<!DOCTYPE html>
<html>
<head>
    <meta charset="UTF-8">
    <title>全唐文 - 第 91 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 91 页/共 603 页</h1>
    <div class="content">    盖闻前王巡狩，观土地之惨舒；历代省方，慰黎元之望。西秦封域，远在边隅，先皇帝画此山河，历年征讨，虽归王化，未浃惠风。今耕稼既属有年，军民颇闻望幸，用安疆场，聊议省巡。
    ○制科策问
    炎汉致治，始策贤良；巨唐思皇，爰求茂异。讲邦国治乱之体，陈天人祥之原，岂角虚文，盖先硕德。朕念守器之重，识为君之难，思得奇才，以凝庶绩。因举故事，以绍前修。子大夫抱道逢时，投书应诏，必有长策，以副虚怀。何以使三农乐生，五兵不试，刑狱无枉，赋敛无加？以何策可以定中原？以何道可以卜长世？朕当亲览，汝无面从。
    ○上魏王继岌笺
    衍叩头言：伏以五帝三王，竟归於代谢，有家垂国，孰免其废兴？苟大命之革新，愿转祸而为福。衍诚惶诚恐叩首，伏以衍先人，顷以受唐封册，列土坤维，自霸一方，於兹三纪。乃者因夷门之构逆，偶中国以丧君，勉副推崇，遂开兴业。衍谬为世子，获绍旧基，而以幼冲，不得负荷。寻遇大唐皇帝中兴圣运，再造鸿图，辉赫大明，照临下土，存修嘉好，仰恃恩盟，感覆焘於尧天，将驱驰於禹贡。勿审王师讨伐，部内震惊，靡敢当锋，幸思归命。伏惟殿下位尊上嗣，德宝元良。腾少海之波澜，动前星之秀彩，亲乘象辂，劳履剑关，已得万民之欢心，坐恕斯人之死罪。今则完全府库，守遏邑居，率文武以陈诚，舆棺榇而纳款。伏惟殿下特宏哀鉴，保证奏闻，亦存诸典刑，贮在肺腑。庶几先人之灵，犹享血食之祀，免支离於眷属，得敬养於庭闱。惟圣君之明慈，系殿下之元造。衍无任危迫殆越战惧激切之至，谨差私署检校司空行尚书兵部侍郎欧阳彬军使韩知权等奉笺以闻。
    ○镜铭
    炼形神冶，莹质良工，当眉写翠对脸敷红，如珠出匣，似月停空，绮窗绣幌，俱涵影中，（据）抱璞简记（作“炼形神冶，莹质良工，如珠出匣，似月停空，当眉写翠，对脸传红，光舍晋殿，影照秦宫，飧书玉篆，永镂青铜”）。
    ☆孟知祥（後蜀主）
    知祥字保允，邢州龙冈人，李克用镇太原，以为亲卫军使。後唐天成中累加太尉兼侍中，封平原公。长兴二年，击败董璋，得梓绵龙剑普果阆蓬渠九郡，遂并有两川。四年加检校太尉兼中书令行成都尹剑南东西两川节度使管内营田观察处置统押近界诸蛮兼西山八国□南安抚制置等使，封蜀王。明年称帝，国号蜀，改元明德。是年殂，年六十一。僭谥文武圣德英烈明孝皇帝，庙号高祖。
    ○下蜀国教
    取威定霸，乃公侯权变之方；舍爵策勋，乃皇王叙酬之典。其或兵屯万旅，地广三川，周环列国之山河，奄有全蜀之封部，傥不从权而徇众，则稽录效以报功。今禀命於中朝，得专制而行赏。但念承世家之馀庆，受旌钺之殊荣，自领成都，於兹半纪。穷奢极侈，固断意而不为；讲武教民，在安边而有作。往岁方勤述职，务保永图，不幸诸藩，构成深隙。此际主兵将帅，争陈排难之功；运策宾僚，咸展出奇之略。因兴武旅，分荡渠魁，累破竹以焚枯连开疆而拓土。其次诸司奉职，庶吏推诚咸著勋劳，岂忘奖答？一昨圣上以显分忠佞，遂降册封。砺岳带河，铭大君之异宠；辂车珠冕，表列国之殊荣。仍示优崇，俾行墨制，上自藩方之任，下及州县之官，凡黜陟幽明，许先行而後奏。自可保不僭不滥之典，赏立功立事之人，必无患於不均，庶有觊於允当，布告遐迩，咸使闻知。
    ○起兵西川示诸州榜
    盖闻皇王御下，恩信乖而叛离；臣子事君，猜忌生而权变。固不可刮席而忍耻，胶柱而移音，开户牖以启戎，长根芽而稔患。以至举戈问罪，誓众言征，旁庇齐民，式求多福。某国朝懿戚，受命庄宗，自节制於西川，遇鼎移於东洛。且以时变则变，丧君有君，因尽节而倾诚，遂梯航而入贡。五年之内，发运无虚，积数五十万粗给朝中之费，此则励勤荩於天子，欲表率於诸侯，宇内皆知，人谁不见？至於屡加官秩，亦荷宠光。不幸闲谍潜兴，窥觎显露，於阆中而立节，就列镇而益兵，摇动我军民，控扼我吭背，频将异议，累具上闻，冀粗轸於怀柔，希稍安於方面。而朝廷不以为德，转深其疑，竟乖鱼水之欢，自绝□龙之契。某与东川相公已联姻好，况密封圻，朝闻鸡犬之声，暮接笳鼙之响，地里虽分於两镇，人心何异於一家，势比同舟，事资共济。今与东川点检马步军十五万人骑，分路往武信利阆路黔夔等州，问逐制置之由，与兴屯集之众。其行师法令，别载条章，务期晏宁，必无侵虐。况王氏开国，久霸成都，东则铁锁於瞿唐，北则泥封於大散。自是子孙失守，将相离心，合在蜀之人，固未忘於霸主。某因众多之感旧，奋武旅以开疆，伫遣四民，各安其业，然後花林步月，锦水行春，繁华何让於往年？爵禄重新於此日。凡百士庶，宜体端倪。
    ○收阆州示西川榜
    昨者两川以朝廷自生疑贰，不体忠良，信谗贼之闲言，致诸侯之离德。始则阆州节度使李仁矩，两来奉使，频此觇窥，谓於果阆之闲，便是控临之地，妄兴谋画，滥置节旄，及奸计之遂心，犹阴邪而未已。数闻奏报，背请兵师，欲结祸阶，自为戎首。所以东川相公虑其稔恶，须议摧凶，连兴貔虎之师，共破豺狼之窟。自今月二十九日酉时得东川相公来书云：“二十五日夜三更三点，亲领两川大军，四面围裹，攻打阆州城池，至其日平明打破，斫到李仁矩首级，并捉到都指挥使姚洪、马军指挥使王景、步军指挥使费晖等讫，馀城下见机来投，指挥使都头已下，便与赏给安存。兼本城军人百姓并不伤动外，馀拒敌党类，杀戮无馀。此则天赞兵威，人叶勇力，遂至元凶斩首，同恶就擒。我师四合以环围，逆垒一攻而瓦解。”捷书雷迅，喜气山横，想与士民，同多庆快，见便乘胜前进，攻收利州，只朝反掌之闲，更俟克敌之捷。
    ○收下夔州并黔南榜
    今月二十一日，据峡路行营讨伐招收使状报，黔南节度使去今月二十七日将手下元戎兵士，抛本州下水奔窜。寻差衙队指挥使朱，部领左右飞棹，并诸指挥兵士，乘战船十五只，往黔南安慰。至今月二日午时回，其黔南节度使今见在渠溪，团点元随兵士及旋添水军，却有五百余人，排比小战船，候宁江应接兵士到，支欲归复本州。其朱当日辰时，部领战船往渠溪袭逐，至午时与贼军相见交战，趁下水约百馀里，至存都坝头，杀获贼军一百馀人，斩黔南内外都指挥使郭太尉吴近思张琼等三十馀人，夺得衣甲器械不少，收获牌印四副，其黔南节度使则携馀党乘小船沿流直下忠州者，窃以大举舟师，远征峡路，旗鼓才闻其下濑，□樯寻指於上游，连降郡城，继收营监，势且疾於破竹，声有类於蓬。今则更阅捷书，屡闻胜策。况宁江军以黔南为肘臂之地，以渝合为馈运之衢，我已断之，彼何望矣？节帅充城而窜遁，裨将兼队而追擒数俘馘以既我，收铠甲而亦众。指期荡定，以固封，凡曰军民，攸同快慰。
    ○讨平董璋榜
    盖闻皇天无亲，唯德是辅；明神不昧，稔恶则亡。逆贼东川节度使董璋，包藏祸心，负背盟约，暴兴士马，急寇封圻，迎锋而寻没全军，单马而窜归本府。昭武司徒统领大众，追袭馀妖。则有前陵州刺史王晖，睹其将亡，因图转祸，枭斩董璋父子，双献其元，克保军城，待余旌旆。念其智勇，足可嘉称。且谋不自於众人，罪止归於元恶，既除心腹之患，永固邦国之基。某见亲往东川，慰谕军民。
    ☆孟昶（後蜀後主）
    昶字保元，初名仁赞，先主第三子，起家西川节度行军司马。先主称号，进检校太保东川节度使同中书门下平章事。先主殂，袭位，仍以明德纪元。五年改元广政。二十八年，宋师入成都，後主降，授开府仪同三司检校太师兼中书令秦国公，越七日薨，年四十七。赠尚书令，追封楚王，谥恭孝。
    ○劝农桑诏
    刺守县令，其务出入阡陌，劳来三农，望杏敦耕，瞻蒲劝穑，春始啭，便具笼筐，蟋蟀载吟，即鸣机杼。
    ○与周世宗书
    七月一日，大蜀皇帝谨致书於大周皇帝阁下：窃念自承先训，恭守旧邦，匪敢荒宁，於兹二纪。顷者晋朝覆灭，何建来归，不因背水之战争，遂有仇池之土地。洎审晋君归北，中国且空，暂兴敝邑之师，更复成都之境。前时秦成阶凤，实为下国之边陲，其後汉主径自并汾，来都汴浚。闻征车之未息，寻神器之有归。伏审贵朝先皇帝应天顺人，继统即位，奉玉帛而未克，承弓剑之空遗，但伤嘉运之难谐，适叹新欢之且隔。以至前载，忽劳睿德，远举全师，土疆寻隶於大朝，将卒亦拘於贵国。幸蒙皇帝惠其首领，颁以衣裘，偏裨尽补其职员，士伍遍加於粮赐，则在彼无殊於在此，敝都宁比於雄都，方怀全活之恩，非有放还之望。今则指挥使萧知远、冯从谠等，押领将士子弟，共计八百九十三人，已到当国，具审皇帝迥开仁愍，深念支离，厚给衣装，兼加巾屦，给沿程之驿料，散逐分之纟昏钱，仍以官僚之迥还，安知所报？此则皇帝念疆场则已经几代，举干戈则不在盛朝，特轸优容，曲全情好，永怀厚义，常贮微衷。载念前在凤州，支敌虎旅，偶於行阵，曾有拘擒。其排阵使胡立已下，寻在诸州安排，及令军幕收管，自来各支禀食，并给衣装，却缘比者不测宸襟，未敢放还乡国。今既先蒙开释，已认冲融，归朝虽愧於後时，报德未稽於此日。其胡立已下，今各给鞍马衣装钱帛等，专差御衣库使李彦昭部领，送至贵境，望垂宣旨收管。矧以昶昔在龆龀，即离并都，亦承皇帝凤起晋阳，龙兴汾水，合叙乡关之分，以陈玉帛之欢，傥蒙惠以嘉音，即伫专驰信使。谨因胡立行次，聊陈感谢，词莫披述，伏惟仁明洞鉴垂念不宣。
    ○结河东蜡弹书
    早岁曾奉尺书，寻达睿听，丹素备陈於翰墨，欢盟已保於金兰，洎传吊罚之嘉音，实动辅车之喜色。
    ○上宰臣枢密使状
    窃念顷自北京，即随先子，洎临西蜀，嗣守馀基，自量小国之封疆，常阻大朝之正朔。伏自皇帝位登宸极，礼盛郊，令预梯航，愿同临照。而以阻遥障险，稍易岁时。今则远劳王师，恭行天讨，有征无战，讵可抗威？弃甲倒戈，寻皆效顺，具陈降款，上达冕旒。所希者，存济活於苍生，报劬劳於老母，忠惟奉主，孝则养亲，固於生平，无所觊望。许男衔璧，已蒙解释之仪；虞舜垂衣，伫保安全之望。丹诚备写，雪涕难胜。伏惟某官叶赞万机，怀柔八表，迥敷恩信，并及幽遐。愿垂前席之言，特加敷奏；冀遂保家之恳，终养晨昏。乌反哺以知恩，窃将比喻；雀衔环而报德，以荷生成。倚赖感铭，陈词罔尽，遐瞻德宇，但沥虔诚。今遣亲弟仁贽诣阙上表待罪。
    ○戒石文
    朕念赤子，旰食宵衣。之令长，抚养惠绥。政存三异，道在七丝。驱鸡为理，留犊为规。宽猛得所，风俗可移。无令侵削，无使疮痍。下民易虐，上天难欺。赋舆是均，军国是资。朕之爵赏，固不逾时。尔俸尔禄，民膏民脂。为民父母，莫不仁慈。勉尔为戒，体朕深思。
    ☆刘晟（南汉第三主）
    晟初名宏熙，南汉先主Ζ第四子，封晋王。光天二年春，弑第二主玢自立，改今名。乾和十六年八月殂，在位十主年，年三十九。僭谥文武光圣明孝皇帝，庙号中宗。
    ○遗马希隐书
    武穆王奄有全楚，富强安靖五十馀年。正由三十五舅三十舅兄弟寻戈，自相鱼肉，举先人基业，北面仇雠。今闻唐兵已据长沙，窃计桂林，继为所取。当朝世为与国，重以昏姻，睹兹倾危，忍不赴救？已发大军，水陆俱进。但令相公舅永拥节旄，常居方面。
    ☆刘钅长（南汉後主）
    钅长初名继兴，第三主晟长子，封卫王。乾和十六年八月袭位，改今名。大宝十四年，宋师至，降於军门，封恩赦侯。太平兴国五年薨，在位十四年。入宋九年，追封南越王。
    ○兴王府千佛宝塔赞
    大汉皇帝以大宝十年丁卯岁，敕有司用乌金铸造千佛宝塔壹所七层，并相轮莲花座，高二丈二尺，保龙（阙）有庆祈凤历无疆，万方咸（阙）於清平，八表永承於交泰。（阙）善资三有，福被四恩。以四月乾德节设斋庆赞，谨记。
    ☆马希广（楚废王）
    希广字德丕，楚文昭王希范母弟，武穆王殷第三十五子。文昭薨时，诸弟中名希萼者，最长，宜袭位。长直都指挥使刘彦舀等称遗命，奉希广权军府事。汉天福十二年，以希广为天策上将军武安军节度使江南诸道都统兼中书令，封楚王。乾二年加太尉，三年十一月，希萼入寇，陷长沙，遂自立，赐王死。
    ○请发兵击朗州奏
    臣当道去九月内，量发兵士往朗州，招安户民。不料偶失威严，遂中奸便，须谋补卒，爰议班师。朗州自闻当道抽退已来，狂谋益甚。又探得荆南继差人下淮南与广州三处结构荆南欲取沣朗州，广南攻桂州，淮南欲取湖南。兼即日淮南支鄂州管内租税，衷私令荆南供给朗州。且如山结连，可知事势。其朗州已入附於淮甸，又纳款於荆南，兴破家亡国之心，作瓜剖豆分之势。兼诱草贼，烧却近封，顾基扃而危若缀旒，视黎庶而困於涂地。弦衰柱促，言发涕流。伏乞圣慈，念以臣四世勤王，三面受敌，欲兴师旅，动碍寇雠。望特降丝纶，聊差貔虎。亦知朝廷北面落，分兵处多，故不也大段挠於兵力，只乞差借许蔡乡军三五千人，马一千骑，内得王师二千来人，夹带南渡，只到沣州屯驻，以断淮南与荆南援助之路。不劳血刃，只仗朝廷，则当道出兵，不难克复。安危系虑，翰墨难穷。庶回雷电之光，以收荡平之捷。谨差押衙焦文谏驰奏，披沥以闻。
    ☆马希萼（楚後废王）
    希萼，武穆王庶子。希广既袭位，希萼兴师争国，隐长沙，遂自称楚王。南唐保大九年二月，遣使入贡於唐，唐以王为天策上将军武安武平静江宁远等军节度使兼中书令，封楚王。九月，马步都指挥使徐威等囚王於衡山县，寻立为衡山王。十二月入唐，唐主以为江南西道观察使守中书令镇洪州，仍赐爵楚王。十年十二月复入唐，唐主留之数年，薨於金陵，谥孝恭。
    ○上南唐元宗乞师表
    昔先王早以勋业，基有楚国，不幸即世，顾命之夕，显令兄弟，以天伦绍立，庶奉宗庙，获享国祚。无何，嗣君不延永命，奄弃社稷，讣告至日，臣不胜痛切肤骨，血泣颐睫，即时奔走哀庭，冀处苫由，用竭臣子之孝。不图天未殄祸，孽竖构隙，闲离我戚属，汨乱先序，潜阻兵戈，将谋剿绝，苟不更图，殒在朝夕。故臣敢远遣行价，殚布腹心，惟君存先王之昔好，轸大国之武威，许出兵援，以附不腆，庶俾盗党，免弄凶器。
    ●卷一百三十
    ☆钱Α（吴越武肃王）
    Α字具美，杭州临安人。乾符中为董昌裨将。乾宁初累授开府仪同三司同中书门下平章事，封开国公。二年讨董昌，授检校太尉兼中书令，领镇海镇东等军节度使。四年平田κ，赐铁券。五年授检校太师。光化三年封南康王。四年加守侍中，改封彭城王。天复二年改封越王。天元年改封吴王。梁开平二年进封吴越王兼淮南节度使扬州大都督充淮南四面招讨制置使加守太保。四年加守尚书令兼淮南宣歙等道四面行营都统。贞明二年加诸道兵马元帅，寻进天下兵马都元帅。龙德三年册封吴越国王。後良同光三年依梁前授官爵。长兴三年三月薨，年八十一。唐主诏以王礼葬，谥武肃。
    ○赐童κ拜西扇都岩将诰
    制左军同十将充西扇都岩将κ早系辕门，久居岩界，星霜屡换，警察无欺。寡人自袭丕图，广施庆泽，眷兹勤瘁，宜示陟迁，克固前，更期後奖。可银青光禄大夫检校太子宾客兼监察御史上柱国充十将，馀如故。
    ○谢铁券表
    恩旨赐臣金书铁券一道，臣恕九死子孙三死者，出於睿眷，形此纶言，录臣以丝之劳，赐臣以山河之誓，镌金作字，指日成文，震动神祗，飞扬肝胆。伏念臣爰从筮仕，逮及秉麾，每自揣量，是何叨忝？行如履薄，动若持盈，惟忧福过祸生，敢冀慎初获末。岂期此志，上感宸聪，忧臣以处极多虞，虑臣以防闲不至。遂开圣虑，永保私门，勖以功名，申诸带砺（以上八字，一作“屈以常刑，宥其不死”）。虽君亲嘱念，皆云必恕必容，而臣子为心，岂敢伤慈伤爱？谨当日谨一日，戒子戒孙，不敢因此而累恩，不敢承此而贾祸。圣主万岁，愚臣一心。臣诚惶诚恐顿首顿首。
    ○锺廷翰摄安吉主簿牒
    敕：淮南镇海镇东等军节度使牒将仕郎试秘书省校书郎锺廷翰，牒奉处分。前件官儒素修身，早升官绪，寓居水，累历星霜，克循廉谨之规，备显温恭之道。今者愿求录用，特议抡材。安吉属城印曹阙吏，俾期差摄，勉效公方，倘闻佐理之能，岂吝超升之奖？事须差摄安吉县主簿牒举者，故牒。
    ○授张蕴江阴令牒
    前摄苏州长洲县令文林郎前守洪州都督府参军张蕴，牒奉处分。宰千里之邑，寄百里之命，巽懦则丝棼绳乱，用刚则土旷民离，苟得适中，庶几可守。前件官穷经任己，明吏藩身，御札承制，正授常州江阴县令，表次录奏，仍牒举者。
    ○刘仁规等改补节度散子将牒
    敕：淮南镇海镇东等军节度正随身刘仁规等，牒奉处分。前件人久在军门，志怀忠干，或比差随逐，皆推奉上之心；或职列巡封，备显岁寒之节。今者骖随归使，合议甄升，各加超擢之恩，以示奖酬之宠。事须改补节度散子将仍牒知者，故牒。乾化四年四月日牒使尚父守尚书令吴越王。
    ○大宗谱序
    若夫古先垂训，贤哲修身，莫大於上承祖祢之风，下广子孙之孝。是故尧舜之化理天下，其先则曰敦睦九族，然後平章百姓，协和万邦。《诗》不云乎：“无念尔祖，聿修厥德。”是知为人子人臣之道，无过於尊奉祖先、扬名立身者也。念予远承祖派，绍袭宗风，爰自幼年，志攻学术，属民道之屯否，愤豪猾之僭昏，掷笔砚於天目之山，练干戈於钱塘之域，推赤心而效顺，仗一剑以除奸。剿薛朗於姑苏，累施擒纵；殄汉宏於瓯越，粗展机谋。镇越安吴，匡君辅国。自兵符而陛郡印，以廉车而建节旄，绾三镇之藩方，受六朝之委任。尊居师右，位极人臣，双封两国之荣，册掌中台之任。家藏玉册，手执琼，袭华衮而驾辂车，锡宝券而森门戟。荣光祖祢，宠被亲姻，子孙皆忝勋华，宗族尽沾爵禄。长源衍庆，累叶承庥，考本寻根，实由祖德。况赐甲第於茅山之下，改乡名於故府之前，寻准敕书，建制私庙，昭三代追崇之盛，耀祖先赠典之荣，存殁光辉，□仍浃庆。但以历世绵远，虑乖次序，余总戎政之暇，考阅谱图之祥，乃命区分，别为卷轴。上自少典，次及彭孚公更钱氏之文，让公为过江之祖，高曾积善，德厚流光，棣萼既繁，兰芽转茂，遂各堂构，析以诸房。切虑百代之後，流派愈多，难穷婚宦之由，有坠祖宗之业。今则先铺血脉，次列尊卑，粗明纂袭之风，永奉尝之道。传示来叶，勿堕箕裘。
    ○钱氏九州庙碑记
    若夫本大枝长，源深派远，哲贤之後，灵庆常存。我钱氏实黄帝之苗，彭祖之裔，三季之前，两汉之际，轩冕勋业，映士林，祖德家声，迄於唐史。临安县有遗庙九所，水旱祀焉。俗谓钱氏九州庙。年代寝远，铭记不存，空仰威灵，罔知官宦。Α始戡越难，遂忝符，复救吴灾，又叨节制。因归宁故里，历览遗踪。噫，承天子之优恩，亦吾祖之馀庆也。因以俸钱，新其庙宇，式刊贞石，用播清尘。Α常阅家牒至让公，未尝不执卷移时，恍若神会。让公字德高，仕後汉，刚毅武勇，学通韩诗。时太守薛固举孝廉，迁历陵安章等郡牧，後固为廷尉所枉，公朝贺之际，大呼称冤。顺帝令虎贲以矛夹腋，问所陈之事。公辨舌如流，神色不异，百辟莫不俯伏。迁征东大将军，破贼功高，为徐兖二州刺史。後十四代孙逵，字通甫，出身入仕，与让祖相类。梁大同中，为庐陵王国侍郎羽林监。及陈祖龙飞，迁东海太守，娶琅琊王氏，生九子，皆相次为将军郡守。因移家江南，子孙隆盛，初立祠堂，年代绵邈，居人祀焉。故老相传九州庙，或作洲字，非也。元显圣迹，出在汀河，故有此误也。予鏖兵之暇，与纪其事，以示来者云。第一造公，字子荣，陈荡寇将军，迁高密二州牧。第二玮公，字慧高，陈太建中由句容令拜神武将军，迁都督虏山镇使，押御北藩，至唐武德中，镇唐温滔州，终於王事。第三势公，字道摹，陈太建中除伏波将军，又拜和戎将军镇威将军，镇（阙）山。第四环公，字德ぁ，太建中亦拜伏波将军，理新蔡。第五瑶公，字德，太建中拜宣威将军鄱阳王府中兵参军，至德四年除骠骑大将军。第六珍公，字智武，至德四年拜昭远将军，隋大业十年授溪阳令，唐武德七年与郡王平汤，改授宜春。第七公，字轩直，太建十四年拜宣猛将军，隋大业九年平沧海道。征与大将军周法尚西讨，破贼杨元威，加朝散大夫。第八春公，字子王，仕陈为亲信子弟内衙直，大业九年平沧海道，征与同破杨元威，加朝散大夫。第九瑜公，字子横，亦为亲信子弟羽林宿卫，同破贼赏功，与春并同。兄弟九人，显达相次，时人以为荀龙贾虎，无以相若也。烈祖显荣，焕赫前史，Α忝为後裔，粗继清风，特创新祠，兼剖贞石。时玉辂东还，新主登极，两浙渠魁已殄，十州内获安，将示後代宗支，知於祖祢。文德元年七月七日记。
    ○罗城记
    大凡藩篱之设者，所以规其内；沟洫之限者，所以虞其外。华夏之制，其揆一焉。故鲁之祝邱，齐之小谷，犹以多事，不时而城，况在州郡之内乎？自大寇犯阙，天下兵革，而江左尤所繁并。余始以郡之子城，岁月滋久，基址老烂，狭而且卑，每至点阅士马，不足回转，遂与诸郡聚议，崇建雉堞，夹以南北，矗然而峙，帑藏得以牢固，军士得以帐幕，是所谓固吾围。以是年上奏，天子嘉以拙政，优诏奖饰，以为牧人之道，其尽此乎。俄而孙儒叛蔡，渡江侵我西鄙，以翦以逐，蹶於宛陵，劲弩之次，泛舟之助，我有力焉。後始念子城之谋，未足以为百姓计。东眄巨浸，辏闽粤之舟楫；北倚郭邑，通商旅之宝货。苟或侮劫之不意，攘偷之无状，则向者吾皇优诏，适足以自策。由是复与十三都经纬罗郭，上上下下，如响而应。爰自秋七月丁巳，讫於冬十有一月某日，由北郭以分其势，左右两翼，合於冷水源，绵亘若千里，其高若干丈，其厚得之半，民庶之负贩，童髦之缓急，燕越之车盖，及吾境者，俾无他虑。千百年後，知我者以此城，罪我者亦以此城。苟得之人而损之己者，吾无鬼与。景福二年十一月日记。
    ○天柱观记
    天柱观者，因山为名，按传记所载，皆云天有八柱，其三在中国，一在舒州，一在寿阳，洎今在馀杭者皆是也。又按道经云，天壤之内，有十大洞天，三十六小洞天，如国家之有藩府郡县，递相禀属。其洞天之内，自有日月分精，金堂玉室，仙官主领，考校灾祥。今天柱山，即真诰所谓大涤洞天者也。内有隧道，暗通华阳林屋，皆乘风驭景，倏往忽来，真踪杳冥，非世俗所测。而况大江之南，地兼吴越，其峰峦，西接两天眼之龙源，次连石镜之岚岫，东枕浙江之迢派，可谓水清山秀，兼通大海，及诸国往还。此外又有东天目、西天目及天竺之号，得非抗苍崖於穹昊，耸绝壁於云霄，立天为名，以标奇特耶？若乃登高望远，则千岩万壑，金碧堆叠，龙蟠虎踞，灵粹滋孕，代生异人，非山秀地灵之所锺袭，其孰能与於此乎？就中天柱，风清气和，土腴泉洁，神蛇不螫，猛兽能驯。自汉武帝酷好神仙，标显灵迹，乃於洞口建立宫坛历代祈禳，悉在此处。东晋有郭文举先生，得飞化之道，隐居此山，群虎来柔，史籍具载。乃於蜗庐之次，手植三松，虬偃凤翘苍翠千载，今殿前者是也。洎大唐创业，以元元皇帝为祖宗，崇尚元风，恢张道本。天皇大帝握图御宇，授探符。则有潘先生宏演真源，搜访神境。宏道元年，奉敕创置天柱观焉。仍以四维之中，壁封千步，禁彼樵采，为长生之林。中宗皇帝玉叶继昌，元关愈辟特赐观庄一所，以给香灯。於是台殿乃似匪人工，廊槛而皆疑化出，星坛月砌，具体而微。则有被褐幽人，据梧高士，挹澄泉之味，息青萝之阴。叶天师法善、朱法师君绪、吴天师筠、暨天师齐物、司马天师承祯、夏侯天师子□皆继踵□根，栖神物表，骨腾金锁，名冠瑶编，出为帝王之师，归作神仙之侣。金错标字，翠珉流芳，昭晰具存，不俟详录。其馀三泉合派，双石开扉，药圃新池，古坛书阁，各有题品，足为耿光。Α此际蒙圣朝叠委藩阃，绾阖闾之封略，统句践之山河，宠极萧曹，荣兼浑郭，纟面怀斯地，实迩维桑，素仰真风，备详前事。但以此观创置之始，本对南方，後有朱法师相度地形，改为北向，虽依山势，偏侧洞门，其洞首阴背阳，作道宫而不可，致左右岗垅与地势以相违，背洞门而不顺百灵，使清泉侵白虎，致使观中寥落，难驻贤能，皆为尊殿背水激冲之所致也。乾宁二年，Α因历览山源，周游洞府，思报列圣九重之至德，兼立三军百姓之福庭，於是斋醮之馀，遍寻地理，观其尊殿基势，全无起发之由，致道流困穷，二时而不办香灯，竟岁而全无醮阅。遂抗直表，上闻圣聪请上清道士癌邱方远与道众三十馀人，主张教变，每年春秋四季，为国焚修。Α特与创建殿堂，兼移基址，山势有三峰两乳，兼许迈先生丹灶遗迹犹存，遂乃添低作平，减高为下，改为甲向，是五音第一之方，而乃添培乳山，却为主案。寻即一二年内，法主两г渥恩，道侣益臻，常住咸备。青牛白鹿，堪眠琪树之阴；绛节霓幢，不绝星坛之上。得不因移山势，而再振元风者哉？寻又续发荐章，奏闾邱君道业，圣上以仙源衍庆，真派流辉，方瑶水以游神，复华胥而入梦，欲阐无为之化，欣闻有道之人，敕赐法号为妙有大师，兼加命服。虽寒栖带索之士，不尚宠荣；在法桥劝善之门，何妨显赫？其次毕法道士郑茂章，生自神州，久栖名岳，元机契合，负笈俱来。Α幸揖方瞳，常留化竹，副妙有大师三元八节，斋醮同修，福既荐於宗祧，惠颇г於军俗。寻发特表，蒙鸿恩继赐紫衣，焚修於此。其大殿之内，塑天尊真人，龙虎二君，侍卫无阙。其次别创上清精思院，为朝真念道之方，建堂厨，乃陈鼎击钟之所，门廊房砌，无不更新。天风每触於庭除，地籁时闻於窗户。兼为亲隶观额，以炫成功，非矜八体之能，贵立永年之志。妙有大师闾邱君，灵芝禀异，皓鹤标奇，诞德星躔，披灵霓洞，朝修虔恳，科戒精严，实紫府之表仪，乃清都之辅弼。加以降神之地，即舒州之天柱山也。游方有志，蹑ハ忘疲，自生天柱之前，驻修天柱之下，察其符契，信不徒然。此乃修崇，实同搜抉，所谓道无不在，代有其人。爰自开基，至於功毕，备仙家之胜概，畅圣祖之真风，遂录画图，封章上进。奉光化二年十一月二十七日诏旨：
    敕钱Α：省所奏进重修建天柱观图一面，事具悉。我国家袭庆仙源，游神道域，普天之下，灵迹甚多，然自兵革荐兴，基址多毁，况兹幽邃，岂暇修营？卿考一境图经，知列圣崇奉，亲临胜概，重葺仙居，仍选精悫之流，虔备焚修之礼，冀承元贶，来昌期。岂唯观好事之方，抑亦验爱君之节，既陈章奏，披玩再三，嘉叹无已，想宜知悉。冬寒，卿比平安好，遣书，指不多及。
    懿夫地出灵阜，天开洞宫，三皇之前，真圣非一，莫匪乘虚蹑景，出有入无，虽或挂於传闻，不可知其名氏，皆分洞天而理，即大涤居其一焉。天柱观即汉以来，迄於唐室，修真之士，继蹑清尘，尘四方ㄈ扰之时，见一境希夷之趣。今也仙宫岳立，高道□屯，六时而钟磬无虚，八节之修斋罔阙，有以保国家之景祚，福两府之蒸黎。Α今统吴越之山河，官超极品。上奉宗社，次及军民，莫不虔仰神灵，遵行大道时也。圣明当代，四海归心，忝蒙委以东南，封爵功臣，兼颁金券，家山衣锦，兼两道之油幢，上承一人倚注之恩次乃是正真护持之力，元元至圣崇敬福生大道真科，是无为化致乃及身於此。合刊贞石，用俟後贤。时光化三年七月十五日记。
    ○镇东军墙隍神庙记
    若夫阴阳共理之规，人神相赞之道，传於史册，今昔同符。切以浙东地号奥区，古之越国，当舟车辐凑之会，是江湖冲要之津。自隋末移筑子墙，因迁公署。据卧龙之高阜，雉堞穹崇；对镜水之清波，风烟爽朗。缅惟深固，宜叶冥扶。故唐右卫将军总管庞君讳玉，顷握圭符，首临戎政，披榛建府，吐哺绥民，仁施则冬日均和，威肃则秋霜布令。属墙爱戴，黔庶歌谣，寻而罢市兴嗟，馀芳不泯，众情追仰，共立严祠，镇都雉之冈峦，宰军民之祸福。殿堂隆邃，仪卫精严，式修如在之仪，仰储灵之荫。往载衅生刘氏，妖起罗平，予躬禀睿谋，恭行天讨，数年擐甲，两复越墙，皆资之功，以就戡平之业。特为重增仪像，严洁牲牢。迩来四野无尘，重门罢柝。丁卯岁扬旌东渡，巡抚军民，躬奠椒浆，目瞻灵像，每畅吴风越俗，共歌道泰人安。昔为两镇之疆，今作一家之庆，遂驰笺表，请降崇封。所冀朝恩与汉牧齐标，美称共泰峦对耸。寻蒙天泽，果赐允俞，颁崇福之嘉名，升五等之尊爵。其所奉敕命，具列如左。
    呜呼！人惟神，神实人依，爰自始建金汤，肃陈祠宇，奠兹中垒，三百年来，虽享非馨，未登列爵。今则值予佐国，连统藩维，启吴越之双封，为东南之盟主。况遇金星应，梁德克昌，道既泰於君臣，泽遂加於幽显，获申奏荐，遽降徽章。今则象轴焕新，龙纶远至，表勋名於当代，昭灵感於千秋。固当永荷皇灵，长垂幽赞，卫我藩宣之地，遐清灾之源，保泰斯民，安吾土。ピ矣赫矣，永作辉华。今当吴越双封，一王理事，亦仗土地阴骘，冥力护持。神既助今日之光荣，予亦报幽灵之焕耀。但虑炎凉改易，星岁徂迁，不记修崇，莫原事始。聊刊贞石，以示後来。时大梁开平二年岁在戊辰四月，启圣匡运同德功臣淮南镇海镇东等军节度使检校太师守侍中兼中书令吴越王钱Α记。
    ○开舜井得重华石记
    吴越国王宝正三年八月十九日，重开舜井，收得重华石一片。窃恐年移代远，莫测端由，特令镌刻，用记年月。己丑岁林锺之月二十九日，天下兵马都元帅吴越国王记。
    ○新建风山灵德王庙记
    盖闻天地氤氲，运寒暑而滋品汇；幽灵，司土地而福生民。人神理在於相须，显晦期臻於感契。虽先圣著难明之说，而礼经垂严祀之文。爰自五运相承，百王理化，或以劳定国，或尽力勤王，或利济及於蒸民，或威烈光於史策。并皆立严祠於境土，享庙食於春秋。而况江浙古区，鱼盐奥壤，历象则区分牛斗，封维乃表裹江山。昔年霸越强吴，今日双封列国，旷代之灵踪不少，前贤之庙貌实多。寡人自定乱平袄，勤王佐命，五十年抚绥军庶，数千里开泰土疆，四朝叠受册封，九帝拱扶宗社，改家为国，兴霸江南。一方偃息兵戈，四境粗安耕织，上荷元穹眷，次依神理护持。统内凡有往帝前王，忠臣义士，遗祠列象，古谠灵坛。悉皆褒崇重峻於深严，祀典常精於丰洁，冀承灵贶，同保军民。其有风山灵德王庙，本系属城，近归畿甸。考诸旧记，即先是武康县风山。又按《史记》云，汪罔氏之君，守封禺之山，今属吴兴武康县。稽立庙之初，则年华渺邈，详图牒之说，则词理异同。唯有元和年再构檐楹，见存碑记，彼既已具叙述，此固不复殚论。聊书封置之由，直述旌崇之意。丙戍年春，寡人以玉册叠膺於典礼，清宫未展於严，遂辍万机，暂归锦里，寻属节当炎暑，犹未却回（阙）刺史陆仁璋，佐国精忠，事君竭孝，心悬扈从，遍祝灵，以风山灵德王昔年因举兵师，曾陈祷祝，无亏响，应，显有感通，遂恳悃告虔，许崇堂殿，洎清秋却归（阙）披睹（阙）陈既忠诚感动神明，行赠先酬灵贶，次乃亲分指画，委仗腹心，按山川展拓基，顺冈阜增添爽垲，形胜并皆换旧，规模一概从新。居中而殿宇崇严，四面而轩廊显敞。周回户牖，砌阶墀，构之以杞梓便冉，饰之以元黄丹漆。外则浚川源之澈，内则添竹树之青苍。至於广厦神仪，崇轩侍卫，车舆仆从，帐幄帘栊，鼎饪庖厨，笾簦器皿，请福祈恩之所，献牲纳币之筵，并极鲜华，事无不备。丙戌年八月二十四日起首，至其年十一月毕功，土木皆是精新，祀常严丰洁，仍展牲牢箫鼓，庆乐迎神，耀威灵而万古传芳，标懿号而千秋不朽。一则酬忠臣之启愿，二则答阴骘之相扶。唯冀明神，永安缔构，禀元化而同垂恩福，镇土疆而荫护军民，保四时风雨顺调，（阙）永绝天灾地，常欢俗阜时康。巍乎焕乎，美矣盛矣。今则功用既就，良愿已酬，因勒贞珉，聊书摭实。所贵後来贤彦，知予精敬神明，不假繁文，粗纪年月。时宝正六年重光单阏岁为相之月二十有三日记。天下都元帅吴越国王钱Α。
    ○真圣观碑
    若夫真圣之教，大道为先，恍惚难名，虚无罔象，创极於元黄之始，施功於融结之前，笼罩九（阙）森罗万物，可大可久，元之又元，岂推步之能穷，非名言之可载。太上老君者，神凝太素，气积混茫，诞形虽感於星精，崇德实标於道祖。当骊陆牺轩之代，则同出而异名；洎陶唐殷夏之年，乃殊途而一贯。抗世立法，为师为臣，恢张冲漠之风，振荡希夷之迹。及乎姬周建国，仙圣膺期，孕元姝，寓形楚国，指李言姓，视耳传名。双柱三门，式表仪形之异；庞眉鹤，更彰耆耋之尊。然而隐迹公朝，韬光柱史，鲁宣父起犹龙之叹，尹先生知望气之祥。莫不经演五千，龄高八百。唐朝将基王业，远真源，广启元关，累崇徽号。由是普天之下，悉立道宫，皆以紫极为名，冀以奉行斋醮。当府顷尝建置，岁月已深，後因大盗经过，恣其煨烬。缅惟道馆，久旷真风，因为重兴，俾延多福，窃详载籍，静究源流。但以老君禀虚无精，应混元气，神明之质，先天地而生，在三皇五帝之时，则自号郁华广寿，及殷商成周之代，则官居柱史王师，出入自然，应期而现。後以周王之世，再诞於苦县濑乡。道震中华，化行西域。然而位居太乙，尊号帝君，统御十方，施生万物，配三光而普照绵万劫以长生。前朝欲灵源，仰攀仙系，宁同血允，聊比宗礻方。则老君自是大道之至真，非唐家之枝派。夫轩辕大圣，必问道於崆峒；周穆至仁，亦学仙於瑶水。是以追崇道教，广务胜因。绛阙朱台，远比蓬莱之境；星坛月殿，大新焚醮之场。必冀元功，克臻灵贶。其馀隙地，闲植松筠。白鹿青羊，自遨游於春岭；清风皓月，更萦带於秋江。立吴都元教之观名，千秋不朽；改越国紫宫之真圣，万载永隆。足使大道常兴，真风不坠，大显元元之教，永资邦国之休。宜刻贞珉，式扬光烈。
    ○建广润龙王庙碑
    盖闻四灵表瑞，则龙神功济於生民；百谷熟成，则水旱事关於阴骘。而况浙阳重镇，自古吴都，襟带溪湖，接连江海，赋舆甚广，田亩至多，须资灌溉之功，用奏耕桑之业。钱塘湖者，西临灵隐，东枕府城，澄千顷之波澜，承诸山之源派。梁大同中，湖干尝置。唐咸通中，刺史崔彦曾重修，凿石为门，蒸沙起岸。自予扶翊圣运，移节建旄，旧日湖是，尽为城宇，澄滓有同於镜水，济时每及於生灵，一郭军民，尽承甘润，逐年开豁，淼若氵宏（阙）长居一尺之深（阙）不竭元阳之失度。其中菰莲郁茂，水族繁滋，蒸黎实藉以畋渔，河道常资於灌注。壮金城之一面，不异汤池；润录野之万家，常如甘泽。固有神龙居止，水府司存，降景佑於生灵，兴旱涸之风雨。原其自编祀典，积有岁年，虽陈奠酹之规，未施展敬之所。盖为古来藩侯牧守，不能建立殿堂。予统吴越山河，绾天下兵柄，前後累申祈祷，皆致感通，既荷阴功，合崇祠宇。昨乃特於湖际，选定基，创兴土木之功，建立栾栌之构。至於殿庭廊庑，门楹阶墀，悉亲起规模，指挥擘划俱臻壮丽，以称精严。然後慎选良工，塑装神像，威容赫奕，冠剑阴森，陈将僚侍卫之仪，列钟鼓豆笾之位。以至车舆仆马，帐幄盘筵，祭器爨厨，无不臻备。声香荐献，不阙四时。况镜水清流，烟波浩渺，其湖周百馀里，其派数十馀川，济物於人，功能及众，亦无龙君之庙貌。予遂与钱塘龙君，一时建立庙堂，同表奏闻，乞加懿号。果蒙天泽，并降徽章，其所奉敕旨，具录如後：
    敕：钱塘重地，会稽名邦，垂古今不朽之基，系生聚无疆之福，有兹旧迹，特创新规，岂曰神谋，实因心匠。盖水府受天之职，庇民之功，岁时罔阙於牲牢，祈祷必观於，得一方之义化，致两境之安康。钱Α普扇仁风，久施异政，至诚所切，遂致感通。其钱塘湖龙王庙宜赐号广润龙王，镜湖龙王庙宜赐号替禹龙王。牒至准敕旨。
    若夫人惟神赞，神实人依，信冥阳共理之言，乃幽显相须之义。今者式严庙貌，永受尝，四时之殷荐不亏，万姓之祷祠无阙。神其受天朝之宠赍，（阙）千古之光辉，常镇吴邦，豫消灾。必使原田肥沃，克昌广润之名；谷稼丰登，更表土龙之德。今则严已立，邃宇咸周，聊记岁月，刻於贞珉，後来观者，其鉴之哉。
    ○投龙文
    大道弟子天下都元帅尚父守中书令吴越国王钱Α，年七十七岁，二月十六日生，自统制山河，主临吴越，民安俗阜，道泰时康，市物平和，遐迩清晏，仰自苍昊降佑，大道垂恩。今则特诣洞府名山，遍投龙简，恭陈醮谢，上答元恩。伏愿合具告祈，兼乞Α壬申行年，四时履历，寿龄遐远，眼目光明，家国兴隆，子孙繁盛志祈元祝，允协投诚。谨诣太湖水府金龙驿传於吴越国苏州府吴县洞庭乡东皋里太湖水府告文。宝正三年岁在戊子三月丁未朔二十六日壬申投。
    ☆钱元（吴越文穆王）
    元字明宝，初名传，武肃王第七子。乾宁元年授盐铁发运巡官，又授金部郎中。天中累授检校右仆射。梁贞明中进检校太尉同中书门下平章事。龙德二年加特进检校太尉兼侍中。後唐同光二年授开府仪同三司检校太师兼中书令。长兴三年，武肃王薨，袭位，改今名，加守中书令。四年封吴王。应顺元年进封吴越王。晋天福元年授天下兵马副元帅。五年授天下兵马都元帅。六年加守尚书令。八月薨，年五十五，谥文穆。
    ○乞复父旧号表
    窃念臣父天下兵马都元帅吴越国王臣Α，爰自乾符之岁，便立功劳，至於天复之初，已封茅土。两殄稽山之僭伪，频叨凤诏之崇，赐铁券而砺岳带河，藏清庙而铭钟镂鼎。历事列圣，竭诚累朝，罄臣节以无亏，荷君恩而益重。楚茅吴柚，常居群后之先；赤豹黄罴，不在诸方之後。□台写像，盟府书勋，戮力本朝，一心体国。常诫臣兄弟曰：“汝等诸子，须记斯言：父老起自诸都，早平多难，素推忠勇，实效辛勤，遂蒙圣主之畴庸，获忝真王之列壤。恒积满盈之惧，豫怀燕翼之忧。盖以恩礼殊尤，宠荣亢极，名品既逾於五等，春秋将及於八旬。不讳之谈，尔当静听。而况手歼妖乱，亲睹兴亡，岂自为厉阶，更寻覆辙？老身犹健，且作国王之呼；嗣子承家，但守藩臣之分。”臣等鲤庭氵丽袂，雁序书绅，中心藏之，敬闻命矣。顷以济阴归邸，梁苑称尊，所在英雄，递相仿学攵，互起投龟之诟，皆兴逐鹿之谋。惟臣父王，未尝随例。从微至著，悉蒙天子之丝纶；启土封王，自守诸侯之土宇。乙酉岁，伏蒙庄宗皇帝遥降玉册金印，恩加曲阜营邱，显自大朝，来封小国，遂有强名之改补，实无干纪之包藏。兼使人徐筠等，进贡之时，礼仪有失，尚蒙赦宥，未典刑，敢不投杖责躬，负荆请罪。且爽为臣之礼，诚乖事上之仪，夙夜包羞，寝食俱废，捧诏而神魂战栗，拜章而芒刺交并。伏以皇帝陛下哲文思，含宏光大，智周万物，日辟四方，既容能改之非，许降自新之恕。将功补过，舍短从长，矧兹近代相持，岂足深机远料？且臣本道与淮南。虽连疆畛，久结仇雠，交晋寻盟，十翻九覆，纵敌已逾於三纪，弭兵才仅於数年。谅非唇齿之邦，真谓腹心之疾。今奉诏书责问，合陈本末端由，布在众多，宁烦缕。彼既人而无礼，此亦和而不同。近知侵轶荆门，乖张事大，傥王师之问罪，愿率众以齐攻，必致先登，庶观後效。横秋周鹗，祗待指呼；跃匣蛟龙，誓平雠隙。今则训齐楼橹，淬砺戈，决副天威，冀明臣节。伏以臣父王Α，已於海，继有飞章，陈父子之丹诚，高悬皎日；展君臣之大义，上指圆穹。其将修贡赋於梯航，混车书而表率，如亏奉职，自有阴诛。今春已具表章，未蒙便赐俞允。地远而经年方达，天高而沥恳难通。伏乞圣慈，曲行明命。凌霜益翠，始知松柏之心；异日成功，方显忠臣之节。臣等无任感激祈恩战惧依投之至，谨遣急脚闲道奉绢表陈乞奏谢以闻。
    ○请建龙册寺奏
    袭爵四年，曾无显效，受凤池之真命，降龙册以双封，臣特於府城外造寺一所，前百步起楼号奉固，其寺额乞以龙册为名。
    ○杨舀等改补节度子将牒
    敕：淮南镇海镇东等军节度散子将充上直从散员旗副将检太子宾客杨舀等，牒奉处分。前人毅勇资身，忠贞秉志，或屡随征讨，或频效飞驰。予自绍统山河，已曾遍施酬奖。昨者叠膺双册，继耀土茅。今则特均雨露之恩，溥示维持之命，更闻尽节，荐可甄升，事须改补节度子将仍牒知者，故牒。清泰三年正月日牒。
    ☆钱ㄈ（吴越忠懿王）
    ㄈ字文德，文穆王第九子。晋天福四年除内牙诸军指挥使。开运四年出镇台州。是年忠献王薨，弟宏亻宗袭位，内牙统军使胡进思废宏亻宗，迎ㄈ立之。汉乾二年授东南面兵马都元帅镇海镇东等军节度使开府仪同三司检校大师中书令杭州越州大都督上柱国吴越国王。三年加守尚书令。周显德中加天下兵马都元帅。宋建隆元年进授天下兵马大元帅。太平兴国三年再朝京师，遂上表纳土，封淮海国王。雍熙元年改封汉南国王，出为武胜军节度使。寻改封南阳国王，表辞国王，改封许王。端拱元年徙封邓王，八月薨，年六十。追封秦国王，谥忠懿。
    ○宗镜录序
    详夫域中之教者三，正君臣，亲父子，厚人伦。儒，吾之师也。寂兮寥兮，视听无得，自微妙升虚无，以止乎乘风驭景。君得之则善建不拔，人得之则延贶无穷。道，儒之师也。四谛十二因缘三明八解脱，时习不忘，日修以得，一登果地，永达真常。释，道之宗也。惟此三教，并自心修。《宗镜录》者，智觉禅师所撰也。总乎百卷，包尽微言，我佛金口所宣，盈於海藏。盖亦提诱後学，师之智慧辩才，演畅万法，明了一心，禅际河游，慧闲□布，数而称之，莫能尽纪。聊为小序，以颂宣行云尔。
    ○黄妃塔记
    敬天修德，人所当行，矧ㄈ忝嗣丕图，承平滋久，虽未致全盛，可不上体祖宗师仰瞿昙氏慈忍力所沾溉耶？凡於万机之暇，口不辍诵释氏之书，手不停披释氏之典者，盖有深旨焉。诸宫监尊礼佛螺髻发，犹佛生存，不敢私秘宫禁中，恭率瑶具，创堵波於西湖之浒，以奉安之。规模宏丽，极所未见，极所未闻，宫监宏愿之始，以千尺十三层为率，爰以事力未充，姑从七级梯，初志未满为慊。计砖，灰土木油钱瓦石，与夫工艺像设金碧之严，通纟昏钱六百万视会稽之应天塔。所谓许元度者，出没人闲凡三世，然後圆满愿心。宫监等合力，於弹指顷，幻出瑶坊，信多宝如来分身应现，使之然耳。顾元度有所不逮，塔成之日，又镌《华严》诸经，围绕八面，真成不思议劫数大精进幢，於是合十指爪以赞叹之，塔曰黄妃云。吴越国王钱ㄈ拜手谨书於经之尾。
    ○梵天寺经幢记
</div>
    <div class="pagination">
<a href="全唐文_page90.html">上一页</a><span>...</span><a href="全唐文_page86.html">86</a><a href="全唐文_page87.html">87</a><a href="全唐文_page88.html">88</a><a href="全唐文_page89.html">89</a><a href="全唐文_page90.html">90</a><span class="current-page">91</span><a href="全唐文_page92.html">92</a><a href="全唐文_page93.html">93</a><a href="全唐文_page94.html">94</a><a href="全唐文_page95.html">95</a><a href="全唐文_page96.html">96</a><span>...</span><a href="全唐文_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
