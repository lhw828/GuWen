<!DOCTYPE html>
<html>
 <head>
  <meta charset="utf-8"/>
  <title>
   吴都文粹续集 - 第 8 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴都文粹续集 - 第 8 页/共 102 页
  </h1>
  <div class="content">
   呉都文粹续集巻七
　　钦定四库全书
　　吴都文粹续集巻八　　　明　钱谷　撰
　　风俗　令节　公廨
　　续吴趋　　　　　　　　　蔡羽
　　层防转重叠画桥何曲折物华冠中州冠带服吴越逺髙州来风亦执言公业蔼蔼南州士煌煌鼎台列雄剑常宵鸣红尘夜不灭纨袴白鼻騧通都万轸接姑苏髙台荒伍胥精魂结但聼清且嘉亦聼悲且烈
　　白纻辞　　　　　　　　　陆防
　　吴宫夜长宫漏短帘幙四垂灯熖暖西施自歌王自管云纻翻翻鹤翎散促节牵防舞腰嬾舞腰嬾王罢饮盖覆西施鳯花锦身作匡牀臂作枕朝佩瑽瑽王宴寝醒来阁门报无事子胥死后言为讳近王之臣喻王意共笑越王穷惴惴夜夜抱氷寒不睡
　　白纻舞纻本吴中物用以制衣故俳歌古辞甚多
　　耒耜经　　　　　　　　　　陆防
　　农之言也民之习通谓之犂冶金而为之者曰犂镵曰犂壁斵木而为之者曰犂底曰压镵曰防额曰犂箭曰犂辕曰犂梢曰犂评曰犂建曰犂槃木金凡十有一事耕之土曰墢墢犹块也起其墢者镵也覆其墢者壁也草之生必布于墢不覆之则无以絶其本根故镵引而居下壁偃而居上镵表上利壁形圆其负镵者曰底底初实于镵中工谓之鼈肉底之次曰压镵背有二乳系于压镵之两旁镵之次曰防额言其可以扞其壁也皆貤然相戴自防额达于犂底纵而贯之曰箭前如程而樛者曰辕后如柄而乔者曰梢辕有越如箭可弛张焉辕之下又有如槽形亦如箭焉刻为级前高而后卑故曰箭以其浅深类可否故曰评评之上曲而衡者曰建建揵也所以柅其辕辕与评无是则二物跃而出箭不能止横于辕之前末曰槃言可转也左右系以樫乎轭也辕之后末曰梢中在手所以执耕者也辕车之胷梢取舟之尾止乎此也镵长一尺四寸广六寸壁广长皆尺防椭底长四尺广四寸评底过压镵二尺防减压镵四寸广狭与底同箭髙三尺评尺有三寸槃増评尺七焉建惟称辕修九尺梢得其半辕至梢中间掩四尺犂之终始丈有二耕而后有爬渠疏之义也散墢去芟者为爬而有礰礋焉有磟碡焉自爬至礰礋皆有齿磟碡觚棱而已咸以木为之坚而重者良江南之田器尽于是吴中田器纎悉皆有名号具于是
　　迎春赋　　　　　　　　　王宠
　　欣阳和之来驭穆上皇于东方睠山河以占气羌朝霁而苍苍澹万里之风烟霭容与而含光何芳春之乍临而膏沐之滂汪也于是皇风载夷长吏崇规矧三吴之灵境表都会于南陲山川环带风景雍熈百花洲上春云丽乌鹊桥边春日迟春云春日共交辉无数楼台向景披纷九衢之纡直贯会城而交驰抗飞梁于螭首跨绿水之逶迤若个陌头无拥面若个游人不解眉共传春色天涯至争道春光今日宜龙衔宝胜飞双队凤吐流苏拂四垂粲防花之厯乱纷罗叶之葳蕤穷剪缀于万态绚丹碧之陆离玉钗弄影娉婷女纨袴栖香轻薄儿髙调遏云而羣奏繁弦应手以逞竒莫不目神竦耳触心悲则有王孙接骑公子交嬉千金换马尾摇丝八宝装鞍光照地飞鞭误触绮罗车敲镫谁知台府吏慕鸳鸯之野偶愿鸾皇而接翅弄袖妆妍倾身佯醉冀目成之我与又恍惚而靡遂云开朱阁对芙蓉日射彤帘藏翡翠芙蓉翡翠一时新总是江东絶世人动馆娃之春思慕西子之芳尘蝉鬓新传宫掖様云光恰似洛波神毎娇羞而掩态或摇曳以呈身翩翩飞燕能轻举嬝嬝游神不可亲默含情而未吐恨菀思以何伸只道春归春意浓宁知春到春心乱叹佳期之寂寞悲年华之屡换朝朝璚圃爱花开夜夜兰堂防月满花月娟娟能几时荣华冉冉嗟将半信春思之飘扬亦春愁之弥漫年年风景倍伤春嵗嵗凋零无故伴于是仆本贱人沉沦江海见沙际之春归惊天南之嵗改紫禁春光不可攀朱顔春色那能待怅日月之易遒抚功名之安在齐云楼下几逢春只是当年原宪贫差池春羽惭黄鸟憔悴春衣悬紫鹑吁嗟乎弱桞丝丝拂建章宫花朶朶艶长杨人生不及春花桞长得天池绕凤皇
　　迎春日啖春饼春糕竞看土牛集于卧龙街老稚走空里
　　上元纪吴下节物俳谐体三十二韵
　　范成大
　　斗野丰年屡吴台乐事幷酒垆先叠鼓【岁后即旗亭先撃鼓不已以迎节意】灯市早投琼【腊月即有灯市竒珍者数人醵买之相与呼卢彩胜者得灯】价喜膏油贱祥占雨雪晴筼筜仙子洞【坊巷以连枝竹缚成洞门多处数十重】菡萏化人城【莲花灯最多】樯炬疑龙见【舟人接竹桅樯之表置一灯望之如星】桥星讶鹊成【桥灯】小家厖独踞【犬灯】髙闬鹿双撑【鹿灯】屛展辉云母【琉璃屛风】帘垂晃水精【琉璃帘】万窗花眼宻【万眼灯以碎罗红白相间砌成工夫妙天下多至万眼】千隙玉虹明【琉璃毬灯每一隙映成一花亦妙天下】薝卜丹房桂【栀子灯】蒲萄缘蔓萦【蒲萄灯】方缣繙史册【生绢糊方灯画史册故事圗人喜看】圆魄缀门衡【月灯】掷烛腾空稳【小毬灯时掷空中】推毬滚地轻【大滚灯】映光鱼隠见【琉璃壶瓶贮水养鱼以灯映之】转影骑纵横【马骑灯】轻薄行歌遇颠狂社舞呈【民间鼓乐谓之社火不可悉记大抵以滑稽取笑】村田蓑笠野【村田乐】街市管弦清【街市细乐】里巷分题句【每里门作长灯题好句其上】官曹别扁名【官府名额多以绢或琉璃照映】旱船遥似泛【夹道陆行为竞渡之乐谓之划旱船】水儡近如生【水戏照以灯】钳赭装牢户【狱灯】嘲嗤绘乐棚【山棚多画一时可嘲诮之人】堵观瑶席隘喝道绮罗争禁钥通三鼓归鞭任五更蚕桑春茧劝【春茧自腊月即入食次所以为蚕事之兆】花蝶夜蛾迎【大白鵞花无贵贱悉戴之亦以迎春物也】鳬子描丹笔【画红鸭子相餽遗】鹅毛剪雪英【剪鹅毛为雪花与夜蛾并戴】宝糖珍粔籹【锤指吴中谓之宝糖防特为脆美】乌腻美饴【乌腻糖即白俗言能去乌腻】撚粉团栾意【团子】熬稃腷膊声【炒糯谷以卜俗名孛娄北人号糯米花】筳篿巫志怪香火婢输诚【俗谓正月百草灵故帚苇针箕之属皆卜焉多婢子之辈为之】箒卜拖裙騐【帚系裙以卜名扫帚姑】箕诗落笔惊【即古紫姑今谓之大仙俗名筲箕仙】微如针属尾【以针姑卜伺其尾相属为兆名针姑】贱及苇分茎【苇茎分合为卜名苇姑】末俗难诃止佳辰且放行此时纷仆马有客静柴荆幸甚归长铗居然照短檠生涯惟病骨节物尚乡情捃摭成俳体咨询逮里氓谁修吴地志聊以助讥评
　　吴灯两品最高
　　镂氷影里百千光剪防毬中一万窗不可齐人夸管晏吴中风景竟难双
　　腊月村田乐府十首【幷序】
　　予归石湖往来田家得岁暮十事采其语各赋一诗以识土风号村田乐府其一冬舂行腊月舂米为一岁计多聚杵臼腊中毕事藏之土瓦仓中经年不坏谓之冬舂米其二灯市行风俗尤竞上元一月前巳卖灯谓之灯市价贵者数人聚博胜则得之喧盛不减灯市其三祭灶词腊月二十四夜祀灶其説谓灶神翌日朝天白一岁事故前期祷之其四口数粥行二十五日煮赤豆作糜暮夜合家同飨云能辟瘟气虽逺出未归者亦留贮口分至襁褓小儿及僮仆皆预故名口数粥豆粥本正月望日祭门故事流传为此其五爆竹行此他郡所同而吴中特甚恶鬼盖畏此声古以歳朝而吴以二十五夜其六烧火盆行爆竹之夕人家各又于门首燃薪满盆无贫贱皆尔谓之相暖热其七照田蚕词与烧火盆同日村落则以秃帚若麻防竹枝辈燃火炬缚长竿之杪以照田烂然遍野以祈丝谷其八分歳词除夜祭其先竣事长防聚饮祝颂而散谓之分歳其九卖痴獃词分歳罢小儿绕街呼呌云卖汝痴卖汝獃世传吴人多獃故儿辈讳之欲贾其余益可笑其十打灰堆词除夜将晓鸡且鸣婢获持杖撃粪壌致词以祈利市谓打灰堆此本彭蠡湖洪君庙中如愿故事惟吴下至今不废云
　　冬舂行
　　腊中储蓄百事利第一先舂年计米羣呼步碓满门庭连杵成风雷动地筛匀箕健无粞糠百斛只费三日忙齐头圎洁箭子长隔篱辉日雪生光土仓瓦龛分盖藏不蠧不腐常新香去年薄收饭不足今年顿顿炊白玉春耕有种夏有粮接到明年秋刈熟隣叟来观还叹嗟贫人一饭不可賖官租私债纷如麻有米冬舂能几家
　　灯市行
　　吴台今古繁华地偏爱元宵灯影戏春前腊后天好晴已向街头作灯市叠玉千丝似鬼工剪罗万眼人力穷两品争光最先出不待三五迎春风儿童种麦荷锄倦偷闲也向城中看酒垆博塞杂歌呼夜夜长如正月半灾伤不及十之三岁寒民气如春酣农家亦幸丰年少始觉城中灯市好
　　祭灶词
　　古传腊月二十四灶君朝天欲言事云车风马小留连家有杯盘丰腆祀猪头烂熟双鱼鲜豆砂甘松粉餠圆男儿酌献女儿避酹酒烧钱灶君喜婢子争鬬君莫闻猫狗触秽君莫嗔送君醉饱登天门杓长杓短勿复云乞取利市归来分
　　口数粥行
　　家家腊月二十五淅米如珠和豆煮大杓轑铛分口数疫鬼闻香走无处锼姜屑桂浇蔗糖滑甘无比胜黄粱全家团圆罢晚饭在逺行人亦畱分褓中孩子强教尝余波徧沾获与臧新元叶气调玉烛天行已过来万福物无疵疠年谷熟长向臈残分豆粥
　　爆竹行
　　嵗朝爆竹传自昔吴侬正用前五日食残豆粥扫罢尘截筒五尺煨以薪节间汗流火力透健仆取将仍疾走肥儿却立避其锋当街击地雷霆吼一声两声百鬼惊三声四声鬼巢倾十声百声神道宁八方上下皆和平却拾焦头叠牀底犹有余威可驱厉屛除药裹添酒杯尽日嬉游夜浓睡
　　烧火盆行
　　春前五日初更后排门燃火如晴昼大家薪干胜豆防小家带叶烧生柴青烟满城天半白栖鸟惊飞啼格磔儿孙围坐鸡犬忙隣曲欢笑遥相望黄宫气应才两月嵗隂犹骄风栗烈将迎阳艶作好春政要火盆生暖热
　　照田蚕行
　　乡村腊月二十五长竿燃炬照南亩近似云开森列星逺如风起飘流萤今春雨雹茧丝少秋日雷鸣稻堆小侬家今夜火最明的知新嵗田蚕好夜防风熖西复东此占最吉余难同不惟桑贱谷芃芃仍前苎麻无节菜无虫
　　分嵗词
　　质明奉祠今古同吴侬用昏盖土风礼成席彻夜未艾饮福之余即分嵗地炉火暖苍术香饤盘饵果如蜂房就中脆饧専节物四座齿颊锵氷霜小儿但喜新年至头角长成添意气老翁把杯心茫然增年翻是减吾年荆钗劝酒仍祝愿愿翁尊前且强健君防今嵗旧交亲大有人无此杯分老翁饮罢笑撚须明朝重来醉屠苏
　　卖痴獃词
　　除夕更防人不睡厌禳滞钝迎新嵗小儿呼呌走长街云有痴獃召人买二物于人谁独无就中吴侬仍有余巷南巷北卖不得相逢大笑相捓揄栎翁块坐重檐下独要买添令问价儿云翁买不须钱奉赊痴獃千百年
　　打灰堆词
　　除夜将阑晓星烂粪扫堆头打如愿杖敲灰起飞扑篱不嫌灰涴新节衣老媪当前再三祝只要我家常富足轻舟作商重船归大牸引犊鸡哺儿野茧可缫麦两岐短衲换着长衫衣当年婢子挽不住有耳犹能闻我语但我如愿不汝呼一任汝归彭蠡湖
　　祀灶解　　　　　　　　　　陆防
　　灶之壊者请新之既成又请择吉日以祀之曰灶在祀典闻之旧矣祭法曰王为羣姓立七社其一曰灶达于庶人庶士立一祀或立户或立灶饮食之事先自灶火化以来生民赖之祀之可也说者曰其神居人间伺察小过作谴告者又曰灶鬼以时录人功过上白于天当祀之以祈福祥此仅出汉武帝时方士之言耳行之惑也茍行君子之道养老而慈幼寒同而饱均丧有哀祭有敬不忘礼以约已不忘乐以和心室闱不欺屋漏不媿虽嵗不一祀灶其诬我哉茍行小人之道尽反君子之行父子兄弟人执一防以自糊口専利以饰诈崇奸而树非虽一嵗百祀灶其福我乎天至髙灶至下帝至尊严鬼至幽仄果能欺而告之是不忠也聴而受之是不明也下不忠上不明又果以为天帝乎
　　除夜杂咏　　　　　　　　杨循吉
　　嵗除当此夜洒扫事悤悤井上皆封草门前尽画弓祠堂神影挂客座佛筵崇撒豆祷儿疾存炊忌釡空辟瘟烧木暖承俗燎柴红启箧新衣振除尘旧室攻买饧迎灶帝酌水祀床公春帖题乡究年书诵学童挿笾皆柏叶戏火有梨筒残厯收年尽深缸洗腊终市阛骄物贵隣里餽糕通未识他州节于斯异与同
　　重建瞻仪堂记　　　　　　　陈振
　　莆阳陈侯之治吴也振受防属县一再诣黄堂上谒侯与之为礼且辱临其客舍从容坐语而命之曰郡稍辟瞻仪堂既成而未有以识吾将以简授子何如振竦然曰合郡名胜士如林不可盖走非其人也敢辞侯不可振又曰走不佞未尝学为古文金石非古文惧不能以传信敢固辞侯不可于是蹴踖承命退求诸掌故订其事加祓饰秉翰而书之初瞻仪之建实绍兴嵗辛巳鄱阳洪公即郡治西北结屋三间萃前后郡太守像图之宫堵掲而名焉叅政文穆范公秩时财八品家食于吴洪公特命重为之记后五十有二年侯自浙西部刺史擢领府事暇日登堂指计洪公以上百有二人距侯又三分其一盖以八之数览观左右念接武殊未艾也而位置鳞次余地可续录越明年度材庀工翼以两庑中缔新堂附益之列肖貌来者有容其外剡木为櫺以谨呵防髹棐几以严香火奉祠二月甲戌经始九月戊申讫工盖凡瞻仪颠末之绪暨图像之改作如此窃尝妄论昔之君子建牙授任用千里之国盛心美意有所设张不皆保其徃也嵗迁年运将遂湮防当是时一君子者振而起之譬诸物剥遇阳之复而后造化生生而不穷顾以智自矜者耻袭人后大抵有不屑为至材力弗赡急符蜂午漏刻思捄过则人虽勉之为亦奚暇以为哉今侯殿大邦以勤济敏日无畱事材与力固逾人逺甚而能不矜其智广视斯堂嗣鄱阳之功俾勿坠精识度岂直寻常土木甃庭涂勤朴斵鲜漫漶而已也按太平兴国初吴越钱忠懿王奉其版籍上诸职方氏今牧守题名昉自至道陈公公字善则三子两登辅佐其后更入政而后文正范公又入政康靖越公继之至建中靖国而御史丰公实来文正自邠徙吴吴盖公乡郡公道徳勋烈载在国史为钜宋一代宗臣康靖服事三朝乐易寛博先正以谓合于易之大人诗书之老成而心休休焉者御史抗论连斥巨奸辨元祐垂帘诬谤风烈侃侃迄今凛有生气虽剖符懐绶为时名卿者未易殚举然缅昔人而仪其大节宜无尚于三公者侯文懿少师公之子笃学有文拜大理丞寓直中秘由是而跻升显美见之行事决不冺没若夫投笔而叹名节阿附而比四凶谈礼义而摈忠贤性非不善也而去之为不善非利欲有以汨其中乎侯一寓目焉丹青绘事莫能揜也故因侯命掇拾前记之遗以复于侯而谂其书之可否侯曰可哉遂刋诸石嘉定六年癸酉闰月承议郎陈振记幷书
　　瞻仪堂见前集嘉定六年陈芾倂撤堂后逍遥阁广而新之寳祐五年赵与□重建端平三年张嗣古奉安韦应物王仲舒白居易刘禹锡范仲淹五贤像于内
　　齐云楼记　　　　　　　　　周南老
　　齐云楼即飞云楼也在子城州治后今城楼三面为谯楼西为观风又名望市齐云直子城北岂摘古人西北髙楼之诗以名之欤先是韦应物诗称郡阁白乐天始改号齐云其后梦得述郡斋碧池华阁之胜是知今之池自唐则固其所矣当元和间乐天以诗人领郡登临宴咏落纸争传又知当时民俗之淳简而兹楼为中吴之杰观矣世多传郡廨即吴故墟缀文者袭用春申黄堂事绩志因之然吴越春秋称子城十里唐陆广防吴记乃八里不同若是贞观间欧阳率更载虞氏记阖闾小城有楼至秦时宫焚而楼存不知虞氏其地何所指耶按乐天赋东城桂谓古都在苏东地己废而为樵刈之场是乐天已不详为吴之故宫矣盖世事绵邈文献不足虽则陵谷之变迁不可得而识者多矣独宫室也乎哉今故城旧址其传疑而齐云得名近则因乐天之诗而有证愚然后知斯文之可以行逺而不可己也夫人处乎郛郭之中而日接乎嚣埃之隘则虽游化人之城而不能以自知今登斯楼而俯眺则带山萦泽所谓十万家之伙朱甍碧瓦菀乎参差若鳞次而铺陈之者亦足以见吴郡之大与夫中兴百年涵养休息之泽矣楼再建又几年嘉定六年太守陈公大饬材命扶倾易蠧以还轮桷之旧夫不待其圯且废而葺之役不烦而利逺是孟子所谓事半而功倍也公之智于是达乎为政矣可不书乎凡为屋中五楹两旁三楹翼以修廊皆缮而新之其髙广则仍其旧故不记公名芾字明可四明人今为度支郎其材通博强敏为郡一年民歌舞之五月州民周南老记
　　重修齐云楼记
　　大徳初元嵗在丁酉太守某郡某人来治吴之二年顾兹楼颓圮弗治乃命修之以工计自去嵗十月迄于夏六月凡二百余日以丹垩甃石计费为二万余以钞计凡五百余侯既出其帑藏为倡郡之好事者咸助焉鸟翼翚飞栋宇丹碧建椽甃砌角立鳞比视前观有光落成侯乃谂于众曰兹楼之设肇自有唐刘禹锡韦应物出守元和间号为风流觞咏其间以其品题也故兹楼之风物播于天下了然与岳阳落星同美然以景言之近则槐市栁桥车轮马迹市声滚滚终日不息逺则西山诸祠层峦深壑白云孤飞清昼如画而其为胜槩意者非有刘禹锡白乐天之品题亦不冺也今之牧守簿书期会日扰扰不给其能如侯兴废补弊以遇江山胜概雍容谈笑放浪于风尘之外能几人哉不但兹楼之可记也然因兹楼之胜倂记其美以传后之人则不可辞众曰然遂以为之记
　　齐云楼在郡治后子城上相传即古月华楼也吴地记云唐曹恭王所建白公有诗亦云改号齐云楼盖取西北有髙楼上与浮云齐之义拟此则自乐天始也故其诗云欲辞南国去再上北城观治平中裴煜建为飞云阁政和五年重作齐云楼成绍兴十四年王防重建两挟循城为屋数间有二小楼翼之轮奂雄峙甲于两浙后陈芾沈皞史宅之重修大徳中重修见前文而失郡守幷撰文名姓姑俟考焉
　　春雨堂记　　　　　　　　应防
　　淳祐二年春平江府治作新堂于池上秋工役告备显谟阁直学士通奏大夫知军府事兼浙西两淮发运使史宅之拜疏闻于上曰臣防恩再领苏郡赖天子仁圣格于上下物不疵疠而年谷熟获与民相安郡治北池旧有亭曰池光郡太守澡心雪神思政虑善之地陋且圯焉深惟一日必葺之义捐餐钱节冗费更建为堂堂成顾名弗称窃伏惟念昔者幸备推择守藩于兹粗知究心牧养叨被圣奨遣使赐御书家有膏雨户有阳春八大字昭回下饰吴人以为荣臣不佞敢敬奉春雨二字冠斯堂以扬宠光以撢徳意以丕迪圣训惟陛下裁幸上览疏可其奏锡以宸奎使得掲扁于戏祉哉谨按吴郡志郡治后圃有北池韦白之所赋咏一名后池池光亭在其北绍兴十七年守郑滋重建然则尚矣三十一年洪公遵葺之距重建未久也而多厯年至今始撤而新之若有待池光旧名莫考所从始淳熈中涑水司马家孙曾至则以嫌故借木兰以名池之东木兰固在其何可复出厥今度宏规成广厦崇圣翰标嘉名春雨一堂遂为吴中钜丽之观益非偶然者其庀役也因旧址厚培而势若负山倚屛然堂髙三十二尺横从视之渊如旷如四面皆架轩三间展如昭如南俯大池浮水观以受荷薫北与齐云相值如辟穹如膴如上栋下宇五间起乎中央数嬴五十尺焉人莫不曰伟哉堂也堂名我不敢私云章天笔贲如濡如岂直以夸荣耀耸观瞻而已自公退食言登斯堂因名而思义爱民泽物之念油然以生充而大之仁不可胜用矣仁之于四端犹四徳之元四时之春偏言之主一事専言之包四者故春者春之生夏者春之长秋者春之成冬者春之藏何莫非春也乾坤之有六子动散润晅止説互为之用云行雨施乃独见于干而所为元者非春乎君天也干也四时之行六子之运则臣也天朝选建岳牧臣子对扬休命均此臣也公既以自任又以规将来堂之名防哉公天资髙渊综覧广博天子以为烈考是以治吴有美政选表而入且践台斗矣属时以实塞为急吴中荐饥遂命公奉使典州公再至能为人作丰年以其饱边兵而活都民天子嘉之兹堂所谓见吾善者机也公归叅化钧穆天縡家有膏雨户有阳春又将为天下诵之冬十月朝奉郎应防记
　　春雨堂在后池北初池光亭圯淳祐二年重建堂成史宅之乃以理宗书额掲之以侈君赐
　　通判西防记　　　　　　　王遂
　　平江通判西防在子城西南最髙处宜隆而汚宜豁而拘宜整齐严肃而杂处闾阎甚不称夫通都辅郡之体治中别驾之居翁君过遂言曰余佐郡一年矣而假室庐于人其何以尊君命而宁亲心且堂扁题以淳熈十六年东偏则次年施君迈之所营嵗月非不深而事力防矣会将斤而丈之舍旧而图其新能无惧余力之不任乎遂矍然而起曰君之及此言吾郡之福也乃与提举赵公崇晖总领吴公渊桂公如琥合六县之长鸠材以助之而君以其力僝功其间一日往视之则堂崇成矣未几又过之则防事立矣门屋闳矣辟其东轩翼以后序髙燥逺过其旧而营筑敛退于初面埶朝揖莫不就正毫厘寻丈秩秩不差于是汚者隆拘者豁而整斋严肃隐然题舆泥轼之气象伟哉其斯举也谒记于遂因为之言曰吴古之建国也自太伯季札以礼逊先天下至于晋唐千有余年之间骚人墨客之所登临忠臣义士之所感慨不为不多矣而力未有以赡才又未足以给今居于此建官府而临庶民坐堂皇而理百事于以出入王命经理兵事不亦伟欤入侍潘舆怡怡衎衎有隽不疑范滂所不能及者岂非天下之至乐乎抑吏退宾闲举酒属客拍手而歌吴趋以访阖闾之旧游寻防之遗迹其乐有人不与知而已独知之者又非言语之所能及也乃为之书君名逢龙字际可甬东人号翁登嘉定丁丑第诗思清越出大厯贞元畦迳之表而长于吏才费之大小役之逺近不书余之为此者非但喜兹屋之成又以幸斯文之得所托也嘉熈改元七月丙辰朝奉大夫焕章阁待制知平江军府事兼管内劝农使节制许浦水军赐紫金鱼袋王遂记
　　通判西廰在子城西南隅城隍庙后淳熈十六年施迈始立石题名嘉熈初翁逢龙重修逢龙又有足清堂种书堂诗不详所在景定五年赵与鉴撰续题名记淳祐三年谢堂作屛星堂吴邃撰记城上有小楼见西山名涌翠
　　平江府佥判廰勤继堂记　　　石如壎
　　皇帝龙飞改元春官收郡国贤能永嘉木公待问以大魁授佥书平江军节度判官廰公事以乾道元年九月二十有四日庚午至皇帝在位四禩矣眷治道之方兴想中原之未复以为未有不先内修而遽能外振者于是绌懦柔斥媕娿诹民瘼革政疵本农桑懐归附缮戎械肃边徼刬文务实崇厚黜浮无逺近小大莫不改虑易图趋上意之攸向木公拊瑑而叹曰求治在朝应治在州一州不治也实亏天下治太守总州治之畧而已别驾贰州治之畧而已六曹有参邑有令丞簿尉复各自治其职而已匪守匪倅而守倅以之简匪曹匪邑而曹邑以之谐此佥书之所以不可废亏其间也欤是州今股肱郡吾其敢易廰事之西有堂可以燕可以息可以思可以为则名之曰勤继盖取古圣贤勤则有继之义也求法书于郡人括苍太守范成大而题之且谓仲尼没吾道中否无为之说满天下而勤为鄙天下不见唐虞三代之治者知有无为而不知有勤也舜以无为赞舜之无为者闻其有臣五人而后天下治不闻其无臣而天下自治也吾闻其恭已正南面而已矣不闻其已之不恭已而南面之不正也五臣各得其职而又已之必恭南面之必正舜有一日之不勤哉舜不如是不能无为而治也杜元凯曰勤则功继之人臣之功莫大于禹稷禹乘四载随山刋木禹无为乎黍稷重穋稙穉菽麦稷无为乎禹稷不能以无为事舜后之人君臣俱欲无为非奸则谀夫何修名之能立也木公胷中之蕴将至万国升平岂适为州设耶寓名斯堂则不小乎州而弗为也不小乎州者且何大于天下粤明年五月召去如壎以散才承乏偶属后尘时太守则惟吴兴沈公介精白惠绥不可以弗勤事也外台在郡使者实今太守直阁会稽姚公宪风规振肃尤不敢弗勤今宪使者司谏丹邱陈公良翰器闳道直凡州县属惟恐勤之弗至二年之内出亲吏师之仪退味继勤之防鸡鸣而兴功非所几也在易蹇之六二者敢不以之顾将及瓜矣而大魁同郡萧公国梁实来是固尝茂明勤而舜俞之者也居斯堂也事斯上官也是殆相须以行乎禹稷之道者也是殆相须以礼乐斯民者也且何州之弗治天下之州皆有是吾无外轻之忧矣补偏救区区中兴之防奚为哉维四年龙游困敦辰在析木之津二十有二日庚戌吉长乐石如壎记虎林之农林东书
　　佥判廰在仪门西旧名都廰淳熈十三年重建廰西有勤继堂
　　重修观察推官廰记　　　　　李卞
　　平江观察推官廰故在子城之南隅去郡庭才数十步早暮入幕为良便淳熈间有去官者代未即至庾台图假以处幕属久而不归遂以丽谯南废缺酒库为治所即今廨也有屋数间介于民居败椽破壁支柱交午毎大风雨则岌岌然若将压焉累政相仍弗果葺吕君莅事之三月慨然曰郡从事为今从八品官虽卑郡政无大小皆与闻焉异时由此登显途者项背相望而所居庳陋若此非所以称幕府待宾僚之意纵未能撤而新之独不可为之以渐乎乃相地之宜即廰事之左辟屋数椽窻户疏达四座显敞缭以修竹为燕坐之所然后为壁为庑下至庖圊皆以次毕具经始于癸亥之末夏讫工于首冬凡为屋十有四间基坚材良不侈不陋视前日子城故廨规橅逺甚君将代去求文以记嵗月卞窃闻昔之叔孙婼覊于晋其所馆虽一日必葺去如始至况在官乎今之仕者多安于茍且重于改为视官舍如传舍翫愒因循既幸其满始饬胥徒旋加丹垩以遗来者栋宇之摧腐庭户之湫隘谩不加省视婼有愧矣吕君来未暖席方仆仆奔走应簿书期会剔拔蠧弊以赞郡纲乃能谋其室于从容谈笑间井井而办客至则杯酒相属吏退则书史自娱受职三载而遗后人以安呜呼可以观政矣故乐为之书吕公名伯訚字正之申公五世孙也开禧丙寅夏五月壬辰朝奉大夫新权发遣安庆军府兼管内劝农营田屯田事借紫李卞记右记官无崇卑居之者必有以记其到罢之嵗月其来尚矣平江为藩辅观察推官为幕属中兴今逾百年独无纪载不其缺欤
　　观察推官廰祥符图经云在州衙门内西后迁子城南绍兴间于平桥南旧酒库改为之嘉定三年吕伯訚重修绍定二年吕祖忞撰题名记
　　府院简孚堂记　　　　　　　陈之茂
　　平江录事参军吴明可作堂于廰事之西友人陈之茂一日过之爱其阒然幽深与公斋不类明可徐谓曰仆猥以不肖典兹狱市尝以人命至重大惧不明以抵累于非辜究懐怵惕夙夜靡敢自安兹堂之作非晏乐是图盖将为讯鞫论囚之便焉客有取周书五辞简孚之说以名者愿得子一言之茂戄然起而前曰嘻明可不茍于其官如此哉夫君子之任无大小举得以忠恕仁厚施诸人而功甚速者莫如狱然巽懦不事诿可否于吏吏因缘邀赇执爰书捃摭防细考一连十翫嵗月不报否则观势利所乡肆请托之私为豪猾嚢槖而羸弱寒寠卒以纎芥文致不减幸而强敏可喜往往舞智苛察锲薄惨刻务以威猛立名乌乎狱君子所尽心也使持法者一有是则刑失其平而衔恨防寃无所赴诉宁忍之乎是以哀矜钦慎巨细坐折皆得其实等惟寛平之归则食息俯仰庶几无愧屋漏明可学通世务介而有守居官以来明允笃实之誉隐然在人则斯堂之义固已从容躬蹈仆尚奚云明可行为中都删修之官陪相国余论笔则笔削则削一字轻重利害相万愿无忘今日用心明可宜以此言请刋于石倂以告夫来者明可名芾丹邱人绍兴十一年七月旦梁溪陈之茂记简孚堂在府院防事西绍兴十一年录事参军吴芾作院在子城内东南
　　平江府司户防壁记　　　　　郑霖
　　户曹之官防壁记尚矣吴君天泽受事于兹既两年防辟置醴幕趣代不容缓辞余以续记为请余窃观今之仕者其迹如寄于其职分所当为者往往漫不之察既去若素不曾到又何暇此为哉予与吴君昆弟交久矣素知其家学有守相继登上科又能发明外氏龙川文艺公之学同志皆推之予来假守得君为寮助我多矣君虽初筮其谙究官业如素然而职掌版籍之外郡日受户婚之讼皆赖以决犂然当乎人心余恨挽之不可得情之依依尤甚也观君之所存未易涯涘然犹拳拳于此记者盖不以独善为喜又将以诒来者壁故有记他不复赘言姑道吴君之志云淳祐十年七月朔郡守天台郑霖记
　　司户廰在府院西庆元二年重建廰西小圃有翫花池采香径秀芳亭飞云阁廰东有小山亭曰小蓬瀛池北有长啸堂皆建人袁申儒所葺治并撰题名记
　　济民药局记　　　　　　　　吴渊
　　渊犹及见先生长者谈干淳间事其言曰圣朝体列圣好生之徳毎以民命为重一念恳恻无所不用其至乃至济药疗病亦加宸虑一日忽遣中使宣索太平局龙虎丹既进御命捐其价十之九盖圣意谓亲尝则主者不敢茍直廉则贫者易以得乌乎神农氏日试百药周官医师掌医之政令自十全以至十失必次第而躬行诛赏实此意也近世天下郡国台府开设广惠局以便民服饵皆所以广此意也姑苏城大人众余领郡适有春疫亟幸郡医之良分比闾而治某人某坊某人某里家至户到悉给以药寠而无力者则予钱粟疾不可为者复与周身之具由二月至七月其得不夭者一千七百四十九人因念仓卒取药于市既非其真非惟不真且不可以继乃创济民一局为屋三十有五楹炮泽之所修和之地监临之司库廪庖湢鑪硙鼎臼翼然井然罔不毕具总夫匠木石之费钱以缗计者七千八百四十五米以石计者三百二十三既落成复以二万缗实之为市材费凡川广水陆之产金石草木之品无珍不致无逺不取冀有益于人故真其剂弗求赢于官故轻其值料置丰盈芗味芳烈较市衒玉贾石者相去不啻万万列肆阛阓过者懽喜他日设遇流行之灾四时之沴则分医以疗捐药以济其为吴门之利盖未有已也恭惟圣天子仁同阜陵视四海之痒疴疾痛如在一体渊幸叨选择出守是邦求牧与刍不敢不勉此局之设盖亦所以推广徳意万分之一云绍定四年八月奉议郎直焕章阁知平江军府事就除浙西提刑吴渊记济民药局在鱼行桥东绍定四年吴渊剙于广惠坊之左自为记开庆元年马杨祖重于子城内路分廰之故址建之继又迁于其北
　　重建居养安济院记　　　　　卢瑢
　　三代明君贤牧相与立治大抵以优老为先汉兴诏赐束帛牛酒耄年月给粟嵗加絮恩意详矣然于鳏寡防独未闻奠其居而粒之终身者也国初民夀逾七十咸获优诏盖仁发之政列圣相授迄于四方慕义存防由是居养安济院兴焉建炎厄兵火遗踪故址所向无存父母虽沦亡恩洽肤髓粤百世而徳不冺中吴嚢括千里拱日几连江泽土膏而民伙自中兴以来仁风四洽列户者今廿余万守臣率用当世伟人淳熈乙未秋八月直徽猷阁陈公岘自东浙转运判官秉麾来镇检抳奸欺抚摩疲弱吏畏敏强民懐靖寛境野熈盈无夜吠之警谨条节尚风化索民之隐得居养安济事即象院基之旧而勇为之经始于二月己丑落成于九月甲午官为备费民不知役为屋六十有五为楹三百有十为室三十长廊还础对关列序集癃老之无子妻妇人无夫亲者分处之幼失怙恃皆得舍焉籍官民畴千六百六十亩募民以耕嵗得米七百石有竒旁着三廪浚二井庖舍蔬闾食用寓具举无一遗又立僧坊主其供病给医药死给槥椟入丛塜以葬民胥叹仰道路歌祝公贤明笃厚有志天下士至于减苗斛之耗蠲赋赏之负严屠牛禁网捕葺漏泽之费増土以葬骨其所施类如此昔黄霸治颍川为政尤异至使邮亭乡官皆畜鸡豚赡助鳏寡贫穷棺其无葬与其无祭竟以治行入为丞相公之政防孤赈乏养生送死视颍川尤有异矣邦人咸曰是不可不书瑢一防梓里得事之始末最详敢书其实后此者无私壅惠利而茍安之则公之心也吴邑大夫曰黄君直中长洲大夫曰李君机继之以吕君存中俱佐事而协成者淳熈三年十月癸酉宣教郎充两浙西路提举常平茶盐司干办公事浚仪卢瑢记幷书居养安济院在社稷坛东建炎以来废淳熈三年陈岘重建
　　安养院记　　　　　　　　　陈耆卿
　　安养院在州钤廰后旧曰医院宝庆中改今名安养院尚书郎林公之使浙右也决而和威而爱罪自死以下周虑熟谳不得其情不止焉既而曰死于刑吾不忍而有死于病者若之何忍之于是安养院成郡府院四狱之以病告者而治其医之政令大槩屋百础田三顷饮食卧借熏燎之物靡不具防视典领临督之人靡不力贮藏颁给激犒之法靡不臧简良材萃名方以授大小医而精炼治之囚气畧不舒识之厯厯至囚亦至既至医拯疗如法洎愈囚与厯归争喜曰吾病忧死尔遇公今得不死果死可无憾况生乎且吾昔之病未若今之病之愈之速也果死信无憾也或曰囚有罪者也果死死有罪者也医有罪使不死岂过欤予曰不然均是民也均是耳目肢体也其罪至死者法也欲生之者吾心也纵不可生当死于法而不当死于病也或罪不至死而亦死于病官实使之也夫不能生其所可死而至于死其所可生是假狱以穽也如公之心惟见其可生不见可死视其有罪也犹其有疾也则视其有疾而欲生之尤甚于有罪而欲生之之亟也洪惟皇上御极以来天覆春育尤拳拳岸狱事乃四月制下饬监司郡守以审充缕缕三百言公未读训词蚤知徳意院之成今已一嵗成而不坠可百世盖好生之君与宅生之刺史相脗合如此今而后囚固无憾公亦无憾也哉公名介绍熈名御史之子御史按行东浙有异绩先后辉映其克清谨庶狱有自来云宝庆二年八月天台陈耆卿记安养院在州钤廰后旧曰医院提举林介建改称
　　广惠坊记　　　　　　　　　吴渊
　　渊不肖少闻先君子之训曰先儒有云志伊尹之所志学顔子之所学又云自一命已上茍有志于及物于人必有所济此吾之所以终身拳拳服膺而勿失者也书曰一夫不获时予之辜孟子曰思天下之民有不被尧舜之泽者若已推而纳之沟中此伊尹之所志也小子识之渊入耳注心三十年于此矣故自领一簿宰一邑以至贰一州佐一台未尝不日思先君子言求所以及物济斯民者乃庚寅之冬被命守姑苏道过吴江桥下因延见所部吏舣舟焉时夜雪凝栗霜风凛冽袭裘不知其为温附火不知其为炎于是恻然动心进左右而问之曰尔邦城大民伙鳏寡孤独癃老癈疾颠连而无告者其多乎曰然郡有庐以聚之有廪以食之乎曰否因独念言穷州陋县犹有所谓居养安济之所吴门夹三辅多名守富课租不应有此缺典既领印即括夫田之没入于王官者废絶于缁黄者未足则以公财市民之膏腴者寸积尺累厥数既登乃卜地鸠材为屋七十程总土木夫役费钱缗九千六百八十米石三百一十七既成扁曰广惠坊廰堂躭如廊庑翼如男子妇人各有位置仓廪庖湢井臼牀几鼎鼐备具无一乏缺适然而疾病者又别室以居之大者人日粟一升半钱三十有三小者半之米则三杀其一焉夏有汤沐冬有裘纩病有药死有槥额以二百人为率亡者得续此其大畧也窃尝考祖宗时在京有四福田院外郡有居飬安济院当时奉行惟谨甚者至有设帟帐具酒食其所全活不可胜纪深仁厚泽与天同普此国家运祚之所以久长州县长吏之所当遵守而广惠坊之所由以作也后之人与我同志尚思先儒之言益而侈之是亦上不负天子下不负所学之一端云若夫租入多寡别石具载兹故不书绍定四年八月既朢吴渊记
　　广惠坊在鱼行桥东绍定四年剙吴渊记
　　提干廰重建超然堂记　　　　赵希迈
　　水心叶先生负天下重名淳熈十年官浙右提点刑狱幕士争宗师川赴谷应暇时赋诗超然堂上庭下桧双榦又手自种植从是堂名四播而草木声价随重矣先生前建堂才八年后二十二年山隂陆君子虞尝经理葺治距今又二十二年风毁日剥摧破弗支后人撑持茍延嵗月庭桧蓊蔚怪梢穿檐亦莫事修剪超然堂名在而已秦溪林公介从庾节易绣斧数月四明赵君时侑来幕下主和而宾敬政肃而事省一日诣曹从容以新堂请林公喜从曰吾志久矣亟命吏市良材隣郡且属君务伟旧观给工料度不计也越月堂成后堂复剙屋曰昼永东西偏各有新书房曰尽心曰一经移巨桧一株与先生手植桧防楯对峙蔽以花栁翼以墙垣观者目骇心动而超然堂名迹始相称君属希迈曰子游先生门最久又辱林公知识颠末非子事乎夫听宫室之圮壊不事改作者常人所安也至于承废处陋求作新而卒莫遂者志士所未满也岂作新一念与茍安者同哉盖力之勤惰在人而事之兴废在时时副人则可人胜时则不可超然欹倾非一日作新者又不知几人时或尼之人力难至何益也君于林公一相晤语而新堂之志顿遂得非时在林公而君之人力因者乎始吴人宗文正范公学后和靖尹公读书虎邱山士亦知慕向至先生以良冶端范陶甄学者于是人所铺张皆正向真脉而吴之士乃盛林公方弭节首命僚属拜文正祠未几祀和靖且馈存其孙子昔先生淑教地又拓新之林公谨于率履盖在此不在彼也君林公门人超然既新而无复前日之卑隘浅陋于焉持蹈于焉辨书而敢以游观答其长乎堂南浚井寒列可食桧隂覆其上君命曰双桧泉尊慕往哲之心益不自懈也书得隐欤宝庆三年八月朔儒林郎平江府嘉定县尉东瓯赵希迈记【希迈一作布防】
　　超然堂在干办公事廰之东廰后淳熈十年叶适在任赋诗开禧初陆子虞葺之及剙题名记宝庆三年赵时侑再新之赵布防记
　　常平司干廰东斋记　　　　　李知退
　　繇浙水而西其郡八内拱行都如汉三辅澄按之权视他赋为重提举常平茶盐治吴中列属为二常平者视鹾茗为尤重使者总其纲而勾校纎琐以身任劳则其属之责也晨入幕府文书盈几帑廪之藏稽其盈虚而鳏寡孤独恐不得养也户婚力役聴其辨讼而是非曲直恐不得其平也陂泽之利何者当兴者然乎否也劳其至矣而其退也必有藏修游息之地啬精神舒心目安形体乃可以应方来之事常平之属其廨宇虽略备乃未有一室以便其私此非缺欤绍定庚寅季冬之月予弟致中既服官次计月廪之入颇取其盈铢累而寸积之明年四月得缗钱若干鸠工度材即廰事之北辟地为屋二楹而以东斋名之以书来曰窻虚明而研几可设矣户开通而风月可延矣室寛洁而宾友可接矣其于啬精神舒心目安形体今得其宜矣兄其为我记之予每叹今之从政者溺志浅近顾影岌岌秩满而举于格掉臂去尔托宿蘧庐虽巗墙之立不暇顾补苴罅漏尚或难之其肯辟地建屋以遗后人乎箧椟之未丰田园之未备第宅之未立是吾之忧甚者豪夺巧取而其甚以他木易屋之良材者有之其不撤而为薪亦云幸矣其肯捐私材以营公宇乎致中为人所难非律身以亷视公如私安能办此然名斋之义尚有可言曰斋心曰斋庄中正曰斋戒沐浴曰斋明盛服斋之为义其严如此今掲名东斋居其斋思其名则斋之建也非专以逸其身也非专以燕闲之地也服劳乃可以居逸职业之修乃可燕闲之适警戒防励常若严师畏友之在前必无荒怠逸豫以昏吾志也必无便僻侧媚以夺吾守也非心邪念潜消于未发之先大公至正流行于泛应之际推是心也以之叅天地赞化育可也岂但一属官称职而已予不敢以语他人独以告吾弟致中勉之哉若夫公事既毕吏散庭空凉竹簟之暑风曝茅檐之冬日好天良夜樽酒论文其乐无涯他日书来盍为我言之六月庚申承议郎新差镇江府推官货务都茶汤李知退
　　东斋在提举常平茶盐司内
　　平江路新建惠药局记　　　　汤弥昌
　　人物并生天地间人之所以丝身而谷腹饱肉而食鲜以为生生之资者取诸物而悉备至于隂阳之变暑寒晦明之感或节宣不时而致疾则又产灵药以疗之天之惠尔民也至矣古昔圣人代天司牧胞与推念休戚由已亦既教之树艺佃渔以养其生且惟疾之忧思有以扶持安全之成周医师设官凡邦之有病者咸造焉分授病医之属俾疗以草木防石谷之五药而稽其十全之功是以国无疵疠民不天折子民之人如天之惠也圣朝以仁得天下嘉惠黎民纎悉周宻大徳已亥诏路府设惠民药局官给钞本散诸药市月取其息以资制剂责任守长提其纲择良医主之嵗一更代法诚良意诚美矣吴郡为大藩府生齿滋繁谒医者无虚日初阓市有故酒楼尝以为行用钞库已而库他徙遂葺斯楼为之延祐三年春郡奉命增设用库有司请仍旧贯而局设于医学卑陋逼仄制药无所总管必巴实正议惕然曰以大府而一局弗克建其何以严医事而称隆防始议改作谂诸同僚诹诸幕属议克协得颁春亭废址于丽谯东南十步地居巽维气钟温厚卜者曰吉瓦砾既夷厥基隆然总管首捐俸为一郡僚属倡下委录事孙良佐董役俾主局顾某施某经营之构美材佣良工经始于四年七月迨良月落成高门北向重屋后峙各四楹坚壮完美髙朗爽垲官不糜帑民不知役一旦龙角骧举翚翼飞鶱卓为一郡壮观甚盛举也钦惟圣天子体乾元之仁溥安民之惠命良二千石殚心赤子而图其安吴郡得贤侯布宣上恩汲汲惟民病之是瘳局成而惠无穷矣然侯之为政岂郑子产济涉之小惠而已哉其发政出令利兴害除惟恐一毫或病尔民推是心以往使病痿者奋困者苏呻者谣富夀安逸各得所欲而药剂之惠特其一端尔郡之士民欲纪其事而来徴文遂摭其实幷附作兴嵗月而书之俾刻坚珉以垂不朽长沙汤弥昌记
　　惠民药局在府治东南吴会坊侧初以旧和丰楼为局延祐五年建于此
　　吴郡诗石记　　　　　　　　白居易
　　贞元初韦应物为苏州牧房孺复为杭州牧皆豪人也韦嗜诗房嗜酒毎与宾友一醉一咏其风流雅韵多播于吴中或目韦房为诗酒仙予始年十四五旅二郡以幼贱不得与游宴尤觉其才调髙而郡守尊以当时言志异日苏杭茍获郡足矣乃今自中书舍人闲领二州去年脱杭印今年佩苏印既醉于彼又吟于此酣歌狂什亦往往在人口中则苏杭之风景韦房之诗酒兼有之矣岂始愿及此哉然二郡之物状人情与曩时不异前后相去三十七年江山是而齿发非又可嗟矣韦在此州歌诗甚多有郡宴诗云兵卫森画防燕寝凝清香最为警防今刻此篇于石传贻将来因以予旬宴一章亦附于后虽雅俗不类各咏一时之志偶书石背且偿其初心焉宝厯元年七月二十日苏州刺史白居易题
　　郡斋旬假命宴呈座客示羣僚
　　公门日两衙公假月三旬衙用决簿领旬以会亲宾公多及私少劳逸常不均况为剧郡长安得筵宴频下车已二月开筵始今晨初黔军厨突一拂郡榻尘既备献酧礼亦具水陆珍萍醅箬溪醑水鲙松江鳞侑食乐悬动佐欢妓席陈风流吴中客佳丽江南人歌节点随袂舞香遗在茵清奏凝未阕顔气已春众宾勿遽起羣僚且逡巡无轻一日醉用犒九日勤防彼九日勤何以治吾民防此一日醉何以乐吾身
　　郡中西园
　　闲园多芳草春夏香靡靡深树足佳禽旦暮鸣不已院门闭松竹庭径穿兰芷爱彼池上桥独来聊徙倚鱼依藻长乐鸥见人暂起有时舟随风尽日莲照水谁知郡府内景物闲如此始悟喧静缘何尝系逺迩
　　北亭卧
　　树緑晩隂合池凉朝气清莲开有佳色鹤唳无凡声唯此闲寂境惬我幽独情病假十五日十日卧兹亭明朝更呼起还复视黎甿
　　平江府谯楼门上梁文　　　陈克
　　伏以东南奥壌安堵者垂二百年表里湖山环居者逾十万户当宁搜贤持麾出守干戈甫定年谷屡登増修城郭之雄浸复闾阎之旧惟谯阁之宏模尤防都之仰止非加伟壮曷表寅恭爰因众志之乐为遂建雄居而望幸层台霞映晓角风传从容卧治之余际防乐成之日篇章闲发森画防以凝香僚佐交欢据胡床而啸月共庆中兴之盛行跻极治之风敢奏歌謡以伸善颂抛梁东十万人家烟瓦中海色澄波春淡荡日华披雾晓曈昽
　　抛梁西闾里斜阳一望迷月竁会瞻星纬动玉闗新报燧烟低
　　抛梁南春入沧浪水涨蓝寒食故园犹舞蝶薰风新令欲宜蚕
  </div>
  <div class="pagination">
   <a href="吴都文粹续集_page7.html">
    上一页
   </a>
   <span>
    ...
   </span>
   <a href="吴都文粹续集_page3.html">
    3
   </a>
   <a href="吴都文粹续集_page4.html">
    4
   </a>
   <a href="吴都文粹续集_page5.html">
    5
   </a>
   <a href="吴都文粹续集_page6.html">
    6
   </a>
   <a href="吴都文粹续集_page7.html">
    7
   </a>
   <span class="current-page">
    8
   </span>
   <a href="吴都文粹续集_page9.html">
    9
   </a>
   <a href="吴都文粹续集_page10.html">
    10
   </a>
   <a href="吴都文粹续集_page11.html">
    11
   </a>
   <a href="吴都文粹续集_page12.html">
    12
   </a>
   <a href="吴都文粹续集_page13.html">
    13
   </a>
   <span>
    ...
   </span>
   <a href="吴都文粹续集_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
