<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 7 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 7 页/共 129 页</h1>
    <div class="content">　　贺正　贺冬　贺月旦
　　贺元会表　　　　　　　　　王介甫
　　汉仪髙会方登四海之图周厯俯颁乃献百官之象【中贺】恭惟皇帝陛下含徳渊懿抚辰休嘉乘姑射之云龙所更者化存胥敖于蓬艾各遂其生运与日升道侔干始臣尚依枌社独隔枫宸缅瞻朝着之班窃慕封人之祝
　　贺元会表　　　　　　　　　秦少游
　　十三月为正前既稽于夏道二千石上夀仍参承于汉仪盛旦载途彞章具举【中贺】伏惟皇帝陛下财成天地参并神明命羲和之二官谨春秋之五始调和元气抚御中区肆属春王之朝肇修元会之礼鸡人呼旦庭燎有光外则虎贲羽林严宿衞之列内则谒者御史肃班行之容漏未尽而车辂陈跸既鸣而鼓钟作应龙髙举云气毕从北极上临星宿咸拱受四海之图籍拜万国之衣冠嵗月日时于焉先正声明文物粲尔可观迈康王酆宫之朝掩髙帝长乐之事蔼颂声而并作郁协气以横流臣比逺天光遽更年籥职拘藩国莫瞻龙衮之升心折宸居但想兽樽之列
　　贺元会表
　　太昊司春王者大乎居正天子当宁圣人所以履端粲盛典而濶希沸羣心而踊跃【中贺】恭惟皇帝陛下王功嵗省帝徳日新考图籍于三朝来玉帛于万国冢宰献嘉禾之瑞史奏丰年乡老登贤能之书时当大比天人和会福禄繁多臣竦聴上仪冒居迩列路朝千里莫瞻庭燎之光韶乐九成骤起钧天之梦
　　贺元会表
　　嗣嵗更端寳厯再新于大号众星拱极绛袍新御于法宫辟象魏以颁常履春朝而谨始诞敷成命昭示多方臣某【中贺】伏以行夏正而奉三微被舜袗而朝百辟具典礼则岂特甘泉之上计施徳泽则非徒宣室之受厘陛防峙而天威严箫韶张而乐府备九賔就列肃冠佩而集鹓鸾五辂在庭建旂常而载日月覈名实则收八方之图籍懐逺迩则纳四海之贡珍是为一元熙洽之辰允属千载亨嘉之会黼黻皇业弥纶旧章恭惟皇帝陛下若古大猷跻时百揆运徳乎圣神文武之上储精乎蜵蜎蠖濩之中勤劳万几经理百度讲祲容之希濶增盛旦之光华臣年迫桑榆迹羣麋鹿久婴谪籍寖逺清光附凤攀龙莫与称觞于北面击壤鼓腹唯祈介夀于南山颂蹈欢呼倍万夷等
　　贺元会表
　　夏正三朝肇启孟陬之纪禹会万国爰开太紫之庭熙事告成含灵咸豫【中贺】窃以鲁史之大一统盖谨天端周官之别八賔莫先春见故自昔迓衡之际有朝元来会之仪谓环以星辰拱宸居而若极则逺夫防陛尊人主以如堂于赫昌期载隆懿典恭惟皇帝陛下光昭嗣服丕冒寰区储神蠖濩之间既归于治稽古礼文之事方采其宜适因颁厯之初肆举受图之旧询朝政以恤民隠究皇仪而展帝容绵蕞遽陈哂前闻于长乐兽尊爰设备遗式于咸宁凤来应于九成山自称于万嵗臣滥当上计遐阻奉觞不意微生见艺祖乾元之徳但惭能赋乏东京平子之辞
　　贺元会表　　　　　　　　　汪彦章
　　二仪交泰躬寳厯以履新万防骏奔御端朝而受祉恭惟皇帝陛下徳惟天合圣与日跻薄海内外而悉主臣观时会通而行典礼乃承千载之统大备九賔之仪列侍东曹犹想儒冠之表着邈居南纪愿同江水之朝宗
　　贺元会表　　　　　　　　　石敏若
　　春入东郊协四方之正朔星环北斗拜万国之衣冠盛礼传闻普天交庆【中贺】恭惟皇帝陛下缵禹之服行尧之道隂阳和而寒暑平法度彰而礼乐着式当谷旦寅举上仪燎设广庭香飘合殿羽林神防髙瞻帝座之尊瀚海隂山同上圣人之夀臣恪居支郡阻造路朝班厯授民已应飞灰之葭管称觞望阙徒倾向日之葵心
　　贺元会表
　　接千嵗之统方启昌期盛九賔之仪大朝献嵗会簮缨于率土瞻旒扆于中天【中贺】恭惟皇帝陛下道冠羣伦泽流亿世天庥滋至如受命之惟新治具毕张见修文之益备【某】久尘法从叨领真祠闻盛典之复行与羣情而交庆受四海之籍遥企乎垂衣奉万年之觞莫陪于舞手
　　贺元会表
　　一元纪嵗既逺取于夏时九陛传觞亦兼循于汉制肆均羡福广被多方【中贺】恭惟皇帝陛下寳运中兴上仪再举千官尽肃益知天子之尊万物咸新共覩圣人之作臣昔陪近侍久去周行疾病滞留阻执大庭之贽梦魂髣髴如闻长乐之钟
　　贺正表　　　　　　　　　　赵徳庄
　　帝出乎震载更尧厯之新斗合于寅允协夏正之建庆丛上日祥应昌期【中贺】恭惟皇帝陛下道妙弥纶诚赞化育璇玑密运天地节而四时成玉烛均调隂阳和而万物得干戈载戢礼乐备兴皇极锡民方顺发生之令大钧播物咸归仁夀之途臣职在守符神驰魏阙接千嵗之统亲逢有道之长奉九行之觞遥庆太平之福
　　贺正表
　　臣某言三阳交泰正元会于路朝万国倾心观法则于象魏臣某【中贺】恭惟皇帝陛下天临四海子惠万民应运抚期方御无疆之厯对时育物宜膺滋至之休臣假守边陲遥瞻帝阙上千万夀阻称虞殿之觞同亿兆人逺效华封之祝臣无任
　　贺正表
　　璿政更端会三元而启祚王春正始开万彚以咸新臣某【中贺】恭惟皇帝陛下舜徳诞敷文谟丕显永御无疆之厯光膺至治之休与物为春当青阳而出令顺帝之则处黄屋以非心嗣嵗并兴羣情交泰臣滥居边阃权守郡符献颂称觞虽阻陪于汉殿望云就日惟欣戴于尧天臣无任
　　贺正表
　　气肇青阳诞布始和之令春回丹禁聿修首祚之仪庆集三元欢腾万宇恭惟皇帝陛下凝神昭旷受命溥将井钺参旗戢师干而弗用箕风毕雨霈解泽以旁流何福不除有室大竞臣等获叨庆赖久冒慈怜鸳缀充庭共仰瞻于北极椒觞荐夀敢防颂于南山
　　贺冬表　　　　　　　　　　吕伯恭
　　羲驭迎长厯既传于大舜鲁台书瑞云咸望于帝尧凡厥含生胥为善颂恭惟太上皇帝妙参三极髙蹈百王游物之初坐毓滋萌之彚御气之辨黙符亨长之阳顺履休辰备膺纯嘏臣等备偕羣品仰跂太清本本元元起数载符于一复父父子子并明永协于两离臣无任
　　贺冬表　　　　　　　　　　　张钦夫
　　律应中声迎长景宜人神之赞善辅宗祏以储休【中贺】恭惟皇帝陛下重尧之华行禹之智吁俊以尊上帝敛福而锡庶民周典是遵待彼隂阳之定羲爻黙契见夫天地之心臣叨奉藩条阻陪班缀天子万夀敢忘归美之诚王者三微愿广好生之徳
　　贺冬表　　　　　　　　　　王介甫
　　庶彚潜萌上仪亚嵗室告气行之协台占瑞至之嘉伏惟皇帝陛下考敦复于大中吁朋来之众俊刚健之徳与阳皆亨夀昌之期如日方永臣叨荣近列撄疾殊方鳬趋独后于在廷雀跃实深于存阙
　　贺冬表
　　气复黄宫茂对物资之始晷移北陆寅賔日至之长【中贺】伏惟皇帝陛下道与时行化犹天运嗣无疆而履位建有极以宜民甫临阳长之期大袭福绥之庆臣恩容居里病阻造庭虽荐夀以无阶顾驰心而曷既
　　贺冬表【代】　　　　　　　　　晁无咎
　　经谨周正厯推子朔景短穷而长至卦剥尽而复来庆始宫闱欢均海县【中贺】恭惟皇帝陛下中和致理仁孝承祧化本时行元统天而不息徳方日起明出地以无疆观云导民物之康斋居待隂阳之定履端于始求福不回臣亲托本支生陶恵爱倾一心而犹藿祝万夀以如山
　　贺冬表　　　　　　　　　　汪彦章
　　日官防日于朝告阳来复天子承天之意与物咸亨爰修亚嵗之仪懋履对时之庆【中贺】恭惟皇帝陛下诚参化育幽赞神明朔复朔而谨治厯之端刑无刑而体好生之徳推步舒长之景数得周正逍遥供奉之班心存魏阙
　　贺冬表【代】　　　　　　　　　晁无咎
　　易谨闭闗盖待隂阳之定传先书物以知天地之祥惟昔宅尊与人同庆【中贺】恭惟皇帝陛下刚柔体道动静得时斋戒自修将神明其至徳财成与合用左右于斯民薰陶太和积累至治臣本支同体茅土分封拟续周诗申百福而干禄敢忘汉礼称万夀而献觞
　　贺冬表　　　　　　　　　　汪彦章
　　三微肇序方迎舜日之长万类倾心同望尧云之逺恭惟皇帝陛下功齐列圣道冒羣伦温柔寛裕而足有容夙谐民愿进退存亡而不失正允合天心理极屯难时当亨复久违温凊徒轸夙宵聴嶰谷之新筩于占则吉覂襄城之法驾不日而旋
　　贺冬表
　　始三微气萌万彚谨观台之占瑞亚献嵗以陈仪臣某【中贺】恭惟皇帝陛下祗遹燕谋灵承休运先一阳而独复敛诸福以朋来臣属此养疴苶然在逺倾心舜日欣寳景之践长仰首尧天祝夀期而等久臣无任
　　贺冬表　　　　　　　　　　王介甫
　　万寳潜萌应黄钟之协气百工胥庆亚正嵗之上仪【中贺】恭惟皇帝陛下体御至神诩扬独智武烈丕承乎前载尧明光被乎多方茂对斯时备膺诸福臣比縁衰疾独逺清光虽存阙之不忘尚造庭之未获臣无任
　　贺冬表　　　　　　　　　　汪彦章
　　日官推三统之元兹为妙始王者会八能之士以卜丰祲惟亚嵗之佳辰启后天之遐福恭惟皇帝陛下道隆治古泽在生民虽孔子之居九夷寖忘其陋效黄帝而从七圣未免于迷既阳复于黄宫宜庆囘于丹扆违顔滋久结恋殊深上汉殿万年之觞莫谐愿御来穆王千里之骏惟祝遄归
　　贺冬表
　　伏以葭莩潜动气腾缇室之和芸荔已萌阳应黄宫之云容呈瑞日驭迎长恭惟皇帝陛下精一执中时几勅命不役耳目陶万寳于化钧载戢干戈纳含生于夀域对初阳之令节蒇亚嵗之上仪万福攸同四方来贺臣叨荣端揆率属周行春八千而秋八千共祝延洪之算踊三百而跃三百徒深抃蹈之诚
　　贺冬表
　　七政上齐协玑衡于景至九仪下辨旅圭璧于阳生休气函防祲容饬备恭惟皇帝陛下道原皇极化浃泰和天地之心玩羲爻而来复日月所照观周正之徧颁同轨同文时万时亿臣等迹污班缀目睇陛防南面而朝羣臣虽亚嵗彞章之旧北乡而夀慈极实熙朝庆典之新
　　贺正旦表　　　　　　　　中山内翰
　　臣某言伏以苍只授职寳册更端斗杓建而环壤皆春庭燎明而叙朝允肃【中贺】伏惟尊号皇帝陛下体元居正藏用显仁推至信以合时保太和而庇俗中机鉴逺奉灵徳以弥寅秘祉来同侔健行而有裕臣以叨分外禄限守列藩莫陪星拱以称觞徒效嵩呼而摅颂祗欢悚恋倍万殊情臣无任
　　贺二月旦表
　　臣某言伏以中和纪朔初吉协辰击豳鼓以宣扬奋豫雷而振蛰【中贺】伏惟尊号皇帝陛下烛明庶政慈衍羣生时祀廸于斋庄神顾洽于优裕介其丰祉允致丕宁而臣遵职攸拘违顔兹邈莫接鸾鹭之序但倾驽蹇之诚只仰宸闱精爽飞越臣无任
　　贺三月旦表
　　臣某言伏以灵气融春庶萌达壤浮枣将修于元禊拂桐适应于嘉时【中贺】伏惟尊号皇帝陛下躬揽万几咸宣九徳奉上昊而致絜居右个以敷和总集丕祥允谐至治臣以恪分事任莫厠班朝徒歌荡荡之风靡罄缕缕之恳臣无任
　　贺四月旦表
　　臣某言伏以炎徳司方正阳命朔风薰兮而发咏麦蔚若以擢芒【中贺】伏惟尊号皇帝陛下盛大履尊盈成固业体髙明而柔克迪渊黙以雷声率迈元猷丕臻殊贶保天襟而允穆洽圣治以永宁而臣尸职连城驰心峣阙莫侧彯缨之列徒深忭岳之诚逖颂亨嘉倍万悰欵臣无任
　　贺五月旦表
　　臣某言伏以中暑宣和重离协盛雨濯枝而咸霈粮栖亩以斯丰【中贺】伏惟尊号皇帝陛下执粹研几显仁熙志抚万邦而有谧勅五典以弥惇履兹化育之辰允契髙明之徳臣以违天咫尺禀圣敎条洽九序以同歌趋三堦而罔获荷恩寖久存恋增劳臣无任
　　贺六月旦表
　　臣某言伏以函钟命律溽暑协时颁氷式考于周仪沈李聿彰于魏典【中贺】伏惟尊号皇帝陛下体元稽古垂正御邦敷五教而在寛庇羣生而咸叙允懐灵顾克迪鸿祥臣欻逺宸闱适叨藩守辨色莫陪于星拱倾心徒切于嵩呼臣无任
　　贺七月旦表
　　臣某言伏以少昊肇秋亢阳举令登周禾而告稔烹豳菽以荐嘉【中贺】伏惟尊号皇帝陛下端扆宅中握机抚众廓帝纮而可大锡民极以保和天祉益新圣庆斯茂臣以忝尸郡禄阻奉朝威祝弥亿以惟防望长安而伊邈忭咏延企实万常钧臣无任
　　贺八月旦表
　　臣某言伏以星杓建酉云曲流商铜壶之昼漏平分华表之夕音互警【中贺】伏惟尊号皇帝陛下渊黙为圣清明在躬教以絜静体元徳以俭慈庇俗五纪协用克彰屡省之勤百谷将登允迪顺成之祉弥膺丕贶诞保鸿名臣以恪守藩条缅瞻魏观但结存心之恋莫陪训则之规臣无任
　　贺九月旦表
　　臣某言伏以金只协序霜隼胜威休工爰考于戴经省敛聿符于夏谚【中贺】伏惟尊号皇帝陛下徳昭可久功着咸亨总步骤于前猷洞希微于至要尚敦冲挹推奉灵元聿懐天祉之多式庇人伦之众永惟孚祐率迪熙康臣以只守郡条邈违陛防西序莫陪于就列中山徒切于存心臣无任
　　贺十月旦表
　　臣某言伏以神顼执权郊只顺祀防正举劳农之典风人咏纳稼之期【中贺】伏惟尊号皇帝陛下统御万邦熙明百志奉天时而允若荷灵祉以来同髙居静渊慈保黔庶省嵗之功允茂体干之徳弥昭臣以幸易藩封密邻圭甸望郁葱之佳气恭认尧茨陪锵济之清班尚违汉墄疲驽感恋夙夕以之臣无任
　　贺十一月旦表
　　臣某言伏以星昴正时律钟推本云俪霄而同色桂冒霰以含荣【中贺】伏惟尊号皇帝陛下端扆凝神处机观运礼乐崇其醲化天地参其茂功介庆祉以惟新保亨基而弥大令辰攸履纯贶允归臣以滥假圭符邈瞻扃禁祗守作孚之式阻趋辨色之朝就恋诚深倍万常品臣无任
　　贺十二月旦表
　　伏以水行攸序月纪斯周奉厉饰以顺畋介宠禧而修蜡【中贺】伏惟尊号皇帝陛下抚清宁之运播鸿鬯之猷恭已御邦对时育物化敦九有薄无外以安澜神输百成祚惟明而合吉臣以恪修民职邈企圣威阻趋建礼之朝徒结子牟之恋臣无任
　　贺正月旦表　　　　　　　　宋子京
　　璿政更端苍涂献祉维新万物是号三朝【中贺】恭惟皇帝陛下统揖天元奋熙民极洪休衍而俾炽庶品动而斯和光启华正交修令典祚均时亿泽与春游臣恪领左符方遥外屏想虎罇之正挹隔鳬藻之趋翔
　　贺二月旦表
　　日履圜钟月躔营室祀谨开氷之洁礼修合扇之常【中贺】恭惟皇帝陛下总一权纲混齐声教抚五辰之善应迎万寳之华旗聿履载阳交孚亿祉臣适司郡政夐阻朝联簉翔鹭以无从拥绨鱼而增惕
　　贺三月旦表
　　协气熙蒸幽萌普达歌恵风于雩馆洁元禊于阳濵【中贺】恭惟皇帝陛下建治民中持盈天则包九围而无外御六辨以载和启朔兹临储休云亿臣适婴州务寖阻朝联束华带之防如企端闱而勤止
　　贺四月旦表
　　月纪正阳律推仲吕琴轸歌风之序天麰荐寝之常【中贺】恭惟皇帝陛下昭徳九围垂精众甫道迎协气之广物遂崇丘之宜告朔普颁圆灵顺向臣恪司守组延注朝旂邈觚凤之双轩羡舄鳬之归翥
　　贺五月旦表
　　炎夏云中晏隂兹定里俗纪浴兰之礼经标聚药之辰【中贺】恭惟皇帝陛下总道研几登皇接统播长赢于万寳戒翕习之千祥吉朔顺颁泰和交向臣恪司虎竹违逺銮闺瞻昕仗以无堦望郁云而增企
　　贺六月旦表
　　毕雨时行温风普至令纪为萤之时标振羽之宜【中贺】恭惟皇帝陛下蠖濩凝神焕巍布治维泰山而定业括舆地以贡珍顺改朔辰丛昭秘贶臣限司郡印胥隔朝緌空存熛阙之心莫缀有规之序
　　贺七月旦表
　　风御回凉火躔流景汉祀封牲而迪荐豳风鸣鵙以告农【中贺】恭惟皇帝陛下握纪建中察璿布度拥上灵之丕佑俾西秩之善成告朔照临素商胥应臣违顔严所假守近藩归国未期彯缨攸阻
　　贺八月旦表
　　月协仲商天澄西颢谨乡傩而达气洒丘麦以趋农【中贺】恭惟皇帝陛下濬哲在躬颙卬布度贯三仪而念用总六气以财成昭届朔辰翕孚鸿祉臣恪司州防夐阻朝途身同太史之留目傃长安之逺
　　贺九月旦表
　　霜清暾日风劲霄旻凝钟韵于丰阿粲菊英于潭涘【中贺】恭惟皇帝陛下崇隆下武仁济羣元总百度以建功拥万祥而成嵗朔辰顺履灵佑丕昭臣祗佩印章夐遥墄齿倾忆传鸡之唱莫瞻栖凤之华
　　贺闰九月旦表
　　日委余躔月分重琯谨王扉之盛礼积霜昊之萧辰【中贺】恭惟皇帝陛下执契御邦奉宸布度保合三仪之要秩成万寳之常荐朔普颁繁祺丛贶臣逺婴州务久隔朝猷拥孤想于半符羡归飞之两舄
　　贺十月旦表
　　上冬协序良月标祥肃天防以藏虹戒民闾以墐户【中贺】恭惟皇帝陛下述敷星象裁辅天宜极羣彚于崇丘粲大时于和烛朔辰顺告蕃胙昭膺臣恪守侯圻逖懐朝伫怡然心企恨不肉飞
　　贺十一月旦表
</div>
    <div class="pagination">
<a href="五百家播芳大全文粹_page6.html">上一页</a><span>...</span><a href="五百家播芳大全文粹_page2.html">2</a><a href="五百家播芳大全文粹_page3.html">3</a><a href="五百家播芳大全文粹_page4.html">4</a><a href="五百家播芳大全文粹_page5.html">5</a><a href="五百家播芳大全文粹_page6.html">6</a><span class="current-page">7</span><a href="五百家播芳大全文粹_page8.html">8</a><a href="五百家播芳大全文粹_page9.html">9</a><a href="五百家播芳大全文粹_page10.html">10</a><a href="五百家播芳大全文粹_page11.html">11</a><a href="五百家播芳大全文粹_page12.html">12</a><span>...</span><a href="五百家播芳大全文粹_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
