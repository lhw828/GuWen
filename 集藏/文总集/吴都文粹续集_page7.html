<!DOCTYPE html>
<html>
 <head>
  <meta charset="utf-8"/>
  <title>
   吴都文粹续集 - 第 7 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴都文粹续集 - 第 7 页/共 102 页
  </h1>
  <div class="content">
   嘉定十年十月呉江重修县学僝工邑之多士合辞来言曰学旧有宫岁久就压曰殿曰堂前令尝葺之力未逮以其余遗后人令吕君宰邑谓是为政之大者首集僚佐谋其议克合乃节啬铢毫月聚岁赢市材僦工厯吉丕作授成学职俾以分领向所粗备增敞加饰既益严翼门庑斋舎撤陋崇庳屹为闳闶虽廪库庖湢曹胥之局舆隶之所斩斩一新于是率同僚从以士俯仰再拜致敬于先圣先师冠裳韦衣环列后先雍容般辟济济咸在观者侈焉愿有以记之章叨居言路天下事无巨细得以商略可否日以酬酢未暇既而复来言曰今之为邑簿书期防狱讼聴断非才识精敏不能辨诘此其所难也赋敛有常额外凿空渔以竭泽后反求多日对疲民较量于圭黍尺寸之防不则绳以法虽不忍所不遑恤此又难者也今令能于敲扑喧嚣之中知所先务丰宏兹学以幸邑士且役成而民不知此尤其难者也请益坚不得辞因为之説曰学所以明教化美习俗也古者学庠序塾无非此理身修而家齐家齐而国治此学之所以及乎人也自诚而明自明而诚极而至于不可测之神此学之所以合乎天也呉松为邑地占其胜自昔髙人隐士徜徉其间清风峻节闻者兴起世降俗下趋尚浸异士之重厚诚笃或随习而逺民之和顺辑睦或怵欲而亏思返古者每致其拳拳也然厥初有生畀赋均一是理茍明转移易易今教养之地鸿剏奂轮威仪文物设饰宣备俾邑之秀民得以优游涵泳于其中飡和染教以成就其逺大之器业田里之内闻风向化亦将有所劝勉媿耻而乖争陵犯之习浸以消沮盖人心之理本与政通以齐鲁待其人则人亦以齐鲁待其身其机固如此也令之加惠吾邑顾不厚与章既书其事抑有告焉夫人之心不难于观感动化之速而难于持循蹈履之久使士之尊徳乐义积于其身者犹长日加益而不自知民之入孝出弟日以迁善而无复犯礼之俗相与守之而不变则国家崇化道民之意始为无负且有以答令之盛心矣其勉之哉吕君名祖宪婺女人心事平夷政尚简静其学问源流盖有得于伯氏东莱云冬十二月朢日承议郎监察御史盛章记
　　重建儒学记　　　　　　　钱牧
　　余试令呉江越两载有壊必葺不敢以传舎视官府毎于日不暇给之中左枝右梧兴利补弊驿亭桥梁以及公宇经理粗就绪独学宫无防事至则侨寓聚星之津亭环堵濒湖规制浅狭仅可为蘧庐旦莫之托尝欲择旷地屋其上俾挈而居之以称朝廷设官之意防邑计冗杂道傍作舎此志未偿也上践阼之二年丙寅夏五月荆溪杨锳来领学事顾瞻聚星代者犹未去东寄西泊靡所居止一日庠校之士过余道所以余曰此令责也二三子之意不可孤邑之后河旧有吏舎一区尝假务官居其中去代不常至有撤欂栌抉窻户负之而归者四壁罄垂日就颓圯无巳则起而新之輙以为学官防不犹愈于津亭之侨寓邪乃命置材植具瓦甓相率庀徒补苴罅漏兴仆植僵不旬浃而工师告成治事有防肃宾有位藏修有堂庖湢有所一畆之宫具体而防而邑庠师儒之官得之巳不翘足而余之始志亦可粗偿矣窃惟国初崇文诏郡邑立学馆呉江寔居其先然主管学事例以县官兼之自祥符以来大率然也三数年前有持提学司片纸以白衣来典教者饩廪之外月书季考若罔闻知先皇帝加惠四方学徒景定壬戌昉置为令凡县悉置学官所以俾之专意教养以幸邑之俊秀者至矣使为长于斯犹茍焉旦暮坐视其东寄西泊不获安其居岂朝廷专官之意哉矧是役也取办于学帑者无几赖以居今芘后者则无穷嗣而葺之尚有望于来者云是岁六月既朢奉议大夫特差知平江府呉江县主管劝农公事兼兵马都监弓手寨兵军正赐绯鱼袋钱牧记
　　新修大成殿记　　　　　　　陈尧佐
　　道济万物而万物不知其所以然故圣人条其教而教之教之弗率而又以刑而刑之由是君于上臣于中民于下尊卑贵贱俨如也故礼乐征伐自天子出后之学者或曰吾师佛也吾师老子也复又有百家之説穿凿户牖于是教分为三流析为九乌乎教果三乎流果九乎且未论佛何为也老子何为也言之彬彬书之云云是欲化之为善乎果欲善也则孔子之化不使人不善矣水济水也安得而异曰江曰河曰渠曰沟名斯别矣体复二乎且夫生而免乳必讽其言死而就木必不可须防而去也虽欲去之有能去之者乎或者北其辕而骋越西其流而走海盖有之矣未见其至也复之上六迷复凶予谓迷复之凶又谁咎也国家绍千载之统炳二圣之业东封泰山答天之休也西祀汾壤复地之利也而且谒见灵阙饮至宗庙噫为礼之盛有过于此者乎为孝之大有过于此者乎多士讨论之圣君财成之明白光大垂耀永世夫如是则孔子之为道也不为不尊矣孔子之为书不为不信矣王者尊之率土奉之适其宜矣又安从而他师焉姑蘓南门邑曰呉江乃钱氏武肃王之所建置疆画长洲之苑门涵震泽之源鱼盐蜃蛤既邀逐末之利诗书礼乐遂昧好学之训防诏下郡邑悉焕儒庙县令李恭尉聂复等喜而言曰由己而为专也专则有悔自命而作顺也顺则无咎既而营材具工补壊缮废栋宇之制遥资乎阙里俎豆之设仰法乎太学门人侁侁书室鳞鳞蚩然之氓于斯改观卓尔之士可以弗畔又若尊篚之器县官具之奠献之数朝文着之虽颛防者视之了焉兹又上之化下以道而下之奉上以礼可以亘万古流颂声于无穷也予窃大君之禄被外计之寄钱刀之司寔曰己任俎豆之化人匪他务防按厯所部戾至新宇唯令及尉趋而言曰天子有命执事不佞庙成弗识岁逺何覩愿得正人之论以刻泰山之石予闻其言而喜当请而诺盖喜乎播吾后锡羡垂鸿之庆亦乐乎扬孔子垂教化之防黭浅之説孤陋是惧或曰三教九流之道果何如也三教不二九流归一吾子思其异不异也宋大中祥符五年岁次壬子仲春十一日陈尧佐记
　　重建大成殿记　　　　　　黄由
　　祥符五年二月呉江县始建学丞相文惠陈公尧佐为两浙转运使寔记其成当是时宋兴六七十载海内无事文治大兴诏郡县悉置学守若令得祀夫子令李度筑县西偏以奉诏书规制轩伟庙貌遹严俊语明章相为发挥学校之盛称于二淛既厄于兵令石公辙乃改而南大成殿之建距今又七十载栋桡榱腐圣绘漫漶春秋释奠观者太息令刘伯麟辇钱五十万议治不果今令孙君仁荣初拜学宫有慨于心义刘之为愿竟其役于是捐金靡谷至割圭租躬执扑略无留难明年夏六月巳成檐楹飞敞像设一新承平气象宛然如在由有园百畆摭上所赐诏墨是名盘野幸与学邻扁舟过之轮奂夺目乃载酒为诸友贺席间人人言令君之贤岂弟不扰百废具兴未几皆及吾门且述所以嘉惠乡校者谒由书之由再三辞不获则进诸君而告之曰学之废兴时也道之穷通命也惟不以穷通二其心而一以救时行道为事此吾夫子所以异诸子也至于今名教被于四海祀典垂于百王其于启人心惠斯世者盖与天地相为无穷岂直笾豆司存岁时奠谒而巳呉江壮哉县水天寥濶清淑扶舆数千百年间岂无长才秀民行夫子之道于世顾使髙人隐士脱身世鞅者多擅兹邑是岂夫子诏吾党之意哉夫沮溺耦耕晨门荷蒉谓非知几有道之士则不可夫子奚不深取以为世道计也噫出处何常惟义之归屑意轩冕颠倒利害之途而不知返固非也忘斯世独善其身将与孰任天下之事辙环诸国削迹伐木夫子有不得巳于此者矣诸君勉之入宫墙拜冠履而念及乎此则通经学古期于有用得时行道思济斯民皆圣门事业无徒狃于章句之学此则由之愿也亦令君所以尊先圣淑艾吾党之意也语曰十室之邑必有忠信不如丘之好学也诸君勉之嘉定八年正月十五日正奉大夫提举隆兴府黄龙万寿宫宝谟阁学士呉郡开国侯食邑一千七百户食寔封一百户长洲黄由记
　　重建儒学记　　　　　　　朱子昌
　　呉江平江之属邑有太伯延陵之遗教故其俗淳以厚有鸱夷子皮季鹰鲁望之髙风故其士清以逸有三江五湖之形胜故其地为古今之雄盛予曩奉三髙祠徘徊学宫摩挲石刻观陈文惠公所记则知此邑学校盖甲于呉之诸邑自大中祥符巳然绍兴改创规模宏大风惊雨过荡不复完所仅存者大成殿讲堂而巳镇国上将军都元帅甯侯玉葺而新之自至元癸巳八月鸠工正殿始复相是役者敦武校尉杜福然讲堂斋舎未及也是邑王令君柔勇于为义以明年八月与邑之长贰复倡士民舍其旧而新是图讲堂廊庑斋庐下及仓庾庖湢之室具备前学录俞处仁儒林伟士也捐金继粟赖其力为多落成后教谕王沂李文蘧合辞请记成绩予谓承流宣化之职也政教系焉汉言循吏以西都为称首龚遂渤海黄霸颍川不以柔服强暴为能则以发摘奸伏为事文翁治蜀其治办之迹一无可言不过兴学校教生徒而已班孟坚传循吏顾乃列于龚黄诸人之先岂非诗书义礼之泽入人也深教为政之本顾有在此而不在彼欤是邑当驿道旁午往来仕于此者于将迎中不至废事亦云可矣何暇他及有能以兴学校崇教化为先务者亦可尚矣士之肄于斯者其可负所学欤泮水为颂僖公而作修泮宫一事不书于春秋而见于鲁颂盖泮宫乃因鲁旧有而能修故春秋不书然鲁人颂美之辞在圣人所不废也余职儒司因士心从舆论不容以芜陋辞时元贞元年九月将仕郎浙西道儒学副提举朱子昌记并书
　　重修呉江州儒学记　　　　　顾儒宝
　　孔子曰人能道子思曰道待人而后行道无在无不在所以扩充之者存乎其人矧夫子宫墙宗庙百官之美富莫非道之攸寓惟其寄之于人故有作焉有敝焉有修焉夫作于前者固不能必无敝敝而修之则不无望于后之来者郑人不修学校无以逭佻达城阙之讥鲁僖能修泮宫有以来思乐采芹之美一修一否岂非系于人乎由是知作者未必无修者未必易也呉江有学与州同陞初都元帅甯公玉县尹承务王公柔因其敝而共新之迄今三十有余稔所修者复敝焉延祐丙辰知州朝列髙公仁甫下车首谒先圣环视内外慨然有志于斯计费捐资无需于学自为谋画期底于成明年丁巳新灵星门增仪门二大成殿明伦堂廊庑四斋大小两学瓦垣甃地夹道植槐仓廪庖湢罔有不葺越明年戊午于正门外滨河累石叠墙映带左右昔无今有观瞻耸然莅斯役者州吏沈慤前直学沈廷玉也既而圣贤像貌彰施一新公之志亦惓惓矣尚犹不宁于是月讲季试躬亲临董大小生员勉励尤至抑尝论教化为政治之本世之牧民者往往详于政治而略于教化公之斯举可谓知本矣茍非其人道不虚行是学之修信乎其有待也训赵继祖曹谨偕学职弟子员谒予记其成刻辞于石以垂将来公之得士心如此儒寳辱公之知兹幸满替曷敢以固陋辞时延祐五年岁次戊午前平江路呉江州儒学教授顾儒寳撰
　　兴修儒学记　　　　　　　陆居仁
　　呉之境以水为胜水之胜在震泽三江之交震泽西受天目宣歙诸山之水东趋三江以入海故泽江之交其境为尤胜交当南北要冲有虹梁亘数里迳交上通驿逵逵左为运渠两傍居民数千家在宋为县今为州盖以镇其交也州学在其渠东西面震泽山水之胜一览而无遗长江抱其隈是学又据一州之胜者第学址隘陋又廪粟薄岁久而隳靡措改观资至正庚寅燕山邵侯子敬守是州莅学拜谒顾瞻咨嗟慨然图新之首捐已俸为倡秋八月上丁释奠率郡民之富而好礼者观礼既彻俾升堂与燕享以介景福郡人喜曰吾乃今日知礼乐之教也是侯欲厚我州俗吾民何幸也愿相劝为善侯曰凡尔之同室而居有父子兄弟之亲夫妇之别同里而居有长幼之序同类而有朋友之信主仆而有君臣之义者固彛伦之同秉然防吾圣人述经垂训以为之教国何以遵为常法民何以质为常典而得相养以生相安以居邪赖其教而不知所以报之无乃昧其本乎夫学校尊崇先圣先师春秋朔朢制为祭祀所以报其本也设之师儒以乡三物乐育羣才所以布其教也今敝陋若此何以称崇教之意吾将扩而新之以致其报之诚以渐尔礼乐之仪尔民亦愿乎民咸稽首曰防侯吾几不知民生之所由赖犹敢后其报乎乃相率以来助于是大辟旧规庙貌神像华奂庄好髙其闬闳加仓庾庙学于是告备起是年之九月三日乙卯至明年辛卯五月十二日庚申学观一新而江山之胜若有増伟者学职郡之民交为请记于是记曰信哉善政不如善教之得民邵侯俄顷之教而民即从化学校为之兴起使乆其任而教不辍为效可胜言邪昔者召公化行南国而封于燕今侯生于燕而欲召公是似虽南阳召父何足多让哉今守令六事兴学为要若邵侯之政可谓知要矣虽然以兴学为心相是役者不以利己为心故学之成也伟士之讲业于学者相观孙志而以侯之心为心则业之成也是州当驿逵使驿之过无虚日览江山之胜瞻学观之伟挹士风之懋必有举麾而指之者曰是燕邵侯之甘棠也走也敢不为斯文庆至正十一年五月前乡贡进士陆居仁记
　　儒学大成殿记　　　　　　　许从宣
　　按周制大胥春入学舎菜合舞秋颁乐合声故凡释奠必有合也其登歌清庙下管象舞大武是也故月令仲春上丁命乐正习舞释菜葢学校以行礼乐小有舎菜而以食为主大有释奠而以饮为主其于学校习舞与声大合六代之乐一也吾夫子以圣人享南面王爵厯代尊崇礼颂之缛情文之备至于今而莫之能尚也唐贞观间太宗以文治然庙享圣人袭用齐典仅设轩架之乐六佾之舞而己继后开元闲释奠始用宫县之乐至于故宋崇儒右文可谓至矣然春秋上丁释奠东序上戊释奠西序虽登降有部至于用乐不以轩县而以判架兼不设舞位先儒谓有歌而无乐非古人习乐合舞之意也遂乞厘正以表尊崇至于唐储君其释奠于学钟磬簨虡丝声在弦匏笙并陈柷敔合止贲鼗间作埙篪和鸣具有成规礼将陈协律郎俯伏举麾则永和之乐作登歌则肃和之乐奏雍和纾畅悦人心而娯神明者其为乐可谓盛矣今夫路府州县莫不有学其所谓尊崇圣人者衣冠章服殿寝阶陛固巳纯乎王者之礼矣若夫庙乐八音并奏盖有取乎虞廷之箫韶岂不曰后世虽有作者虞舜氏不可及矣呉江之为州也虽于呉为南北津要然州治出乎江湖之上风涛所掀播鱼龙所出没而州学迫市里之隘在垂虹桥之南庙享圣人既有着令学宫与庙虽皆具至于庙乐则有缺焉至正十二年州达噜噶齐哈蜜勒人济雅济公以奉议大夫来监是州既建防门以大庙制颛命乐师选学之彦肄习庙乐甫及期而乐大备自凝安曲九变成章与八音并奏而无纎毫敢略者庙于是告完盖公之来是州也适寇犯邻境州民忧惶而公能镇之以安舒抚之以仁厚狡猾从化奸凶伏诛民既大和乃能以其余力重制庙乐成奉议大夫西夏郡赵拜布哈以首领来尹是州同知金刚纳昭信哈智承直判官诺海敦武哈扎尔特穆尔从仕提控案牍钱惟贤都目陈济顾能与公同志协心兴学造士州泽国其人士之美者来游来歌者观感庙乐以矢其音况当大比之年其为世用必矣若夫琴瑟在御笙歌间奏且将见蛟龙鼋鼍秘怪水兽与仰秣之马出聴之鱼咸感化于庙乐之盛者而况于人乎况于鬼神乎至正十二年癸巳十月吉旦亚中大夫福建闽海道亷访使许从宣记
　　呉江县重修庙学记　　　　赵寛
　　国朝之制县必有学学必有庙天下皆然然有修饬者有荒陋者各视其地之文献及作兴之人何如耳学所以明人伦育英才欲其宽闲静深以为士君子进徳修业存心养性之地庙所以尊祀圣贤报本追逺欲其髙明严肃然后人望而敬有以兴起夫景仰企慕之心呉江庙学自宋元有之正统中巡抚少司空吉水周文襄公始拓其基宇而改剏之规模宏敞他邑莫及也厯岁既久日以颓废治戊午春宽以刑部郎中奉使湖南便道乡闾只谒先圣庙庭顾瞻宫墙周览区宇轮焉奂焉鸟翼翚飞丹雘焜煌照映云日殿曰大成门曰列防曰灵星祠曰乡贤曰去思堂曰明伦斋曰日新曰时习以及神厨神库膳堂射圃学官之居诸生肄业之舎仓庾庖湢之属昔之卑庳者今则増以崇昔之毁败者今则完而新昔之圬漫者今则洁而明衿佩之士弦于斯诵于斯藏修退息于斯皆得以安其居静其虑大肆其力于诗书礼乐之场而无喧嚣之杂湫隘垫湿之忧予喜而问曰孰为之哉何若斯之盛也众咸曰此吾邑侯之嘉惠也吾侯下车首务斯文近日司宰牧者所未见也予因问缮工之始末曰侯以丙辰之冬来至任经始于明年暮春之初讫工于孟夏之终问经费之所出曰取财于官而役力于民民欣然趋之命隂阳训术呉鈭敦匠事鈭公勤有干略长于料理学谕髙君督视之尤加意焉故其成速而精予闻而嘉之侯之政岂不异哉侯以进士释褐来宰邑视事之初钱谷狱讼案牍山积宜若不遑他务者乃能从容有余以从事于教化之地其才力优于人逺矣世之好兴事者厉民恶劳民者废事今也有子来之乐而无疾首蹙额之怨此何以致之哉秉彛好徳人之同心矧吾邑故文献者侯因民所欲而使之宜奔命之易也敎化行而风俗美思乐之风作而棫朴之士兴焉必自今日矣髙君与司训林君陈君闻予言请书之将刻贞石诏来者予辞不获遂书以归之侯姓郭氏名郛字于蕃广平肥乡世家也亷明严肃达于政体治邑一年而良法善事具可称述不独兴学之美云
　　呉江县学在县治东南初有文宣王庙在县治西宋大中祥符间诏天下修庙学县令李恭尉聂复始作新之转运使陈尧佐记庆厯七年县令李问尉王庭坚欲重建劝民输钱数百万防诏止不果乃以其财建长桥元祐间知县程端始竟其事建炎间兵燬绍兴间知县石辙即东门外开江营旧基改建邑人王份献地广之即今址也淳熈初知县赵公广拓其地建斋三十楹岁入米几千斛钱若干以给学费嘉定八年孙仁荣重建大成殿宋季悉毁于兵元至元十三年都元帅甯玉校尉杜福重建殿宇塑像三十一年知县王柔建讲堂斋舎元贞二年陞县为州改州学立四斋大徳二年教授谢启东建两庑绘从祀诸贤四年知州李玘建灵星门延祐至正间知州髙仁孔文相邵子敬达噜噶齐济雅济相继修之国朝洪武二年仍改县学定为斋二正统十三年周巡抚忱朱守胜隘之徙左右民居以展宫墙景泰六年知县贾亮建庙于堂左治戊午知县郭郛修今制左庙右学
　　嘉定县建学记　　　　　　沈璞
　　士生斯世抱负豪杰絶特之资固不待文王而兴者至于中人性荡潏易流虽曰秉彛好徳亦必因物有迁茍无诗书以为砭剂无礼义以为绳墨则顽愚鄙野老死奥谍没没与草木俱腐自古及今何可胜数使遇真儒硕徳以为师友则渐摩诱掖开激昂诵説乎六经百代之书究明乎三纲五常之道涵茹今古嚅哜道真学足以充其资才足以伸乎世一旦舒华扬英展采错事建大勲业立大名节泽流四海事光千载不亦伟欤今焉身为幸民地隣京国耳接钟鼓笙镛之音目见黼黻文章之盛名师益友讲道授业者代不乏人然则尔士非学而奚务国家列圣相承右文尊儒度越前古车书万里声教四达至于要荒蜑蛮之域悉置学宫以专教养猗欤盛哉呉防今股肱郡嘉定为邑寔昆山之东境地连江海炊烟孤迥徃来蒲苇间故多盗田里为之绎骚土豪大家或怙资凭强轻死冒法窭弱若益困岂教之未至欤嘉定十一年邑始创令尹髙侯衍孙基之其明年春营学宫乃度地于邑之南面势轩豁规模显赫士民翕然殿堂门庑落成髙壮华美庙貌祭器庖湢斋舎罔不备具于是父兄诏其子弟负笈抱经相懽以趋乃立子弟员有仓廪以充其食有课试以较其艺彬彬乎邹鲁之风矣学成迄今十有一年而未有记邑士为之请仆浅陋不学不知为文然惜前人经始之勤久而未彰不敢固辞夫呉防之地非延州来季子之故国邪礼乐遗风犹在兹邑析在昆山昆山衣冠之富为呉最其间佐钧衡秉节麾者背项相望是邑同一封畛同一风气尔士其毋弃暴务修洁博习以求合于儒有司勿鄙夷其民务尊吾道使沈浸涵泳期用于世异时来学之士将有蹑魁躔登显任以光耀其闾里岂若郑乡校徒议其执政而巳哉于乎髙侯奉天子命以作新于兹邑固职也然毕力殚虑事不可以冺没相其役者二士曰陈鸣一何梦龙皆力问学厉操行乃以身为邑士倡凡程工度材寔尸其劳故并书之使刻于石宋绍定二年中秋日
　　嘉定县学记　　　　　　　林应炎
　　学宫以崇先圣厉后觉也公宇宁俭校庠序古有制虽斗邑无敢不备嘉定邑学剏三纪斋可肄堂可踵殿翼以庑可拜可趋来游者尚陋之然廪斛嵗裁三百半蠧于遥领职员议斧藻匪易应炎戊申秋始至士翕然告顾邑计穷空靡克佐费于是挟贵挟故以职员请者谢弗与今月有学给辞勿愿均防寔撙浮铢积锱累明年夏作中门壮以钉镮森以防饰又明年作直庐楹二十有八塑容漫漶久缺彰施又明年外作重门彤其墙以卫表所入坊扁曰兴贤横疏清泚植槐于旁警设鼓讲设席祭为设服庶事视旧粗饰力所未逮犹多合数役粟费斛五千余缗费二万六千余皆国学生龚天定以直学董其事典计则有邱焕发张惟一先后焉末邑风尚近市絷于好竞甚侠驵于操赢甚谲也朴之牺尊山罍华之逢掖章甫日迈月征耳濡目染稍稍卖刀折券而衡泌有弦诵声捷贡版鸣圜桥迩岁增见何文也天赋地产知不于此乎秘侠者刚之恶谲者巧之伪销其恶使善刬其伪使真是机括安在令为多士先士为四民首惟简御烦尊士之秀选俊以劝众异不难一也惟贤诏愚迪愚民之农工商以信向兼善不啻独也学宫其令问政士议政一大统防之地欤然而昔缺略士谓令奚以教今缮葺令谓士奚其业占毕迹也雕篆技也科级外物也士于学宫犹家然身家是孰若心家是心无他法自主敬始常惺惺其存养活泼泼其形着是心茍存则学宫今之沂泗楹梦非奠庙貌非像真见乎端冕而南面夫子坐如尸振佩而环侍诸子立如斋而吾身即赐于墙由于门外堂不逺伊迩乎渊之寝道岂茫茫无下手处哉如其朔而谒旬而课二丁而祀身退心随之邑人将曰青衿挑兮是岂墨绶者所望时宋淳祐【某】年夏五月【某】日
　　嘉定县学重建大成殿记　　　林应炎
　　国家自庆厯诏州县立学必祀先圣明尊师也兵始黄帝农始后稷社始勾龙莫不庭焉坛焉祀之学虽一亩地无夫子宫墙可乎有之矣茍其日月徂迈风雨漂摇可乎今兹邑适与壊防弗动弗治是吾道反不若异端者流其龛庐像设金碧稍漫漶即百千为羣奔走谒资求所以还其旧今天下固无富县而如曰吾方治赋聴讼姑舎是则朔告丁奠仰梁而摧俯柱而腐于心何如哉嘉定剏学未五十年大成殿寖圮今桐川守常君懋为宰请于府得没官田租市木瓦甓将名匠以畿幕行史君俊卿踵其后至则鸠工度材斧锯交作始乙丑春仲阅五旬殿宇显敞庙貌崇严有门灵星有桥跨水主学唐均梦翔佐其决学正王子昭相其劳为工千一百五十余楮六千九百余米石三十余既告成邑士相与言曰物之成与壊者数也能俾壊复成者人也今兹常君规之史君随之一新是殿矣继今以后安得复如二君者捐巳俸倡诸寓公使是殿久而常新者哉且尊师有殿而养士无廪柰何史君遂拨其功徳寺田七十六畆有竒曰是为后之缮修备给县之废庵田六十二畆有竒曰为士之供亿用于是邑士嘉常君之始谋感史君之终惠以予常簸粃是邦也合辞请纪岁月余惟唐陆衡山为县人立宣圣庙堂少陵过而咏其事余老矣弗克赓少陵作为邑士贺辱徴文其敢以芜陋辞时宋咸淳二年夏四月朝散大夫新除秘书省著作郎兼国子监司业林应炎撰
　　嘉定县重修庙学碑【并铭】　　　王遂
　　乾道戊子先君吉州筮仕昆山尉奉大父敷文以行时敷文南定湖湘北守淮楚强敌夺气退居金坛买书数千巻聚子弟以学有诗寄子亷勤不可纎毫累归来使我家中钱可谓仕教之忠矣后县裂为二以练溪之东为嘉定县逾七十六年弟选被命典邑曰祖父旧游何可不力载银米糗粮自随朝坐琴堂不夕不休讼于公者手自裁决负于私者宽期以偿月输岁送毫髪不私吏无所措手行道颂之惟是县之学自令髙衍孙始而养士之费才百石郑提举霖继之增百石有差士始来学有与荐名者其后废坏而选至首以县桥厥路不直乃命改作榜曰登龙得池元坚开讲周梦虎主之其来讲授者皆给之食凡有志者防食而宿于学四经之集来与而课试髙下不辍增其小学三十人迎师以教之县给之帖粮不继请尊胜废田于提举得畆仅及二百者亦称足徐知府鹿卿以田四十七畆继之时讲堂更剏鼎新寓公周君次臯首助其费邱君斌龙君廷瑞薛君埴王君子昭孙君继周呉君炎共相其成如其家事自殿及门廊屋三十三间其外则以朱文公旧刋金坛县学者刻于门讲堂则以袁防斋所书明伦堂扁示其斋取建寜学宫所以命诸斋者名之规约咸具修葺未备者一切略治计三万四千余缗米一十五石未尝有取于吏胥牙侩而从学者欣然是岁有与荐者以游学而与名旁郡者以上书赐第者其试入太学者一人有以辞赋与魁选咸曰登龙之效也防选第受代与诸公言者曰诸公之进徳也如是此非选谨守祖父之力也亦诸公共成之耳继治者汤公仕龙吾乡里敏肃诸孙有不待勉而趋也无疑矣其可无以告谓遂曰兄退居邱园于世事无所及独于邑之大务胡可无言乃即其事而铭之铭曰明徳自始兮制起虞庠逮我圣朝兮化行县乡伊呉有邑兮在海之旁始置文字兮士风乃昌帝命立学兮谋不暇详令弟制锦兮于先有光翼翼济济兮明伦设堂有奕斯桥兮渡水之阳俎豆莘莘兮颂咏琅琅朝讲四经兮夕以为常登名天府兮辟雍翺翔诸公合力兮讲习日长令虽去此兮士胡忍忘俾我后人兮愈大以章益修厥典兮永有馨香
　　嘉定州修学记　　　　　　　杨维桢
　　嘉定古娄县之析也国朝陞州孔子宫亦从而大之在州南一百五十九步基于宋县令髙衍孙大徳辛丑仪门圯于风至大庚戌守王铎改剏明伦堂大厯巳巳守赵道泰重建大成殿移堂殿之南士论病之拟迁庙东厯守数十而不能更阅三十余年天将兴之固先废之至正丙申堂燬明年兼摄州事者太尉府分帅张元良以教授陈公礼之请谓时论虽急兵而吾庠序之教纲常所系不可以一日废也于是撙节浮费及劝率力义之家募贫丁相什伍填淤池成址若干畆甃石隄捍水若干丈构新堂其上前接崇轩旁翼斋舎立教官防于西旧西斋地也迁学廪于东旧东斋地也与夫直庐庖湢之所靡不新焉惟先圣龛帐与大成乐器泮沼仪门未具教授陈公礼复请于贰守铁侯张侯州倅贺侯遂相与完而成之追理学租以廪生徒广购书籍以资经训礼致五经师使日与弟子员讨辨道义磨励忠孝盖不鄙夷其民实将责成于作养之余以应宾贤之所需也岂徒轮奂其宫以务观美哉张侯于政尤明治要与予有畴昔好使典书者王友谅走书币请记且曰先生老文学幸有一言以谂诸学者予辞弗获则告之曰三代之学之教心而已人心正天下无不治未有不正人心而能治天下者也尧之授舜舜之授禹成汤武王之建中建极同此心也当是时比屋有可封之俗人人有士君子之行人同此心心同此理也上之人作之下之人则之以心感心以理应理固不俟夫威驱势迫也世教衰人失其本心至或沦于大憝君子救之亦曰治乱不一而心无不一尊君亲上之出于天者未尝灭没也言教者教以圣贤之心身教者教以圣贤之行况其为州来子之故壤礼义遗风犹有渐渍之地乎民不从治吾不信巳请以是复司教者司教以复三侯时助学田者杨谿杨仁增益其所未备者三山林震林复也邑侯名特穆尔布哈字徳刚国族也张侯名经字徳常世家金坛宋中书舎人忞之后贺侯名防字守谦西山居士仲之子也张师字子让州人教授字子约河南人兄祖仁壬午科状元提控案牍卢以仁都目宋思让陆元祐皆有力于文教之事云至正二十一年辛丑岁二月朔旦防稽杨维桢记
　　重修宣圣庙记
　　嘉定州儒学以书抵余钱塘官次言其州太守郭侯之善治也先务以教化为治本至正壬辰夏侯由中台监察御史厯工部员外郎遂膺守令之选于是州先是为州者咸急权力迂教化圣人俎豆之区往往茍简狼籍自元贞初县陞州后庙制不加旧栋宇乍修乍圯不能支十年二十年之久侯以为病明年秋且大有民和而寇平又适当圣天子诏下申饬臣工勿以寇攘害文教遂与同知髙昌和侯州判何君暨校官朱孔昭氏计议学事簿书之计得羡赀若干缗旁率好义之士林仁王文麟黄泽助资各有差首治大成殿增剏挟殿若干楹撤旧两庑重筑崇挟屋凡若干楹前后侧庑及仪门周垣废各以次举从祀诸像易绘以塑衣冠采章悉合古制爵尊簠簋之物各极齐洁庙有雅乐废巳久遇祀日旋集市井伎夫玩为故常侯从博雅者复理古乐隶乐胥凡三十六人仪容古茂音律谐畅而昔之规制庳下礼度绵蕝者不作矣海乡之民扶负而至仰见吾圣人王者之宫南面之位而又俯聴吾侯文告之诫雅乐之设无不忻忻然有喜色思见太平以还弦歌之化殆不劳以威力驱矣侯之为州其得治本如是既乃躬率执事弟子员行释奠礼于庭竣事州人士相与立石志侯绩幸吾子有以书之余曩以公事抵呉下闻侯主办大府科需皆井井有法少间即究心学事人始难之曰自吾呉遭兵火之变守城社者不啻逆旅人之居谈诗书者捄死不赡顾欲务不急于此乎侯以为民可一日无食不可一日无名教无名教其号为民者安在哉嘻马上过鲁者急祀孔子军兴于谯者亟令修学而侯于供亿繁扰之秋完葺黉庙罔敢一日后其知先务之急者乎噫侯之学于圣人者在是而不在彼也审矣侯名良弼字仲贤大名人和侯名知尚字仲瑄何君名演字伯夫与侯同心而合徳校官字用晦寔能职教以赞侯之为治者也铭曰皇皇神圣立经陈纪我昏以觉我乱以理海东之荒大邑是疆声教所暨孔庙将将旅楹既辟陟降有奕鞉磬管笛神圣来假神圣奏假吾侯燕喜允矣郭侯治有本始邻寇震迫不戁不惊迨寇既平弦诵锵鸣入礼堂上出教堂下寔维民师岂维民父允矣郭侯教民以时厥铭在庭四方其训之奉训大夫江西等处儒学提举防稽杨维桢撰
　　尊经阁记　　　　　　　　　陆釴
　　成化甲午莆田林君正奉命按江南四府以来临嘉定既视事谒于先师孔子退而诣学考贤问徳已复环观四俯慨维朝廷赐书所以嘉惠承学而于变烝黎者其风移俗化固已黙有成效然所以尊宠而昭示之者略无等威甚无以称上开示匡直之意为之不自宁者良久因进官属而商谕之以兹邑为蘓之上县而承宣昭布之意尚未有成非有司之缺典欤今即欲敛财计日以速乃事恐太伤迫以为民劳请姑俟之明日谳诸讼系获非其情怙终者令收赎凡得赎缗若干曰可以有为矣当是时适闾阳呉君哲自进士来令兹邑叹曰是惟林君宣扬布道明示意向覃恩广被之嘉猷也哲承乏至此虽无所先且弗敢缓况林君先之哲何敢后哉遂以其赀市材鸠工以其部民徐冕刘奕防其事不戒以孚始工于是岁四月丁已成于冬十一月甲子凡八阅月为楹者三掖者二髙七寻深损五之一广益五之二五分其髙阁之上得二分焉为梯二重缭以阑楯畅以轩櫺逺而望之岸然伟丽入之青碧炫烂而上窈然无穷顷之然后出髙明俯城郭墟市之民川河之舟送迎之客皆若画然盖势髙故视物防眇诚一佳境也毕政务之繁兴言迈之乐仰遗言于经帙发奥义于英髦倚衡攀橑而盱目四视岂不有以宣畅优游而遗底滞哉夫古之为政者草衣木食结绳而治其事逺矣方是时不以忠孝为美谈非有慕而为降此则以仁为爱以义为宜以赏罚为劝惩而勃然兴起然各在于其人之身非可矫饰惩劝之而莫喻赏罚之而莫觉是其习之久而性之难扰也于是乎言之谆谆书之浩浩至夫仲尼文字彰矣约之为六经侈之为诸子天地之秘圣人之奥尽于是矣及我列圣继治忧患惟深纶言焜煌诏告无已盖顺时为治而不能有忘于言也兹邑被化百年衣冠礼乐日新月盛其涵濡沾溉之功儒生学士固已钦仰而佩服之矣至于乡鄙之民风行草偃饱徳而歌虽其身之纳于平和至静之域而诚昧于帝力岂非所谓百姓日用而不知哉林君为此只作而新之以动民之覩呉君承休继美始终而弗遗所谓成厥功者二君有焉翰林院修撰承务郎郡人陆釴撰
　　重修学舎记　　　　　　　王鏊
　　学在县治之东南右距通衢左距河横沥也前有土山松柏郁然而河水萦之蘓之俗以文胜而嘉定独简逺朴茂然其秀民长材往往颖鋭杰出名天下见于科记可攷也学屡有兴废大成殿明伦堂则成于前知县事龙侯晋两庑则今选部白君思明尊经阁则今御史呉君哲而诸生独无所肄至河间刘君翔之作县也摧奸抚良振废举堕尝行学舎喟曰身之不庇学于何有乃召匠经始左即河右即庑列屋若干楹壁其前以为暗窻其后以为明楼其上以为爽闿曰暗吾欲其谢乎外明吾欲其便于业爽闿吾欲其讲诵之余以纵眺其心目时成化壬寅九月十日也民不知劳士用竞劝于是教授李君长源来请曰愿君记夫刘侯可谓知治者也然吾有问焉侯之所以拳拳新是学者何也所以劝学者之学而其所以学者何也无乃挟防而诵乎分题而讲乎授简而书乎是三者今之所谓学也而学之道不止是兹其浅也有深者焉其小也有大者焉夫人之所以学者固将行之于身措之于家国天下其平居所讲者则皆彛伦物理之常变天地隂阳造化之精防礼乐术数损益因革经世之具学成而用之则为名臣不用则为名人而岂若今之学哉夫今之学校古之学校也今之人才非古之人才矣则所以学者异也虽然亦为之而已矣夫昔之庳隘是学也忽而髙明爽闿犹是学也况所以学者哉故曰亦为之而巳矣学校人才所从出风俗所由始也不加之意可谓知治乎加之意顾务其小而忘其大务其浅而忘其深可谓知学乎刘侯可谓知治者也余独恐侯之新其学而所以学者尚循其旧也故进之然予固亦循乎旧志乎新则未能者也翰林院编修文林郎郡人王鏊撰
　　儒学应奎山记　　　　　　　龚
　　诗曰既景乃冈相其隂阳书曰卜涧水东瀍水西自建邦国都鄙以下咸负毗名山大川为固若山之可筑川之可濬乘其周览未整翼者为之此裁成辅相之功亦圣人所不后嘉之烝黎赀货甲呉郡维人才恒不胜他邑自宋宁宗嘉定中学随县设留光寺适抗前方莫能奋步撤去遗吾道之螙是故有宋及元人材闲出我国朝天顺间邑令吉水龙晋始筑山障之人材为之一盛阅今五十余祀雨崩土湮山日就卑科目因之又由盛而衰士居常懐愤力莫之能今年春仲进贤饶公榶持宪节至邑曰山学之设也迫甚非宜迁置南许四十寻则学宫髙显寺几退隐委伏此明彼障吾道兴焉属邑令涿鹿陈侯渊挈其纲邑丞济南李均延龄综其事捡公帑羡余售工役财力不费于民李均触盛暑率众赴事起故积培新壤筑其北加辟增以崇髙而渐杀其巅虽汗浃背衣弗倦功速就绪甫及三旬其趾绵亘余二十丈深一十丈崇髙如深二之一视旧倍其五冈势蜿蜒分五岭构竒峰低昂树之中峰起自沈氏义塾宋时物也先是乡人夜异其有光久之莫之省神灵豫为黙相若此山之前濬河萦回东潴练祁源水候山泽以通气河之上架木梁陟山麓作游息亭濒河得故山空地为射圃径百步宜纵矢力圃西蹙民居市其地益之构观徳亭广庑崇阶可以上充于揖让下周于步武其外薄櫺星门大通衢旧限以垣今易之以阑楯中伐础为栋作绰楔门顔山之名与櫺星对峙由是乾象坤势山髙水深土膏毓秀灵化潜融巍然为一望宗士折旋出其下可以游息可以喜好可以登泰山知道在于迩功成一篑早夜淬砺彚出为王乂士则与诗节南山者宜载形诸歌诵虽然饶公由厥翁已以进士传家为名御史绰有风纪赞天子崇教化以启来学陈侯临位未几务理政优先正礼门康济斯美李均常筑城御海寇安民兹能协意同符君子谓饶公贻逺之谋兴三百余年之缺典顾不伟欤山之考极相方自北徂南见出吾儒理有不容遏者视愚公宫翊与堪舆家所谓大迳庭焉科目之旷于往初盛自今兹孰不曰此山始时训区福典教陈侯乃相与谓嘉士登科肇宋龚识识之后尝游学于斯偕李均典史陈洁合辞以请故忘其不韪强为之记云
　　儒学重筑应奎山记　　　　　都穆
　　嘉定县学之南有一山焉名曰应奎盖天顺间筑于县令龙晋岁久頽圯前御史进贤饶公榶巡厯至县尝命改筑防政县人龚公寔为之记正徳己巳莆阳李公廷梧以才御史出按呉中闻县有淫祠立命毁而市之谓山迫于学且乏崇广瞻视弗称乃以市价归学为修筑费俾县令涿鹿陈侯渊总其纲而其事则专委县丞清泉王侯輗董之王侯既市民隙地以广其址遂移山稍上西南十有四武其崇视旧六寻有二尺修加如崇之数广加二深有三尺复建二亭其在山之东南者可以俯瞰横沥其在中峰之西者可以观射山之北为杏坛面西为射圃亭树以绰楔而山之前复为亭二东西并峙以寘乎碑其下则凿而为池跨之以梁以通往来漫山杂植桧柏松桂千数百本垣于山之西南余六十丈池之南复叠石为山以相辉映工始于九月三日仅两阅月而讫初王侯之经画是山也予适留嘉定见其殚心竭虑罔惮劳瘁是以成之之易而士之游于斯者欣忭赏叹莫不颂李公之政而嘉王侯之不负所委也抑闻之龙令之始为兹山乡试一科而连登者七人进士一科而连登者三人邑中至今传为美谈谓设学以来之所未有夫人材之生世未尝乏上之人能作兴鼓舞则感奋彚进不然则不免沈晦寥寂此势之所必至者今李公于学而作兴若是安知今日之科目不有符龙令之故事者乎又安知其盛不有过之者乎然则李公之功当久而不忘而王侯之名亦将附此而不冺矣教谕邓君朴训区君福张君相偕来请记云将勒诸石以示永久李公予进士同年且厚善而学校之事固予之所乐道也遂不辞而记之承徳郎南京兵部武库清吏司主事郡人都穆撰
　　吴都文粹续集卷六
　　钦定四库全书
　　吴都文粹续集巻七　　　　明　钱谷　撰学校　社学　义塾
　　燕居殿记　　　　　　　　　朱孔昭
　　道之在天下未尝一日冺也由其纪于今者或兴或废故道行于世者有明晦焉嘉定州学天厯已已济宁赵侯撤礼殿以旧圣像制小与殿弗称易置西庑下既而壊漏弗支冠裳剥落见者病之莫之攸改距今几三十年矣天祐斯文兴起有日至正壬辰夏太守大名郭侯良弼守是邦首谒庙廷亟欲更张适军务迭兴供亿未暇次年秋乃新大成殿金碧辉耀庭堂两庑规制显严位序有次门墀垣桥靡不周备惟至圣旧像未卜祀所侯实惧焉众曰殿后余地尚广若增创燕居则犹愈于废置而弗祀也侯从其议即鸠工度材州之好义者欢然趋之属予董其事增土垒石基与殿齐广袤二丈深亦如之为殿凡八楹翼以轩窻缭以垣壁黝漆丹垩供具器皿实美一新落成且有日仲丁甫临侯率寮寀暨诸生行释菜礼及竣事皆翕然若有所归也嗟乎三十年间往往视为濶迂置之弗顾其端昧于为政之本欤今也妥灵得其所展敬有其地则吾圣人在天之灵有以相侯者必厚矣盖道之废而纪于今者可不信乎是举也神安则人安学兴则士兴侯之为治可谓不昧其本者乎予既备员冷席乐侯克成其志因纪岁月用彰不朽云至正十四年八月既朢章甫朱孔昭记
　　大成乐记　　　　　　　　　周仁荣
　　大徳十一年诏尊夫子加号大成至圣文宣王于是夫子之殿与祭祀之乐旧名大成者始益尊明越十有七祀嘉定州儒学大成乐成教授刘徳载以知州周思明书请记仁荣曰自汉以降祀夫子用六乐用轩县用宫县至用大成乐制乐章十二篇叙一德以降神备众善以致享然后名正实着因用无损益其器金之音编钟十有六石之音编磬十有六为一肆丝之音琴瑟十有二琴五弦至九弦凡五等等各二瑟之数如其等箫二管二篪二为竹之音巢笙二和笙二为匏之音土则埙二革则搏拊二木则柷二敔二以簨簴牙业籈麾晕竽流苏之属为之饰以五声六律六同旋相为用焉夫乐与升歌旋相为宫者也乐之宫在律则吕为升歌之宫乐之宫在吕则升歌之宫乃在律隂阳之气和宫商始得合矣汉儒谓祭尚柔无商音失旋相之义也旋相之乐无射为宫则黄钟为商宫君象商臣象君声不可小臣声不可大因半黄钟之管为四清宫以是旋相之奏有四清声者抑臣以尊君也八音与政通乐云乎哉乐象成也夫子之圣犹金声玉振始终条理合众小成为一大成故乐修于学可以通神明美教化移风俗古大司乐掌成均之法以治建国之学政乐徳乐语乐舞皆教之事今之日知州与教授兴学而修乐知古之教也夫岂曰用于祭祀哉天台周仁荣记
　　局田记　　　　　　　　　　杨载
　　嘉定州赡学田五十五顷六十亩有竒岁收米二千二百余石籍于有司官若吏不能有所齮齧乘好岁荒旱之余擅减旧额农夫分受其利剙为他名曰减例米比官吏之所受不啻过焉由是仓廪空虚用度不足虽礼文之士犹趋就茍简学者罕至弦诵之声不闻栋宇坍颓墙屛荒翳有穷乡衰陋之风延祐六年兴和路周侯思明来视州事进谒庙廷延览徘徊喟然太息守土于兹以承流宣化为职学校不修无以奉行诏书惧获罪戾欲谋修饬顾材无所出未得其方会教授缺官请前学教谕三山林君畴权主学事议从耆儒之言请于周侯欲复求旧额而厯时既久顽民必以死争未易悉胜之也盍先收他名米一岁三百石有竒再岁如之三岁收九百五十七石属富人出贷而取其息百五十石林君复议从耆儒之言请于周侯合三岁之积仅得千余石以之营缮复有所不足吾防不得行矣用所粜米别买膏腴田三顷八十七亩得米三百四石所收他名米三百石嵗计六百石有竒置局修造不以给他费自是而后财用可使有余虽撤宫室而新之无不可者先是至元六年林君之父前太学进士讳懋舍田二顷二亩嵗收米九十石有竒给凡缮修之费其后废弛至是其米悉倂入学中学校既壊则秀异之士无所于归圣人之道何所辨明庶民之徳何以观望而兴起之哉周侯举应诏条不废职守为政如此可谓之忠林君能成父之遗志可谓之孝兼忠与孝有所建立业垂不朽宜矣学者承借如斯以强立志以敏趋学积累细防以至众盛名实并着自家行之而达于朝廷四方由庶士而至于公卿道徳纯备光明显融圣化宣通流衍无际则可谓无负也已建学于斯不无望于尔也周侯为守五年有惠政于民著绩伟然可附于古之循良非有待于讲学之功能使尔邪林君用衣冠儒先累世富盛躬行节俭又笃于为义由兴学一事观之其他可知也已教授金华刘君徳载调胹补缀享有成功欲志不忘用彰遗美过徴鄙辞镵诸坚石一再有请于是乎书翰林编修杨载记
　　兴学记　　　　　　　　　薛元徳
　　为一乡善士使后观感而兴于行思之愈久而不能忘者非其徳之所施者博利泽之所及者深不能也岂惟发一善言行一善行归美于乡之一时而能若是哉嘉定自宋始创学宫旧有田租嵗入养士不继邑士东祁王先生子昭惧乡校废弛无以作育善类遂将已田二十七顷六十七亩有竒嵗收租米一千一百一十余石拟创义塾以教乡里子弟志未遂而病作临终乃嘱其弟子润以是田归于学时至元二十五年也由是学廪充主讲席者嵗不乏人迨今成材者众乡人感思先生之徳而不能忘也至正丁亥嵗予叨教于兹一日郡士请而言曰吾乡先辈东祁王先生为一乡善士以田归于学迨今六十余载未能勒石以纪其绩吾党之士与乡里子弟今日获饱食而知教朝夕游歌于斯者谁之赐欤愿求作文纪其绩以劝将来予重众请之笃于义而勉为记曰古先圣王设庠序学校之教自乡而行于国自国而达于天下其要本于明人伦厚风俗复乎民生本然之善性故也厯代相承治教虽有兴替之殊而人心天理未尝冺也先生笃意乡校捐己田以养育羣材倡义于前而后人继之者众迨今思之而不能忘复请勒石以纪其绩信乎天理人心之不可冺也若此而古先圣王之教其兴感于人心者为何如也视世之有务聚敛而致富者不事诗书惟知奉己以私于子孙鲜克保有厥终者良可哀也孟子曰一乡之善士斯友一乡之善士从今以后闻先生之风而兴起者世必有其人则乡校日兴善士日盛未易量也先生名子昭东祁其号也尚志不羣笃学好义乡称善士省府闻知尝辟为吴郡学道祠官兴举有声子二人长应龙字刚伯次应鹗字习伯一时俱以文学升上庠乡人荣之世族昔盛于宋今能绍其传而光于后者曾孙晋进道其字也至正九年七月教授永嘉薛元徳记
　　嘉定州重建明伦堂记　　　　牟巘
　　夫教养必有学学必有讲堂堂之扁曰明伦盖取诸孟氏语练川本姑苏属邑陞而为州亦既有年而学宫尚仍其旧堂宇湫隘栋梁欹倾观者陋焉戊申仲夏宛陵贡君松以六馆士职教是学即议改作而力不逮心明年春会古汴王侯泽来守是邦始至谒学喟然叹曰吾为长于斯实领学事而讲堂因陋就简若是不增大其规制何以逭吾责何以振一州之文教其亟图之勿以费为惮又明年秋贡君以羡余之积鸠工度材撤而新之时林齐贤沈钧以値学董其事始于是秋八月迄于是冬之十月计费粟为石五十钞为锭一千有竒王侯又捐钞四十锭以助不给乃克告成跂翼翚飞视昔有加来游来歌莫不咨其伟骇其速乌乎斯堂之建岂直为美观而已正所以明人伦也夫五者之伦非人所自为乃天所叙也自天子至于庶人无一人外此人伦自一家至于天下无一事非此人伦人极之立立此而已人纪之修修此而已仁义礼智之实由是而着礼乐刑政之具由是而修学校庠序之教由是而设易诗书春秋之书由是而作登斯堂者盍亦因名思义是修是明归于而家父诏其子兄诏其弟亦惟以是庶几千里之民薫为善良其于风化所闗岂细事哉夫事之废举固自有时是堂也微王侯崇儒则不能决计微贡君洁已则不能勇为微沈林二士竭力则不能赞成贡君与予善书来请纪成事予耄矣末由一登斯堂然所喜骇而乐道者使州郡学必来取法云
　　嘉定州重建庙学记　　　　　智玉成
　　美天下之风化不可一日而无教也隆古盛时上自王宫国都下及闾巷莫不有学所以淑人心一民俗俾迁善向化胥出于教之本原哉嘉定为吴壮邑皇朝元贞初禩例陞中州而学循旧制未克宏拓泰定丁卯冬济宁赵侯通泰来守是邦首谒宫墙叹其卑陋然未暇改为天厯戊辰佥宪济南韩公镛按临谒庙顾瞻徘徊谓赵侯曰庙与学母相亵当析而二之尔所职也越明年侯请于府得允乃相地之宜卜河西杏坛旧址距学几廿步令民负土实河易黉于上讲肄有堂师生有舍门庑庖湢悉具至顺庚午春始构材鸠工大新孔子庙视廪帑不给于供因劝乡之文献巨家以佐其费先是坦斋林先生畴梅岩瞿先生懋为时名儒畱志乡校畴设教时增田七十八亩懋明经然诲人铢累束脩余资嘱子元辅俟为营学计是时林先生子曰仁曰义曰礼曰智曰信闻侯命愿助钱六千五百缗元辅助钱一千三百缗舍田五十余亩收米二十石有司嘉之附其先君子于祠从众请也是年秋七月新殿落成崇基美材苍珉蚩兽照耀层汉为吴庠最洎两庑百六十楹广廿一丈深一丈有竒工未毕而赵侯代覃怀勒公下车聴政之暇偕州长佐贰诣学以庙貌弗称庶事简畧思所以克广前绩会省檄教授杨大伦校日书公即命元辅摄教官董厥事瞿君务继先志因储赢撙浮补遗完美肖先圣四配十哲像其中绘从祀百有五人于两庑植柏六十本于庭焕然而丹雘隆然而甃砌闳敞壮丽视昔倍而有加庙既成释菜且有日余谂诸生曰三代教民礼义兴于学孝弟行于家故治隆于上俗美于下后世道缺学废不足以劝然人心诗书固未冺也嘉定地濒海徼习俗未淳将观感于斯薫而善良自今日始岂特为是邦观美哉是役也非林瞿好古则不能以佐费非侯牧勇于事则不能以劝功非僚寀协恭则不能迄底于成达噜噶齐名贝降知州名栋阿皆寛厚贤明所治兴学宜有循良称故次嵗月以记
　　嘉定县重建儒学记　　　　　陈鉴
　　为治莫先于教非教则不知天地所以为生之理人之所以为人之道将沦于禽兽矣人为禽兽也奚以生为先王重民五教而不敢后也三代以来无弗学之人无无学之地所以皆可封之俗无媮之民降而叔世利波一兴义源既塞沉酣于嗜欲之塲顚踬于谲诈之域而不自知其入于异类也可胜叹哉故世之善为政者必先于学学立而后礼义兴礼义兴而后民风厚民风既厚求其世之不治不可得矣迂儒俗吏率谓非首务而漫视之是岂先王建学导民之本心哉我国朝法古为治上自国都下及边鄙莫不有学故百年于兹礼义兴行风恬俗熈号称极治良有以也吾苏嘉定之学自有宋置县之始即有之在县治之巽维有庙有堂有廊有庑左瞰通津右俯周道前临释氏之居虑其俗之溷雅也筑土山以为障焉髙伉明爽规制壮丽来游来歌者安焉由宋迄今人才彚征民气朴雅大异往时者正以地之有学学之有教然也厯嵗滋久弊而葺葺而弊者屡矣补苴罅漏虽有其人撤旧而新则难其任不有知所先务者力行先王之道不能振颓而起弊也天顺改元丁丑之嵗吉水龙君晋由名进士才御史以廷议忤特出知县事甫下车谒庙之顷即锐志兴建稍徯时和乃集尚义之士于学宫醵金以图恢拓之计众欣然曰义事也义而弗为无勇也虽防贤令之劝犹强为之况劝之亟也乃协谋捐槖得金若干于是乎饬材鸠工作大成殿灵星门两庑暨学仓亦新之若夫明伦堂尚完未敝则葺之而已土山则视旧而加崇焉文昌有像先祠于东庑从祀诸贤上揆礼则乖乃改作于学之东南少偏庶几乎神妥厥灵礼无枉制师儒有廨隘于路隅且迫于仪门行者病焉乃市隙地于学之北而维新之于是乎私有安居而公无隘道以至于垣则加崇衢则加辟凡丽乎学者皆然经始于天顺庚辰十月朔日落成于明年辛巳之十一月朢日予友驾部副郎范君诚夫邑人也走告于予曰庙学一新士林增气然不靡财于公不殚力于民义声之倡成此伟图知天下之事不难而难于知所先天下之事不难而难于无所据知所先则天下可不劳而治无所据则事隐然以办人徒知嘉定之民见治于龙君之速而不知由乎礼义之兴行人徒见庙学之兴无庸于斯民之力而不知由乎义声之倡率然茍无其方则耰锄徳色见于父子之间况令之与民哉民弗之从则无以遂恢拓之计学弗之建则何以致礼义之兴哉欲求善治皆妄而已然则龙君何以得此于人哉亦曰徳孚于人民信之之谓也君之徳民如此而已而凡教于兹谋习于兹者一以龙君之心为心足于己无待于人则处可以善乡俗出可以善天下一邑云乎哉龙君今以劳绩进守徽郡吾知他日持是以善天下亦即此而在矣吾党之士其可不相与勉其在已者哉诚夫曰善请书以记之
　　宣圣燕居亭记　　　　　　　张洪
　　嘉定儒学旧有燕居亭元末倾圮国朝兴复学校治隆俗美邑中士民嗣昌范氏游于学宫俯仰顾瞻慨然有修复之志白于邑令校官许之嗣昌不资民财不借众力市材僦工筑旧址而増拓之甃砖累石既广且平虽名完旧实则创始作亭翼然为寝之仪广深三丈髙六寻重檐出陛翚飞矢直櫺牖虚明墙墉言言牖间南向设崇髙之位肖宣圣燕居像其中髹漆之几刻镂之器陈列有践莫不静嘉穆穆清庙肃肃令仪瞻仰敬恭升降齐遫千古圣灵洋洋如在始事于宣徳三年营室昏中之月竣事于五年灵雨既零之时焕乎煌乎有加于旧观其馆宾范腾搏霄喟然曰春秋之法常事不书异则书之美恶自见嗣昌为邑之士民而能崇重儒术兴起学徒非异之美者乎彼佛寺之居有能为兴起废坠者寺僧且铭刻事功传示后世吾儒顾弗若耶来徴予言记之予谓庙制有寝所以安神妥灵今学庙无寝燕居之亭其寝之遗制乎且佛氏必有像设以诱其徒吾儒岂为是哉其或肖像者所以状圣人温良恭俭让之徳使人敬慕兴起今为燕居像亦以着圣人申申夭天之容申申者其容舒举一身而言有心广体胖之意夭夭者其色愉举顔貌而言有自然雍和之气俾躁者仰之而自抑怠者观之而自勉士子既尝鑚仰于经传之间又得观感于肖像之侧嗣昌之心不既深且厚乎予故不辞其耄勉记其槩以俟后之君子发挥其事云尔常熟张洪记
　　嘉定县儒学科第题名记　　　徐有贞
　　科第有题名之典昉于唐而盛于宋然唐进士之题鴈塔惟纪其始第游宴之荣而已至宋乃题之学宫盖有责成激励之意所以为盛也我朝因之于凡厯科登第之士天子既题之名于辟雍部使者守令复题其名于泮宫视宋又加盛焉苏南畿大郡而嘉定苏之大邑也其儒学之建自宋理宗朝迄今三百余年矣中更燬陊而复兴修在乎部使者守令代有其人乃者临海陈选以监察御史提督学校于南畿时巴渝贾爽亦以前御史来领郡计并奉玺书行事而成都洪冕实为邑正三人者皆名进士也其道同其心同以能相率相承而主张焉而纲维焉而作兴焉于是学宫为一新而政为之具举焉学中故有宋进士题名之碑而今则缺侍御乃与守令图之爰考国初开科以来自洪武庚戌至成化己丑得进士若干列其氏名而勒之于石余左以俟后之登第者继题焉使来请记维夫经术所以经济天下之具也士必用乎经术而后经济乎天下譬则梓人之必用乎规矩而后可以经营乎宫室也宫室完而功归乎梓人天下治功归乎士功之所在名之所在也夫梓人以艺事名犹有得题者士以经术名可无题哉然彼之题在成功之后此之题在成名之初故必有所责成激励焉责成乎己第之士激励乎未第之士前乎兹者往矣后乎兹者可无勉哉已第而勉于进修则必成乎其功未第而勉于进修则必成乎其名诗不云乎济济多士克广徳心有贞虽不敏也亦尝忝乎科第敢以是谂于同志者武功伯徐有贞记
　　嘉定县学在县治南宋嘉定十二年知县髙演孙建堂曰化成绍定二年王选修改明伦堂淳祐九年林应炎塑圣像作直舍咸淳初史俊卿修饰殿宇元至元间邑民王子昭入田租若干元贞二年陞为州学大徳三年教授杨巽绘从祀像天厯二年知州赵通泰重建大成殿移堂于殿南至正十二年郭良弼建燕居殿十六年堂燬国朝洪武二年改县学六年知县文殊努修宣徳元年知县祖述重建燕居殿天顺四年龙晋重建殿及门庑筑土山学南成化治间知县洪冕白思明吴哲相继修今学制左庙右学
　　新建镇海太仓卫学记　　　　张益
　　正统改元之初朝廷用兵部侍郎毘陵徐公晞言凡天下卫所之附于郡县者其武弁子弟皆令就教于郡县之学若其地居边裔与郡县相逺者俾得建学以教如郡县之制命既下四方才武之士莫不懽恱鼓舞遣子入学维时鎭海太仓二卫同莅一城在姑苏之境去郡百余里东西去嘉定昆山二邑又各一舍许乃上礼部请以二卫倂建一学礼部以闻诏许之二卫官僚议欲建创防其费亿万计而莫知其所措者乃合辞白其事于巡抚侍郎庐陵周公忱公曰建学教人是吾职也然必使其费不糜于官不厉于民然后为美先是二卫兵士有僦民田以耕者其常嵗之租当输逺仓而道里舟车之费率与租额相等公乃集众而谕之曰吾将易而逺输近仓使各省其舟车之费以为是学之资可乎众咸曰善于是命所司收其租费得米以石计凡三千有竒公喜曰是足以有为矣乃度城之东南隅得旧官第为地若千亩用加构筑命太仓卫鎭抚张赟鎭海卫百户王端昆山县士民姜埙董其事复命主簿何寅总督之工出雇募力各自効财以估易所致皆良经始于正统戊午之秋落成于己未春正月其明伦堂则因官第之旧而加葺之乃若大成殿防门两庑孝敬忠义二斋肖像之属库庾庖湢之所皆从创制及其成也二卫子弟俊秀之来游者恒百余人师有教授训导而训导罗英祖实首至焉赟等以为兹学之创建皆周公主张以成之恐嵗月寖久后之人或莫知之遂相与谋而徴予之记于乎学校之设肇自古昔文武一道岂异习乎洪惟圣明在上广开庠序务欲四海九州无一人不游于诗书礼乐之场以敦笃孝弟忠信之行而致夫雍熈泰和之治也二卫俊秀虽出于操戈擐铠之族今也得依夫子之门墙挟防以游接席相讲皆得以明夫修已治人之方而不昧乎尊君亲上之义他日举而用之文事武备无不得其宜矣是盖圣天子教养之盛心而可不知所自哉虽然斯学之建朝廷之恩厚矣向非周公能钦承而致所区画之良其学之成有若是之易乎周公之区画固良矣茍非赟等能尽其力于下则学虽建其于殿堂斋舍百物所需有若是之壮美而毕备乎究其所存皆在于深体朝廷建学育才之盛意而克尽其心也予故特为之书使后之来者有所考焉
　　鎭海太仓卫建学之碑　　　　沈鲁
　　宣宗皇帝临御之七年诏天下增建学校广育贤才将以光隆皇祚益昌文明之化是时镇海太仓二武卫城守要害以控制江海生齿繁而俗狃于悍其子弟愿学虽众而不能自拔也有戎伍者査用纯以故宋文庙尚在乃奏得请于是有司复命委镇海卫指挥武政太仓卫千户沈暹覈之适巡抚侍郎周公忱视故址湫隘不可为遂徙旧庙于元之海道万户府辟地方广前后临渠渠淤复奏濬之以利舟楫而中创为学宫厯十科士由之登清要着声绩魁多士于南宫者咸有其人庠之士徐龙金瑢杨星等曰用纯有创始之谋盖追纪其实以劝士之崇右文教者则为伐石徴文将勒之防门之下予乃言曰昔鲁侯以泮宫发颂齐宣以稷下垂声夫何王景略之雄杰辅世而阳平乃以擅兴见劾向非髙子伯之忠言则猛不闻其过而劝惩之典遂缺彼偏据自雄附登记载之国固非所以拟伦而重光奕叶之世弦诵之声相闻于八表而濒海之民寜不被声教耶予为表而出之
　　太仓镇海卫学题名记　　　　李亨
　　天顺改元总督扬州等处都督佥事翁公绍宗驻节谒文庙见科第人物题于堂壁曰贤俊登庸国家盛事置之何畧当宗太学勒石以耀久逺遂属镇海卫指挥武政董其事浃旬而告成乃命书其名以志之夫卫学之设往古所未有也肇自正统之初凡军卫于郡县相逺者则建学立师以教武弁之适庶与营之俊秀以资任用迄今二十三年嵗大比宾兴贤能厯科不乏卫学非古所建而古教大行教之所行道之所在也时维甲戌朝廷用臣亨所言许民宻迩于卫者偕得就棫朴之美是以由科第而涉庙廊者彬彬辈出向非建学以教之则安知文武一道并行而不岐乎虽然昔由科目以享荣名者固尚矣必如陆宣公所云上不负天子下不负所学之言庶不负题名之意
　　太仓镇海二卫学正统间巡抚周公忱始建至治十年设州乃改州学
　　太仓州儒学记　　　　　　　祝允明
　　初兵部尚书徐公晞言天下武卫无有司可附者得辄立学校便诏从之正统戊午太仓卫士查用纯以卫与镇海之士共守一城请如制合建一学报可巡抚周文防公忱董其成张内翰益沈处士鲁记其事治十年丁已昉造州绪正百度学制随以更初守防阳李侯端为之补缺饰弊又添辟仁惠斋事事维力他日学正甘君泽等请于侯委允明记之惟天下之治在君臣相遇其治之道一而古今用殊古之用人者二曰士曰民今之用人者二曰文曰武古之为学者由明徳知类由弦诵由谕教以及师旅狱讼之讲习咸是出凡民之秀者业于是为士逮入官则文武具矣随用以成勣其民则官者教而用之故于时文武不角立甲胄无専官由学校一地尽之矣后世裂而两之茍可任五兵不必读书为从政然其后也势终不可若是以班故复为之齐量挈束文可纵武武不得以猎文如官之分典也六而兵刑各典一刑者小兵兵者大刑是皆武道才万几一耳至镇巡藩牧凡百有位孰不可执干戈以卫社稷若是者咸来自学校是竟不违先王之所以教也夫唯是所以教之地若术弗可异而文弗可以弗右圣人镜机而操枢乃他术合于一右文焉勣庸以牧始时无学士就邑校以兴洎学设乃弥盛于是文学政业诘戎祥刑丽六官防万几后先炜然有功称其地与术较然着巳今更一甲子而学还文制圣人右文意愈至则士也将奋兴铺张鸿勲以称圣人意也应复奚若诗曰周虽旧邦其命维新其斯之谓欤小子幸列下士仰沐皇泽敢不是赞凡宫类规度前纂有掲及陆大参容尝疑所传礼殿为宋故与学宫为万户官第者当失实州志述其说矣维更制之间所以仍旧贯作新民承圣人意以通吾朝君臣间所相遇之机者厥功在当道昔季路将以民社废学而夫子恶之兹又何敢弗着纲维者都御史朱公瑄彭公礼监察御史方公志王公鼎刘公昺王公约袁公经郡太守曹公凤及李侯端也叅佐其务者州同知周君明丁君隆判官陈君玺龚君诏黄君譲而典教席者甘君及训导林君垍邹君纨李君相周君干云
　　太仓州重修文庙记　　　　姜龙
　　皇帝御极执三重以跻至治维九载庚寅诏以夫子祀典虽有厯代褒崇其像设仪章罔协于训宜行称号曰至圣先师孔子若曰与天地絜大日月比崇尧舜譲功者惟孔子则然万世宗师以建人极自有常尊莫之与京非衮冕圭轩县佾舞所能加重者也制下于时太仓州増修庙学适成太仓古娄地为吴附庸阖闾起南武城以备越盖边境也自秦为县未有昆山之名名之自梁始后或治马鞍山阳升为州世有学宫以祀先圣先师元延祐间移治太仓始剙庙学既复徙而西学随之国初建兵卫二以控东夷武备既张文教不无少弛垂百年间积靡渐涵日闲舆卫虽有良子弟无由自振以强问学势使然也正统庚申尚书徐公晞上议天下卫所宜立学畧仿郡县制朝廷从之先是耆儒沈孟温者通五经即东门塘之郤地为私塾以授徒绵蕞以祀先圣遂因之建学立官扳闾右之秀以充弟子员不数年文教大起或以其学淑乡闾或以其文魁天下或风节动朝宁或廉孝名四海而拔茅彚征者相望先后蔚为东南名邦学校之功安可诬也治丁已都御史朱公瑄再议以太仓重镇非州无以平兵农诏可于是裂昆山之东鄙傅以常熟嘉定地之近者别为治是为太仓州更命学官而庙学仍旧初守李侯端尝一新之嗣后或饰或拓规制略备唯庙宇经始逼隘春秋释奠尸祝之余步或弗舒今守陈侯璜有事于学顾而陋之乃涣钓束之羡乃裒材木乃运陶埴梓圬畚锸受直于官不以烦民辅以两楹翚以前荣深广视旧不啻倍之翼翼躭躭既丽且严明年辛卯落成祀事孔防笾豆式序礼成罔愆而士庶改观耆老惟恐子弟弗预于斯其幼亦惟患父兄之弗我教也方来砥节挟能益挺益励出賛治化者端不肇兹乎又鼎建启圣祠尊经阁为泮池为射圃以次就绪举其所重余无可详焉耳侯以司马员外郎出守三年政成民安其惠他尚未遑学校是亟夫惠而不知为政古人病之如侯者其知为政也哉州博吴君大本率其徒之长且贤者陆赐王梁诣龙曰愿有记以无忘侯之功龙故诸生也不敢以不文辞敬推圣天子崇儒重道之至意及吾娄有学之颠末如此是役也州贰姜君直杨君盛幕萧君才用咸相厥成吴君暨其寀谢君诏张君东实亲莅之以上下其功焉敦事者士民钱模也凡得牵连以书于是乎记
　　尊经阁记　　　　　　　　　周广
　　嘉靖天子龙飞安陆修道立教以化成天下乃岁庚寅冬诏学校毁孔子塑像去王号减佾数以易木主观聴一新祀典聿正先是我牧伯陈君佩之畱心首务则就辟庙宇疏泮池以仰契徳意又登州之士于堂告之曰大哉圣人之道乎秩秩乎洵帝者之制乎道载之经经以定制州学仍卫旧贯故无阁维阁载建兹将无待与尔诸士当知所尊矣尊经斯为尊孔子尊斯道以自尊道原于天具于吾人由孔子而上尧舜禹汤文武周公之治政教流行宰物经世由孔子而下七十子丧而微言絶大义乖六经之道弃如瓦砾而汉而唐而宋得周程张朱相与讲求其义不啻如日中天江河沛地也以迄于今尔诸士当知所从事夫六经之道同归而散见则异易曰时书曰中诗曰正春秋曰权礼曰敬乐曰和皆统于心此固孔子修明以绍往开来者患未有能真知而力行之以自尊耳今之士其髙亢者随于虚寂次则溺于功利词章其能约于中正和敬以趋于时而达之权者实寡也盖经也者常也万世不易之常道也道率于性性命于天知性知天六经其筌蹄乎道之斯行兹将有待与矧天子躬行于上予承流宣化尔诸士其罔或弗恭以悖戾斯教诸士退相与语夫乡之彦毛彦深彦深谓广曰乃歳辛卯春阁成是盛举也乌庸以弗记广闻而然之亡何复走书南郡曰石己伐乌庸以弗书广因以牧伯所以告诸士之言以告后之学者
　　大场镇重修义塾记　　　　　　王直
　　大场镇在嘉定县东南六十里元有义塾邑士沈文辉所建中为殿以先圣四配十哲侍焉其诸贤象则图于庑之壁有堂有室以为师弟讲肄之所其制一仿县庠而差小割田千亩收其租以供其祭祀饮膳之费谓之义塾盖当时所赐名而赵文敏公题其牓杨文安公为文勒之碑入国朝来田归于有司师生无所仰给讲肄遂废迄今七十余年殿堂门庑日入于壊防朝命下兴社学民居有逺于郡县学子弟无所受业者俾学于其中而大场镇当有所建置于是里之士人沈轩以故义塾白于县丞张鉴欲修葺之以教里中子弟而力有不逮时工部侍郎庐陵周公廵抚诸郡毅然以兴学教人为务鉴乃为书请于公公为属之邑令扆昭及丞俞观等俾协力治之昭尝为监察御史亦笃意教事经管规画市材命工以正统八年八月兴工越月而落成壮丽宏伟焕然一新里中子弟得受教于此而颂周公之徳与贤令丞之功不置鉴复与众谋曰是役也不可无记以示乆逺乃因长洲县学教谕萧彦清求予为记古者二十五家为里里必有门门之左右为塾里之仕而归者大夫为父师士为少师主其教嵗功方兴凡子弟皆出学勤农事嵗事既毕则皆入学俾父师少师旦暮坐塾中教之以孝弟忠信恭敬逊让年十五入小学见小节践小义焉十八入大学见大节践大义焉其秀异者则以次而进用之今家于是镇者累百计非止于二十五为弟子者众矣且其人多秀而喜文皆不以农为业颇得专志以读书则学乎此者其成功当易于古人然予闻之师者教之本也塾既新矣将欲成贤才美风俗以称修塾之意于师可不慎哉今纵不得志士之老者亦必求夫徳成行修之士为之师使凡学者自洒扫应对进退之节礼乐射御书数之文以至修身齐家治国平天下之道皆深究而力行积中而发外蔚乎其有文卓乎其有力始而为闾里之荣终而为邦家之光则于斯塾可无负矣初沈文辉之为此凡教养之资皆其所自出此义举也故名曰义塾今犹为此名者周公以为兴学以教人与人之勉于学皆理之所宜为不可缓也故云然然则师弟子者其可佚居慢游而已哉
　　太仓州儒学职官题名记　　　胡相
　　国家设天下学校而聨之以师儒之官凡府五人州四人县三人卫二人于乎多矣非滥也盖风俗之美恶系人材之得失人材之得失系教化之盛衰是故我天子躬行教化于上又専命台臣提督之又分命天下诸司赞理庶政必以教化为首务而天下师儒之官仰承休风亦与有是责焉故多设以广教也且儒官之选首用防试中一榜者充之而歳贡来廷者天子必亲覆试之见可焉然后用之慎厥选也选己又命天下诸司视学必加礼焉重厥责也是儒官者不为位卑而道尊禄廉而责重者乎受兹责者盖亦知所以自立矣先太仓以卫建学治丁已始立州因而改州学焉额设学正一人训导三人自建学至今凡若干人今题其名于石予曰名纪于石非徒以不朽为可喜也夫亦可惧也何也诸生后或指其石而曰某也贤吾徳之某也否吾弗徳焉一言而褒贬以形不为可惧也乎固可惧也夫亦可喜也何也僚友后或指其石而曰某也贤吾仰之某也否吾戒之一览而师资以寓不为可喜也乎知可惧可喜而后可论自立之道矣盖官在师儒职先教化鉴古范今惟义惟道不可以肆而怠者也矧名由石着行由名辨者乎知此义然后可以适道可与适道然后可以与立然后可以立乎诸生之上而期其有真材之出然后可以仰承诸司休风以少禆我天子教化无疆之意也是为记
　　太仓州学治十年始立州知州李端因旧卫学増建两庑嘉靖九年知州陈璜建尊经阁今学制左庙右学
　　崇明州迁建儒学记　　　　　张士坚
　　崇明踞海为州民社屋宇简朴隘陋俗勤生而啬力时号易治惟学宫未称屡有改作弗良于图并海砂碛倾圮成巨浸州与市益徙以北官民居室库廪有条有纪徳化沾溉日加殷庶焉达噜噶齐唐古特氏巴哩顔公知州程公世昌率耆儒徐元鼎朱祯等谋曰孔子之道覆载万世无古今遐迩所在有学我国家尊事之典视往代特甚穷乡下邑犹有一亩之宫以备弦诵今州北迁奠厥攸居独庙学未有卜固吾守之不任亦二三子所当用心也元鼎即捐地十亩亢爽者为基二侯割已俸资选木石材匠剔蠧拉朽益新采坚学正任克明与朱祯等实相经营之工始于至正十二年秋八月至冬十二月告成殿宇门庑雅合法度斋堂庖湢聿佐旧规笾豆图像丹垩髹漆弗侈而章释菜落之神人懽庆里人杨文骥来谒记故不可辞夫学校之设非若布帛钱谷尤切于民生日用自天子至于庶人孰有不学而知不教而成者耶纲常之本风化之基渐摩沦浃非日讲于学民何从知之乃者四方多垒烟尘所袭溃裂奔窜乞为俘馘之不暇其在承平时有司视学事为迂缓漫不加励竭力致身之学素晦弗究故也二侯深惟体治之要爱州之人垂教于无穷长育材器以忠孝立节岂特乡闾之赖为邦家之荣是所谓知所务矣乃作诗曰东海之墟生聚日繁沙卤流移不遑永安比迁既宁民社攸塈维兹庙学风教所系二侯倡之和者跃然神奠广居瞻企肃防叙秩有常讲肄有堂良士之愿贤侯之光振振二侯教养孔宜勒诗于石后人则之赐进士及第承务郎翰林修撰同知制诰兼修国史院编修官张士坚撰
　　崇明县庙学记　　　　　　　徐有贞
　　成化纪元之六年崇明县新修庙学成乃秋八月上丁既释奠于先师其教谕武平胡泰司训余姚李居义宜阳王巗率诸生陆孟刚等具是始末来曰惟兹庙学之新实今知县事广信汪君士达之绩也愿有记今天下惟崇明新建邦其始本海涌之沙也沙积而土乂焉土又而民聚焉民聚而官兴焉然在唐为游徼之镇在宋为盐之场时犹未入职方也乃自元及我朝始为州扬于江外今为县苏于畿内眎江外县为重矧殿国艮维键制海道其重视诸赤县又加焉故虽一邑而常宿重兵守之地既重则官守亦从而重然以沙涂之壤中海而居风涛之所齧蚀蛟龙之所齚腭靡有定时故自入职方以来仅二百年而城治之徙者三矣城治徙则学宫亦从而徙焉盖地之势北髙而南下故徙而益北至是垂六十年而民无昏垫之虞城守则可谓固矣而学宫则或成焉或毁焉成而毁也则易毁而成也则难城治任在守令得自为也学校任在教官而教官不得自为为之亦在守令尔然自洪武以来为令于斯者厯数十政矣而其于城治于学校为之而能成之者惟前令永平王允威及士达耳盖二君皆名进士也允威以才猷治行累迁郡守方伯至都宪自其去崇明后又更数政政厐事隳迨兹由士达振之士达才猷治行与允威槩同而劳绩加多其为之成之不惟庙学而庙学尤其用心之至者也若大成殿若明伦堂暨西斋则因其故而葺焉者若防门若灵星门暨学宫之门若两庑则拓其故而造焉者若庙之神厨及牲牢之所若泮池及池上之桥则皆故所无而今鼎建焉者若诸生之号舍仅数楹今则益而广焉至二十余楹学宫之墙故卑且隤几无完堵今则扩而崇焉为周垣至八十余丈庙堦之前隘且弗严今则辟而为之衢道中衢立科第题名之榜而以礼门义路别左右焉规模斯壮气象斯新士之游居者为之兴其志趣徃来者为之耸动乎观瞻斯以盛矣及其治事之余时造学中相与课程诸生又延礼乡贤翼而迪之凡可以防勤励惰者罔弗尽其方此吾徒所以愿记其绩者也至若崇明之地故土垒也今则甓而坚矣社稷诸祀故荒壝也今则坦而肃焉县治故无谯门则作之门海航无舰则作之舰涉川无梁则作之梁自郡使者之署及属官之廨无弗饰焉此又通邑之人所以愿记其绩者也予闻而嘉之夫邦新造则难乎治兵民杂处则难乎化于此而能治能化其余其无难尔矣昔范忠宣公之知襄邑也自公守学校至仓廪一新焉择贤以教而时躬劝学者宋史美之至今有耀也士达其闻忠宣之风而兴起者欤使继今日往日加懋而弗己则其功名事业岂惟俪美允威乎将匹休忠宣矣此予言所以为士达发也若夫讲道之功成材之效则在诸为师生者懋焉于是乎记成化庚寅秋九月十有六日光禄大夫柱国武功伯兵部尚书华盖殿大学士东海徐有贞记
　　崇明州学先贤祠堂记　　　　杨维桢
　　崇明州通守张侯翩遣邑士秦约来致其言曰世教莫大于道统自周程张朱先后辈出而衍其传然得二程之传者山公也得山之传而启朱子之学者罗李二公也闻濂洛之学而贻南轩之传者胡文定公也得朱子之传而表章其学者西山蔡公勉斋黄公九峯蔡公也廓朱子之学而见于事业者真文忠公也八先生之真履实践皆足以绍往圣开来学其植立世教之功大矣濂洛诸儒已得从祀庙学而八先生者曽未与焉谓有司之缺典非欤于是白于上府上府允之又以邑之先儁时斋李君孝友秦君配八先生之享今年秋丁肇行释奠祠虽有堂而嵗月未纪敢请子笔之石予惟唐虞夏商周孔之圣顔曽思孟之贤以至濂洛诸儒下及八先生者其道相继其学术相仍而徳业相肖上下三千余年之一大源委实天运之所系世道之所闗也国家庙祀之或缺者京学有所未讲而侯能于海陬之学讲及之一时鸿生硕儒其负媿也多矣矧又能尊奨邑之乡先生如李如秦者乎吾闻李君操履纯确其施之于家庭闾里之间允为可法秦君与其先月山公皆出于蛟峯方先生之学方先生出于朱子父子渊源统绪传之先觉淑诸后人者焯焯未冺也侯之尊奨为不诬也于乎大道之行天下为公初无古今之异贵贱之等前圣后贤所以得与庙祀之典而物议不能非者亦以其道之传者异世而同符也侯之是举岂惟知教之本而系诸天运世道者其知所讲矣孔子曰文王既没文不在兹乎吾于后之继先贤者亦云侯字翼之理斋其自号清河大族为政専尚风化其学一宗濂洛云至正庚子冬十一月乙已李黻牓第二甲进士奉训大夫江南等处儒学提举防稽杨维桢记
　　崇明学在州治之崇文坊宋嘉熈间奉使赵崇侯建书堂元升为州学泰定间建殿堂斋庑未几壊于潮至正间乃迁今地国朝洪武二年改为县学宣徳中邑人给事中彭仲玉为置祭器成化二十年邑民傅谨捐赀建灵星门以石今制左庙右学
　　苏州府社学记　　　　　　　徐有贞
　　言吏治于三代之下而能以教道为先务固君子之所为也然知此者鲜矣若吾郡太守朱侯其知先务者哉初侯之至也既行三学率儒官敦教事则又以谓古之学者必自小学而入大学防养既正而后进之以成徳故其所至之大非后世之士所可及焉今三学之官之所施者固皆大学之教也然乡校不立小学教弛士业失序躐等以进安望其才之古若也图所以立之其责独不在于为郡守者哉乃行视郡城清嘉坊之东有地焉负隂面阳据爽垲而临髙明卜之食谂之地主缪贤氏贤固善士亦乐以为学宫也遂献之侯乃鸠工庀材审方定位中作讲堂旁辟两斋又相其左建祠以祀先师朱子而以乡先生之应从祀者配焉缭以周垣键以重门廪库庖湢无不饬具经始于正统丁卯之秋落成于戊辰之冬礼聘闻儒陈寛孟贤郑镠徳辉以主师席选长吴二邑防士之秀者充弟子员而教之遇三学之士有缺员者则进其良以补焉侯于临政之暇辄至学引师儒坐讲堂进诸生亲课之以故民间俊秀彬彬焉兴于学有古邹鲁之风于乎侯于是可与汉之文翁唐之韩愈宋之范仲淹异世而同功矣或乃以为迂濶而不急于事非也夫事立以贤贤立以教茍不知尊君亲上之理而求其仗节死义之行乌可得哉故当经纶以济世务必明义以正士习君子之为固异于众矣吾故以侯为知教道者侯名胜字仲髙金华人也以经术进由秋官主事迁郎中寻奉勅出守武昌郡徙吾苏廉公明恕有守有为盖无愧古之循吏即建学一事余可以类见云
　　洪武八年诏府州县每五十家设社学一本府城市乡村共建七百三十七所嵗久渐废正统十二年朱守胜乃总建一所于清嘉坊东雍熈寺桥西选长吴二县民间俊秀子弟教之
　　东阳义塾记　　　　　　　邓文原
　　嘉定吴为州俗以居积尚赢富幸嵗丰收惟有司繇征是急故每不暇以诗书弦诵为事沈氏居是州之依仁乡家乘肇自五季以儒闻今忠翊之父仕宋尉安丰之霍邱欲仿古为家塾以训乡之子弟庶甿俗尚有劝也不幸赍志以殁则嘱其子武畧曰尔兄弟勿忘吾所欲为者武畧又卒忠翊续承其父若兄之遗意乃卜地舍兆周视亢爽为屋三间以象先圣燕居四贤配侑修题敞庭登降严翼重门在其南中为方池成梁其上堂在燕居北不庳不逾朋习頥养悉此焉堂西有塾师之舍其东为庖西南属于两庑为斋四曰志道进学观善时习延礼训导二人以佐塾师又设长是斋者二人分小大学以阐教事买田千余亩在塾西畦有蔬廪有藏羣聚所须靡不毕给经始延祐乙卯十二月阅七月落成有司状其事以闻中书表其门曰义塾又八年为至治壬戌忠翊介其友俞观光走书京师谒余文为记余曰古者二十五家为里则有门侧之堂大夫士老归于乡曰父师少师以教其乡之子弟春出东作则里胥邻长坐左右塾以知昏昕堕勤之节读书力田道不相悖至秦发闾左之戍而教始大壊然春秋距古未逺己有欲毁乡校不说学者岂王化陵夷固有渐欤吴自太伯以礼譲为国迄季孔而遗风未冺吾夫子亦以习于礼许之及聘鲁观鲁乐皆能因其音节审知兴废盖前是风雅颂吴未有闻也若楚左史倚相之于三坟五典九丘八索晋韩起之于易象鲁春秋当时他国卿大夫亦多未之见后世易诗书春秋之文盈四裔而来学笃好者盖鲜岂常人之情忽常生于所易哉吴距鲁可一苇航也学于圣门者惟子游一人又能以教施之武城而武城大治若子游之贤信自拔于流俗者士茍志于道信其异乎今而同乎古矣今子弟之藏修游息于斯者勿习于纷华而谓本质为已迁勿竞于声利而谓贫贱为可厌勿谓淫辞诐行为可惑世而正路之不由勿谓小徳细行为不伤己而屋漏之弗戒孟子论友自乡而之国之天下又尚论古之人诵诗读书而知人是则沈氏自霍邱以来建塾之意也霍邱讳跃龙武畧讳雷奋忠翊名文辉与其兄武畧俱以航海给饷道论功佩金符千夫长而忠翊益恬于膴仕以上成先志且将庋书结楼其后自始建塾武畧之子钧既躬其劳复拨地以益之蔡升刘瑞张瑞亦相协厥成观光名长孺好修士也今为塾师云
　　昆山县虞浦社学记　　　　王鉴之
　　天下之事毎成于所易而败于所难盖是非难而败也处者难之而后之以难胶焉天下之事蔽矣惟知者以无事应之事且理心逸而功倍是故水一也懐山防陵滔天鲧治之难逆而塞焉绩用弗成身且殛禹治之易顺而道之地平天成万世永赖此大效明验也治纪元圣天子嗣极思与天下更新始用大臣言毁天下淫祠复用谏臣言立天下社学朝廷意向异端与吾道正邪消长之判岂细故哉惟时守令愚者惑于祸福暗者昧于意向怠者惮于更张举诿之曰难可革者因可张者弛方命圮事余窃病焉昆山尹杨君名甫始得防辄曰此明天子大意向所在斥异端崇正道拨乱反正之几有造化存焉者吾能奉诏遂徧籍治内无额寺观庵院得一百有十以朝廷意谕士民毁诸佛像散遣缁黄之流各归其宗不易植不改垣因其宇而变其制中貌夫子像旁建社学选幼民之俊秀立行艺师而教之朝夕谨肄其中不旬月间弦诵之声四达士类驩然以为成周之化复见于今日而君处若无事然未闻以难告也今年夏君惧继者弗处必有惑乱变迁弊介予同年秋官员外郎管君儒珍来请记以垂永久且示戒焉仁人君子用心故如此维三代佛法未入中国之时上自王国公都下及闾巷莫不有学以陶养斯民无有邪慝汨昏其间故民敏徳咸迪厥正治效易彰自东汉永平中佛法倡和以因果报应之说惑众愚者笃信而吾道始病卫道者恒攻之不啻千百喙然愈攻愈炽终不能扑其焰者徒以口舌争之也今幸圣明在上天纵神知袪汉唐之惑以复三代之正拔本塞源用韩子庐其居之术潜图消伏成百世不易之良规杨君首能奉顺旬月之间以正易邪无智名无勇功而事告成绩传所谓君能制命为义臣能从命为信者有司之良畴能出君之右哉余职斯文寄者乐观其事且重管君之为请也亟书以归之俾刻诸石后人慎毋替杨君意俾永永无愆庶几善继者茍或不然国法具在戒之哉君名子器丁未进士在职清谨六事具举此其尤美者风纪司累以君政绩论荐将有大用云大明治四年岁在辛亥秋九月朔旦赐进士文林郎江西道监察御史奉勅提督南畿学校山隂王鉴之撰
　　长洲练氏义塾记　　　　　宋濂
　　皇上建大号之八年以为天下既已安辑而化民善俗之道犹有未备乃下诏郡县凡闾里皆启塾立师守令以时程督之于是虽穷乡陋壌莫不有学吴郡长洲县之尹山民居繁庶习俗嗜利久不知教有司偶遗不举大姓练壎自谓其父文达由睦来居尝有志而未果今明诏如此而塾不时立恐非朝廷淑斯民意乃与弟篪谋夷土治材作堂三楹以为讲习之所旁为室以供寝处庖湢延儒士髙平范焕为师俾里中子弟就学焉割田三十亩以食之始以洪武十一年正月越七月而成具以其状白于县若郡郡许以为宜壎乃遗书来请文记成绩古之为治者其法虽详然不越乎养与教而已养失其道则民贫教失其道则民暴贫则流而为盗暴则去而为邪二者皆乱之始也是以先王重之二十五家之闾必有左右塾塾必有师师必以仕而老于家者为之故是时无不学之民无无塾之地无邪僻淫靡之俗刑罚置而不用乱亡无所自而起其后强大诸侯欲图得志相与毁诗书六艺之籍使其教壊而不行然尚逾数百年而后絶一民不忍叛其上教之足以感人若是自秦以降无教者亡有教者存得其道者盛以延失其道者衰以促千载一轨也皇上奋然悯前代之失大设学舍以教之欲使海内之民皆沾沐礼义此与先王之心何异壎非有化民之责乃能以淑其闾里是图岂非君子哉君子之所为贵乎可法于世他日三呉巨族人人防竭奉上设教之义以化其闾巷之民闾巻之民皆知尚礼义耻犯法如成周之民盖将始于兹乎姑刻其事以俟
　　同里社学记
　　呉江之东有市曰同里旧设徴商之署邑大夫金侯请诸朝罢之因其址以建社学治八年春命里人顾寛董其役越三月学成壬子侯帅博士诸生与大夫士之仕而归者造而进之释奠于先圣先师礼也事竣大合乐以落成之邑人史某请纪其事俾来者知作之所始其辞曰维兹同里距江带湖聚落防居实盛于厥初商货骈臻肆为贾区开局置吏以笼商税匪曰利之抑末攸宜盛衰靡常日就于凉昔焉货藏今焉牧场昔焉贸舍今焉草野凡厥吏胥求济其税率羣行日罔于利抉剔刬刮利尽商敝川舟断行市肆尽闭公私交病防有攸济维金令君聿有隠忧谓此不去民病曷瘳告于御史御史韪之以闻于天子天子曰都维尔言是俞乃省吏函章还之于京以其废址俾作学宫缭以周垣奠以讲堂门庑斋舍靡不中程爰聘儒先以食防士俎豆于是诗书于是诵声洋洋礼容跄跄侯来视学逺近咸作观者从之填郛溢郭谓昔之地惟利之计析锱较铢如火之方炽惟吾令君是艾于今兹邦向义之方诵诗读书如水之成章惟吾令君是营呉江洋洋特此一方专而不咸民防无望我告言者侯将徧举举必有初继之以序伐石镌辞其放于兹以无忘缉熙侯名洪字惟深世家于觐
  </div>
  <div class="pagination">
   <a href="吴都文粹续集_page6.html">
    上一页
   </a>
   <span>
    ...
   </span>
   <a href="吴都文粹续集_page2.html">
    2
   </a>
   <a href="吴都文粹续集_page3.html">
    3
   </a>
   <a href="吴都文粹续集_page4.html">
    4
   </a>
   <a href="吴都文粹续集_page5.html">
    5
   </a>
   <a href="吴都文粹续集_page6.html">
    6
   </a>
   <span class="current-page">
    7
   </span>
   <a href="吴都文粹续集_page8.html">
    8
   </a>
   <a href="吴都文粹续集_page9.html">
    9
   </a>
   <a href="吴都文粹续集_page10.html">
    10
   </a>
   <a href="吴都文粹续集_page11.html">
    11
   </a>
   <a href="吴都文粹续集_page12.html">
    12
   </a>
   <span>
    ...
   </span>
   <a href="吴都文粹续集_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
