<!DOCTYPE html>
<html>
 <head>
  <meta charset="utf-8"/>
  <title>
   文选 - 第 14 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 14 页/共 102 页
  </h1>
  <div class="content">
   注「船上下四方施板者曰舰也」　袁本此十一字作「舰大船也」四字。茶陵本此节注多脱。
　　槁工檝师　袁本、茶陵本「槁」作「篙」，注同。案：尤取方言改「篙」为「●」，而又讹成「槁」也。
　　注「昔吴王」下至「后为神」　袁本、茶陵本无此十六字。
　　注「弋缴射也」　袁本、茶陵本无此四字。
　　鲡鲿魦　案：「鲡」字误也。刘、善皆无注。袁、茶陵二本下音「所买」。西京赋「纚鰋●」薛注云「纚网如箕形，狭前广后」；善曰「纚，所买切」。盖此赋字本与彼同，故善不更注。「所买」卽善音，二本割裂入正文下，尤删削之。善音失旧，每如此也。又江赋云「筩洒连锋」，善引旧说曰「筩、洒，皆钓名也。洒，所蟹切」。彼「洒」亦卽「纚」也。或为网，或为钓，说之者有不同耳。可证「鲡」字各本所见皆传写误。
　　注「筌捕鱼器今之斗回也」　袁本、茶陵本无此九字。
　　注「搀抢星也」　袁本、茶陵本无此四字。
　　注「上直鱼生一」　袁本、茶陵本「鱼」作「巽」，「一」作「三」，是也。案：「生」当作「九」。各本皆误。
　　注「言微小也」　袁本、茶陵本无此四字。
　　注「鰝大鱼音遐」　案：「鱼」字不当有，「」属上读。袁本、茶陵本无「音遐」三字，乃删音而误于衍字绝其句也。又上「●」下「犗」两音，二本无，亦删。
　　注「又曰●兼有也」　案：「又」当作「说文」二字，各本皆脱误。
　　注「其钓惟何」　袁本、茶陵本「惟」作「伊」。案：此尤改，非是。
　　注「善曰家语曰」　袁本无此五字。案：无者最是，说见下。茶陵本亦无，但移此下「楚昭王云云」入后善注中，而依家语改其文，大误。
　　注「使问孔子」　袁本无「使」字，是也。
　　注「可剖而食之」　袁本「可」作「令」，是也。
　　注「得此鸟鱼」　袁本、茶陵本无「鱼」字。案：此尤补也。下注「失其鳞翼也」，「失」上似各本脱「亡」字。
　　注「战国策曰」　袁本「战」上有「善曰萍实见家语」七字。案：有者最是。茶陵本亦有「善曰」，但改「萍实见家语」为「家语楚昭王云云」，大误，说在上。
　　注「蛟螭龙子也」　袁本、茶陵本无此五字。
　　注「不出之也」　袁本、茶陵本「之」下有「珠」字。
　　注「善曰回渊水也」　案：当作「善曰说文曰渊回水也」。各本皆脱误。魏都赋「回渊漼」善注可证也。
　　注「大龟也」下至「目不明也门拨切谓之潜隐之穴也」　袁本、茶陵本无此四十三字。案：此尤所添，最误。刘注「昧冒也」，与目不明之「眛」迥不相涉，又于赋文义难通。「门拨切」一音，乃尤幷添，不在善音二本删之例。
　　注「徇求也袭入也」　袁本、茶陵本无此六字。案：无者是也，但当有「善曰」二字，观下注可见。袁、茶陵作「刘曰」，「刘」卽「善」字之误也。
　　注「风初貌」　案：「初」当作「利」。各本皆讹。
　　注「太湖在秣陵东湖中」　袁本、茶陵本「在秣陵东」四字作「也」字，「湖」下有「水」字。
　　注「军所以讨获曰实」　袁本、茶陵本作「军实所获也」五字。
　　注「锺仪在晋使与之琴」　袁本、茶陵本无此八字。
　　注「允继也」下至「任南乐名」　袁本、茶陵本无此二十四字。
　　注「吴歈蔡讴」　袁本、茶陵本「歈」作「愉」，是也。
　　注「翕习容裔」下至「容与闲丽也」　袁本、茶陵本无此十九字。
　　注「诗曰唱予和女」　袁本、茶陵本无此六字。
　　注「坻颓崩声也」下至「因为陇坻之曲」　袁本、茶陵本无此十九字。
　　注「匏巴鼓琴」　袁本、茶陵本「匏」作「瓠」，是也。
　　注「鄙曲也」　袁本、茶陵本无「鄙」字。
　　注「汁犹惬也」　茶陵本「惬」作「叶」，是也。袁本作「叶犹汁也」，误。
　　鲁阳挥戈而高麾　何校「挥」改「援」。案：以「挥」、「麾」文复言之，盖是也。各本皆误耳。
　　注「楚辞曰日吉兮辰良」　袁本、茶陵本无此八字。
　　注「楚将也」　袁本、茶陵本无此三字。
　　注「与韩遘」　何校「遘」下添「难」字，陈同，是也。各本皆脱。
　　注「良辰之所以觉也」　袁本、茶陵本「也」作「速」，是也。
　　注「以适己之盛观也」　袁本、茶陵本「观」作「欢」，是也。
　　注「执玉帛而朝者」　袁本、茶陵本无「而朝」二字。
　　注「先王谓舜等也信读为申」　袁本、茶陵本无此十字。
　　注「与齐晋争衡」下至「号孙子兵书」　袁本、茶陵本无此五十五字。案：无者最是。上文「起军」，下文「北征」，四字为句，尽「晋亚之」，皆引吴语文。五十五字在其间，误甚矣。可见凡增多者之决不当有也。
　　注「晋恶之」　袁本、茶陵本「恶」作「亚」，是也。
　　注「叔孙通列传曰」下至「犹世也」　袁本、茶陵本无此二十三字。
　　注「如童」　袁本、茶陵本无此二字。
　　注「山言此人等仙如蝉之脱壳」　袁本、茶陵本无此十一字。
　　注「槁叶落」　袁本、茶陵本无此三字。
　　毕世而罕见丹青图其珍玮　袁本、茶陵本无「而」字，其下有「象」字。案：此尤添删之，观下文偶句，盖是也。详刘注云「象类」者，解上文「比焉」之「比」，非正文有「象」，或误认而衍之耳。
　　注「书曰舜南巡狩陟方死」　袁本、茶陵本无此九字，有「善曰」二字。案：二本最是。
　　注「子宅湫隘」　袁本、茶陵本「隘」作「阨」，茶陵修改亦作「隘」。案：此盖刘引，自作「阨」。
　　注「帝王居之」　袁本、茶陵本无此四字。
　　而与夫●木龙烛也　袁本、茶陵本「●」作「寻」，注同。案：此盖亦尤改之耳。
　　而与桎梏疏属也　袁本、茶陵本「与」下有「夫」字。案：此尤本脱耳。
　　注「适为夫子时也」　袁本、茶陵本「为」作「来」，是也。
　　注「庄子曰有系」下至「悬绝曰解」　袁本、茶陵本无此十九字。
　　注「亦如此也善曰」　袁本、茶陵本「也」下有「确薄也」三字。善注末无此三字，是也。
　　●诡之殊事　袁本、茶陵本「●」作「崫」，注同。案：此盖亦尤改之耳。
　　注「轮已崇则人不能登也轮已庳」　袁本「登也轮」三字作「升」字，二「已」皆作「以」。案：袁本是也。刘引自如此，茶陵本与此同，皆取考工记改之耳。
　　注「不委细之意」　袁本、茶陵本无此五字。
　　注「粗谓宾言其梗槩」　案：「谓」当作「为」。各本皆误。陈云别本「为」。今未见。
　　注「梗槩粗言也」　袁本、茶陵本无此五字。
　　文选卷第六
　　　京都下
　　魏都赋魏曹操都邺，相州是也。太冲赋三都，以吴、蜀递相顿折，以魏都依制度。
　　　左太冲
　　魏国先生有睟其容，乃盱衡而诰曰：「异乎交益之士，孟子曰：君子所性，仁义礼智根于心，其生色睟然见于面，不言而喻。赵岐曰：睟，润泽貌也。眉上曰衡。盱，举眉大视也。异，异也。尚书尧典，四岳曰：异哉！善曰：汉书曰：武帝置交州；又改梁曰益，有益州。又曰：公盱衡厉色，振扬武怒。音义曰：眉上曰衡，谓举眉扬目也。字林曰：盱，张目也。尔雅曰：诰，告也。盖音有楚夏者，土风之乖也；善曰：孙卿子曰：人居楚而楚，居夏而夏，非天性也，积靡使然也。史记曰：淮北沛、陈、汝南、南郡，此西楚也。颍川、南阳，夏人之居，故至今谓之夏人。情有险易者，习俗之殊也。论语曰：性相近，习相远也。善曰：周易曰：辞有险易。春秋说题辞曰：中国之性，习俗常操。虽则生常，固非自得之谓也。传曰：习实生常。善曰：孟子曰：使自得之。赵岐曰：使自得其本善性也。昔市南宜僚弄丸，而两家之难解。聊为吾子复翫德音，以释二客竞于辩囿者也。庄子曰：市南宜僚弄丸，而两家之难解。又曰：公孙龙，辩者之徒，饰人之心，易人之意，能胜人之口，不能服人之心，辩者之囿也。善曰：毛诗曰：德音孔昭。
　　「夫泰极剖判，造化权舆。善曰：周易曰：易有太极，是生两仪。史记曰：邹衍称引天地剖判以来。淮南子曰：大丈夫无为，与造化逍遥。尔雅曰：权舆，始也。剧秦美新序曰：权舆天地未袪也。班固汉书述曰：彰其剖判。体兼昼夜，理包清浊。善曰：列子曰：明之分察，故一昼一夜。又曰：夫有形者生于无形，清轻者上为天，浊重者下为地。流而为江海，结而为山岳。善曰：班固终南山赋曰：流泽遂而成水，停积结而为山。列宿分其野，荒裔带其隅。岩冈潭渊，限蛮隔夷，峻危之窍也。潭，渊也。屈平卜居曰：横江潭而渔。善曰：汉书曰：秦地于天官东井、舆鬼之分野。杨雄交州箴曰：交州荒裔，水与天际。方言曰：窍，空也。蛮陬子侯夷落，译导而通，鸟兽之氓也。陬、落，蛮夷之居处名也。一名聚居为陬。善曰：广雅曰：落，居也。杜笃通边论曰：亲录译导，缓步四来。论衡曰：四夷入诸夏，因译而通。说文曰：译，传四夷之语者。汉书，贾捐之上书曰：骆越之人，与禽兽无异。毛苌诗传曰：氓，民也。正位居体者，以中夏为喉，不以边垂为襟也。易曰：正位居体，美在其中，而畅于四支。善曰：喉、衿，以身及衣为喻也。战国策，顿子曰：韩，天下之喉咽也；魏，天下之胸腹也。李尤函谷关铭曰：衿带咽喉。声类曰：衿，衣交领也。长世字甿者，以道德为藩，不以袭险为屏也。善曰：左氏传，北宫文子曰：有其国家，令问长世。周书，成王曰：朕不知字民之道，敬问伯父。说文曰：甿，田民也。东方朔集曰：文帝以道德为篱，以仁义为藩。毛苌诗传曰：藩，屏也。杨雄城门校尉箴曰：盘石唐芒，袭险重固。毛苌诗传曰：屏，蔽也。而子大夫之贤者，尚弗曾庶翼等威，附丽皇极。思禀正朔，乐率贡职。善曰：言不曾与众庶翼戴上者，等其威仪，而附着于大中之道也。国语，越王勾践曰：苟闻子大夫之言。贾逵曰：亲而近之，故曰子大夫。尚书曰：庶明厉翼。孔安国曰：众庶皆明其教而自勉厉，翼戴上命。左氏传曰：士会曰：贵有常尊，贱有等威。庄子曰：附丽不以胶漆。王弼周易注曰：丽，着也。尚书曰：皇极，皇建其有极。孔安国曰：皇，大；极，中也。谓大中之道也。又曰：禀，受也。论语比考谶曰：正朔所加，莫不归义。又撰考谶曰：穿胸儋耳，莫不贡职。汉书曰：单于非正朔所加。东观汉记曰：百蛮贡职。而徒务于诡随匪人，宴安于绝域。荣其文身，骄其险棘。善曰：诡随匪人，言诡善随恶，同于匪人，又自宴安于其绝域也。毛诗曰：无纵诡随，以谨无良。毛苌曰：诡随，诡人之善，随民之恶。毛诗曰：独为匪民。左氏传，管仲曰：宴安酖毒，不可怀也。李陵书曰：出征绝域。汉书曰：少康之庶子，封于会稽，文身断发。蔡雍樊陵碑曰：进路孔夷，人情险棘。毛苌诗传曰：棘，急也。缪默语之常伦，牵胶言而踰侈。饰华离以矜然，假倔渠屈强巨两而攘臂。非醇粹之方壮，谋踳舛驳于王义。孰愈寻靡于中逵，造沐猴于棘刺。李克书曰：言语辩聪之说，而不度于义者，谓之胶言。周官曰：形方氏掌制邦国之地域，而正其封强，无华离之地。班固云：不变曰醇，不杂曰粹。庄子曰：惠施多方，其书五车，其道踳驳。言恶也。楚辞天问曰：靡九逵，枲华安居。韩子曰：燕王好微巧，卫人曰：臣能以棘刺之端为母猴。王悦之，养以五乘之奉。王曰：吾请观客为棘刺之母猴。卫人曰：臣为棘刺之母猴也，人主欲观之，必半岁不入宫，不饮酒食肉，雨霁日出，视之晏阴之间，而棘刺之母猴乃可见。燕王因养卫人，而不能观母猴。郑人有台下之冶者，谓王曰：臣为削者，诸微巧必以削削之，所削必大于削。今棘刺之端不容削，王试观客之削，则能与不能可知也。王曰：客为棘刺之母猴，何以理之？曰：以削。王曰：吾欲观客之削也。客曰：臣请取之。因逃。冶人谓王曰：上之无度量，言谈之士，多棘刺之说也。善曰：周易曰：君子或默或语。广雅曰：胶，欺也。郑玄礼记注曰：矜，谓自尊大也。毛苌诗传曰：然，是也。汉书，伍被曰：倔强江、淮间。孟子曰：冯妇善搏虎，攘臂下车，众皆悦之。楚辞曰：王色頩以开颜，精纯粹而始壮。华，口哇反。司马彪庄子注曰：踳，读曰舛。舛，乖也。驳，色杂不同也。頩，普丁反。王逸楚辞注曰：宁有草蔓衍于九逵之道？靡，蔓也。剑阁虽嶚，凭之者蹶，非所以深根固蔕也。善曰：剑阁，蜀境也。郦元水经注曰：小剑戍去大剑，飞阁通衢，故谓之剑阁。广雅曰：嶚●，高也，力雕反。又曰：蹶，败也。善曰：老子曰：有国之母，可以长久。是谓深根固蔕，长生久视之道。声类曰：蔕，果鼻也。洞庭虽浚，负之者北，非所以爱人治国也。善曰：洞庭，吴境也。史记，吴起曰：三苗氏，左洞庭而右彭蠡，恃此险也，禹灭之。毛苌诗传曰：浚，深也。郑玄周礼注曰：负，性恃也。汉书音义，服虔曰：师败曰北，南北之北。老子曰：爱人治国，能无知乎？彼桑榆之末光，踰长庚之初辉。善曰：东观汉记，光武曰：失之东隅，收之桑榆。毛诗曰：东有启明，西有长庚。况河冀之爽垲苦改，与江介之湫子小湄。善曰：左氏传，齐景公欲更晏子之宅，曰：子之宅，湫隘嚣尘，请更诸爽垲。楚辞曰：长江介之遗风。薛君韩诗章句曰：介，界也。毛苌诗传曰：水草交曰湄。故将语子以神州之略，赤县之畿。魏都之卓荦吕角，六合之枢机。邹衍以为儒者所谓中国者，于天下八十一分居一耳。中国名赤县神州，赤县神州内自有九州岛，禹之所叙九州岛也，是以不得为州数。中国外，若赤县神州者九，所谓九州岛者也。范雎说秦王曰：魏、韩，中国处而天下之枢也。善曰：河图括地象曰：昆仑，谓东南地方五千里，名曰神州，帝王居之。小雅曰：略，界也。周礼曰：方千里曰王畿。西都赋曰：卓跞诸夏。卓荦与卓跞音义同。吕氏春秋曰：神通乎六合。
　　「于时运距阳九，汉网绝维。奸回内赑备，兵缠紫微。翼翼京室，眈耽眈帝宇，巢焚原燎，变为煨烬，故荆棘旅庭也。殷殷寰内，绳绳八区，锋镝纵横，化为战场，故麋鹿寓城也。不饮酒而怒曰赑。诗曰：内赑于中国。汉室之乱，起于阉官，故曰内赑也。紫微宫在南城下，于时兵所围绕。光熹元年四月，灵帝崩。八月，大将军何进入省见太后，黄门张让、郭进等斩进。进部曲将兵突入尚书阁，阁闭。虎贲中郎将袁术等攻阁。日暮，术等起火烧阁。初平元年十二月，董卓迁都长安，其夜烧洛阳南北宫。易曰：鸟焚其巢。尚书曰：若火之燎于原。春秋谷梁传曰：寰内诸侯，非天子之命，不得出会。尹更始曰：天子以千里为寰。伍被谓淮南王曰：昔伍子胥谏吴王，吴王不用，乃曰：臣今见麋鹿游姑苏台也。臣今见宫中荆棘露沾衣也。善曰：春秋保干图曰：五运七变，各以类惊。宋衷曰：五运，五行用事之运也。孔安国尚书传曰：距，至也。汉书，阳九厄曰：初入，百六，阳九。音义曰：易传所谓阳九之厄。汉书曰：汉兴，禁网疎阔。管子曰：国有四维，四维不张则灭。王逸楚辞注曰：维，纮也。尚书曰：崇信奸回。毛诗曰：商邑翼翼。汉书，客谓陈涉曰：伙，涉之为王沉沉者。应劭曰：沉沉，宫室深邃之貌。沈，长含切，与眈音义同。谢承后汉书曰：阳球为司隶校尉，虎视帝宇。广雅曰：煨，烬也，乌瓌反。广雅曰：煨，烟也。杜预左氏传注曰：烬，火之余木也，似进反。毛苌诗传曰：殷，众也。毛诗曰：子孙绳绳兮。长杨赋曰：洋溢八区。言广大也。说文曰：锋，兵端也。又曰：矢，锋也。战国策曰：缀甲厉兵，效胜于战场。伊洛榛旷，崤函荒芜。善曰：服虔汉书注曰：榛，木丛生也。贾逵国语注曰：芜，秽也。临菑牢落，鄢郢丘墟。善曰：汉书，齐郡有临菑县。牢落，犹辽落也。洞箫赋曰：翩连绵以牢落。东观汉记曰：第五伦自度仕宦牢落。汉书，南郡有故鄢县。吕氏春秋，烛过曰：子胥谏而不听，故吴为丘墟。而是有魏开国之日，缔构之初。万邑譬焉，亦独犫昌由麋之与子都。培塿之与方壶也。善曰：周易曰：开国承家。广雅曰：缔，结也。犫麋，古之丑人也。吕氏春秋曰：陈有恶人焉，曰敦洽犫麋，椎颡广额，色如漆赭，陈侯悦之。毛诗曰：不见子都。子都，美丈夫也。左氏传曰：太叔曰：培塿无松栢。培，步苟反。塿，路苟反。方壶，二山名，已见上文。
　　「且魏地者，毕昴之所应，虞夏之余人。先王之桑梓，列圣之遗尘。考之四隈，则八埏延之中；测之寒暑，则霜露所均。卜偃前识而赏其隆，吴札听歌而美其风。虽则衰世，而盛德形于管弦；虽踰千祀，而怀旧蕴于遐年。诗谱云：魏地，毕昴之分野，虞舜及禹所都之地，在禹贡冀州，雷首之北，析城之西，周以封同姓。其后晋献公灭魏，以封大夫毕万。在晋之南河曲，故其诗云：彼汾一曲，寘之河之干。隈，犹隅也。邹衍曰：四隈不静。司马相如封禅文曰：下泝八埏。国语曰：卜偃云：魏，大名也，以是始赏，天启之矣。左传曰：吴公子札来聘，使工为之歌魏，曰：美哉，大而婉，俭而易，行以德辅，此则为明主也。善曰：毛诗曰：惟桑与梓，必恭敬止。王逸楚辞注曰：考，校也。周礼曰：以土圭测日影，以求地中，日南多暑，日北多寒。礼记曰：日月所照，霜露所坠。左氏传，史赵曰：盛德必百世祀。吴越春秋，乐师曰：君王之德，可记之于管弦。毛诗序曰：怀其旧俗。方言曰：蕴，积也。尔其疆域，则旁极齐秦，结凑冀道。开胸殷卫，跨蹑燕赵。山林幽岟乌朗切，川泽回缭。恒碣碪于青霄，河汾浩涆而皓溔。南瞻淇澳于六，则绿竹纯茂；北临漳滏父，则冬夏异沼。神钲迢递于高峦，灵响时惊于四表。温泉毖秘涌而自浪，华清荡邪而难老。善曰：史记，苏秦说魏襄王曰：南有鸿沟，东有淮颍，西有长城，北有河外。地理志曰：魏，觜觿、参之分野也，自高陵以东，河东、河内，南有陈及汝南之邵陵、隐强、新汲、西华、长平，颍川舞阳、郾、许、鄢樊陵，河南之开封、中牟、阳武、酸枣、卷，皆魏分也。魏武皇帝初封魏公，南得河内、魏郡，北得赵国、中山、常山、巨鹿、安平、甘陵，东得平原，西得东平，凡十郡，以此为魏之本国，盖冀州之地。恒山，北岳也。碣石，山名也。诗云：瞻彼淇澳，绿竹猗猗。汉书沟洫志曰：下淇园之竹。漳、滏，二水名，经邺西北。滏水热，故曰滏口。水有寒有温，故曰冬夏异沼也。冀州图，邺西北鼓山，山上有石鼓之形，俗言时自鸣。刘邵赵都赋曰：神钲发声。俗云：石鼓鸣，则天下有兵革之事。诗云：毖彼泉水。温水，在广平都易县，俗以治疾洗百病。华清，井华水也。善曰：王逸楚辞注曰：凑，聚也。冀、道，亦二国名也。尔雅曰：两河间曰冀州。左氏传曰：江、黄、道、柏，方睦于齐。杜预曰：道国在汝南。胸，犹前也。南都赋曰：涓水荡其胸。汉书地理志曰：河内本殷旧都，周分为鄁、墉、卫。碪，高貌。碪，五感反。郑玄周礼注曰：汾水出汾阳县。浩，古老切。涆，古旦反。上林赋曰：澋溔潢漾。广雅曰；浩溔，大也。皓，故老反。溔，余眇反。山海经曰：少山，清漳水出焉。郭璞曰：至武安南入浊漳。山海经曰：神困山，滏水出焉。郭璞曰：经邺西北入漳。说文曰：泌，水駃流也。泌与毖同，音秘。鱼豢典略曰：浪井者，弗凿而成。毛诗曰：永锡难老。墨井盐池，玄滋素液。厥田惟中，厥壤惟白。原隰畇畇，坟衍斥斥。或嵬罍力罪而复陆，或●苦光朗而拓落。乾坤交泰而絪缊，嘉祥徽显而豫作。是以兆朕振古，萌柢畴昔。藏气谶纬，閟象竹帛。迥时世而渊默，应期运而光赫。暨圣武之龙飞，肇受命而光宅。邺西高陵西伯阳城西有石墨井，井深八丈。河东猗氏南有盐池，东西六十四里，南北七十里。尚书禹贡，冀州厥土惟白壤，厥田惟中中。閟，闭也。诗云：閟宫有洫。善曰：周礼曰：辨其坟衍原隰之名。郑玄曰：水厓曰坟，下平曰衍。毛诗曰：畇畇原隰。以纯反。斥斥，广大之貌也。苍颉篇曰：斥，大也。嵬●，不平之貌。嵬，乌罪切。●朗，光明之貌。拓落，广大之貌。周易曰：天地交泰。又曰：天地絪缊。西京赋曰：备致嘉祥。文帝答曹植诏曰：所献诗二篇，徽显成章。兆，犹机事之先见者也。淮南子曰：欲与物接而未成朕兆者也。许慎曰：朕，兆也，直轸反。毛诗曰：振古如兹。毛苌曰：振，自也。广雅曰：萌，始也。尔雅曰：柢，本也，丁计反。礼记曰：余畴昔之夜梦。郑玄曰：畴，发语声也。说文曰：谶，验也。河、洛所出书曰谶。毛苌诗传曰：閟，闭也。墨子曰：以其所书于竹帛，传于后代子孙。春秋说题辞曰：尚书者，所以推期运、明命授之际。魏志曰：太祖武皇帝，姓曹讳操，为丞相，封魏王。文帝受禅，追尊曰武皇帝。东京赋曰：世祖乃龙飞白水。毛诗序曰：文王受命作周也。郑玄曰：受天命而王天下也。东京赋曰：汉初弗之宅。
　　「爰初自臻，言占其良。谋龟谋筮，亦既允臧。修其郛郭，缮其城隍。经始之制，牢笼百田。画雍豫之居，写八都之宇。鉴茅茨于陶唐，察卑宫于夏禹。古公草创，而高门有闶苦浪；宣王中兴，而筑室百堵。兼圣哲之轨，幷文质之状。商丰约而折中，准当年而为量。思重爻，摹大壮。览荀卿，采萧相。●拱木于林衡，授全模于梓匠。谋龟谋筮，犹周公之卜都洛邑也。毛诗云：爰契我龟，又曰：卜云其吉，终然允臧。重爻，易爻也。大壮，易卦名也。易曰：上古穴居而野处，后世圣人易之以宫室，上栋下宇，以御风雨。盖取诸大壮，谓壮观也。荀卿曰：宫室台榭，以避燥湿。养德，别轻重也，非为夸泰，将以明人之大通仁顺也。春秋左传曰：山林之木，衡鹿守之。治木器曰梓。尚书有梓材之篇也。善曰：尚书曰：谋及卜筮。淮南子曰：太一者，牢笼天地。雍，西京也。豫，东京也。西京赋曰：取殊裁于八都。墨子曰：尧、舜茅茨不翦。论语，子曰：禹卑宫室。毛诗美古公亶父曰：高门有闶。又美宣王曰：筑室百堵。说文曰：僝，具也，馔勉反。又曰：僝，取也，子软切。孟子曰：梓匠轮舆，能与人规矩，不能使人巧。赵岐曰：梓匠，木工也。遐迩悦豫而子来，工徒拟议而骋巧。阐钩绳之筌绪，承二分之正要。揆日晷，考星耀。建社稷，作清庙。筑曾宫以回匝，比冈隒鱼检而无陂。造文昌之广殿，极栋宇之弘规。●若崇山崫起以崔嵬，髧徒感若玄云舒蜺以高垂。二分，春秋之中者也。诗，定之方中，作为楚宫。揆之以日，作为楚室。定，营室星。营室中可以兴土功也。陂，倾也。易曰：无平不陂。文昌，正殿名也。蜺，龙形而五色。善曰：难蜀父老曰：遐迩一体。豫或为务。西都赋序曰：众庶悦豫。毛诗曰：庶人子来。周易曰：拟之而后言，议之而后动，拟议以成其变化。甘泉赋曰：王尔投其钩绳。杜预左传注：铨，次也，与筌同。周礼曰：匠人建国，昼参谋日中之景，夜考之极星，以正朝夕。郑玄曰：极星，北辰也。周礼曰：左宗庙，右社稷。说文曰：隒，崖也。郑玄礼记注曰：陂，倾也。周易曰：上栋下宇，以避风两。●，高貌也。景福殿赋曰：若仰崇山而戴垂云。髧，垂貌也。淮南子曰：玄云素朝。瓌材巨世，●楚洽●除立参差。枌音汾橑音老复结，栾栌迭施。丹梁虹申以并亘，朱桷森布而支离。绮井列疏以悬蔕，华莲重葩而倒披。齐龙首而涌溜，时梗概于滮被尤池。尔雅曰：桷谓之榱。善曰：西都赋曰：因瓌材而究奇，抗应龙之虹梁。广雅曰：曲枅谓之栾。说文曰：欂栌，柱枅也。然栾、栌一也，有曲直之殊耳。西京赋，蔕倒茄于藻井，披红葩之狎猎。又曰：疏龙首以抗殿。齐龙首而涌溜，谓画为龙首于椽，承檐四隅，而以写溜也。说文曰：溜，屋水流也。东京赋曰：其梗概如此。毛诗曰：滮池北流也。旅楹闲列，晖鉴抰乌浪振。榱题黮●，阶●嶙峋。长庭砥平，锺簴夹陈。风无纤埃，雨无微津。诗云：旅楹有闲。抰，中央也。振，屋宇●也。文昌殿前有锺簴，其铭曰：惟魏四年，岁在丙申，龙次大火，五月丙寅，作蕤宾锺，又作无射锺。建安二十一年七月，始设锺簴于文昌殿前，所以朝会四方也。善曰：郑玄毛诗笺曰：旅楹，众也。薛君韩诗章句曰：闲，大也，谓闲然大也。晖鉴，言楹柱光辉远照。抰，振也。广雅曰：鉴，照也。声类曰：黮，深黑色也，直感反。●，亦黑也，徒对反。应劭上林赋注曰：楯，阑横也。西京赋曰：抵锷嶙峋。埤苍曰：嶙峋，山崖之貌也。毛诗曰：风雨攸除。墨子曰：圣王作为宫室，边足以御风寒，上足以待露。岩岩北阙，南端逌遵。竦峭双碣，方驾比轮。西辟延秋，东启长春。用觐羣后，观享颐宾。文昌殿前值端门。端门之前，南当南止车门，又有东西止车门。端门之外，东有长春门，西有延秋门。文昌殿所以朝会宾客，享四方。善曰：德阳殿赋曰：朱阙岩岩。凡南方正门，皆谓之端。春秋说题辞曰：血书鲁端门。西京赋曰：圆阙竦以造天，若双阙之相望。毛苌诗传曰：觐，见也。尚书曰：肆觐羣后。周易曰：观颐，观其所养也。颐养，亦享也，故曰观享颐宾。许两切。
　　「左则中朝有赩，听政作寝。匪朴匪斵，去泰去甚。木无雕锼所留，土无绨题锦。玄化所甄，国风所禀。中朝，内朝也。汉氏大司马、侍中、散骑诸吏为中朝，丞相六百石以下为外朝也。文昌殿东有听政殿，内朝所在也。墨子曰：尧之为君，采椽不斵。晏子春秋曰：明堂之制，下之湿润不能及也，上之寒暑不能入也。土事不文，木事不镂，示民知节也。老子曰：去甚去泰。尔雅曰：镂，锼也。善曰：毛苌诗传曰：赩，赤貌也。尚书曰：既勤朴斵。孔安国曰：朴，治；斵，削也。西京赋曰：木衣绨锦。说文曰：绨，厚缯也。蔡雍陈留太守颂曰：玄化洽矣，黔首用宁。汉书音义，如淳曰：陶人作瓦器，谓之甄。吉然反。毛诗序曰：一国之事，系一人之本，谓之风。于前则宣明显阳，顺德崇礼。重闱洞出，锵锵济济。珍树猗猗，奇卉萋萋。蕙风如熏，甘露如醴。听政殿听政殿门，听政门前升贤门，升贤门左崇礼门，崇礼门右顺德门，三门并南向。升贤门前宣明门，宣明门前显阳门，显阳门前有司马门。阍，守门也。周官，阍人守王门。尔雅曰：宫中之门谓之闱。洞，达也。南北外内、东西左右掖门，皆洞达相通。善曰：礼记曰：大夫济济，庶士锵锵。毛苌诗传曰：猗猗、萋萋，茂盛貌也。音此礼切，叶韵。东京赋曰：惠风横被。边让帝台赋曰：惠风如春施。家语，舜曰：南风之熏兮。王肃曰：熏，风至之貌也。论衡曰：甘露味如饴蜜，王者太平则降。郑玄周礼注曰：醴，今甜酒。禁台省中，连闼对廊。直事所繇，典刑所藏。蔼蔼列侍，金蜩齐光。诘朝陪幄，纳言有章。亚以柱后，执法内侍。符节谒者，典玺储吏。膳夫有官，药剂有司。肴醳亦顺时，腠理则治。升贤门内听政闼，向外东入有纳言闼、尚书台。宣明门内升贤门，升贤门外东入有内医署。显阳门内宣明门外，东入最南有谒者台合，次中央符节台合，最北御史台合，三台并别西向。符节台东有丞相诸曹。善曰：魏武集，荀欣等曰：汉制，王所居曰禁中，诸公所居曰省中。淮南子曰：连闼通房，人所安也。直事，若今之当直也。蔡邕独断曰：直事尚书一人，典刑。周礼六典八刑也。建安十八年，始置侍中、中尚书、御史、符节、谒者。金蜩，金蝉。蔡邕独断曰：侍中、常侍皆冠惠文，加貂附蝉。左氏传曰：诘朝将见。杜预曰：诘朝，平旦也。周礼曰：幕人掌幄帟。郑玄曰；王所居之帐也。尚书舜典曰：龙，命汝作纳言。应劭汉书注曰：纳言，如今尚书官，王之喉舌也。毛诗曰：出言有章。汉书音义曰：柱后，以铁为柱，今法冠是。如淳曰：御史冠也。符节掌玺，故云典玺。汉有尚符玺谒者受事，故曰储吏。汉书，谒者掌赞受事。周礼：膳夫，上士。又曰：医师掌毒药，共医事。郑玄周礼注曰：剂，和也。又礼记注曰：旧醳之酒，谓昔酒也。吕氏春秋：伊尹曰：用新去陈，腠理遂通。高诱曰：腠理，肌脉也。于后则椒鹤文石，永巷壸术。楸梓木兰，次舍甲乙。西南其户，成之匪日。丹青焕炳，特有温室。仪形宇宙，历像贤圣。图以百瑞，綷以藻咏。芒芒终古，此焉则镜。有虞作绘，兹亦等竞。近世王者后宫，以椒房为通称。听政殿后有鸣鹤堂、楸梓坊、木兰坊、文石室，后宫所止也。壸，宫中巷也。术，道也。鸣鹤堂之前，次听政殿之后，东西二坊之中央有温室，中有画像赞。尚书，咎繇荐，舜曰：予欲观古人之象，日月星辰，山龙华虫，作绘粉米。永巷，掖庭之别名。善曰：列女传曰：姜后待罪永巷。周礼曰：正宫掌宫中次舍。甲乙谓次舍之名，以甲乙纪之也。毛诗曰：筑室百堵，西南其户。又曰：不日成之。藻咏，文藻颂咏也。綷，子对切。芒芒，远貌也。楚辞曰：长无绝兮终古。广雅曰：鉴谓之镜，照也。郑玄论语注曰：绘，画也。
　　「右则疎圃曲池，下畹高堂。兰渚莓莓，石濑汤汤。弱葼系实，轻叶振芳。奔龟跃鱼，有●吕梁。驰道周屈于果下，延阁胤宇以经营。飞陛方辇而径西，三台列峙以峥嵘。亢阳台于阴基，拟华山之削成。上累栋而重溜，下冰室而冱冥。文昌殿西有铜爵园，园中有鱼池堂皇。班固曰：畹，三十亩也。离骚曰：既滋兰之九畹。石濑，湍也。水激石间，则怒成湍。葼，木之细枝者也。杨雄方言曰：青、齐、兖、豫之间谓之葼，故传曰：慈母怒子，折葼而笞之，其惠存焉。子红切。系，古计切。庄子曰：吕梁悬水三十仞，流沫三十里，鼋鼍鱼之所不能游也。汉旧有乐浪所献果下马，高三尺，以驾辇车。铜爵园西有三台，中央有铜爵台，南则金虎台，北则冰井台，有屋一百一间。金虎台有屋一百九间。冰井台有屋百四十五间，上有冰室。三台与法殿皆阁道相通，直行为径，周行为营。建安十五年作铜雀台。山海经曰：太华之山，削成四方。冱，坚也。春秋左氏传曰：固阴冱寒。善曰：楚辞曰：坐堂伏槛临曲池。曹植责躬诗曰：夕宿兰渚。左氏传曰：原田莓莓。杜预曰：若原田之草莓莓然。莓，莫来反。楚辞曰：石濑兮戋戋。说文曰：●，察也，千例反。汉书曰：太子不敢绝驰道。应劭曰：天子道也，若今之中道。延，相连延也。淮南子曰：延楼栈道。鲁灵光殿赋注：飞陛，揭孽；方辇，言广也。甘泉赋曰：似紫宫之峥嵘。鲁灵光殿赋曰：榭而高大谓之阳，基在小故曰阴基。周轩中天，丹墀临猋。增构峩峩，清尘彯彯。云雀踶甍而矫首，壮翼摛镂于青霄。雷雨窈冥而未半，皦日笼光于绮寮。习步顿以升降，御春服而逍遥。八极可围于寸眸，万物可齐于一朝。丹墀，以丹与蒋离合用涂地也。尔雅曰：扶摇谓之猋。猋，上也，风从下升也。班固西都赋说凤阙曰：上觚棱而栖金雀。凡鸟之栖也，羽翼戢弭，以今揆古，言栖非所覩之形也。张衡西京赋曰：凤翥骞于甍标，感愬风而欲翔。此凤之有定有住，尚向风而无一方，则不宜言愬风也。但鸟跱则形定翼住，飞则敛足绝据，踶则举羽翮用势，若将飞而尚住，故言云雀踶甍而矫首也。踶，音提。王吉传曰：进退步趋以实下。言人不行则膝胫以下虚弱不实也。眸，眸子也。王襃甘泉赋曰：十分未升其一，增惶惧而目眩；若播岸而临坑，登木末以窥泉。杨雄甘泉赋说台曰：鬼魅不能自逮，半长途而下颠。班固西都赋说台曰：攀井干而未半，目眩转而意迷。舍灵槛而却倚，若颠堕而复稽。张衡西京赋说台曰：将乍往而未半，怵悼栗而竦矜，非都卢之轻蹻，孰能超而究升？此四贤所以说台榭之体，皆危●悚惧，虽轻捷与鬼神，由莫得而自逮也。非夫王公大人，聊以雍容升高，弥望得意之谓也。异乎老子曰若春升台之为乐焉，故引习步顿以实下，称八方之究远，适可以围于径寸之眸子，言其理旷而当情也。庄子有齐物之论。善曰：轩，长廊之有牕也。列子曰：周穆王筑台，号中天台。汉典职仪曰：以丹漆地，故称丹墀。西都赋曰：正殿崔嵬曾构。七发曰：蒙清尘。毛苌诗传曰：壮，健也。摛镂，摛布其雕镂也。说文曰：窈窕，深远也。冥，幽昧也。毛诗曰：有如皦日。西京赋曰：交绮豁以疏寮。论语：曾点曰：春服既成。毛诗曰：于焉逍遥。淮南子曰：八纮之外，乃有八极。赵岐孟子章句曰：眸，目童子也。长涂牟首，豪徼古吊互经。晷漏肃唱，明宵有程。附以兰锜鱼九，宿以禁兵。司卫闲邪，钩陈罔惊。牟者，阁道有说者也。霍光传，说昌邑王辇道牟首，鼓吹歌舞。豪，徼道也。晷漏，漏刻也。善曰：说文曰：晷，景，故曰晷漏。汉书，房中歌曰：肃倡和声。字书，倡，亦唱字也，充向反。程，犹限也。程，与呈通。西京赋曰：武库禁兵，设在兰锜。建安二十二年，初置卫尉。汉书曰：汉尉掌宫门卫屯兵。周易曰：闲邪存其诚。乐汁图曰：钩陈，后宫也。服虔甘泉注曰：紫宫外营钩陈星。于是崇墉浚洫，婴堞带涘。四门鱼竭，隆重起。凭太清以混成，越埃壒乌害而资始。藐藐标危，亭亭峻趾。临焦原而不怳，谁劲捷而无●？与冈岑而永固，非有期乎世祀。阳灵停曜于其表，阴祇蒙雾于其里。墉，城也。浚，深也。洫，城沟也。张衡西京赋曰：经城洫。堞，城上女墙也。贾谊曰：翟伐卫，寇侠城堞。涘，厓也。毛诗云：夏屋渠渠。又曰：既成藐藐。尸子曰：莒国有石焦原者，广寻长五十步，临百仞之溪，莒国莫敢近也。有勇以见莒子者，独却行齐踵焉，所以服莒国也。善曰：薛综西京赋注曰：，高貌也。鹖冠子曰：上及太清，下及太宁。老子曰：有物混成，先天地生。西都赋曰：轶埃壒之混浊。周易曰：万物资始。王逸楚辞注曰：藐藐，远也。说文曰：标，末也。郑玄礼记注曰：危，栋上也。西京赋曰；状亭亭以苕苕。说文曰：址，基也。论语曰：慎而无礼则葸。●与葸同，思子反。阳灵，天神也。甘泉赋曰：齐乎阳灵之宫。周礼曰：掌地祇之礼也。菀以玄武，陪以幽林。缭了垣开囿，观宇相临。硕果灌丛，围木竦寻。篁筱怀风，蒲陶结阴。回渊漼，积水深。蒹葭●，雚胡官蒻弱森。丹藕凌波而的皪，绿芰泛涛而浸七心潭以心。羽翮颉颃，鳞介浮沈。栖者择木，雊者择音。若咆步交渤澥与姑余，常鸣鹤而在阴。表清籞，勒虞箴。思国，忘从禽。樵苏往而无忌，卽鹿纵而匪禁。玄武菀在邺城西，菀中有鱼梁钓台竹园，蒲陶诸果。诗曰：集于灌木。春秋左氏传曰：鸟则择木。又曰：鹿死不择音。皆自得之谓也。雊者，举雉之类，不伤其时，况其巨者乎！杨雄曰：勃澥之鸟。淮南子曰：轶鸡于姑余。易曰：鸣鹤在阴，其子和之。张衡东京赋曰：江池清籞。虞箴，虞人之箴也，事见春秋。其辞曰：芒芒禹迹，画为九州岛，经启九道。人有寝庙，兽有茂草，各有攸处，德用不扰。在帝夷羿，冒于原兽，忘其国恤，思其麀牡。武不可重，是用不恢于夏家。兽臣司原，敢告仆夫。周易曰：卽鹿无虞，往从禽也。孟子，齐宣王问曰：文王之囿方七十里，有诸？孟子对曰：于传有之，曰：若是其大乎？答曰：民犹以为小也。曰：寡人之囿方四十里，民犹以为大，何也？答曰：文王之囿方七十里，荛者往焉，雉者往焉，与民同之。民以为小，不亦宜乎？臣始至于境，问国之大禁，然后敢入。臣闻郊关之内有囿方四十里，杀其麋鹿者如杀人之罪。则是四十里为阱于国中。民以为大，不亦宜乎？言樵苏往而无忌，卽鹿纵而匪禁者，盖同乎周文之德，异乎齐宣之意。善曰：西都赋曰：幽林穹谷。西京赋曰：缭垣绵连。周易曰：硕果不食。庄子曰：见巨木其絜百围。孙子曰：水深则回。说文曰：渊，回水也。毛诗曰：有漼者泉。文子曰：积水成海。说文曰：●，分别也，胡犬反。本草曰：藕，一名水芝。尔雅曰：荷，芙蕖，其根藕。此文云凌波而的皪，卽藕为徧名，非唯根矣。的皪，光明也。上林赋曰：的皪江靡。郑玄周礼注曰：陵，芰也。说文曰：白涛，大波也。浸潭，渐渍也，随波之貌。洞箫赋曰：玉液浸潭而承其根。毛苌诗传曰：飞而上曰颉，飞而下曰颃。周礼曰：川泽宜鳞物，坟衍宜介物。郑玄曰：鳞，鱼龙之属。介，龟之属，水居陆生者也。汉书音义，晋灼曰：樵，取薪也；苏，取草也。腜腜垧野，奕奕菑亩。甘荼伊蠢，芒种斯阜。西门溉其前，史起灌其后。墱流十二，同源异口。畜为屯云，泄为行雨。水澍古衡稌徒五，陆莳稷黍。黝黝桑柘，油油麻纻。均田画畴，蕃庐错列。姜芋充茂，桃李荫翳音咽，叶韵。家安其所，而服美自悦。邑屋相望武方，而隔踰奕世。腜腜，美也。诗云：周原腜腜，堇荼如饴。尔雅曰：田一岁曰菑。诗云：薄言采，于此菑亩。周官曰：泽草所生，种之芒种。郑司农曰；芒种，稻麦也。今邺下有十二墱天井优，在城西南，分为十二墱。丁邓切。微子麦秀之歌曰：黍苗油油。汉制，列侯、公主田无过三十顷者，其余各以官次。哀帝时，董贤赐田猥多，王嘉上疏：均田之制，从此隳坏。畴者，界也。埒，畔际也。诗云：中田有庐。孟子曰：五亩之宅，树之以桑。故曰蕃庐错列。老子曰：甘其食，美其服，乐其俗，安其居。邻里相望，鸡犬之声相闻，人至老死不相与往来。善曰：韩诗曰：周原腜腜。莫来反。毛诗曰：奕奕梁山，维禹甸之。贾逵国语曰：阜，长也。河渠书曰：西门豹引漳水溉邺，以富魏之河内。汉书曰：史起为邺令，遂引漳水溉邺，人歌之曰：邺有贤令兮为史公，决漳水兮灌邺旁。终古舄卤兮生稻粱。水陆，谓高下之田也。二渠之利，下则澍生稌，高则植立稷黍也。说文曰：澍，时雨，所以澍生万物者也。之树反。方言曰：莳，更也。郭璞曰：谓更种也。时吏切。尔雅曰：黑谓之黝。郭璞曰：黝，黑貌也。声类曰：油油，麻肥也。庄子曰：治邑屋，曷尝不法圣人哉！谢承后汉书曰：王翁位二千石，奕世相袭。
　　「内则街冲辐辏，朱阙结隅。石杠飞梁，出控漳渠。疏通沟以滨路，罗青槐以荫涂。比沧浪平而可濯，方步櫩以占而有踰。习习冠盖，莘莘所巾蒸徒。斑白不提，行旅让衢。设官分职，营处署居。夹之以府寺，班之以里闾。邺城内诸街，有赤阙黑阙正当东西南北城门，最是其通街也。石窦桥在宫东，其水流入南北里。尔雅曰：石杠谓之倚。郭璞曰：石桥，音江。疏，通也。魏武帝时堰漳水，在邺西十里，名曰漳渠堰。东入邺城，经宫中东出，南北二沟夹道，东行出城，所经石窦者也。楚辞曰：沧浪之水清，可以濯吾缨。善曰：杜预左氏传注曰：冲，交道也，齿容反。文子曰：羣臣辐凑。李尤德阳殿赋曰：朱阙岩岩。晋灼汉书注曰：飞梁，浮道之桥。小雅曰：控，引也。步櫩，长廊也。楚辞曰：曲屋步櫩宜扰畜。上林赋曰：步櫩周流，长途中宿。蔡雍胡忆碑曰：祁祁我君，习习冠盖。毛苌诗传曰：莘莘，众多也。礼记曰：斑白者不提挈。郑玄曰：杂色曰斑。家语曰：虞、芮二国争田，入文王境，行者让路。周礼曰：设官分职，以为民极。小雅曰：班，次也。其府寺则位副三事，官踰六卿。奉常之号，大理之名。屋一揆，华屏齐荣。肃肃阶●，重门再扃。师尹爰止。毗代作桢。当司马门南出，道西最北东向相国府，第二南行御史大夫府，第三少府卿寺。道东最北奉常寺，次南大农寺。出东掖门正东，道南西头太仆卿寺，次中尉寺。出东掖门，宫东北行北城下，东入大理寺。宫内大社西郎中令府。城南有五营。魏武帝为魏王时，太常号奉常，廷尉号大理。建安十八年，始置侍中、尚书、御史、符节、谒者、郎中令、太仆、大理、大农、少府、中尉。二十一年，大理锺繇为相国，始置太常宗正。二十二年，以军师华歆为御史大夫。初置卫尉时，武帝为魏王，置相国、御史大夫，故云位副三事。置卿近九，故曰官踰六卿。善曰：毛诗曰：三事大夫，莫肯夙夜。夏屋，已见上注。郑玄礼记注曰：画，华也。尔雅曰：屏谓之树。郑玄礼记注曰：荣，屋翼也。尔雅曰：两阶间曰●，许亮反。周易曰：重门击柝。说文曰：扃，门之关也。毛诗曰：赫赫师尹。毛苌曰：太师，周之三公也。尹氏为太师。毛诗曰：天子是毗。又曰：王国克生，维周之桢。毛苌曰：桢，干也。其闾阎则长寿吉阳，永平思忠。亦有戚里，寘宫之东。闬出长者，巷苞诸公。都护之堂，殿居绮窗。舆骑朝猥，蹀●其中。长寿、吉阳、永平、思忠，四里名也。长寿、吉阳二里在宫东，中当石窦。吉阳南入，长寿北入，皆贵里。都护者，将军曹渊也。汉书万石君传曰：徙其家长安戚里，以姊为美人故。善曰：古诗云：交疏结绮窗。广雅曰：猥，众也，乌罪反。声类曰：蹀，蹑也，徒协反。说文曰：●，也，丘知反。营客馆以周坊，宾侣之所集。玮丰楼之闬闳，起建安而首立。葺墙幂室，房庑杂袭。剞居绮劂罔掇，匠斵积习。广成之传无以畴，槀街之邸不能及。邺城南有都亭，城东亦有都道，北有大邸，起楼门临道，建安中所立也。古者重客馆，故举年号也。春秋左传曰：高其闬闳，缮完葺墙，以待宾客。圬人以时幂馆宫室。子产曰：侨闻文公之为盟主也，宫室卑埤，以崇大诸侯之馆，馆如公寝。尔雅曰：闳，巷门也。一曰：闳，门中所从出入也。葺，覆也。圬人，涂人也。幂，墁也。馆宫室，诸侯传也。史记，蔺相如奉璧西入秦，秦舍相如广城传。善曰：说文曰：庑，堂下周屋也。许慎淮南子注曰：剞劂。曲刀也。劂，九月反。郑玄论语注曰：辍，止。掇，古字通。张晏汉书注曰：畴，等也。汉书曰：郅支首悬槀街蛮夷邸间。晋灼曰：黄图，在长安城内也。廓三市而开廛，籍平逵而九达。班列肆以兼罗，设阛阓以襟带。济有无之常偏，距日中而毕会。抗旗亭之峣薛五结，侈所眺之博大。周礼，大市，日而市；朝市，朝时而市；夕市，日夕而市。此三市之谓也。达，已见上章。传曰：达市在达之上。易曰：日中为市，致天下之人，聚天下之货，交易而退，各得其所。善曰：有无，谓货物之多少也。二者常偏，此能济之也。孟子曰：古之为市也，以其所有，易其所无。西京赋注曰：旗亭，市楼也。峣嶭，高峻之貌。尔雅曰：眺，视也，他吊反。百隧毂击，连轸万贯，凭轼捶马，袖幕纷半。壹八方而混同，极风采之异观。质剂子遗平而交易，刀布贸而无筭。轼，车横覆膝，人所凭也。周官曰：听卖买以质剂。又曰：以质剂结信而止讼。郑玄曰：质剂，谓两书一札而别之也，若今下手书，保物要还矣。质，大贾也。剂，小贾也。刀布，钱刀之谓。荀卿书曰：省刀布之敛。善曰：西京赋曰：俯察百隧。史记，苏秦曰：临菑之涂，车毂击，人肩摩，连衽成帷，举袂成幕。左传曰：楚子玉谓晋侯曰：君凭轼而观之。说文曰：捶，击也。河图龙文曰：八方归德。淮南子曰：采俗者，所以一羣生之短修，明九夷之风采。高诱曰：风，俗。采，事也。财以工化，贿以商通。难得之货，此则弗容。器周用而长务，物背窳而就攻。不鬻邪而豫贾古，着驯风之醇醲。周官曰：百工饬货八材，商贾阜通货贿。汉书货殖传曰：桓、文之后，礼义大坏，上下相冒，于是商通难得之货，工作无用之器。攻者，坚也。诗曰：我车既攻。通物曰商，居卖曰贾。礼记王制曰：器用不中度，不鬻于市；布帛精麤不中数，幅广狭不中量，不鬻于市；奸色乱正色，不鬻于市；禽兽鱼不中杀，不鬻于市。此皆不鬻邪之义。史记曰：子产治郑，不鬻贾。周官曰：平肆展成。郑玄曰：展，整也。成，平也。市者使定物贾，防诳豫也。善曰：广雅曰：财，货也。财与材古字通。尔雅曰：贿，财也。广雅曰：长，常也。言常习之。史记曰：舜居河滨，器不苦窳。晋灼曰：窳，病也，余乳反。淮南子曰：黄帝治天下，市不豫贾。周易曰：驯致其道。仲长子昌言曰：淑清穆和之风既宣，醇醲之化既浃。孔安国尚书传曰：醇，粹也。说文曰：醲，厚酒也，女龙切。优渥，然以酒之醲以喻政厚也。白藏平之藏去，富有无堤。同赈大内，控引世资，賨幏积墆，琛币充牣仞。关石之所和钧，财赋之所厎慎。燕弧盈库而委劲，冀马填救而驵骏。白藏库在西城下，有屋一百七十四间。尔雅曰：秋为白藏，因以为名也。大内，京邑都内宝藏也。汉书，淮南王安上疏曰：越人贡财之奉，不输大内。食货志曰：或墆财。夏书曰：关石和钧，王府则有。此夏之逸书。禹贡曰：庶土交正，厎慎财赋，咸则三壤。邺城西下有乘黄。燕，幽州也。弧，弓也。尔雅曰：北方之美者，有幽都之筋角焉。春秋左传曰：冀之北土，马之所生。善曰：周易曰：富有之谓大业。汉书，东方朔曰：不足以危无堤之舆。苏林曰：堤，限也。尔雅曰：赈，富也。风俗通曰：盘瓠之后，输布一匹二丈，是谓賨布。君之巴氏，出幏布八丈。賨，在宗反。幏音稼。墆音滞。贾逵国语注曰：关，通也。郑玄仪礼注曰：和，调也。孔安国尚书传曰：金铁曰石，供民器用，通之使和平。子虚赋曰：充仞其中。说文曰：驵，壮马也，子朗反。
　　「至乎勍敌纠纷，庶土罔宁。圣武兴言，将曜威灵。介冑重袭，旍旗跃茎。弓珧以焦解檠巨景，矛鋋飘英。三属之甲，缦莫韩胡之缨。控弦简发，妙拟更平嬴。建安十九年五月，立魏公，位诸侯王上，赤绂，远游冠。二十一年，进爵为王。二十二年，得设天子旍旗，出警入跸，赐朱冠，冕十二旒，金根车，驾六马，建太常，设五时副车。尔雅曰：弓以蜃者谓之珧。蜃，骨也。檠，弓柙也。诗云：二矛重英。汉书刑法志曰：魏氏武卒，衣三属之甲。赵惠文王好剑，剑士夹门而客者三千人。赵太子悝谓庄周曰：吾王所见剑士，皆蓬头突鬓，垂冠缦胡之缨，短后之衣，瞋目而语难者，王乃悦之。战国策，更嬴谓魏王曰：臣能虚发而下鴈。魏王曰：然则射可至于此乎？更嬴曰：可。有鴈从南方来，更嬴虚发而鴈下。善曰：左氏传曰：子鱼曰：勍敌之人，隘而不成列。杜预曰：勍，强也。尚书曰：庶土交正。毛诗曰：庶士有揭。又曰：兴言出宿。长杨赋曰：以露威灵。金匮曰：良弓非勍檠不张。说文曰：鋋，小矛。史记曰：冒顿自立为单于，控弦之士三十万。班固汉书李广述曰：控弦贯石，威动北邻。尔雅曰：简，择也。谓择处而发也。齐被练而铦息廉戈，袭偏裻以●会列。毕出征而中律，执奇正以四伐。硕画精通，目无匪制。推锋积纪，铓气弥锐。三接三捷，既昼亦月。克翦方命，吞灭咆白交烋虚交。云撤叛换，席卷虔刘。祲子●威八纮，荒阻率由。洗兵海岛，刷马江洲。振旅●●，反斾悠悠。凯归同饮，疏爵普畴。朝无刓五官印，国无费留。春秋左传曰：被练三千。马融曰：练为甲裘。史记，苏代曰：强弩在前，铦戈在后。司马法曰：师多则●。孙武曰：奇正还相生，若环之无端。庄子曰：庖丁为文惠君屠牛，手之所触，莫不中音，合于桑林之舞。文君曰：善哉技！庖丁对曰：臣好者道，进乎技矣。臣始解牛时，所见无非牛者。三年之后，未尝见全牛也。今臣以神遇而不以目视也。良庖岁更刀，割也；族庖月更刀，折也。今臣刀十九年矣，所解数千牛也。而刀刃若新发于硎。若彼节者有间，而刀刃者无厚；以无厚入有间，恢乎其于游刃必有余地矣。文君曰：善。吾闻丁之言，得养生焉。一纪，十二年。推锋积纪，谓魏武帝从初平元年起兵，至建安二十五年，军无不克，抑亦庖丁用刀十九年之义也。孙武曰：避其锐气。谓锐气之利甚于锋刃也。易曰：晋，康侯用锡马蕃庶，昼日三接。诗云：一月三捷。既昼亦月者，盖取其频繁之数，或日或月也。方命，放弃王命也。尚书曰：咈哉方命。克翦方命者，谓始起兵诛董卓之首乱汉室也。咆烋，犹咆哮也，自矜健之貌也。诗云：咆烋于中国。吞灭咆烋者，克默韩暹、杨奉之专用王命也。叛换，犹恣睢也。汉书曰：项氏叛换。云撤换叛者，谓讨破袁绍，犹胜项羽也。虔刘，杀也。春秋左传，吕相绝秦曰：虔刘我边陲。席卷虔刘者，谓擒吕布于徐州，克袁术于扬州，平韩约、马超于雍州，降刘表于荆州之属也。祲威八纮、荒阻率由者，谓北羁单于于白屋，东怀孙权于吴会，西摄刘备于巴蜀也。刷，小尝也。司马相如梨赋曰：唰嗽其浆。史记，苏秦曰：●●殷殷，若三军之众。谷梁传曰：入曰振旅，兵事以严终也。春秋左传曰：凡公行，告于宗庙，反行饮至。汉书曰：疏爵而贵之。疏爵普畴，畴其爵邑者。刓印，印角刓也。韩信传曰：项王有功当封爵，印刓忍不能与。孙子兵法曰：战胜而不修其赏者凶，命曰费留。善曰：国语曰：公使申生伐东山。韦昭注曰：东山，皋落氏也。衣之偏裻之衣。韦昭注曰：裻在中，左右异，故曰偏裻，音督。说文曰：●列，中止也。然●列，或止或列。周易曰：师出以律。汉书，杨雄上疏曰：石画之臣甚众。史记曰：秦穆公与晋惠公战于韩地，秦人见穆公窘，亦皆推锋争死。尚书曰：方命圮族。春秋感精符曰：楚图宋，更相吞灭。春秋推诚图曰：诸侯冰散席卷，各争恣妄。西都赋曰：祲威盛容。淮南子曰：八泽之外，乃有八纮。尚书曰：率由典常，以藩王室。魏武兵接要曰：大将将行，雨濡衣冠，是谓洗兵。刷，犹饮也，所劣切。刘劭七华曰：漱马河源，游目昆仑。苍颉篇曰：●●，众车声也，呼萌切。今为●字，音田。毛诗曰：悠悠斾旍。魏武孙子注曰：赏不以时，但留费也。
　　「丧乱既弭而能宴，武人归兽而去战。萧斧戢柯以柙刃，虹旍摄麾以就卷。斟洪范，酌典宪。观所恒，通其变。上垂拱而司契，下缘督而自劝。道来斯贵，利往则贱。囹圄寂寥，京庾流衍。尚书曰：往伐归兽。桓谭新论，雍门周说孟尝君曰：以强秦之势伐弱燕，譬犹●萧斧以伐朝菌也。马融广成颂曰：建雄虹之长旍。洪范，箕子陈政术之篇也。易曰：观其所恒，而天地万物之情可见矣。又曰：通其变，使人不倦。老子曰：圣人执左契而不责于人，有德司契，无德司彻。善曰：毛诗曰：丧乱既平，周公摄政，弘化弭乱。司马法曰：以战去战，虽战可也。柙，胡甲反。尚书曰：垂拱而天下治。庄子曰：缘督以为经，可以保身，可以全生。司马彪曰：缘，顺也。督，中也。顺守道中，以为常也。礼记曰：仲春省囹圄。文子曰：法宽刑缓，囹圄空虚。毛诗曰：曾孙之庾，如坻如京。郑玄曰：庾，露积谷也。于时东鳀卽序，西倾顺轨。荆南怀憓惠，朔北思韪伟。绵绵迥涂，骤山骤水。襁负赆贽，重译贡篚。髽首之豪，鐻耳之杰。服其荒服。敛衽而审魏阙。置酒文昌，高张宿设。其夜未遽，庭燎晣晣。有客祁祁，载华载裔入声，协韵。岌岌冠縰所绮，累累辫发。清酤户如济，浊醪如河。冻醴流澌，温酎跃波。丰肴衍衍，行庖皤皤。愔愔醧一据燕，酣湑无哗呼瓜反。地理志曰：会稽海外，有东鳀人，分为二十余国，以岁时献见。尚书禹贡曰：织皮西倾，因桓是来。织皮，西戎国也。憓，顺也。司马相如封禅书曰：义征不憓。淮南子曰：三苗髽首。赆，礼贽也。周官曰：九州岛之外，谓之藩国，世一见，各以其所贵宝为贽。孟子曰：将有远行，行者必以赆。苍颉篇曰：赆，财货也。建安二十一年，匈奴南单于呼韩厨泉将其名王大人来朝，待以客礼。张衡南都赋曰：九酝甘醴，十旬兼清。苏秦曰：齐有清济浊河。楚辞小招魂曰：挫糟冻饮酎清凉。王逸曰：冻，冷也。酎，三重酿醇酒也。韩诗云：宾尔笾豆，饮酒之醧。能者饮，不能者已，谓之醧。许氏曰：醧，酒美也。善曰：尚书曰：西戎卽序。尸子曰：荆者非无东西也，而谓之南，其南者多也。杜预左氏传注曰：韪，是也。论语曰：襁负其子。博物志曰：织缕为之，以约小儿于背上。尚书曰：厥贡漆丝，厥篚织文。山海经曰：青要之山，●武罗司之，穿耳以鐻。郭璞曰：鐻，金银之器名。●，音神。鐻，音渠。汉书曰：高张四县。晋灼曰：乐四县也。周礼曰：凡乐事宿县。毛诗曰：夜未央。郑玄曰：未渠央也。毛诗曰；庭燎晣晣。又曰：采繁祁祁。楚辞曰：高余冠之岌岌。郑玄礼记注曰：纚，今之帻也。纚与縰同。汉书曰：诸侯累累从楚。又，终军曰：解辫发，削左衽。毛诗曰：既载清酤。说文曰：澌，流冰也。周易曰：鸿渐于盘，饮食衎衎。王肃曰：衎衎，宽饶之貌也。皤皤，丰多貌也。韩诗曰：愔愔夜饮。薛君曰：愔愔，和悦之貌也。孔安国尚书传曰：乐酒曰酣。毛诗曰：迨我暇矣，饮此湑矣。毛诗曰：湑，莤也。郑玄曰：沛，莤之也。一曰：湑，乐也。醧，乙据反。延广乐，奏九成。冠韶夏，冒六茎。傮响起，疑震霆。天宇骇，地庐惊。亿若大帝之所兴作，二嬴之所曾聆。善曰：贾逵国语注曰：延，陈也。尚书曰：箫韶九成，凤凰来仪。乐动声仪曰：帝喾乐曰六英，帝颛顼曰五茎，舜曰大韶，禹曰大夏。宋衷曰：六英，能为天地四时六合也。五茎，能为五行之道，立根本也。汉书曰：颛顼作六茎。夏，大承二帝也。韶，继尧也。傮与曹古字通。西京赋曰：大帝说秦穆公而觐之，飨以钧天广乐。史记曰：赵简子病，扁鹊视之曰：昔秦穆公尝如此，七日而寤。寤之日，告公孙支曰：我之帝所甚乐。帝告我晋国且大乱。今主君之疾与之同。二日，简子寤曰：我之帝所甚乐，与百神游于钧天，广乐九奏万舞，不类三代之乐。又曰：赵氏之先，与秦同祖。然则秦、赵同姓，故曰二嬴也。博雅曰：聆，听也。金石丝竹之恒韵，匏土革木之常调。干戚羽旄之饰好去，清讴微吟之要妙。世业之所日用，耳目之所闻觉。杂糅纷错，兼该泛博。鞮鞻所掌之音，韎迈昧任而金禁金之曲。以娱四夷之君，以睦八荒之俗。鞮鞻，周掌乐官名也。周官，鞮鞻氏掌四夷之乐与其声歌。韩诗内传曰：王者舞六代之乐，舞四夷之乐，大德广之所及。善曰：周礼曰：播之以八音：金、石、土、革、丝、木、匏、竹。礼记□曰：干戚羽旄谓之乐。郑玄曰：干，盾也。戚，斧也。武舞所执。羽，翟羽也。旄，旄牛尾。文舞所执。魏文帝乐府曰：短歌微吟不能长。孔丛子曰：世业不替。周易曰：百姓日用而不知。郑玄周礼注曰：鞮鞻，四夷舞者屝也。鞮，都泥反。鞻，俱具反。毛苌诗传曰：东夷之乐曰韎。孝经钩命决曰：东夷曰昧，南夷曰任，西夷之乐曰株离，北夷之乐曰禁。然韎、昧皆东夷之乐，而重用之，疑误也。甘泉赋曰：八荒协兮万国谐。
　　「既苗既狩，爰游爰豫。藉田以礼动，大阅以义举。备法驾，理秋御。显文武之壮观，迈梁驺之所著。夏猎曰苗，冬猎曰狩。建安二十一年三月，魏武帝亲耕藉田于邺城东。建安二十二年十月甲午，治兵，上亲执金鼓，以诏进退。大阅，讲武也。鲁诗传曰：古有梁驺。梁驺，天子猎之田曲也。善曰：孟子，夏谚曰：吾王不游，吾何以休？吾王不豫，吾何以助？一游一豫，为诸侯度。礼记曰：天子为藉田千亩。公羊传曰：大阅者何？简车马也。蔡邕独断曰：天子有法驾。庄子曰：尹需学御三年而无所得，夜梦受秋驾于其师。明日往朝其师，其师望而谓之曰：吾非独爱道也，恐子之未可与也。今将教子以秋驾。司马彪曰：秋驾，法驾也。史记曰：此天下之壮观也。林不槎枿，泽不伐夭。斧斨以时，罾●以道。德连木理，仁挺芝草。皓兽为之育薮，丹鱼为之生沼。矞云翔龙，泽马亍阜。山图其石，川形其宝。莫黑匪乌，三趾而来仪。莫赤匪狐，九尾而自扰。嘉颖离合以，醴泉涌流而浩浩。显祯祥以曲成，固触物而兼造。盖亦明灵之所酬酢，休征之所伟兆。草木未成曰夭。斨，方銎斧也。诗曰：取彼斧斨，以伐远扬。延康元年，木连理，芝草生于乐平郡，白鹿白见于郡国，赤鱼见于太原郡。黄初元年十一月，黄龙高四五丈，出云中。张口正赤。矞云者，外赤内青也。杨雄太玄经曰：紫霓矞云。泽马见于上党郡。瑞石灵图出于张掖之柳谷，始见于建安，形成于黄初，文备于大和，周围七寻，中高一仞，旁厚一里，苍质素章，龙马凤凰仙人之象，粲然盛着，是以有魏诗云鸟之书。黄初二年，醴泉出，河内郡玉璧一枚。延康元年，三足乌、九尾狐见于郡国，嘉禾生，醴泉出。易曰：显道而神德行。是故可与酬酢，可与佑神矣。宾主俱饮，主人先举，名曰酬。客酌主人酒，名曰酢。酢者，报也。行道德，宇神明，而祥瑞皆至。此盖明灵感应之理，其与人事交报之义也，故曰盖亦明灵酬酢也。善曰：国语，里革曰：山不槎，泽不伐夭。槎，士雅切。枿，五割切。夭，乌老切。斨，七羊切。罾，子能切。文子曰：鹰隼未击，罗罔不得张谷；草木未落，斤斧不得入山林。孝经援神契曰：德至草木，则木连理。古瑞命记曰：王者慈仁，则芝草生。说文曰：亍，步也，丑赤反。毛诗曰：莫赤匪狐，莫黑匪乌。尚书曰：凤凰来仪。应劭汉书曰：扰，音扰，驯也。说文曰：颖，穗也。，茂盛貌，子本切。苍颉篇曰：祯，善也。周易曰：曲成万物而不遗。尚书，有休征。孔安国曰：序美行之验也。说文曰：伟，大也。
　　「旼旼率土，迁善罔匮。沐浴福应，宅心醰徒南粹。余粮栖亩而弗收，颂声载路而洋溢。河洛开奥，符命用出。翩翩黄鸟，衔书来讯叶韵，音悉。人谋所尊，鬼谋所秩。刘宗委驭，巽其神器。窥玉策于金縢，案图箓于石室。考历数之所在，察五德之所莅。量寸旬，涓吉日。陟中坛，卽帝位。改正朔，易服色。继绝世，修废职。徽帜以变，器械以革。显仁翌明，藏用玄默。菲言厚行，陶化染学。雠校篆籀，篇章毕觌。优贤着于扬历，匪孽形于亲戚。河、洛开奥，河出图，洛出书也。黄初元年，黄鸟衔丹书，昼见河尚台。易曰：人谋鬼谋，百姓与能。玉策，玉牒也。尚书曰：纳策于金縢。縢，缄也。杨雄遗刘歆书曰：得观书于石室。莅，临也。诗曰：方叔莅止。司马法曰：明不宝咫尺之玉，而爱寸阴之旬。旬，时也。礼记曰：圣人南面而治天下，改正朔，易服色，殊徽号，异器械。易曰：显诸仁，藏诸用。雠校，所为雠校者也。魏文帝好书，作皇览，诸文章辞藻，多奏御，故曰雠校。尚书盘庚曰：优贤扬历。历，试也。善曰：封禅书曰：旼旼穆穆。周易曰：君子见善则迁，有过必改。史记，太史公曰：成王作颂，沐浴膏泽。尚书曰：宅山阜猥积。醰，美也。广雅曰：粹，纯也。淮南子曰：昔容成之时，置余粮于亩首。蔡雍胡广碑曰：余粮栖于●亩。公羊传曰：古者什一而籍，而颂声作矣。毛诗曰：厥声载路。毛苌曰：路，大也。七略曰：邹子有终始五德，从所不胜，木德继之，金德次之，火德次之，水德次之。魏志曰：文帝讳丕，字子桓，武帝太子，为魏王。汉帝以众望在魏，遂禅位，乃为坛于繁阳。王升坛卽阼，改元为黄初。尚书曰：将逊于位。逊与巽同。涓，择也，古玄切。淮南子曰：君人之道，俨然玄墨。马融论语注曰；菲，薄也。论语曰：君子薄于言而厚于行。风俗通曰：案刘向别录，雠校，一人读书，校其上下得缪误，为校；一人持本，一人读书，若怨家相对。汉书音义曰：周宣王太史大篆也。籀，音冑。汉书，晁错曰：今陛下不孽诸侯。应劭曰：接之以礼，不以庶孽畜之也。本枝别干，蕃屏皇家。勇若任城，才若东阿。抗旍则威噞秋霜，摛翰则华纵春葩。英喆知列雄豪，佐命帝室。相兼二八，将猛四七。赫赫震震，开务有谧。故令斯民覩泰阶之平，可比屋而为一。建安二十三年，代郡乌丸反，魏武帝以鄢陵侯彰为北中郎将，行骁骑将军。入涿郡界，叛胡数千骑卒至，彰唯有步卒千人，骑数百疋，身自搏战，追胡，大破之，斩首五千余级。二八者，八元八凯也。四七者，汉光武二十八将也。黄帝泰阶六符经曰：泰阶者，天之三阶也。上阶，上星为天子，下星为女主。中阶，上星为诸侯三公，下星为卿大夫。下阶，上星为元士，下星为庶人。三阶平，则阴阳和，风雨时，岁大登，民人息，天下平，是谓太平。善曰：毛诗曰：本支百世。说文曰：干，本也。左氏传，富辰曰：封建懿亲，以蕃屏周。蔡邕述行赋曰：皇家赫而天居。彰后为任城王，植为东阿王。汉书，终军曰：骠骑抗旌，昆耶左衽。噞，犹猛也，鱼赡反。荀悦申鉴曰：人主怒如秋霜。答宾戏曰：摛藻如春华。易干凿度曰：代者赤兑黄佐命。应劭汉官仪曰：帝室，犹古言王室。毛诗曰：赫赫师尹。周易曰：夫易开物成务。尔雅曰：谧，静也，音密。尚书大传曰：周人可比屋而封。
　　「筭祀有纪，天禄有终。传业禅祚，高谢万邦。皇恩绰矣，帝德冲矣。让其天下，臣至公矣。荣操行之独得，超百王之庸庸。追亘卷领与结绳，睠留重华而比踪。尊卢赫胥，羲农有熊。虽自以为道，洪化以为隆。世笃玄同，奚遽不能与之踵武而齐其风？淮南子曰：古者有督而卷领以王天下，其为德，生而不杀。庄周曰；昔者轩辕氏、赫胥氏、尊卢氏、虙戏、神农氏，当是时，人结绳而用之。若此之时，则至治也。黄帝一号有熊氏。踵，继也。武，迹也。楚辞曰：及前王踵之武。善曰：幽通赋曰：旦筭祀于契龟。音义曰：筭，数也。尚书曰：天禄永终。王逸楚辞注曰：谢，去也。西京赋曰：皇恩溥。尚书曰：帝德广运。老子曰：大满若冲。字书曰：冲，虚也。魏志曰：陈留王奂卽皇帝位，后禅位于晋嗣王。魏世谱曰：魏封帝为陈留王。臣至公，谓帝为臣于晋，至公之道也。仲长子昌言曰：人主临之以至公。司马相如吊二世文曰：操行之不得。班固曰：汉承百王之弊。冯衍显志赋曰：非庸庸之所识。庸，谓凡常无奇异也。史记曰：舜字重华。高诱淮南子注曰：隆，盛也。老子曰：知者不言，言者不知，是谓玄同。韩子曰：虽厚爱之，奚遽不乱。是故料聊其建国，析其法度。谘其考室，议其举厝。复之而无斁，申之而有裕。非疏粝鲁葛之士所能精，非鄙俚之言所能具。诗云：斯干，宣王考室也。疏粝，麤也。韩非曰：粝粮之饮，黎藿之羹。斁，猒也。汉书司马迁传曰：质而不俚。俚，鄙也。善曰：说文曰：析，量也。尔雅曰：谘，谋也。陈琳檄吴将校曰；岂轻举厝也哉！毛诗曰：无斁于人斯。又曰：绰绰有裕。
　　「至于山川之倬诡，物产之魁殊。或名奇而见称，或实异而可书。生生之所常厚，洵美之所不渝。其中则有鸳鸯交谷，虎涧龙山。掘鲤之淀，盖节之渊。精卫，衔木偿怨。常山平干，巨鹿河间。列真非一，往往出焉。昌容练色，犊配眉连。玄俗无影，木羽偶仙。琴高沈水而不濡，时乘赤鲤而周旋。师门使火以验术，故将去而林燔。老子曰：人之轻死，以其生生之厚也。谓适生生之情以自厚也。鸳鸯水在南和县西。交谷水在邺南。虎涧在邺西南。龙山在广平沙县。掘鲤淀在河间莫县之西。淀者，如渊而浅也。盖节渊在平原鬲县北。山海经曰：发鸠之山有鸟，状如乌，文首，白喙，赤足，名曰精卫。赤帝之女，名曰女娃。女娃游于海，溺而不反。精卫常取西山之木石，以堙东海焉。列真，谓列仙也。列仙传，昌容者，常山道人也，自称殷王女。食蓬累根二百余年，而颜色如年二十人。故曰炼色。犊子者，邺人也。时壮时老，时好时丑，乃知其仙人也。阳都女者，生而连眉，耳细而长，众以为异，俗皆言此天人也。会犊子来过都女，都女悦之，遂留相奉待，出门共牵犊耳而走，莫能追之。玄俗者，自言河间人也。饵巴豆云英，卖药于市，七丸一钱，治百病。王病痴，服药，用下虵十余头。王家老舍人自言，父甘见俗，俗形无影。王呼俗着日中，实无影。河间，故赵也，文帝三年以为国。木羽者，巨鹿南和人也。母贫贱，常助产妇，儿生，自下唼母，母大怖。暮，梦见大冠赤帻守儿，言此儿司命君也，当报汝恩，使子与木羽俱仙。母阴信识之，后儿生，字之为木羽。儿至年十五，夜有车马来迎之，呼：木羽木羽，为我御来。遂俱去。琴高者，赵人也。浮游冀州二百余年，后辞入碣水中，取龙子，与诸弟子期。期日皆絜齐待于傍，设屋祠，果乘赤鲤来，出坐祠中。留一月，复入水去。师门者，啸父弟子，亦能使火，为孔甲龙师。孔甲不能修其心意，杀而埋之外野。一旦，风雨迎之，讫，则山木皆燔。孔甲祠而祷之，未还而道死。啸父，冀州人也，在曲周市上。曲周属广平郡，汉武帝征和二年，尝为平干国，故曰常山平干也。师门者，本啸父弟子，故附冀州。善曰：广雅曰：倬，绝也。薛综西京赋注曰：诡，异也。王逸楚辞注曰：魁，大也。郑玄周礼注曰：生，犹养也。刘瓛周易义曰：自无出有曰生。毛诗曰：洵美且仁。郑玄曰：洵，信也。毛诗曰：舍命不渝。毛苌曰：渝，变也。淀，音殿。说文曰：，亦翅字。翼，翅也，叔豉切，今音祇。，飞貌。冯衍爵铭曰：寿配列真。刘歆移曰：天下众书，往往颇出。左传，太史克曰：奉以周旋。易阳壮容，卫之稚质。邯郸躧步，赵之鸣瑟。真定之梨，故安之栗。醇酎中山，流湎千日。淇洹之笋，信都之枣。雍丘之粱，清流之稻。锦绣襄邑，罗绮朝歌。绵纩房子，缣緫清河。若此之属，繁富伙祸够古侯。非可单究，是以抑而未罄也。枚乘园赋曰：易阳之容。淮南子曰：蔡之幼女，卫之稚质。史迁记曰：赵中山鼓鸣瑟，趾跃躧。真定属中山郡，出御梨。故安属范阳，出御栗。杨雄幽州箴曰：荡荡幽州，惟冀之别。禹贡无幽州，故安今见属中山郡。中山出好酎酒，其俗传云：昔有人曰玄石者，从中山酒家酤酒，酒家与之千日之酒，语其节度，比归数百里可至于醉。如其言饮之，至家而醉。其家不知其醉，以为死也，棺敛而葬之。中山酒家计向千日，忆曰：玄石前来酤酒，其醉向解也。遂往问其邻人，曰：玄石死来三年，服已阕矣。于是与其家至玄石冢上，掘而开其棺，玄石于是醉始解，起于棺中。其俗语曰：玄石饮酒，一醉千日。信都属安平，出御枣。雍丘属陈留也。地理志曰：魏，参之分野，南有陈留。桓斌曰：雍丘之粮。清流邺西，出御稻。襄邑属陈留，旧有服官。中都赋曰：朝歌罗绮。又，房子出御绵。清河出缣緫。清河一名甘陵也。善曰：汉书音义，臣瓒曰；跕为躧。跕，都牒反。躧，所解反。薛君韩诗章句曰：均众谓之流，闭门不出容谓之湎。淇园，已见上文。杜预左氏传注曰：水出洹汲郡。汲，卽卫地也。洹或为园。洹，音垣。孔安国尚书传曰：纩，细绵。广雅曰：緫，绢也。广雅曰：够，多也。盖比物以错辞，述清都之闲丽。虽选言以简章，徒九复而遗旨。览大易与春秋，判殊隐而一致。末上林之隤墙，本前修以作系胡计切。逸诗：九变复贯，知言之选。择来比物，谓属变而还复旧贯，则知言之选，择来比物错辞，物土之叙也。屈原远游曰：造旬始，观清都。言虽选言简章，徒至九复，而犹遗其精旨也。春秋推见以至隐，易本隐以之显，所言虽殊，其合德一也。故曰末上林之隤墙，本前修以作系也。前修，谓前贤也。离骚，攓吾法夫前修。司马相如上林赋曰：颓墙填壍，使山泽之人得至。杨雄羽猎赋后曰：放雉兔，收罝罘，与百姓共之。乱者，理也。传曰：有乱臣十人。此皆二赋以其后居正之义，理其前过甚之事也。张衡东京赋曰：相如壮上林之观，杨雄骋羽猎之辞，虽系以隤墙填壍，乱以收其罝罘，卒无补于风规。盖易有系辞之义，而以本于前修以为系胤之意也。系者，胤也。且易之系，述而辨，至于相如初壮上林之观，后说隤墙之事，首尾相劘，非本系辞之流也。而张衡云系以隤墙，谓为系辞同音，于义有未安焉。诸文赋之后乱者，与本绝。于隤墙、收罝罘，虽不与本文绝义，张氏同诸系辞之别，可知也。善曰：韩子曰：连模拟物。列子曰：周穆王暨及化人之宫，王以为清都紫微。班固汉书司马相如赞文曰：推见至隐。言大易、春秋隐显殊而合德若一，故观览而法则之。上林则颓墙填壍，虽本前修而作系，所谓劝百而讽一，故轻末而鄙赋。
　　「其军容弗犯，信其果毅。纠华绥戎，以戴公室。元勋配管敬之绩，歌锺析邦君之肆。则魏绛之贤有令闻也。国语曰：郑伯纳女乐二八，歌钟二肆。公锡魏绛女乐一八，歌锺一肆，曰：子教寡人和戎狄而政诸华，于今八年，七合诸侯，寡人无不得志，与子共之。管敬仲相桓公九合诸侯，魏绛辅晋悼公七合诸侯，故谓之元勋配管敬之绩也。悼公得二肆而赐魏绛一肆，故诸侯歌锺析邦君之肆也。善曰：司马法曰：古者国容不入军，军容不入国。礼记曰：介冑有不可犯。郑玄礼记注曰：信，读如屈伸之伸，假借字也。左氏传，君子曰：杀敌为果，致果为毅。班固汉书述曰：太祖元勋，启立辅臣。毛诗曰：令问令望。闲居隘巷，室迩心遐。富仁宠义，职竞弗罗。千乘为之轼庐，诸侯为之止戈。则干木之德自解纷也。吕氏春秋曰：段干木者，魏文侯敬之，过其庐而轼之。其仆曰：干木，布衣耳，而君轼其庐，不亦过乎？文侯曰：干木不趣俗役，怀君子之道，隐处穷巷，声驰千里之外，未肯以己易寡人也。寡人光乎势，干木富于义。势不如德尊，财不如义高，吾安敢不轼乎？秦欲攻魏，而司马康谏曰：段干木，贤者，而魏礼之，天下皆闻，无乃不可加乎兵。秦君以为然，乃止。干木寂然不竞于俗，故曰职竞弗罗也。逸诗云：兆云询多，职竞弗罗。善曰：汉书曰：司马相如称疾闲居。毛诗曰：诞寘之隘巷。又曰：其室则迩。老子曰：解其纷也。贵非吾尊，重士踰山。亲御监门，嗛嗛同轩。搦女格秦起赵。威振八蕃。则信陵之名若兰芬也。史记曰：魏有隐士曰侯嬴，年七十，家贫，为大梁夷门监者。公子方置酒大会宾客。坐定，从车骑，虚左，自迎侯生。秦兵围邯郸。公子姊为平原君夫人，平原使使让公子。公子数请王，及宾客辩士说王万端。王畏秦，终不听公子。公子用侯生策，使朱亥椎杀将军晋鄙，而夺其军，进击秦军。秦军解去，邯郸遂存。秦兵伐魏，公子驾归，救魏王，魏王以上将授公子。公子使徧告诸侯，诸侯各进兵救魏。公子率五国之兵破秦，至函谷关，秦兵不敢出。当是之时，公子威振天下。善曰：史记曰：侯生直上载，欲以观公子。公子执辔愈恭。然亲御，谓身自为御也。监门，卽侯嬴也。周易曰：谦谦君子，卑以自牧。嗛，古谦字。说文曰：搦，按也。英辩荣枯，能济其厄。位加将相，窒知逸隙之策。四海齐锋，一口所敌，张仪、张禄亦足云也。史记，张仪者，魏人也。始尝与苏秦俱事鬼谷先生学术，苏秦自以不及张仪。仪以学而游说诸侯。尝从楚相饮，楚相亡璧。楚相门下意张仪，曰：仪贫无行，此必盗相君璧。共执仪，掠笞数百，不服，释之。张仪相秦，使于诸侯，皆说之，散其合从之谋。秦封仪为武信君。为秦将取陕，筑上郡塞。范雎者，魏人也。游说欲事魏王，家贫无以自资，乃事魏中大夫须贾。贾怨范雎，以告魏将魏齐，笞击折胁折齿。雎佯死，卽盛以箦中。范雎谓守者曰：公能出我，我必厚谢公。守者乃请弃箦中死人。遂伏匿，更名张禄先生，随秦谒者王稽入秦，谓昭王曰：臣居山东时，闻齐有田单，而不闻其有王也。闻秦有太后、穰侯，不闻其有王也。今太后擅行不顾，穰侯出使不报，华阳、泾阳专断不请。四贵备而国不危者，未之有也。昭王惧，乃疑穰侯，收其印，而相张禄，为应侯。应侯之相秦，蔡泽说曰：今君相秦，计不下席，谋不出廊庙，坐制诸侯，六国不得合从，使天下皆畏秦也。善曰：曹植辅臣论曰：英辩博通。张升及论曰：嘘枯则冬荣。解嘲曰：窒隙蹈瑕，而无所屈也。
　　「搉惟庸蜀与鸲鹊同窠，句吴与黾同穴。善曰：许慎淮南子注曰：搉，扬搉，略也。尚书曰：及庸蜀人。孔安国曰：庸在江、汉之南。左氏传曰：鵒株株。，具瑜反。株，音诛。世本曰：吴孰姑徙句吴。注：孰姑，寿梦也。句吴，太伯始所居地名句吴。句，音沟。说文曰：，虾也，胡蜗反。郑玄周礼注曰：黾，虾蟇属也。黾，莫耿切。一自以为禽鸟，一自以为鱼。善曰；汉贾捐之上书曰：骆越之人，譬犹鱼，何足贪也！锺会荛论曰：吴之玩水若鱼，蜀之便山若禽兽。山阜猥积而踦，泉流迸集而●咽。隰壤瀸漏而沮洳，林薮石留力又而芜秽。山阜猥积，蜀也。泉流迸集，吴也。战国策：段规谓韩王曰：分地必取成皋，韩王曰；成皋石留之地，无所用之也。石留之地，喻土地多石，犹人物之有留结也。一曰：壤漱而石也。或作溜字。善曰：广雅曰：踦，倾侧也。字书曰：迸，散走也。●咽，流不通也。●，乌朗反。公羊传曰：瀸者何？渍也。作廉反。周易曰：瓮敝漏。然漏犹渗也。渗，所禁反。毛诗曰：彼汾沮洳。毛苌曰：沮洳，其渐洳也。汉书杨恽曰：芜秽不治。穷岫泄云，日月恒翳。宅土熇暑，封疆障疠。吴、蜀皆暑湿，其南皆有瘴气。善曰：泄，犹出也。埤苍曰：熇，热貌，许妖切。蔡莽螫适剌力割，昆虫毒噬。蔡莽螫剌，多毒草也。昆虫毒噬，蝮蛇鸩鸟之属也。善曰：王逸楚辞注曰：蔡，草莽也。方言曰：莽，草也，南楚曰莽。郑玄礼记注曰：昆，明也。明虫者，阳而生，阴而藏。诗序曰：文王德及鸟兽昆虫。汉罪流御，秦余徙●。杨雄蜀都赋曰：秦、汉之徙，充以山东。货殖传曰：秦破赵、迁卓氏于蜀。汉时，日南、北景、合浦、九真亦皆有徙者，息夫躬、孙宠之属焉。善曰：左氏传：舜流四凶族，以御螭魅。广雅曰：●，余也，力制反。宵貌蕞罪陋，禀质遳脆蒋卫。巷无杼直吕首，里罕耆耋。地理志曰：江南卑湿，丈夫多夭。巴、蜀轻易淫泆，柔弱褊阨。汉书曰：人宵天地之貌。方言曰：燕记曰：丰人杼首。杼首，长首也。燕谓之杼。交、益之人，率皆弱陋，故曰无杼首也。善曰：左氏传曰：蕞尔小国。杜预曰：蕞尔，小貌也。广雅曰：质，躯也。遳，亦脆也，七戈反。说文曰：脆，少●易断也。左氏传曰：王使宰孔谓齐侯曰：伯舅耋老。杜预曰：七十曰耋。或魋直追髻而左言，或镂肤而钻发。或明发而嬥歌，或浮泳而卒岁。杨雄蜀记曰：蜀之先代，人椎结左语，不晓文字。嬥，讴歌，巴土人歌也。何晏曰：巴子讴歌，相引牵连手而跳歌也。潜行为泳。诗曰：汉之广矣，不可泳思。善曰：汉书，淮南王曰：越钻发文身之人。张揖以为古翦字也，子践反。文身，卽镂肤也。毛诗曰：明发不寐。尔雅曰：嬥嬥契契，愈遐急也。郭璞曰；赋役不均，贤人忧叹，远急切也。佻或作嬥，音苇苕，一音徒了反。毛诗曰：何以卒岁？风俗以韰果为婳，人物以戕害为艺。善曰：杨雄反骚曰：何文肆而质韰。应劭曰：韰，狭也，下介切。方言曰：惈，勇也。果与惈古字通。说文曰：婳，静好也，音画。左氏传曰：自内害其君曰杀，自外曰戕。七良反。威仪所不摄，宪章所不缀。礼记曰：孔子宪章文、武。善曰：毛诗曰：朋友攸摄，摄以威仪。贾逵国语注曰；缀，连也。由重山之束阨乌介，因长川之裾势。距远关以窥俞，时高樔而陛制。重山束阨，谓蜀也。长川裾势，谓吴也。汉书曰：形束壤制。善曰：束扼，拘束其民，由于湫厄也。据势，依据川之形势也。窥，望尊位也。陛制，亦以高樔之陛，而能约制其民也。汉书音义，言其土地形势足以束制其人也。据，古据字，九御切。薄戍绵幂，无异蛛蝥之网；弱卒琐甲，无异螳蜋之卫。善曰：绵幂，微貌。吕氏春秋，汤祝曰：蛛蝥作罔罟，今之人学之。蛛，音株。蝥，莫侯反。庄子，蘧伯玉谓颜阖曰：汝不知夫螳蜋乎？怒其臂以当车辙，不知其不胜任也。
　　「与先世而常然，虽信险而剿绝。揆既往之前迹，卽将来之后辙。成都迄已倾覆，建邺则亦颠沛。善曰：尚书曰：天用剿绝其命。剿，子小反。左传，吕相绝秦曰：倾覆我社稷。论语曰：颠沛必于是。马融曰：颠沛，僵仆也。顾非累卵于迭棊，焉至观形而怀怛！善曰：言其危惧易见，不俟观形也。说苑曰：晋灵公造九层台，孙息闻之，求见曰：臣能累十二博棊，加九鸡子其上。公曰：子作之。孙息以棊子置下，加九鸡子于其上。灵公曰：危哉！孙息曰：是不危，复有危于此者。九层之台，三年不成，邻国将欲兴兵，社稷亡灭，君欲何望？公卽坏台。贾逵国语注曰：怛，惧也。权假日以余荣，比朝华而庵奄蔼。善曰：权，犹苟且也。楚辞曰：聊假日以须时。说文曰：木堇，朝华暮落。览麦秀与黍离，可作谣于吴会。」善曰：尚书大传曰：微子将□朝周，过殷之墟，见麦秀之●●，曰：此父母之国，宗庙社稷所立也。志动心悲，欲哭则为朝周，俯泣则妇人推而广之，作雅声。毛诗序曰：黍离，闵宗周。大夫行役，过故宗庙宫室，尽为禾黍，而作是诗。
　　先生之言未卒，吴蜀二客，●焉相顾，●焉失所。有腼瞢容，神惢形茹。气离坐，墨而谢。●，惧也。左传曰：驷氏●惧。毛诗曰；有腼面目。瞢，愧也。左传曰：亦无瞢焉。杨雄方言曰：惭也，荆杨之间曰。善曰：张以，先垄反。今本并为●。●，大视，呼缚反。说文曰：●，失意视，他狄反。字书曰：，垂也，谓垂下也。惢，与同，而髓切。说文曰：惢，心疑也，亦而髓反。吕氏春秋曰：以茹鱼驱蝇，蝇愈至而不可禁。然茹，臭败之义也，如举反。广雅曰：，释也，施纸反。，勑典反。杜预左氏传注曰：墨，色下也。说文曰：谢，辞也。曰：「仆党清狂，怵迫闽濮卜。习蓼虫之忘辛，翫进退之惟谷。非常寐而无觉，不覩皇舆之轨躅。汉书，昌邑王贺传曰：贺清狂不慧。注，色理清徐而心不慧，故曰清狂也。贾谊鵩鸟赋曰：怵迫之徒，或趣西东。善曰闽，已见吴都赋。孔安国尚书注曰：濮国在江、汉之南。楚辞注曰：蓼虫不知从乎葵藿。王逸曰：蓼虫处辛剌，食苦恶，不从葵藿食甘美。毛诗曰：人亦有言，进退惟谷。又曰：尚寐无觉。楚辞曰；恐皇舆之败。班固汉书，班嗣曰：伏周、孔氏之轨躅。音义曰；躅，迹也。过以剽之单慧，历执古之醇听。杨雄方言曰：剽，轻也。善曰：郑玄礼记注曰：过，犹误也。王逸楚辞注曰：历，逢也。老子曰：执古之道。，敷剑切。剽，匹妙反。兼重一龍反以繆，偭辰光而罔定。善曰：言既重其而又累其繆也。广仓曰：，用心幷誤也，方奚反。说文曰；，重次第物也，弋豉反。汉书音义应劭曰：偭，背也，音面。国语曰：次序三辰。贾逵曰：日月星也。先生玄识，深颂靡测。得闻上德之至盛，匪同忧于有圣。老子曰；古之士微妙玄通，深不可识。夫惟不可识，故强为之颂，故曰先生玄识，深颂靡测。又曰：上德无为而无不为。易曰：显诸仁，藏诸用，鼓万物而不与圣人同忧，盛德大业，至矣哉！夫圣人亲忧其事，然后能立。易体无为而无不为，自然动物，而不与圣人同忧。盖谓治合造化，出于形器之表者，圣人无所复闻，无复恤也，故曰鼓万物而不与圣人同忧。其上赋中云显仁翌明，藏用玄默，故下覆报言之也。善曰：王弼周易注曰：不与圣人之忧，忧君子之道不长，小人之道不消，黍稷之不茂，荼蓼之蕃殖。至于乾坤，简易是常，无偏于生养，无择于人物，不能委曲与彼圣人，同此忧之。抑若春霆发响，而惊蛰飞竞。潜龙浮景，而幽泉高镜。善曰：二客闻言，朗然心悟，犹春霆响，惊蛰纷然而竞飞，龙彩幽泉，焕然而照也。吕氏春秋曰：闻春始雷，则蛰虫动矣。诗推度客曰：震起而惊蛰睹。周易曰：潜龙勿用也。虽星有风雨之好，人有异同之性。庶觌蔀家与剥庐，非苏世而居正。尚书洪范曰：庶人惟星，星有好风，星有好雨，言人心之不同如星之所好异。易曰：丰其屋，蔀其家，小人剥庐。楚辞九章曰：蔀也必独立。春秋公羊传曰：君子大居正。善曰：言己因此幸见蔀家剥庐之凶，非谓悟世而居正道也。尔雅曰：庶，幸也。王弼周易注曰：蔀，覆暧鄣光明之物也。既丰其屋，又覆其家，屋厚家覆，闇之甚也。王逸楚辞注曰：苏，寤之也。且夫寒谷丰黍，吹律暖之也。情爽曙，箴规显之也。刘向别录曰：邹衍在燕，有谷，地美而寒，不生五谷。邹子居之，吹律而温至黍生，今名黍谷。善曰；孔安国尚书注，爽，明也。说文曰：曙，旦明也。虽明珠兼寸，尺璧有盈。曜车二六，三倾五城，未若申锡典章之为远也。太史书曰：田敬仲世家传曰：齐威王二十四年，与魏惠王会田于郊。魏王问曰：王亦有宝乎？曰：无有也。魏王曰：若寡人小国也，尚有径寸之珠，照车前后十二乘者十枚，奈何以万乘之国而无宝乎！善曰：尹文子曰：田父得宝玉径寸，置于庑上，其夜照一室。史记曰：赵惠文王得楚和璧，秦昭王闻之，愿以十五城请易璧。毛诗曰：申锡无疆。
　　「亮曰：日不双丽，世不两帝。天经地纬，理有大归。安得齐给守其小辩也哉！」二客自言安能守此者自晦也。荀卿子曰：辩说譬论，齐给便利，而不慎义，谓之说。善曰：礼记曰：天无二日，主无二王。汉书文帝赐尉他书云：两帝并立。新序单襄公曰：经之以天，纬之以地，经纬不爽，天之象也。家语，孔子曰：小辨害义，小言破道也。
　　文选考异
　　魏都赋注「魏曹操都邺」下至「以魏都依制度」　袁本、茶陵本无此一节注，是也。案：此二本亦尚未窜入，其并非五臣注更明。
　　左太冲　茶陵本此下有「刘渊林注」四字，袁本无。案：各本皆非也，当有「张载注」三字。何云前注「张载为注魏都」，陈云赋末「善曰张以先陇反云云」，则知卷首本题张孟阳注，与前合，后来误作刘渊林耳。所说是也。袁、茶陵赋中每节注首「刘曰」，皆非，盖合并六家时已误其题矣。
　　注「尔雅曰权舆」　袁本、茶陵本无「尔雅曰」三字。
　　注「剧秦美新序曰」　案：「序」字不当有。各本皆衍。
　　注「班固汉书述曰彰其剖判」　袁本、茶陵本无此十字。
　　注「杨雄交州箴曰」　袁本、茶陵本无「交」字。案：汉书曰「作州箴」，余所引有「某州箴者」，疑皆后人所添而此为是也。
　　注「杜笃通边论曰亲录译导缓步四来」　袁本、茶陵本无「通录四来」四字。案：尤校添之也。
　　以中夏为喉不以边垂为襟也　袁本、茶陵本「喉」下有「舌」字，「襟」下有「带」字。案：详注皆不当有，二本非。又「襟」依注字善作「衿」，盖五臣「襟」而各本乱之。
　　注「而附着于大中之道也」　袁本、茶陵本「而」作「又不」，无「于」字。
　　注「莫不贡职」　袁本、茶陵本「贡职」作「来贡」。案：尤校改之也。
　　注「汉书曰单于」下至「百蛮贡职」　袁本、茶陵本无此十九字。
　　而徒务于诡随匪人　茶陵本「人」作「民」，云五臣作「人」。袁本作「人」，无校语。案：「民」字是也。尤以五臣乱善，又并注「同于匪民」亦改「人」，皆非。
　　注「诡随匪人言诡善随恶」　袁本、茶陵本「诡随匪人言」五字作「徒务于」三字。
　　注「诡随诡人之善随民之恶」　袁本、茶陵本无上「诡随」二字，「恶」下有「者也」二字。
  </div>
  <div class="pagination">
   <a href="文选_page13.html">
    上一页
   </a>
   <span>
    ...
   </span>
   <a href="文选_page9.html">
    9
   </a>
   <a href="文选_page10.html">
    10
   </a>
   <a href="文选_page11.html">
    11
   </a>
   <a href="文选_page12.html">
    12
   </a>
   <a href="文选_page13.html">
    13
   </a>
   <span class="current-page">
    14
   </span>
   <a href="文选_page15.html">
    15
   </a>
   <a href="文选_page16.html">
    16
   </a>
   <a href="文选_page17.html">
    17
   </a>
   <a href="文选_page18.html">
    18
   </a>
   <a href="文选_page19.html">
    19
   </a>
   <span>
    ...
   </span>
   <a href="文选_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
