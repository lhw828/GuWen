<!DOCTYPE html>
<html>
<head>
    <meta charset="UTF-8">
    <title>宋文鉴 - 第 70 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 70 页/共 75 页</h1>
    <div class="content">　　祭文
　　祭薛尚书文　　　　　　　　　欧阳修
　　景祐之元公初解政虽告于家而疾未病若修之鄙敢辱公知公于此时欲以女归公徳方隆谓当再起齐大之婚敢辞以礼天不慗遗公薨忽然其后二年卒追前言生死之间以成公志挂剑于墓古人之义公敏于材刚毅自励不顾不随以直而遂命也在天位则难期惟其行已敢言是师有罪之身窜逐困拘生不及门不送车致诚薄奠因道终初
　　祭尹子渐文　　　　　　　　　欧阳修
　　呜呼天于万物与吾人孰爱憎而薄厚其生未始以一齐其死宜其有夭寿苟百年者亦死则短长之何较惟善人之可喜谓宜在世而常存曰仁者寿兮是亦爱之者之説谓善必福兮得非以已而推天祸福吉凶至其难通虽圣人亦曰命而罕言兮岂其至而辞穷寿夭置之吾不能问嗟乎子渐吾独有恨我不见子于今几时自子得懐始有见期子不能来我欲亟往子今安归我往何访昔我在朝谏官侍从职当荐贤知子不贡朋党之诬苟避谗讽两相知而以心谓尺书之不用遂声音之永隔哭不闻而徒恸嗟此奠之一觞本冀欢言之可共往莫及兮难追哀以辞而永送
　　祭尹师鲁文　　　　　　　　　欧阳修
　　嗟乎师鲁辩足以穷万物而不能当一狱吏志可以狭四海而无所措其一身穷山之崖野水之濵猿猱之窟麋鹿之羣犹不容于其间兮遂即万鬼而为隣嗟乎师鲁世之恶子之多未必若爱子者之众何其穷而至此兮得非命在乎天而不在乎人方其奔颠斥逐困扼艰屯举世皆寃而语言未尝以自及以穷至死而妻子不见其悲忻用舍进退屈伸语黙夫何能然乃学之力至其握手为诀隐几待终顔色不变笑言从容死生之间既已能通于性命忧患之至宜其不累于心胷自子云逝善人宜哀子能自逹予又何悲惟其师友之益年生之旧情之难忘言不可防嗟乎师鲁自古有死皆归无物惟圣与贤虽埋不没尤于文章炜若星日子之所为后世师法虽嗣子尚防未足以付予而世人藏之庶可无于坠失子于众人最爱予文寓辞千里侑此一罇冀以慰子闻乎不闻
　　祭苏子美文　　　　　　　　　欧阳修
　　哀哀子美命止斯邪小人之幸君子之嗟子之心胸蟠屈龙蛇风云变化雨雹交加忽然挥斧霹轰车人有遭之心惊胆落震仆如麻须防霁止而囬顾百里山川草木开发萌芽子于文章雄豪放肆有如此者吁可怪邪嗟乎世人知此而已贪悦其外不窥其内欲知子心穷逹之际金石虽坚尚可破碎子于穷逹始终仁义唯人不知乃穷至此蕴而不见遂以没地独留文章照辉后世嗟世之愚掩抑毁伤譬如磨鉴不灭愈光一世之短万世之长其间得失不待较量哀哀子美来举予觞
　　祭范文公文　　　　　　　　　欧阳修
　　呜呼公乎学古居今持方入圆丘轲之艰其道则然公曰彼恶公为好讦公曰彼善公为树朋公所勇为公则躁进公有退让公为近名谗人之言其何可聴先事而斥羣讥众排有事而思虽仇谓材毁不吾伤誉不吾喜谁非公徒谗人岂多公志不舒善不胜恶岂其然乎成难毁易理又然欤呜呼公乎欲壊其栋先催桷榱倾巢破鷇披折傍枝害一损百人谁不罹谁为党论是不仁哉呜呼公乎易名谥行君子之荣生也何毁没也何称好死恶生殆非人情岂其生有所嫉而死无争自公云亡谤不待辨愈乆愈明由今可见始屈终伸公其无恨写懐平生寓此薄奠
　　祭杜文公文　　　　　　　　　欧阳修
　　士之进显于荣禄者莫不欲安享于丰腴公为辅弼饮食起居如陋巷之士壊堵之儒他人不堪公处愉愉士之退老而归休者所以思自放于闲适公居于家心在于国思虑精深言辞感激或逹旦不寐或忧形于色如在朝廷而官有责呜呼进不知富贵之为乐退不忘天下以为心故行于已者老益笃而信于人者乆愈深仁之爱公宁有猒已寿胡不多八十而止自公之丧道路嗟咨况于愚鄙久辱公知系官在朝心往神驰送不临穴哭不朢帷衔辞写恨有涕涟洏
　　祭石曼卿文　　　　　　　　　　欧阳修
　　呜呼曼卿生而为英死而为灵其同乎万物生死而复归于无物者暂聚之形不与万物共尽而卓然其不朽者后世之名此自古圣贤莫不皆然而着在简册者昭如日星呜呼曼卿吾不见子乆矣犹能髣髴子之平生其轩昂磊落突兀峥嵘而埋藏于地下者意其不化为朽壤而为金玉之精不然生长松之千尺产灵芝而九茎奈何荒烟野蔓荆棘纵横风凄露下走燐飞萤但见牧童樵叟歌唫而上下与夫惊禽骇兽悲鸣踯躅而咿嘤今固如此更千秋而万嵗兮安知其不宂藏狐貉与鼯鼪此自古圣贤亦皆然兮独不见夫累累乎旷野与荒城呜呼曼卿盛衰之理吾固知其如此而感念畴昔悲凉凄怆不觉临风而陨涕者有媿乎太上之忘情
　　祭丁学士文　　　　　　　　　欧阳修
　　呜呼元珍善恶之殊如火与水不能相容其势然尔是故乡人皆好孔子不然恶于不善然后为贤子之美才懿行纯徳谁称诸朝当世有识子之憔悴遂以湮沦问孰恶子可知其人毁善之言譬若蝇矢防彼白玉濯之而已小人得志蹔快一时要其得失后世方知受侮被谤无如仲尼巍然衮魄不祀桓魋孟轲之道愈久弥光名尊四子不数臧仓是以君子修身而俟扰扰奸愚经营一世殆荣华之销歇嗟泯没其谁记是皆生则狐防死为狗彘惟一贤之不幸厯千载而犹伤自古孰不有死至今独吊乎沅湘彼灵均之事业初未见于南邦使不遭罗于放斥未必功显而名彰然则彼谗人之致力乃借誉而揄扬呜呼元珍道之通塞有命在天其如予何孔孟亦然何以慰子聊为此言寄哀一奠有涕涟涟
　　祭吴大资文　　　　　　　　　欧阳修
　　惟公以孔孟之学晁董之文佐佑三朝始终一节顾惟庸缪敢启光尘而金门玉堂早接隽游之末紫枢黄阁晚陪国论之余虽出处之畧同在进退而则异余实衰病乆思返于田畴公方盛年宜复还于廊庙岂期白首来哭素惟饮醉百分尚想平生之意气写哀一奠不知涕泪之纵横
　　祭孙仆射文【代诸朝贤作】　　　　宋　祁
　　呜呼圆方相函有奥有清禀乎粹灵贤人挺生筌宰相期有暌有遇值其嘉防盛烈斯举允矣我公懿徳乘时总是二美蔚为人师齐风泱泱洙浴訚訚弱龄就傅典学书绅巾箱襞积油素纷纶神宗御天擢首儒先所立卓尔其声襃然一命筮仕十铨宻啓缓玦缁帷繙经璧水礼有爱羊河无渡豕我冠两梁我绂斯皇进陪朝襘兼侍潘房诸家去圣诋諆夺攘空言秕稗异制桁杨公愤若时毅然含章层埤发墨塞路摧杨诜诜学徒终知向方章圣临驭神庭搆宇命公待诏轩然凤举邦实上贤人荣稽古鲠亮摩切优游愽裕匪尺是枉伊柔弗茹前滕宸帷叩头省户砥刃以须衮章輙补谋之其臧庶遄沮帝念蒸黎连翩出麾奉行细札褰去埀帷神明树政乐职闻诗居则率俾去而见思乃践谏霤乃官琐闱长君继明进阶贰卿追锋趣召燕席光亨宣室清问华光授经有猷有为弗猥弗并典常坟大武戒汤铭诵言必对嘉猷是经曰首魁垒与世作程银台崇崇公阅其封牧驺耳耳公専厥使或司绵蕞或教国子惟公得之异乎求之截河弗溷导疑靡亏大车而载秋阳以辉鸿飞冥冥不慕矰弋公居法从志澹虚极抗章引年阖门谢客上所固留愿焉弗获龙筦纳言得请柬藩奎钩洒翰宴斚申恩亦命四近赋诗赠言卧閤逾嵗乞骸去位春坊传席菟裘仙里疏受挥金式宴以喜广徳挂车贻孙及子天且佚老君能知止向用五福与善则常公明且哲宜夀而昌天乎弗淑萎哲殱良皖箦占命忠言孔彰玉辉金相掩此不旸人彛代矩今也云亡士类相吊朝家悯伤恤恩告第蹏书宻章髙明令终防公孰当某等或奉绪言或庥大庇游藩防润挹流疏秽平日函文今兹交臂拘此宿官永乖薄酹有李成蹊有碑堕涙遐赍令芳庶展哀忾呜呼哀哉
　　祭孔中丞文　　　　　　　　　石　介
　　昔公为谏议大夫知兖州臣僚有以诗千篇献上者执政者即请进为龙图阁直学士上曰千首诗岂若孔某一言即日拜公龙图阁直学士公再为中丞风格益峻及公没刘平战死于阵谗贼害忠良诬奏平非战屈乃叛耳天子怒将夷平家平家胥靡就阙寃号道途逄驺唱中丞来平家将叩中丞马言其事两街卖贩儿以数千叹曰徒往诉耳是非孔中丞者平家恸哭而止噫至尊极者君至愚暗者民尊极则不信愚暗则难开非公至忠岂能动尊极耶非公至诚岂能感愚暗耶动乎尊极感乎愚暗公之道格于上下矣呜呼公之生也君称之公之死也人感之公之道全于死生矣夫道格于上下为着全于生死为难举是二节公之道充于天地之间矣大冬残腊风号云咽节物惨淡心肝摧折炉烟氤氲樽酒冷烈享诚不享味公来降兹
　　祭王沂公文　　　　　　　　　尹　洙
　　景祐初公临洛师某在幕府公以才敏见目数被器使议狱处事某或依违其言公必丁宁朂以正道及公再秉大政尝以身事有请门下公庄色厉辞不少恩假某始惧中慊终则大悟呜呼凡公语言虽因事见诲然公在大位黙不敢传公今薨谢輙録以自思一言之诬天实鉴之以衰服不获备故吏之列情礼莫伸呜呼哀哉
　　祭梅圣俞文　　　　　　　　　刘　敞
　　谨以清酌庶羞祭于圣俞二十五兄之灵乃者隣几病革君往问之退而过我相对嗟咨我视君色异于他时自为君诊劝君从医君虽我信其中犹疑明日大飨四方来贺奉觞上寿戎客在坐百辟相趋敢或私卧赐食上前谨惧已过疾果大作仆而不能起俗医控搏以表为里中涸外干翕翕如燬势一大跌不得中止俯仰晨夕遂有生死痛骇惊呼曷云能已孰谓旬日杀二贤士呜呼哀哉物固有生生固有命岂曰君子独天其性君之文学信于友朋君之孝友乡党是称仕不过庸寿不百龄一至于此何其不平丧还故乡义从此诀哭送遁周情岂能絶
　　告伯父殡文　　　　　　　　　刘　敞
　　古者庶人之防隣里执事在其士千里赴义及其送涂潦毋避焉有至亲而或不至某独不幸受命典城戎马是司匍匐不能不哭于堂不祖于堂不祖于庭窆不复土虞不奉牲回朢万里悲号失声门外之治王命实行葢古亦云不即人情于奠陈词以昭哀诚
　　祭范颍州文　　　　　　　　　王安石
　　呜呼我公一世之师由初迄终名节无疵明肃之盛身危志殖瑶华失位又随以斥治功亟闻尹帝之都闭奸兴良稚子歌呼赫赫之家万首俯趋独绳其私以走江湖士争留公蹈祸不栗有危其辞谒与俱出风俗之衰骇正怡邪蹇蹇我初人以疑嗟力行不囬暮者兴起儒先酋酋以节相侈公之在贬愈勇为忠稽前引古谊不营躬外更三州施有余泽如酾河江以灌寻尺宿臧自解不以刑加猾盗涵仁终老无邪讲艺歌暮来千里沟川障泽田桑有喜戎孽猘狂敢齮我疆铸印刻符公屏一方取将于伍后常名显收士至佐维邦之彦声之所加虏不敢濒以其余威走敌完隣昔也始至疮痍满道药之飬之内外完好既其无为饮酒笑歌百城宴眠吏士委蛇上嘉曰材以副枢宻稽首辞让至于六七遂参宰相厘我典常扶贤賛保乱穴除荒官更于朝士变于乡百治具修偷墯勉强彼阏不遂归侍帝侧卒屏于外身屯道塞谓宜耉考尚有以为神乎孰忍使至于斯葢公之才犹不尽试肆其经纶功孰与计自公之贵廐库逾空夷其色辞傲讦以容化于妇妾不靡珠玉翼翼公子绨恶粟闵死怜穷惟是之奢孤女以嫁男成厥家孰堙于深孰锲乎厚其传其详以法永乆硕人今亡邦国之忧矧鄙不肖辱公知尤承凶万里不往而留涕哭驰辞以賛醪羞
　　祭吴冲卿文　　　　　　　　　王安石
　　呜呼公命在酉长我一时公先我茁我后公萎中间仕宦有合有离后我所践公輙仍之出则交辔处则连攘坐肘则并行肩则差岂愿敢及天实我贻公之停蓄及所设施有诰有诔亦有铭诗又将有史传所不疑我既惫眊何辞能为婚姻之故唯以告悲
　　祭杜待制文　　　　　　　　　王安石
　　士耻无材耻不修身身修而材有不及民凡世可愿于公皆有孰窘其年不使难老贵者善防其有孰窥公心豁豁不置墙帷有挟易骄不难拒善公义所在服之无贱惟以时施宜以毎成又况于公强果以行物贵于时常以其少悲矣子思我如其久钟山北蟠江落而东完厚宻牢万世之宫其归孰知愚与在此酹公以文以配铭史










　　宋文鉴巻一百三十三
　　钦定四库全书
　　宋文鉴巻一百三十四
　　宋　吕祖谦　编
　　祭文
　　祭韩钦圣文　　　　　　　　　王安石
　　嗟为君兮邦之特目掦秀兮顔髪泽纷百家兮并渉超独懐兮道徳博荡荡兮无畛寛恂恂兮莫逆出当官兮发论使权彊兮累息年何尤兮止此禄不多兮谁啬具壶觞兮酹哭攀防车兮启夕岂独愁兮吾僚隐多闻兮谅直顾笑语兮已矣冀来嘉兮魂魄
　　祭曾博士文　　　　　　　　　王安石
　　呜呼公以罪废实以不幸卒困以天亦惟其命命与才违人实知之名之不幸知者为谁公之闾里宗亲党友知公之名于实无有呜呼公初公志如何孰云不谐而厄孔多地大天穹有时而毁星日脱败山倾谷圯人居其间万物一偏固有穷通世数之然至其寿夭尚何忧喜要之百年一蜕以死方其生时窘若囚拘其死以归混合空虚以生易死死者不祈唯其不见生者之悲公今有子能隆公后惟彼生者可无甚悼嗟理则然其情难忘哭泣驰辞往侑奠觞
　　祭王深甫文　　　　　　　　　王安石
　　嗟嗟深甫真弃我而先乎孰谓深甫之壮以死而吾可以长年乎虽吾昔日执子之手归言子之所为实受命于吾母曰如此人乃与为友吾母知子过于子初终子成徳多吾不如呜呼天乎既防吾毋又夺吾友虽不即死吾何能乆抟胸一恸心摧志朽泣涕为文以荐食酒嗟嗟深甫子尚知否
　　祭欧阳少师文　　　　　　　　曾　巩
　　惟公学为儒宗材不世出文章逸发醇深炳蔚体备韩马思兼庄屈埀光简编焯若星日絶去刀尺混然天质辞穷巻尽含意未卒读者心醒开防愈疾当代一人顾无俦匹谏垣抗议气震囬遹鼓行无前防防非恤世伪难胜孤坚意窒紫防玉堂独当大笔二典三谟生明藏室弥挫弥厉诚纯志壹斟酌损益论思得失经体虑萌沃心造膝帝曰汝贤引登辅弼公在庙堂尊明道术清静简易仁民爱物敛不烦苛令无迫猝栖置木索里安户逸犊敛兵革天清地谥日进昌言从容宻勿开建国本情忠力悉卯未之嵗龙驾飊歘再极大艰垂绅秉笏乾坤正位上下有秩功被社稷等夷召毕公在庙堂总持纪律一用公直两忘猜昵不挟朋比不虞讪嫉独立不回其刚仡仡爱飬人材奬成诱掖甄拔寒素振兴滞屈以为己任无有废咈维公平生恺悌忠实内外洞澈初终若一年始六十恳辞冕黻连章累嵗乃俞所乞放意丘樊脱遗羁馽沉浸图史左右琴瑟气志浩然不陋蓬荜意谓百龄重休累吉还斡鼎轴賛微计宻云胡倾俎慗遗则弗闻讣失声眦泪横溢戅宜不敏早防振防言繇公诲行繇公率戴徳不酬懐情独郁西朢轻车莫持纼绋维公荦荦徳义譔述为后世法终不泯没记辞叙心曷能髣髴呜呼哀哉
　　祭王平甫文　　　　　　　　　曾　巩
　　呜呼平甫决江河不足以为子之髙谈雄辩吞云梦不足以为子之慱闻强记至若操纸为文落笔千字倘往恣肆如不可穷秘恠恍惚亦莫之系皆足以髙视古今桀出伦类而况好学不倦垂老愈専自信独立在约弥厉而志屈于不伸材穷于不试人皆待子以将昌神胡速子于长逝呜呼平甫余昔相逄我壮子稚间托婚姻相期道义毎心服于超轶亦情亲于乐易何堂堂而山立忽泯泯而飊驶计皎皎而犹疑泪汍汍而莫制聊寓荐于一觞纂斯言而见意
　　祭欧阳文忠公文　　　　　　　苏　轼
　　呜呼哀哉公之生于世六十有六年民有父母国有蓍龟斯文有传学者有师君子有所恃而不恐小人有所畏而不为譬如大川乔岳不见其运动而功利之及于物者葢不可以寻计而周知今公之没也赤子无所仰芘朝廷无所稽疑斯文化为异端而学者至于用夷君子以为无与为善而小人沛然自以为得时譬如深渊大泽龙亡而虎逝则变怪杂出舞防鱓而号狐狸昔其未用也天下以为病而其既用也则又以为迟及其释位而去也莫不冀其复用至其请老而归也莫不惆怅失望而犹庶几于万一者幸公之未衰孰谓公无复有意于斯世也奄一去而莫予追岂厌世溷浊洁身而逝乎将民之无禄而天莫之遗昔我先君懐宝遁世非公则莫能致而不肖无状因縁出入受教于门下者十有六年于兹闻公之丧义当匍匐往救而懐禄不去愧古人以忸怩缄词千里以寓一哀而已矣葢上以为天下恸而下以哭其私呜呼哀哉
　　祭魏国韩令公文　　　　　　　苏　轼
　　天生元圣必作之配有神司之不约而防既生尧舜禹稷自至仁宗龙飞公举进士妙龄秀发秉笔入侍公于是时仲舒贾谊方将登庸盗起西夏四方骚然帝用不赦授公鈇钺往督西旅公于是时方叔召虎入賛兵政出殿大邦恩威并行春雨秋霜兵练民安四夷屈降公于是时临淮汾阳帝在明堂欲行王政羣后奏功罔底于成召自北方付之枢衡公于是时萧曹魏邴二帝山陵天下悸忷呼吸之间有雷有风有存有亡有兵有戎公于是时伊尹周公功成而退三镇偃息天下嗷然曷日而复毕公在外心在王室房公且死征辽是防呜呼哀哉六月甲寅人之无禄丧我宗臣我有黎民谁与教之我有子孙谁与保之巍巍堂堂宁复有之公之云云我无日矣恸哭涕流何嗟及矣昔我先子没于东京公为二诗以祖其行文追典诰论极皇王公言一出孰敢改评施及不肖待以国士非我自知公实见谓父子昆弟并出公门公不责报我岂怀恩惟此涕泣实哀斯人有肉在俎有酒在樽公归在天宁闻我言呜呼哀哉
　　祭任师中文　　　　　　　　　苏　轼
　　允义大夫维蜀之珎诗之老成易之文人去我十年其徳日新庶一见之遽没元身惟慥与轼匪友则亲自丙以降昔惟州民旅哭于庭恻焉酸辛祸福之来孰知其因自寿自夭自屈自信天莫为之矧凡鬼神生荣死哀自昔所难持此令名归于九原
　　黄州再祭文与可文　　　　　　苏　轼
　　呜呼哀哉我官于岐实始识君方口秀眉志信而文志气大刚谈词如云一别五年君誉日闻道徳为膏以自濯薰艺学之多蔚如秋蕡脱口成章粲莫可耘骋骋百家错落纷纷使我羞叹笔砚为焚再见京师黙无所云杳兮清深落其华芬昔蓺我黍今熟其饙啜醨歌呼得淳而醺天力自然不施胶筋坐了万事气回三军笑我皇皇独违垢纷俯仰三州眷恋桑枌仁施草木信及麋麕昂然来归独立无羣俛焉复去初无戚欣大哉死生凄怆蒿焄君没谈笑大钧徒勤防之西归我窜江濆何以荐君采江之芹相彼日月有朝必曛我在茫茫凡几合分尽此一觞归安于坟呜呼哀哉
　　祭范蜀公文　　　　　　　　　苏　轼
　　呜呼仁宗在位四十二年畦而种之有得皆贤既厯三世悉为名臣今如晨星存者几人孰如我公頋大光明导日而升灿焉长庚死生契濶公独寿考天实耆之以殿诸老二圣嗣位仁义是施公昔所言畧行无遗维乐未和公寝不宁乐成而薨公往则瞑凡百君子愿公无极胡不万年以重王国责难之忠爱莫助之嗟我后来谁复似之吾先君子秉徳不耀与公弟兄一日之少穷逹不齐欢则无间岂以闾里忠义则然先君之终公时在陈宵梦告行晨起讣闻先友尽矣我亦白发闻公之防方食哽噎堂堂我公岂其云亡望公凛然犹举我觞
　　祭欧阳文忠公夫人文　　　　　苏　轼
　　呜呼文忠之薨十有八年士无所归散而自贤我是用惧日登师门既友诸子入拜夫人望之愀然有穆其言简肃之肃文忠之文虽无老成典刑则存何以嗣之使世不忘诸子惟迨好学而刚夫人实使兄弟吾孙徼福文忠及我先君出守东南往违其顔病不能见卒以讣闻自敛及餽奠莫亲匪愧于今有腼昔人寓词千里侑此一樽尚享
　　颍州祭欧阳文忠公文　　　　　苏　轼
　　呜呼轼自龆齓以学为嬉童子何知谓公我师昼诵公文夜梦见之十有五年乃克见公公为拊掌欢笑改容此我辈人余子莫羣我老将休付子斯文再拜稽首过矣公言虽知其过不敢不勉契濶艰难见公汝隂多士方哗而我独南公曰子来实获我心我所谓文必与道俱见利而迁则非我徒又拜稽首有死无易公虽云亡言如皎日元祐之初起自南迁叔季在朝如见公顔入拜夫人罗列诸孙敢以中子请婚叔氏夫人曰然师友之义凡二十年再升公堂深衣庙门垂涕失声白发苍顔复见颍人颍人思公曰此门生虽无以报不辱其门清颍洋洋东注于淮我怀先生岂有涯哉
　　祭滕大夫母杨夫人文　　　　　苏　轼
　　呜呼士盛庆厯如汉武宣用兵西方故西多贤惟时滕公实显于西文武殿邦尹范是齐功名不终有命有义我时童子知为公喟四十余年墓木卜围乃识其子倾葢不疑忠厚且文前人是以秉心平反慈训则尔仰止徳人如冈如陵升堂而拜犹愧未能岂其防疾一恸永已胡不百年以慰其子寿禄在天考终非亡鹊巢之应子孙其昌
　　祭栁仲逺文二首　　　　　　　苏　轼
　　呜呼哀哉我生多故愈老愈艰亲朋几人日代日迁逝者如风计来逾年一恸海徼摧胸破肝痛我令妺天独与贤徳如召南寿甫见孙矧我仲逺孝友防温天若成之从政有闻富以学术又曰以言久而不试理岂其然﨑岖有求凡以为亲虽不负米实劳且懃知止于此不如归闲哀我孤甥生如闵顔衔痛逺诉谁抚谁存逝者已矣存者何寃慎勿致败以全汝门以慰我仲逺永归之魂呜呼哀哉　我厄于南天降罪疾方之古人百死有溢天不我亡亡其朋戚如栁氏妹夫妇连璧云何两逝不憗遗一我归自南宿草再易哭堕其目泉壤咫尺闳也有气贯金石我穷且老似舅何益易其墓侧可置万室天定胜人此语其必
　　再祭亡兄端明文　　　　　　　苏　辙
　　呜呼惟我与兄出处昔同幼学无师先君是从游戏图书寤寐其中曰予二人要知是终后迫寒饥出仕于时乡举制策并驱而驰猖狂妄行误为世羁始以是得终以失之兄迁于黄我窜于筠流落空山友其野人命不自知还复簮绅俛仰几何宠禄遄臻欲去未遑祸来盈门大庾之东涨海之南黎蜒杂居非人所堪瘴起袭帷飓来掀檐卧不得寐食何暇甘如是七年雷雨一覃兄归晋陵我还颍川愿一见之乃有不然瘴暑相寻医不能痊嗟兄与我再起再颠未尝不同今乃独先呜呼我兄而止斯耶昔始宦游诵韦氏时夜雨对床后忽有违进不知退践此旤机欲复斯言而天夺之先垄在西老泉之山归骨其旁自昔有言势不克从夫岂不懐地虽郏鄏山曰峩眉天实命之岂人也哉我寓此邦有田一防子孙安之殆不复迁兄来自西于是盘桓卜告孟秋归于其阡颍川有苏肇自兄先
　　为家君祭吕申公文　　　　　　程　頥
　　呜呼公禀则异得天之粹遘兹昌辰出为嘉瑞生而冨贵处之无累幼而聪明充之能至学既知真仕则为道出入屡更险夷一操二圣临御人望是从起藩入辅命相再公平日视公静黙恂恂国论所防一言万钧谓公无位位为相臣谓公得志志存未伸然公心如权衡所以无间言于率土德如山岳所以致敬心于人主从容语黙之间人孰量其所补胡上天之不吊不一老之憗遗渊水无涯将孰求于攸济百身莫赎为有识之同悲呜呼哀哉羸老余生辱知有素二男论忘势之交不偶无酬知之路阻临穴以伸哀姑托文而披露相英灵兮如在监丹诚而来顾
　　祭知命弟文　　　　　　　　　黄庭坚
　　君殁荆州我在万里殁后四月始闻讣音既无孤惸恃有兄弟天既丧我君不能年自我哭君头发尽白英风豪气窘此一棺拊棺长号殆无生意公私之计身有所縻既难以归舟车可虑乃得吉土旅殡僧坊虽逺至亲理则安宴无惊无恐扶将上轝絶恸一觞其君尚飨
　　祭彭江州文　　　　　　　　　曾　肇
　　呜呼器资忽不见其安之乎孰为天生斯人而止于斯乎人固忌子之独立天亦责子之不诡随乎不然何以夀不跻于六十位不过四品卒泯黙而无施乎呜呼器资凡世可贵学问文章言语政事有一于兹足髙士类而况居今行古蹈义依仁众人所趍而视若无有举世所背而仔肩以身防穽当前而不避曾何得丧之足云此固圣贤之自任岂止度越于时人至若孝友着于闺门信义行于乡闾处荣悴而无亏临死生而不
　　乱可谓内外全徳始终一贯实横流之砥柱宜大厦之栋干奈何道未行于当世福未及于生灵忽飘流于下国遂夭阏于修龄去此昭昭即彼有志不就衘恨泉扄惟自立之卓伟亘万世如日星彼一时之苟得譬熠燿之与长庚呜呼器资末俗陵迟朋友道熄许与之分切瑳之益众皆訑訑子独汲汲我生昏愚与世殊适惟子好我论心莫逆我先我后子为羽翼我有过咎子为药石子今云亡有善谁责岂无他人莫如子直呜呼器资念昔太学相从之初绸缪缱绻二十余年中间省闼并典賛书出入风议惟予子俱子如飞赏岂受馽拘有言不用去不须防我亦遭谗自请州符迹有乖隔心焉弗殊去嵗京城子留我北中情莫宣相视黙黙我行未几子亦南迁孰云契阔曾不经年尺书未达已隔终天寝门一恸有泪如泉呜呼器资子讣之来我适罪逐相念平生了然在目匍匐欲往身有覊束千里寓辞以代号哭
　　代范枢密祭温公文　　　　　　张　耒
　　呜呼天祚有邦俾之元笃生我公为世父师夷齐之清渊骞之德子产之惠叔向之直人擅其一足以成名公兼众德干干不宁九流百家金匮石室钩索沉隠裁其失得根柢治乱经纶皇极作为文章有书秩秩圭大裘望之肃然冬旸夏氷赴者争先仁英两朝锽锽厥声国有正人折奸于萌荏染柔木求直于防我公尽规君心则宁烈烈神考体貌有德公献有可岩岩翼翼言有未用不敢受爵深衣幅巾归休于洛公则休矣四方颙颙君子野人洎于他邦闻风懐归于父于兄天施不齐或怨寒暑公独何施四海一誉元丰末年国有大事穆穆文母宥我神嗣爰立作相媚于神人我公在庭其重万钧士贺于朝民歌于防农庆于野兵休于边燠尔栗寒养其饥孱无痏于饥无休于田培其本根枝叶则茂岂曰我作宪章惟旧于赫圣考左右上帝休公于家实遗圣子巻耳思贤夙夜周京不惑不疑成此太平公之去来人之戚嬉人之戚嬉帝之从违岂人事耶天实为之纯仁不才辱公之深人之相知贵相知心惟公我知洞达表里采其所长谓或可使申结义好丘山不移匪我则然公实取之泚泚清洛独乐之园嘉华春旉修竹夏寒清酌翛然我招我从琅琅嘉言有铭在躬朝偶乏人备位枢机入与国论获亲风规六七年间为益不赀私祈白首从公以归忧劳伤生公既遘疾庶几有瘳卒相王室国祠既誓公以丧闻我心之悲不获至门入哭于室公既大敛终天之情不一见面人生有死如旦夜耳曾子将没知免而喜公身既修公志既毕既夀令终无有其失有如公者古今万一任重道逺税驾兹日庶几念此以纾我悲犹有鬼神实闻我辞
　　代祭刘贡甫文　　　　　　　　张　耒
　　呜呼子之强学愽敏超絶一世肇自载籍孔墨百氏太史所録俚问野记延及荒外隂阳鬼神细大万殊一载以身下至律令老吏所疑故事旧章在廷不知有问于子归如得师直贯旁穿水决矢飞一时书林众俊并驰满堂贤豪视子尘挥逸足竒毛不受絏羁摈守列郡吏民畏思治盗宛朐不事诛斩他严见欺子爱不犯中斥于南人忧子怡归来白首晚职训词子之来归亦既疾病惟其精明犹足以永谁云如子竟止斯耶国失君子善人之嗟方其盛时弛不得张亦既有遭而蛊其强谁与子仇败子百世虽然今日竟何有亡惟我与君同年进士申以婚媾兼恩与义平生笑谈樽席安喜其当在耶临此酒胾
　　祭张生文　　　　　　　　　　张舜民
　　呜呼学者所以去乡里离父母妻子甘淡薄尽勤劳继昼夜而不息者知患其道之不至而不患乎身之不安也身安可以学道知爱其道以亡其身亦蔽之深者也而吾子既死矣其知之乎否耶然谏争之臣死于朝廷疆场之臣死于敌国吾子死于庠序其志一也有虽凶而无咎者吾子之谓乎呜呼吾子年犹未壮敏而好学死乎数千里之外母老而失所养妻寡而失其养晚节末路委为穷人天道固如何哉是可悲也已
　　祭王枢密文　　　　　　　　　张舜民
　　夫物有自小而致大积卑而致髙唯豫章之材数年而过百尺骐骥之足一日而驰千里黄河发源而注海太华防地而参天与夫命世之英特起之士布衣负公辅之望小官蕴廊庙之器一旦遭时遇主建功立业奸邪望风而屏息贤者引类而彚征朝廷以之治安礼乐由是兴起则岂特豫章骐骥黄河太华之比也其公之谓乎唯公少而居家则膺令名长而出任则有公望乘时设施自州县之卑数年之间致位二府危言大节动天下之耳目明而可见者着以为甲令隠而不露者杜患于未形披榛攘棘正路广开大奸雄怼束手窜身歴观先世以来固有以兵武而充祸乱定册而安邦家者率皆涂炭驱除糜烂而后止曾未若雍容于防箔之前启廸于方幅之内兴利除害如医者以毫芒之鍼刀圭之药愈膏肓沉惙之疾不知其工妙之端也宜其天下为之瞩目二圣谓之有功孟子自谓放淫辞讵诐行以承三圣程公之力较公之才固不在孟子之下然才髙则多嫉位隆则招殃曾不旋踵谗言遽兴未及中年百疾交作二圣方隆之眷而有云亡之叹八十待养之亲而婴哭子之情善人堂堂摈死畧尽为国家者将何赖焉始犹疑之人事今日乃知夭极自天复何言哉呜呼公之存不能共致其力公之殁不能一哭其门徒然予知有愧古昔遣词挥泪灵乎歆哉
　　祭范忠宣公文　　　　　　　　陈　权
　　昔文正公在仁祖时忠于谋国众正所依心虚而明照了不疑先事而虑有如蓍两遭勑榜益奋不移外御元昊数蹈祸机国势既安奚恤我危考公行事允也似之安不择地难不敢辞至于言兵则曰不可岂曰为异各遵其时不述其迹是乃无违三年遽改生事者谁蔡相南行公独救之一胜一复其兆在兹公可以黙又进忱辞人亦有言公尔忘私孰能临义舍安取危一斥四年盲废始归天子哀怜拜命涕洟其心不盲意欲有施人愿公留为帝龙防病不能对人所叹咨天子曰吁疾尚可为锡以上剂临遣国医丁宁训饬速疗勿迟云何不淑竟止于斯呜呼哀哉公果已矣举世思公公不来矣人之于公有合有睽闻公之殁睽者亦悲情隔生死公论乃出悲公之人始自今日临终不昧忍死有述小其一身大我王室置小恤大自初讫终可使闻者劝而作忠太宗征辽乔死不忘心之所虑奚独一方愿惜生灵愿合朋党愿为宣仁一洗诬谤愿正其事愿辨其人愿以中道行帝之仁呜呼哀哉言惟心声孰无此声孰有此诚神器虽大如人之形爱养胃气可以保生阳明之经徧于四体呼吸之间无有不差左络连右首脉应趾中经流行宁有定位彼执一者弃异取同异我曰偏同我曰中语各有心心各有物孰能审是而不彼恤公独有言继者谁乎公薨我悲岂縁葭莩公昔南迁我在北陲侧身以望心往从之及公之还我有言责陈留虽近欲往不得平生想慕独未识公见公之心何必形容文正殁后公又亡矣仲季方兴公复有子其门益大其道益光公可无憾我亦奚伤
　　祭吕申公文　　　　　　　　　邹　浩
　　天祐主上笃生我公来对休运为今大鸿面槐执璧启心而恭众方窘迫公独从容爰有因革论起如蜂公徐一言翕然以从事已而黙终日敛躬若无所与莫测胸中但见百官上下以功但见四夷车书以同但见田野年谷以丰流离者复憔悴者充白颠黄馘端见儿童爰笑爰语防咏时雍朝廷益尊勲业益隆殊尤俊伟益振家风人亦有言孰不荐绅维公秉国始为有臣人亦有言孰不是似维公肯构始为有子窃惟公初信非凡人情不声色学不空文西山之清孟轲之醇德盛行髙孰与拟伦如古宝器如时庆云世获覩者倍万懽欣所以施设如前所陈公昔去位君子怛伤比登三事交贺壶觞宜其昊天禆寿而康曷为不仁祸降非常两楹入梦中台坼光嵗值龙蛇遽尔云亡嶪岌大厦摧其栋梁爰自二圣逺极八荒知与不知失声沾裳顾如某者顷在广陵辱公青眼收之门庭岂徒应格荐其姓名每及人物猥赐题评遂令疎贱闻于公卿重念参侍屏息人后未尝请间敢祈公售尔来日月不为不久文章工乎问学正不公竟不问不考其有若为怜之久而益厚仰惟此恩山岳在首吉卜伊迩将举神匶义当舍官躬设鸡酒愿莫之遂视古则丑寓兹一奠以昭不苟公骑箕尾宁来钦受
　　祭王和甫文　　　　　　　　　田　画
</div>
    <div class="pagination">
<a href="宋文鉴_page69.html">上一页</a><span>...</span><a href="宋文鉴_page65.html">65</a><a href="宋文鉴_page66.html">66</a><a href="宋文鉴_page67.html">67</a><a href="宋文鉴_page68.html">68</a><a href="宋文鉴_page69.html">69</a><span class="current-page">70</span><a href="宋文鉴_page71.html">71</a><a href="宋文鉴_page72.html">72</a><a href="宋文鉴_page73.html">73</a><a href="宋文鉴_page74.html">74</a><a href="宋文鉴_page75.html">75</a><a href="宋文鉴_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
