<!DOCTYPE html>
<html>
<head>
    <meta charset="UTF-8">
    <title>全唐文 - 第 434 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 434 页/共 603 页</h1>
    <div class="content">    ○庄周梦为胡蝶赋（以昔者庄周梦为胡蝶为韵）
    穷万化之指归，得七篇於往昔。何真人之形气，以异类而迁易。将以明道之枢，喻心之适。徐徐在寐，忽羽化於他方；栩栩既游，忘魂交於此夕。是知溥天之下，万物一也。难飞走之或殊，何生成之为假。形随梦改，岂必大人占之；心与物迁，孰云夫子圣者。澹然休息，尔气扬。暗出蛸之户，潜辞蟋蟀之堂。风景熙熙，但娱情於胡蝶；是非草草，已委蜕於蒙庄。既而忽忽悠悠，东西泛浮。动皆造适，止必忘忧。草上翩翻，与百花而共媚；林间摇曳，似一叶之先秋。彼贤愚波注，祸福环周。信乃人间之累，非同域外之游。且夫浩浩阴阳，茫茫群众。纷胸襟之忧患，劳日夜而迎送。是以至人，因兹托讽。为鱼而江湖可入，为鸟而风□可控。飘然而往，安知弃我如遗；倏尔复来，又疑与尔俱梦。故得吊诡之理，明悬解之规。方形神之寂寞，有变化之云为。梦也者，不期而会；飞也者，以息相吹。岂衔发之能诊，盖忘蹄之可知。至乎往复须臾，以化为徒。寤与觉而未辨，蝶将周而已殊。是以大同而言万物，为肝为胆。小异而说一身，为越为胡。苟愚智而自得，实圣灵之轨模。客有志业未如，居多不惬。六梦纷其夜动，七情忘於昼接。乃陈古以况今，赋庄周之梦蝶。
    ○东郊迎气赋（以“青陆朝觌，阳和启蛰”为韵）
    圣人克崇祀典，大启皇纲。布发生之新令，遵迎气之旧章。於以式绥景福，於以宏开化光。南至生春，送固Ё之元律；东郊展礼，迎煦妪於青阳。於时太史陈词，岁发其木。天子乃警仙跸，纛黄屋。苍龙矫首以虚徐，玉辂启行而肃穆。千官万骑，拱神位於中霄；太勾芒，扇和风於东陆。明德惟馨，苍精降灵。寒色尚留於坛单，淑气已生乎杳冥。少阳始来，随初日而其辉未赤；新春乍应，拂大旌而其色弥青。天统则彰，礼容斯觌。乐声动荡於木气，黄道丽彩於苍璧。气先四序，克配於木德震宫；光被八，不逃於金壶玉历。迎之伊何，神人以和。明命既颁於执事，遐迩必闻於赓歌。时也韶景熙熙，仁风习习。日月克符於躔次，草木遂生於原隰。施惠而谷雨垂恩，发号而春雷起蛰。其道孔昭，其律已调。礼展於斯，且殊夫礼月之夕；拜之於晓，有类乎拜日之朝。我後崇五帝之经教，酌三代之典礼。振六乐之锵锵，列千官之济济。八音已陈乎武，万既歆於坛陛。夫如是者，惟圣所符，惟天所启。故迎气之祀事，正皇王之大体者矣。
    ○太阿如秋水赋（以“如彼秋水容色”为韵）
    黯然若秋水者，楚王有太阿之锋。穷其原则三尺成状，窥其底如百尺无踪。可以照魑魅，鉴形容。涵空而表里泓澄，讵私毫发；腾气而风□惨澹，如隐蛟龙。原其极良冶之功，出洪炉之里。薛烛增骇，风胡Ф视。千里万里之斜汉，耿耿方侔；八月九月之洞庭，沈沈相似。深浅难测，精光不死。磨越砥疑穿石之泉，淬葛溪如贯河之水。气晶荧而不息，质莹彻而难比。流影耀金精之上，涯皆空；凉飙鸣玉匣之中，波涛不起。韬映无匿，埃尘不居。澄晓峡，黯清渠。俯视则孤光溢目，横窥而一带澄虚。旁临挟刃之徒，疑开别派；近映腰金之士，似跃游鱼。比练之流奚匹，容舟之所宁如。其文也流而无极，其清也掬之不得。短长如任器之状，荡漾有盈科之则。似无云之溪涧，径挺其形；如落木之江湖，深沈其色。龙泉非偶，巨阙难俦。莲影如植，龟文若游。星缀明珠，孰辨怀珠之浦；环分圆月，终疑映月之流。洎乎霜露冷，天地秋。繇是剽敌，决冤仇。故得名溢古今，声流远迩。解晋郑於纷若，埽枪於ィ彼。予一智刃於胸中，其精如此。
    ○履薄冰赋（以“戒慎之心，如履冰上”为韵）
    冰之薄兮，消释可期；人之履兮，忧患是持。将秉心於处险，谅投足而增疑。故君子假轻重之喻，为安危之资。跬步未移，顾见吉凶生矣；踌躇欲泮，行观左右流之。是以义比垂裳，戒同狎水。乍兢兢而股战，时剡剡而屦起。步虽免於褰裳，忧有甚於濡履。则知吉凶系乎物，动静由乎己。不敢不，虽厚地而莫安；时止时行，固轻冰之可以。故知我者见我战战兢兢，不知我者谓我视川若陵。既无咎於素履，尚可期於积冰。或北陆初结，或东风始兴。睹之也知其脆易破，涉之也恐其任不胜。由是屏气而行，虚心而进。在阳敢思乎不冶，通阴庶怀乎克慎。身若重於千钧，冰疑消於一瞬。忧心辗转，危步虚徐。空色不分，每疑於灭趾；冰容无响，或远於曳裾。将释兮畏明君之涣若，其行也惧大易之屯如。然则观薄冰之为象，知立身之所尚。类将坠於焦原之前，如待然於积薪之上。始玲珑而若尽，复皎而可望。就其浅玉石无以隐其辉，临其深鱼龙不能掩其状。大矣哉！其薄斯在，其虞则深。将以戒乾乾於终日，持惕惕之小心。当见见而或跃，惧霜霰之未任。故曰古之机言，今之攸戒。傥所行而不惑，俾处薄而勿坏。
    ○教猱升木赋（以“仁义在躬，教之则进”为韵）
    猱之为物兮，敏捷无伦；人之设教兮，质性是因。顾升木之容易，岂从师之苦辛。於是授以程度，使之缘循。步步弥高，同下学而上达；孜孜不倦，若游艺而依仁。原夫引进他材，发挥以智。不言而化，若喻於义。指踪在手，所谓导而不牵；嗜学因心，诚宜诱之孔易。俾夫し容所骋，迅足无累。笑硕鼠之五能，掩都卢之百戏。初疑鸿渐，讶走险之翩翩；卒若熊经，忘阽危之惴惴。则知夫性自天而莫改，教率性而斯在。失之者进寸而退尺，得之者师逸而功倍。从轮桷之异规，随曲直於真宰。故君子将迁於物，必省厥躬。彼可适道，吾方击蒙。野性既驯，自殊於狼子；怒心不发，何愧於狙公。牧羊以不鞭为机，养鸡以似木为效。一则行之而未远，一则久之而成教。孰与简易为师，攀援是资。既得心乎爱矣，方将教以化之。负凌□之材，庶几仰止；守坠地之道，难可求思。至矣哉！发彼骁腾，赖兹引力。足循循而风举，木杳杳而绳直。千寻虽险，亦可超而宛升；一跌无虞，那肯勃如战色。岂玩物以为用，将育材而取则。所以木不告劳，猱惟效顺。学无间於时习，功自得於日进。彼以求易於难，致远由近，可因兹而立信。
    ○蜘蛛赋
    凉风起兮秋初，步檐宇兮踌躇。有微虫之窈窕，挂轻影於空虚。绩不待筐，固无求於蟹；结而成网，若有羡於鱼。观其周旋细密，往复轻疾。缕积於纤，纶成若屈。其身也或垂之如坠，其丝也亦动而愈出。成章无札札之声，不漏得恢恢之质。夜居於外，同熠之宵行；日就其功，异蚁子之时术。於是规模既辨，诡丽无俦。纤罗碍日，薄雾含秋。圜影初成，有似毁方而合；轻丝乍吐，还同不茹其柔。尘飞空而结，叶下树而萦留。可以待游虫於死地，为终日之养羞。嗟夫！积少者多，因微者大。始一丝而轻络，成众目之交会。言其巧乃织妇不如，语其功孰虫可配。岂徒玩回文之缥缈，阅浮景之明昧。风乍触而将纷，露微沾而成。实亦爱其组织，怜於琢磨。将悬心而有待，信役力而无他。客有志业未骋，勤劳则多。文章徒缉，职竞不罗。睹在户之呈妍，尔功既就；惭闭门而守拙，吾道如何。
    ○中和节百辟献农书赋（以嘉节初吉修是农政为韵）
    圣上睹万国之无事，伟三农之可嘉。因月令之初，爰询播植；俾年丰之庆，无隔幽遐。於是文武毕成，威仪斯列。爰修耒耜之务，用广异同之说。将期国实京坻，人怀礼节。捧书而进，知地利之可分；足食是图，见天心之载悦。既而启文字，俨簪裾。焕夔龙之献纳，掩河洛之图书。得富国以如此，契生人於厥初。稽重谷之言，徒称董仲；验深耕之法，何愧朱虚。所以候惊蛰之辰，应夹锺之律。昭八政之所用，蓄九年之罔失。是是{艹衮}，将致乎千斯仓；爰始爰谋，必因乎四之日。故当载阳之候，以进为邦之术；俾农识不耕之凶，岁获终亩之吉。且中也者，表天地之交泰；和也者，象德化之优柔。致中和之令节，展稼穑之允修。将明肥硗异等，丰歉殊收。人靡在阿之叹，野传击壤之讴。已矣哉！富庶之规既如此，弼谐之道必於是。佐元化之风行，动黎元而草靡。故得祥生地表，庆发天宗。百谷允修，臣罔惭於後稷；兆人乃粒，帝有迈於神农。伊斯事之明盛，掩前代之辉映。因献寿之嘉辰，遂启心於善政。何必考李悝之地力，览崔实之月令。懿此群公之书，永作九州之庆。
    ○日月如合璧赋（以“天地交泰，日月贞明”为韵）
    格天之功兮，不宰而成；丽天之象兮，乃合其明。躔次无差，乃可立圭以辨；贞符既叶，必俟重璧而呈。於是曜阴魄，腾阳精。将周旋而一体，异远近之相倾。时也万类昭融，四方清泰。激朝辉之杲杲，发夜色之蔼蔼。悬异象於人间，吐荣光於天外。挺连城之价，谁敢指瑕；居匹夫之怀，非同贾害。金怀共色，玉兔增鲜。丽万室兮瑶台共美，泛千林兮琼树争妍。变方流於斜汉，叠圆影於遥天。落照西沈，若欲抵於昧谷；澄晖东上，又如返於虞泉。荧煌异质，烛非一。抱珥之彩潜销，如圭之容暗失。於以表元象，明阴骘。瑞至德於尧年，契昌期於汉日。懿其经纪不忒，明宵有程。联彩徘徊，似有求於潘子；双形宛转，若可赐於虞卿。既同道以吻合，亦相推而运行。见乎天则一人有庆，比於玉则百度惟贞。矧今冯相观而罔愆，羲和敬授而无阙。将冥照於幽昧，在宣精於日月。是以灵符必集，休祜可包。不缩不盈，自契於三年之闰；无偏无党，何忧乎十月之交。岂止合采呈姿，和光效异。陵珠星而掩缛，透洛水而增媚。东西并耀，疑夹镜於长空；升降相沿，异藏珍於厚地。然後操觚进牍，赋邦家之盛事。
    ○五色露赋（以“率土康乐之应”为韵）
    露彩呈祥，厥状非一。表四方之具庆，故五色而俱出。间朱青以腾文，杂元黄而成质。则沐圣泽者畴敢不，被湛恩者罔有不率。大化式孚，瑞物斯睹。究其原兮则一，分其色兮惟五。暧空之际，若丽非烟之祥；润块之时，如启建侯之土。坤化无方，至精宣光。且见凝夫渥彩，孰云以朝阳。虽有本於三光，三光不得不比；谅无当於五色，五色不得不彰。岂直超绛雪，掩元霜。空挹之灵气，酌氵胥氵胥之神浆。始也结以成形，自东方而转色；今也出於协庆，犹上天而降康。则知时在中和，何物不乐。超飞走而为瑞，与风雨而咸若。不资揭以金茎，宁假承於琼爵。炼石初染，状娲皇之补天；鸳瓦才沾，类彩凤之巢阁。在汉武时，方朔陈词。涉吉云之异境，得五露之灵滋。曷若我後统寰海之有截，应天地之无私。包众瑞之备矣，选列辟而观之。自然阴阳降祉，天人合应。吸沆瀣延楚客之情，咏厌动诗人之兴。若以彼而方此，曾不得侔色而揣称。
    ○仙人掌赋
    行尽烟萝，仙峰隐嶙兮高掌巍峨。无得而逾，扼金方之险固；不言而信，指秦地之山河。观其削成，岑远。斡开元气，剖破凝碧。五千馀仞兮以假扶持，百二之都兮如能指画。每劳瞻望，徂秦适洛之人；谁可攀援，驾鹤骖鸾之客。势比扪天，形标一拳。旁临而霭霭无际，直上而克全。稍谓动摇，带晨光而耀若；如同拊击，闻石鼓以轰然。可以引群生，麾八极。孤标承露之状，想蓄拔山之力。霁雨飞尽，见毛女同掌上之人；岚岫丛分，对莲峰为握中之色。势孤耸於岩岩，形不类於纤纤。折烟霞以斯出，控关防而可瞻。夕清而丹桂轮低，疑将褫佩；昼短而六龙驾逸，似欲攀髯。攫难穷，规模酷似。莓苔剥绿以盈握，葛ぱ骈青而绕指。因罅裂以文成，偶嵌空而脉起。齐大道之悠久，挈坤维之纲纪。有客西游，时当凛秋。始凭轼以遐睇，惟攀云而写忧。吾闻太华中立，黄河西流。有巨灵兮受天之命，擘奇峰兮裂帛斯柔。故得一带东引，致洪涛而直注；千寻西峙，标异迹以长留。况乃豫镇称雄，秦城是仰。沈潜之右臂斯见，示化之前踪可赏。岂非大壮皇都，制遐荒而示诸掌。
    ○敬宗谥议
    议曰：定尊号，考列圣，终古之重事，有司宜用大者远者。上质百王之明烈，下开千载之成法。参天人之意，极臣下之诚，酌而举之，以正大谥。故称天以诔，大莫加焉，微臣得议，公莫至焉。所谓大者远者，盖总夫一朝之治化，四海之惠泽，夷夏之率职，元元之受赐，皇明所临之远近，睿断所系之巨小何如耳。其他苟不足以升降盛德者，固得略而不论。
    伏惟大行皇帝以英睿之资，绍膺丕历。启星辉於磐石，浴圣德於少海。每钦承册命，天下感悦。既即尊位，孝思逾显。列圣之道，率履不韦。礼行乎郊，敬达乎宗庙。富四海以致养，荣两宫以问安。推恩广爱，累霈鸿渥。发号施惠，洽於百灵。而又天资严正，睿德沈毅。时海内承宪宗、穆宗威灵德泽之厚，朝野无事，生人休息。初临大宝，委政宰庭。春秋至富，而远蓄刚辩。既阅庶务，四聪益达。英断自己，任贤不疑。故卒能光启诚明，载安天下。横议或炽，圣衷愈坚。忠勋内外，叶赞雄略。於是举兵食之大计，示经营乎四方。而不庭之藩，首自夷殄。砺志奋节，视师於朝。承风向化，遐迩耸动。夫不怒而威，不战而胜，王者之武也。推是大旨，引而伸之，则示形之用可见矣。惜乎号未光乎天地，泽未浸乎四海，而变生非虑，遐报天关。生灵之惋愤，其可既乎？
    七月将至，同轨既集。臣谨上稽国典，傍考物情。约以经义，合诸谥法。表功节惠，庶叶大中。《书》曰：“惟睿作圣。”夫以哲之材，继圣明之业，而祖宗成式，修举罔坠。礼百神而亲九族，尊儒术而容谏诤。铺鸿阐号，圣德彰明。非睿而何？谥法：“威强睿德曰武。”制胜朝堂之上，而威棱远驭，不俟车甲，韭牙而何，昔汉昭帝之所以为昭如此，而谥法亦曰：“明德有功曰昭。”大行皇帝初虽谦让，然终任其刚断，以显明德，非昭而何？夫“愍”者，臣下追惋之诚所深切者也。谥法：“在国逢难曰愍。”圣朝既讨仇戡乱，明告四方，有司所宜率亿兆之心，极君亲之义，荐诚隆感，非愍而何？谥法：“慈惠爱亲，叶时肇享皆曰孝。”孚爱敬於率土，刑家邦之孝理，躬亲严配之典，奔走职来之助，广慈至德，非孝而何？《传》曰：“临之以庄则敬。”又《记》曰：“庄敬则严威。”拟盛烈之形容，参历古之训典，谨上尊谥曰“睿武昭愍孝皇帝”，庙号曰“敬宗”。谨议。
    ○赞皇公李德裕德政碑
    皇帝即位四年，沧寇既平，河朔无事，方偃戢兵刃，与人休息。惟东郡地临讨伐之境，岁积水旱之後。罢劳之师，始旋於奔命；残耗之，久困於烦役。物力殚竭，资用凶荒，牧养之寄，於是为急。乃诏兵部侍郎赞皇公李德裕以检校户部尚书兼御史大夫出镇兹土。时公由浙右连帅以治行第一徵复南宫，既至未浃月，乃膺是选。择於是日对越明命，抗旆遄征，若决江汉以起焦涸。至则究宣诏旨，躬问痛疾。俾人识皇泽，吏识朝典，军识法令，俗知教化。推心於万人之腹，下令於流水之源。怠则张而振之，弊则扫而更之。下车三日而新政兴，涉旬而旧俗革，周月而风偃三郡，逾时而泽流四境，期年而人和岁穰，厥绩大成。属蜀人新被蛮寇，流散未复。诏选天下诸侯威可训齐而惠可生殖者，公又迁秩兵部尚书往镇抚焉。以遗爱之地，所以扬丰碑而表异政也。古今纪嘉绩咏去思者多矣，大抵久於其位，方显其迹。舜典三载考绩；仲尼亦曰三年有成；子产相郑三年，而国人始信；次公居颍川前後八年，而曰郡中愈治。未有起积困之俗，施难行之化，劳徕安集，生聚教训，未至期年，而阐耀丕业，流光驰声，若是之速也。
    公廉明刚健，精力过人，博以文雅，济以经术，发强开敏，贯达吏事。刃下无肯綮，彀中无逃遁。其治军也，法令严而赏罚信。阅实其籍，修利其器。征剿之勋，守备之劳，一有可追，罔不甄宠。除去姑息之弊，划革因循之政。户庭无纪纲之仆，营垒尽腹心之师。尝称记曰“军旅有礼，则武功成。”故先之以礼谊。《传》曰：“以不教民战，是谓弃之。”故勤之以教习。至夫铄金割革之程制，耳目声气之容饰，日省月试，莫匪躬亲。於是师徒感悦，人百其武，而政成於戎旅矣。其驭下也，正其身以为表，悬其令而莫犯。守以画一，提以宪章。故百吏耸视，群职修举。广汉之推功善，而吏人称之不容口；翁归以一警百，而吏人皆改行自新。与善惩违，咸得其术，而政行乎州邑矣。其养人也。拔其害本，浚其利源。安之而後劝功，业之而後兴教。苛役重赋，人之所困，明令以蠲之；树艺畜牧，生之所急，躬劝以课之。於是万井千闾，感励恩德，若人人皆自其手而持道之也。郡有渚田千顷，盖上腴也。先是亩种之人，尽主兼并之家。至则均其耕垦，首及贫弱，俾共其利而一其征。《诗》曰：“恺悌君子，人之父母。”恺以强教之，悌以悦安之。故流庸四扫，播殖满野。化叹息愁恨为乐和之声，而政洽乎庶矣。其训俗也，举先孝弟，养先独。敬教劝学，驱而之善。俾干橹之乡，刚悍之俗，粲然有文以相接，欢然有恩以相爱。仁声感物，顺气成象。年谷大稔，人无札瘥。畎亩之中，至有亲戚致忧，相报以养者。比比旌显，陶然一境，日饮其和而政达乎教化矣。其理财也，爱人以生之，节用以阜之。无名非法之费，饰奢崇侈之给，踵弊或久，一皆去之。行之斯年，力乃滋殖。百姓与足，千箱既盈。通商而百货不匮，训工而五材咸理。繇是军有馀用，吏有常禄，而政施乎物力矣。其约已也，躬俭行简，居无玩好。日公之诣部，与家属偕。路人非见其旌幢，虽告以掾吏之家，不信也。及郡，凡昔之仰给於官不应法令者，悉还之。吏人皆惊而相告曰：“而今而後，吾知官之与法矣。吾侪其敢贪冒以愧吾贤帅耶！”至若均禄廪以赡军费，节宴游以宽日力。忠爱之私，视官犹家，而政先乎简约矣。政事本诸身，行乎吏人，成乎师旅，给乎庶，美於风俗，阜於财用，六者治之大节也。引而伸之，触类而长之，则其他可得矣。
    及戎轩西去，将校官吏，三州耆耄，感公之惠训，怀公之明德，道路号叹，若无所归。冀获寇恂之借，益深召伯之爱。既而大将巩仲良、范凑、别驾卫炫一十六人，泣沥丹诚，伏述功美，愿刻金石，垂诸无穷。监军使田内侍全操、今节度使尚书嶷继以事闻，恩诏嘉许。俾万方将帅，聆音耸劝，实朝廷之重典也。
    公赵郡人，赞皇其本邑也。源长发，贤达奕代。烈祖赞皇文献公讳栖筠，大历中为御史大夫，清风峻节，振服天下。烈考忠懿公讳吉甫，元和初再为丞相，崇功盛业，动古今。公承忠勋之积庆，负鸿略以继起。年未弱冠，而济美之望，见推於时。释褐，诏授校书郎，累至监察御史。元和十五年以本官召充翰林学士。时穆宗皇帝初嗣位，对见之日，即赐金紫。迁屯田员外郎考功郎中知制诰，其侍从如故。又迁中书舍人，专承密命，论思参赞，沃心近膝。言隐而道行者盖多矣。会邦宪任缺，帝难其人，乃拜御史中丞。直已端诚，道无吐茹。百职以治，朝纲以肃。明年以御史大夫兼统浙西六郡，仍总其车服以镇靖焉。公时年三十有六。大和元年就加礼部尚书。二年加银青光禄大夫。诏书方勉举汉宣故事以宠休绩，在金陵凡六载。其仁风惠化，磅礴於封部，洋溢於歌讴，天下闻之久矣。及贰夏官，至未发轫，复慰滑人来之思。滑人既，复用滑之治迹，以慰蜀人，蜀人讴谣。今复诏下，则化日宏宣，膏泽愈大，其用举兹而断可识矣。峨峨翠碣，永载德政。上请斯文，迨於末学。恭承明诏，无愧直笔。其词曰：
    天有德星，所临者福。王有良翰，以抚藩服。惟昔兹土，岁仍十饥。师役罢劳，人困流离。衣食所储，荡无孑遗。上帝监观，俾公来思。公之来思，劳役乃息。人望如草，俟我生殖。烦苛尽去，吏奉条式。禁止惰游，阜昌物力。岁聿未周，乃无疲人。寒者厌襦，饥者厌飧。野无闲田，百谷茂蓁。襁负而来，阖境如春。教化既兴，德刑具举。政行州邑，礼行师旅。人趋法令，邻服威武。矫矫三军，勇馀可贾。俗换风移，日用不知。鸱之音，鲁侯化之。晋门之盗，随会逃之。成人之服，子皋为之。人有父子，惟公亲之。人有作业，惟公勤之。军政既成，吏理既清。百室既盈，乃流德声。乃奉诏书，俾镇全蜀。人失召父，军去方叔。畏垒之，尚知尸祝。今兹功德，曷其自足。乃疏成绩，达於宸聪。帝曰俞哉，宜尔显崇。建石通衢，追琢嘉庸。书词罔愧，播美无穷。
    ○大唐宝历崇元圣祖院碑铭（并序）
    唐宝历二年岁直景午，浙右连帅御史大夫赞皇公新建圣祖院于大茅峰下崇元观之前，上直夫华阳洞之南门。集群仙之灵庆，资圣寿於亿万。本其经始，实感周先生出应昌运，为唐广成，荐瑞表祥，式旌不朽。於是恩锡院额，号曰宝历崇元圣祖院。元门之盛，辉动岩谷。时唐兴二百有九戴。天子以神圣文武，惟新景命。德合乎五千文之元训，明继乎十二圣之丕业。以清净源化理，以仁寿域生灵。陶之以太和，跻之於至顺。故自临驭大宝，则申诏百辟，旁延万邦。推诚备礼，徵访至道，寤寐孜孜，如恐不及。夫明天子勤求於上，必贤方伯感致於下。君臣一德，而道德可兴。乃其年秋七月，公以天子之命，斋戒虔恳，果得周先生曰息元。实元精之全德，大道之宗师也。
    先生葆真抱一，涵光吹万。天下聆其风者久矣，而遐襟旷迹，冥寄希夷，显晦自我人莫能识。夫元珠非吃诟可索，至道惟精诚是致。故累圣之所不能起，而一朝感契洪化，蒸然来思。且谓公曰：“昔广成对理身之问，鸿蒙启养心之说。二者皇王之大本也。今息元亦将以斯道上报吾君。”公於是澄心清神，思所以庆皇休而赞景福。遂与先生图议，选置元宇，相彼形胜，栖灵此峰。昔梁朝福乡太子置道观二，其古坛废井，遗址犹在。乃铲荒夷险，郁起层构。散俸钱以资其费，择干吏以董其役。飞矢直，不日而成。像设崇严，殿宇沈邃。神仙仪卫，左右森列。并按旧史氏，得仲尼问礼、关尹请著书之像，咸备於前。盖将会通仙而肃百灵，以永为国家斋醮之胜选也。
    况三茅精气；二许馨烈。古来得道於是者，代有其人。考传验图，若可攀揖。而缭垣之内，有流泉嘉木，滋饰幽润。地灵境秀，触类益增。懋此成绩，与山无穷。永惟圣祖育德乎大极之前，显灵於未形之表。当是时也，合散消息，莫可名象，明而为日月，动而为风雷，播育而不测，运行而不殆。君得之豕韦以挈天地，臣得之傅说以相武丁。吾何为哉！道本一贯，及夫神化挺生，含章炳灵，象帝之先，资我疆名。将寄言以显元枢，锡羡以兴皇业。犹龙既见，万物方睹。是宜夫垂休储祉，长发其祥。亿万斯庆，集於宝历。此崇元新院所以得时而启也。
    初公以上方崇向道德，计天下有道之士可以当是大选者，惟周先生一人而已。故其招致之忠荩，访求之精实，则先生不得不出，而公之诚节不得不伸。既而圣情感惬，万国瞻贺，其逢迎之优异，礼貌之严显。自古尊师重道之盛，无以加也。则真宗元极至道之精，不得不洞契乎上心，播宣於理术。俾风流泽浸，广被八区。呜呼！此先生所以出而不疑，亦可以示天下之不可不致如己者。当吾君之至理，适吾道之可行，千载一期，起乃时耳。矧公以济代全才，合乎休明，树风南藩，绩最天下。前岁兴建儒学，而天降膏露，显於庙庭，俗变风移，遂至於道。今之辉崇真馆，阐奉元化，上感睿旨，下孚元元，仁声顺气，流溢四境。推是为政，大而伸之，则致君兴国之用可见矣。又况封部之内，融汰之下，遍识元元之教，俱为畏之人。顾难乎哉？饣束谬列属城，获详事实，又尝以《春秋》属词为学，故承命奋笔，直而不文。其铭曰：
    圣运光启，山川效灵。黄帝为君，起乃广成。崆峒至言，今复行兮。明明天子，以道致理。方伯虔诚，先生戾止。累圣莫致，今兹起兮。元感既宣，化流溥天。公拜稽首，天子万年。何以荐神，御元元兮。宇崇崇，圣祖尊容。神而明之，神应丰融。华阳仙洞，大茅峰兮。金榜瑶坛，仙术真官。羽节凌风，珠佩珊珊。是醮是斋，百福延兮。名从天锡，镜占地久。下荐臣忠，上资圣寿。灵山万岁，绩不朽兮。
    ○扬州华林寺大悲禅师碑铭（并序）
    有天地而万物生焉，形气推迁，行识相缘，一受其形，万化而未始有极。沙界尘劫，驱迷走妄，浩乎若汨诸巨海而无垠也，伥乎若囚诸暗室而无晓也。四蛇六贼攻其内，热焰ㄡ芽寓其质。而昧者举世，犹窃窃然以强力敏智，可大取所欲，攘螳臂而战蜗角。其不胜也，则忧悲恐惧，日以交驰，曾未知夫牵於名而溺於惑者。以形质之相，虽天地秋毫，细大殊耳，其有限一也，其必尽一也。以寿观天，虽万龄一瞬，修促异耳，其有限一也，其必尽亦一也。况大不及天地，而远不至万龄者，又恶足以拟议哉！此西方之圣人所以悬觉照於无极也。
    自大迦叶亲承心印，二十九世传菩提达摩，始来中土，代袭为祖，派别为宗。故第六祖曹溪惠能，始与荆州神秀分南北之号。曹溪既没，其嗣法者神会、怀让又析为二宗。初师子比邱以遭罹大难，恐异端之学起，故传袈裟以为信，迨曹溪凡十世。而其间增上慢者，徇名迷实，至决性命以图之。故每授受之际，如避仇敌。及曹溪将老，神会曰：“衣所以传信也，信苟在法，衣何有焉？”他日请秘于师之塔庙，以熄心竞。传衣繇是遂绝。师嗣法於神会大师者也，上距大迦叶三十六代。皆以真空妙有，觉性佛心，默传密付，印可悬解。行之谓般若，到之谓涅。得之者变凡圣为反掌，失之者沦生死於浩劫。不以心得，不著佛求，知佛性之在我，亦无我而可证。洞然与空虚为体，无起无灭，包大千而不碍，穷万古而不老。而神通自在，显晦无迹，陶冶万有，未始生心，然後为得也。其教之大略如此。
    师讳云坦，代宗皇帝赐号曰大悲。姓武氏，盖则天太後之族孙也。父宣，官至洛阳令。师生而神隽，七岁举童子及第。年二十，历太子通事舍人。逸群高步，脱落羁束。虽在轩冕之中，泊如也。及随父至洛阳，闻荷泽寺有神会大师，即决然蝉蜕万缘，誓究心法。父如其志不可夺，亦壮而许之。凡操服勤於师之门庭者八九年，而元关秘钥，罔不洞解。一旦密承嘱付，莫有知者。後十五日而荷泽被迁於弋阳，临行谓门人曰：“吾大法弗坠矣。遂东西南北，夫亦何恒。”时天宝十二载也。师既佩真诀，游无定所。以为非博通不足以圆证，故阅大藏於庐江浮查寺；非广问不足以具足，故参了义於上都忠禅师。繇是名称高远，天下瞻企。将东吾道，固请出关，天子降赐名之诏以显其德。时大历八年也。既周流江表四十馀载，或山而栖，或邑而游。镜悬於空，万象俱纳。蚩蚩横目，所至成市。痴爱贪欲，榛荒心路，以太无畏廓而辟之。元和三年，故丞相赵公之为扬州，始虚州之华林精舍以邀止焉。初师之东游也，以世道交丧，其日固久，将息言向晦，与物相遗。恍惚之间，若有以传灯之契来授者，且印指於头曰：“以是为信。”厥後每将演导，则指迹如丹。若乃制毒龙於金山，柔猛虎於定山，在江阴则神龟灵蛇之感现，在江都则山鬼城神之忄伏。皆显仁藏用，以示慈力。斯众目之所睹，故略不尽书。而或者以为怪迂之说，不可为训，是未闻菩萨大士游乎不思议，解脱者无心於物，而物自交应者乎？住华林九年，年一百有八，历僧夏八十有八，以元和十一年秋九月八日，返真於其寺。明年，建塔於州之西原。
    门人遍於天下，荷其教者惟上都西明寺全证。证以自达摩以来，皆有论撰，而师之乐石未刻，谓余能尽知其道。宝历元年，驻锡於毗陵，持其教宗与师之行事，愿得文而建诸塔庙。余因采其昭昭可述者载於碑。时丞相太原公总戎淮南之三年也。其铭曰：
    茫茫万有兮生死同缠，业风振海兮识浪滔天。觉者云谁兮有西方之大仙，慈悲广大兮妙力无边。八万度门兮异派同源，文字言说兮罔非蹄筌。惟心法皎皎兮如月斯悬，惟大迦叶兮首得而传。代代绳绳兮灯不绝然，迄於荷泽兮师又嗣焉。法存形谢兮诸祖其然，门人思慕兮塔彼西原，将祈不朽兮科可无言。
    ●卷七百三十二
    ☆赵儋
    儋，长庆中为坊节度使。
    ○大唐剑南东川节度观察处置等使户部尚书兼御史大夫梓州刺史鲜于公为故拾遗陈公建旌德之碑
    公讳子昂，字伯玉。梓州射洪县人也。其先居於颍川。五世祖方庆好道，得墨子五行秘书白虎七变，隐於郡武东山，子孙因家焉。生高祖汤，汤为郡主簿。汤生曾祖通，通早卒。生祖辩，为郡豪杰。辩生元敬，瑰伟倜傥，弱冠以豪侠闻。属乡人阻饥，一朝散粟万斛，以赈贫者，而不求报。年二十二，乡贡明经擢第，拜文林郎。属青龙末，天後居摄，遂山栖饵术，殆十八年。元图大象，无不达尝。学术拟张平子，风鉴比郭林宗。
    公即文林元子也。英杰过人，强学冠世。诗可以讽，笔可以削。人罕双全，我能兼有。年二十四，文明元年进士，射策高第。其年，高宗崩於洛阳宫，灵驾将西归于乾陵。公乃献书阙下，天後览其书而壮之，召见金华殿，因言霸王大略，君臣明道。拜麟台正字。由是海内词人，靡然向风。乃谓司马相如、杨子云复起於岷峨之间矣。秩满，补右卫曹。每上疏言政事，词旨切直，因而解罢。稍迁右拾遗。属契丹以营州叛，建安郡王武攸宜亲总戎律，特诏左补阙属之。迨及公参谋帏幕，军次渔阳，前军王孝杰等相次陷没，三军震忄。公乃进谏，感激忠义，料敌决策，请分麾下万人，以为前驱，奋不顾身，上报於建安。建安愎谏，礼谢绝之，但署以军曹掌记而已。公知不合，因登蓟北楼，感昔乐生燕昭之事，赋诗而流涕。及军罢，以父年老，表乞归侍。至数月，文林卒。公至性纯孝，遂庐墓侧。杖而後起，柴毁灭性。天下之人，莫不伤叹。年四十有二，葬於射洪独坐山。有《正声集》十卷，著於代。友人黄门侍郎范阳卢藏用为之序，以为文章道丧，五百年得陈君焉。由是太冲之词，纸贵天下矣。
    有子二人，并进士及第。长曰光，官至膳部郎中商州刺史；仲曰斐，历河东、蓝田、长安三尉，卒官。光有二子。其长曰易甫，监察御史；次曰简甫，殿中侍御史。斐生三子，长曰灵甫，次曰兢甫、众甫，皆守绪业，有名於代。
    剑南东川节度使兼御史大夫梓州刺史鲜于公自受分阃之征也，初年谋始立法，二年人富知教，三年鲁变於道。乃谓幕宾曰：“陈文林散粟万斛，以赈乡人。得非司城子罕贷而不书乎？拾遗之文，四海之内，家藏一本，得非臧文仲立没而不朽乎？於戏陈君！道可以济天下，而命不通於天下；才可以致尧、舜，而运不合於尧、舜。悲夫！昔孔文举为郑元署通德门，蔡伯喈为陈立大邱颂，异代思贤之意也。况陈君颜、闵之行，管、乐之材，而守牧之臣，久阙旌表。何哉？”爰命末学，第叙丰碑，表厥後来，是则是效。其颂曰：
    有妫之後，封於陈国。根深苗长，世载明德。文林大器，质非雕刻。学术钩深，风鉴诣极。代公耿光，乔元藻识。施不求报，退身自默。岷峨降灵，拾遗挺生。气总三象，秀发五行。才同入室，学匪猎精。明明天後，群龙效庭。矫矫长离，轩飞梁益。封章屡抗，矢陈刑辟。匪君伊顺，惟鳞是逆。九德未行，三命惟锡。帝命建安，远征不伏。咨公幕画，骋此骥足。唯王玩兵，愎谏违卜。忠言不纳，前军欲覆。遂登蓟楼，冀写我忧。大运茫茫，天地悠悠。沙麓气冲，太阴光流。义士食薇，人谁造周（嗟乎！道不可合，运不可谐，遂放言於《感遇》，亦阮公之《咏怀》。已而已而，陈公之微意在斯）。表辞右省，来归温清。如何风树，不宁不令。庐墓之侧，柴毁灭性。管辂之才，管辂之命。惟国不幸，非君之病。我鲜于公，忠肃恭懿，光明不融。为君颂德，穆如清风。日月运安，江汉流东。不闭其文，永昭文雄。
    ☆长孙亻参
    亻参长庆时人。
    ○汉故丞相翟公重建碑表
    昔猗氏城西五里，曰汉故丞相高陵侯翟公讳方进字子威之墓。公茂德洪业，焯於汉庭。公以儒术进，历京兆尹御史大夫。公端肃庄厉，守位以威严称。汉成帝器其能，擢拜丞相。公智能有馀，兼通文法吏事，以儒雅饬法律，故汉号为通明相。公内行修饬，事继母以孝闻。有子曰宣、曰义。宣为通儒。历南郡太守。义耿介抗直，以王莽悖乱摄政，义忠烈愤激，誓不顾死，以东郡守扶顺讨逆，师败被诛。天下咸慕其忠而冤其败。此所谓盛德之懿，忠孝之门，宜其光昭嗣续，後代其昌炽乎！故公之後，绵历魏晋，郡守列卿，历代不绝。晋处士阳，名重当时。国朝已还，楚质木栖，皆以文词登第。守宰不可胜记。则公之盛德忠烈，ピ乎其有後矣。
    公之宅地广斥，松贾森列。洎贞元初，怀光阻兵，诏太原尹节度使马燧讨之。马燧宿兵十万，屯於城中。当贼之隧，井堙木刊。故公之松贾，荡然槎摧矣，公之碑记，折坠草莽矣。颓圮损废，绵历三纪。故宗长翟春暨宗人翟等一二人相与谋曰：“文记堙灭，何以彰我祖之休烈；松贾摧槎，何以识宅兆之封域。”遂与宗人翟等三十人，协心一力，建竖旧碑，划榛莽。以文字磨磷，将创碑以表之，上启於邑宰李公。公以为政之本，莫先於教孝；为礼之基，莫大於敬宗。子能以尊祖为孝，则吾政几敷矣。其宗长翟及宗人等，以亻参尝忝在李公之游，固请为记，辄敢记其旧迹，及宗人重建碑之年月日以表云。公本汝南上蔡人，归葬本郡。值东郡之败，其馀子孙逃难西迁，改葬於此。故诸孙代为河东猗氏人。
    ☆侯喜
    喜，贞元十九年进士，官国子主簿。
    ○鸟择木赋（以“君子之德，翔而後集”为韵）
    鸟之择木者，不在乎得高枝，在乎得所履。或凌□之干而不可集，或在庭之柯而必可止。依维贤之主人，远挟弹之公子。若夫鸣而後集，翔必有疑。如智者之千虑，叶君子之三思。山有不材，岂谓心乎爱矣；林多独秀，宁同主则择之。孰谓无心，依於有德。岂惟叶之萃，干之直。必在无惊弦之忧，倾巢之逼。惟乔之下，想游女之求思；避恶之阴，同志士之不息。若乃翼同云展，身以风翔。观平林之漠漠，见绝岭之苍苍。岂爰止兮失正，诚所集兮向方。容足之柯乃处，隐身之叶是藏。故有绕树之乌鹊，栖桐之凤凰。是知择善而从，何常之有。既无巢幕之诮，讵贻高墉之咎。道惟空际，谅有开而必先；栖或林端，乃观影而从後。未安其所，岂乐其群。傍青冥而颉颃白日，出幽谷而翱翔碧云。水隔山而犹远，烟拂树而渐分。将欲巢林杪，渡江。如萧何之择汉主，虞卿之谒赵君。原其羽族所栖，惟巢是葺。虽众树之相蔽，惟一枝而可给。处必择地，食无不粒。飞乃从宜，固难妄集。若然，则禽之有灵也，不可以愚适相欺，不可以飞走见遗。集灌既知有以，始巢当复何时。是以良木可期，倘主人之见纳，俟我於庭乎而。
    ○冰将释赋（以“和风既至，迟日初临”为韵）
    春入寒水，冰惊浅浔。照迟迟之早阳，色将无定；度习习之回吹，势欲难任。涣若分彩，濡如在阴。如应勾芒之节，将成老氏之心。非其渐焉，何以知仁气之徐至；不日释也，何以表阳光之有临。稍露沙痕，似分苔翠。在形开而可观，因罅发而增媚。动其中矣，将有日而然；开必先焉，若知风之自。澹引晴色，洞含春意。曩之能久，曾殊见见而流；今则不坚，转失履霜之至。当岁华之既好，变水绿之云初。暗转而光摇已薄，轻流而影动惟虚。观夫宵以氵旰々，昼必徐徐。静以当融，稍惊北徂之雁；轻而未散，犹观上戏之鱼。如此则消积冻，发微波。西陆当出，东风以和。湛兮而平，剑开幽匣；默然而运，云敛晴河。方催皑皑之白，渐灭昭昭之多。则知道贵无质，我之释兮以日，不徐不疾，与真源匹；政尚得中，我之释兮以风，泄泄融融，与皇泽同。事有可贵，用非可既。惧乎裂，尚保质於地宁；就其流，始收光於神气。溃然当解，熙哉此时。幸照临之必及，岂开泮之云迟。日已不寒，正难於鸟覆；数当有尽，转使於虫疑。吾亦慕斯冰之释，不知夫所以裁之。
    ○涟漪濯明月赋（以题为韵）
    水上风起，天边月圆。何怡情於遥夜，濯委照於轻涟。兔怯盈缩，蟾惊溯沿。谓元涛之弄珠，将投进退；讶方流之有玉，欲献迁延。泛滟靡凝，冲融不歇。渐失沙镜，逾迷海月。丹霞合而暂止，青开而匪辍。足使浣纱之女，鬼颦蛾於後来；伐檀之人，恨流光於明发。咸池何为，远在天涯。言浴白日，曾非绿漪。彼浪以雪著，月以光垂。纵欲报其虚室，亦无能而可施。曷若霄汉之下，人寰不离。望舒俯降，阳侯悦随。班如贲如，克将顺乎其美；于沼于，必周旋而中规。且濯乃强名，明而有素。盖取乐於风景，岂同效於尘路。所以浅不浮华，深不掩雩。殊涣涣於郑什，引悠悠於谢赋。懿其澹若含情，眇若功成。遍菰蒲而敛曜，满洲渚以澄明。漏永更遥，空见浮沉之状；星移汉转，无闻出没之声。嗟夫！月霁乃明，水烦则浊。苟氛昏之掩蔽，与鱼鳖而氵氵爵。水假当其演溢，月纵思其涤濯。运乖道阻，天悬地邈。则安得轻飙暂拂，水镜动於秦台。纤埃不飞，玉璧吐於荆璞；含辉发彩，似忠臣之沃明君。如後进之资先觉，岂徒比其光丽而已。
    ○秋□似罗赋（以兰亦堪采为韵）
    云之可观，时惟佩兰。映婺女而扇薄，透娥而幔寒。缥缈如画、霏微似残。乍逐乘槎之人，讶鸳裾远曳；每映衔芦之雁，谓燕幕遥看。且晓雾如，於今何在；馀霞成绮，须臾则改。讵若我终日是似，有时而待。拟六铢而披拂，伴仙女而降夜。临七夕以轻盈，助牵牛而纳采。幂幂风引，笼笼露涵。染绛日而成，映青空而似蓝。冰绡若无，孰不比方而皆忝；霓裳傥有，谁谓裁缝而不堪。吁嗟乎一言有以，千秋只亦。天网本疏，春丝不敌。今夕何夕，是寻是尺。如可求斯，服之无攵。
    ○秋燕辞巢赋（以“秋令去急”为韵）
    汉落叶兮，火星西流。白露降兮，万物知秋。嘉此燕之有感，将辞巢兮命俦。命俦兮焉求，应节兮周游。去此集彼，正为良谋。经北户以一息，度南轩而久留。久留伊何，我翼新整。虽华屋之可恋，怯高巢之夜冷。得不上下其音，翩翻其景。射白日之淹留，候令辰之光景。乘秋而发，且有便於风高；养羽既成，亦可知其路永。况夫将适之所，必能安据。纵眷乎此巢可居，固难以久而不去。克有攸往，足观来誉。杀气澄秋，晴光满曙。当是美景，此焉骞翥。遂乃横绝阶墀，远谋原隰。事必谋始，翔而不集。空长而矫翼弥高，日暮而连飞转急。同发者或有不进，後来者莫能相及。巢兮徒有，思其所葺。
    ○中和节百辟献农书赋（以“嘉节初吉，修是农政”为韵）
    我後令节，中和孔嘉。冻已全解，桃仍欲华。庆赏之多，燕乐既均於九有；播植之始，教化爰贞於四遐。於是心膂周召，股肱稷。洎彼庶尹，当兹新节。阳和溥畅，言拜赐於生成；稼穑艰难，乃载陈於睿哲。观其克合天意，咸造皇居。佥曰国以人为本，人以食为储。政令不差，则华夷知劝；水旱无备，则仓廪其虚。且自古在昔，靡不有初。敬授人时，而尧典垂记；大无禾麦，则鲁史频书。今陛下夔夔栗栗，日慎一日，惟人是忧，惟农是恤。是以域中无事，海内殷实。人献其诚，神降之吉。臣等叨遇昌运，思裨大猷。惟兹南亩，可致崇邱。虔考令辰，实当四仲之首；敬举彝典，庶为六府孔修。岂止合彼九畴，冠夫百氏。高悬象魏，必日就而月将；永播蒸黎，自风行而草靡。帝曰善哉，子之言是。於变时雍，恭慎是宗。应天地中和之气，备朝廷中和之容。君告成中和之功，久而作乐；臣献守中和之术，先告三农。此所谓超羲越轩，臣贤主圣。树光宅之深本，为经邦之善政。美哉启沃之义，於斯为盛。
    ○唐高宗天皇大帝封禅文
    嗣天子臣某，敢昭告於昊天上帝。有隋运属颠危，数穷否塞，生灵涂炭，鼎祚沦亡。高祖仗黄钺而救黎元，锡元圭而拯沉溺。太宗功宏炼石，定区宇於再麾；业壮断鳌，饮沧海而一息。臣忝奉馀绪，恭承积庆。遂得昆山寝燎，炎海澄波。虽乃业茂宗祧，斯实降灵穹昊。今谨告成东岳，归功上元。大宝克隆，鸿基永固。凝薰万姓，陶化八。
    ○唐玄宗明皇帝封泰山玉牒文
    有唐嗣天子臣某，敢昭告於昊天上帝。天启李氏，运兴土德。高祖、太宗，受命立极。高宗升中，六合殷盛。中宗绍复，继体不定。上帝眷佑，锡臣忠武。底绥内难，推戴圣父。恭承大宝，十有三年。钦若天意，四海晏然。封祀岱岳，谢成於天。子孙百禄，苍生受福。
    ○唐德宗神武皇帝降诞节献寿文
    维孟夏十四日，天降皇帝之辰。群臣感覆帱之恩，朝明庭而献万寿者，外尽四海，罔有不至。时臣亦幸在京师，无因缘以陪进。窃自思念，其感恩受赐，与群臣无异。徒以其身之卑贱，至愿莫伸。如喑者欲言，者欲趋。乃作降诞日献寿文一篇，恭置于康庄之衢。其词曰：
    未有人兮则有彼天，千变万化兮道无常全。高明运转兮与人下焉，圣人法象兮则相永年。自我自度兮畏乾乾，天受降福兮与人下焉。臣今敢献寿如天。博厚配天兮其谁则地，含容光大兮无与二。山泽藏宝兮富有无既，圣人体顺兮不爱其利。自我自诚兮其他至地，至地不测兮生物咸遂。臣今敢献富如地。日出辉辉兮风来薰薰，甘露兮卿云氛氲。民曰五星兮生乎今辰，爱我则君，何以庆兮无称其恩，荣华富贵兮子子孙孙。臣敢献福兮如所闻。
    ☆郑式方
    式方，穆宗时人。
    ○中和节百辟献农书赋（以“嘉节初吉，修是农政”为韵）
    圣人清谧六合，车书一家。皇心协於天统，令节徵为国华。思播植以富人，故农书是进；建中和而煦物，俾淳风不遐。是以四夷即叙，九谷用嘉。当其天庙低临，昭光发泄。二月初吉，式协於农祥；三务成功，不亏乎岁节。授其时用天之道，进其书知人则哲。一人垂拱以忧勤，百辟献章而诚竭。於是元老进而言曰：陛下道洽无外，化康有截。犹虑九扈未宏，三时尚阙。命陈书而王化可阐，俾知方而农政斯列。既种既戒，粢盛之望有期；弗震弗渝，地利之宜奚设。岂不以寒气总入，春阳始初。陈乎五种之用，本乎三农之书。王者则千亩是藉，庶人则中田有庐。故年谷之顺不差，物力之功克实。首嘉节而东作方起，符中星而西成乃毕。其殖也习无不利，其耕也动罔不吉。然後邦国知设节之宜，象魏识劝农之术。於以见君臣克协，於以见土谷惟修。足食表丰年之庆，多余兴大田之猷。且夫节者育物於生成，农者丰功於遐迩。善宣兮时罔不若，化洽兮物无非是。乃疆乃理，歌积庾於京坻；有翼有凭，致殊方之率俾。非我後圣应太昊，德包神农，则不能尽地力，祈天宗。故得贞万姓，行八政，幸沐化於和平，庶采葑而谣咏。
    ☆袁允
    允，（一作{八允}），穆宗时人。
    ○五色露赋（以“率土康乐之应”为韵）
    上帝宥密，露滋贶吉。青紫相宣，元黄间出。湛鲜辉以交透，涵润彩以争溢。摇泫泫於微风，散离离於初日。滴而成晕，宜警鹤之偏闻；感以无情，胜舞兽之能率。被万物之咸睹，表天心之以溥。识瑞气之非二，辨方来之自五。洗於石如披娲後之文，遍於地似割封侯之土。合德於唐，成金之黄。鸟晨散而翻坠，烟晴笼而转光。既桂成於重叶，亦珠缀於垂芒。契之斯来，我则调玉烛而後致；求之靡得，彼则耀金茎而莫量。是以其邦用昌，其人用康。诚可以为饮，不可以为霜。其离绚兮，其浓沃若。遐瞩文象，旁通绮错。状郊祀之琮璧，灿以芬敷；拟霄汉之□霓，焕乎萧索。固自天而同酒，谅不醉而可乐。其甘如饴，其凝如脂。苟叶於道，不常厥期。在春而众葩皆丽，或秋而群芜更滋。彼露矣，我王则之。接花光兮渥荚，连碧砌兮满阶墀。旁沾兮对龙衮之彪炳，纷映兮逼鸾凤之葳蕤。始繁於天临之际，终於日旰之时。足使魏殿怀惭，汉宫非胜。多闻前後之仙术，岂逮吾君之响应。愿濡翰於攻文之徒，庶发挥於梦笔之兴。
    ○清露点荷珠赋（以题为韵）
    池有秀冠众卉兮，彼荷最英；天之气结淳和兮，惟露斯清。圆规覆水兮，翻然盖倾；素质积叶兮，炯尔珠明。露非荷无以呈洁已之状，荷非露无以异先雕之荣。皓影摇光，修茎幂布。气散兰郁，光分电聚。邻腐草谓萤火将飞，俯澄波若宾珠已露。宜於夜景，惜芬芳於岁暮。缥彩将阑，琼光未敛。团素津以泥泥，擢馀芳之苒苒。映翠带状莲的之剖开，对青霄仰星文之乱点。色惭兮菱藻，气肃兮金波。虽有秋月，我则承恩於彼露；岂无朝日，我则庇身於此荷。尚不愿洒园葵而泽丰草，岂（阙）学老林叶而滋枯柯。客有感秋而叹曰：滴沥萦纡，布芬敷。浮池烟兮葳蕤吐绛，点天酒兮璀璨垂珠。已矣夫！露欲变，荷欲芜。君不见严霜降，万物皆尽兮复有此芙蕖。
    ☆韦长
    长，长庆时官京兆尹。开成中为荆南观察使检校左散骑常侍兼河南尹，进检校工部尚书，除平卢军节度使。
    ○请仍行鞭背奏
    京师浩穰，奸豪所聚。终日惩罚，抵犯犹多，小有宽容，即难禁戢。若恭守敕旨，则无以肃清；若临事用刑，则有违诏命。伏望许依前式，轻重处置。
    ☆张皋
    皋，穆宗时布衣。上惑方士饵丹药，皋上疏谏。帝善其言，访之不获。
    ○谏惑方士
    臣闻神虑淡则血气和，嗜欲胜则疾疹作。和则必臻於寿考，作则必致於伤残。是以古之圣贤，务自颐养，不以外物挠耳目，声色败情性。繇是和平自臻，福庆斯集。故《易》曰：“无妄之疾，勿药有喜。”诗曰：“自天降康，降福穰穰。”此皆理合天人，著在经训。然则药以攻疾，无疾固不可饵之也。高宗时，处士孙思邈者，精识高道，深达摄生。所著《千金方》三十卷，行之於代。其序论云：“凡人无故不宜饵药，药气偏有所助，令人藏气不平。”推此论之，可谓达见至理矣。天寒暑为贼，节宣乖度，有资医方，尚当重慎。故礼称“医不三世，不服其药。”施于凡庶，犹且如此，况在天子，岂得自轻？先帝晚节，颇喜方士，累致危疾，陛下所自知，不可更蹈前覆，自贻後悔也。今朝野之人，纷纷窃议，直畏忤旨，莫敢献言。臣蓬艾微生，麋鹿同处，既非邀宠，亦复何求？但以曾览古今，粗知忠义，顾有闻而默，於理不安。愿陛下无忽刍荛，庶裨万一。
    ☆崔杞
    杞，穆宗朝官大理少卿。
    ○奏罢参酌院疏
    国家法度，高祖、太宗定制，二百馀年矣。《周礼》正月布刑，张之门闾及都鄙邦国，所以屡丁宁，使四方谨行之。大理寺陛下守法之司也，今别设参酌之官，有司定罪，乃议其出入。是予夺系於人情，而法官不得守其职。昔子路问政，孔子曰：“必也正名乎？”臣以为参酌之名不正，宜废。
    ☆张
</div>
    <div class="pagination">
<a href="全唐文_page433.html">上一页</a><span>...</span><a href="全唐文_page429.html">429</a><a href="全唐文_page430.html">430</a><a href="全唐文_page431.html">431</a><a href="全唐文_page432.html">432</a><a href="全唐文_page433.html">433</a><span class="current-page">434</span><a href="全唐文_page435.html">435</a><a href="全唐文_page436.html">436</a><a href="全唐文_page437.html">437</a><a href="全唐文_page438.html">438</a><a href="全唐文_page439.html">439</a><span>...</span><a href="全唐文_page435.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
