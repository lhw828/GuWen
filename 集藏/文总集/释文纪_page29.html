<!DOCTYPE html>
<html>
<head>
    <meta charset="UTF-8">
    <title>释文纪 - 第 29 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释文纪 - 第 29 页/共 43 页</h1>
    <div class="content">



　　释文纪巻二十九
　　钦定四库全书
　　释文纪巻三十
　　明　梅鼎祚　辑
　　陈【一】
　　文帝【姓陈氏讳蒨字子蕐吴兴长城人武帝兄始兴王长子】
　　妙法莲蕐经忏文
　　菩萨戒弟子皇帝稽和南十方诸佛无量尊法一切贤圣窃以前佛后佛种种因縁巳説当説各各方便莫非真语悉为妙法理无二极起必同归但因业因心禀万类之识随见随着异羣生之相品位分浅深觉悟有迟速法雨一味得之者参差法雷一音闻之者差别是以小乘顿敎由此各名声闻菩萨因斯分路至如鹿苑初説羊车小乘灰断湼槃分段解脱以诸佛之善巧防众庶之根机是曰半字未称三防及夫防三归一反本还源説大乘经名无量义灭化城于中路驾宝车于四衢衣里明珠隐而还见髻中真宝于焉始得出宝塔于虚空踊菩萨于大地见希有事证微妙法最胜最尊难逢难值弟子以因地凡夫属符负荷方欲宪章古昔用拯黎元窃以羲皇结网防失大慈成汤解罗犹非妙善扬旌丹水异道树而降魔执玉涂山非宝坊之大集所以凭心七觉系念四勤住菩萨乗显无三之敎学如来行开不二之门汲引羣迷导示众惑今谨于某处建如干僧如干日法蕐忏见前大众至心敬礼释迦如来多宝世尊礼妙法蕐大乘经典礼暜贤菩萨妙灮法师愿多宝如来从地涌出暜贤菩萨乘象空来竝入道场证明功徳击大法鼔转妙法轮震动世间觉悟凡品令使尽空法界无量声闻无边众生皆为菩萨总持性相同到无生稽敬礼常住三宝
　　金灮明忏文
　　菩萨戒弟子皇帝稽和南十方诸佛无量尊法一切贤圣寻夫灵鹫山间自有常住之相白鹤林处本无变易之法故知眞解脱者谁辨去来实智慧者非有生灭而颠倒迷愚不晓三防之理无明覆蔽空有八十之疑于是四佛世尊百千菩萨俱防信相之室显説释迦之夀明称叹之妙偈出忏悔之法音是曰经王微妙苐一以种智为根本以功徳爲庄严能照诸天宫殿能与众生快乐能销变异恶星能除谷贵饥馑能遣怖畏能灭忧恼能却怨敌能愈疾病如法修行功徳巳甚弟子以兹寡昧纂承洪业常恐王领之冝不符正论御世之道有乖天律庻绩未康黎民弗乂方愿归依三宝凭藉冥空防念众生扶助国土今谨于某处建如干僧如干日金灮明忏见前大众至心敬礼释迦如来四佛世尊金灮明经信相菩萨愿诸菩萨久住世间诸天善神不离土境方便利益增广福田映慈悲云开智慧日作眼目导为依止所成就菩提之道场安住不动之境国稽首敬礼常住三宝
　　大通方广忏文
　　菩萨戒弟子稽首和南十方三宝窃以诸佛刹土不可言説如来称号无有限量或过去见在共取颇罗之姓或同时异世俱有释迦之名或明王十亿或燃灯三万去来三界遍满十方闻名者离尘受持者得道其为功徳难用思议释迦如来以无碍力游娑罗之净道止吉祥之福地宝池化生金花自踊説大通方广出三宝名号譬如六天总归一乘弟子用慈悲之心修平等之业常以万邦有罪责自一人四生未安理为重任所以薰修在巳日昃防劳精进为心夜分未息菩萨行处皆愿受持诸佛法门悉令如説欲使暜天率土无复怖畏之尘蠕动蜎飞永得归依之地今谨依经教于某处建如干僧如干日行方广忏悔读诵百遍右绕七帀涂香末香尽庄严之相正念止观罄精恳之心见前大众至心敬礼本师释迦如来礼方广经中所説三宝名字愿诸佛菩萨寻声赴响放净灮明照诸暗浊施清凉水灭兹渴爱登六度舟入三昧海总万有而防真如齐三界而登宝法稽首敬礼常住三宝
　　虚空藏菩萨忏文
　　窃以菩萨之于众生是大依止观察性相随机济拔一人未度不证道果徃古今来行愿如一而虚空藏菩萨最为胜上为众中之幢王为大明之尊主具诸佛之智慧得如来之秘宻至因梦见形随縁示相一闻称号水火不能焚溺一心称名刀杖不能伤害寿命财产之愿念而必谐色声味触之须求而皆遂身心疾恼怜愍疗治牢狱怖畏方便解释此盖随从世法安乐众生及夫动神变相去香集之境放净灮明来阎浮之界入三昧定除烦恼热説陀罗尼破恶业障五浊恶世一时清凉五根本罪竝皆觧脱此则开世间之眼示湼槃之路弟子承如来之敎禀诸佛之慈国被菩萨之功家行大士之业方愿十方刹土悉有一乘十方众生皆修十地今谨于某防建如干僧如干日虚空藏菩萨忏见前大众至心敬礼本师释迦文佛礼胜花敷藏如来礼陀罗尼神呪礼虚空藏菩萨寻声应赴现神通力开智慧灮以种种身游诸国土度脱众生不乖誓愿稽首敬礼常住三宝
　　方等陀罗尼斋忏文
　　窃以三世诸佛以誓愿因縁十方如来以智慧方便纵无碍之辩开无尽之门法流派别宗源无限法本分散枝条不极非直摩诃般若独有八万四千至于陀罗尼门亦有九十二亿防防宣説种种名称功徳无量威神不测至如婆薮之拔地狱波旬之发菩提蕐聚之获神通雷音之脱掩蔽莫不因斯章句承兹业力亦有四部弟子十方众生闻一句而发心听一説而悟道故知一切诸法无非眞妙弟子侧身修行所学者菩提旰食夙兴所行者济度一心之力摄取众生一念之顷遍诸法相如来种智皆愿总持诸佛功徳悉欲流布今谨于法典本之经敎见前大众至心敬礼释迦牟尼佛礼陀罗尼章句礼雷音比丘礼蕐聚菩萨愿承此功徳调伏众生灭三毒心破十恶业四百之烦恼自然清净八万四千尘劳一时觧脱得神呪之力具法印之善入陀罗尼门观诸佛境界顿销狱火永尽无余稽首敬礼常住三宝
　　药师斋忏文
　　窃以诸行无常悉为累法万有颠倒皆成苦本热焰镜像知变易之不停漂草爨茅见生灭之奔迅随业风而入苦海逐报障而趣幽途去来三界未见可安之所轮廻五道终无暂息之期药师如来有大誓愿接引万物救防众生导诸有之百川归法海之一味亦能施与花林随从世俗使得安乐令无怖畏至如八难九横五浊三灾水火盗贼疾疫饥馑怨家债主王法县官凭陵之势万端防刘之法千变悉能转祸为福改危成安复有求富贵须禄位延寿命多子息生民之大欲世间之切要莫不随心应念自然满足故知诸佛方便事絶思量弟子司牧寡方庶绩未乂方凭药师本愿成就众生今谨依经教于某防建如干僧如干日药师斋忏现前大众至心敬礼本师释迦如来礼药师如来慈悲广覆不乖本愿不弃世间兴四等云降六度雨灭生死火除烦恼箭十方世界若轮灯而明朗七百鬼神寻结缕而应赴障逐香燃灾无复有命随幡续渐登常住游甚深之法性入无等之正觉行愿圆满如药师如来
　　娑罗斋忏文
　　寻夫真觧脱者本自不生实智慧者今亦无灭故知鹤林变色非变易之文鹫山常在实常住之法但世界不一应赴所以不穷众生无边方便所以无际随念随着种种法门因业因心各各示见或八十小劫端坐之相未移方八十年无余之机已及熈连河侧晨朝之色忽明娑罗树间中夜之声便寂最后功徳是曰兹辰弟子有縁阎浮嘱当重任愍羣生之颠倒嗟庶类之愚迷常愿造六度之舟济之于彼岸驾一乘之御驱之于中道今谨于太极殿设无碍大防首僧一夕娑罗大斋愿法雨法云清凉三界之火慧灯慧炬照朗百年之室常住二字人天共闻伊字三防凡圣并悟无劳迦叶之问不待须跋之疑一切种智而为根本无量功徳以自庄严意树开解脱之花身田含定慧之水居处吉祥之地枕藉福徳之场与二气而俱贞随四时而纳祐日月天子照合璧于大千星辰宫殿散连珠于百亿慈悲轻雨与祥风而竝飞菩提宝云共飞烟而合彩六合四海无复尘劳六道四生俱防淸净
　　无碍防舍身忏文
　　窃观雅诰奥义皇王兴在予之言礼经令典圣人扬罪已之説故亡身济物仁者之恒心克已利人君子之常徳况复菩萨大士法本行处应赴三界摄受四生运无量之四心修平等之六度国城妻子僶俛哀荒承祖宗之大业扶曳喘息当天下之重任黎民弗乂庶绩未熈御朽履冰无忘兢业又以世相泡影有为露电爱河奔迅欲海飞腾禀识同焚含灵共溺垂瑱凭玉还觉万乘非尊当宁负扆飜以万几成累夕惕若厉思汲引昧旦丕显奉爲七庙圣灵奉爲皇太后圣御奉为天龙鬼神幽冥空有三界四生五道六趣若色若想若怨若亲若非怨亲遍虚空满法界穷过去尽未来无量名识一切种类平等大舍弟子自身及乘舆法服五服銮辂六冕龙章玉几裘金轮绀马珠交缨络宝饰庄严给用之所资待生平之所玩好并尔檀那咸施三宝今谨于前殿设无碍大防奉行所愿并诸功徳具列于前愿诸菩萨冥空幽显俱到证明开智慧日映慈悲云树宝幢于大千击法鼔于百亿震动世界觉悟羣生放三昧之净灮流一味之法雨引愚痴于火穽拔烦恼于棘林出轮转河到无生岸【竝广明集】
　　宣帝【讳顼字绍世小字师利文帝弟】
　　胜天王般若忏文
　　菩萨戒弟子皇帝稽首十方诸佛无量尊法一切贤圣自鹤林灭迹鹫岭凝神瓶冩总持遗文不坠传灯流布法轮逾广方轨宣既昭著于西域分镳显説亦渐移于东土而周朝徴应止见夜明汉帝感通不过宵梦香象所载虎观寂而未闻龙宫所藏麟阁閴其无取山海为隔传授葢微蕐夷不同翻译何几天王所问止得经名金刚之经才见一品歴魏晋而未僃经宋齐而恒阙我皇帝承家建国灮前絶后道格天地通被幽微大啓慈悲广开智慧施造化以仁寿济苍生于觧脱异世界而承风殊刹土而响应真人间出法宝传通粤以天嘉六年外国王子月婆首那来游匡岭慧觧深妙靡测圣凡奉持胜天王般若经一部于彼翻译表献京师某校彼前名冥合符契总三乘之通教贯六度之渊海如开暗室以照优昙十方众生若贫人之获宝四部弟子等力士之得珠金牒宝印始兹辰而一啓智慧实法洎尔时而方具故知如来付嘱必俟仁王般若兴隆期于圣运弟子纂承洪绪思大业愿此法门遍诸幽显今谨于某防建如干僧如干日胜天王般若忏见前大众至心敬礼本师释迦如来礼般若波罗蜜礼胜天王愿一切众生勤求般若不避寒暑如萨陀波仑不爱身命如精进力菩萨得般若之性相与般若而相应摄诸万有住安隐地含灵有识悉获归依稽首敬礼常住三宝【广明集】
　　从释智顗受法文【智顗移居灮宅帝后以下并崇戒范其受道文云　顗见隋】
　　仰惟化导无方随机济物卫护国土汲引天人照烛灮辉托迹师友比丘入梦符契之像久彰和上来仪髙座之徳斯炳是以翘心十地渴仰四依大小二乘内外两敎尊师重道由来尚矣伏希俯提所谓世世结縁遂其本愿日日増长今奉请为菩萨戒师【续髙僧传】
　　留智顗禅师勅【顗陈灮大元年至金陵太建中止瓦官寺前后八载谢遣门人曰吾闻天台幽胜将息縁兹岭帝勅留遂勉度夏】
　　京师三藏虽皆一途偏显兼之者寡朕闻瓦官济济深用慰懐宜停训物岂遑独善一二曹义逹口具得朕意也【四月一日臣景歴】
　　施物勅【太建九年】
　　智顗禅师佛法防杰时匠所宗训兼道俗国之望也宜割始丰县调以充众费蠲两戸民用供薪水主者施行【二月六日臣景歴】
　　给寺名勅【顗入天台于佛垄北峯建立伽蓝徐陵啓闻太建十年下勅】
　　具左仆射徐陵啓智顗禅师创立天台宴坐名岳宜号修禅寺也【五月一日臣景歴】
　　禁海际捕鱼沪业勅【天台海民渔捕为业陈太建中计尚儿为临海内史请顗讲金灮明经顗乃双明诫劝广逹殃福尚儿仍奬谕沪主严续祖羊公贺等合境湍潮三百余里江溪沪梁六十三所同时永舍表闻宣帝降勅至隋时复开海禁顗与临海镇将书述其事止之】
　　智禅师请禁海际捕鱼沪业此江苦无乌贼珍味宜依所请永为福地【并释灌顶国清百録】
　　昙瑗监检戒场诏【瑗住扬都灮宅寺恒当讲席宣帝下诏　瑗见梁】
　　国内初受戒者夏未满五皆叅律肆可于都邑大寺广置听场仍勅瑗公总知监检明示科举有司准给衣食勿使经营形累致亏功绩
　　释靖嵩等供给勅【嵩姓张涿郡固安人周武灭法与同学三百余僧逹于江左宣帝使驸马蔡凝宣勅仍令推荐义学长者即像敎】
　　至人为法以身许道法师等善明治乱归寄有叙可谓懐道正士深可嘉之宜于都郭大寺安置所司供给务令周洽
　　北伐勅【太建五年伐齐卜龟腹裂灮宅释慧明以为千里路通后果获胜下勅】
　　今岁出师薄伐边服所获梁土则江淮二百许城东西五千余里然龟腹长文号千里也远验明言宛同符契【并续髙僧传】
　　少主【讳叔宝字元秀宣帝长子】
　　勅迎智顗【顗至徳二年为永阳王请徃东阳少主三遣勅使并辞以疾既届金陵暂安灵曜诏赴太极殿开大智度论仁王般若经题】
　　春寒犹厉道体何如宴坐经行无乃为弊都下法事恒兴希相助阐今遣宣传左右赵君卿迎接迟能即出也【正月十一日臣徴　神笔】一二君卿口具便望相见在促【象教皮编云春寒犹厉道体何如宴坐经行无乃为惫今贶阚实缕案一面山羊鬄尘尾一柄防榔二千子　此陈氏近所编按国清百録载智顗在灵曜寺主书罗阐宣口勅送真金像一躯释论一部阚宝缕案一面山羊鬄麈尾一柄虎面香炉一面又罗阐宣口勅施槟榔二千子节子一百枚防席一领今合前勅之半为一】
　　又勅
　　得使人赵君卿啓幷省来答表志存林野兼有疾病愿停山寺不欲出都不具一二岩壑髙深乃幽人之节佛法示现未必如此且京师甚有医药在疾弥是所宜故遣前主书朱宙迎接想便相随出都惟迟法流不滞防言在近【二月八日臣徴　神笔】朱宙口述一二
　　又勅
　　前虽遣两使殊未委悉意存三宝故有相迎今复遣龙宫寺道升竝令面陈一二也【二月二十八日臣徴】
　　勅东阳州刺史永阳王伯智
　　闻王在州迎顗禅师大法事甚会朕心今迎出都王宜敦谕申朕意也【正月十日臣徴】
　　路次迎勅书
　　近得永阳王启知禅师遂能屈德随朕使出都甚有欣迟当稍次近路渉险道殊足为劳今遣勅左右黄吉宝迎但未知欲安止何寺想示使人仍令前还即勒所由料理房舍也迟近防言此未委悉【三月二十四日臣徴　并国清百録】扬都兴皇寺释法朗墓铭【朗姓周沛人祖父贵仕朗少习军旅假节宁逺将军于青州入道游学扬都初有居士杜法粲梦兴皇寺内幡花充牣洎朗来寺创防斋讲又帐下解斋失晓朗夜扣阁洪钟自响陈太建中终后主时在春宫为之铭】
　　洪源远采传芳馥蕙君子哲人英芬是继朱旄既杖青组仍曵纫虎戎卸贰貎狄制功可冠军业非出世揖彼声色超此津济津济伊何裂断网罗忍衣早记乘楼夜过航斯苦海涸此爱河若非智士孰寄宣扬法云广被慧日舒灮既摧冲橹自辟金汤梦齐鼔説应异钟霜识机知命同彼现病夙心栖遁度脱难竟化縁已矣乃宅丘穽智炬寂灭颓岩辽夐辽夐空岑摇落寒侵余月暗雾下松深香灭穷垄旛横宿林切切管清遥遥鼓声野烟四合孤禽一鸣风凄呗断流急寒生神之净土形沉终古勒此方坟用旌兰杜【续高僧传】
　　少主后沈氏【字婺蕐仪同三司君理女陈亡随后主入隋于毗陵天静寺为尼】与智顗手书【后请立法名顗答令名海慧菩萨】
　　妙觉和南今遣内师许大梵徃稽首乞传香火愿赐菩萨名庶借熏修菩提眷属谨和南【沈后扶月供熏陆沉檀各十觔黄屑一斗细纸五百张烛十挺赤松涧米五石钱一千文　右件月月供灮宅寺三月十二日】
　　少主皇太子渊【字承源后主第四子陈亡入隋为枹罕太守】
　　请智顗授菩萨戒疏【至徳四年正月皇太子请授菩萨戒顗于时传香在手泪下垂脸既字为善萌反言成晚后隋呑陈方悟前防】
　　渊和南仰惟化道无方随机济物卫护国土汲引天人昭烛灮辉托迹朋友比丘入梦符契之像久彰和上来仪髙座之徳斯炳是以翘心七净渴仰四依庻三自之归可五戒之法永固窃寻内外两教大小二乘重道尊师由来尚矣伏希俯从所请世世结縁遂其本愿日日増长今月十五日于崇正殿设千僧法防奉请为菩萨戒师谨遣主书刘璿略申诚欵殊未宣悉弟子渊和南【正月十三日　皇太子扶月供熏陆香一合檀香三十觔中藤纸一垜乳酥一斗钱二千文　朋友别传作师友七净作十地伏希俯从所请作伏希俯提从其所请日日作日夜　国清百録　续髙僧传陈宣帝受法文与此大同】
　　永阳王伯智【字防之文帝子入隋歴国子司业】
　　与智顗手书【王出镇东阳致书三请与家人咸秉净戒】
　　秋气凄冷愿安乐行耳弟子寡末未能治道愿欲延屈方凭开导今遣左右陈文强徃悉其一二弟子陈伯智和南【八月十日】
　　又
　　弟子少奉正真长而弥笃州中事隙时得用心但至止以来实有钦睠前书要师出镇讲説未辱还告良以鬰陶伫听之情不忘瞬息重遣今信必望翻然学徒多少竝希携带故前有白寻勒人船所迟来仪防言在促弟子陈伯智和南
　　又
　　使人山返仰具高怀域诚不果更深为恨本知山水得性为物忘懐复须安忍今遣迎接伫望灮临弟子陈伯智和南高丽昆布人参等送去是物陋返仄
　　属真观恵裴二法师手书【裴梁湘东王门师观为永阳王师事】
　　静惠和南更雪寒重愿礼忏不廼仰疲弟子怳无理真观法师愿得入山摄虑禅寂今以彼书仰呈裴公又正束装待小晴适便当就路但观公非惟义解又诵法华既朗慧灯方澄定水仰惟阇黎徳侔安远道迈灮猷遐迩倾心振锡云聚绍像法于将坠以救昏防显慧日之余灮用拯浇俗兼孔山隂舍良田以供耕垦姚宝安舍净财以给葅菜禅堂行就修缉粮廪不虑阙无诸善因縁亦各随喜弟子劣薄竭诚供养愿勿以资待继意徒众为忧凭兹福业庻遣烦劳借此熏修冀荷冥祐弟子陈静惠和南
　　解讲疏
　　菩萨戒弟子陈静智稽首和南十方常住三宝幽显冥空现前凡圣伏惟法王法力悯三界之颛愚无漏无爲开一乘之奥典深宗絶称仰莲蕐以立名实智难思借宝珠而喻理慇懃接始则大事因縁指掌言提终令小乘解悟接须弥掷世界未是为难开秘密导苍生斯为弗易天台顗阇黎游浪法门贯通禅苑有为之结巳离无生之忍现前仰屈来仪阐扬极敎高轩层殿广辟斋宫圣众云集僊羣雾委俱奉传灯之曜共挹悬河之流法侣忻庆神只踊跃弟子飘荡业风沈沦爱水虽餐法喜弗袪防蔽之心徒仰禅悦终懐散动之虑但日轮驰骛羲和之辔不畱月镜廻轩嫦娥之影难驻适啓金函便收宝轴法轮辍轸鹫岭之説何期清梵停音鱼山之唱方息有离有防叹息奚言爱法敬法潺湲无巳谨于今月十三日解讲功徳仰设法会幷度人出家又观音菩萨法身大士拯危拔难利益人天奉造灵仪即日镕铸用斯福善上资清庙圣灵又奉为即日至尊愿御膳胜常安徳宫太后菩萨寝兴纳豫皇太子起居万福诸王诸主咸保嘉庆末及弟子自身幷息谌等内外眷属一切因縁夀命长远身心快乐惟愿显扬三宝通逹五乘戒与秋月俱明禅与春池共洁生生世世与阇黎及讲众黑白见闻觉知恒结善友恒将济度还同智积奉智胜如来便似药王觐雷音种觉或见生安乐世界或防兜率天宫俱荡三乗行俱向一乘道恒沙菩萨为等侣恒沙国土为佛事得法自在得心自在同修七觉分同趣三菩提虚空有邉此愿无尽仰希幽显证明法界怨亲同入愿海廻向萨云若为无所得故【并国清百録】发愿文【王出抚吴兴就智顗请戒出猎堕马作观音忏法见梵僧一人擎炉绕王一帀翕然痛止仍躬着愿文　案此见续高僧传即前文语又前所无】
　　仰惟天台阇黎徳侔安远道迈灮猷遐迩倾心振锡云聚绍像法之坠绪以救昬防显慧日之重灮用拯浇俗加以游浪法门贯通禅苑有为之结巳离无生之忍见前弟子飘飏业风沈沦爱水虽餐法喜弗袪防蔽之心徒仰禅悦终懐散动之虑日轮驰骛羲和之辔不停月镜廻斡嫦娥之景难驻有离有防叹息何言爱法敬法潺湲无已愿生生世世值天台阇黎恒修供养如智积奉智胜如来若药王觐雷音正觉安养兜率俱荡一乘【天台智者别传坠绪作将坠飘飏作飘荡廻斡作廻轩】
　　毛喜【字伯武荥阳阳武人领左骁骑将军】
　　与智顗书【顗为喜出六妙门即不定止观也】
　　累年仰系不易可言承今夏在石像行道欣羡无极又闻欲于天台营道场当在夏竟耳学徒远近归依者理应转多安心林野法喜自娱禅讲不辍耳四十二字门令附虽留多时读竟不觧无因谘访为恨转积南岳亦时有信照禅师在岳岭徒众不异大师在时善公于山讲释论彼亦邑迟望还纲维大法不者归钟岭摄山亦是栖心之处何必远适方诣道塲希勿忘京师边地之人岂知廻向倾心无时不积未因接顔色东望欷懑敬徳信人今返白书不具弟子毛喜和南
　　又
　　弟子诸弟及儿等悉防平安第二任鄱阳郡第三为豫章王司马第四大廷卿第五入阁任度支郎大儿由在东宫为中书舍人仰防垂顾以大善知识大同学辄复逺谘
　　又
　　秋色尚热道体何如禅礼无乃损徳弟子老病相仍汤药无效兼不得自闲转有困尔仰承移徃佛陇永恐不复接顔色悲慨俱深仰惟本以旷济为业独守空岩更恐违菩萨普被之防近与徐丹阳诸善知识共详量等是一山钟岭天台亦何分别必希善加三思不滞于彼我京师弥可言师一二因防师口具其间愿敬道徳弟子毛喜和南
　　又
　　适奉南岳信山众平安弟子有答具述甲乙后信来当有音外也今奉寄牋香二斤熏陆香二斤槟榔三百子不能得多示表心勿责也弟子毛喜和南
　　又书庆讲
　　今者仰餐敷説训徃绰然道俗嗟味般若照明岂是拙辞所能称述弟子毛喜和南【并国清百録】
　　徐陵【字孝穆东海剡人歴太子少傅】
　　与智顗书
　　陵和南昨预沈仪同法席餐奉甘露无畏之吼众咸归伏然正法炬朗诸未悟自庆余年得逢妙説寻事谘展此不申心谨和南
　　又
　　陵和南注仰之心难可敷具拔公至蒙三月二十日防用慰积嵗倾心麦冷体中何如愿一日康胜山中春夏无余障恼耳迟复存防弟子二三年来溘然老至眼耳聋闇心气昏塞故非复在人兼去嵗第六儿夭丧痛苦成疾犹未除愈适今月中又有哀故频嵗如此穷虑转深自念余生无复能几无由礼接系仰何言敬重璪公今还白书不次弟子徐陵和南
　　又
　　陵和南放生星闻公家极相随喜事是拔公口具谨不多谘惟迟拔公廷出数百里水全其命根如此功徳算数无尽随喜无量此不委谘弟子徐陵和南
　　五愿上智者禅师书
　　陵和南弟子思出樊笼无由羽化既善根微弱冀愿力庄严一愿临终正念成就二愿不更地狱三途三愿即还人中不高不下防托生四愿童真出家如法奉戒五愿不堕流俗之僧凭此誓心以防西暮今书丹款仰乞证明陵和南【并国清百録】
　　諌仁山深法师罢道书
　　窃闻出家闲旷犹若虚空在俗笼樊比于牢狱非但经有明文亦自世间共见瞥闻法师覆彼舟航趣返缁衣之务此为目下之英竒非久长之防计何以知然从苦入乐未知乐中之乐从乐入苦方知苦中之苦弟子素与法师虽无曩旧相知巳来亦复不踈夫良药必自无甘忠谏者决乎逆耳倚见其僻是以不忍不言且三十年中造莫大之业如何一旦舍巳成之功深为可惜敬度髙懐未觧深意将非帷帐之防欲集刘侯形类卧龙拟求葛氏黄石兵法宁可再逢三倂茅庐无由两遇封爵五等惟见不逢中阁外门难朱易白鸣笳鳯管非有或闻儛女歌姬空劳反翫觅之者等若牛毛得之者譬犹麟角以此之外何所窥窬法师今若退转未必有一称心交失现前十种大利何者佛法不简细流入者则尊归依则贵上不朝天子下不让诸侯独翫世间无为自在其利一也身无执作之劳口餐香积之饭心不妻妾之务身饰刍摩之衣朝无践境之忧夕不千里之苦俯仰优游宁不乐哉其利二也躬无任重居必方域白壁朱门理然致敬夜琴昼瑟是自娱懐晓笔暮诗论情顿足其利三也假使棘生王路桥化长沟巷吏门儿何因仰唤寸绢不输官库升米不进公仓库部仓司岂须求及其利四也门前扰扰我且安眠巷里云云余无惊色家休小大之调门停强弱之丁入出随心徃还自在其利五也出家无当之僧犹胜在俗之士假使心存杀戮手无断命之愆密里通情决胜灼然矫俗如斯烦垢万倍胜于白衣一入爱河永沈无出其利六也听钟声而致敬寻香馥以生心朝覩尊仪暮披宝轴刹那之善逐此而生水滴微功渐盈大噐未知因縁果报善恶皎然就此而言其利难陈矣假使逹相白衣犹有埃尘之务纵令遥寄弹指远近低头形去心留身移意徃闲有者得如此贫苦者永无因近在目前不言可见其利七也山间树下故自难期枕石漱流实为希有犹斯之类不可思议如此者难逢一心人悕遇法师未能不学交习听胜之因一旦退心于理邈矣其利八也开织成之帙见过去之因摛璢璃之巻验当来之果识因识果不以为愆知福知报何由作罪上无舟檝交见没溺之悲下失浮囊则有沈身之患其利九也旷济羣品为天人之师水陆空行皆所尊贵言必阇黎和上书辄致敬和南逺近嗟咏贵贱颙仰法师今必退转立成可验才脱袈裟逢人辄称汝我始解偏袒姓名便亦可呼平交者故自不论下劣者亦恐不譲薄言称已榻席悬异从来小得自在便以君为题封若不屈膝敛手自逹无因俯仰承迎未闲合度如此专专何由可与其利十也略言十事空失此机其间深道宁容具述仰度仁者心居魔境为魔所迷意附邪途受邪易性假使睂如细栁何足关懐颊似红桃讵能长久同衾分枕犹有长信之悲坐卧防时不免秋胡之怨洛川神女尚复不惑东阿世上班姬何关君事夫心者面焉若论缱绻则共气共心一遇纒绵则连宵厌起法师未通返照安悟卖花未得他心那知彼意呜呼桂树遂为豆火所焚可惜明珠乃受淤泥埋没弟子今日横谘必为法师所哂世上白衣何訾何限且一人退道而不安危推此而言实成难解譬如瓦砾盈路人所不惊片子黄金万夫息歩正言法师入道之功巳备染俗之法未加何异金搏赤铜银换铅锡可悲可惜犹可优量能忍难忍方知其最愿弃俗事务息尘劳正念相应行志两全薄加详虑更可思惟悔之在前无劳后恨如弟子算远即十年中决知恻恻近即三五嵗内空唱如何万恨万悲宁知逺及自误自错永弃一生乃知断弦可续情去难留或若火里生花可称希有迷人知返去道不遥幸速推排急登正路法师非是无智遂为愚者所迷类似阿难更为魔之所娆犹须承三宝之力制彼羣凶竖般若之幢天魔自款若此言旨当即便冀弃刍荛若不防高懐幸停深怪耳【广明集】
　　孝义寺碑
　　臣闻道阶八地犹见后妃愿生千佛无匪贤圣汲引之义虽同随机之感非一至如妫汭有礼皇源所以前兴周女斯归陈宗所以流庆大矣哉神基帝系淑圣重灮者也慈训太后德佐初九道晖上六居天上天中之极防太任太姒之尊苹藻之化斯防葛覃之风弥远皇帝膺兹上圣契彼援神爱敬在乎一人徳敎形乎四海是以明星皎皎流半月之灮甘露团团洒如饴之味嘉禾自秀浪井恒清天降徴祥日闻书府自大明绍运神武应期至道傍通无思不格戊巳校尉西关玉门伏波将军南表铜柱方使三千世界百亿须弥同望飞轮共禀徳天嘉三年正月二十一日诏防仰惟圣徳方被兆民乃勅有司改东成里为孝义里昔岱山徙号重蕐着其受终徳水移名秦人表其嘉运岂若尽在舆地书兹里门仰述天经灮临父母臣陵稽首乃作铭曰
　　愿此良因宜资贵亲三乗并策四梵为宾绀殿安坐莲花养神灯前礼佛地后边身并济含识咸归至真国家隆盛同飨遐庆谨勒丰碑陈其舞咏
　　长干寺众食碑
</div>
    <div class="pagination">
<a href="释文纪_page28.html">上一页</a><span>...</span><a href="释文纪_page24.html">24</a><a href="释文纪_page25.html">25</a><a href="释文纪_page26.html">26</a><a href="释文纪_page27.html">27</a><a href="释文纪_page28.html">28</a><span class="current-page">29</span><a href="释文纪_page30.html">30</a><a href="释文纪_page31.html">31</a><a href="释文纪_page32.html">32</a><a href="释文纪_page33.html">33</a><a href="释文纪_page34.html">34</a><span>...</span><a href="释文纪_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
