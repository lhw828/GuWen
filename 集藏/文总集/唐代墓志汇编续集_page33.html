<!DOCTYPE html>
<html>
<head>
    <meta charset="UTF-8">
    <title>唐代墓志汇编续集 - 第 33 页/共 131 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐代墓志汇编续集 - 第 33 页/共 131 页</h1>
    <div class="content">公幼而岐嶷，雅擅温恭；长而爽悟，尤称砥砺。贞观九年，起家文林郎，出入宫闱，始终勤恪。至永徽元年，任掖庭局丞。三年，迁给事郎，至五年，任朝散郎。
显庆之际转内谒者监；寻除内给事。乾封元年，奉敕检校合长年药，成，特垂优诏曰：士良性韫贞淳，行归忠厚，积勤陛闼，诚效有间；恭职门闾，夙夜无怠。
近参五药，式罄一心，宜在超升，以旌劳旧可内常侍，判南北衙事驱驰岁积，恩幸日隆，处断公平，勘覆明允。总章二年五月十七日诏曰：内常侍士良，植性忠谨，在公恭恪，分司局门，劳效式昭，参典＊方，心力斯罄，宜从荣奖，升以优班，可中散大夫行内常侍。以丝竹之伎，克谐律吕，剑钺之寄，亲信□归。覆之御仗，兼掌声乐。且夫五星承於帝座昭彰清汉，亦犹三台辅於皇极，辉煌天衢以公旧德可称，亟延优奖金阙之内，加於宠章；玉阶之前，光於近列。历职华显，崇班递任，抚善伊默，称疾弥留，粤以永淳二年六月三日，薨於贞安里第，春秋七十有八。惟公执德清亮，履道贞白，居家则孝，奉国则忠，彰善嫉恶，待贤虚己。翼翼事上，蹇蹇匪躬。操行无违，周慎是务。加以宿植德本，深信法门，悟苦空而无倦，勖身□而匪懈。岂意玄穹歼此明识。以今光宅元年岁次甲申十月己卯朔廿四日壬寅窆於龙首之原，礼也。悲夫！松风萧瑟，薤露凄清，长辞帝里，永佳城。有子万迪等。嗟陟岵之无依，痛寒泉之永久，冀幽灵之如在播增徽於贞石，其词曰：
流之远矣，导彼洪源；族之美矣，发自高门。□人代及，福禄犹存，似兰之馥，如玉之温。其一。聿循祖□，增□□烈，为砥为砺，且明且哲。居盈必损，处弥洁，扇彼贞风，挺斯奇节。其二。圣主择能，惟才是与，以耳目，委其心楫。华绂斯崇，章式序，便繁既掌，密勿攸处。其三。用资性道，忠非外修，惟清惟一，虽休勿休。大年匪借，翌日无瘳，舒波易往，羲驷难留。其四。理实固然，事有必至，生岂共一，死期无二。忽谢高明，遽潜玄秘，如何邈矣，悲哉此地！其五。卜兆已终，吉辰俄及，遥裔龙湫，逶迟凤隰。陇月霄悬，山风晓急，德音方绍，贞仪永戢。其六。
（西安碑林藏石）
№光宅００３
【盖】
失。
【志文】
大唐故右威卫将军上柱国安府君墓志铭并序　　国子监祭酒郭正盖天分景宿，文昌垂列将之名；地括群流，师贞建丈人之号。故隆周启统，掌兵司于司武；炎刘御历，制众在於将军。然则简材以任爪牙，选士而为心膂。
稽之旧典，代有其人。君讳元寿，字茂龄，凉州姑臧人也。川横玉塞，人多刚悍之风；地忱金方，俗负坚贞之气。关西骑士，武贤之代习兵符；陇右良家，充国之门傅剑术。曾祖弼，周朝服侯；幼挺人英，夙标时望。丹山纟卒羽，响振朝阳；紫阙腾鳞，光流下稷。祖罗，周开府仪同三司，隋石州刺史、贵乡县开国公；质表璋，器惟瑚琏。衣冠佐夏，道叶调梅。锺鼎迁周，化□分竹。父兴贵，皇朝右骁卫将军、左武卫将军、冠军将军、上柱国、凉公，别食绵、归二州实封，六百户克施在封，六百户克施在操，匪躬成节。以功诏爵，爰颁锡壤之荣；以德命官，载启衔珠之秩。公庆门贻祉，华宗诞秀。践忠信以立身，执恭谦而待物。博通才术，备闲道艺。星飞楚剑，见水裔之浮蛟；月上燕弧，睹云衢之落雁。聚壤为阵，少怀军伍之心；裂帛成旗，早习兵戈之用。年始弱冠，时属经纶。效款河西，同宝融之归国；韬光陇右，等葛亮之须期。武德五年，奉秦王教，追入幕府，即授右库真。身凤邸，泽厚命车；飞名菟园，恩均置醴。於时皇基肇建，二凶构逆。公特蒙驱使，委以腹心，奉敕被甲於嘉猷门宿卫。既而内难克除，太宗践极。爵禄攸设，先酬擐甲之劳；赏命所加，用答披荆之。特拜公右千牛备身。
贞观元年，突厥颉利可汗拥徒卅万众来寇便桥，太宗亲率精兵出讨。吉利遣使乞降，请屏左右，太宗独将公一人於帐中自卫。其所亲信，多类此也。至三年，凉公以河右初宾，家业殷重，表请公归贯检校，有诏听许。公优游乡曲十有余年，後奉恩敕，遣公充使西域，册拜东罗可汗。皇华远迈，声浃於殊荒；天节高麾，威加於绝域。使还，诏授左领军卫妫泉府果毅都尉。任参五校，允属於典戎；职总千夫，实资於御侮。寻丁凉公忧去职。茹荼泣血，殆将灭性。服阕，转授左屯卫蕲川府果毅。公以太夫人年老，请解职归侍，恩敕以公藩府旧寮，持令带官就养。复丁内忧解任。灰未周，墨旋及，夺情蒙授益州武威府果毅。至永徽年中，贺鲁叛常，惊扰沙塞。贰师振旅，将荡毡裘之孽；五道分麾，实藉偏裨之伍。
别敕差公充葱河道检校军马使。贼平军回，加授右武卫义仁府折冲都尉。押玉同贞，壶冰比洁。明以察政，黠吏无以匿其情；直以当官，邪人不能挠其法。肃戈紫掖，惟才是寄；司戟王阶，任人尤切。龙朔三年，迁授右骁卫郎将。麟德元年，又加授左监门卫中郎将。二年，告禅云郊，升中岱岳，公亲於坛上供奉，恩诏加授忠武将军。咸亨元年，又加云麾将军。董兵栏，先伫於干能；掌卫宸轩，必资於忠勇。三年，加拜右骁卫将军。上元元年，又迁授右威卫将军。竭诚莅政，勤著於六戎；励节富官，功宣於八校。然以逝川不驻，藏壑易迁，方延刻玉之期，奄遘盈瑰之衅。以永淳二年八月四日遇疾，薨於东都河南里之私第，春秋七十有七。天不兴善，叹轸簪裾；人之云亡，悲感行路。恩诏以公藩朝左右，备立勋庸。
特令陪葬昭陵，以申惟旧。葬事所须，并宜官给。晋臣疏隧，自居芒阜之前；汉将开坟，终依茂陵之侧。胤子右武卫良社府果毅神感等充穷剡思，孺慕婴心。擗地无追，号天罔极。龙璋筮宅，俾安厝於千古；凤篆图铭，庶腾芳於万叶。铭曰：
妫水导源，凉土开国，星垂兽象，地分龙勒。家挺异人，门传令德，旷野崇训，仪台阐则。其一。运锺标季，时逢会昌，天临万宇，云罗八荒。显考投袂，爰归圣皇，惟君奋节，亦奉兴王。其二。帝图肇创，国步犹阻，十角外侵，二凶内侮。任参戈戟，寄同心膂，玉帐斯卫，金门载御。其三。继明登历，仪乾缵构，逐菟论功，攀鳞录旧。赏繇恩洽，荣因宠授，白羽肃兵，青旗荡寇。其四。武贲务总，鹰扬望华，力能禁暴，威足闲邪。电发铜首，星飞镆铘，宏谋聚石，妙算□沙。其五。紫绶升班，金章列位，长衢曜戟，高门纳驷。爱士分车，倾宾辍馈，弃玉成宝，遗财立义。其六。虞谷驰辉，鲁川阅水，道飙易灭，夜河难恃。大树云摧，哲人其萎，悼深捐织，悲逾罢市。其七。聪な兴感，抚屡伤情，泽均诏葬，恩侔赐茔。祁山构象，夏屋成形，道被存没，礼极哀荣。其八。生也有涯，死而不作，缋车宵警，铜池晓跃。桥阳是寓，狄阴攸，路转悲惨，窿骞吊鹤。其九。
诞生厥胤，至性纯深，循陔茹泣，望屺崩心。规坟月岫，架陇云岑，敬勒铭於金石，庶永播於徽音。其十。
光宅元年岁次甲申十月己卯朔廿四日壬寅奄葬。
（西安昭陵博物馆藏石，录自《昭陵碑石》）
№光宅００４
【盖】
失。
【志文】
唐故将仕郎吕府君墓志之铭并序君讳□，字玄爽，洛州洛阳县人也。原夫姬迁殷历，荣丘享裂土之封；汉纂尧图，轩宫郁仪天之贵。自兹以降，踵武簪裾，高材盛业，辉映锺鼎，厚位崇班，今可而略。曾祖□，周任齐州司马；题舆四履之郊，海沂申其有穆；展骥百城之右，邦国资其不空。祖度，越州录事参军；枢键六曹，参戎列岳，纠慝千里，桢属城。父德，皇朝文林郎；修翼增骞，已渐搏扶之势；远趾高步，将阶若灭之涂。君袭绶昆岩，联芳桂圃，未绍干云之构，俄沉见日之城。以乾封二年十月廿□日遘疾，终於洛阳县子来乡延福里之私第，春秋有三。呜呼哀哉！呜呼哀战！夫人程氏，雍州＊县尉香政之次女。调露二年正月廿九日，终於洛阳县都会乡喜善里之私第，春秋五十有一。以光宅元年十月廿四日，迁合葬於洛阳县平阴乡之界，礼也。子思温等，恐高峰为谷，巨海成田，不识张詹之垄，行迷原氏之阡。
呜呼哀哉！乃为铭曰：
粤若稽古，因生命氏。周道惟新，师臣锡履。其一。龟组□辉，韶钟叠映。
谋孙翼子，祚传余尘。其二。曰祖曰父，位不充量。显允夫君，徽猷靡尚。其三。
皇天无亲，与善徒言。未穷上寿，俄坠三泉。其四。平阴之野，卜云其吉。地下修文，此焉滕室。其五。云愁日黟，地古松秋。唯余介石，景誉□□。其六。
光宅元年十月廿四日　　　（录自《隋唐五代墓志汇编》洛阳卷第六册）
№光宅００５
【盖】
失。
【志文】
大唐隋洛州司马张公墓志铭并序夫凤凰将＊，骨□出壳而无比；芝兰养性，芳香易代而不改。由是和璧有山，出乎荆石，名驹在种，生於湟水。公讳文成，字庭训，南阳白水人。晋茂先之苗裔，汉平子之弈叶。居实之地，当股肱之望，□宇依山，幸□松柏悦茂；安基□浦，且得江湖长忘。恣风烟之赏，□人智之情。林野阡□，山□迂郁。泉石丰其体状，渔采多其暇□。曾祖安，周任凉州刺史，总辖敷州军戎事；六条闻其美誉，千里善其安抚。术同吴起，夷狄仰其威恩；词高鲁连，戎马不生郊境。祖嘉，隋雍州司马；职近龙楼，位临鸾署，飞名擅价，声驰九掖之中；锁俗词人，风□八川之外。父宗，皇朝任荆州江陵县令；化吴越蛮。光宅元年十一月二日，终於私第，春秋年八十。龙安乡仁贵里龙门山下，地惟堆阜，不假封丘；陇即岩阿，自然松柏。呜呼！阴阳何为？鬼神何已？而使龟鹤长生，蜉蝣近死。虽幽冥之虽咎，终恨不平也如此。其词曰：
秋来早衰，霜飞木落。倏类隙驹，忽如舟壑。□□既占，玄扃□□，□去无薪，葬之棺椁。其一。恍兮其生，惚兮其死，将归升□，是□□□。西山落日，东川逝水，即此冥灵，重谐□顷。其二。
（录自《隋唐五代墓志汇编》山西卷第一册）
№光宅００６
【盖】
失。
【志文】
铭文未完，似刻於左侧，失拓。
唐故飞骑尉张君墓志君讳举，字全节，南阳白水人也，张罗之苗裔。昔张仲佐周，诗人纪其芳烈；留侯辅汉，班史叙其徽猷。枝叶相晖，兴乎盛族。祖山高，任贝州刺史；父遮，隋任州长史；或裁规锦邑，或作牧平蕃，君勇冠三军，才堪七略，问罪辽碣，蒙授飞骑尉，并赐布帛，礼也。上元年中，版授金州西城县令，至仪凤二年，又授郑州阳武县令。既而梦楹未兆，奄切藏舟之悲；琼环靡谈，俊结临川之叹。春秋八十有四，窆穴私室。伏惟夫人刘，禀质华胄，挺秀芳姿，内礼外仪，重规叠□。同{穴牛}既毕，妇道先明，好合之情，有同琴瑟。既遗荼毒，毁瘠过常，先後异时，周皈窀穸。但以酆城两剑，不复长分；巫峡孤犭爰，哀吟顿绝。今以光宅元年岁次甲申十一月戊申朔十三日庚申合葬於故邺城西南六里。恐年深代远，谷变陵迁，勒斯玄石，冀无妄焉。乃为铭曰：
白鱼舟跃，月凤岐翔，余庆锺美，世诞忠良。维君构绪，令德弥光，高风雨□，雅量汪汪。一时杞梓，百代璋。其一。西光已谢，东注难停，时不我与，梁木方倾，一归郊野，不（录自《隋唐五代墓志汇编》河北卷第一册）

●垂拱
№垂拱００１
【盖】
失。
【志文】
唐故州司户参军事□□格府君墓志铭并序君讳处仁，字处仁，汝南郡人也。昔者任□□□朱宣所以开其业；奇子日未，玄冥所以著其（下泐）王父而斯乃复公侯，而音徽备乎家谍，此可略而言焉。七叶祖班，（下泐）刺史、□东平相。曾祖□後魏殄寇将军、雁门郡守，因而家焉。祖显，龙骧将军、云中郡守，□□文皇帝迁洛，授青州刺史。并极天生哲，出地成芬。雁门以智北来游，遂声雄於朔野；（下泐）南可运□□茂於中原。
父，齐殿内将军、开府、祭酒、冀州别驾。若乃将军逸气□□□而成□别□□才蹑□沂而化咏。跃马之荣未极，幼驷之贶攸归。君□蕴白蛇，出白荆峰之下；光飞紫＊，腾於渥水之□。□□德□成珍，已超双；不称力而为贵，自轻千里。
爰初启迹，即□高踪，标幼识於时□，敦老成於雅俗。道有在而成咏，学无微而不究。备九德以□衢□，总百行而为干橹。属有□八驭，广贲宏才，起家授正议大夫，雅非其好。既而南风不竞，东□肆虐，□□构舌，道□君子之消；天地方屯，时遇贤人之隐。君乃含华戢景，埋闻灭见，□□□华戢景，埋闻灭见，岂违方而忤物，宁遁俗以全真。同焉易混，介然难杂，故得适时攮□□□羿淀之墟；深已怡心，将蹑巢由之路。俄属贲宫启运，既出谷而乘云；三径潜姿，未登□□挠日。
然则旌蒲荐委，迈轴难留，屈情随谍，任管州司户参军事，俄又应诏举射策甲第，授州司户参军事。黄童雅誉，既夙表於无双；郄诜高举，复已登於第一。衡流拭目，朝贵倾心，朗於黄阁之荣，许以丹霄之价。而柱史必归於又损，乃就方书；柳下惟惬於安卑，遂从□玉。庶使龟龄可驻，鹤饣任方调，而未极中寿，俄终下列。贞观六年五月十五日遘疾终於州之官第，春秋五十有六。惟公情田□逸，灵台□绝，忠孝率於天至，仪表冠於人伦，雅思无□□才不竭。固已追方曩迹，见重当时，粤惟□艺，尤工吏道，利器攸施，盘根靡滞，含毫所及，□□无留。
剖断文词，迄今人间讽诵。又同母兄德仁，昔在隋朝，誉闻四海，时称八俊。君之器□□□谓，昆季齐名，二陆斯在，三张可嗣，遐迩钦祟，声芳藉甚。遽悲易篑，空恨留书。夫人赵郡李氏，齐竟陵王祖钦之孙，隋郑州司功德玮第二女也。
柔明在性，淑匿居心，承域内之芳□，禀门中之稚训。四德攸备，王度之爽於幽闲；百两于归，金夫庶极於偕老。故得齐眉展敬，绩羽□□，而奄怆孤魂，遂叶孀妻之谥；俄悲双影，空伤寡嫒之词。既而曾闱阐教，孟邻垂范，□吴鹤之哭，则训子逾深；勖陶侃之诚，则待宾何匮。故能使八龙盈室，两骥充衢，号道岐＊□，庶传芳於有炜，而□婴同穴，哀永逝於来归。以永徽四年五月九日遘疾终於里第，春秋五十有二。粤以垂拱元年岁次乙酉二月丁丑朔八日甲申合葬於邙山＊水之西原，礼也。有子辅元，朝请大夫、守洛阳县令、上柱国、梁县开国男。学冠辩＊之博，文擅龙之彩，迈铜章而克懋，抚圭邑而斯清。悲手泽之无及，痛慈颜之遂远，扬名已就，哀送方中，式凭翠琬，用□□□。其词曰：
金天之胤，水官之长，曾派灵长，洪基直上。□冠□惊，雁门驰响，中垒宣威，专城懋赏。聿生奇士，实表宏材，光分剑室，影焕珠胎。三冬克就，日行敦该，名高宠集，学茂荣开。莺谷遭□，□□振影，□清龙关，人思骥骋。昆石词高，川化水，才穷遐算，俄沉驶景。□□□□，□彼小□，冀畦垂＊，杞堞崩心。训符曾织，规弘孟衾，旋曦露草，奄怆风林。哀哀孤胤，光光殊宠，三孝莫申，四时徒奉。载深蓼慕，爰崇柏陇，遽徙滕城，遂扃杨□。邙山北拒，＊水东分，天垂落日，地积愁云。松阴入堑，草色笼坟，九原何作，万占扬芬。
（录自《洛阳出土历代墓志辑绳》）
№垂拱００２
【盖】
失。
【志文】
唐故贺州桂岭县丞谭君墓志铭并序公讳德，字钦明，清河郡人也。昔者金天握契，开基系凤纪之图；土疏邦，倾盖揖麟郊之圣。耸瑶柯而分玉溜，燮上弦而步中衢。联华国史，演蔼家牒。曾祖龙，隋邓州司马；祖ヌ，隋京兆郡渭南县令；父才，任宋州宋城县令；并材标杞梓，道润，凌九万於南鹏，逸千里於西骥。名蕃上佐，银章应化鹤之祥；奥壤神皋，墨绶展驯鸾之异。公凝桂薄，髫年表对月之奇；袭蔼兰庭，劲质羽含虱之干。清峰罩景，架千丈於嵇枝，翰苑披霞，缛九光於潘锦。岂止子居宝锷，孤标仲举之谈；夷甫瑶林，独朗冲之鉴。既而ぷ余韫业，先光拾芥之荣；翊绵驰芳，载叶亨鲜之化。释褐任苏州吴县尉，贺州桂岭县丞，弹毫析滞，誉高＊渚之流；举烛扬辉，道溢龙垌之野。文昌伫懿，方接响於充庭；京兆收魂，遽摧芳於瘗玉。以仪凤三年四月廿三日遘疾，大渐於扬府耀德之弟。夫人张氏，粤若锡弧流庆，星躔次翼轸之墟；誓□腾勋，云阁纟卒山河之绩。故能英灵接武，簪组骈徽，矫轻翰於天衢，轶□声於日路。夫人仪星降质，应月含姿。态写苕华，警春业於溽露；词高柳□，委寒霰於翻风。断织凝规，ひ组之容克劭；长筵罢赏，云雨之彩俄沦。以上元三年九月廿六日遘疾终於桂岭官舍。以垂拱元年三月廿八日，合窆於邙山之东北，礼也。云飘＊幄，空余白鹤之宾；日下穷泉，行发青乌之兆。昔年举案，齐郊写和凤之音；今日幽扃，襄渚下双蛟之影。丹旒素，惨□雾於荒阡；楚挽周箫，结凄风於迥隧。嗣子克勤等，趋庭禀训，既习礼□明诗；登□申哀，亦崩心而沥胆。梓茔开瑞，叶爽垲以安神；桑海迁流，庶□珉而显德。其词曰：
轩丘庆远，鲁策声融，旋源沃日，{洗金}干横空。舞鸾凝化，展骥裁风，珠胎应□，玉气生虹。其一。器宇端详，神襟朗俊，性壑烟远，情峰天峻。迥罩嵇枝，孤标□仞，三绝韫业，九皋流韵。其二。牵丝藻务，翊锦飞荣，冰壶自洁，水镜逾清。福□贵□，高位难并，倏惊梦玉，旋悲奠楹。其三。荆岫绛祯，苕华绚色，情含六顺，道□四德。月映清词，霞披断织，辉遽掩，兰芳不极。其四。
兆发龟谋，茔分鹤□，容卫肃以齐列，泉台杳而终。青松务惨，白杨风思，勒翠琬而腾文，□□而显懿。其五。
（录自《隋唐五代墓志汇编》洛阳卷第六册）
№垂拱００３
【盖】
大唐故中书令赠光禄大夫秦州都督薛公墓志铭
【志文】
大唐故中书令兼检校太子左庶子户部尚书汾阴男赠光禄大夫使持节都督秦成武渭四州诸军事秦州刺史薛公墓志并序天之网者日月，其道可以烛大；地之纪者河海，其才可以营中国。然则上下＊阴阳，三阶平，四方晏，非贤臣孰能为此哉！公讳震，字元超，河东汾阴人也。高祖聪，魏给事黄门侍郎、御史中尉、散骑常侍、直阁、辅国二将军、都督齐州诸军事、齐州刺史，赠车骑将军，仪同三司，谥曰简懿。曾祖孝通，中书、黄门二侍郎、银青光禄大夫、散骑常侍、关西道大行台右丞、常山太守、汾阴侯，赠车骑将军、仪同三司、青郑二州刺史。祖道衡，齐中书、黄门二侍郎，隋吏部、内史二侍郎、上开府仪同三司、都督陵邛裕襄四州诸军事、四州刺史、襄州总管、司隶大夫，皇朝赠上开府、临河公。父收，上开府兼陕东道大行台金部郎中、天策上将府记室、文学馆学士、上柱国，汾阴男、赠定州刺史、太常卿，谥曰敏。勋高事夏，道盛匡殷。鲁国来朝，滕侯共薛侯争长；魏君请见，薛公与毛公并游。能传其业，谋孙而翼子；不陨其名，象贤而种德，尊官厚禄，勋灼宇寓，盛族高门，荣耀天下。公籍祖宗之休烈，禀岳渎之胜灵，含淳光，吸元气，邹人之里，夫子幼孤；汉相之家，少翁初袭。六岁，袭汾阴男。受左传於同郡韩文汪，便质大义。闻天王狩於河阳，乃叹曰：周朝岂无良相，何得以臣召君！文汪异焉。宰辅之器，基於此矣。八岁，善属文，时房玄龄、虞世南试公咏竹，援豪立就，卒章云：别有邻人笛，偏伤怀旧情。玄龄等即公之父党，深所感叹。名流竦动，始揖王公之孙；明主殷勤，俄称耀卿之子。九岁，以幕府子弟，太宗召见与语。十一，弘文馆读书，一览不遗，万言咸讽。通人谓之颜、丹，识者知其管、乐。十六，补神尧皇帝挽郎。十九，尚和静县主。衣冠之秀，公子为郎；车服之仪，王姬作配。廿一，除太子通事舍人，仍为学士，修晋史。太宗尝夜宴王公於玄武内殿，诏公咏烛，赏彩卅段；他日，赋公泛金塘诗成，谓高宗曰：元超父事我，雅杖名节；我令元超事汝，汝宜重之。
廿二，迁太子舍人。永徽纂历，加朝散大夫，迁给事中，时年廿六。寻迁中书舍人、弘文馆学士兼修国史。仍与上官仪同入阁供奉，从容朝制，肃穆图书。清晨入龙凤之池，薄暮下麒麟之阁。东京辞赋，孟坚共武仲齐名；西国文儒，刘向与王褒并进。中书内省旧有磐石，相傅云内史府君常踞以草诏。公每游於斯，未尝不潸然下泣。时高宗初违谅ウ，庶政唯新，公抗疏言社稷安危，君臣得失。帝登召赐坐曰：得卿疏若处暗室睹三光，览明镜见万象，能长如此，台铉而谁？公之姑河东夫人，神尧之婕妤也，博学知礼，常侍帝翰墨，帝每谓曰：不见婕妤侄一日，即疑社稷不安。卅二，丁太夫人忧，哭辄欧血。有敕慰喻。起为黄门侍郎。
累表後拜。帝见公过礼，泣而言曰：朕殆不识卿。遂至毁灭，曾是为孝。邻居辍事，怆吴隐之哀号；天子相忧，叹何曾之毁瘠。修东殿新书成，进爵为侯，赐物七百段，敕与许敬宗润色玄奘法师所译经论。疏荐高智周、任希古、王义方、顾胤、郭正一、孟利贞等有材干。河东夫人谓所亲曰：元超为黄门虽早，方高祖适晚二年。以居丧羸疾，多不视事。卅四，出为饶州刺史。在职以仁恩简惠称。有芝草生鄱阳县。，帝梦公，追授右成务。一，复为东台侍郎。献封禅书、平东夷策。以事复出为简州刺史。岁余，上官仪伏法，以公尝词翰往复，放於越之邛都。耽味易象，以诗酒为事。有醉後集三卷行於时。五十三，上元赦还，诣洛阳，帝召见，拜正谏大夫。孝敬崩，诏公为哀策。时间谠议，初求贡禹之言；朝有大文，即命王之笔。五十四，拜守中书侍郎，寻同中书门下三品。此後得知国政者五年，诏敕日占数百，帝曰：得卿一人足矣。赐良田甲第，恩礼甚隆。
驾幸汝，观射猛兽，公上疏以为不宜亲临，手敕答曰：忠诚显著，深纳至言。加中大夫，守中书侍郎、兼检校太子左庶子。绿绨苍，下西掖而生光；乌仗黄麾，入东朝而动色。诏公河北道安抚大使。公状荐才宜文武者二千余人。帝尝机务余，语及人间盛衰事，不觉凄然，顾谓公曰：忆昔我在春宫，髭犹未出；卿初事我，＊亦未长。倏忽光阴卅余载。畴日良臣名将，并成灰土，唯我与卿白首相见。卿历观书记，君臣偕老者几人？我看卿事我大忠赤，我托卿亦甚厚。公感咽稽首，谢曰：先臣攀附文帝，委之心膂；微臣多幸，天皇任以股肱；父子承恩，荣被幽显。誓朗然身奉国，致一人於尧舜。窃观天仪贬损，良以旰食宵衣；唯愿遵黄老之术，养生卫寿，则天下幸甚。赐黄金二百镒。明年，诏公知内外百官考。驾幸九成宫，尝急召太子赴行所在，帝於箭括岭帐殿候之。及至，置酒张乐会王公等，有诏酣谑尽欢。即目各言一事，时太子、英王、今上侍。公曰：天皇正合易象，臣闻乾将三男震、坎、艮，今日是也。帝大悦，群臣称万岁，声溢岩谷间，传闻数十里。赐物百段及银镂钟一枚。时吐蕃作梗河源，诏英王为元率。公赋出征诗一首，帝览而嘉之，亲纡圣笔，代王为和。天文烂烂，月台而星连；睿思飘飘，云飞而风起。君臣之际，朝野称荣。大理尝奏疑狱，理官请论以死，公对御诘之，吏不能应。帝凛然改容曰：向不得元超在，几令我杀无辜！百僚震肃。时北胡未静，公亟请寨垣备兵。俄而伏念南侵，适会王师北首，不日戡歼。朝廷系赖之。
疏荐郑祖玄、贺ο、沈伯仪、郑玄挺、颜强学、杨同、崔融等十人为崇文学士。
帝可其奏。五十九，加正议大夫、守中书令，余如故。驾幸洛阳，诏公兼户部尚书，留侍太子居守。清警後丹凤门外，倾都拜辞，特诏公骖乘，谓公曰：联留卿，若去一目，断一臂。关西之事，悉以委卿。赐物一百段。公数上书谏太子，手敕褒谕，赐绢百匹。时方有事中岳，诏公草封禅碑。岁余，忽风疾不言，中使相望於道，赐绢百匹。太子会医药就第，赐绢百匹。帝崩，公如丧考妣，舆疾赴神都。
寻加汾阴男，食邑三百户。こ恙久，公意若曰辞位。县主抗表，至於再三，优诏加金紫光禄大夫，致仕。天之将丧，祷河岳而无徵；人之云亡，托星辰而忽远。
以光宅元年十二月二日薨於洛阳之丰财里，春秋六十有二。呜呼哀哉，秦亡蹇叔，郑殒国侨，知与不知，莫不流涕。有诏敕赐敛衣一袭，诏赠光禄大夫、使持节都督秦成武渭四州诸军事、秦州刺史，赐物四百段，米粟四百石，赐东园秘器，凶事葬事所须，并宜官给，仪仗送至墓所往还，京官四品一人摄司宾卿监护，并赍玺书吊祭。还京之日，为造灵举，给传递发遣。以垂拱元年岁次乙酉四月景子朔廿二日丁酉，诏陪葬於乾陵，礼也。喉公享阴德，承大名，渐之者甘露醴泉，训之者辎车乘马。杜称武库，积庆高於五唯；崔号文宗，宏材掩於三代。天下人谓公为地矣。唯公秀眉目，伟须髯，长七尺四寸，神明如也。定容止，齐颜色，龙章凤姿，瑶林琼树，皎若开云而望月，廓若披雾而观山，天下之人谓公为貌矣。
唯公神韵萧洒，天才磊落，陈琳许其大巫，阢籍称其王佐。立辞比事，润色太平之业；述礼正乐，歌咏先王之道。擅一时之羽仪，光百代之宗匠，天下之人谓公为文矣。唯公下帷帐，列缣缃，覃思研精，该通博极。三皇五帝之坟典，指於掌内；四海九州之图籍，忝若胸中。献替王公之言，谋猷庙堂之议，天下之人谓公为学矣。唯公鸟有凤，鱼有鲲，陂澄万顷，壁立千仞，穷达不易其心，喜愠不形其色，山纳海受，物疏道亲，天下之人谓公为量矣。唯公善词令，美声姿，莫见旗鼓，自闻琴瑟，苟非利社稷，安国家，感神明，动天地，则未尝论人物，辩是非，天下之人谓公为言矣。唯公备九德，兼百行，立天之道，曰阴与阳，立地之道，曰柔与刚，立人之道，曰仁与义。始於事亲，捧檄而干禄；中於事君，悬车而谢病；终於立身，既没而不朽。天下之人谓公为贤矣。唯公居守太子，有相国之任；会计群吏，有冢宰之；澄清天下，有使臣之誉；弼谐君上，有谏臣之名；平狱称允，有于公之断；举才得宜，有山公之启；天规地典，有力牧之用；君歌臣诚，有咎鲧之德；运动兵略，其当周之太公乎？考政事，其当轩之天老乎？梦公形象，其当殷之傅说乎？得卿一足，其当尧之后夔乎？天下之人谓公为相矣。
长子曜，中子毅，少子俊，朝暮假息，柴毁不容，至性无改於三年，淳心有加於一等，以高宗敕书一轴，孝子忠臣传两卷、周易一部、明镜一匣送终焉。十里开茔，三河聚卒，苍苍松竹，居然孝子之坟；郁郁樵苏，还作名臣之陇。铭曰：
于铄我祖，系自中古，作相於殷，来朝於鲁。既开其国，亦胙其土，涉河而东，家汾之浦。我家存存，道义之门，地望人杰，名高德尊。言满当代，庆流後昆，丞相有子，伯侯有孙。天资卓荦，随珠卞璞，日用精灵，上仁先觉。道合经纬，文成礼乐，泉海富才，丘山积学。佩玉锵锵，将翱将翔，青襟齿胄，素帻为郎。地列金榜，宫开画堂，上天有命，前辉後光。圣皇继作，贤臣纵壑，鸾渚四游，凤池三跃。二典州郡，再升台阁，时和物阜，政调人乐。光照六合，宦成两宫，已陟元宰，言登上公。葛龚少气，满奋疑风，乘星忽远，梦日俄穷。山河一望，冢茔相向，皇轩既终，国侨且丧。生也同德，没而陪葬，千载游魂，一陵之上。
崔融纂曜、骆、演书序毅、俊书铭。万三奴镌，万元抗镌（录自《乾陵稽古》）
№垂拱００４
【盖】
失。
【志文】
大唐皇朝英国公长史李府君墓志铭并序君讳威，字景仁，陇西人也。惟君禀和毓德，凝□挺生，孝敬发於髫年，廉慎彰於绮岁，吐言必践，立行靡愆，逸操不群，英风架俗，翱翔书圃，遥集翰林，播芳蕊於词斋，激飞泉於辩囿。遂以人间日促，知五福之难依；泉路年深，晓三明之易。所以游襟八解，荡凡识於详河；栖忿四禅，巢慧情於宝树。不谓清流急夜，泫露危朝，遘疾弥留，遂成沉痼。以垂拱元年岁次乙酉五月景午朔廿七日壬申卒於长安之私第，春秋六十有三。游魂响像，既切永於扬飚；灵魄依稀，更凄歌於薤露。即以其年六月乙亥朔十六日庚寅葬於京兆高阳之原，礼也。其原南瞻峻岭，耸千叶而疑莲；北跨神池，湛百寻而渭镜。谨凭胜地，敬树芳因，用贞永，希傅不朽。其词曰：
敛身朝伍，养性只园，心悲五浊，情悦四禅。舟移魄促，电徙魂危，坟愀日黯，垅柏风□。列墓芳原，图祯胜琬，德将名而同扬，日与年兮共远。
（录自《考古与文物》一九八八年第四期）
№垂拱００５
【盖】
失。
【志文】
大唐故谒者台员外郎骑都尉刘初墓志铭公讳初，字坚，弘农华阴人。汉太尉公宽之苗也。族隆命氏，置丰沛於南阳；茂祉崇基，踵勋封於太华。儒风迥秀，列传彰於汉朝；荣位相趋，腾芳名於竹素。
详诸典册，可略而言焉。祖珞，清高恬寂，栖志琴书；怡性虚襟，不干荣利。父穆，材兼文武，处险若夷，器度严肃，风威雅亮。周武帝徵授彭城郡太守。乃荐起牧之略，殄扫东齐；进封献策，南吴灭霸。温恭善政，俦隐产之风；字育有方，媲东阿之誉。功效始畅，生以谢。春秋五十有二，薨於在任。於三原县清水谷之东原，礼也。公绪藉承荫，随任谒者台员外郎、骑都尉，属隋沦季，以迈悬车。
幸遇明时，倚闾息望。遂归心内典，披寻释教。春秋八十有五，薨於庄第。崩心哀胄，五内摧裂。夫人郄氏，朝邑令之女也。闺仪今淑，四德备闻。少婴风察，年衰渐增，八十有一，先薨於第。荼蓼相接，酸楚切深。粤以垂拱元年岁次乙酉七月乙巳朔五日己酉於泾阳县善明乡白渠北之原同所，礼也。痛切长离，悲吟松路，恐桑移变淼，爰记铭於雕篆。其词曰：
源宗始祖，族本南阳，荣位华山，徙邑村乡。灵禀秀气，累职公王，胄胤才鉴，代有贤良。其一。猗欤踵嗣，材用茂资，仪轨表物，玉润珠辉。东征齐灭，南讨吴衰，千寻迥秀，万倾风威。其二。岁月不居，情移慕泰，衅忄吴胜缘，希诸三昧。澄心寂静，祟归福会，基积无为，平等一慨。其三。驰望未逸，忽背清温，风悲松径，陇结愁云。雾含荆棘，石吐哀文，神游何所，形瘗守坟。其四。
山原荒野，松薛昏雾，荆棘丛区，径游孤菟。一归此壤，何年有忄吴？恻怆违离，哀缠乳慕。
（录自《隋唐五代墓志汇编》陕西卷第一册）
№垂拱００６
【盖】
大唐故右卫员外大将军燕公墓志铭
</div>
    <div class="pagination">
<a href="唐代墓志汇编续集_page32.html">上一页</a><span>...</span><a href="唐代墓志汇编续集_page28.html">28</a><a href="唐代墓志汇编续集_page29.html">29</a><a href="唐代墓志汇编续集_page30.html">30</a><a href="唐代墓志汇编续集_page31.html">31</a><a href="唐代墓志汇编续集_page32.html">32</a><span class="current-page">33</span><a href="唐代墓志汇编续集_page34.html">34</a><a href="唐代墓志汇编续集_page35.html">35</a><a href="唐代墓志汇编续集_page36.html">36</a><a href="唐代墓志汇编续集_page37.html">37</a><a href="唐代墓志汇编续集_page38.html">38</a><span>...</span><a href="唐代墓志汇编续集_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
