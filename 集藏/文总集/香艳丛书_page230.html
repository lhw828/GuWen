<!DOCTYPE html>
<html>
<head>
    <meta charset="UTF-8">
    <title>香艳丛书 - 第 230 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 230 页/共 467 页</h1>
    <div class="content">
　　杂类 
　　牛骨等物 
　淮人刘还，以事系泗州狱。有王翁者，亦坐词牒至，周旋拔絜出狱，共诣酒家话别。忽有一人，问翁姓名，即下拜。翁不识，其人曰：“家有一女，为邪魅所挠，祛之不动。昨忽云，只畏泗州王某耳。一路访公行止，特此恳告。勿惮百里之远，救女生全，当不靳千金之报。”翁曰：“我实无他伎俩，岂堪治怪？”其人请不已，翁曰：“向年自凤阳还泗，乘一驴，复挈一空驴行。见一道人幞被而步，惫而喘。吾问之，答云乏钱，吾以空驴借之。道人感荷，以一卷书授我曰，依此而行，可断百怪。然勿受人酬谢也，受则不验。吾慢置书于笥，亦未省。视尔家怪所畏见者，其即此耶？”乃归觅书，令其人先还。且曰：“备瓮一口，方砖十块，血狗皮一张，炽炭以待，且宜戒言。”其人喜而去。 
　次日，翁乃赍符剑以往。入门，怪即言于室曰：“果请王法师来，吾当敛避。”方欲出，而王翁已入，大叱曰：“死老魅何之？”怪局蹐谓女曰：“何处可逃？”女指瓮曰：“此中可。”怪即跃入。翁以狗皮封之，而令主人以砖覆焉。外加重符，举置炽炭上。初极口骂翁。瓮热，乃哀乞曰：“法师舍我，我有妻妹可怜。”翁问；“尔何怪？”笑曰：“丑氏。”翁曰：“何物？”曰：“牛骨也。牛而曰丑也，讳之也。”促令供状，乃曰：“供。吠人牛天锡，字邦本，系多年牛骨，在城煌庙后死。某年庚申日，某人跌伤脚趾，以血拭邦本身上，因而变幻成形，不合扰害某家小姐。”云云。“妻红砖儿，妹绣鞋儿，见在某处。得相见，死不复恨。”乃书符作法，召将搜捕，得两女子于屋栋。上别以瓮覆之。齐呼牛骨，相与叙泣。翁问二物何以作妖，何为与天锡连？亲答曰：“某等，一是赵千户家刺梅花下古砖。以庚申日，其小女采花伤指，滴血吾身，因而得气。一是王郎中妻绣鞋。庚申日，沾月水，弃于小院，亦得变出。与牛邦本，假合妻妹，实非一体。法师能恕，我三人当远迹市城，永不敢更近人世矣。”翁大笑，竟发火炙杀之。哀声震瓮，良久寂然。启其封，有牛骨长尺许。女鞋，古砖，皆焦灼云。 

　　火 
　进士杨祯，家于渭桥。以居处繁杂，颇妨肄业。乃诣昭应县，暂赁石瓮寺文殊院。居旬余，有红裳女子既夕而至。容色殊丽，姿华动人。祯常悦者，皆所不及。徐步于帘外，歌曰：“凉风暮起骊山空，长生殿锁霜叶红。朝来试入华清宫，分明忆得开元中。”祯曰：“歌者谁耶？何清苦若是！”红裳又歌曰：“金殿不胜秋，月斜石楼冷。谁是相顾人，褰帷吊孤影。”祯拜迎于门。既即席，问祯之姓氏，祯且告。祯祖父母叔兄弟中外亲族，曾游石瓮寺者，无不熟识。祯异之曰：“非鬼物乎？”对曰：“吾闻魂气升于天，形魄归于地，是无质矣，何鬼之有。”曰：“又非狐狸乎？”对曰：“狐狸媚物，动为人祸。某世有功德于民，殆非其比。”祯曰：“可闻姓氏否》”对曰：“某燧人氏之苗裔也。始祖统丙丁，镇南方，复以德王。神农陶唐氏后，又王于西汉，因食采于宋，远祖无忌，以威猛暴耗，人不可亲，遂为白泽氏所执。今樵童牧竖，皆能知名。汉明帝时，佛法东流，摩腾竺法兰二罗汉，奏谓某十四代祖，合显扬释教，遂封为长明公。魏武季年，灭佛法，诛道士，而长明公幽死。魏文嗣位，佛法重兴，复以长明世子袭之。至开元初，元宗治骊山，起造华清宫，作朝元阁，立长生殿，以余财因修此寺。群像既立，遂设东幢。帝与妃子自别殿宴罢，微行佛庙，礼陁伽境。妃子谓帝曰，当于飞之秋，不当令东幢岿然无偶。帝即命立西幢，遂封其为西明夫人。因设珊瑚帐，固予形貌，于是巽生不复强暴矣。”祯曰：“歌舞丝竹，四者孰妙？”曰：“非不能也。盖承先祖之明德，举炎上之烈性，动即煨山岳而烬原野，静则烛幽暗而破昏蒙。然则抚朱弦，吹玉管，骋纤腰，矜皓齿，皆冶容之末事，是不为也。昨闻足下有幽隐之志，愿一款颜，非敢自献。而风清月朗，喜觌良人，桑中之讥自不能免。倘运与时会，少承周旋，必无累于盛德。”祯拜而纳之。自是晨去暮还，唯霾晦不复至。常遇风雨，祯欲止之，答曰：“公违晨夕之养，就岩壑而居，得非求理静业乎？奈何欲求采过之人，称君违亲而就偶，非但损公盛名，亦当速某之生命耳。”后半年，家僮归言祯乳母。母乃潜伏佛榻以观之，果自隙而出，入西幢，澄澄一灯耳。因扑灭之，后遂绝红裳者。 

　　笤帚 
　洪武间，本觉寺，有一少年僧，名湛然。房颇避寂。一夕方曙，独坐庭中，见一美女，瘦腰长裙，行步捷便。丰姿绰约而妆饰古朴。僧欲进问，忽不见矣。明夜登厕，又过其前。湛然忽走就之，则又隐矣。自是惶惑殊深，淫情交引，苦思不置。越两日，又徐步于厕，僧急牵其衣，女复佯为惭怯之态。再三恳之，方与入室。及叙坐渐相调谑，竟成云雨。问其居址姓字，女曰：“妾乃寺邻之家。父母钟爱，嫁妾之晚。今有私于人，故数数潜出。不料经此，又移情于汝。然当缄密其事，则交可久。不然，彼此玷矣！”僧喜，唯唯从命。于是日去暮来，无夕不会。僧体枯瘦，气息恹然，渐无生气。虽救治百端，罔效。一老僧谓曰：“祭汝病脉，痨瘵兼攻，阴邪甚盛，必有所致。苟不明言，事无济矣！”湛然骇惧，尽述往事。众曰：“是矣。然此祟不除，则汝恙不愈。今若复来，汝伺其往而踪迹之，则治术可施也。”是夕女至，僧仍与合。将行，若起随送，女固止之。翌日，告众。众曰：“明夜彼来，当待之如常，密以一物置其身，吾辈避于房外。侯临别时，击门为约，吾辈协力追尾，必得其所，则祟可破矣。”湛然一一领记。 
　后二夕，湛然觉神思恍惚，方倚床独卧，女果推门复入，僧与私亵，益加款曲。鸡鸣时，女辞去。僧潜以一绒花插女鬓上，又戏击其门者三。众僧闻击声俱起追察，但见一女冉冉而去。众乃鸣铃诵咒，执蟠持兵，相与赶逐。直至方丈后一小室中，乃灭。此室传言三代祖定化之处，一年一开奉祭，余时封闭而已。众僧知女隐迹，即踊跃破窗而入，一无所见。但西北佛厨后，烁烁微光，急往烛之，则竖一敝帚耳。竹质润滑，枝更鲜莹，盖已数十年外物也。众方疑惑，而绒花在柄，因共信之。乃持至堂前，抽折一管，则水流滴地。众僧骇异，明灯细视，莞中非水，实精也。湛然见之，悔惧不巳。 

　　泥孩 
　宋时，临安风俗，嬉游湖上者，竞买泥孩莺哥等物，回家分送邻里，名曰湖上土宜。象院西，一民家女，买得压被孩儿，归置于床屏彩桥之上，玩弄爱惜不厌。一日午睡，忽闻有人歌诗云：“绣被长年劳展转，香帏还许暂相偎。”及觉，不见有人。是夜将半，复闻歌声。时月影朦胧，见一少年，渐近帐前。女子惊起，少年进而抚之曰：“毋恐。我所居去此不远。慕子姿色，神魂到此，人无知者。”女亦爱其丰采，遂与合焉。因遗女金环。女密箱箧中，明日启视之，乃土造者。女大惊，忽见压被孩儿，左臂上金环不存。知此为怪，遂碎而投于江，其怪遂绝。 

　　箸斛概 
　嘉定月浦镇人苏还妻张氏，颇有姿容。一日乘船，送其女甥之舟，泊某港柳树下。一男子蓬首黑面，顾张而笑，问之旁人，不见也。及归，则见向男子至，曰：“吾与汝当为夫妇。”时妇有孕，不就。既产，乃来，遂与交接。妇昏暝如寐，有顷而醒，自是无夕不至。夫登榻，则为束缚于地。其所衣不过一裈，而时时衣此，仅掩其阴，殆类市井乞丐。白昼径出入其家，家人畏而不敢犯。夫甚爱其妻，百方祈祷，屡延术士镇治之，数年弗效。后一羽士，召将王灵官至。附箕，怪入井中。捞得红漆箸一双，及斛概一事。碎之，灰以饮妇，遂愈。盖二物为祟也。 

　　庞女 
　庞寅孙待制之女，有容色。适毗陵胡道修，甚雍睦。数年后，道修每夜有一妇人来同寝。庞或闻其语言，数诘之，道修答而不答。一夜，胡先就枕，庞牵幔欲入，其人自帐中出，姿容妍丽。庞自顾已不若，然亦不惧。胡曰：“子见否？不必怒，我与尔同往访之。”庞恍惚与胡同至一处，如王侯第，帘幙华焕，廊庑间悬玻璃灯，光彩夺目。胡与庞方携手而行，至一堂，有一人自屏后来，即向帐中所出之人也。胡舍庞，走从之，相挽而去，对饮堂上。庞亦愤之，亟欲走归。顾门宇悉关锁，仓皇至一处，见有断垣，乃大呼，逾之而去。 
　明日，胡曰：“昨宵尔胡不少留？乃怒而遁。”自是无可奈何。时寅孙任拨运使，乃具舟楫迎其女婿，并至真州就医。召一道士，能使物治病，俾令伺胡咳声，即以钉钉其板。如其言钉之。胡大叫曰：“是甚道理？”亟来夺之。庞惧为所得，掷板于河中。时寅孙有馆客在后舟，见之，即以手招之，其板遂流至船边。馆客取之，拔去钉。胡大笑，道士怅惋而去。卒不可疗，乃复归毗陵，不复为怪也。一日，胡谓庞曰：“来日有人携一女子来售，汝可为我得之，慎勿靳直。”明日，果有老媪携一村女来，丑陋可骇。胡见之喜曰：“是矣！”乃以数十金得之。胡自是嬖惑此婢甚欢。盖怪附婢体，而胡见之，则向之人耳。庞竟离归，胡与婢生男女数人，亦无他怪。待制之犹子温孺言之，后问之胡氏，信然。 

　　孟氏 
　维杨孟贞者，大商也，多在外贸易。其妻孟氏，先寿春之妓人也。美容质，能歌舞，薄知书，稍有词藻。春日独游家园，四望而吟曰：“可惜春时节，依前独自游。无端两行泪，长只对花流。”吟罢，泣下数行。忽有少年，容貌甚美，逾垣而入。笑曰：“何吟之苦邪？”孟氏大惊曰：“君谁家子？何得遂至于此，而复轻言也。”少年曰：“吾性落拓不拘，惟爱高饮大醉。适闻吟咏，不觉喜动于心，所以逾垣而至。苟能容我花下一接良谈，我亦可以强攀清调也。”孟氏曰：“欲吟诗耶。”少年曰：“浮生若寄。少年时，犹繁花正妍，黄叶又继，枉惹人间之恨，愁绪千端。何如且偷顷刻之欢也。”孟氏曰：“妾有良人去家数载，所恨当兹丽景，远在他乡。岂惟惋叹芳菲，固是伤人嗟契阔。所以自吟拙句，略叙幽怀耳。不虞若涉吾地，而见侮如此。宜速去，勿自取辱！”少年曰：“我向闻雅咏，今见丽容。可蒙见纳，虽死且不惜，况责言，何害乎！”孟氏命笺续赋诗曰：“谁家少年儿，心中暗自欺。不道终不可，可即恐郎知。”少年得诗，喜不自胜也。乃答之曰：“神女配张硕，文君遇长卿。逢时两相得，联足慰多情。”自是孟遂私之，挈归己舍。少年貌既妖艳，又善元素，绸缪好会，乐可知也。逾年，夫归，孟氏忧惧且泣。少年曰：“勿恐，固知其不久也。”言讫腾身而去，竟无所见。不知其何怪也。 

　　生王二 
　生王二，陇州人。其居在黑松林跑谷，世以畋猎射生为业，用是得名。因与众逐鹿，至深崖迷失道。正旁皇次，遇女子度水来，年少貌美，而身无衣袽，视王而笑。王平生山行野宿，习见怪物，即知为非人，殊无惧色。咄之曰：“汝鬼耶，怪耶？”女又笑而不答。良久，乃问王曰：“尔何人？”王始稍敬异，揖而言：“本山下猎徒。今逐鹿故失踪，致来兹处，生死之分，只在顷刻，愿娘子哀之。”女曰：“随我来，当示尔归路。”遂从以行，登绝高巉岩之峰，涉回环过膝之水。涂经荤确，足力不能给。女不穿履，步武如飞。到一洞，有大石室。境趣邃，寂如幽人居，不闻烟火气，寝室尤洁雅。王顾旁无他人，戏言挑之，欣然相就。夜则共榻，昼则出取果实以啖之。 
　居月余，王念母之供养，以情泣告女曰：“我欲暂归，徐当复相寻。”女许诺，送出官道，乃别。王感其意爱，他日再访焉。试与之语，邀同归。略不嫌拒，携手抵家。王妻赵氏，已有三男女矣，此女又生两子，与赵共处，甚雍睦。逢外客至，必惊迓敛避。或独步入山，经月不返。终不火食。王亦任其去留。后二十年，犹存。 

　　王上舍 
　建康王上舍，以正和六年元夕，与友同出府治观灯。三友登山棚，玩优戏。王独在棚下，不肯前，邀之勿听，盖意有所属。见一姬缓步，一女仆随之，衣不华，妆不艳，而淡净可喜。顾王微羞，整冠饰，若欲偷避。王逼而窥之，始撤幙首巾，回面而笑之。王与之语，为友所牵，莫能遂。于是偕入委巷，行人绝稀，姬复在焉，而友无所睹。王托如厕，抽身相蹑，情思飞扬，因就与姬语。姬曰：“知君雅意，但以寡居一第，无男无女，只小妾同居，萧索之情，不言可知。君果有心，冀愿垂顾。”王曰：“吾方寸已乱，何暇迁延？”携手将与绸缪，四顾巷陌，灯烛车马，略无可驻之地。念布桥下甃石处，差可为欢，乃野合而别。 
　 道其所居某坊，明日往诣。姬出迎，奖其有信，留止通宵，置酒道款。适王暂归学宫，无日不往。倘有故失期，则饮膳具废，浸以癯瘠。向之三友，因诘其曩游，具以告。曰：“此为妖异，不言而知。勿复沉迷，以存性命可矣。”王如醉而醒，强自抑遏。姬忽夜造其所，责之曰：“我不幸失身于子，奈何中道相弃？”王婉词谢姬，留饮如初。王觉气体不支，思与之绝，乃从友寄寝。又梦其来，竟病风癃而卒。 

　　孤山女妖 
　万历壬寅，明州闻庄简公之孙某，弱冠，美风调。携其侄，才十五岁，同诣杭州。路遇姚江秀才吕生，倾盖相契，遂同寓西湖孤山寺傍一古馆中。前即张氏梅花屿，及水仙祠，有短垣隔之。宋人诗“一盏寒泉荐秋菊”处也。时值秋夜，暧月朦胧，邻钟响断。两生颇工吟咏，徘徊于庭。忽闻垣西有妇人笑语声，俄而履迹渐近，灵香袭衣。启户视之，遥见三女郎，自树影中来。一着冠，年稍长；其二，则绾肉髻，垂鬟如鸦，皆丽色也。褰帷而入，直抵寝所，就床坐，与闻道温凉。各择其偶，愿谐伉俪。着冠者笑曰：“汝两人已作鸳鸯配对，而我独无。”因指闻生之侄谓曰：“终不然，留此黄口儿为我伴乎？我安用此，当往寻水月上人矣。”言讫，即先辞去。二女郎相顾笑曰：“阿姊意不美满而去，我辈且为乐也。”两生惊喜，陈设酒具，谈笑欢娱，灭烛解衣，双栖婉恋。四更后，别去。问其居止姓氏，不答，但执手依依曰：“非久相期，慎勿泄于人也！”下阶数步，如雾蒙花，行于残月中无影。心窃怪之。既去，欻尔而灭，阴云四垂，西风飒至，月色既隐，景物惨人。不觉窗户轧然，两生股栗，方异其鬼妖也。然亦颇惬于心，精授魂与，宛转不寐。明日起视，但见树深云乱，水流花开，杳无行迹。邂逅水月上人，自灵芝寺掠湖而至，因言：“夜来，梦见一丽人求偶。某不应从，绝与两生所见年长者无异。”语及大怪，共为欷歔。旬月之内，三人相继病卒。水月者，故楚中少年僧也。豫知亡期，嘱备后事。中秋夜，忽谓其同衣曰：“前生冤业至矣。”辞别亲友，自题神主而逝。 

　　曹世荣 
　扬州府学生曹世荣，嘉靖元年，出行，得一纸裹于途。启之，有白金五钱。纸内书云：“不矜细行，终累大德。”又云：“拾得有祸。”世荣怀归，以汗巾裹置衣架上。抵暮，张烛坐，见一美人入室，笑呼：“曹君，可还我银。”世荣云：“无之。”美人乃固求，荣指示之，美人解巾微笑，一顾而去。曰：“书生真是贪才。”翌夕复至，云：“与君有缘，猥得相从。”遂留宿，欢好倍常。其妻在榻，懵腾不知觉。黎明告去。荏苒三旬。白昼相对，了不惧人。父母知而戒之，不能却。乃告其妻父应往佐。应太学生。有学行，责之曰：“子心邪，所以召邪。”作辨怪文悬于榻。 
　是夕美人读之，有惭色曰：“此应公讥我耳。吾碎之。”亦不敢举手。良久云：“此书诮我，我不可留。”即去。明日告佐，佐命移贴房门，而美人不至。他日出郊，遇诸涂。问：“娘子何久不相顾？”美人曰：“应公言大有理，我所畏见。”又曰：“某日来与子别，毋相忘。”至日，其父延佐同酌，命世荣立侍其旁。良久，世荣因视阶下而笑，佐叱之曰：“故态作耶？”有顷，举扇障面，与阶下切切私语不休。佐夺其扇焚之。世荣称小解下阶，佐俟之，久不至。起挽之，问：“何为？”曰：“美人适告辞云：‘因缘遽断，亦是天分，此行永不复见郎君矣。所惜者，水里来，火里去耳。’”由此遂绝。水火之说，则不可晓云。世荣今尚无恙。 

　　常熟女 
　常熟一中人之女，已有家。适归宁父母，步行衢中，既而复归夫家。道遇一绿衣少年，尾之行甚久。稍渐近窥其女，因肆目挑，女微睨之，亦心动。既而转比密，遂呼女相期为私。女诺之。少年言：“汝入门声言疾痛，径趋内寝。”少年已蹑踪而入矣。随闭户裸衣而交。交既，少年即去，不见。女亦不省何从而出也。乃起妆束出房，犹诳瞒之。而外已窥其所为矣。叩之，始讳。既而少年屡到，女不能拒，亦不能复讳。家人审之为妖，无以却之。试令需索货物，无不应手而得。如此往还数岁，踪迹渐稀。女竟无他，今犹安好。年四十五矣。 

　　戴察 
　　临川郡，南城县令戴察。初买室于馆娃坊。暇日，与弟闲坐厅上，忽闻妇人聚笑声。或近或远，察颇异之。笑声渐近，忽见妇人数十，散在厅前，须臾不见。如此累日，察不知所为。厅阶前枯梨树，大合抱，意其为祟，因伐之。有石露如块，掘之转阔，势如鏊形。乃火上沃酰，凿深五六尺，不透。忽见妇人绕坑，抵掌大笑。有顷，共牵察入坑，投于石上。一家惊惧之际，妇人复还大笑，察亦随出。察才出，又失其弟，家人恸哭。察独不哭，曰：“他亦甚快活，何用哭也？”察至死不肯言其情状。 

　　郑彦荣婢 
　郑彦荣买得一婢，年十五六，容色不舒。郑诘之，不对，但低头而已。忽尔火光满屋，砖瓦乱掷，床榻俱震。郑甚惧，犹未疑其婢。自后或食馔秽污，或财帛潜失，日见鼠人立，夜有物歌吟。召行道法者，书符魇劾，终不能胜。婢自云：“但可驱使，无有他事。即日平静。”问其所从，曰：“常有一男子，夜来同处。性颇刚戾。如别有顾，即见嗔怒。”郑遂不敢留，乃贱售去。 

　　郭长生 
　元嘉中，大山巢氏，先为湘县令，居晋陵。家婢采薪，忽有一人追之，如相问讯，遂共通情。随婢还家，不复去。巢恐为祸，出婢于别室。觉有与婢讴歌言语，大小悉闻。不使人见，见者惟婢而已。恒得钱物酒食，日以充足。每与饮，吹笛而歌，歌云：“闲夜已寂清，长笛亮且鸣。若欲知我者，姓郭字长生。” 
　异史氏曰：妖字从女从夭，故女之少好者，谓之妖娆。禽兽草木五行百物之怪，往往托少年以魅人。其托于男子者，十之一二。呜呼！禽兽草木五行百物之妖，一托于人形，而人不能辨之。人不待托妖，又将何如哉？武为媚狐，赵为祸水，郗为毒蟒。人之反常，又何尝不化而为禽兽草木五行百物怪也。 

　　〖注：■①，月＋留。（无读音）■②，巾＋乔，音跷，绔纽也。■③，氵＋义。（无读音）■④，革＋廷，音汀，系绶也，本作綎。■⑤，上须下巾，音须，绢布头也。〗 
 

　　范村梅谱　宋　范成大 

　梅，天下尤物。无问智贤愚不肖，莫敢有异议。学圃之士，必先种梅，且不厌多。他花有无多少，皆不系重轻。余于石湖玉雪坡，既有梅数百本，比年又于舍南买王氏僦舍七十楹。尽拆除之，治为范村。以其地三分之一与梅。吴下栽梅物盛，其品不一，今始尽得之。随所得为之谱，以遗好事者。 
　江梅遗核，野生不经栽接者，又名直脚梅，或谓之野梅。凡山间水滨荒寒清绝之趣，皆此本也。花稍小而疏瘦有韵，香最清，实小而硬。 
　早梅花，胜直脚梅，吴中春晚二月始烂慢，独此品于冬至前巳开，故得早名。钱塘湖上亦有一种，开尤早。余尝重阳日亲折之，有“横枝对菊开”之句。符都卖花者争先为奇。冬初所未开枝，置浴室中，熏蒸令折，强名早梅，终琐碎无香。余顷守桂林。立春梅已过，元夕则尝青子，皆非风土之正。杜子美诗云：“梅蕊臈前破，梅花年后多。”惟冬春之交，正是花时耳。 
　官城梅，吴下圃人以直脚梅择他本花肥实美者接之，花遂敷腴，实亦佳，可入煎造。唐人所称官梅，止谓在官府园圃中，非此官城梅也。 
　消梅，花与江梅官城梅相似，其实圆小松脆，多液无滓。多液则不耐日干，故不入煎造，亦不宜热，惟堪青啖。北梨亦有一种轻松者，名消梨，与此同意。 
　古梅，会稽最多，四明吴兴亦间有之。其枝樛曲万状，苍藓鳞皴，封满花身。又有苔须垂于枝间，或长数寸，风至绿丝飘飘可玩。初谓古木久历风日致然。详考会稽所产，虽小株亦有苔痕，盖别是一种，非必古木。余尝从会稽移植十本，一年后花虽盛发，苔皆剥落殆尽。其自湖之武康所得者，即不变移。风土不相，宜会稽隔一江，湖苏接壤，故土宜或异同也。凡古梅多苔者，封固花叶之眼，惟鐻隙间始能发花。花虽稀而气之所钟，丰腴妙绝。苔剥落者，则花发仍多，与常梅同。去成都二十里，有卧梅，偃蹇十余丈，相传唐物也，谓之梅龙。好事者载酒游之。清江酒家有大梅如数间屋，傍枝四垂，周遭可罗坐数十人。任子盐运使买得，作凌风阁临之。因遂进筑大圃，谓之盘园。余生平所见梅之奇古者，惟此两处为冠。随笔记之，附古梅后。 
　重叶梅，花头甚丰，叶重数层盛开，如小白莲，梅中之奇品。花房独出而结实多双，尤为瑰异。极梅之变化，工无余巧矣。近年方见之。蜀海棠有重叶者，名莲花海棠，为天下第一，可与此梅作对。 
　绿萼梅，凡梅花跗蒂，皆绛紫色，惟此纯绿，枝梗亦青，特为清高。好事者比之九疑仙人萼绿华。京师良岳有萼绿华堂，其下专植此本。人间亦不多有，为时所贵重。吴下又有一种，萼亦微绿，四边犹浅绛，亦自难得。 
　百叶缃梅，亦名黄香梅，亦名千叶香梅。花叶至二十余瓣，心色微黄，花头差小而繁密，别有一种芳香，比常梅尤秾美，不结实。 
　红梅，粉红色，标格犹是梅而繁密则如杏，香亦类杏。诗人有“北人全未识，浑作杏花看”之句。与江梅同开，红白相映园林，初春绝景也。梅圣俞诗云：“认桃无绿叶，辨杏有青枝。”当时以为着题。东坡诗云：“诗老不知梅格在，更看绿叶与青枝。”盖谓其不韵为红梅解嘲云。承平时，此花独盛于姑苏。晏元献公始移植西冈圃中。一日贵游赂园吏得一枝分接，由是都下有二本。尝与客饮花下赋诗云：“若更开迟三二月，北人应作杏花看。”客曰：“公诗固佳，待北俗何浅也？”晏笑曰：“伧父安得不然。”王琪君玉时守吴郡，闻盗花种事，以诗遗公曰： 
　　馆娃宫北发精神，粉瘦琼寒露蕊新。 
　　园吏无端偷折去，凤城从此有双身。 
当时罕得如此。比年展转移接，殆不可胜数矣。世传吴下红梅诗甚多，惟方子通一篇绝唱，有“紫府与丹来换骨，春风吹酒上凝脂”之句。 
　鸳鸯梅，多叶红梅也。花轻盈重叶数层，凡双果必并蒂，惟此一蒂而结双梅。亦尤物。 
　杏梅花，比红梅色微淡，结实甚匾，有斓斑色，全似杏味，不及红梅。 
　蜡梅，本非梅类，以其与梅同时，香又相近，色酷似蜜脾，故名蜡梅。凡三种，以子种出不经接，花小香淡，其品最下，俗谓之狗蝇。梅经接花疏，虽盛开花常半含，名馨口梅，言似僧盘之口也。最先开，色深黄如紫檀，花密香秾，名檀香梅，此品最佳。蜡梅香极清芳，殆过梅香，初不以形状贵也，故难题咏。山谷简斋但作五言小诗而已。此花多宿叶，结实如垂铃，尖长寸余，又如大桃奴子在其中。 

　　后序 
　梅以韵胜，以格高，故以横斜疏瘦与老枝怪奇者为贵。其新接稚木，一岁抽嫩枝，直上或三四尺，如酴釄蔷薇辈者，吴下谓之气条，此直宜取实规利，无所谓韵与格矣。又有一种粪壤力胜者，于条上茁短横枝，状如棘针，花密缀之，亦非高品。近世始画墨梅，江西有杨补之者，尤有名。其从仿之者实繁。观杨氏画，大略皆气条耳。虽笔法奇峭，去梅实远。惟廉宣仲所作，差有风致。世鲜有评之者，余故附之谱后。 


　　梅品　宋　张功甫 
　　 
　　序曰：梅花为天下神奇，而诗人尤所酷好。淳熙岁乙巳，予得曹氏荒圃于南湖之滨，有古梅数十，散辍地十畆。移种成列，增取西湖北山别圃红梅，合三百余本，筑堂数间以临之，又挟以两室，东植千叶缃梅，西植红梅，各一二十章，前为轩楹，如堂之数。花时居宿其中，环洁辉映，夜如对月，因名曰玉照。复开涧环绕，小舟往来，未盈半月舍去。自是客有游桂隐者，必求观焉。顷者太保周益公秉钧，予尝造东阁，坐定，首顾予曰：“一棹径穿花十里，满城无此好风光。”盖予旧诗尾句。众客相与歆艳。于是游玉照者又必求观焉。值春凝寒，反能留花，过孟月始盛。名人才士，题咏层委，亦可谓不负此花矣。但花艳并秀，非天时清美不宜，又标韵孤特，若三闾、首阳二子，宁槁山泽，终不肯俯首屏气，受世俗湔拂。间有身亲貌悦，而此心落落不相领会，甚至于污亵附近，略不自揆者。花虽眷客，然我辈胸中空惆，几为花呼叫称寃，不特三叹而足也。因审其性情，思所以为奖护之策，凡数月乃得之。今疏花宜称、憎嫉、荣宠、屈辱四事，总五十八条，揭之堂上，使来者有所警省，且示人徒知梅花之贵而不能爱敬也，使与予之言传布流诵，亦将有愧色云。 
　　花宜称，凡二十六条 
　　为澹阴；为晓日；为薄寒；为细雨；为轻烟；为佳月；为夕阳；为微雪；为晚霞；为珍禽；为孤鹤；为清溪；为小桥；为竹边；为松下；为明牕；为疏篱；为苍崖；为绿苔；为铜瓶；为纸帐；为林间吹笛；为膝上横琴；为石枰下棋；为扫雪煎茶；为美人澹妆篸戴。 
　　花憎嫉，凡十四条 
　　为狂风；为连雨；为烈日；为苦寒；为丑妇；为俗子；为老鸦；为恶诗；为谈时事；为论差除；为花径喝道；为对花张绯幙；为赏花动鼓板；为作诗用调羹驿使事。 
　　花荣宠，凡六条 
　　为烟尘不染；为铃索护持；为除地镜净、落瓣不淄；为王公旦夕留盻；为诗人阁笔评量；为妙妓澹妆雅歌。 
　　花屈辱，凡十二条 
　　为主人不好事；为主人悭鄙；为种富家园内；为与麄婢命名；为蟠结作屏；为赏花命猥妓；为庸僧牎下种；为酒食店内插瓶；为树下有狗矢；为枝下晒衣棠；为青纸屏粉画；为生猥巷秽沟边。 
　　梅品终 。 


　　洛阳牡丹记　宋　鄞江周氏周师厚 

　姚黄，千叶黄花也。色极鲜洁，精采射人。有深紫檀心，近瓶青，旋心一匝，与瓶并色，开头可八九寸许。其花本出北邙山下白司马坡姚氏家。今洛中名圃中传接虽多，准水北岁有开者，大岁间岁乃成千叶，余年皆单叶或多叶耳。水南率数岁一开千叶，然不及水北之岁也。盖本出山中宜高，近市多粪壤，非其性也。其开最晚，在众花雕零之后，芍药未开之前。其色甚美，而高 
洁之性，敷荣之时，特异于众花，故洛人贵之，号为花王。城中每岁不过开三数朵，都人士女必倾城往观。乡人扶老携幼，不远千里。其为时所贵重如此。 
　胜姚黄靳黄，千叶黄花也。有深紫檀心，开头可八九寸许，色虽深于姚，然精采未易胜也。但频年有花，洛人所以贵之。出靳氏之圃，因姓得之。皆在姚黄之前。洛人贵之。皆不减姚花，但鲜洁不及姚而无青心之异焉。可以亚姚而居丹州黄之上矣。 
　牛家黄，亦千叶黄花，其先出于姚黄，盖花之祖也。色有红与黄相间，类一捻红之初开时也。真宗自汾阴还驻跸淑景亭，赏花宴诸从臣，洛民牛氏献此花，故后人谓之牛花。然色浅于姚黄而微带红色，其品目当在姚靳之下矣。 
</div>
    <div class="pagination">
<a href="香艳丛书_page229.html">上一页</a><span>...</span><a href="香艳丛书_page225.html">225</a><a href="香艳丛书_page226.html">226</a><a href="香艳丛书_page227.html">227</a><a href="香艳丛书_page228.html">228</a><a href="香艳丛书_page229.html">229</a><span class="current-page">230</span><a href="香艳丛书_page231.html">231</a><a href="香艳丛书_page232.html">232</a><a href="香艳丛书_page233.html">233</a><a href="香艳丛书_page234.html">234</a><a href="香艳丛书_page235.html">235</a><span>...</span><a href="香艳丛书_page231.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
