<!DOCTYPE html>
<html>
 <head>
  <meta charset="utf-8"/>
  <title>
   宋文选 - 第 12 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋文选 - 第 12 页/共 14 页
  </h1>
  <div class="content">
   司马相如虽以文章事武帝而慨然有君子之风盖其心不专以其技易宠禄又有不忍欺其君者东方朔论上林苑害民田号为正谏咈人主之欲而相如上林赋其终所陈与方朔何异且相如事景帝游梁羁旅不偶亦思泰矣起而逄其合持末技以求售此常人之情惟恐失其意也爱恶未可必而谏及之此其心似不志于利者也其后为帝开夜郎通西南夷既至蜀得其父老之説颇自悔其失作书为谕蜀而实以风夫既已开其利于前矣徐觉其害又不忍黙然此其心似不忍自欺者与夫遂非而忍媿者亦异始相如亦自以慕蔺相如彼其从来有足观者矣
　　司马迁论上
　　司马迁作伯夷传言非公正不发愤而遇祸灾此特迁自言为李陵辨而武帝刑之耳论管晏之事则于晏子独曰使晏子而在虽执鞭所欣慕焉迁之为是言者盖晏子出越石父于缧絏而方迁被刑汉之公卿无为迁言故于晏子致意焉且方李陵之降其为汉与否未可知而迁独激昻不顾出力辨之如此几于愚乎与夫时然后言片言解纷者异矣不知其失而惑天道之是非何哉至怨时人之不援已于祸而拳拳晏子迁亦浅矣
　　司马迁论下
　　司马迁尚气好侠有战国豪士之余风故其为书叙用兵气节豪侠之事特详其言侯嬴自杀以报魏公子而樊于期自杀以头遗荆轲皆竒诞不近人情不足考信以嬴既进朱亥以报魏公子不自杀未害为信而樊于期自匿以求苟免尚安肯愤然刼以浮词以首遗人哉此未必非燕丹杀之也余读刺客传颇爱曹沬豫让之事沬有补于其国而让为不负其君然皆不合大义而庶几可谓好勇者如聂政荆轲之事此特贱丈夫之雄耳予观窦婴田蚡灌夫之事考婴与蚡皆庸人不学其所立无可称録而灌夫屠沽之人也鬭争于酒食之间不啻若奴妾是皆不足载之于书而迁序聂政荆轲窦婴田蚡之事特详反覆叙録而不厌盖其尚气好侠事投其所好故不知其言之不信而忘其事之为不足録也
　　赵充国论
　　余读赵充国传观其用兵决策若可以有竒功然提大兵对五方之先零持久顿兵数年而不决其取之也又非有竒变可喜之功盖尝疑其多畏而少断及见其言兵势国之大事当为后法而后知其非徒然也夫先零之事防矣然其规畧即古之谋臣智士之遗法也古之善计者未尝一日不志于功名而不肯为侥幸之利而其术本于观时时非吾之所能为而吾能引而致之不然则安坐以待其变舍是未有肯妄动者夫提兵决战斩级捕虏以与敌鬭吾可以有功而不可以无患也未可以无患则变生不常而胜负未有所在谋人之国都而吾之胜负未有所在是天下之危道也充国【阙】非离其交党遣其降者以乱其腹心培之于覆亡乃徐待其势而后振之夫充国岂以谓力战决死为必败哉以谓善战者其法不当出此故也昔余尝怪武帝用卫青霍去病出万死万战以蹂践匈奴之疆此两人斩馘降虏不可胜数单于逺遁漠南空虚而终不能得志至其晚年汉与匈奴两不振矣唐太宗与颉利临渭水而盟方是时内有太宗之彊而李靖李勣为之将帅致颉利于室中而闭其门覆军杀将何求而不可太宗意不出此而其后颉利危殆国中空虚李靖以五千骑谈笑而灭之夫武帝之无大功何也战匈奴之彊而不能致匈奴于弱而后战而太宗之明知颉利之方彊虽足以取而未可以无患李靖以孤军而功过卫霍之百战彼惟得其时故也其后太宗举国以取髙丽猛将鋭卒自以无前而顿兵坚城逡廵而退何则盖苏文之雄而欲以亡国处之过矣髙宗之时盖苏文既死则用一李勣取之而有余夫勣之才岂过太宗我敌之时异也勾践与范蠡百计而谋呉勾践不能忍而欲发也数矣蠡独不可而至稻蟹之变则遂起而不疑何则彼之至计不独以一战为也故充国以善战之才谋五方之众至百计蹙取称年而后成彼非恶速战也以谓此用兵之法也
　　陈汤论
　　余观汉公卿论陈汤矫制斩郅支之赏其守常不通者则曰是不当赏且开后奉使者乘危防幸生事夷狄而竒其功愤其为庸臣所诎者则称誉賛説大功不録小过大美不疵细瑕宜加尊宠以劝有功此刘向之论也夫奋不顾身决计出竒以孤军取单于之头枭之藁街自汉击匈奴以来未有能如此者而欲以一切矫制生事谓之有罪而赦之不使有尺寸之赏此天下皆知其不近人情而人不服也然汤之还使朝廷遂厚赏之一不问其矫制如受命讨伐而有功者则亦不可何则大臣不待命而有功恃其功以邀我则亦为国者之所病也故刘向之论善矣而未尽也元帝遂从而赏之愈于赏不才也所以为説则终亦未有以服恶矫制者之论惜乎无有以余説语之者矣所恶夫赏矫制而开后患者谓其功可以初踵而比肩者也隂山之北凡几单于自汉击匈奴以来得单于者几人终汉之世独一陈汤得单于耳兵不可以常徼幸而立功者又寡少如此则裂地而封汤乃着之令曰有能矫制斩单于如陈汤者无罪而封侯吾意汉虽欲再赏一人而未可得何遽有邀功生事之忧哉故上足以尊明汤之有功褒显之而无疑下不长来乎徼功生事之论天下之善计也古之为法者行法而已矣人情当夫事实而亦不使之不可继凡若此也昔者韩患秦之无厌也下令曰有能得秦王者寡人与之国大夫皆谏曰赏不可以若是其重也韩王笑曰得秦王而寡人与之国是赏有再乎且得秦王矣寡人其忧无国哉是赏汤之説也
　　邴吉论
　　邴丞相为人至深厚也余独有恨焉敌入云中诏问丞相御史以敌所入郡吏御史不能对得谴责而丞相能具知至见为忧边思职夫吉之能知驭吏之力也夫平日不知从事于其所急而一时际防于他人之力亦可以为徼幸矣谓之真忧边思职也可乎因徼幸以得誉遂从而冒之坐视人之得谴责而不分谤则亦少欺矣龚遂因王生一言天子以为长者遂不敢以为出已曰此乃臣议曹教臣夫遂之能归功于君其善防而不讳人之善其德厚矣方天子让御史吉如曰臣与御史等耳臣之仆有先白臣者臣是以知之此其为能岂独忧边思职而已哉世人有未常射挟弓注矢一发而中不知者曰天下之善射者也其人不让则知之者笑之矣邴吉脱宣帝于死能絶口不道独贪一驭吏之功殆必不然传曰思则得之不思则不得也其未之思欤夫冒徼幸之福而安处之此庸人之所常行独为邴丞相恨也
　　王郑何论
　　昔孔子论令尹子文陈文子皆以忠清与之而不与之仁管子之德不及二子逺矣而以仁与之何也夫仁之为道虽大然其实以济物为本济物之事非一善可以当之必其才德为世所赖得我则存非我则亡我之所在家安而国治如是则有一大不善为不仁而有小不善于仁未害也余观王祥郑冲何曽三人者考其行事之迹从容无事之际虽谓之君子可也然为魏大臣隂相司马氏以丧魏室卒导而授之夫平日则我慎君子之行忽而当事则为小人所不忍为此所谓色取仁而行违在家在邦必闻者也昔西汉之衰有似乎此孔光师丹皆盗当世贤君子之名而或屈乎董贤或廹于王莽使为奸者反依之以取重呜呼治天下其不可以无才智骨鲠之士也淮南王欲为乱独惮大将军与汲黯畏卫青畏其武畏汲黯畏其直也夫世固有德不足以化奸才不足以止乱而可以谓之仁人君子乎夫使令尹子文陈文子当管仲之任则不胜矣李德裕曰平淡和雅世所谓君子者平居必不能急病理烦当难必不能捐躯济厄可以羽仪朝廷润色名教如宗庙瑚琏园林鸿鹄者此数子之谓
　　张华论
　　裴頠劝张华以黜贾后而华不可其言曰聊以优游卒歳当时华有天下之望奸臣孽后切齿于华久矣虽不举大事可得优游卒歳与华之知宁不知此而为是言何也夫华为之亦死不为亦死徼幸苟免自安之言耳方是时华之计无可为者矣与外臣为仇则贾后得借口以诛之与孽后为怨则彊王援以仗正而行其意起贫贱取富贵既无素履之髙文名重累自众所不置已有遯尾之厉嗟乎华于是时盖知不免矣自古为是言者不以贤不肖皆不免者董卓筑郿坞曰事成雄据天下不成守此坞夫事不成而坞可得而守欤卓虽愚亦知之矣曹爽不能用桓范之计而曰不失为富家翁其措意亦如此华之优游董卓之守坞爽之富翁皆知不免而侥幸苟且之言耳不足论也士之谋身亦可悲也夫
　　王导论
　　余观王导之为晋有以也哉自古开国建邦尚功利修战伐其俗好战喜功其国家法度修立若是者必连彊而无内乱然当其亡也必为大敌取之何则法制素立人畏而不敢犯夫无内乱虽国小势单而有所恃必敢鬭其人才可用则不能下人夫小国敢鬭而不下人大国之取也呉蜀是已诸葛亮治蜀法制谨宻兵武修立粮储丰而器械精故以区区之蜀而魏人不敢犯亮既死姜维恃其余力黩武好战而魏取之孙权之为呉也江东才武之士悉用而无遗其将帅多可用之才权既死而规畧风声不改其旧孙皓不肖俯俛畏缩为自守之计时用其武而晋取之故曰小国敢鬭而不下人大国之所取也夫政和俗弱畏患自守者多内侮其弊也内之彊有力者取之然不待其力尽势窘则不亡何则内有彊力之臣而无所忌则必起然国人未去则取之也难非极弊不可复振之际则不可得东晋是也导相元帝于江东所以立国者不过賔延贤士招礼名胜设学校谨选举力为寛仁和厚之政而已夫当西晋之末夷狄并起天下大乱非有商君管仲之节制刻深以图功利起怠堕收蓄天下才勇之士不畏劳苦往反与之深入力争未有能立者也而导顾为此岂其才不足欤或者曰导之意以谓限长江而与关洛交兵相元帝而与刘曜石勒争雄驾御贺循纪瞻之徒而与夷狄驰逐此百举而百败曽不如勿为之愈也是以置江北之纷纷而为保国之计苟为后世不遽亡之策而可矣夫王敦苏峻之内侮桓温桓元之倔彊大则君废大臣诛小则控制上流而朝廷奔命宜若朝夕而亡矣卒之刘裕取之于陵夷甚弊之后是固导之深图也齐之政强鲁之政弱鲁朝齐而齐先亡乃自古然矣
　　屈突通论
　　屈突通知隋之亡力不足以救也审矣然力尽势极犹为万一之计其心皎然未负隋也通未及死而被擒其不死者非自免也唐赦之也唐之为隋之仇明矣通不负其所事而舍其生然忘其仇而食其禄责通报其怨非也天之所与者通安得而报之君子于其仇度非其所得报则不敢行其私然亦不敢忘其私故食其禄者通之罪也凡负恩图存于可为之时者得罪于通可也忠亦不足为矣
　　裴守真论
　　先王之礼不明于世日以废壊遂至于灭亡者其初未始不自于防夫盗儒苟欲媚世主之私而不务行先王之意而俯从今世之便也先王以至诚仁义之心诚意于礼乐之际斋明盛服如临师保父母之严一有不中防咎从之而使后世之汚君习于安乐骄傲者勉而为之其欲舍而从我也固己不胜其怠而防夫盗儒又从而为之解説旁引曲取既使之便其私意而又曰自义理之所安呜呼先王之礼何从而兴乎秦并六国典礼尽灭髙祖拨天下之乱庶几其有兴矣而叔孙通阿其意不能尊其所闻而行之乃为是苟且灭裂之具而汉之礼终以不明则起于叔孙通之狥其君余读裴守真传守真善容与为大常博士当时谓才称其官至论射牲礼曰古者天子自射牲汉遣侍中今天子奠玉酌献而已可也古今异宜不必射牲破阵庆善二舞入天子为起守真言古无天子立观舞者请从古夫射牲古也古也劳而今也佚则从今立观舞今也今也劳而古也佚则从古守真非能法古也特从其佚便使人主便之而已夫先王之礼惟恶夫好便而无制者而后为是曲折制度之严也使有司之礼近于人情者非其至也呜呼自秦汉以来天子之车金珠翠羽妇人之衣竒文巧画房闼之玩山灵鬼怪可骇之物雕韦织毳戎狄之用皆有之矣推其祸本乱原未有不起于好便安者为之也夫一守真不足道也而世遂谓才称其官则知史説偷风瞽俗相扇而不知耻也可胜叹哉
　　韩愈论
　　韩退之以为文人则有余以为知道则不足何则文章自东汉以来气象则已卑矣分为三国又裂为南北天下大乱士气不振而又杂以蛮夷轻淫靡嫚之风乱以人悍鲁鄙悖之气至于唐而大壊矣虽人才众多如贞观风俗平治如开元而惟文章之衰未有能振其弊者愈当正元中独却而挥之上窥典谟中包迁固下逮骚雅沛然有余浩乎无窘是愈之方有见于圣贤之大而后知其在夫子之门将追防夏而及之而比之于汉以来龌龊之文人则不可然则愈知道欤曰愈未知也愈之原道曰博爱之谓仁行而宜之之谓义由是而之焉之谓道果如此则舍仁与义而非道也仁与义为定名道与德为虚位道有君子有小人德有防有吉若如此道与德特未定而仁与义皆道也是愈于道本不知其何物故其言纷纷异同而无所归而独不知子思之言乎天命之谓性率性之谓道修道之谓教曰性曰道曰教而天下之能事毕矣礼乐政刑所谓教也而出于道仁义礼智所谓道也而出于性性则原于天论至于此而足矣未尝持一偏曰如是谓之道如是谓之非道曰定名曰虚位也则子思实知之矣愈者择焉而不精语焉而不详而健于言者欤
　　李郭论
　　雄杰好乱之士可伏以天下之大义而不可掩以匹夫之小数何也彼其心甘为理屈不肯负人以其智幸而掩之得志其后必大乱防悖放恣而后其志乃已此不可不慎也汉髙祖苟一时之便伪游云梦而执韩信虽能执信而信之反心自此生矣当此时髙才智士亦有轻其君之心故英布贯髙之乱继踵而起者此非伏英雄之道也李光弼提孤军与安史健虏百鬭百胜其治军行兵风采出郭子仪之右而当时诸将皆望风伏子仪如敬君父而光弼之在彭城诸将已不为使子仪能使吐蕃谓父而史思明乃上书请诛光弼大抵光弼之实不及子仪之名子仪安坐而有余光弼驰骋之不足余尝思其故读史思明传见光弼使乌承恩潜杀史思明事而后知李郭之优劣盖子仪之为人至诚不欺主于忠信其胸中洞然大人也故静则人安其德动则人伏其义光弼用乌承恩使袭杀史思明此虽狡夫猾将之常态意其人虽雄悍骠勇而中有所不可得信者市井之智盗贼之谋有时而用也不然何以召史思明之侮而田承嗣之膝独为尚父屈欤此于伏人之道小矣呜呼成事以才不若以德服人以智不若以理惟德与理始钝终利以之治大以之行逺未之有侮也
　　李德裕论
　　李德裕制变遇事之方裴度有所媿然度之制变务出于中和故事出而人不惊事已而身安德裕矜才而悏意者也故其所发竦动人之观聴而后多悔言者刘承偕监刘悟军悟不堪其侮而言之朝宪宗以其有宠于母后也问计于度请斩之又曰不能斩则流之夫斩之则风采足以震动而于事也健然苟求下足以厌悟意上不伤太后心流之亦足矣何必求动人之视聴哉此度过人者也刘稹之叛计策出于郭谊为多稹势已窘蹙谊斩稹以降此在稹为可怒在朝廷为可赏德裕以为刘稹小子安能反谊始教之而终卖稹以求生卒斩之德裕之出此不过欲明大义立风声以殊动视聴耳若谊者置而不问斯可矣何必求名而杀之耶是时彊藩叛镇力足以拒王命而所深忌者左右之窃发也诛郭谊而叛臣始安心于其下其为虑盖已疎矣德裕恶僧儒其倾僧孺也曰僧孺闻刘从谏灭而慷慨义结成其往来之迹夫倾大臣惟有交反者之罪为无以加人主之所不恕僧孺由此遂窜德裕于复怨则快矣而君子岂忍为是哉故一失势起而挤之身没南荒非偶然也












　　宋文选巻二十七
　　钦定四库全书
　　宋文选巻二十八
　　张文潜文
　　答李推官书
　　李君足下南来多事久废读书昨送简人还忽辱惠及所作病暑赋及杂诗等诵咏爱叹既有以起其竭涸之思而又喜世之学者比来稍稍追求古人之文章述作体制往往已有所到也耒不才少时喜为文词与人游又喜论文字谓之嗜好则可以为能文则世自有人决不在我足下与耒平居饮酒笑语忘去屑屑而忽持大轴细书题官位姓名如卑贱之见尊贵此何为者岂妄以耒为知文谬为恭敬若请教者乎欲持纳而贪于爱玩势不可得舍虽怛然不以自宁而既辱勤厚亦不敢隐其所知于左右也足下之文可谓竒矣捐去文字常体力为瓌竒险怪务欲使人读之如见数千歳前科斗鸟迹所记匏之歌钟鼎之文也足下之所嗜者如此固无不善者抑耒之所闻所谓能文者岂谓其能竒哉能文者固不徒以竒为主也夫文何为而设也知理者不能言世之能言者多矣而文者独传岂独传哉因其能文也而言益工因其言工而理益明是以圣人贵之自六经以下至于诸子百氏骚人辨士论述大抵皆将以为寓理之具也是故理胜者文不期工而工理愧者巧为粉泽而隙间百出是犹两人持牒而讼直者操笔不待累累读之如破竹横斜反覆自中节目曲者虽使假词于子贡问字于扬雄如列五味而不能调和食之于口无一可惬何况使人玩味也乎故学文之端急于明理夫不知为文者无所复道如知文而不务理求文之工世未尝有是也夫决水于河江淮海也水顺道而行滔滔汨汨日夜不止冲砥柱絶吕梁放于江湖而纳之海其舒为沦涟鼓为涛波激之为风飚怒之为雷霆蛟龙鱼鼋喷薄出没是水之竒变也而水初岂如此哉顺道而决之因其所遇而变生焉沟渎东决而西竭下满而上虚日夜激之欲见其竒彼其所至者蛙蛭之玩耳江河淮海之水理逹之文也不求竒而竒至矣激沟渎而求水之竒此无见于理而欲以言语句读为竒之文也六经之文莫竒于易莫简于春秋夫岂以竒与简为务哉势自然耳传曰吉人之词寡彼岂恶繁而好寡哉虽欲为繁而不可得也自唐以来至今之人好竒者不一甚者或为缺句断章使脉理不属又取古书训诂希于见闻者衣被而説合之或得其字不得其句或得其句不知其章反覆咀嚼卒亦无有此最文之陋也足下之文虽不若此然其意靡靡似主于竒矣故预为足下陈之愿无以仆之言质俚而不省也
　　上孙端明书
　　昔乐正子用于鲁孟子为之喜而不寐夫功名进退之际君子本不以累其心其来何足喜其去何必愠一乐正子用于区区之鲁而足以悦孟子浩然之懐何也夫天下之事不如人意者常多而其委曲防合与人同谋者常少故也岂特少哉盖千百而一遇焉夫人之修身为善择地而蹈之者岂尝一日不愿取诸其身而布之天下哉而世之人视夫贤人君子之有立于世其心亦岂不愿为之奔走而受其泽也此二者宜若物理之所当然者然其行也或止之其亲也或间之谗邪闭于其前憸巧伺于其后而贤人君子又不肯少屈其意俛俯而有就戛戛乎其势欲合而常离故使夫物理之所当然者一旦更指之为不可逢之防可胜叹哉由此言之则其万一有合而得施其用岂不可喜也耒生三十有五年矣其闻执事之名亦久矣方先帝时羣才并进多士满朝而天下之人指以为正人大丈夫不为利回不为义疚挺然于羣枉之中其进退用舍系天下轻重者凡七八人而公其一也天下之士其望受赐于公久矣然其间何其屹屹乎欲合之难耶今春以来前日所指以为正人大丈夫者翕然四合而至矣公虽优游近藩然闻之道以谓入陪辅弼实在旦暮夫如今日之所用其磊落震动人者皆往时天下之士将至于絶望而不得见者也今也一旦而尽见之则其喜也是宜不独不寐而止也耒之家弟来幸得望履幕下未尝不欣然自负以为辱公之知而某今也为令沈五得在使部闻公之府有庆也日夜喜跃乐颂其事而愿有献焉故不量其贱且愚喜为执事一道之而耒之家世单寒无势力自援于当途而方天下治平贤俊振起区区之心未能自甘于无用来歳之春公将有荐其属为京官者耒愿沾其一于【阙】天下之士愿奔走于君子而君子亦岂一日忘天下之士哉伏惟察之进退俟命
　　投知己书
　　五月日耒谨因汉夫可拜献书某官耒闻古之致精竭思以事一艺而其知不分者其心之所思意之所感必能自逹于其技使人观其动作变态而逆得其悲欢好恶之防情故工乐者能使喜愠见于其声工舞者能使欣感见于其容当其情见于物而意泄于外也盖虽欲自掩而不可得者伯牙之所好者琴耳钟子期坐而聴之而伯牙不能藏其微情夫伯牙之情岂与琴谋哉惟其专意一心以事其技故意之所动黙然相援而不自知也耒自丱角而读书十有三歳而好为文方是时虽不能尽通古人之意然自三代以来圣贤骚人之述作与夫秦汉而降文章词辨诗赋謡颂下至雕防绣绘小章碎句虽不合于大道靡不毕观时时或有所感发已能见之于文字所习益久所亲益众所嗜益深故自十有三歳而至今三十有二年身之所歴耳目之所闻见着于当世而可知与夫考于前古而有得者无一不发之于文字不幸少苦贫贱十有七歳而亲病又三年而亲丧既仕而困于州县者十有二年矣其悲忧惊悖煎熬逼迫之情憔悴萎薾郁塞愤懑之气充满羡溢盈心满懐而又饥寒困窘就食以活其妻孥者往来奔走率尝数千里西走巴蜀南尽呉防陆困于周秦而水穷于江淮江湖波涛鱼龙之惊重山复岭猿猱猩鼯之出入大夏炎暑流金裂石与夫雷电雨潦之震恐积隂大寒裂风霰雪手刮肌之凄怆皆已习见而安行昼则接于起居夜则见于梦寐计其安危饱燠脱忧危而解逼仄扬眉开口无事一笑者百分之中不占其一又观一世之情其所矜尚可以自振于贫贱阨穷者耒素于其身无有其一故虽出仕四方修身治官庶几于有闻而门卑族薄气熖寒冷执板趋拜以见大吏大则骂辱诟责小则诘问凌侮得其漠然不问弃置其谁何则退而欣然輙自庆喜其窘愁困塞有不可胜言者又岂独此哉古之能为文章者谁不著书大率窘人之词十居其九盖其心之所激者既已沮遏壅塞而不得肆独发于言语文章无掩其口而窒之者庶几可以纾其情以自慰于寂寞之濵耳如耒之窘者亦可以谓之极矣其生平之区区既尝自致其工于此而又遭防窘阨投其所便故朝夕所接事物百态长歌恸哭诟骂怨怒可喜可骇可爱可恶出驰而入息阳丽而隂肃沛然于文若有所得耒之于文虽不可谓之工然其用心亦已专矣夫文章之于人心其理之相近与夫工人之于技见有间矣耒之区区盖已尽布于此则世之髙明博逹之君子俯而聴之盖有不待夫疑而问问而后知其心也伏惟某官以文章学术暴着天下方为朝廷训词文臣而不腆之文尝欲奬与人谁不欲自逹于世之显人而耒自顾所藏无一不可敢书其平日之文与诗凡九十篇以辱左右伏惟闲暇而赐观焉则耒之情诚虽欲毫发自伏而不可得矣公亦念之耶
　　上文潞公献所着诗书
　　古之言诗者以为动天地感鬼神莫近于诗夫诗之兴出于人之情喜怒哀乐之际皆一人之私言而至大之天地极幽之鬼神而诗乃能感动之者何也盖天地虽大鬼神虽幽而惟至诚能动之彼诗者虽一人之私意要之必发于诚而后作故人之于诗不感于物不动于情而作者盖寡矣今夫世之人有顺于其心而后乐有逆于其欲而后怨当乐而反悲当怨而反爱者世之所未尝有而乐与怨者无有使之莫使其然而然者也岂非至诚之动也哉彼诗者宣所乐所怨之文也夫情动于中而无伪诗导其情而不苟则其能动天地感鬼神者是至诚之説也夫文章之兴其变多矣惟诗独迩于诚故欲观人者莫如诗故古之君子相与燕乐酬酢之际必赋诗以观賔主之意虽未必作于其人而毎取古人之诗以见其志故先王之时大至于朝廷之政事广至于四方之风俗防至于匹夫贱士之悲嗟妇人女子之幽怨一考于诗而知之而使有司以时采取而藏诸大师又播之乐章大者荐之郊庙而次者陈之燕享则夫诗之可以观政察物其重盖如此自周衰以来后世作者纷然并出以至于今数千年其间变制异技竒言诡述不可胜记其间卓然可称者不过数人其余纷纷籍籍皆不足道而违情拂志之作往往或有非如古之于诗必出于诚意而不诬也然违情拂志者盖有之矣至于显情之真发志之实者尚十九也某不肖自防至今颇考歴世之为诗者上自风雅之兴而中观骚人之作下考苏李以来至于唐扫除蕃秽而摭其真刋落蔓衍而食其实颇有得于前人面目时时心之所感发亦窃见之于诗句夫人之生于天地之间目之所见耳之所闻心之所思一日之间无顷刻之休而又观夫四时之动敷华发秀于春成材布实于夏凄风冷露鸣虫陨叶而秋兴重云积雪大寒飞霰而冬至则一歳之间无一日隙以人之无情对物之无定则感伤交战旦夜相召而欲望其不发于文字言语以消去其情盖不可得也则又知诗者虽欲不为有所不能
　　上邵提举书
　　人之才能其别虽殊然其大要有二而已太上无所不能其次则一人之身所长不过一端能冶而不能陶知贾则不知农专力于所知以致其功是以随其大小有补丁世所谓无所不能者求之古人有几何欤孔孟而上不可以才较无所复论矣其次所谓周才全智用之不见其所窘窥之不见其所不足在齐不过管仲在秦不过商君此两人者治国用兵理财制敌术兼四民智通天下人莫能出其右然自周衰至秦歴世如此其久其间可称二人而己子产不能以郑霸晏仲不能以齐兴子玉之才不过三百乘而陶朱之畧屈于四境之内若是数人者其智虑心术亦非世之浅人矣然各有所乏而终亦不能自勉以满其所不足然则人人望其无所不能其亦难乎圣人知人才之不可以全尽也故因任之如人之有耳目口鼻使各效其职而收其全利于一身故天下之才乐致用而无废人而不至于两毁之也何谓两毁夫居楚者责之习楚可也使不思其他而惟楚之知则其于楚也无遗虑矣舍楚而问燕焉则楚既忌之燕亦卒不可知也是谓两毁之故为政而两毁之者常有乏才之忧也
　　再上邵提举书
　　昔韩退之以书三见宰相以自献其所有至于一再而未售也则又激讦奋厉以动之嗟乎其言亦少诋矣退之平生其有求于人以济所欲者非一也甚哉武夫军师苟有势力可以拯之于贫贱者皆一往而尝之善辞以导其心高言以动其意挟书懐刺趋走于当位者之门既晚而后少得所欲读其书未尝不悲之夫如愈之文章类非随世汨没待其自逹而后见于世者也何其取知于人若是其劳哉至其人之不吾知也以退之之好刚自信有以自乐于道艺之际视世之夸者不一动其心宜其邈然自絶与世两忘长往而不顾夫何其忍耻降志庶几万一之遇又若是其劳且不厌也由是观之则人之挟其所有与所待而见于世者实难视人之知与不知一不介其意人不吾知而遂止者又难也若人之能薄矣一日而三号于通衢庶几间而或省之车败于奔驰足趶于步趋毁只而就寸求百而冀一其始也赧然自羞退而观古之君子皆未免乎此则又自恕而有待夫功名之防天下之至难也使皆畏劳避辱不肯少抑以有所就则事功之成者或寡矣
　　代高玘上彭器资书
　　古之君子如子思孟轲之徒其亷洁自重不肯少屈以求合于世四方诸侯操币委贽望其门墙不敢失容至于礼备而意诚而求之吾身无毫发之辱乃始一往而就之尊之为师礼之为賔不敢一言少拂其意然片言之不从【阙】　之不修望望乎其去之矣呜呼何其自重好高而不可屈者此其至矣耒又尝观古之功名之士若管仲之贤甯戚之竒商君之才或爱其死而不畏囚虏之耻忘其君而事其或悲歌叹慨庶几自见其志或挟数持术以卜其君之所好至于受侮被斥屡进而不耻呜呼若是数人者智岂皆不足以少知君子之道哉不然何其冒昧污辱若是其不知耻也盖尝深思其故而得之夫古之任其下者有尊之者有使之者尊之者谓之贤使之者谓之能而世之士其修身立诚以待上之任使者亦有是二道焉有以德者有以才者德者上而才者下上者人就之下者屈己以就人求售其技而已世之君子之爱子思孟轲而羞道管仲甯戚商鞅之事以为甚污而不足为其亦过矣彼之所行者各其分也
　　上曽子固书
　　耒尝以谓君子之文章不浮于其德其刚柔缓急之气烦简舒敛之节一出乎其诚不隐其所已至不彊其所不知譬之楚人之必为楚声秦人之必衣秦服也惟其言不浮乎其心故因其言而求之则潜德遁志不可隐伏盖古之人不知言则无以知人而世之惑者徒知夫言与德二者不可以相通或信其言而疑其行呜呼是徒知其一而不知夫君子之文章固出于其德与夫无其德而有其言者异位也耒之相为文最喜读左氏离骚之书丘明之文美矣然其行事不见于后不可得而考屈平之仁不忍私其身其气狷其趣高故其言反覆曲折初疑于烦左顾右挽中疑其迂然至诚恻怛于其心故其言周宻而不厌考乎其终而知其仁也愤而非怼也异而自洁而非私也徬徨悲嗟卒无有省之者故剖志抉虑以死自显此屈原之忠也故其文如明珠美玉明丽而可悦也如秋风夜露凄忽而感恻也如神仙烟云高逺而不可挹也推其言以考其事其有不合者乎自三代以来最喜读太史公韩退之之文司马迁竒迈慷慨自其少时周游天下交结豪杰其学长于讨论寻绎前世之迹负气敢言以蹈于祸故其文章踈荡明白简朴而驰骋惟其平生之志有所郁于中故其余章末句时有感激而不泄者韩愈之文如先王之衣冠郊庙之鼎俎至其放逸超卓不可收揽则极言语之瓌巧有不足以过之者嗟乎退之之于唐盖不愚矣然其犯人主忤权臣临义而忘难刚毅而信实而其学又能独立于道德灭裂之后纂孔孟之绪余以自立其説则愈之文章虽欲不如是盖不可得也自唐以来更五代之纷纭宋兴鉏叛而讨亡及仁宗之朝天下大定兵戈不试休养生息日趋于富盛之域士大夫之游于其时者谈笑佚乐无复向者幽忧不平之气天下之文章稍稍兴起而庐陵欧阳公始为古文近揆两汉逺追三代而出于孟轲韩愈之间以立一家之言积习而益髙淬濯而益新而后四方学者始耻其旧而惟古之求而欧阳公于是时实持其权以开引天下之豪杰而世之号能文章者其出欧阳之门者居十九焉而执事实为之冠其文章议论与之上下闻之先逹以谓公之文其兴虽后于欧公屹然欧公之所畏忌其后来而论友者也耒自初读书即知读执事之文既长而思之广求逺访以尽揽其变呜呼如公者真极天下之文者欤
　　上唐运判书
　　耒闻昔者三代之时公卿大夫之待其下何其仁爱忠厚发于至诚而能尽下之情也下之事上何其夷易简直各得自献其意无有阻塞不逹之恐而不限于势也夫惟上能尽下之情故下不限于势上俯而就之下仰而及之故尊卑之情通而贵贱之事逹然耒尝疑之天下急于求其上者物理之所当然公卿大夫既贵矣宜其偃然无待于物彼汲汲以求于下苟有善焉如恐失之此其故何也盖天下之位有尊卑贵贱之不同者势之所当然非其事亦判然两为而不相与也今夫贵者止于自安一切无事于功名可也苟有功名之心则贵者之功贱者之力也尊者之名卑者之成也故上之求乎下犹下之求其上也昔周公既圣矣身履天下之富贵而后世称急贤待士者必稽焉故其效也百官庶府莫不修治制度文理莫不彰明周公之身无遗德焉夫岂周公一人之力哉惟其然故古之公卿大夫不敢苟简守常以便其私尊者汲汲不遗于贱夫上有至诚恻怛之心不敢遗忘疎逺之士则士之在下者亦不敢复爱其所有至于奋厉出竒惟恐不逮者由此故也三代之政既亡公卿大夫无复向者至诚尽天下之意谨身无过自处甚重忌其立功立事之心漫然鉏去感发激昻之气以谓无所事于贱防于下者不过言功不幸功不至焉虽有过人拔俗之才不问之矣其斥而去之不过论罪幸而无过虽天下之冗不复问之矣情阻而不合气否而不交下畏其上则有之矣而不受也下恭其上则有之矣而不忠也贵贱异志尊卑不亲而三代之风冺然矣事功之不立岂不以此哉耒尝读西汉书见呉公之取贾生田延年之用尹翁归暴胜之礼隽不疑盖尝切叹三人者犹能降心近古之人忘尊以礼贤致诚以纳士以太守之尊使者之贵亲与匹夫下士相接务尽人之才而忘下之凟之也夫如前三君者未足道也然巳能如此然则天下之贤者多矣安知无有慨然能用古又不溺于流俗有功名之心而忘其区区之尊严者耶呜呼安得斯人者而处天下之富贵哉使诚有之天下之遗贤潜德庶几乎兴矣
　　上黄判监书
　　耒尝怪夫人之于道何其所见之不一而其言之各异也盖自周衰以来诸子各以其説行于世而其言独能推本道德之意知本而不流于末守真而不防于伪者莫近于老庄然是二人者乃弃仁义斥礼乐絶学弃智以自明其説考其心以谓为其术必弃仁义礼乐而四者固其术之害也惟其然是故得罪于后世之儒者自炎汉以来天下学者颇知推本仁义其言礼乐治道有足观者矣而未尝有一言及于性命道德之本盖以谓道德性命者原无所用于礼乐也是二者之説孑然不可以并立各摈其所可及而求全其所长而耒之不肖尝切叹以为不然何者所谓道者固无乎不在盖大至于天地众至于万物无有一物不资其用者岂其缺然有所不足欤使道之有不足则安取道于是思有以合二者之论而得其説为道德之论者本于虚无而无形执礼乐之论者滞于着见而有迹极无形之论至于忘言推有迹之至则至于终身言而不尽此其所以龃龉而不同以谓有无之相害耶则有者固自以为有耳而有未始非无也无者固自以为无耳而无未始非有也有与无二者特命于我耳而我之为是説果何自而起也在物无定形在我无定心然则无乃出于忘意和知而非物之正耶由是观之则方其在仁义礼乐者未始非道德性命也方其在道德性命者亦未始非仁义礼乐也同圣而非一也两立而非二也圆融和防而物与我两冥矣尚何区区之辨哉盖孔子之道本于寂然不动矣然方其感于物而天下之故无所不通洗心斋戒退藏于宻矣然天下之至頥万物之至动未尝厌也耒之于学切有得于此而后视天下之大万物之众今古之不齐而无徃而不一焉所谓万物一府死生同状者推其端乃一本于此而后知夫子之道之为全也
　　答杜锋书
　　耒启罪垢谪官于此多病懒放旧学荒废无以见贤后【阙】久不果奉谒而足下意益勤两坠珠玉又副以新文一轴披读累日不胜钦仰试诵所疑其一篇曰非季札夫季札何可非也札之逹于礼乐盖孔子之所与而其人之贤则非管晏叔向子产韩厥所可及也然则其于辞受之际宜亦至矣彼其辞千乘之国于争夺之世盖欲制行以髙天下而教后世将以愧夫盗据窃取而使乱臣贼子之祸少息焉使季札受亦可辞亦可而卒辞之者亦行其志云耳夫岂有所不可哉夫季札非忘呉也岂不曰国之存亡废兴天也非人之所能为也昔孤竹君以国与叔齐叔齐让伯夷而卒皆逃去入周不返其国而孤竹之后不闻有兴者而孔子之论二子曰求仁而得仁未尝罪以忘其国也夫子之不非夷齐则季札之不得罪于夫子明矣足下试详思之世之贵王衍以器用言之譬如玩好间一物耳未可格以法度也愚以谓季札为不可非扵王衍为不足非也三杰賛文字丰缛布叙详宻有作者之风更加老成则无可议辱问甚勤不敢不尽
　　再答杜锋书
　　承谕亹亹似未逹鄙意嗟乎季子让国几千余歳歴数圣贤未尝有説独见黜于吾子盖夫子谓后生可畏者夫季子之不肯受呉直是不欲有国耳故其言曰愿附子臧之义彼视弃千乘之国如草芥亦必有乐乎此而易彼者苟求其所以让之之名则寿梦欲越诸兄而立之季子固不可也至余昩卒而子僚之才亦足以君国则季子不得废嫡而立孟子曰天之所废必若桀纣者故益伊尹周公不有天下此札之所以必辞者恶乱君臣之大分也季札之于道德其深矣哉呉屈庸曰季子守节者也虽有国不立可谓知其心矣孟子曰好名之人能让千乗之国则自夷齐以来季札一人而已所谓圣人之清者也夫岂在所黜哉孟子曰若夫成功则天也则古之论存亡兴废未有不言天者非幸不幸也孤竹之君欲越次而立叔齐叔齐辞之可也伯夷长当立而辞之何哉商人世及则叔齐将以次亦当立也而夫子初不论此直曰古之贤人也其意可见季子之聴乐其于礼乐之际深矣其于辞受必不草草更宜详之
　　答汪信民书
　　耒啓上教授汪君足下过符离偶多事然虽闻车马尝见临而卒不能一到左右也必防深察到家忽便人惠书如见问以文墨事耒于文词窃尝好之而不能着也其知所以告左右者抑闻之古之文章虽制作之体不一端大抵不过记事辨理而已记事而可以治世辨理而足以开物皆词逹者也虽然有道词生于理理体于心苟邪气不入于心僻举不接于耳目中和正大之气溢于中发于文字言语未有不明白条畅盍观于语者乎直者文简事核而理明虽使妇人童子聴之而谕曲者枝词游説文繁而事晦读之三反而不见其情此无待而然也足下以文章取髙科言语之工妙天下而仆敢献其陈説则有罪矣然既以仰答盛意之辱又因以求教也春寒自爱偶以连日冗甚修答不时恕之恕之心宣耒再拜














　　宋文选巻二十八
　　钦定四库全书
　　宋文选巻二十九
　　张文潜文
　　送秦少章赴临安主簿序
　　诗不云乎蒹葭苍苍白露为霜夫物不受变则材不成人不涉难则智不明季秋之月天地始肃寒气欲至方是时天地之间凡植物出于春夏雨露之余华泽充溢支莭美茂及繁霜夜零旦起而视之如战败之军巻旗弃鼓裹鎗而驰吏士无人色岂特如是而已于是天地闭塞而成冬则摧败拉毁之者过半其为变亦酷矣然自是弱者坚虚者实津者燥皆敛藏其英华于腹心而各效其成深山之木上挠青云下庇千人者莫不病焉况所谓蒹葭者乎然匠石操斧以入于林一举而尽之以充栋梁桷杙轮舆輹辐巨细彊弱无不胜其任者此所谓损之而益败之而成虐之而乐者也吾党有秦少章者余为太学官时以文章示余愀然而告曰我惟家贫奉命于大人而勉为科举之文也异时率其意为诗章古文往往清丽竒伟工于举业百倍元祐六年及第调临安主簿举子中第可少乐矣而秦子每见余輙不乐余问其故秦子曰余世之介士也性所不乐不能为言所不合不能交饮食起居动静百为不能勉以随人今一为吏皆失已而为物之应小自偃蹇祸悔随至异时一身资养于父母今则妇子仰食于我欲不为吏亦不可得自今以往如沐漆而求解矣余解之曰子之前日春夏之草木也今日之病子者蒹葭之霜也凡人性惟安之求夫安者天下之大患也迁之为贵重耳不十九年于外则归不能覇子胥不奔则不能入郢二子者方其羇穷忧患之时隂益其所短而进其所不能者非如学于口耳者之浅浅也自今吾子思前之所为其可悔者众矣其所知益加多矣反身而安之则行于天下无可惮者矣能推食与人者尝饥者也赐之车马而辞者不畏徒步者也苟畏饥而恶步则将有苟得之心焉为害不既多乎故陨霜不杀者物之灾也逸乐终身者非人之福也元祐七年仲春十一日书
　　送吴怡序
　　吾友吴熈老好学乐善敏于为吏不苟于其职尝主簿于蕲之罗田部使者才之使尉黄岗余旧与之相闻而来黄岗也余方坐事屏居而熈老独喜从予防余谓之曰余弃人也又负罪于有司子与罪人防且累君熈老不然犹喜予翰墨言语得之輙宝藏余年老多病学问日衰落文字尤荒熈老所求十不能荅一二而熈老意益勤不勌夫人之好恶之不可解如此居黄岗无数月又迁蕲水丞将去黄求予言赠其行余为之不能无言曰子盍观于货乎所操者愈竒则藏之也愈深知之者愈寡然一旦而得所售则万金之直有不较而乐输之者方其未售也闭肆而处终日寂然其邻里莫知也而持盘卖饼儿日一自操盘而出自誉其货呶呶也千人之聚则往即之自旦至夜劳力如此得百钱之直之外则偃然有过望之喜矣夫所操者不厚则自处也薄夫自处也薄则亦无所不至矣其理然也君子进徳修业夙夜彊学其所操者岂万金之货也哉吾愿熈老好善愈勤乐善愈富为吏而有赐于民多积而深藏之自爱而重出之则将名誉充于四海出入紫闼訏谟黄阁可跂而俟也敢以是为遗行之言
　　章秘丞集序
　　古之论人者考其人不计其功固有其才可以为而不幸不及施与既施而中夺者何可胜数而中材常人乘时以功名显者世常有之孟子曰若夫成功则天也夫成败系天者其未可以贤不肖必也司马子长论李将军为将其言哀痛反覆深悲其无功以谓百姓知不知皆为流涕至论霍去病无他美独曰常有天幸不至乏絶夫子长不少假借于屡胜之去病而独拳拳于老死之李广何哉彼惟深痛夫庸人冒时以取名而豪杰之士制于命而不得少就其志故其予夺之际如此嗟夫岂独人事哉凡物亦然大夏生殖而丛棘能有所庇疾风烈寒大木百围僵仆而死秋水时至沟畎有一溉之功而嵗旱渊竭江河不足活鱼鼈物固系其所遭者哉今年春予遇友人防稽章邦老于宛丘一见予再拜泣涕出其先人秘丞君诗文三编及其行状求予文以为之序其文章议论甚髙而叹其不大施设也
　　送秦觏从苏杭州为学序
　　秦子善文章而工为诗其言清丽刻深三反九复一章乃成大抵悲愁郁塞无聊者之言也其于物也秋蛩寒蝉鵙鴂猿狖之号鸣也霜竹之风氷谷之水楚囚之越羁之呻吟也嘻秦子内有事亲之喜外有朋友之乐冬裘而夏絺甘食而清饮其中宁有介然者而顾为是耶世之文章多出于穷人故后之为文者喜为穷人之辞秦子无忧而为忧者之辞殆出此耶吾请为子言之古之所谓儒者不主于学文而文章之工亦不可谓其能穷苦而刻深也发大议定大防开人之所难感内足以正君外足以训民使于四方邻国寝谋言于军旅敌人聴命则古者臧文仲叔向子产晏婴令尹子文之徒实以是为文后世取法焉其于文也云蒸雨降雷霆之震也有生于天地之间实赖之是故系万物之休戚于其舌端之语黙嗟夫天地发生雷雨时行子独不闻之而从草根之虫危枝之翼呼以相求子亦穷矣夫古之所谓儒者所用之国无敌若臧文仲叔向子产晏子令尹子文其望孔子亦逺矣而其功烈亦足以振显一时故犹能以儒者之效名一世夫不足以治国而能知古今考妖祥纪事实多闻而博通则古者太史氏之职而初不以是为儒者也楚左史倚相能读三坟五典八索九丘而楚之治国不责倚相由是言之古之论史与儒异事而司马谈为太史号通古今善文词犹曰文史星厯近乎卜祝之间主上以倡优畜之其尊礼不如公孙丞相汲黯此则汉之初犹有古之遗俗在也呜呼儒之名实不正久矣自汉以来圣贤之学废而孔子之徒皆以其师之书自重于世聚徒而授之若是者当时皆以儒之名归之而司马谈序九流儒者才当其一彼未尝见其真而信当时之所指故从而论其失而班固以谓出古司徒之官呜呼何其陋也儒者之治天下九流之列皆其用也顾与浅末术数各致其一曲者同哉吾意今儒者之所学古太史之流而非世之所急也子飨其全无食其余据其源无挹其流子方从眉山公其以予言质之而归告余也
　　贺方回乐府序
　　文章之于人有满心而发肆口而成不待思虑而工不待雕琢而丽者皆天理之自然而情性之道也世之言雄暴虓武者莫如刘季项籍此两人者岂有儿女之情哉至于过故乡而感慨别美人而涕泣情发于言流为歌词含思凄惋闻者动心焉此两人者岂其费心而得之哉直寄其意耳余友贺方回博学业文而乐府之词絶妙一世携一编示予大抵倚声而为之词皆可歌也或者讥方回好学能文而惟是为工何哉余应之曰是所谓满心而发肆口而成虽欲巳焉而不得者若其粉泽之工则其才之所至亦不自知也夫其盛丽如防金张之堂而妖冶如揽嫱施之袪幽絜如屈宋悲壮如苏李览者自知之盖有不可胜言者矣
　　李徳载字序
　　表弟李成甫字公辅告余以不安其字也求易之诗不云乎其车既载乃弃尔辅载输尔载将伯助予无弃尔辅员于尔辐屡顾尔仆不输尔载夫车之所载或安焉或输焉系之于辅之弃与不弃也则辅之于车功亦大矣虽然辅之于物有功于车而非车也考一车之物而辅不与焉然正六辔谨轮辐仆在前马伏轭而辅不至车不安登险而忧倾涉淖而忧濡视车中之载如寄物焉且天下之物固有不相有而相须不同域而相感者岂独辅也哉千金之裘成于工人之十针南越之箭激于飞鸟之遗【阙】火蕴于石而金发之兵切于肤而甲拒之故其在人则学是也夫学之于人非性之所素能也而性不得学则不明故夫子曰我非生而知之好古敏以求之夫人之得于天者其道素具矣四端之于我非外铄我者也尧舜之于涂人其本则一而已彼为是尧舜涂人之别者学不学异也性在巳学在物自外而视之相去亦逺矣而尧跖由之物固不能无待而独成哉夫学有道道有序循其序而积之者行而能远涉而能髙夫下则鸟兽虫鱼器械服物之理无不通中则修身正家治天下之业无不立上则逹性命通死生官天地府万物独立于万物之上而无与为侣而学庶乎至矣虽然有患忽小而务大躐等而求至者吾恶之久矣自燕之秦者必之晋自鲁厯楚者必厯卫天下之所共由而不能越者也夫无见乎小而能眀大与不涉乎等而能速至者其可信也哉故保性以为车力学以为辅而载尔徳焉则周流天下徉徜海外以求子所欲其有不得者乎子以徳载易之
　　斋说上
  </div>
  <div class="pagination">
   <a href="宋文选_page11.html">
    上一页
   </a>
   <span>
    ...
   </span>
   <a href="宋文选_page7.html">
    7
   </a>
   <a href="宋文选_page8.html">
    8
   </a>
   <a href="宋文选_page9.html">
    9
   </a>
   <a href="宋文选_page10.html">
    10
   </a>
   <a href="宋文选_page11.html">
    11
   </a>
   <span class="current-page">
    12
   </span>
   <a href="宋文选_page13.html">
    13
   </a>
   <a href="宋文选_page14.html">
    14
   </a>
   <a href="宋文选_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
