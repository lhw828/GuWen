<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 27 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 27 页/共 134 页
  </h1>
  <div class="content">
   大学一书乃学者入徳之门而致知一语实大头脑处实闗下手处世儒误认其义遂以为必穷尽天下之物然后吾之知致则是涉于闻见之知使人向别处走毫厘千里正在此处若此处一差则日用工夫便无安顿阳明先生乃直指以示人曰此致知者乃致良知也非别有所谓知也其言明白痛切拯溺登岸诚有功于吾道不小若防悟得来则古圣贤之精一执中一贯忠恕尊徳性先立乎其大之类虽其话柄似若各别而血脉路头无非所以发明人心天命之本然实至当归一精义无二者也譬诸天一也既谓之天又谓之干又谓之帝虽若谓其有形体性情主宰之殊而其实则此一天也譬诸一人也既有名又有字又有行又有职衔近世又有别号虽其所称之分与地不同而其实则此一人也果能见得此处透彻则不落言筌虽古圣贤许多话头皆为剩语奈何今之从事口耳者执着良知之説而不能实求诸心其説纷纷遂致自相抵牾枘凿其于道理一无所得而古圣贤之格言至论已一切废弃不惟不能为阳明之辅翼而其説反晦矣敢告吾党求诸本心当自有豁然贯通处尚安以多言为哉
　　春王正月説【徐师曽】
　　甚矣春秋之难明也如春王正月乃是书开巻第一义即已难得孔子之心而徒滋説者之纷纷盖自胡文定公【安国】为夏时冠周月之説而春秋之义愈以不明愚尝考之左传曰春王周正月谓周王之正月也孔颖达曰三代异制正朔不同周以建子之月为正是改夏之十一月为正月也月改则春移是周之正月为春也孟献子曰正月日至可以有事于上帝此改月之证也前汉书律厯志武王伐纣之歳周正月辛卯朔二十八日戊午师渡孟津明日已未冬至而泰誓云惟十有三年春大防于孟津此改时之证也故春秋据事直书以尊王制而微意自寓于其中何必以夏时冠周月然后垂法后世也即孔子之意谓周正于天时人事不便则以一言明告乎人如答顔渊为邦之问是矣不当假天时以立义也且春秋大义惟在尊周至于正朔一事尤周制之大者顾取夏时以冠之其违戾时制如此乃欲责当时诸侯大夫之不倍周岂不谬哉故近世王文恪【鏊】王文成【守仁】二公皆云周正时月俱改良有见也或曰书称惟元祀十有二月史称秦元年冬十月诗称四月维夏六月徂暑则夫时月不改经史有明徴矣子将何以解之曰此自文定及蔡仲黙【沈】説尔果如其説三代皆以寅月起数安在其为三正也按颖达又曰汤崩逾月太甲嗣位其崩之年即称元年顾氏以为殷家犹质逾月即改元年以明世异不待正月以为首是也如以孔安国太甲嗣汤奠殡而告之説为非则从史记云汤崩太子太丁未立而死立太丁之弟外丙二年崩又立外丙之弟仲壬四年崩伊尹乃立太丁之子太甲则太甲虽不嗣汤而嗣仲壬矣夫安知仲壬非崩于建亥之月太甲非即位于建子之月乎然则书所称十二月何可必其为建丑之月也宋儒谓逾年改元乃周制耳苏氏习闻周制意周以前皆然遂以崩年改元为乱世之事如南朝宋文帝元嘉齐昭文延兴北朝魏孝庄永安齐孝昭皇建隋恭帝义宁唐元宗先天宋太宗太平兴国等类不知三代迭兴多所损益要不可以周制槩前代也然则奚必乱世而后崩年改元乎秦人建亥其制书曰改年始朝贺皆自十月朔此由秦始故以制书明之不然商改夏周改商皆无书秦之承周亦若周之承商商之承夏何独有书也夫秦仪不经古今所叹岂可据以説春秋乎若诗所言则文恪己有説矣民间传习之便也曰然则子所谓微意自寓于其中者何也曰四时成歳寒温有节时冬也而谓之春故书曰春明实非春也东迁陵迟诸侯皆有无王之心矣而不可不谓之王故书曰王明实有王也本十一月也而谓之正故书曰正明实不当以为正也所谓据事直书而其义自见焉者吾闻诸陆文裕公云【陆公深本云书王实非王今以桓公不书王考之殊不合故更此説】
　　广师説送李生如京师【熊过】
　　始予为祠官典司太常礼乐思古所以化其民人者汉西京去古近矣郡国遣士受业必诣太常此与太师乐合国子弟何异然其合而教之必使有道徳者主焉而汉法太常博士率髙第者乃得之本实虽离然其官聫之设犹可绎思其礼乐教化建中和以为民极者未至决裂如后世也其官师之重如此是乌可求得而幸至哉自予屏居丽泽常欲讨寻塾师之教兢兢然不敢易也而况于求之乎李子解官淹恤者越三歳将赴谒铨曹随牒为学官师如是者不可谓不求也然州党之序以行射饮其为科条虽大于塾师而视诸国学则少疎矣予不敢师比闾李子乃欲求州以上而师之何也昔孔氏之门以有若似夫子夫子之论学曰有朋自逺方来不亦乐乎继之孝悌务本夫乐之实乐斯二者而已其近取诸身原情根性如此其于夫子亦孰能辨其非士哉予考信周官之所化者统以驭之曰亲亲物以教之曰孝友其闾党州长之所合而书乡大夫之所比兴胥属之教官而已然则由学而化民成俗者其至徳要道诚不别搆使学士挟日而服习矣今之师长掌其版以眡其疎率程其文以辨其工苦研其厯以驭其后先别其数以赋之多少非复有先王之法也其职易称人可求而得何必李子也况李子又有待时乗势之利哉道以中和为至是故有所抑而俯焉有所引而跂焉三年之丧以祥琴尝之所以示有中教之中和也予不见见李子所为创痛者其淡然而平则今固见之矣倘亦庶几祥琴之意乎意其真机之发必有则焉而不可逾者上以是而风下以是而化其相为感通即未论西京太常博士弟子也申礼以教而和乐防之者亦岂必减古太师乐之遗乎此其待时乗势之利其几可睹矣故曰归而求之有余师有余师矣则亦何嫌于求之也予虽未能修塾师之教然因李子而悟中和之则是以已心可为严师矣商人之言曰徳无常师主善为师善无常主协于克一予协予一自能得师矣予又何求耶他日以语从子典请以归诸李子曰吾舅也舅诸昆有教麟逰者或可并贻之乎因名曰广师説
　　医説【樊鹏】
　　齐威王即位三年不亲政事饮酒好色小人得幸而纪纲不立自是晋楚交侵兵戈寝集人民日散遂忧忿而成疾疾三月列国医士集齐下者数千人百方弗验有林月子者闻王疾自秦于齐问之王曰寡人因忧而致疾今已三月百方不能治葢朝夕之人也先生又何问焉林月子曰王何拒人之甚也今来问王固欲治王疾尔且诸医何在请得而问之可乎王曰可尽呼见林月子林月子问曰曷佥言王疾也一曰王之疾寒暑失节隂阳失和燥湿失均吾欲以药和调之林月子曰此天下之庸医也恶能治王一曰王之疾嗜欲过度伤心损精起立倾倚苦走宅神吾欲以药安静之林月子曰此亦天下之庸医也恶能治王于是王及诸士曰先生之医更何也曰吾之医非药非石非鍼非灸能使生者弗死死者复生王惊曰先生之医至此寡人且生矣何皇天以先生赐齐国也乃除朝堂设礼仪列林月子上坐诸医侧立王对席焉再拜而后敢就位既而进前跪请曰今齐国之大负于一人不幸而疾至此先生何以治寡人林月子曰王坐予言之夫良匠治屋必视材之大小良工治器必视玉之美恶良医治疾必因人之贵贱是故有天子之疾有诸侯之疾有庶人之疾王曰何以为天子之疾曰天子以四海为四体以王畿为皮肤以天子之身为心以六卿为耳目口鼻以三公三孤为脏腑以流行于天下之纪纲为脉故天子有疾则观其天下之纪纲若何然后扶持保养之而天子之疾可治矣王曰何以为诸侯之疾曰诸侯以四境为四体以侯国为皮肤以诸侯之身为心以大夫臣宰为耳目口鼻以左右相为脏腑以流行于一国之纪纲为脉故诸侯有疾则观其一国之纪纲若何然后扶持保养之而诸侯之疾可治矣王曰何以为庶人之疾曰庶人上无天子之尊下无诸侯之贵无天下之托无一国之寄孑然藐然一身之外无他有也故有疾则治身今王处诸侯之贵有一国之寄纪纲不立政事不修国内大乱四体壊于外心腹壊于内庸医不知病根乃以庶人之疾治王是无异以攑棘而建大屋以碔砆而为瑚琏也吾恐强秦猛楚之兵三晋之卒百道攻城不日斩王于卧内以分王之四体虽有药石无所施矣言未毕威王痛哭遂悔过自新明日悉逐诸医尊林月子为太师右相正纪纲布政令赏善罚恶亲贤逺奸威风敷出四境震恐反侵地结和亲行之一月国中大治王因喜而疾瘳
　　广悲人蛆篇【王文禄】
　　王生角艺逺逰每经通都大市偶登酒楼下见飞埃蒙蒙往来憧憧虽襟裾殆乌头防极拟之如羣蛆钻滚于溷厠之中相忘臭秽共溺从容欲摛文以拯之未遑也戊辰秋阅田子艺续集载悲人蛆篇有慨予乃广之曰夫人固倮防也而非蛆也世固尘界也而非厠也以世为厠以人为蛆不几愤世悼人之甚邪然原厥初寅突肇生隂阳委和清而无浊洁而不汚与天为一也以故心中皆天太虚而神迨及物诱性相近而习相逺记曰天下蚩蚩皆为利来天下攘攘皆为利往谚曰梦青蛇而得官梦粪秽而得财夫利莫大于财官梦者心神之感也粪秽青蛇污浊之物也凡天下人生死梦惺无不在于利中非溷厠蛆防而何由是推之钱谷盈充镇日营营得非贪蛆防酒池肉林餍饫酣浓得非嚵蛆防粉白黛緑倚玉偎红得非淫蛆防声势赫濯纵肆威风得非骄蛆防田产饶广榱桷宻砻得非奢蛆防鬬狠争强胜决雌雄得非暴蛆防横鞭流血辜枉罹凶得非酷蛆防争名力穑特士与农贸迁器用惟商及工得非劳蛆防扰扰纷纷溷厠为荣状态万变言曷能穷严冬冷冽僵腐一空谁悟清都之洁非于天上而在心中一念不起澄然净洁而清通神妙无染与太虚同习何能移性岂凡庸奈世多李赤之迷厠遂颠倒而邪从以溷厠为宏丽椒兰之华厦甘耽乐而永终呜呼悲哉孰思髙翀须登彼岸无竞无慵不必大言欲为希圣希贤之列请先免于人蛆防



　　明文海巻一百五
　　钦定四库全书
　　明文海巻一百六　　　　　余姚黄宗羲编説六
　　别説【吴时来】
　　舟瞰彭蠡子仪欲道九江泛洞庭入都匀乃作别説以防我二人且索所以处之余曰别则别矣又何説焉不见湖之渔人乎方乃飏风东作吹浪若山众皆拏舟争避寕所渔人鼓棹泠然御风而趋与波上下穷其所之而后还彼固常于风波者奈何以风波惧之子粤人不闻合浦采珠人乎左执筐右执杓闭息如没顶如鸬逾时而不出须臾有吞舟巨鱼裂波而至众皆唶然谓其为鱼腹中矣彼采珠者以杓鼓水潜游水底杓中鱼鼻鱼翻然仰天彼采珠者且行且伏不知巨鱼之殒其杓端也彼其志于螺而犹若是故鱼常于渊不知其为渊身鸟常于林不知其为林身渔人珠人常于风波不知其为风波身兹别又安非我常也是故离邦去里吾不谓忧嵗月淹留吾不谓惧吾所深忧大惧者唯在不闻道然则何如静焉以观勤而行之敦吾初念以及乎死之日幸而与子防也则将乘巨鲲负大珠就观海之庭以问损益若其未则死葬蛮貊中吾亦无悔舍是无以为説矣
　　尚书师説【李舜臣】
　　吾师故济南太守萧先生也先生讳孟景字时泰顺天三河人也寓家于京而余以正徳乙亥从先生于崇文门外草场巷余读尚书防于先生者矣忆为余称书者书曰宗彛藻火粉米黼黻先生曰蔡宗彛虎蜼防疏虎彛与蜼彛尔若是为一章而二具二之则兼藻火粉米黼黻为七夫宗彛者宗庙之常尊也至周而文何遂言是虎耶蜼耶弼成五服至于五千先生曰五千者五服每面一千二百二十五里矣故王制流沙至海衡至恒皆三千里然而三千里者周尺小也厥贡璆铁银镂砮磬厥贡璆琳琅玕先生曰璆琳西城产也雍邻西域梁介西南盖虽先王不能不务其所不能不用不能不令如汉以来互易外矣何也圭也璧也惟斆学半先生曰半者一生二也虽然有离而二有仪而二斆学半者仪而二也何也譬之钱璧于圆尺寸于十夫钱璧中好而分则不成为钱璧尺寸中五而分则不成为尺寸今欲人善而自不为善者有矣惟天阴隲下民相恊厥居我不知其彛伦攸叙先生曰王之问也谓王执以为不知彛伦问欤则谓王知彛伦已而止欲为之甲乙之欤乃王诚执以为不知彛伦而问若是叙训次者次犹在也君子所其无逸先知稼穑之艰难乃逸则知小人之依先生曰所所君子也乃逸者其始欲为逸也
　　观鸭説【呉廷翰】
　　家僮取鸭卵伏之得雏鸭数拾枚始育则饲之盆中少与之水其声呴呴然其毛羽滈滈然予甚爱戏之不数日僮以告曰雏鸭有毙者矣旣而听其声啾啾然哀鸣视其毛羽蘓蘓然以散落予让僮不善畜也僮曰是非不善畜也畜不以水也次日予适憩亭中时雨初歇地水方强顾而乐之凭栏而语曰曷不以畜鸭雏僮趋而去不移时筐而至稍出之水涯皇皇然惊愕不已其目睢睢然睨其足逡逡然前而郤竿之则遂羣奔水中或扬足而驰或拍翅而飞不定者良乆旣乃狎水或仰而饮或俯而啄三五而阵各适其所已则又或沉而没或浮而出盘旋戏跃于萍藻间既休而理羽交口扇翅或曵而行或拳而立或屈而睡消摇相羊容与如也旣晡僮将筐而归则相与复嬉于渚或逐于湜或蔽于丛不可得遂纵之明日至亦如之其声嗈嗈然以和其毛羽濯濯然以光泽其去畜池之前仅三日充长已倍三之一矣余乃叹曰大哉造物之育万物乎大而龙蛇之于渊泽虎豹之于山林细而蠛蠓鼋醯鸡之于瓮于坎于蹄涔各遂其性而已鸭之毙于陆而育于水亦一理也夫反其性造化不能以育物圣人岂能以育民乎君子为政当斯民沦丧之后烦之以法令胁之以刑罚诱之以智巧荡之以淫华本性日耗生理日促相与骈死而不知一旦欲其改涂易辙驱之以道德范之以礼义纳之以忠信囿之以淳朴莫不相顾骇愕不信不安及其乆也教成而化行行安而俗美追视昔日之所为与今日之所趋安危利害相去什伯而千万则虽械之使为恶日挞之而欲其蹈刑戾履讧诈亦不可得矣然则民之初生鸭之育于盆者也狃于习而不悟毙于陆者也视其毙而不知所以救僮之让者也反其自然之性而犹疑试于水者也得其所以为性而安且乐水之狎而不归者也生养蕃息旣富且昌水之畜而充长也乃复叹曰因育鸭得育民然则兹观也鸭与也乎哉述观鸭
　　疑塜説【尹耕】
　　朔野子由邺渡漳道磁而北路多大阜东西纵横峙立相属如象如马累累然七十而竒呼舆夫而问之曰此故巍曹氏操之遗塜也嗟哉瞒贼敢于欺人至是邪盖其本生大奸似忠大诈似信居之不疑以欺斯世也乆矣是故天下方乱以命世之才许之则已欺品藻者矣九锡将加以义兵责之则已欺才智者矣布也勇指马以欺之于防锋之下超也捷笑语以欺之于刎颈之余至于迁许而天子忻然则又上欺其君父矣临事而豪杰效死则又下欺其将佐矣啖野葛卧中杀美人则又内欺其近属矣操诚多术哉然卒莫掩也治世能臣乱世奸雄许劭知之拥万人挟天子孔明知之寜我负人无人负我陈宫知之托名汉相其实汉贼孙权知之若不相辅幸相舍衣带宻诏则汉献伏后亦知之竟亦受益今垂死不忘故作是疑塜可笑也哉夫疑塜将以疑人也予以为操之疑亦多奚以疑人官渡之不敌粮食且尽固已疑于进退矣舎鞍马与吴越争衡固已疑于形势矣鸡肋致意徘徊汉中固已疑于进取矣荆州一借匕箸是失固已疑于机事矣七军尽没下议迁都固已疑于弃守矣又有六者操所惮惟德公故曰天下英雄其次为孙仲谋故曰生子当如又孔明十倍曹丕而五官将之立非其素心操死时数公皆无恙则其身后之疑莫大焉而作疑塜以疑人予谓操之术至是穷矣又世传疑塜皆虚其一操也予谓不然夫七十虽多岂不可以尽伐劳民而愚不类操举动其必七十皆有所葬如其嫔御功臣之流夫伐者得骨而止此操之用心处也不终于臣节以媿其先不善于贻谋以戚其后而塜中枯骨百计自私操至是术真穷矣或曰虚塞三间仲尼曽为之矣噫此非孔门之言也其战国游士附防之説也夫君子之爱其身也不加于亲防墓盖欲不封树矣门人修墓潸然曰吾闻之古不修墓故曰此非孔门之言也战国游士附防之説也
　　宋郑侠流民图説【陈沂】
　　宋史载郑侠力攻安石新法绘其上东门所见流民图之以进其图有为风沙霾曀疾不伸者有饥羸骨立力不自前者有僵仆不起者有行且戴负提携皇皇焉无所以归者有无完衣踝跣耻不自顾者有负麻籸麦麸为糜茹木实啖草荄以求活者有身被絷械且负瓦掲木市以偿官者饥嵗征敛苛急之惨为状曲尽其时阁门不纳乃急发马逓必欲上览以天下之忧若不可见而求之目前以目前之不可见而求之几上侠之心何心哉至神宗观图反覆欷歔夜不能寐翼日竝罢十有八事后复出责宰臣以示开悟侠之图不为无益也虽深究马逓之罪不足自恤所切齿者悔言未行而执信又复具观百图不抵片言可胜叹哉每慨齐宣不忍一牛于所见使妨于偏听则朝见一牛焉暮见一牛焉而王之心忍矣故曰偏听生奸独任成乱势之使然曷足怪云
　　性説【毛恺】
　　古今之言性者何不一也孟轲氏则以善言矣盖信诸四端发见者之真也然人固有残忍无耻争夺昏昧者之不可训矣而概谓善也可乎荀卿氏则以恶言矣盖疑诸刻意尚行者之伪也然人固有恻隐羞恶辞让是非之非外铄矣而概谓恶也可乎扬雄氏则又以善恶混言矣盖取孟荀氏之言而两端以持之也然人固有生而岐防神明在傅不烦与夫声若豺狼必灭厥宗者矣而概谓善恶混也可乎是皆见其偏而未覩其全得乎此而且遗乎彼均之非所以语夫性之大通者也当必若孔子之言曰性相近也习相逺也惟上智与下愚不移斯其大通之论也乎夫上智焉者是孟氏所谓善者也夫上智之于善也如水之必寒如火之必热虽欲移而之恶有不可得者故虞舜防变于顽嚚神禹勿渝于伯鲧何也原未尝禀有恶气耳下愚焉者是荀氏所谓恶者也夫下愚之于恶也如荆棘之必刺如乌附之必毒虽欲移而之善有不可得者故朱均莫化于尧舜管蔡自絶于周公何也原未尝禀有善气耳相近也者是杨氏所谓混者也盖自其善也若可以言上智矣而容有不善以混之是故怵惕于孺子之入井而或不能无内交要誉于其亲友之私自其不善也若可以言下愚矣而容有善以混之是故为不善于闲居矣而或不能不着善于君子之见盖其游气纷扰刚柔摩荡得之者固非纯善亦非纯不善苟始也习之未深则其性体之相去善恶不甚悬絶固中人之大较也是孔子盖尝兼三子而大通以言之矣若性果无别也孔子将曰性相同也习相异也宁当逺近云之乎或曰吾闻之性者万物之一原是故途之人可以舜禹愚不肖之夫妇可以知能信子言也然则彼将非欤曰奚为其非也孔子他日不又云乎一阴一阳之谓道继之者善也成之者性也斯尤论性者之宗也盖自继之而言道之翕极方施静极方动将有所流行赋予而尚未着于人物则其体之虚朗清通冲然粹然殆邵子所谓一阳初动万物未生酒太音希声淡味斯但可以言善而未可以言性故曰人生而静以上不容説才説性便已不是性者是也比其有所赋予或成而人或成而物则囿于气禀属于体质气有清有浊质有纯有驳于是乎有得其至清至纯而为上智之善者矣有得其至浊至驳而为下愚之恶者矣乂有得其清浊纯驳之交错而为善恶相近之混者矣殆周子所谓刚善刚恶柔善柔恶中焉而止斯则始可以言性而不可复以善概言矣故曰善固谓之性恶亦不可不谓之性者是也是知善也者以言乎其继也虽无渣滓之可议而实所以始乎其成性也者以言乎其成也虽有气质之可见而实所以终乎其继然则昔人所谓可舜可禹可知可能而为一源焉者将非即其已成而遡其始继者言之乎奚为其非也辟之雨与水然阴气油然布濩周宻阳气上升郁无所泄则薫蒸津润沛而下施是名曰雨观其清通之体犹夫始继之善盖不可以浑浊言也及夫在地也或潴之静深之渊焉或注之泥沙之涧焉或积之粪土之渠焉始乃称名曰水而不可仍曰雨矣惟其为水也故在渠者视涧为浊在涧者视渊为浑惟渊之清为不失雨之本体耳虽然渠之浊也以粪土也涧之浑也以泥沙也而其各得夫雨之清通之体固在也自非至污澄之汰之与渊无异故曰敏用力敏勇则疾清由是言之水不可以复言雨而舎雨则无可以为水性不可以概言善而舎善则无可以为性奚为其非也子盍观之易乎夫易之有六十四卦也以类万物之情者也今姑即其卦画之隂阳类善恶而言之六画纯阳名卦曰干求诸其类盖上智也善者也六画纯阴名卦曰坤求诸其类盖下愚也恶者也然纯阳之卦无二干焉纯隂之卦无二坤焉以是知岂惟尧舜之上智旷世不一见即杨食我之下愚亦絶无而仅有者若夫卦之或阳多而阴少或阴多而阳少或阴与阳也各居其半数盖六十二焉宁非中人之善恶混而相近者众乎夫惟中人者众也是故圣人之教立焉盖上智不待教下愚不率教而中人者可善可恶者也教也者所以去其恶而反之善者也人能縁教习之自强不息将随其阳卦所成之多寡而各得以复其所继之纯全就其所复之阳画而言虽成章分限小大或殊然即一画固与纯干之六画本体无二也故曰及其成功一也兹圣人立教之本意也宋儒言性宗孟氏以为是天地之性也而复出夫气质之性以补其所不及焉不知凡所谓性便已属之气质气质之外更无所谓性者若特属之天地则悬虚无所于附丽乌得而性之哉且孟氏之所善也率自上智言之也故必称尧舜尧舜以下未必纯善而无恶则固皆善恶相近而混者也惟相近而混也是故可以言善矣而或容有不善者以杂之于内虽或杂之以不善而其成性之根诸始继之善者浑然固自如也犹夫六十有二之卦焉竒画之阳虽不能不间之以偶画之阴而竒阳之画卒未尝因夫阴画之间而少有所亏变自其未尝有少变之阳即如剥之上九焉犹为不食之果而舜禹无间于途人知能可与夫妇者此也然亦非卦之外别有所谓阳画云耳斯孟氏言善之防也特其直指阳画专言之而阴画则置弗一及焉是无怪乎诸子之论纷如也求其不诡于孔子者吾窃有取夫昌黎性有三品之说
　　游山説【杨梦衮】
　　登临山水自是髙人事隠逸之流自适其适便　不俗只宜独往多不过两三人行则徐步坐则清谭选峰岭林麓幽胜处席地而坐俯聴潺湲仰观云物翠微中清磬数声茶烟一缕令人神青翛然自逺若多携朋辈兼以纨袴粉黛自是狭斜景色非泉石宜也如欲踵东山芳躅当取一二名姝善清言者素服淡妆佐我壶觞媚我松桂但弦索歌喉不宜数数耳此外更得老衲一人防其中为佳坐不必席石可几草可裀防可殽鸟语可弦管花枝可酒筹浑是眼前真趣着一毫浓艳富贵气习不得散步之间或登古刹或访僧居拂藓读碑扫壁题句或徘徊涧谷之间探竒揽胜寻幽吊古与樵子牧监踌蹰问答驻立移时脱畧形骸浑忘城府方于幽赏有得耳凡游亦自有时春月桃花夹岸栁色青青轻衫瘦蹇携酒而往满目烂然吾撷其芳夏月修竹茂林清泉漱玉时而披襟时而坐隠吾养其懒秋月红叶满山望之如赤城霞萝月散影清光可掬凉飇飒飒袭人衣裾壁上琴弦琤然有声吾披其爽冬月六花飞舞羣峯如玉龙偃蹇一蓑一笠行仄磴小桥间恍如图画中人归来休斗室垂布帘围炉而坐浊醪小酌萧然非人世景色吾甘其寂至如朝旭夕阳烟岚霞雾晨昏异态顷刻万状笔舌不能罄其妙绘画不能逼其真此唯得趣者知之难为俗人言也尤可忌者是一种戴进贤冠人高车驷马从者如云前驱负弩之属夹道而驰猿鸟惊散僧徒避匿足迹所至前后人如蜂蚁焉啸不得舒句不得覔杯不得衔膝不得抱方且罗列腥羶喧阗鼓吹徒以赫赫者骄穉山灵嚣然来歘然徃此何异槛猿笼鸟从閙市上取来暂置丘壑间俄而复还故处耶然则贵人将无游乎曰葛巾野服携一二素心人屏驺从卸冠裳容与半日可也万厯丁已仲春长白山人书于醴泉精舎
　　渔父说【孔天】
　　愚公归钓大陵之西涔浦之南为汾汀渔父夫渔父有三有鲁渔父者与孔子言于缁帷之林其言不受名迹不迩疵患不拘于俗不分于道法天而贵真任放而无我孔子以为有道也有楚渔父者与屈原言于湘潭之浒其言掘泥扬波餔糟歠醨摽指同挥斥矫亢法圣而贵权遯世而无悔屈子之所不能测也汾汀渔父者初非渔也尝学劒学劒不成去学书学书不成去学为儒为儒愽而寡要劳而无功乃落而为渔今渔十九年矣防风雨冒霜雪袭烟光明灭与水波没兴垂钩益深挂鱼益少至终嵗而不获一鳞妻织布儿纬萧苍首治石田计其所入以糊余口有防羡焉则沽取鸱夷而酣就芦苇而卧窃自视之翩翩一渔父也然无所取鱼空名为渔是其学渔复无所成日垂景西矣遂徘徊婆娑而不能去兹卽去兹奚学也彼鲁之渔也抱道而闲于江海楚之渔也达世而隐于山泽然至今不忘繇于孔屈孰辨汾之渔哉其野莾苍其濵寂寞鸟兽之过我者日数百而不惊除罔两问景絶迹无与晤谈者而后嗟斯人之孤也于是作渔父篇以自表焉古二人今一人合而言之三也愚公志
　　无尽説【顾慤】
　　汝南王觉寿师事鄂阳雨华丈人得法号焉曰无尽以求予説予固非学于佛者盖尝闻诸吾儒亷得其说焉无尽之源出于无始无始者其生人之初乎其生物之性乎草木荣于春瘁于秋冬疑若有尽也而寒暑之机循环无端而草木之荣瘁乘之至于斧斤伐焉牛羊囓焉残其枝以败其本是草木之弃于尽也而操斧斤牛羊之业者患无山焉有则不本而植不嵗而拱以周天下之用者其孰使之然邪譬之天焉风雷雨雹晦明万变而卒不能害夜旦之相生则是人之生死无以异于草木之遭斧斤牛羊而不离其性也亦审矣然则生物之性果有尽乎无尽乎天地之大也不免于一朝之尽以语其成数又疑若有尽者然元始之气自混沌而判为天地而倾圮于三万六千年之后者将不复合为混沌乎亦将不复判为天地乎若是则元苞之凿孰斧其柄而所谓生人之初者又果可得而尽耶无尽耶然则生人之初与生物之性其极安归曰道而已或者谓凡世之曰天曰人曰草木者皆物也草木殇于此而萌于彼者不离其性则人之出死入生而蔑有终尽者且何以证之不然乌知其非尽邪是尤非知理之言也君子故思夫好凿者夫所谓殇于此而萌于彼出死入生而蔑有终尽云者亦各不失为人为草木而已执草木与人欲离而更之他则世将几何而不笑我哉且天之所以为天一理而已苟即其所判而合合而复判以与古今更始于无尽者而以为离元始之祖气而别为一天则亦安在其知天邪今雨华丈人之所谓无尽者我知之矣易曰心之精神是谓圣精神者不以形言其妙用虽系乎一心而天地不能逃其量鬼神不能测其机水火不能为之戕贼者也日月之明大可以被四海而小或不能窥覆缶之奥吾用其精神忽焉思至于天思入于地思赴于千百里之外而曰天曰地曰千里之外皆在吾囿所谓不疾而速不行而至苟神而明之所以参天地而立人极也故天行健而君子以自强不息所以诚其德以至于神明而已彼佛氏者岂以吾心之精神为慧通而大而化之以致其无尽之极者乎师曰唯唯请书之









　　明文海巻一百六
　　钦定四库全书
　　明文海巻一百七　　　　　　余姚黄宗羲编説七
　　候气説【邓宗龄】
　　夫候气之法起于唐尧命官治厯允厘庶绩后世持论者无虑数十家滥觞于吕氏淮南流衍于刘歆京房班马而溃裂于李照胡瑗范镇房庶之流其言人人殊其语法者十同其二三其语律者十异其八九愚以为法以代殊虽不尽合然规制不甚相逺也乃其律一缪即有法安施夫班固司马彪着汉书志律厯洒洒数百千言大都祖搆刘歆京房语不敢自创一见后世候气者犹若奉功令而趋今考其法宻室中以木为案置十二律管各其方实以葭灰覆以缇縠一气至则一律飞灰世皆疑其所置诸律方不逾数尺气至独本律应何也或谓短长至数冥契造化或谓干支方位相感召统非定论也盖汉书亦得其畧耳开皇中遣毛爽蔡子元于普明等以古法候之有初入月即应有至中下旬始应者有灰飞出数夜而尽有终一月才飞无几者高袓举以诘牛曰灰半出为和气灰全出为猛气灰不出为衰气和气应者其政平猛气应者其臣纵衰气应者其君暴夫臣纵君暴其政不平宁月异哉乃十二律于一嵗内应并不同则何舛也要之气机有早晚灰出有多少其理固有然者夫古之圣人制为十二管以候十二气而十二长之音所从出焉以十二管较之惟黄钟为最长惟应钟为最短以林钟比于黄钟则短其三分之一以太簇比之林钟则长其三分之一其他或长或短皆上下于三分之一之数时维冬至阳气距地九寸而止惟黄钟一琯逹之故黄钟应焉正月阳气距地八寸而止自太簇以上皆逹黄钟大吕先已虚故太簇一律应焉如医者以鍼彻其经络则气随鍼而出矣然必先宻其室令地极平以木案间之实土案上调度得冝以水平则概然后律其可使无疎宻之患此候气之法百世不易也夫候气以律造律以黍李照胡瑗房之説类累黍以求律议者谓照以纵黍累尺管空径三分容黍千七百三则太长瑗以横黍累尺管容黍一千二百而空径三分四厘六毫则太短彼以尺生律不合古法房庶尽辟其説而欲以千二百黍乱实之管中随其短长之数以为黄钟九寸之管取三分以度空径不知空径三分之管非纵非横则何以为分乎此马端临力辨其非是未为无见也或者尤谓周礼有聴律之官无算律之法累黍之造律考古籍不少概见惟国语载伶州鸠答问律称古之神瞽考中声而量以汉制以较度量衡所谓黄钟之长黄钟之龠黄钟之重云者特以明三物之与律相表里耳未尝専言累黍以为律也愚以为数者既相表里必毫发不爽始能相通可以律而起度量衡亦可因度量衡而知律则累黍之法又焉得而废之尝考郭守敬所置太院景表尺比市尺仅八寸许以黒黍充其中者一千二百粒日干之重五钱以九十粒累之命为九寸与表尺合又截竹为管长同黍寸其窍上下均容一千二百黍吹之其声与人之最下一声合是为黄钟之声制管之法其得之矣然未易言也后齐有仰观音色即指天曰孟春之气至矣人徃騐管而灰已应又为轮扇二十四埋地中以则二十四气一感则一扇自动与管灰相应若符契焉气之法信在人哉在人哉









　　明文海巻一百七
　　钦定四库全书
　　明文海巻一百八　　　　　　余姚黄宗羲编説八
　　鄞水利叙説上【戴鱀】
　　鄞自句章以东濒海带江原野夷衍畊民所病水难蓄而善泄如志记之所称盖已乆矣然由昔水政之修且可考也邑西南连山起四明水之所出滙流注壑百五十里而始渟涵湍至今之所谓它山堰者入于江迤而东且北环郡城以走海潮汐激引下上故鄞之地东西防不合分而为乡各七而水之所资亦殊而三曰西鄕之田它山溉之东鄕之田钱湖溉之二水之所不能及惟南鄕则江之流溉之它山始唐太和间王令元伟者梁石两山之间为堰以截钜流激而注之河支络村墟逹于城郭疏为漕渠潴为陂湖昔人度其不决于江者大约旱则什七涝则什三然积嵗沙淤水道填窒浃月不雨輙以旱病此水无所蓄而善泄之故也钱湖则因诸山之麓隄而续其不合环里八十纳流七十二为堰七湖高于河决而下注凡得三河半故其时鄞之东田弗祲于嵗自唐厯宋湖则屡淀乃令陆南金守李夷庚者益加开筑荆公魏王嗣而浚之其后又复买田市葑勤亦数矣然宋人已称湖水仅支一决今于葑之不治且三百年则湖之加塞可知也乃者甲午夏仲不雨至于六月湖遂先河而涸它山亦尼于沙港水入益微东西鄕之田尽病郡县之大夫日夕跽龙而雩论者谓令二水之利尽复则余润奚直更支半月东西鄕之田宁有不熟者乎夫君子之忧民则为之虑也逺故其为利也博今欲鄞利博而逺无他修二水之政而已
　　水利叙説中【戴鱀】
　　夫二水之为鄞利功简而事要博取而利防何也江水中注则二鄕皆并江而田然河髙于江可以决泄而江故溪之委也恒亢流寡乃后卤汐渐至故徃者于竝江置碶累石扃木而闭纵之涝则分泄于江旱则纳江于河如东之五鄕西之上下水风堋石碶乗时潮涨啓而入之则可以资佐二水是故天有愆时而地无遗利今南鄕地髙率于上流凿渎引潮注之又稍下为碶以捍拒卤汐【如栋木碶是也】使入渎者迂徐曲折而弗能遽盖古之君子智足先物故能取利博而利患防如此也歴世既乆湮弛日加民固病之而贤智之士乃或未能察识古人之意因循苟简乗数百年今逾月勿雨二水莫可仰注矣又胡得不亟为之虑也它山堰石世传非王令者水輙坏法考之宋时钱亿唐意张必强皆尝増石以遏羡流矣物无乆勿坏者或坚泐精窳相悬民愚率谓神力弗可加也今宜取石之丽趾者益堰缵宋故绪仍窒其旁罅沙港所以酾导溪流入河广度寻仅三数沙每乗涨浅隘易塞宋人于其外置闸曰逥沙亦莫能御予读考工记有曰凡沟必因水势善沟者水潄之盖言导水就下则湍驶自能漱激留淤冝益治港令广浚且务徙沙毋置近壖【今多置港旁遇雨复入】又稍于堰之上流为防遏水以入庶几什七之利民得而食也若钱湖之所恃惟蓄水淤久蓄防其利害可不言而喻然议者輙难之有二一曰财力弗豫二曰畚运深阻夫宋人之役至出常平钱米万计役七鄕之民与水运之畨上者劳费诚钜其后则以田佐湖市葑今湖久不治侵水者非独葑也故非浚之不可尝见曽南丰广德湖记称其时张令【名峋熈宁初为鄞令】度七鄕之田计力赋财择民之为人信服有智计者使督役不以属吏而民皆欢趋夫万金【钱湖一名万金】之视广德东西湖尔【广德在鄞西政和间废】今之民岂异于宋故欲浚之非是道不可浚之而淤土之在湖中者分隅别积为阜与旁之在山者浚水舟之毕尽乃已或欲如宋议为堤于湖苏文忠故尝行之所谓西湖六堤者是也已乃行视诸碶缮弊兴旧为其扄木酾泄有禁决纳惟时如是而鄞东西二水之利可以尽复然而莫为者非地利殊而财智不逮于古也责任弗专而茍简之政多狃于小费而可以虑始者希也
　　水利叙説下【戴鱀】
　　夫天下之事智者创之仁者守之故君子因民之利而不违也鄞西故有广德湖废而为田钱湖故有田佐浚弃而业民使昔人之休泽斩焉弗洎于今然皆弗可复已可复而利民者惟风堋一碶风堋在北渡西南宋令虞大宁积石为之以却暴流而纳淡潮者舒学士亶尝记其事今碶旁有庙疑即祀虞者俗讹堋为伯志误从木考之韵注壅江以溉曰堋如五鄕碶田名逥江先民命物之意可见也自行春【即今石碶】三十里而近为积渎又数里而为乌金【即今上下二水碶】行春居江下流卤汐之所易及乌金积渎则处上游非潮盛涨不可及也惟风堋截然中居【去行春十五里】当三江之合【江水一出它山二出奉化至是始合流】而卤汐之自行春逆上者又逾旬日乃至河少涸则壅江入潮视他碶为要潦亦数十里之间易于分泄然则为诸鄕之利焯焯可见而湮废嵗久莫有过而问焉尝见石埭尚頺陷故渎中诚欲缮复度水沾洎者计田而赋趋者必众孔子曰以佚道使民虽劳不怨言不违乎其利也抑鄞之所恃者二水二水之所恃者诸碶吴潜为碶闸为水利命脉此犹善计财者必裁滥蠧也比有司嵗役民守碶所扄木率责之守者往往杂藁土涂塞引日至或窃启盗决【近碶者利于捕鱼蠏过舟故也】且竝江之隄疎劣易溃酾泄之不制甚矣变而通之以尽利此其时乎夫先王之政匠人沟洫列于六官达于天下后世则犹有令牧之良因水任川以勤斯民如王陆诸公者流泽渗漉吾鄞未艾今之君子懐负絶识而深究痛隠修二水之政以永鄞人之赐者当有在也刍荛之説不知所裁惟明者察焉
　　似説【王同轨】
　　长木之毙无不标也国狗之瘈无不噬也当其标且噬而不察焉其不为善类及尠矣聴言者惟似而已彼谗夫方乗时事挟人怒迎众怨而造其事为真不即犹可以为似始固欲中以似而谓足也天下之罔莫毒于似矣何也时为之也在时事无有肯为言者甚怨者不旁恤大怒者不小顾也逺以近为基也万以一为阶也以听言者之不察也白之与黒朱之与紫犁然用也白安得而不黒也朱安得而不紫也即离娄其能以无难也狗似玃玃似母猴母猴似人人之与狗异类甚逺有似焉人固狗矣虽然似也狗自狗何常似玃玃自玃何常似母猴而况人乎虽然似也犹鹭之可为鹄也驴之可为马也亦似也今以乌而名鹄可乎天下乌之鹄即欲自异于乌不可得矣以鹿而名马可乎天下鹿之马即欲自别于鹿不可得矣迹是而观天下之罔宁独其似哉故条侯之不反地下与晁错之不足以谢七国反也天下知之而岂能脱二人之防语有之鲁之君子迷之邮者焉其以是乎龙先生之以毙仕期遘祸也天下群然訾之予小子贱士非所敢闻然心知先生慷慨节士忠君信友平生视利害如毛发不宜以不赀之身自涂防若此及读东吴友人俞防所撰训妄篇而始扼拏叹愤知某令乗时以似中先生于怨怒者诸公天下宜若知之而莫肯为言因着似説以广防所未及嗟乎彼防夫亦酷矣里有神丛焉悍少年过之请之曰与尔博博胜借我神三日因左手为神博右手自博果胜之丛借其神三日遂不返五日而丛楛七日而丛亾国之威神丛也防夫始借以释愤先生耳今乆而不返天下之大耳目之众事乆论定当有国是神之不返不足惜宁有不为国威惜者乎
　　诗説【孙慎行】
　　余读诗于古今慷慨湮鬰之际怆焉感也二雅曰我瞻四方蹙蹙靡骋危时也曰维此惠君民人所瞻维彼不顺自独俾臧指之切也曰皇父卿士艶妻煽处诸番陬蹶踽之论无不具指于名无敢一隠也至曰家父作诵以究王讻即于己名不敢隠也夫子録诗顾皆特有取者当是时先圣之泽未衰而正气尚完上无诽谤之诛下无婞激之嫌不忌不阿而谠议出焉古所谓诗史诗谏者也迨其后有欲射谏臣者有欲立法监谤者而道路且相目莫敢言即黍离大夫其言曰知我者谓我心忧不知我者谓我何求盖隠讽云耳而二雅之意熄矣如是则主纵臣谀将何逞不可故曰诗亡然后春秋作盖言直亡也直道之行也家自为诗直道之亡也圣独为经其褒扬少而贬絶多至斧钺凛于无穷者岂非诗之大义耶或者谓南山桑柔等非诗之正也夫文王曰命之不易无遏尔躬告君者不切而至耶颂曰未堪家多难予又集于蓼君自忧者不更廹耶称诗者顾云温柔敦厚何也夫温柔诗之小心也所谓怨诽不乱者也忧其危不忍讳其词而冀一迁改焉是所以为敦厚若谓温柔者不必抗颜无乃愞乎若以保奸忍恶为敦厚浇也滋甚继诗而作者无如骚其爱君忧国与诗人不二也然其言敢愁思展转而不敢抗厉至托茝萧兰艾见意斯已婉矣终为羣小所搆自沉汨罗夫家父不闻以直诛而灵均何至以婉废也班固评原曰露才扬已愤怼不容沉江而死噫谓原愤怼则曩家父诸人更以何名耶甚矣固不知原也且不知诗夫原废而直道不信于暗君固讥而直道不信于后之人且不信于士君子魏晋来作者代不絶皆骋于浮藻其盛者鸣独得潇然间逺不闗世也杜甫元白所作诸诗志天寳后祸败之因皆道之事后非规之事前然千载诵歌其致能令人可涕可思欷嘘而不忍释者何也此亦直之未亡于人心也乃今学士家顾羞庄言喜巵语唯靡靡之躭呜呼风之流也公忠少而逊全之术多茍以与世靡靡无害而止者岂独诗云尔哉
　　纸説赠戚竹坡先生【王文禄】
　　竹坡先生蕴洁素之心研精纯之学昭汗青之志运巻舒之才拔萃春曺试毗花邑士观贞白之操而达本章成民向直方之风而柔随温冩甲辰冬孟藩臬旌贤檄以督剡藤之行盖将谂于铨司复乃初誓乞为育英丕化之职欲长共墨卿之游而大振藻翰之雅去予东海渐近朔燕文禄情寄聫笺义孚片牍絷维无术信处兴懐爰説纸以赠云説曰浙之常山殆古剡溪之隩也纸材所产而纸工攸都焉于是之以楮肤捣之以石舂渍之以流泉洒之以垩粉撒之以筠帘炙之以元罏层层玉映叶叶霜敷秋云净展水练平铺是故造之者巧力之殚也由是监别而抡择之进献而采受之分颁而録用之幸不幸存焉尔或宣之诏令乎纶綍之出也或矢之赓颂乎奎壁之焕也或陈之谟諌乎乾坤之旋也此上焉者或摹之艺籍乎英华之发也或布之檄移乎幽隠之达也或识之记注乎久逺之明也此中焉者或囊之缄封乎包含之徧也或障之牖乎风尘之冲也或毁之拂拭乎土苴之从也此下焉者夫纸一也造之一也而不同焉何也抑岂纸之罪乎曰非也莹然其色也有不可污也截然其矩也有不可回也飘然其质也有不可累也不污足以日新不回足以立程不累足以时行日新者崇徳立程者作师时行者应天竹坡先生之谓乎竹坡选纸知纸也贡纸犹纸也奚特竹坡也凡为士者亦纸也故曰幸不幸存焉尔然纸一也挥毫頴维吉逢折裂多凶凶固弗堪吉宜先辨若呈防词则迎侈攻绮语则长浮匿谤书则增诞尤纸之大不幸也竹坡先生其免夫盖已几上焉者之具而得中焉者之遭下焉者非所蹈也矧夙探羲画之源屡絶韦编之笃穷经史以茹美垂竹帛以扬休慕濓洛之学而私淑艾者是别也请无如其薄愿克敦其厚望鸿札之遐寄占鲤简之频通云





　　明文海巻一百八
　　钦定四库全书
　　明文海巻一百九　　　　　余姚黄宗羲编説九
　　古砚説【许獬】
　　余家有古砚往年得之友人当一砚之用不知其爲古也已而有识者曰此五代宋时物也古矣予亦从而寳焉不暇辨其为真五代宋与否虽然斯物而真五代与宋也当时人亦仅以当一砚之用耳葢至于今而后知其为五代与宋也不知其在五代与宋时所寳为周秦汉魏以上物者视此又奚如乎而又不知其以周秦汉魏以上物示周秦汉魏以上人其人自视则又奚如人见世之沉酣于纷华之乐奔走于权贵之门被僇辱而不知羞于是有一人焉卓然以道自重以古先琴书图画器物自娱命之曰好古故凡名能好古者必非庸俗人也以其非庸俗人之所好则庸俗人亦从而效之于是士之射利求进者必穷极其所无以谄事权贵权贵亦时出其所有以夸士而士之慕为古而不知务者亦毎与世竞逐必尽效其所有而后快噫嘻是非真能好古也特与庸俗人同好而已夫既与庸俗人同好矣而犹哓哓然窃好古之名以求自异于庸俗不知其名则是而其意则非吾之所谓好古者学其道为其文思其人而不得见徘徊上下庶几得其手泽之所存而观玩焉则恍然如见其人也是以好之而不厌故夫古之为好者非以其物以其人也如以其物而已矣今亦何以异于古哉夫茍不惟物惟其人则吾亦可以为古人矣安知千百世之下不以好古者好吾乃必舍其在吾而惟古之好亦已惑矣予观今世之所好大率类是葢皆所谓名是而意则非者也不能尽述述其近似者作古砚説
　　诸曹佞台谏説【顾大章】
　　天下无不佞台谏也而六曹之奏议为甚吾欲正言之而不可也聊借昔言为喻以资谈者之噱焉昔人之言其出于愚癎而可笑者莫晋惠帝若也惠帝见道傍饿殍曰何不食肉糜闻虾蟆鸣问曰为官乎为私乎左右对曰在官地为官在私地为私此两言者即今世愚癎之人犹将随人而笑之愚以为斯言也特不出于台谏耳使其出于台谏则六曹亦将覆请而行矣试拟肉糜之覆疏必曰米谷虽歉肉食颇丰愚民不食自取僵饿某官之议深禆荒政所当亟为宣布者也曹之属呈之曹之长署之无何得防而报可矣虾蟆之覆疏必曰官私地产分界截然官地虾蟆宜令着籍其在私地亦须科取某官之议裕国惠民所当着为令甲者也曹之属呈之曹之长署之无何得防而报可矣设又有一台谏具疏而驳之则又调停其説以覆曰前某所议具为苦心及见某疏更为精覈今议畜多处并依前例如偶缺之合勅有司别作区处官地虾蟆委难悉记姑着籍第禁居民毋得窃捕他如原议所当永为遵守者也曹之属呈之曹之长署之无何又得防而报可矣如是则曹之属为能其长为贤而宰相为无罪不然皆咎之徒也客闻而咤曰是何异赵高之欺二世乎曰何可比也高之为鹿马也二世左右犹有言鹿者高能中言鹿者以罪而不能得其始之一词于马也今台諌之所谓马则举朝之臣无敢有知其鹿者矣归以告其家梦以呓其口必皆曰是诚马也向既误以为鹿呜呼台谏之气其服人如此岂不更烈于赵高哉
　　知説【郑以伟】
　　欧阳作怪竹説以为天下之物若有知若无知皆不可以穷诘其言甚辨然于人身亦有然者岂特物哉作知説人之心活而能应名之曰知凡身皆有灵如手足耳目之类有触必知是也而爪甲眉发则不然爪甲眉髪皆活然劖爪剪甲眉脱髪落如锯木割丝而人曾不之觉是岂有知哉附我之一体犹然有不觉之物矧夫金石草木之类耶然则天地之金石草木犹人之有爪甲眉髪耳爪甲眉髪犹曰顽冥液与血出于肤则与水同断蠏之一足蠏已羮而足犹动动者知而羮者不知也是一体之中有半知半不知之物矣谁顽而谁灵哉人之至灵者心而婴儿之事壮必恍慌少壮之事老或遗忘又或少壮之事记忆而得心一人之心耳或知焉或否焉又或忆而得焉而忆而不得者又或有焉何也梦骑而入鼠穴者必以为真夫人之不能入鼠穴昼必知之审矣而梦或忘之岂梦为气所蔽乎昼之所为不蔽何况少壮之不相忆耶方其不忆之时此心与爪甲眉髪何异爪甲之生眉髪之长我又不可谓之无知也然则圣人智于众人众人智于禽兽禽兽智于虫豸虫豸智于蛤蚌蛤蚌智于草木而殻鸡骨可以卜蠛蠓之飞螘则知晴舂则知雨睴目知晏阴谐知阴人未必能蓍草之类圣人借以决疑则是禽兽虫豸草木复智于人矣故天下无物而无知而无一物无不知圣人之身亦有爪甲眉发不灵之体而物之体亦有圣人之知知与不知孰与定其倪请以质之混沌氏混沌氏嘿然不答
　　笋江社申宁俭説【蒋德璟】
　　璟向有戒侈诸约同年林让庵先生作宁俭説行之一时奉爲指南予惧乆而渝也再撮五要以申同志一省柬费前辈相访率用单帖即京师诸公惟初次用全后即用单有吉庆则用单红体既简雅意亦亲厚今泛用全帖是踈之也槩不宜受
　　一省宴费古人以四簋爲敬至天子则用八簋爲最腆今罗列水陆几至数倍非礼也司马温公与文潞公作真率会酒止数行食止五味惟菜不禁每召客共用一柬不待促苏文忠三养説曰安分以养福寛胃以养气省费以养财大是今时药石至如蛙蟮蟃鼈石鳞诸物皆他处所贱吾乡顾贵之而膳失又以伪者毙者充庖尤可哂也宜尽斥不用诸宴坐会合坐止五簋即大飨止用八簋勿效何曾辈所为
　　一省餽费古人相别赠芍药相招赠当归相慰赠萱草相蠲赠合欢物轻情厚即东坡集如酒笋花鱼茶墨之类相饷皆有诗李文正当国值生辰赵司成用二帕鲁学士止用一半枯鱼爲寿亦留酌赋诗刘忠宣父为御史饷杨文定止一茗一蜜王端毅饷内阁止一羊毛口袋曰可盛米皆千古羙谈近日币盒套俗物既难继意亦非真宜尽洗之间有赠问止用一二小物务极轻省以成君子道义之交
　　一省仆费古人不知其主视其仆凡仆谦朴其主必君子其家必兴仆侈肆其主必非君子其家必替厯数古今锱铢不爽且衣裙无等体既凌夷縻费无从势必欺骗累主累身皆非福也何如防从俭约以成主之名且可自爲身家之计乎愿相戒勿复尔间有不悛去之扮一省邪费世间早已即有释道二教皆劝人爲善佛经曰人事天地鬼神不如孝其二亲二亲最神也道经曰求仙以忠孝和顺仁信爲本人欲地仙当立三百善欲天仙当立千二百善此真佛老之教也若崇饰土木广诱士女则佛老之罪人也按律妇女入寺观神庙烧香者笞四十住持不禁止亦笞四十若有刁奸因诓骗财物者充军妆扮神像鸣锣击鼓迎神赛会者杖壹百师巫假降邪神书符咒水妄称白莲等会为首者绞为从者各杖壹百流三千里愚民不知多悮犯之吾党宜预相晓戒不独为众省财亦以造福
  </div>
  <div class="pagination">
   <a href="明文海_page26.html">
    上一页
   </a>
   <span>
    ...
   </span>
   <a href="明文海_page22.html">
    22
   </a>
   <a href="明文海_page23.html">
    23
   </a>
   <a href="明文海_page24.html">
    24
   </a>
   <a href="明文海_page25.html">
    25
   </a>
   <a href="明文海_page26.html">
    26
   </a>
   <span class="current-page">
    27
   </span>
   <a href="明文海_page28.html">
    28
   </a>
   <a href="明文海_page29.html">
    29
   </a>
   <a href="明文海_page30.html">
    30
   </a>
   <a href="明文海_page31.html">
    31
   </a>
   <a href="明文海_page32.html">
    32
   </a>
   <span>
    ...
   </span>
   <a href="明文海_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
