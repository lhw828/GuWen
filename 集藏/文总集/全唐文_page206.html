<!DOCTYPE html>
<html>
<head>
    <meta charset="UTF-8">
    <title>全唐文 - 第 206 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 206 页/共 603 页</h1>
    <div class="content">    ☆许远
    远，杭州盐官人，右相敬宗曾孙。初从军河西，为碛西支度判官，劾贬高要尉。安禄山反，召拜睢阳太守，累加侍御史、本州防御使。贼将尹子奇攻城，远与张巡、姚り固守，城陷被害，赠荆州大都督。
    ○祭纛文
    太一先锋，蚩尢後殿，苍龙持弓，白虎捧箭。
    ○祭城隍文
    眢井鸠翔，老堞龙撄。
    ☆李光弼
    光弼，营州柳城人。起家左卫亲府左郎将，袭封蓟郡公。安禄山反，郭子仪荐其能，诏摄御史大夫持节河东节度副大使知节度事，寻加魏郡太守河北采访使范阳大都督府长史范阳节度使。肃宗立，更授户部尚书同中书门下平章事。至德二载迁司空，拜郑国公。乾元元年兼侍中，为天下兵马副元帅。上元元年拜开府仪同三司中书令河中尹晋绛等州节度使，进太尉。宝应二年进封临淮郡王，赐铁券，藏名太庙，图形凌烟阁。长庆二年薨，年五十七，赠太保，谥曰武穆。
    ○辞疾让官表
    臣自去月十七日旧疾发动，有加无瘳。至今月五日，臣自量气力，恐至不起，谨忍死口占，陈露上闻。臣受国重任，荷国厚恩。自陛下临御以来，方隅多故，加以疾病，不任扶持，竟未获趋拜阙庭，瞻奉宸极。忽此危亟，气候奄然，将冥没圣代，长辞白日，抚心内痛，割切五情。且鸟之死，其声尢哀，况臣系心圣朝，结恋慈母，倚枕西向，觐谒永遥，所以循环晷刻，心肠断绝。臣以素无成效，累加封邑，每经陈让，不蒙允许。今臣将死，冒犹存，若使无功之子，嗣守素封，臣赴下泉，亦不瞑目。况生人凋弊，国用不充，军兴所须，实资钱谷。谨上前後所赐实封二千户，请归之有司，庶裨万一。盖臣宿素必守之诚，伏惟圣慈特赐临照。行营兵马使已下至将士及资粮营田所繇等，并令恭守所职，伏听进止。仰天沥恳，诚切气微，亻免首呜咽，申吐不尽。不胜哀迫痛恋之至。
    ☆达奚
    奚，开元时官礼部侍郎。安禄山伪命。
    ○太常观乐器赋
    昔者圣人之作乐也，将以动天地。感鬼神；节风雅，导人伦。乐假器而成用，器以乐而见珍。或采孤於邹鲁，或收浮磬於泗滨；或断彼金石，或制自陶钧。被诸大道，辉光日新。逮乎上皇云谢，战国相灭；雄杀气於五兵，崩礼容於八列。大乐之器，斯焉是缺。剥极则贲，天临我皇；化东户而咸若，歌南风而有光。观奋豫而崇上帝，舞干戚而柔大荒。乐器成列，盈乎太常。客有睹而骇者曰：国之盛事，殚所未识。雅象纯殷，丛光翕；树羽纷纟丽，崇牙﹀Ю。玉管清通，瑶琴古色；朱丝疏越之制，雷鼓灵鼍之饰。青笳列於军容，画角融怡於武力。故能顿应<申柬>，张；猛兽赫怒而擎钟，金人嵌岩以负ね。鸾笙在目，疑仿佛於周王；凤箫可吹，纷於嬴女，况复天球曜逸，金锐蒙鸿；大清警，虚籁生风。怒齐竽之滥吹，壮秦缶之争雄。稽尔既倬，猗欤载丰！匪天子之明德，孰以成其众美？总四夷而徵妙，越六代而高视。思其铿嘈Γ，清畅逶迤；五色成文而不乱，八风从律而不亏。穷高远而测深厚，故乃尽美而在斯。
    ○华山赋（并序）
    太华之山，削成四面，方直者五千馀仞，盖岳之雄也。往因行迈，望之不及，今来何幸，作尉於兹？因而赋之，以歌厥美。华山维岳，群岳之雄；天开厥状，神致其功。昔与襄山，连冈不绝；河水长注，横流曲折。神元再造，拓崖而两分；仙掌常存，倚天而回列。其後多历年所，至於夏王。穷地络，正乾纲；绿甲之功既就，元圭之业有光。定我祀典，因为旧章；同夫三事，伟哉煌煌。徒观其倚伏而起，削成而峻；作秦塞之高标，为豫州之巨镇。其南接楚，其北临晋；乎数都之间，岂惟直上者五千馀仞？远疑将适，近若将腾。氤氲绿润，ЩЪ青凝；发地壁立，连天石棱。披重霄而自致，与元气而相陵。旁望群山兮尽为幽侧，犹夫南面兮用资峻极。巍巍乎掩夏□之奇峰，苍苍然合秋天之正色。近压关辅载枢京国，此其所以为岳者也。若乃人寰不远，胜气常清；石含古色，泉落秋声。悬岩蔽亏，谓乾坤之阖辟，洞壑幽邃，雷雨之满盈，乎又似龙虎潜伏，鬼神含精。伊彼崇林，望之尽目；参灏气而森秀，侔断山之遥矗。仙草殊品，灵花异族；不以无人而不芳，香风洒乎函谷。皆负灵造，是润是黩；具物灵繁，故难详鞫。萧条世俗，仿佛神仙。玉女明祠，星坛尚在；羊公旧室，石榻常穿。雾雨迷处，□台巍然。则知大象所存，何有於古？列真攸萃，宁独於先？国家南正司天，北正司地；人神不扰，方岳定位。森森象设之若生，忄詹々威棱而可畏。宗伯制礼，巫咸视事；杀气每登，も刚必备。盖所谓敬而无黩，厉夫精意，此则邦之礼物也。受命如响，依人而荣；攸歆盛德，载答嘉生。不愆旬时，作为□雨；白浆既挹，黄玉斯睹。ㄨ止如山，永康中土，此则神之叶赞也。扌被山岳，非无壮丽；或隐峰於群岭，或结根於荒裔。空闻象外之谈，何贵人间之世？而我直两都之大道，当三条之正中。偏近日月，高谢纷。通天之气，成天之功。銮辂常幸，声明有融；能事无爽，扬言莫穷。举天下而争长，故难可而比崇。
    ○剑赋
    代有剑兮，物之至珍。精钢百炼，处匣千春；含光匿耀，守静全真。蕴切玉之姿，咸称往岁；呈斩蛇之锐，幸在今辰。至如欧冶素蕴，风胡久委；许提拔而非遥，期磨砻而在迩。莲锷荧煌，思绿水之是投。霜锋煜，谅碧天之可倚。孰云巨阙？亦曰龙泉。借卫身而用光眉寿，将行佩而永保流年。俯而察，乃白光略地；仰而观，则紫气射天。若乃取舍从人，沈沦委质；埋厚地之声有年，望司空之来何日。击兕之名已影，决□之势不失。大哉宝剑之神用，等天地而齐毕。
    ○丰城宝剑赋
    剑之利者，有丰城之宝锷。夫其始也，赤山破，邪溪涸；洪炉洞融，金景煽烁。虽发挥於人事，乃兆朕於天作。尔其为状也，锻霆电，明秋水；杀气森映，光辉四起。欧冶失律，风胡愕视。岂徒决浮□，绝地纪，若斯而已矣？尔其大运回薄，陵谷推迁；东南地没，不知夫数千百年。腾精动地，直上冲天；斗牛之间，夜雄雄然。异金陵之浮王气，同宝鼎之在汾川。本知浮精粹，刚决必备。明而用晦者，君子之时义；穷而待达者，丈夫之志事。兼此数德，难乎见弃。知我者寡，大赖张公。每读旧书，多兹感通；不觉毛尽树，起雷息於胸中。迨乎发蒙泉，开秘匣；文积幽翳，上藏鳞甲。磨砺毕兮见文章，摇白日兮星煌煌。锋棱可畏动人胆，表裹分明照眼光。黄金装兮绿龟饰，荷提携兮耿霜色。岂辱命於洪造，冀成能兮武力。君其试将倚天外，不日为君清绝塞。苟军国之用在，岂能雌伏於一代？
    ○秦客相剑赋（以“决浮□清，绝域通题”为韵）
    有怀有宝而未别，候以其时而自绝；始藏用而有疑，终因人而一决。盖时有遇否，非事有工拙。愿一二於击辕之歌，左右以相剑之说。於越之君，以五剑闻；方潜神以闭匣，非有意於决□。且切白玉其犹泥，断截蛟龙忽若。泛夫以中庸之近者，恶识天下之良剑。有客来越，其至自秦；心以通於物理，鉴有迈於人伦。昔也闻风而悦，今为观国之宾；以天机之见，明利器之因。天气得中而不易，金精顺理而无逆。翼乎秋水之欲波，涣乎春冰之将释。阳散阴漫，霜锷雪脊；好勇者不能御其折冲，善说者不能离其坚白。满谷之马，未可齐乎此价；倾城之金，安能卖乎此客？况非景罕匹，流星莫（阙八字）欧冶之术为优。此名器因而有作，明至宝不得无妄。剑非人而何识？人非剑而何相？虽锻炼於良工，皆等衡於哲匠。剑之能可以相著，士之用可以剑明。抱识者（阙一字）乎牵复，藏器者以其汇征。愿以小人之道而进，期君子之鉴惟清。重曰：析薪如之何？匪斧不克。求剑如之何？匪相不得。纯钩之器，秦客所识，非常人之区域。
    ○华山述圣颂序
    序曰：悬象著明，莫大乎日月，我圣人之文也。发祥储祉，莫大乎神，文之所繇兴也。原夫天作太华，气雄群山。秉灵伊何？受命如响。自坤元之所开拓，虞帝之所巡游，祀典虽存，宏图盖阙。洞阴阳之不测，其惟大圣欤！於是藻翰自天，发挥神化，建碑於庙，以光宠焉。乃命朝英，实司其事。经始勿亟，庶人子来，徒观其神输坤珍，美石次玉。追琢之际，厥声泠然；磨砻之後，其光洞纳。树之平地，嶷若断山，六龙盘薄纠其上，群神罗立负其下。艺事既华，宸章乃开。窃以洪炉大造之时，天动地で；秘聿来之日，风摇□起。词义至广，含元气而运行；乾墨至精，吐奎星而飞动。刚柔相错，神妙无方，合而五光昭，离而万象列，宇宙之间粲如也。由是发岩峦之气色，益祠庙之风棱，不怒而威，有来加敬，盖因大君之一顾也。宠秩荣幸，不其至哉！初有司以法驾时巡，路直斯地，将选巨石，先期底功。天意若曰：夫人神之主也，严神以为人也。今穑事未已，工徒复兴，人傥失业，神将何据？方待岁暮，以须後图，粤若碑版，で乎刊刻。通其变则人不倦，节其用而财不伤。俾夫役者，逸於从事。天之临下，其道有赫，曲成万物，何往非宜？时厥使臣，乃昌言曰：国之大事在祀，神之所歆在德。以德举事，吾君有光。比夫周铭山，存乎车辙马迹；汉祀少室，盖欲遥舆（一作兴）轻举。至诚逮下，可同年而道哉！颂声未作，词客之过。小人固陋，游圣难名，实赖文宗，继其不逮，敢托吕补阙向为之颂云。
    ○对以管听凤判
    〈乙以管听雌雄之凤而不合，将罪之，云中国无核均者。〉
    凤凰于飞，声中律吕；雌雄是听，道在伶伦。通乎忽微，探彼幽赜，瞻言乙也，忝迹於斯。岂术数之未精，而饰情之有诉。且轩辕已降，岁序兹深，推律者宁止於一家，探竹者无闻於绝塞。遐求ㄍ谷，近舍金门，荀勖声高，县同此设；京房识远，有愧其能。既谢知音，宜从罪。
    ○宴济渎序
    新安主簿高侯，知名之士也。自角巾私第，居多散逸，不远伊迩，薄游於畿。济源宰寇公此侯之旧也，乃昌言曰：“敝邑褊小，何以娱宾？是用戒朋游，选休暇，总辔出郭，顿夫济渎焉。”昔陶唐宅天，洪水方割；夏后敷土，沈灾克清。渎之称位，斯焉肇起。夫其含灵厚载，托胜中州。初若争雄，截黄河而径渡；去而有礼，揖沧海以朝宗。均祀典於通侯，盖取诸此。然後命舟子，为水嬉，垂安流，窥洞穴，烟华钓浦，彩彻金潭。表裹皆明，下观鳞石；风雨时霁，遥影（一作映）□山。荷芰香而酒气添浓，洲渚隐而榜歌闻曲。般移鸟下，岸静蝉鸣，沿流溯洄，坐得桃源之趣矣。况时当大夏，气惟溽暑，沸海焦陵，流金烁石。独有兹地，势隔人寰。高树森沈，若无日；修竹阴映，萧然纳清。徘徊久之，体静心惬，思壮士以翻景，与诸公为穷年。不觉晴□向山，凉露г夕，对归骑而将散，负幽情而更多。如何志之？诗可以兴。
    ○游济渎记
    轵县西北数十里，济水出焉。稽乎旧章，可得而道。自河浮绿甲，帝命元夷，疏川浍而正乾纲，铲陵峦而通委输，所谓四渎资我，而成彼三川者。或在幽僻，远而见奇，伊何足贵？岂与夫体清淳之气，据函夏之中，平地开源，分空正录？表裹皆净，似若非深；舟楫既加，乃知无底。冲和自抱，斯君子之量欤！从此而东，截河通汶，不以险阻殊其势，不以清浊汨其流，终能独运长波，滔滔入海。沈潜刚克，斯君子之量欤！意者洞幽明，贯天壤，包荒万类，出入无间，形与化游，复归於道。不然，何其异也？虽金火交作，亦通殊制，而浮沈之事，变无舍旃，国家南正司天，北正司地，以为百神授职，则阴阳无错缪之灾；群望聿修，水土得平均之序。钦若稽古，道岂虚行？宫有恤，象设如在。流目一望，森森动人，觉毛之间，风飙四起。然後以诸侯之礼，礼而祀之。至於下人，日用藻，吉凶悔吝，则以情言。且神道无方，岂存於此？而物类相召，或有凭焉。<厂盍>溜潜通，动植滋液。高树直上，百尺无枝；虚篁下清，四时一色。意隔人世，空闻鸟声。阳浦先春，草心方变；τ岸犹冷，苔生未。红晶落而天下阴，青霭凝而众山暮。留赏无路厌，归情坐忘，中途载怀，历历在眼。庶记豪翰，光昭厥美云。
    ☆陈希烈
    希烈，宋州人。开元中，常於禁中讲《老》、《易》，累迁秘书少监。李林甫引为左相兼兵部尚书同知政事，封颍川郡开国公。杨国忠嫉之，罢知政事，守太子太师。禄山之乱，与张、达奚同掌贼机衡。肃宗返正，赐死於家。
    ○道士萧从一见元元皇帝奏
    伏见太清宫道士萧从一云：今日五更，欲於殿上焚香，行至三清门，忽有一片紫□从空下，兼有异常音乐。忽然如梦，身心惊骇，见空中有异人，兼仙童玉女。谓从者曰：“我是元元皇帝，可报吾孙：汝是上界真人，令侍吾左右。吾冥使天匠就助成就讫，长卫护汝，受命无疆，灾害自除，天下安乐。”言讫，随□气便入殿门。谨案诸道士学生皆称，今日凌晨，於三清门外，见道士萧从一鞠恭唱喏三四声，有紫□及音乐，移时不散。伏惟陛下虔诚奉道，福所归，置玉石真容，侍圣祖左右。仙乐下庆，天将助成，紫□徘徊，移时不散。空中有语，所报非常，言圣寿之延长，亿万载之无极。伏望宣付史官。
    ○请以南华真经宣付史官奏
    臣伏见今月二十日恩制，以庄子号南华真人，书曰《南华真经》。所说皆理身之要，发明奥义，有十万元言；祖述道经，含五千微旨。昔常侍讲，跪演经文，至於七篇，陛下顾谓臣曰：“其篇有《养生主》，已悟长年之术。其次有《德充符》，岂无非常之应？”臣稽首对曰：“陛下德充於内，符应於外。发言之後，必有大庆以应之。後篇之中，所谓《应帝王》之篇是也。”今元元皇帝果降灵符，彰宝祚无疆之福，含真人知来之旨。尊以称谓，陈其象设，希代之礼，旷古未闻。臣於此经，宿愿深重，受持读诵，三十馀年。作礼焚香，庶裨圣化，获逢殊庆，倍百常情。望宣付史官，以昭灵应。
    ○修造紫阳观敕牒
    茅山紫阳观右。臣奉敕与修功德使元静先生李含光、内谒者监程元暹等同检校修造前件观并了，并设斋谢上讫。去年九月二十二日录奏，奉敕宜付所司修造观迥残钱二百四贯二百八十五文；右修造外，有前件回残为造观成附奏。奉敕便赐观家充常住，郡司已准数分付三纲讫。臣又与观主道士刘行矩等商量，请於便近县置一库收质，每月纳息充常住，其本伏望长存。观额及徒众先受地顷亩并足，今载所收纳苗子，支来载粮亦充。并观内先有奴婢四人、小牛六头、车一乘，见在。右臣今对所管县官及三纲，检责观内先有前件产业数，勘覆并同。其粮食已有岁支，来春请加营种。观内什物五行等；右观家先贫，什物数少。昨修功德使程元暹奉敕支供黄斋，外有回残银一百两，令臣分付观内徒众将回，市所欠什物等。并令充足观内松竹果木等，右臣伏以观在茅山，群仙所集，院宇虽则华壮，松竹先多欠少，比为非时，未由种植。请至开春，专令栽莳，并於南池种藕，庶望周遍。谨具以闻，丹阳郡太守林洋奏件状如前。
    中书门下牒丹阳郡：牒奉敕宜依，牒至准敕故牒。天宝八载正月八日，左相兵部尚书陈希烈、左仆射兼右相林甫。
    ☆李林甫
    林甫，高祖从父弟长平王叔良曾孙。初为千牛直长。开元中累拜黄门侍郎、礼部尚书、同中书门下三品，加银青光禄大夫、中书集贤殿大学士兼领陇右河西节度，加吏部尚书。天宝初易官名为右相，迁尚书左仆射，加开府仪同三司。十一载卒，赠太尉、扬州大都督。
    ○嵩阳观纪圣德感应颂
    域中之大，有四道为之首，而王者统焉；方外之人，有五神为之首，而圣者用焉。非道也无以致神，非神也莫能感圣。自灾师水玉轩访峒山，藐汾阳，徘徊河上，且犹私一己之利，屈万乘之尊。或得之而不存，或求之而不及。则未有宏心六合，元化被於海隅；涤览九重，异人臻於阙下。密传仙契，潜役神功，端拱紫庭，坐进金鼎，如我开元天宝圣文神武皇帝之至感也。盖德迈者其业崇，道宏者其化博。上初戡巨难，纂睿图，以为唐虞盛理，教人而已矣。乃昭礼物，考经志，於是乎帝典王纲，罔不毕备，及夫一戎夏，致雍熙，又以为轩昊上德，恭已而已矣。乃敦清净，复淳朴，於是乎？偃甲垂衣，示於无欲。故载历三纪，功包九皇。乃时有真人方士，不召而至者，俨然而进曰：“臣闻昔者太初之先也，尝有受命握符，一君千岁。後代圣人，顺其外为封禅，修其中为导养。故玉检有不死之名，金丹为长生之要。五三以降，兹道蔑闻。陛下承紫气之真宗，接黄神之远运，玉检之文已备，金丹之验未彰。天将授之，其在今矣！”上览其议，而告之言：“朕闻神丹者，有琅雪霜，三化五转。太乙得之为上帝之伯，元君得之为下教之尊。必将假无为之功，任自然之力，乃可就矣。”
    於是考灵迹，求福庭，以为嵩阳观者，神岳之宅真，仙都之标胜。直天中晷影之正，记烈祖巡游之所。抱汝含颍，风交雨会，阴阳之所液，之所往还。丹灶琳堂，往往而在。乃命道士孙太冲亲承密诏，对授真诀，一之日披图於天府，二之日陈醮於山坛。然後俾太乙启垆，陵阳传火，积炭於庑下，投药於鼎中。固以扃，窒其窗户，隙光不容，人迹罕到。自河尹官属，邑宰吏僚，目对封泥，手连印署。太冲乃与中使薛履信衔命而东，涉海沂，过蒙羽，行且千里，归已十旬。然後克日聚观，开封发印，馀烬未灭，还丹赫然，则已六转矣。明年，移药於缑氏山升仙太子庙。其役制之功，神异之效，又如初焉。每至降御词，陈祝册，紫泥素表，倏忽飞天；元酒玉杯，缤纷移座，祠官<耳Ф>眙，供吏惊呼。灵贶昭答，有如此者！其馀瑞鹤卿□，祥光秘语，匪朝伊夕，不可胜记。按《中丹经》云：“金华符成，威光鼎就，则有朱鸟呈异，白日激辉。”斯非类乎？九转既毕，驰驿以献。圣上方涤虑穆清，斋心虚白，神期应会，如合契焉。於是三事百僚，奉觞称贺曰：“陛下抚群黎而归寿域，上真降殊休而报圣德；神丹一御，与天无极。”且夫宏化至道，先烈也；还风太初，昌运也；异人委质，圣感也；灵药荐寿，天符也。此四者，皇图帝载所未闻焉。微臣预《春秋》之徒，忝申甫之地。上清事隐，非鲁册之可徵；大洞功成，岂《周颂》之能纪？强铭琬炎，永播乾坤，其词曰：
    太古兮上皇，千岁兮一君。自轩辕兮独往，遂历代兮无闻。有唐兮英圣，六叶兮十纪。维天宝兮合符，故淳风兮变始。嵩有峰兮颍有澜，交灵气兮集仙坛，资圣寿兮效神丹。神丹御兮福庭会，虹旗兮紫□盖，临万邦兮弥亿载。
    ○进御刊定礼记月令表
    臣闻昔在唐尧，则历象日月，敬授人时。降及虞舜，则枢玉衡，以齐七政。夏后则更置小正，周公则别为时训，斯皆《月令》之宗旨也。逮夫吕氏，纂习旧仪，定以孟春，日在营室。有拘恒检，无适变通，不知气逐闰移，节随斗建。洎乎月朔差异，日星见殊，乃令雩祀愆期，百工作，事资革弊，允属宜更。昭代敬天勤民，顺时设教，是以有皇极之敷言，亲降圣谟，重有删定。乃依杓建，爰准摄提。举正於中，匪乖期於积闰；履端於始，不爽候於上元。节气由是合宜，刑政以之咸序。遂使金木各得其性，水火无相夺伦，盖所谓顺乎天而应乎人者也。乃命集贤院学士尚书左仆射兼右相吏部尚书李林甫、门下侍郎陈希烈、中书侍郎徐安贞、直学士起居舍人刘光谦、宣城郡司马齐光、河南府仓曹参军陆善经、修撰官家令寺丞兼知太史监事史元晏、待制官安定郡别驾梁令瓒等为之注解。臣等虔奉纶音，极思何有，愧无演畅之能，谬承载笔之寄。义深罕测，学浅无能，莫副天心，空尘圣意。谨上。
    ○贺克吐蕃安戎城请宣示百寮表
    伏以吐蕃此城，正当冲要，凭险自固，恃以窥边。积年以来，蚁聚为患，纵有百万之众，难以施功。陛下亲纡秘策，不兴师旅，顷令中使李思敬晓谕，羌族莫不怀恩，翻然改图，自相谋陷。神算运於不测，睿略通於未然。累载逋诛，一朝荡灭。又臣等今日奏事，陛下人容问臣等曰：“卿等但看四夷，不久当渐摧丧。”德音才降，遽闻戎捷。则知圣与天合，应如响至，前古已来，所未有也。请宣示百寮，编诸史策。
    ○请宣示御制仁孝诗奏
    伏见陛下因太子生日，撰《仁孝诗》障子并书。臣等伏以宸章焕发，睿札凝辉，悬日月而齐光，自□霄而下济。惊心靡据，动色相欢。太子禀自生知，备承圣训，冲姿有裕，令望夙彰。陛下示以义方，形於翰墨，爰於诞育之日，勖以仁孝之经。上扬祖宗之美，傍考天人之际，锡类所宏，教义斯远，足可发挥前古，垂范将来。凡在衣冠之流，咸知父子之道。岂比周称教谕，造齿胄於上庠；汉宠元良，但招贤於望苑？王化之本，实此知归，人伦所资，罔不申劝。臣等愚陋，谬典枢衡，特奉鸿私，幸睹殊贶。捧天书而窃，仰圣泽以无宁。无任悦豫之至。仍望具写六章，颁示中外，兼编诸简策，传之不朽。
    ●卷三百四十六
    ☆杨国忠
    国忠，太真妃从祖兄。本名钊，元宗为改今名。因诸女弟得召，擢金吾兵曹参军闲厩判官，累迁京兆尹兼兵部侍郎。自请领剑南节度，俄加本道兼山南西道采访处置使。拜御史大夫，领吏部，代李林甫为右相，兼文部尚书、集贤院大学士、监修国史、崇元馆大学士、太清太微宫使，封魏国公，徙封卫，册拜司空。安禄山反，以诛国忠为名。元宗幸蜀，国忠从，至马嵬，兵士争刃之，枭首以徇。
    ○破吐蕃献俘表
    臣国忠言：顷以南蛮阁罗凤敢背皇恩，吐蕃与其潜谋，欲於泸南结聚，窥窬越隽，草窃昆明。繇是西山诸郡及八国子弟，知其狡计，同请讨除。臣当戎行，祗奉睿略，破吐蕃云南救兵六十馀万，屠拔隰州等三所大城，擒俘虏六千三百。臣以剑山迢递，不可尽来，遂简丁壮千馀，并投降首领，昨三日於勤政楼奉献，已降殊恩。臣又以男女口二百人，六日於跃龙门进纳。陛下以生成之德，不限华夷，诏臣曰：“夫王者之义，子育为先。每行干纪之诛，尝轸在予之念。吐蕃遗孽，频有负恩，其君则然，其人何罪？且全其生理，遂彼物情。其所献口，并宜释放，递还本国。以直报怨，於是乎在。”微臣於是何幸，亲奉德音？闻所未闻，以忻以感。伏惟陛下含宏庶品，康济群生，大敷恩信，下格昏迷。自皇王以来，未有如今日者也。天下幸甚，岂惟诸戎？特望宣付史官，颁示中外。
    ☆王钅共
    钅共，太原祁人。开元时累除户部员外郎。天宝中拜御史中丞，迁户部侍郎，加银青光禄大夫，封太原县公，兼殿中监。十一载，因邢纟宰谋逆，词连钅共弟钅旱，赐钅共自尽。
    ○让起复表
    草土臣钅共言：伏奉制书，复臣御史中丞，馀并如故。恭承睿奖，五情震越。臣中谢。臣弱丧所生，不能自立，慈亲抚育，得以成人。所恨终身，号慕无及。今才逾卒哭，宁冀生全？圣泽曲流，天光特照，记臣於苫届之下，起臣於风宪之前。知臣转深，万死难谢。誓将糜粉，上答殊私，岂固礼经，辄稽严命？但臣自丁艰疚，日渐羸，窃料形体，未堪驱策，徒招谤议，无振纪纲。伏乞圣恩舍怜，俯矜冒，容臣岁月，抱衅私门。稍能支持，不敢辞诉。无任感惧荒迫之至，谨诣朝堂路左奉表陈乞以闻。
    ○第二表
    草土臣钅共言：臣迫以私情，衔恤上诉，曲垂圣礼，敦喻弥深。恩重难移，心孤易殒，哀荣之极，肝脑何酬？中谢。臣伏在粪土之中，苟偷朝夕之命。殊私荐及，特蒙收奖，授以风宪，委以澄清。臣虽至愚，岂不知天慈所属？使臣即蹈汤火，若登□霄，安敢固辞，辄拘常限？但缘荒瘵，忽忝衣冠，自审残生，必招官谤。谨冒死重请，不胜战越，无任哀恳荷戴之至，谨诣朝堂路左奉表陈乞以闻。
    ○请舍宅为观表
    臣闻道本无为，虚而必应，行之者时乘六气，得之者寿越二仪。伏惟开元天地大宝圣神文武应道皇帝陛下高居众妙，深契重元，降自三清元君，俯为万方圣主。窃见朝之上宰，是曰大贤，首学真宗，先开道观。奉扬慈旨，布淳化於苍生；恭启福因，延休於皇极。臣昧於闻道，不敢思齐，瞻言报恩，宁忘窃比？且臣孤立，明主所知。竭力效官，义惟守死，捐躯奉国，誓不偷生。所赐荣宠，所蒙任使，不因人力，特出圣衷。加以前後纠弹，频（阙）抵忤，公言成谤，恐不自明，直道招愆，甘为已分。陛下圣明先觉，真伪立分。燕客上书，遥知是诈；汉臣引过，逾察其忠。蒙独照於圣心，免获罪於浮议，尝忧万死，翻致九迁。伏念殊私，将深罔极，徒申答效，无补万分。臣旧宅在城南安化门内道东第一家，祖父相传，竹树犹茂，已更数代，垂向百年。同萧何之买田，诚为偏僻；异晏婴之近市，稍远嚣尘。臣於此中，选其胜处，减兼官之禄俸，回累赐之金帛，尽除遗堵，创建遵堂。廊宇既成，功德将毕，伏乞俯矜丹恳，特降皇慈，因诞圣之辰，充报恩之观，捧迎仙榜，光映敝庐。每至三元八节之时，天长乙酉之日，臣得澡雪纷垢，奉持斋戒。一心至愿，稽首尊容，献福圣躬，永资宝算。千生顶戴，万劫归依。虽蝼蚁之负细尘，岂能裨岳？而鸟鹊之衔微毳，有志填河。傥蒙睿泽曲流，愚诚俯遂，仰望许臣诸处，招灼然有行业道士二十七人，常修香火。无任感恩荷德之至。
    ☆贺兰进明
    进明，开元十六年进士。肃宗朝历北海太守，移南海太守，摄御史大夫，充岭南节度使，旋正授御史大夫河南节度使，後贬秦州司马。
    ○论房不堪为宰相对
    昨於南朝为圣皇制置天下，乃以永王为江南节度，颍王为剑南节度，盛王为淮南节度。制云：“命皇子北略朔方，命诸王分守重镇。”且太子出为抚军，入曰：“监国，乃以支庶悉领大藩，皇储反居边鄙，此虽於圣皇似忠於陛下非忠也。立此意，以为圣皇诸子，但一人得天下，即不失恩宠。又各树其私党刘秩、李揖、刘汇、邓景山、窦绍之徒，以副戎权。推此而言，岂肯尽诚於陛下乎？臣欲正衙弹劾，不敢不先闻奏。
    ○西楚伯王庙颂（并序）
    我巨唐天宝之敦岁月壮旬八日，而四郊不雨。赤擢颖而始花，素稻含英而未吐，心有螟，节有贼，根有蟊，叶有。噫！十数载间，荐伤於稼穑，居则悬磬，散为浮食。千里百城，老农老圃，奔走於道路，相顾而言曰：“昔者灾由是也，今未及（阙一字）为灾也，谓之何哉？”进明闻而避正堂以自咎，即斋次以询谋，乃命参军王皓之告於伯王之庙。十九日辛亥，初拜，恍兮若有所见。忽兮若有所闻，风（阙一字）□蒸，雷吼电缺，鞭顶视之魃，翰飞之蛇。殄カ虫（阙三字）停（阙一字）玉而煎砂水，刑溪（盈川本名刑溪）兮（阙十一字）而隘陌君（阙三字）兮整衣冠以（阙十字）其（阙三字）而环周，膏涂於疆场之内。（阙一字）御（阙三字）祀（阙一字）有（阙三字）虎踞龙蟠，鸾凤之所翔集。（阙一字）梧修竹，青翠峥嵘。汤池，棱石城，停午无影，虚闻籁声，双阙霞张，宫有恤。徒三万车千乘，二矛重弓，朱英绿，虹旌日羽，饶歌剑舞，若昭震於冈陵。乌！嬴政焚烧《诗》、《书》，胡亥继之以昏虐。当是时也，豪杰并起而攻秦。王以盖代之才，拔山之力，喑哑叱咤，横行於天下。破釜沈舟，隳城坑卒，沛公谢罪，子婴伏诛。岂楼烦之徒，辕门诸将，目不敢视，手不能发而已？生则伯主，殁为贵神，山川出□，天降时雨，善长嘉会，事干义和。羞尔肴，聿求多福，灾灾蝗疠鬼，飞遁於犬牙之外。虽上德不德，而好是正直。皇皇彼天，孚下国，春秋匪懈，享祀不忒。适变无穷，永代作则，铭曰：
    雷为戈兮□为旆，天殷殷兮雷声盖，光明下济兮泽{滂}霈。
    ☆咸е
    е，（《新唐书》作е业），平阳人。官华阴县尉，景□中殿中侍御史内供奉。开元初官大理评事、集贤院修撰，迁直学士，坐事左迁馀杭令。
    ○华岳精享昭应碑
    夫神，其止也虚，其行也直，是以感生焉。夫祀，其事也大，其馨也德，是以福生焉。维岳有高，立兑曰华。天作峻极，厥仞五千，降灵集祉，密迩上国。故风雨时若，必应休明，玉帛之享，亦丰其报。致天人之和者，功莫大焉！岁在滩，我皇帝以开元嗣极，今八载也。文德被，武功成，垂拱而天下理，缵服而庶邦正。於戏！圣之配天，不逆灾祥之数，而务修其德；天之降福，或彰谴告之符，而终与其善。是以成汤兴而炎遘，周宣惧而颂声作。间自日在奎，雷始电。迨乎毕春，气达萌芽，山川如焚，密□不雨。千耦适野，胥病於失时；百室崇墉，将空於成岁。我皇畏昊天之命，悯丞人之艰，自郊徂宫，靡神不举。乃分命旧相尚书许国公苏，以瑞祝之辞，旅於西岳，将以蒙嘉气，获丰年。公时膺保衡，代修褒职，克永先正，对扬王休。天子以才难九人，允归同德；公是用佥谐八座，懋广畴咨。有文章焉，有礼乐焉。既享冢位，乃司宗伯，实佐和邦，敬恭明祀。爰届爰处，威仪孔将，是亭庙，有来斯启。州命长史河东薛缙，俾焉协事於外。宗人相礼，展器执书，告备於内。肃雍萃止，萧艾并作，币尊六号，王用两圭。焚燎举而礼容祗若，昧爽交而神光有粲。粤三月庚申，陈荐请也。公已事复命，式遄其归。时厥翌日，旋於阙下，车辚辚而响止，履锵锵而声入。则已氵周四溟，澍洽千里，拜献纯嘏，天临在欢。嘉公克诚，神用影响，制书[B14A]赉，束帛有差。既祷而祠，古之义也；吾不与祭，帝有[B119]焉。乃申命秩宗，宠终厥事，则有牲乐奏之备，以昭配焉。癸卯，告赛如前礼。夫阴阳不测，至妙也；因变感情，至教也；六府三事，大功也；四望六宗，大礼也。后王卿士，如彼岁月，其道不易，时维康哉！苏公乃言曰：“惟我后之德，格於上下。神哉其霈，令兹巨人。”既可述已，於是重费以谋始，因物以书伐。倬彼金石，载刊其阴，俾夫後之敬事者，知景福之攸在，其辞曰：
    於铄太华，降神西峙。惟五荒之，配天有祀。□雨成物，馨香叶祉。明明天子，祷於愆阳。肃肃苏公，王命是将。克诚攸享，离毕其滂。年之用康，祀事惟政。非昵非假，礼崇其敬。祠而报焉，以永终庆。惟灵感和，幽赞而生。有丰者石，刊之则贞。苏公作颂，孔硕其声。
    ☆刘长卿
    长卿字文房，河间人。开元二十一年进士。德宗朝为监察御史、检校祠部员外郎、转运使判官，知淮南鄂岳转运留後。终随州刺史。
    ○冰赋
    水无心而清，冰虚已而明；始则同体，终然异名。水之动，我变以静；水之柔，我变以贞。任方圆而能处其顺，在高下而不失其平。北陆初凝，结而为冰；东风始起，融而为水。与时消息，随物行止；水也不知其所然，冰也莫知其所以。何推运而有恒，乃忘情而合理？观乎外示贞坚，内含虚澈；无受染以保其素，无纳以全其洁。比玉而白，不为蝇玷；比月而明，不为蟾缺。琼树色夺，瑶池光发；变寒日之清莹，带阴天之肃杀。爰自止水，遍於山川；万穴俱闭，长波寂然。皎皎弥静，峨峨远连；如雪覆地，若□披天。云之凝兮，伫长风而可扫；雪之积兮，向太阳而莫全。岂同夫气之所感，物莫能迁？劲飙夕寒，我力增壮；晴景朝暖，我心犹坚。其坚伊何？履霜斯至。其薄伊何？临泉是畏。君子用之以驯致其道，睹之而不骄於贵。二之日始凿，命虞官；三之日始纳，享司寒。天子陈礼容，赋《豳风》；大启冰室，献於王宫。气肃□陛，寒生褒龙；辟九门於月下，列千官於镜中。颁众位取饮以受命，御至尊得象於朝宗。若君莫之求，臣莫之见，则深山穷谷，讵可得而加荐？苟藏之不周，用而不遍，则灾霜害雹，如有待而为变。人或爱我清，人或爱我净；既洁其迹，亦坚其性。水之冰生於寒，人之冰生於正；无弃其道，吾将何病？
    ○湘妃诗序
    《山海经》曰：“洞庭之山，帝之二女居之。”郭璞云：“天帝之女，处江为神，即《列仙传》所谓江妃二女也。”刘向《列女传》曰：“帝尧之二女，长曰娥皇，次曰女英。尧以妻舜于妫。舜既为天子，娥皇为后，女英为妃。舜死於苍梧，二妃死於江湘之间，俗谓之湘君。”《湘中记》曰：“舜之二妃，死为湘水神，故曰湘妃。”韩愈《黄陵庙碑》曰：“秦博士对始皇帝云：‘湘君者，尧之二女，舜妃者也。’刘向、郑元亦皆以二妃为湘君，而《离骚九歌》既有《湘君》，又有《湘夫人》。王逸以为湘君者自其水神而谓，湘夫人乃二妃，璞与逸俱失也。尧之长女娥皇为舜正妃，故曰君，其二女女英自宜降曰夫人也。故《九歌》谓娥皇为君，女英为帝子，各以其盛者推言之也。《礼》有‘小君’，明其正，自得称君也。”按《琴操》有《湘妃怨》，又有《湘夫人曲》。
    ○首夏于越亭奉饯韦卿使君公赴婺州序
    今年春王正月，皇帝居紫宸正殿，择东南诸侯，以我公为少光禄。自姑苏行春於东阳，爱人也。顷公之在吴，值枪构戾，南犯斗牛，波动沧海，尘飞金陵。公夷险一心，忠勇增气，四面皆敌，姑苏独静。卧甲霜天，洗兵寒水，竟使浙西士庶，不见烟尘，公之力也。朝廷闻而多之，以为姑苏之人已理，东阳之人未化，是拜也宜哉！卿月既明，仁风载清，出入数藩，从容九棘。在虞秦而皆智，岂滕薛而异名？颂声洋洋，实此行矣！于越便道，金华前山，梅花过时，槐色犹在，白□芳草，尽入诗兴。公实秉文律，将为词雄。逶迤退公，知《八咏》之有继作矣。
    ○仲秋奉饯萧郎中使君赴润州序
    皇帝临轩旰食，忧济在人，择良二千石与之共理。民有疾苦，得以安之；吏有侵渔，得以去之。为风化之本，系黎元之命，不其难哉！故内外阙官自卿大夫以下，多责成元辅。唯剖竹分符，决在禁中，又以政贵有成，化难数易。至於理行超异，公论当徵，但增秩锡金，或移典大郡而已。由是我萧公建隼兹地，化成五年。汉庭群公，方待以右职，而竟有南徐之命，盖天子忧远人而缓徵拜也。公才可以济物，德可以化人；五行之用备，四时之气足。不立法而去弊，不示禁而止奸；寒者有衣，饥者有食。百城万井，若百草之得阳春，不知其所以然而然也。诏书既至，公乃向阙北拜，腰章遂行。南徐之人，望公如归；此邦之人，去公如失。千骑照路，出於东郊，男女满野，壶浆辐凑。泣涕以送，邀遮以留，或攀我车，或维我舟。临风鸣笳，慷慨高秋，君子是谓有古人之遗爱矣！凡工文者，能无诗乎？
    ○张僧繇画僧记
    天竺僧画像者，梁直阁将军张僧繇之真迹也。张公绘事之始，厥有二僧。後属侯景师至金陵，江南丧乱，此画流离散落，多历年所，遂遭剖割，分而为二。其一在唐故右常侍陆坚处，即此僧也。陆公常婴笃疾，殆将属纩，忽於梦寐，睹此胡僧，谓公曰：“我有同侣一人，自从离析，已百馀年。今在洛阳故城东李君家，深所宝玩，举世莫知。若能为我求之，再得会合，当以法力扶助，令尔无忧。”陆公既寤，遂以求访，果如梦中之旨，获见斯人，而僧亦俱在。乃以俸钱十万，购而合焉。即日陆公疾瘳，勿药有喜，信知造思之妙，通於神。识者以为干将、镆钅耶，散而复合，说其类也。嗟乎！陆公已没，子孙不守，有故姬鬻之於市，为校书郎宋儋所得。开元中，儋服药过度，因而丧明。其李氏之僧，复失所在，惟入梦者岿然独存。儋卒，传故人刘杰。杰隐居少室，不求闻达。天宝末，遭禄山之难，避地淮阴，与道士魏审交深相结纳。无何，杰以老卒，传於审交。审交传楚州刺史李汤，汤传睦州司马刘长卿，今为刘氏之宝藏矣。
    ○唐睦州司仓参军卢公夫人郑氏墓志铭
    有唐大历十三年九月二十一日，睦州司仓参军范阳卢公夫人郑氏终於所寓之官舍，享年四十八。以其月二十九日，卢公受命於元龟，权厝於津德县佩犊乡之东原，礼也。夫人荥阳人也。曾王父松，皇朝魏州莘县令。王父行恩，晋州临汾县令。父叔，卫州新乡县丞。郑氏之先，家牒详矣。元魏以衣冠人物，首出诸族之右者五姓，我居其一。世济厥美，史不绝书。夫人即新乡府君第五女，天姿淑德，早有令闻，中外推之，难於择对。年十九，以束帛墨车之礼遂归於公。在荥阳家号女师，入涿州县人称妇道。恭俭以事上，柔顺以逮下；服汗濯，躬勤劳。山东士风，於是乎在。呜呼！偕老斯阙，从失犹卑，不及中年，梧桐半死。安仁悼亡之叹，人皆代而痛之。一子一孙，诉於彼苍，泣血而已。铭曰：
    新乡积善，遂生淑媛。词迈克修，乃光好仇。母仪妇德，万古千秋，新安江水。已矣东流。
    ○祭萧相公文
    维某年月日，殿中侍御史刘长卿，谨以清酌庶羞之奠，敬祭於故江州刺史相公萧公之灵：天降全德，俾居元辅，独立堂堂，高视前古。和气同积，英姿外举，草木阳春，山川时雨。累叶当国，同心事主，业继韦平，世生申甫。龙潜少海，公佐储闱，朝有奸臣，动履危机。十年调护，不处嫌疑，非以智兔，则将祸随。国移大盗，公陷虏围，忍受拘逼，誓酬恩私。苟无所成，虽死何为？果翻贼党，来赴王师。懿夫川实朝宗，云亦成龙，天地再开，君臣相逢。独持一心，翊戴两宫，明略戡难，丹诚徇公。辅国佞幸，敢乱朝经，潜申谠言，请夺禁兵。谋泄隙开，反为所倾，仓卒之际，播迁无名。东出招邱，南浮洞庭，寄身沧江，泛若流萍。水国生疾，炎洲促龄，琼树先落，金丹未成。长卿自奉周旋，於今五年，才微顾重，迹近位悬。即之温如，望之俨然，奖饬何厚？招寻亦偏。春山彩撷，秋水洄氵公，候月舒啸，临风扣舷。怀旧如昨，承欢眼前，素业遂空，清风独远。哀哀孝子，行哭而反，托体山阿，古来谁免？湘流垂钓，楚挽空吟，明主思绝，苍生爱深。江南春草，自古伤心，想像生平，犹闻德音。呜呼哀哉！去旌摇摇，送马萧萧，长江远山，暮暮朝朝。山有归□，江有回潮，公之逝矣，一言寂寥。挂剑於此，魂兮可招。尚飨！
    ○祭崔相公文
    维年日月，某乙谨以清酌之奠，敬祭於故道州刺史相国崔公之灵；唯岳降灵，唯公佐时，大国梁栋，中朝羽仪。清迥玉立，峨峨冰姿，秋水见底，寒松无枝。天步艰难，海内崩离，六合忄匈然，一言安之。帝忧南方，公实载驰，江汉之人，惟公是依。持衡署吏，按节临师，三军感恩，多士如归。何名高而难恃，翻寄重而先疑？旋剖竹於沧海，罢调梅於赤墀。公顷归朝，时逢出震。体道而处，忘机於进，澹然一心，独立千仞。望重元老，恩深顾问，言必至公，行惟周慎。守孤直以见疾，触奸邪而结衅。公之为善，匪近於名；公之在贵，匪贪其荣。人皆畏黜，公犹不惊，飞鸟无迹，白□何情？拜手魏阙，退身楚城，北渚在途，南风掩扃。顾婆娑之树老，歌沧浪之水清。虽优闲而适性，终卑湿而伤生。嗟乎！若以神之辅德，将未丧其正直；若以天之爱人，当复佐於陶钧。弃苍生而不起，留清风以益振。长卿昔忝初秩，公之一顾，谬厕当时之选，敢忘国士之遇。旅榇还乡，危旌启路吊湘水而自波，望长沙而空暮。呜呼！万古兮归舟，千里兮东流。过洞庭而摇落，出夏口而夷犹。月苍苍兮江淼淼，人不见兮猿独愁。徒仿佛兮如在，竟寂寥而若休。尚飨！
    ○祭阎使君文
    维年月日，某乙谨以清酌之奠，祭於故睦州刺史阎公之灵：猗欤我公！诞灵中和，盛德茂才，如山如河。玉立清迥，冰姿峨峨，独鹤不群，孤松无柯。班氏九流，孔门四科，总而怀之，巨海长波。遭时艰难，避地江沲，浙水之源，剖竹来过。百城风偃，万室星罗，感恩具存，赏罚无颇。帷褰讼止，襁负肩摩，俗谣蔽芾，庭顾婆娑。沈侯高咏，谢客疲こ，人之云亡，天意若何？故乡道阻，旅殡山阿，哀哀孝子，霜露滋多。常惧流年，邱陇陂陀，乃告元龟，是宅是他。呜呼我公！所悲则那？今去也哭，昔来也歌。引发东郊，攀恩皤皤，铭旌夕没，漭沧寒莎。缅怀生平，持奉仁和，感恩临奠，悲如之何？尚飨！
    ○又祭阎使君文
    维某年月日，某乙谨以清酌之奠，祭於故睦州刺史阎公之灵：天纵厚德，曜於当代；天与盛才，宏夫济世。经纶万类，磅礴六艺，礼乐诗书，自中形外。玉山迥出，琼树无对，秦镜洞开，吴钩新淬。青春立节，白首弥励，五府交争，辟书相继。九州分按，无远不届，所居则理，其去怀惠。ㄡ心苦形，兴利除害，运属横流，道犹未济。一麾出守，万里长逝，故林之下，永闭龙泉。埋没於此，经今几年？蔼蔼丰里，油油原田，田则有稼，公之辟焉；里则有桑，公之植焉。我衣我食，公实赐焉。人亡物在，事往名传，沧海则变，清风不愆。长卿昔尉长洲，公为半刺，一命之末，三年伏事。爱我以文，奖我以吏，礼变常仪，恩生非次。怀旧如在，感今斯异，身辱良知，情依令嗣。中原多梗，旅榇犹寄，挂剑伤心，看碑坠泪。东风应律，草绿川媚，阳和发生，物性咸遂。冥冥逝者，独翳兹地，空对一枝，音容仿佛。尚飨！
</div>
    <div class="pagination">
<a href="全唐文_page205.html">上一页</a><span>...</span><a href="全唐文_page201.html">201</a><a href="全唐文_page202.html">202</a><a href="全唐文_page203.html">203</a><a href="全唐文_page204.html">204</a><a href="全唐文_page205.html">205</a><span class="current-page">206</span><a href="全唐文_page207.html">207</a><a href="全唐文_page208.html">208</a><a href="全唐文_page209.html">209</a><a href="全唐文_page210.html">210</a><a href="全唐文_page211.html">211</a><span>...</span><a href="全唐文_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
