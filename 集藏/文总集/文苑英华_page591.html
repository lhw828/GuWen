<!DOCTYPE html>
<html>
<head>
    <meta charset="UTF-8">
    <title>文苑英华 - 第 591 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 591 页/共 634 页</h1>
    <div class="content">　　齐正统二年秋七月司徒记室参军事永安乡男范阳卢询祖卒先民有言惟徳可久抑又闻之惟名为夀尔之无禄没而不朽乃援弱翰告哀哀友遂作诔曰皇虚师绪蝉聮大儒汉世名公魏年司徒蔼蔼抚翼冲天尚书亹亹亦称象贤若人擢【一作挺】秀絶后光前发荣随浦韫耀春田爰在弱龄孤根回立内无怙恃外寡朋执行有余力艺无不习善价斯待香名允集下学上逹鑚幽洞微九流百氏异轸同归文成钟律韵响珠玑丽词泉涌壮思云飞雄州擢第言割其楚我实褎然观国而举自兹不调多歴年所防泳儒从容嘿语纳扵大麓崇建府朝八纮所掩车乘翘翘我有明徳乃应嘉招超自幕下来仪凤条应徐并辙潘顾齐镳声华簮帯誉动朋僚逖矣江隂承风请朔庄生喻指季子观乐立朝所寄俊才优学悬河自口灵珠在握乃参军事仍賛中大冲所縻徳施攸践同推丽则俱谢虫篆何才之髙何位之鲜天下士也冝享多福豹变其文鸿渐扵陆神之听之于何不淑营魄遂徃音仪在目呜呼哀哉昔余与子分重契深譬诸投漆如彼断金余慕大隠子惟陆沉等趋【一作超】宫阁并缀衣簮春台共践秋水偕临还马齐辔出盖连隂良书浊酒永啸长吟羙言俱賛阙行同箴娯乐未防险阻相寻忻既无极忧亦难任云胡不吊亡我知音百年已矣万事伤心呜呼哀哉亭伯君山并嗟湮灭荀粲王夀同悲夭折兰菊无坠钟鼓不絶之子云亡何愧前烈灵衣袭几奠酒盈杯故庭飞箨虚怅凝埃仆流离而涕泗骖顾慕以迟回出南阳之旧道掩北邙之夜台赵卿之铭巳勒滕公之陇未开临象设而不靣讵幽魂之可来呜呼哀哉
　　梁故度支尚书陆君诔　　　江　总
　　君讳襄字师卿呉人也祖惠彻宋车骑府法曹行参军父闲扬州别驾齐永元绍厯萧遥光谋反伏诛闲以州职【一作端】见害子绛共日并命忠孝之道萃此一门襄时年十四号毁殆灭布衣蔬食终扵身世起家著作佐郎出为永宁县令累迁临川王庐陵王法曹外兵记室入为太子洗马掌管记中书舎人管记如故为丹阳尹丞俄迁太子庶子掌管记扬州治中太子家令领国子博士管记如故丁母顾夫人忧庐乎墓所服阕又从家令转中庶子并掌管记迁中散大夫金华宫家令出为鄱阳内史除尚书吏部郎秘书监领扬州大中正度支尚书太清二年三月京师倾覆君窜迹还乡呉民陆黯起义民攻郡扰攘之际忧愤而终春秋七十有二余避世河浒暂之呉国百舍不容千里无馈陆公国士之眷惠好之深朝同飦粥夕共瓢饮契阔晤言流连晦朔日月逝矣懐古何忘临哀能诔久愿摇笔时事屯邅不遑削藁梁季适越未戢干戈世人仕累为物所役杼轴扵懐四十余载隋开皇九年扵长安致仕悬车巳洎就木防何但东海成田南冦永絷山更促空想吹笛之哀马角徒生絶望通波之水呜呼哀哉揽涕操觚乃为诔曰
　　妫苗硕茂完裔繁昌賔门穆穆筮仕锵锵食采命氏遐哉陆乡四升台省八辟贤良分柯振叶令闻令望蕤朱鞸翠弁金铛流声世祀列讃祠堂别驾贞烈志存名教捐生徇【一作报】主知死不挠晖映泉壤痛此忠孝扵铄夫子积徳累仁韬光戢耀隠璞含真居哀能痛至情通神泪枯垅树哀感驯禽永恸家祸长号不辰黄絶睇蔬布终身心符屈婞【离骚婞直以亡身或作是非】室等原贫分甘共感内族外婣求之今古斯为异人月下奏章萤前读史给纸兰台观书洛市强学待问润身为已结髪濯缨登朝入仕昻昻逸骥逐日千里宛宛长离陵江迅起枳棘栖凤化行乳雉平台累陟石扇蹔履跧【一作雌】伏不竞棼丝自理倚席无讥师训胄子骥足时务俊民斯俟秋实选能春华备羙思媚储后逰息承华书记防擢爵命増加弹碁击筑沉李浮追随飞盖侍从鸣笳二仪回干四气淹賖离景遽沉前星奄灭抚巳惟旧懐恩守节昔荷故臣攀号声折登髙能赋大夫就列金华式肇更奉清切修竹贞松含霜抱雪下车轩日【一作月】求瘼康时良辰坐啸朗夜卧治悬鱼化静佩犊去思广条教精察毫厘典选搜扬操刀宻勿【一作没】不紊朱紫傍无请谒秘署学林得人超忽延阁缃素校文遗阙上妙铅椠誉成碁月鴈行攸序龙作【疑】简才让珠不拜赐劒恩来帝曰俞徃尔行兼该金城失险玉弩流灾年臻几杖病息草莱世故天祸臣悲主辱露尽朝阳风惊夜烛黄鹄超遥白驹何促事廹归魂依然启足悠悠世路辛苦难虞寻戈满道骨交衢家无半菽地絶飞刍念君桑梓零落凋枯伤君并邑子戾﨑岖防乱絶卜葵藿荒芜凄凉故友擗摽遗孤临穴外野抚棺穷途呜呼哀哉为善岂惧修名难假徳履中和道周文雅不朽之迹非谓泉下亹亹清名【一作风】泠泠独冩呜呼哀哉
　　从子永宁令谦诔　　　　　王僧孺
　　余之从子谦字防光以昭阳纪嵗蕤賔旅月啓足闽隅暝目泉岫是殱才子实防俊民若其孝亲睦友故非天堕地出异才絶学如有鬼告神授玉懐瑕而可指桂含蠧其取伤孰与九徳彰扵造次百行动为表徴【一作缀】吐论含毫宣赴钟琯标心用巳悬符矩艧【疑作□】惠响栖道【一作凄凄】清心可镜和而靡屈简而周爽邃若凝云洁如止水无慙座右不愧屋漏苍苔绕路素尘满席萧索庭戸靡事鲜明沉沦典籍将絶吊贺室如夏甫状等安有所累清尘【一作安其所有清尘】惟不能忘懐艺而巳斯羙冝久冝长而骥騄之歩中行鸾鷟之趐未矫一归寥廓长反虚无虽东隅再暝【一作冉冉】钳丙之御无及北顾相望首之数不尽而恒化非常人所不免况风云万里间此山川客思故乡次房之念何极轻棺反蜀允南之思可知而魂兮扁舟靡靡生人之望巳冥死归【一作父】之期又阻痛心伤目岂伊一事无以少寄辛伤故复诔之云尔昭昭洪胄映防光书违嬴避项从卫迁徐基忠践孝抱约懐虚有显而黙匪屈伊舒如兹邴魏譬彼董踈入登髙阙出啓精庐瞻星画野望阃推车履仁不匮蹈道有余九世盛矣七叶光诸徃弼睿主来傅英储峨峨三祖罗室并居前瞻紫阙傍望白渠髙轩霞被四马龙栌【疑作攎】温温司武皎皎秘书义髙松竹价重璠璵元昆世父重规叠矩容与学丘徘徊词府青紫巳拾大夫斯取盛藩徃相名畿来抚晖光不巳惊生之子谡谡万寻昻昻千里实凤靡杂真龙非似均情蘧寗得意庄李室有虚白门无嚣滓遗心沮劝忘懐愠喜贫靡斯摄【疑作慑】赋【疑作富】其无耻险而不峭方而能理徳有润身学斯为巳逸羽难集孤峯易峙南迈瑶琨西逾杞梓人亦有言名为实使誉倾邦国价骞州里崇兰自芳珏玉自光汪汪巨壑暧暧重墙靡造靡请不迎不将久而愈敬狎而愈庄即无矫资【一作即斯无矫】此有循常黙非蓄短显弗用长岂伊坠岸如彼悬梁惟学已聚待问则强偏在三箧兼下五行亦税其巾于彼王吏如龙宫楚有斯内侍蕴此上才安兹下位储扉始辟传府初开尔其戾止辟彼昔才从斯简帝仍此追陪何以【阙】　自兹翰飞傍佐戎列来摄儒衣儒衣济济访对斯归是义罔惑惟礼无违悠悠越障决决闽海薄言铜墨蒲宻斯在孰云识吏政均旧宰循猛是兼韦无怠补袍方服治情莫改増赀匪课归民自倍十郡为则百城斯采化日未逄政称异等斯痛斯伤防善殱良妖同武担疾甚清漳阖棺陋邑掩榇芜乡呜呼哀哉轻舻悠漫长途【一作悠悠漫途】风生阊阖日去昆吾空归故国宁识旧都水鸣秋鹤岸集寒乌寒不夜哭惟独呱呱茫茫大块杳杳墟呜呼哀哉伊吾与尔大别惟名肥泉犹接瓞未轻义虽子道思【一作恩】实友生欢忧共日险泰均情如菊有芬如兰有薰别唯慕类居实有羣尽日持论遥夜披文渐渍羲老祖述渊云惟昏及旦自旭徂曛人道实难譬彼徂湍驱车崤嶝执手河干三川萦薄七岭悠漫自兹不见心譬回澜嵗伫防靣日望音翰欢无一绪悲有万端蒙隂遽戢扶景易残即斯大暮为此一棺山足难晓垄首易寒秋虫相呌暮羽来搏宿草行没宰树方攅昭涂长巳【疑】大夜斯安孰知冥黙徒此汍澜呜呼哀哉
　　隋秦孝王诔　　　　　　　隋炀帝
　　维开皇二十年六月二十日丁丑上柱国秦孝王薨于仁夀呜呼哀哉八元八凯济济虞则周南召南赫赫周国扵穆孝王绍彼【一作慈】明徳天实防予殱我刚克呜呼哀哉如何上灵降此灾否国防宗臣家已千里呜呼哀哉爰初不豫冕旒视疾及至大渐停銮驻跸亲临属纩俯观彻瑟感动皇情痛深慈膝一辞明世千秋长羃如何绵绵终古仲秋卜宅将归泉戸梁山之阳永宁后土呜呼哀哉余寡兄弟爱笃弥深奄然零落痛体伤心呜呼哀哉追悼无及永分古今神虽虚翳【一作神灵虚翳】徽声靡替诔王徳音贻千百世乃作诔曰
　　皇隋啓运应天顺民保兹七百静彼四隣利建宗子藩屏懿亲孝王惟允俾侯于秦爰自圣章天性诚愿色养烝烝孝立名建恭近扵礼耻辱斯逺嘉之弗忘惧而无怨孝悌之至通扵神明温温居徳肃肃厉精恭敬表志退让为情韡此棠棣敦斯鹡鸰仲称令弟叔曰仁兄猗欤我弟好学无替九流日修三余卒嵗琴台夜开书帷昼闭聪敏若神雄辩无滞妙矣声律明哉筮象风角扵焉及睿允文允武多才多艺惟善惟乐为仁为惠天挺出羣英图命世钦若孝王容止堂堂振鹭将集凤雏斯翔人之领袖国之辉光辉光伊何肃肃翼翼义以处身仁以经国明烛絷符财成渊塞靖恭尔位好是正直令闻令望无反无侧皇枝【阙】
　　盘古维城东京旧都河南殷博惟我哲王行台惟寞飞辔崤凾褰帐伊洛徳被汝坟仁行巩亳西秦右地实赖英雄寔惟王化【一作匪他】乃即防惠和布泽易俗移风亹亹孝王仁而能断徳敷大国有符公旦移镇樊征述职江汉地接冦讐棱威靖难文徳招逺懐劳伐叛蹔辍外藩入侍天轩典兹戎卫仍居纳言寳劒横曜丰貂尤温周卫清切敷奏便繁献替惟允禁旅斯敦伪陈不恭轶我炎鄙王赫斯振将清江涘图斯元帅难全其备惟我孝王膺兹无愧恭行天讨受脤建旗申威鄂渚鞠旅江湄军容﨣﨣逋丑【一作累累】云陈不布髙城靡持泥首衘璧请命于台兵不血刃野无横尸善战不阵我弟于兹金陵戡定饮至京师广陵淮海一都之防牧彼顽民作相于外时雨随车棠隂逐盖惟晋太原寄隆望大表里山河要衡襟帯东自维扬【一作扬越】回旌转斾善政防平扵斯为最胡虏畏威氓黎荷赖火戎马俱清边界寒暑失御庸【一作痛】卫弗开言旋京邸去彼丛台扈驾仁夀抚席岩隈连绵药饵嵗去年来秀而不实祸极生灾天胡不吊木壊山頺呜呼哀哉至尊废朝而悼伤皇后辍膳而摧痛甚秦国之永辞剧梁武之长送昆弟哀哀而日嗟僚友嗷嗷而悲恸呜呼哀哉叹日月之不居何卜逺之讵促旌旐飘飖而从风笳管酸嘶而响谷服马顾而不能行挽夫悲而不成曲霜霰落兮山谷寒木叶下兮丘垄残风飕飗而吟树泉幽咽而悲湍离羣之兽絶迹孤飞之鸟悲酸背离宫而东转歴山邸而北度去甲第之楼台即荒田之丘墓昔时鸣銮而戒途今日灵輀而啓路临朝谒之平衢永絶兹之一歩傥若神而有灵防悲伤而留顾呜呼哀哉弃永【一作白】日之昭昭袭长夜之悠悠苦扄而无晓悲黄泉而永幽湮盛年扵万古阻壮志扵千秋呜呼哀哉恸反哭扵秋季悲复归扵故地伊形逰而不迁何魂茕之空志呜呼哀哉酒罇浮尘兮独满琴弦含风兮自断冥夜久其何期焉知嵗月之长短孝王与我体宻情亲孔懐之笃有逾常伦昊天何酷哀哉哲人奈何吾弟先我长沦烦寃痛毒悲恨何陈呜呼哀哉痛母弟之同胞弃共被之寒郊岂止三荆之变色非惟四鸟之分巢遽一朝而云逝曷何去而何止形未舍目言犹在耳彼苍者天子何甚矣嬛嬛【一作惸惸】友于哀哀吾子痛当奈何痛当何巳想髣髴而不见犹盘桓而伫立空抚膺而莫追抑饮泪而何及呜呼哀哉嗟地久而天长终伦彼【疑作沦没】乎幽方徒春华而秋落不复见我弟兮孝王何谢安之蔬食岂子路之防亡独端忧而无【一作谁】告徒哽塞而追伤悲莫悲兮长别痛莫痛兮终絶因凄怆以冩情恸人琴而永诀呜呼哀哉







　　文苑英华巻八百四十二
　　钦定四库全书
　　文苑英华巻八百四十三　宋　李昉等　编诔二
　　隋新城郡东曹掾萧平仲诔一首
　　平城县正陈子干诔一首
　　徳先生诔一首
　　衡州刺史东平吕君诔一首
　　虞鹤鸣诔一首
　　隋新城郡东曹掾萧平仲诔　陈子良
　　萧平仲字某兰陵人也梁文皇帝之孙鄱阳王之曽孙也鄱阳嗣王之孙定襄侯之第五子也清澜扵天潢分乔枝扵若木君降生昴宿挺质珪璋孝友温恭仁慈亮直其形曲而雅其神俊而明耽思羣书研精众艺尽人间之能事极天下之竒才江淮贵逰独称领袖故可以坐觌羔鴈俯拾朱紫至如南山为志不能北靣事人诗书自娯耻与绛灌等列洎有陈失驭西迁扵隋而兄弟十人白眉斯在棠棣之咏事等姜肱君子义之髙其行也属皇期有道咸序缙绅乃拜吏部贠外郎东宫学士冀州司法参军礼部员外郎新城郡东曹掾从班列也君莅政能官咸熈庶绩所在遗爱置言成范至如缨绂之士草莱之客莫不聆嘉声而云萃飡徳音而风趋李膺曩号楷模王商昔称贤智方之蔑如也适应入践常伯超补台司如何灵只殱我明哲春秋五十有五大业九年二月十五日卒【一作终】扵新城郡之官舍呜呼哀哉余与夫子颇有亲连少敦莫逆既同覉旅弥笃绸缪非无陆机之书【一作诗】尚有钟仪之操谁谓吉士奄逐隙驹嗟乎盛年何晩【一作时】促之如此也呜呼哀哉昔之絶轸叹闻笛伤心余虽谢古人宁不凄恸是知身殁名存实由著述况复故人景行何能泯之敢以闻见乃作诔曰
　　呜呼哀哉粤若髙祖大造惟梁徳侔五帝道冠百王赤眉作梗黄屋云亡有妫之后应运遐昌君之显考耻为委质在行既髙居賔坦逸笃生夫子如披云日仪形信典声名本实机神电举雅调风生还同照乘有类连城学逾班固才冠刘桢金汤失险天猒有陈幸逄隋徳预沭尧民青盖西度紫气东沦依依去楚凄凄入秦梁亳之郊忽倾风树结庐狎鸟穿池慿雾兄弟十人义声咸布爰降纶绂特预铨衡龙楼振藻司冦驰名俄居郎署升朝擅羙含香趋奏事礼承祀抑抑威仪彬彬文史涪水既临郪城是靣视民如伤事心惟战周震善政潘岳能官企彼前哲顾巳非难余之室人君之从妹加以笃欵颇防提诲铭之在心没齿唯佩契濶闗陇连翩冀代余任主簿眉山之川亟防琴台兼遇名贤花朝月夜置酒题篇近之新城暂申累日谓君积善永保元吉不言别后忽婴斯疾如何清晖奄辞兰室呜呼哀哉承讳惊惶闻防恸泣前悲未尽后哀仍集白马不追素车安及悲人世兮太促叹死生兮异路壤冥兮难穷黄泉寂兮易暮客位空而聚尘书台掩而生蠧嗟古人兮神交念徃哲兮虚通泪有竭兮心尚感声有止而哀无穷宿草衰兮凝秋露白杨惨兮生悲风痛逰魂兮安在徒酾酒兮招空呜呼哀哉
　　平城县正陈子干诔
　　昔闻子路雄烈赴难如归先轸忠贞虽死无悔故能贻芳尘扵后世狥【一作殉】节义扵遐年况乎勇嗣前修功深曩代者岂可使身名顿灭典籍无闻悲夫余弟少府则其人也弟名子干字元桢梁右将军信义太守之孙陈晋安王府谘议呉平侯之第三子也惟元桢禀质纯和天挺聪俊生知孝悌早擅雄才属金陵乱离王室版荡人伦东防礼乐西归洎扵一门同迁防岸是则开皇九年之四月也家君有钟仪之操懐敬仲之心遂屏迹杜门茹忧成疾忽悲风树痛深陟岵其时余年十九尔始八嵗伶仃辛苦实廹饥寒青门乏种之田白社无容身之地一溢【一作釡】之米巳索一瓢之饮屡空日夕相悲分填沟壑赖余以少遵庭训夙禀家风曽览五经颇窥三史追孔融之令范慕张楷之髙踪长安主人仪同郝朔要余入室仍寄庑下遂慕西河缙绅公子负笈云萃借此束修方济糊口幸以尔防不好弄长实庶防因兹入学以勤以苦谅非性分何能成立隋齐王英礼贤待士沛献非俦召入平台悦其篆仍题银牓取埓仲将足称妙絶见羙当世陇西李巨仁才华任侠【一作使】与余【疑】宿素钦其俊乂因妻以女非厥人品孰能致之及尔委质周行防名吏部公卿籍甚士类【一作友】趋风俄而诏授并州平城县正是乃深闲簿领妙达治方蕴冰蘗而不渝顾松筠而无改属隋运将谢盗贼公行太上皇于时留守并州龙潜汾水所管州县咸听指麾专揔兵机式遏冦虐元桢素便弓劒立性雄昭屡剪凶渠频防荣赏凡有草窃咸资决胜以大业十二年八月有贼帅郭六郎【一无郎字】将兵三千人来侵县境元桢受命率徒数百独飞轻骑手斩十人贼见威雄莫不披靡忽遭流矢毙扵阵中春秋三十有一鸣呼哀哉嗟尔轻生奋不顾命在天胡忍殱我哲人方冀文以谐豹变如何马革遂裹师元呜呼哀哉尔从官东西死生契濶与余一别已逾二纪徃闻非命实用痛心媿鹡鸰之在原悲棠棣之先落惜哉同气冥漠何之呜呼哀哉余以贞观六年二月十日夜扵相如县梦见尔灵仍于梦中共驰哀恸乃涕流扵枕悲不自胜嗟乎门祚不昌钟此衰薄既乏子侄终鲜兄弟顾影茕独实切肝肠是知结草酬防魏颗之功无爽出魂屡请蒋济之子非虚虽生死之或殊谅鬼神之有识不任感怆追诔友扵式纪遗尘庶同潘岳敢询前典而为诔云
　　猗欤我祖承舜之绪爰从嬀汭下居颍汝凤飞于齐辉映于许宛彼长陵离江而举攀手桂林笃生翘楚淮海防乱闗河播迁忽倾庭防痛结昊天惟我兄弟泣血连翩余虽弱冠尔尚童年立锥无地窥灶无烟余禀家风世敦经史式崇儒教俄而成市衣食是资殷忧备履尔因修学遂能克已孝敬有裕才华难拟言行无择自此扬名偏工篆独擅嘉声爰参选部乃任平城金科是执玉律逾明尤便弓劒本慕忠贞皇上龙潜居汾之汭兵权攸揔诸侯是制郭六匈渠称兵齐卫元桢受律威投袂跃马星奔抽戈电逝斩将搴旗罕当锋鋭忽中飞镝在阵而毙呜呼哀哉人亡勇敌众疾英竒况逄乱世功无所施在位非重居名极卑不登庙食虚死何为凡百君子各慎尔仪独埋壤谁其赏知空令亲友遥哭路岐无复蒲简惟余墨池露团宿草风响松枝山花开落陇月盈亏一朝非命千秋永离呜呼哀哉余扵县府春宵独忽觌尔灵梦中相值执手呜咽其【疑作共】伤憔悴语未及终儵如电驷实感我心窹乃惊悸恍焉如失伏枕流泪曽闻贲父鲁侯命志亦承扬賛宋防云记矧伊义勇取埓无愧非余所述谁当在意兴言逺感发増情思援翰冩心式旌遗事嗟尔义夫英声不坠呜呼哀哉
　　徳先生诔　　　　　　　　李　华
　　或问曰徳先生者奚氏余曰南阳张姓有畧其名维之其字也或曰与古谁伦可造七十子乎余曰七十子或贤或恒人方扵贤原宪【文粹作思】宓不齐其比也或曰大哉余曰七十子亲圣人之道者也七十子得圣人彊畛之际维之得圣人衣冠之润向使获亲圣人则鳞差耕雍也或曰何咎而瞽余曰圣贤偕时故春秋之乱冉耕恶疾左丘明卜商皆瞽圣如夫子失司冦饥扵陈蔡忠如苌明【文粹无此字】谋尊王室而戮死君子道消故仁贤穷维之隣道昌黎韩极【文粹作拯】亦以徳闻与维之同病不幸二子不以病为佥不防中明者也或曰夫如是得无诔之余诔之曰神胡病后之人而夺先生噫嘻哀夫【文粹有人字】徳甫余将畴兄
　　故衡州刺史东平吕君诔　　桞宗元
　　维唐元和六年八月日衡州刺史东平吕君卒爰用十月二十四日槀葬扵江陵之野呜呼君有智勇孝仁惟其能可用康天下惟其志可用经百世不克而死世亦无由知焉君由道州以陟为衡州君之卒二州之人哭者逾月湖南人重社饮酒是月上戊不酒去乐防哭扵神所而归余居永州在二州中间其哀声交扵北南舟船之下上必然盖尝闻于古而覩扵今也君之志与能不施扵生人知之者又不过十人世徒读君之文章歌君之理行不知二者之扵君之【独本作其】末也呜呼君之文章冝端扵百世今其存者非君之极言也独其词耳君之理行冝及扵天下今其闻者非君之尽力也独其迹耳万不试而一出焉犹为当世甚【独本作所】重若使幸得出其什二三则巍然为伟人与世无穷其可涯也君所居官为第三品冝得谥扵太常余惧州刺史【二字集作史】之逸其辞也私为之诔以志其行其词曰麟死鲁郊其灵不施濯濯夫子胡洁其仪冠仁服义干橹诗书忠贞继佩智勇承綦【独本作基】跨腾商周尧舜是师道不胜祸天固余欺鬼神齐【集作不】怒妖孽咸疑何付之徳而夺其时呜呼哀哉命姓惟膐【集作吕】勤唐以力辅宁万邦受祚【集作胙】尔国维师元圣周以降徳世征五侯伊祖之则嗣济厥武前书是式至扵化光爰耀其特春秋之元儒者咸惑君逹其道卓焉【集作然】孔直圣人有心由我而得敷施变化动而不克推理惟功舒文以翼宣扵事业与古同极道不苟用资仕乃扬进扵礼司奋藻含章决科聮中休闻用张署讐百氏错综逾光超都谏列屡皁其囊帝殊尔能人服其智戎悔厥祸欵边求侍咸【集作盛】选邦良难乎始使君登御史賛命承事风动海壖皇威以致来惣征赋甲兹郎吏制用经邦时推重器诸臣之复周官匪易汉课牋奏鲜云能备君自他曹载出其伎【集作扵技】笔削自任羣儒【蜀本作伦】莫【集作革】议正郎司刑邦宪为贰逖侫肃邪【栁州本作糺逖侫肃】謟谀其畏【八字集注作紏逖伊肃邪谀其畏】迁理扵道【集作道民】服民【一作民服】休嘉思踈若昵惕迩如遐实闭其閤而抚扵家载其愉乐申以舞歌赋无吏廹威不刑加浩然顺风从令无哗丝【集作繇】蚕外邑我蠒盈车杂耕邻邦我黍之华既字其畜亦艺其麻鼛鼓斯屏人喜则多始冨中教兴良废邪考绩既成王用兴嗟陟扵岳濵言进其律号呼南竭讴謡北溢欺吏悍民先声如失逋租匿税归城自出兼并既息罢羸乃逸惟昔举善盗奔扵隣今我兴仁化为齐人惟昔冨人或赈之粟今我厚生不竭而足邦思其弼人戴惟父善胡召灾仁胡罹咎俾民伊怙而君不夀矫矫贪陵乃康乃茂呜呼哀哉廪不余粮【集作食】藏不积帛内厚族婣外赒賔客是悬罄逮兹易箦僮无凶服葬非旧陌呜呼哀哉君昔与余讲徳讨儒时中之奥希圣为徒志存致君笑咏唐虞揭兹日月以耀凡【集作羣】愚疑生所怪怒起特殊齿舌嗷嗷雷动风驱良辰不偶卒与祸俱直道莫试嘉言罔敷佐王【集作王佐】之器穷以郡符秩在三品冝谥王都诸生羣吏尚拥良图故友咨懐累行陈謩是旌是告永永不渝呜呼哀哉
　　虞鹤鸣诔
　　维某年月日前进士虞九臯字鹤鸣终扵长安亲仁里既克扵髙阳原二三友生皆至扵墓哀其行之不昭扵世追列遗懿求诸后土申荐嘉名实曰恭甫乃作诔曰
　　昔【集作呉】虞之分爰宅上阳其后优防在越为乡延诩辅汉恢定封疆东徙之贤时惟仲翔曰预曰喜在晋克彰义笃斯久【集作文】有苾其芳秘书多能垂耀扵唐洎扵汉阳世徳以昌【君先父终沔州刺史】毗賛尚父休徽用扬惟我先君并时翺翔洽主记室蔚其耀【蜀本作辉】光实契伯仲永永不忘汉阳元子实绍其羙传习儒【集作余】风彪炳文史克恭以孝惟礼是履誉洽扵乡论为秀士百郡之选丛扵京师昧没腾借乘凌蔽欺生之始至则奋其仪退然【集作黙】以谦人悦而随名卿是挈先进咸推方出羣类振耀扵时祸丁舅氏漂沦海沂捧讣号呼匐匍増悲防有防主礼或多违孰徇扵名而不是思投袂就道乗艰若夷竭诚防具申敬裳帷万里来复祗祔扵墓遽不凌节俭而有度由其温恭守以贞固行道咨嗟观礼兴慕复从乡赋焕发其华克不再举闻扵邦家倚闾千里欢咏斯多婣族盈门载笑且歌君之不淑名立忘阻【蜀本作沮】庆归其乡身终逆旅生死已间夀觞方举贺书在途委骨归土哀欢易地吊客交戸神胡不仁降此大苦呜呼哀哉惟昔夏首覊贯相亲通家修好讲道为隣既冠扵阼思致其身升扵司徒及尔继年交欢二纪莫间斯言愉乎其和确尔其坚更为砥砺咸去韦今则遽已吾其缺然呜呼哀哉诔行谋谥惟古之道生而无位没有其号惟是友生徘徊顾悼爰用壹惠幽明是告温温其恭惟徳之经先民有言【集作】今也是旌呜呼恭甫钦哉嘉名






　　文苑英华巻八百四十三
　　钦定四库全书
　　文苑英华巻八百四十四　宋　李昉等　编封禅
　　大周降禅碑　　　　　　　　李　峤
　　愚臣观象铜衡防文金版变化莫神扵开辟崇髙莫大扵富贵隂阳宻运帝王操辅相之机厯数潜回穹壤授甄陶之业故谓上下同徳幽明合契灵只有命既锡造扵雍熈人主推功必申防乎报谒奉符而勤【一作勒是】成展乎【疑作宷】修祀而益厚増髙有道存焉其来尚矣自旦昏交谢文质逓迁朴畧洪荒上行扵万八千嵗陵夷因革下传扵七十二家披图而考其树风按轨而详其陈迹莫不祗肃其事神明其道龙驾帝服疆场扵邹鲁之埛牺尊象彛藁秸扵云亭之上咸就发生之宇以为礼神之宅未有回舆按驿觐中土之神灵刻石泥金崇外方之禋祀名臣扵是乎断其去就良史【一作吏非】扵是乎题其失得然则置表测日阳城当六气之交际【一作杰凝】林奠山太室为九封之长神翰降生扵廊庑王畿仰瞩扵峯岫风雷所蓄俯镇扵三河辰纬所躔旁临扵四岳立崇干事坤之兆防就下因髙之位舍此地也畴其尚焉歴千载而撰徽音罕闻先觉超百王而崇轨躅允资元圣我大周之有天下也鼓道徳之林薮恢圣神之事业始扵阃阈成扵家邦辉光烛扵两朝徳泽流扵八裔登庸纳麓【一作録】则舜有大功锡范陈謩则禹济元后讴歌而鼎新革故揖让而改物承天由牝马而御飞龙自頺沙而臻练【疑作链】石盖千帝所不能及六籍所不能谈若夫兆朕鸿源絪緼寳系载千嗣扵改律穷桑连乎梦梓皇天睠命积大寳而为家圣道防昌拥洪鑪而作极神基将偃伏搆僊扵昭回同逺太祖无上孝祖髙帝合【一作含】防察道尽睿穷神屈帝象而龙潜座台庭而虎变黄星造魏而文握汉图赤羽兴熈【疑作】而武迁商鼎天册金轮圣神皇帝遂荒三极奄有万方御六辩而髙驰慿九霄而下济若乃通不测之智神用无方之业超因越果名流扵贝叶之书应物随縁迹满扵莲花之防秘恍忽扵言象徴希微扵防箓亦犹寳应慈物推心坐雄帝之朝吉祥哀时屈巳登女皇之位此之谓神力张寰立防荡海夷山正八柱之低昻理三光之盈缩乾坤【一作象】闗钥扵庑下品物鑪锤扵堂【一作掌】内春生夏长循环奉亭毒之仁暑徃寒来奔走赴财成之节此之谓天造左规右制俯察仰观揆朱鸟扵南宫契扵东洛天威四临而有截王道一家而无外均霜调露正六合之枢机叶轨同文立三川之朝市此之谓建国临户牖之法座垂星辰之采章向明而居端黙以听号令存扵寛大规画出扵易简循名责实而苟且之弊销极深研防而变通之理得此之谓立政熖烟灰之坠典冩溪谷之遗音无体无容与天地同节有法有象共隂阳通气引之而被乎百代横之而充乎四海此之谓礼乐雷电皆至先王以折狱致刑嵗月履端君子以悬书立法殊井疆而知禁画衣冠而不犯疏械破杻掩方载而胜残解网取罘闭圆扉而静谳此之谓刑典操盾秉翳立扵賔主之阶缝掖抠衣聚之东西之学辨尊卑扵章服观礼容扵爼豆委裘多暇合九徳以成歌垂拱无为援五而度曲此之谓文教因农隙而讲事顺天时而鞠旅定功在扵归【一作休】马保大由乎止戈然后干苞虎皮箭射貍首鞞鼓不作庙堂悬百胜之威尉候无虞征戍罢三边之役此之谓武徳籍乎千畆所以备粢盛齐扵九疑所以严禋享苞茅洁乎楚入樽爼隆乎殷奠扵穆显相而公侯骏奔肃雝和鸣而祖考来格此之谓孝理金玉是贱委扵崭岩之山舆马不珍捐其騕褭之服御髙辛之黄黼垂孝文之皁绨栝柱茅茨未能埓其卑损藜羮糗饭无以俦其菲薄此之谓冲挹任臯防衡旦之辅酌虞夏商周之书网罗并包商摧拟议众目张而彛伦叙羣才用而庶绩康野无遗贤朝无阙典犹且昧旦懃恳方宵厉惕虚心解顔博爱兼听防六事察五声检身有常视凖绳而为度祗徳罔倦刻盘盂而自警遗身主扵循物劳巳存乎逸人是以防泽流通教化洽着龙荒防徼覃防外之雍熈凤穴麟洲奉寰中之度律逺安迩肃地平天成【一作天平地成】玉律调年珠嚢叶纪栖京坻扵陇亩逸马牛扵衢路惸嫠蒙饩班白不提闾阎无犬吠之惊风俗有鹑居之暇原隰驱轺之使采诗听歌菑畬【一作缁撮】植杖之翁击壤鼓腹和气旁薄祯符肹蠁招一角五蹄之仁兽仪九苞六象之仙禽亳墠出其祥麟昆田化其珍物日乌素毛而丹喙天甲而青纯云蒸雾涌拜九洛之璿图电激雷奔受三清之寳册若乃山鹣海鲽石铭岩篆之符候月摇风连叶骈柯之祉神灵之所酬酢广大之所荐成纷纶葳蕤绍至叠见董狐之穷墨罄简书而未周夷吾之倾辩毕辞谈而不尽升平之浃洽也如彼符命之昭彰也若此固可以循类帝之事奉丕天之律圣上方固懐让徳防守谦光升中之仪推而不莅也扵是王公庶尹牧伯羣寮粤耆艾惇厐之儒洎蛮夷戎狄之长咸进而称曰陛下钦承元命对越上廓天地之宏图张祖宗之丕业臣妾四极驱驭百灵鼔舞发育经纬弥纶之绩宣渗漉沉潜懐柔容保之防备是以人只顺徳遐迩宅心符毕臻黄瑞尽出幽賛乎祖考【一作考姓】之茂烈发明乎施尊之盛仪意者三涂灭氛二室储贶以望属车之尘久矣帝者虽倦焉得距而巳乎伏愿坦至公之懐捐独善之意钦若大典畴咨故实上以光七庙之休徳下以纳羣生之福祐长为称首岂不羙欤帝曰俞哉乃包含艺文考练风俗采儒术徴礼官窥五嵗之典章覈四朝之制度叔孙掌事容成诹日以天册万嵗二年腊月乙亥辟丹掖开紫微抚虬按黄道叶纪先路灵威并毂五戎促节旗常【一作旌旗】画垂象之文六甲分营壁垒暧太隂之气雷动海运天回星转逾鼎观而南下望圭台而左薄陆离方攘焕炳聿皇以届夫嵩阳万乗停镳百司就列文物隠地遗光满扵竹【一作独非】宫舆徒沸川轻壒埋扵石柱天子乃幸齐寝披仙幄靡薜荔之席陟蟺蜎之台惟夫蠲意澄心所以至诚尽敬扵是乎山祗防野风伯清尘玉醴潜滋金砂闇涌神钟惊曙峯岩传九乳之音寒律移暄草树动三阳之色徴祥之报影响不违壬午柴燎祀昊天上帝扵南岳显祖立极文穆皇帝太祖无上孝明髙皇帝侑神作主天子戴圆冕披大裘登三垓植四邸借陈蒩秸器用陶匏髙炎四施耀流沙而烛沧海广乐六变来象物而降天神感霏烟瑞【一作潏】露之徴延薰风景星之祉大礼既毕应嘉既臻思欲契精爽扵髙明剖灵符扵峻极甲申御金跸登玉舆环拱百神导从羣后遂陵桂蕚攀松蹬跨峥嵘而出烟道排列缺而羾天门羽节髙挥上下鸟星之次坛下映俯瞰鹏云之色琼文秘检络之以银绳寳筭休期探之扵金防交大灵扵咫尺受洪厘扵亿万然后倘佯烟霄怊怅古昔凝神扵九天之上逰目扵八纮之表睠触石之雷雨爰覃作解之防仰斗杓之运行仍布惟新之令是曰大赦改元为万嵗登封元年欢洽幽明庆沾动植千龄之统由圣代而连九皇万嵗之音自神仙而周四海休气低而翔辇神光起而属天抃舞相趍以降扵行殿丁亥禅祭后土扵少室下趾东南显祖妣立极文穆皇后太祖妣无上孝眀髙皇后侑神作主戈矛山立玉帛星陈登涧沼之毛辑江淮之物禹防之殊方异俗俱执豆笾汉祠之伟兽珍禽悉加坛墠抚空桑之琴瑟欝鬯之樽罍咸秩众灵遍祀羣望席以黄琮为镇书以青石为缄元封之谒款【一作款谒】方丘仪因东峙建武之推功太折礼视北郊阳乌珥而仙鹤飞紫云腾而黄雾起灵之来兮如雨瑞之委兮如山扵是事毕功礼周庆洽方欲辑珪璧陈韎任铺六代之礼文受万邦之朝贺宏规大业其盛矣哉盖淳源寖衰叔叶多故神器不还扵至道尊名或假扵凉徳秦嬴极暴企踵扵无为之朝汉彻穷奢厚顔扵盛徳之事人不见义其来自乆我后首出帝先遂康天歩登封降禅握宇宙之枢衡立显崇功【一作从初】定皇王之轨式鸿勲上格扵穷昊厚福旁浸扵黎元炜炜煌煌亘寰区而宣壮丽巍巍荡荡横山丘而殷声名固巳轥前圣之规模开含灵之耳目方使炎农抱愧愕睨【一作眙】扵梁甫之阿姚舜钦风延伫扵崇髙之路天下之功成矣域中之能事毕矣昔者鸟兽率舞一人赋元首之篇戎夷来賔四子咏中和之乐时仅平而颂作俗未泰而歌兴况乎咸五登三逺承文武之烈袭六为七近叶春秋之义神功与二仪并运显号将七曜俱悬岂可使时迈无诗扵皇不作臣峤谬忝司牧躬陪错事末光幸煦长倾捧日之心仙石徒攀终愧凌云之笔敢承明制而为颂云
　　天命上君君临下土灵祗允懐品物咸覩翕受三六时乗九五扵昭文明粤若稽古闗鏁【一作钥】六气庭衢八荒殊隣筐篚絶党梯航河海晏谧闾阎阜昌琴横帝扆鼓卧边场齐衡均度制礼作乐武戢五戎文兴四学法宫布政灵台视朔化偃中和人还太朴湛防布濩恊气氛氲嘉庾嵗积休符日闻祥开草树庆动烟云干册丹篆河图紫文钦若元命率由前典道洽升中功成丕显神防演卦名山除墠翠凤衘蕤龙御辩回銮左届弭节中枢万骑雷动羣方电趋层坛殷荐登銮山符驻辇星躔交神汉曲雷雨下济辉光仰烛地户开扉天牢罢狱万嵗重熈三辰改旭迎隂广泽报地方畦庭合六舞筵陈两圭神灵第【一作茅】瑞臣象天犀牒贯银缕凾封金泥礼具徳明神观瑞浃储筭玉斗赐龄金箧知崇髙之可封悟梁甫之虚蹑敷帝道于一艺振天声于万叶








　　文苑英华巻八百四十四
　　钦定四库全书
　　文苑英华巻八百四十五　宋　孝昉等　编儒一
　　益州夫子庙碑一首
　　遂州长江县先圣庙堂碑一首
　　益州夫子庙碑　　　　　　王　勃
　　述夫帝车南指遁七曜扵中阶华盖西临藏五云扵太甲虽复星辰荡越三元之轨躅可寻雷雨沸腾六气之经纶有序然则抚铜浑而观变化则万象之动不足多也握瑶镜而临事业则万机之凑不足大也故知功有所服龙不能谢鳞介之尊器有所归江汉不能窃朝宗之柄是以朱阳登而九有照紫泉清而万物覩粤若皇灵草昧风骊受河洛之图帝象权舆云凤锡乾坤之瑞髙辛尧舜氏没大夏殷周氏作逹其变遂成天下之文极其数遂定天下之象衣冠度律随鼎器而重光玉帛讴歌反宗禋而大备洎乎三川失御九服蒙尘爼豆防而王泽竭钟鼓衰而颂声寝召陵髙防诸侯轻汉水之威践土同盟天子窘河阳之召三微制度乗战道而横流千载英华与王风而扫地大业不可以终防彛伦不可以遂絶由是山河兆朕素王开受命之符天地氤氲圣举乗时之防兴九围之废典振六合之頺纲有道存焉斯文备矣夫子姓孔氏讳丘字仲尼鲁国邹人也帝天乙之灵苖宋微子之洪绪自禽翦夏浮寳玉扵南巢白马朝周载旌旗扵北靣五仙神器琮璜髙列帝之荣三命雄图钟鼎冠承家之礼商丘诞睿下属扵防山泗水载灵遥驰扵汶上礼乐由其委输人仪所以来苏排祸乱而搆乾元扫荒屯而树真宰圣人之大业也若乃承百王之丕运揔千圣之殊姿人灵昭有作之期岳渎降非常之表珠衡玉斗徴象纬扵天经贙防龙蹲集风云扵地纪亦犹三阶瞰月恒星知太紫之宫八柱冲霄羣岭辨中黄之宅圣人之至象也若乃顺时而动用晦而眀纡圣哲扵常师混波流扵不问太阳亭午收爝火扵丹衡【一作欋】沧浪浮天控涓涔扵翠渚西周捧仙公留紫气之书东海抠衣郯子叙青云之秩接舆非圣询去就扵狂歌童子何知屈炎凉扵诡问圣人之降迹也若乃叅神揆训录道和倪辱太白扵中都绊乗黄扵下邑湛无为之迹而众务同并驰不言之化而羣方取则虽复电旌【一作旌旄】羽斾齐人张夹谷之威八佾三雍桓氏逼公宫之制洎乎歴阶而进宣武备而斩俳优推义而行肃刑书而诛正夘用能使四方知罪争归旧好之田三家变色愿执陪臣之礼圣人之成务也若乃乗机动用歴聘栖遑神经幽显志大宇宙东西南北推心扵乱之朝恭俭温良授手扵危亡之国道之将行也命道之将废也命归齐去鲁发浩叹扵衰周厄宋围陈奏悲歌扵下蔡圣人之救时也若乃筐篚六艺笙簧五典折旋洙泗之间探赜唐虞之际三千弟子攀睿化而升堂七十门人奉洪规而入室从周定礼宪章知损益之源反鲁裁诗雅颂得弦歌之音备物而存道下学而上逹援神叙教降赤制扵南宫运斗陈经动符扵北洛圣人之立教也若乃观象设教法三百八十四爻四十有九穷神知化应万二千五百【周易作万有一千五百二十】五十有五成变化而行鬼神观隂阳而倚天地以鼔天下之动以定天下之疑索众妙扵重纂羣微扵太素圣人之讃易也若乃灵襟不测睿视无涯石砮昭集隼之庭土缶验羵羊之井稽山南望识皓骨扵封禺蠡泽东浮考丹萍扵梦渚麟图鉴逺金编题佐汉之符凤徳钩深玉防筮亡秦之兆圣人之观化也时义逺矣能事毕矣然后拂衣方外脱屣人间奠楹兴夕梦之灾负杖起晨歌之迹挠虹梁扵大厦物莫能宗【一作文】摧日观扵鲁丘吾将安仰明均两曜不能迁代谢之期序合四时不能革盈虚之数适来夫子时也适去夫子顺也为而不有用九五而长驱成而勿居抚云霓而髙视圣人之应化也自四教逺而微言絶十哲防而大义乖九师争大易之门五传裂春秋之辐六体分扵楚晋四始扵齐韩淹中之妙键不追稷下之髙风代起百家腾跃攀戸牖而同归万匹驱驰仰陶钧而共贯犹使丝簧金石长悬阙里之堂荆棘蓬蒿不入昌平之墓圣人之遗风也遵扬十圣光被六虚乗素履而保安贞垂黄裳而获元吉故能贵而无位履端扵太极之初髙而无名布政扵皇王之首千秋所不能易百代所不能移万乗资以兴衰四海由其轻重虽复质文交映瞻禴祀而长存金火逓迁奉琴书而罔絶【一作纲纪】盖易曰观乎人文以化成天下又云圣人以神道设教而万物服焉岂古之聪明睿智神武而不杀者夫国家袭宇宙之淳精据明灵之寳位髙祖武皇帝以黄旗问罪仗金防以劳华夷太宗文武皇帝以朱翟承天穆玉衡而正区宇皇上宣祖宗之累洽奉文武之重光稽厯数而坐明堂陈礼容而谒太庙八神齐飨停旒太史之宫六辨同和驻跸华胥之野文物隠地声名动天乐繁九俗礼盛三古冠帯混幷之所书轨八【疑作纮】闾阎兼匝之乡烟火四极竭河追日夸父力尽扵楹间越海陵山竖亥涂穷扵庑下薰腴广被景贶潜周乾象着而常文清坤灵滋而众寳用溢金膏扵紫洞雨露均华栖玉烛扵都风雷顺轨丹蓂翠菌藻绘轩庭凤彩龙姿激扬池御殊征肸蠁不召而自至茂祉昭彰无幽而不洽虽复帝臣南靣降衢室而无为岱畎东临陟名山而有事灵命不可以辞也大典不可以推也由是六戎宵警横紫殿而摐金五校晨驱蹴云而喷玉星罗海运岳镇川渟登碧墠而防神只御坛而礼天地金箱玉册益睿筭扵无疆玳检银绳署灵机扵不竭功既成矣道既贞矣歴先王之旧国懐列圣之遗尘翔赤骥而下云亭吟翠虬而望邹鲁泗濵休驾杳疑汾水之阳尼岫凝銮暂似铜【疑作峒】山之典廼下诏曰可追赠太师托盐梅扵异代鼎路生光寄舟楫扵同时泉涂改照咸亨元年又下诏曰宣尼有纵自天体膺上哲合两仪之简易为亿载之师表顾唯庙义在钦崇如闻诸州县孔子庙堂及学馆有破壊并向来未造生徒无肄业之所先师阙奠祭之仪久致飘零深非敬本冝令诸州县官司速加营葺九陇【一作成都】县学庙堂者大唐龙朔三年乡人之所建也尔其州分化鸟境狥蹲鸱羸【疑】锦室扵中区托铜梁扵古地玉轮斜界神龙蟠沮泽之云石镜遥临寳牒秘【一作马蹀】禺山之影天帝防昌之国上照干维英灵秀山之乡傍清地络庠序由其紏合缨弁所以防同文翁之景化不渝智士之风猷自逺扵是防川旧老攀帝奬而翘心三蜀名儒想成均而变色探周规扵旧宅询汉制扵新【一作成】都开基扵四防之躔授矩扵三农之隙土阶无级就击壤扵新懽茅茨不剪易橧巢扵故事庄坛文杏即架椽栾夹【一作樊】谷幽兰爰防戸牖仪形莞尔似闻沂水之歌列侍訚如若奉农山之对缁帷晓辟横组帯扵西河绛帐宵悬聚青襟扵北海虽秋礼冬诗之化巳洽扵齐人而宣风观俗之规实归扵上宰银青光禄大夫谯国公讳崇义大武皇帝之支孙河间大王之长子髙秋九月振玉贙扵唐丘寳算千龄跃璇虬扵大渚我国家灵命东朝抗裘冕之尊宗子维城南靣袭轩裳之重析元之【一有字】绪拥朱虚之【一有禄字】位拜玉节扵秦京辉金璋扵蜀郡机应物潜销水怪之灾丹笔申寃俯絶山精之讼魏文侯之拥篲道在而谦尊董相国之垂帷风行而俗易司马宇文公讳纯河南洛阳人也皇根帝绪列五鼎扵三朝青鎻丹梯【一作墀】跨千寻【一作种】扵十纪仲举澄清之辔未极夷涂士元卿相之材先登【一作犹先】上佐氷壶精鉴遥清玉垒之郊霜镜悬明下映金城之城县令柳公讳明字太易河东人也梁岳之英长河之灵沭云汉之粹精【一作精粹】荷天衢之元亨旌旗赫弈扵中古珪组陆离扵下叶凤岩抽律擢层秀扵龙门骊穴腾姿吐荣光扵贝阙自朱丝就列光膺令宰之荣墨绶驰芬髙践郎官之右仙鳬旦举影入铜章乳翟朝飞声含玉轸临卭客位自髙文雅之庭彭泽賔门犹主壶觞之境旷懐足以御物长策足以服人重泉之惠训大行单父之讴謡遂逺犹为夏春诵俗化之枢机西序东胶政刑之根本上祗朝宪下奉藩维爰搜复庙之仪载阐重栏【疑作櫩】之制三门四表燠【疑作焕】矣惟新十【一作上】哲宗师肃焉如在将使圆冠方领再行邹鲁之风鋭气英声一变賔【疑作賨】渝之俗扵是侍郎幽思摛凤藻扵林丞相髙材排凤姿扵璧沼遗荣处士开帘诠孝悌之机颂徳贤臣持节听中和之乐其为政也可久其为志也可大方当变化台极仪刑万宇岂徒偃仰听事风教一同而巳哉勃防乏逸才少有竒志虚舟独泛乗学海之波澜直辔髙驱践词塲之阃阈观质文之否防众矣考圣贤之去就多矣自生人以来未有如夫子者也嗟呼今古代絶江湖路逺恨不得亲承妙防摄齐扵防夏之间躬奉徳音攘袂扵天人之际抚身名而永悼瞻栋宇而长懐呜呼哀哉敢为铭曰五帝既没三王不归天地震动隂阳乱飞山崩海竭月缺星围礼乐无主宗禋遂微【其一】大哉神圣与时回博【疑作薄】应运而生继天而作龙跃浩荡鹏飞寥廓奄有人宗遂荒天爵【其二】尼山降彩泗濵腾气志匡六合神经万类夹谷登庸中都歴试睿情贯一猷絶四【其三】栖遑教迹寂寞河图违齐出宋歴楚辞吴风衰俗毁礼去朝无麟书巳巻凤徳终孤【其四】杳杳灵命茫茫天秩吾道难衍斯文易失式宣六艺财成四术虚徃实归外堂内室邈矣能仁悠防化主力制羣辟权倾终古陆离彩粲蝉聮茅土陟海轻河登山小鲁【其六】皇家载造神风四极检玉题祥金署徳聿懐圣迹同亨天则廼春【疑作眷】台庭爰升衮职【其七】玉津同金堤茂版智士髙风文翁泽逺甿淳壤沃声和俗愿载啓仁祠遂光儒苑【其八】沉沉壸奥肃肃扃除灵仪若在侍列【一作列侍】如初槐新市宻杏古坛踈楹疑置奠壁似藏书【其九】泛泛寰中悠悠天下徇名则众知音盖寡碝石叅琼迷风乱雅仲尼既没夫何为者【其十】遂州长江县先圣孔子庙堂碑　杨烱
　　法象莫大扵天地变通莫大乎四时悬象着明莫大乎日月备物致用莫大乎圣人夫子讳丘字仲尼鲁国邹人也龙负防帝鸿驱八翼之轩鱼鸟呈文天乙降三分之璧五十二战权舆骤帝之都【一作基】二十七征草昧驰王之业平域中之祸乱扫天下之防刘以盛徳大业之尊当开阶立燧之重及其山崩海竭日薄星回厯数不还讴謡遂逺元子賔周而建国二王之车服可寻上卿翼宋而承家三命之衣冠再袭是故隂阳混合泄符瑞扵平乡宇宙氤氲洒休徴扵阙里龙峻而背月角而雷声有轩帝之殊姿有殷王之异表山开遁甲尼丘落扵紫垣星掌巫咸钩钤坠扵苍陆净光童子来游震【一作姬】旦之郊乾象明灵【一作虚】俯下庖牺之国十五而志学三十而有成申下问扵伯阳屈帝师扵郯子天为木铎九州知发号之期吾岂匏一国有来苏之望常【疑作尝】登委吏稍践中都天下可临诸侯取则以之礼而国定司空之官以成礼以之义而国平司冦之官以成义掌山林扵夏典物得其生听讼狱扵秋官人忘其死大夫乱法仍行两观之诛陪臣执权即问三雍之罪强公室而【集无此字】弱私家叙君臣而【集无此字】明长防用能使牺牲秬鬯不登阛阓之庭羽防旌旄不列坛场之位当是时也三光薄蚀九土分崩夷狄有君中华无主【集作礼】周京赫赫成康之至教蔑闻鲁国岩岩贤圣之余风可坠河图未出吾道不行周流八方经营四海治【集作政】乱运也穷通命也荷天下之至圣仍逄盗跖之军仗天下之至和犹有匡人之逼徳生扵我乐天命而何忧文不在兹临大难而无惧使仁者必信安有伯夷使智者必行安有王子岂三千击水牛蹄不能鼔横海之鳞九万抟风鸡羽不能扇垂天之翼然后上不臣天子下不事诸侯乗殷之辂服周之冕或屈伸于季孟之间或动静扵鱼龙之际下学而上逹将圣而多能博而无名信而好古察殷周之礼乐损益可知观杞宋之文章贤才不足数年学易防羲龙马之图三月闻韶嬀帝凤凰之典信在【集作存】乎徳术【集作行非】数贯于神明【集作四时】意见乎时制作侔扵造化巳所不欲则一言可以终身人之莫违则一言可以亡国恶郑卫之乱雅乐恶利口之覆邦家荣辱定扵枢机褒贬存乎简牍精诚宻召北门【集作辰】开紫掖之星福应全来中极敷云【集作涌之象】之气乃若知幽明之故见天地之心有感而遂通不行而克至年当甲子潜知起汉之萌运【集作音】叶宫啇预察亡秦之兆星移大火追责天司月入阳街【集作纯阳】无劳【集作行无】两备季桓子羵羊之井推木石之祯祥陈惠公集隼之庭验蛮夷之贡赋然后歴三辰而玉歩照四极而金声坐扵缁帷之林浮扵亶州之海门生七十仰天路以无阶弟子三千望宫墙而不入哲人之能事毕矣先王之至徳行矣配乎二象不能迁必至之期叅乎两曜不能稽有【集作有非】常之动南逰楚国遂闻衰凤之歌西狩鲁郊独下伤麟之泣夫子周灵王二十一年冬十月庚子生至鲁哀公十有六年夏四月已丑卒凡享年七十二于今一千余嵗防山頺而梁木壊微言絶而大义乖传飨祀扵百家奉琴书扵十代秦始皇见登床之识【集作识】始乱衣裳鲁恭王看壊壁之书犹闻丝竹汉图起扵六千日赐金之礼载优魏徳行扵五千年刻石之风未冺述文【集作序字】武者皆宪章扵圣人修学校【集有书字】者佥折衷扵夫子自革【集作韦】鞲玉歴毳幕瑶图皇天无皁白之徴戎狄起豺狼之衅摧六律絶笙竽塞师【集作瞽】旷之耳天下之人废其听矣散五彩灭文章胶离朱之目天下之人黜其明矣我髙祖神尧皇帝因三灵之寳厯借万国之欢心风起北方月行中道削平宇宙【集作雷雨】戢干戈扵羊马之年弹压华夷照文物扵龙蛇之代太宗文武圣皇帝升瑶坛扵曲洛受玉版扵平河经天纬地荡海夷岳坐宫而宻转紫微光帝宅之尊戴黄屋以【一作而】深居赤县列【一作袭】神州之贵今上天无私覆道不虚行驭六气而平太阶乗八风而制羣动星连月合层台而有观羽之劳海【一作日】晏河移直茟有书祥之倦封太山而禅梁甫千载同归敞衢室而筑明堂百灵咸秩云行雨施品物流形天尊地卑乾坤定矣若乃虞夏啇周之礼考正朔而三迁东南西北之人混风声而一变环林拂日映髙栁而对扶桑圆海澄天走鲲池而防象浦粤以干封元【一作三非】年有诏追赠夫子为太师咸亨元年又诏州县官司营葺学庙慿风云扵异代照日月扵殊途死者有知殁而无朽如纶如綍大君扵号令之严匪朴匪雕上宰极司存之敬长江令杨公农华隂人也即华山公之孙大将军之子朱宫带地明河一苇之西黄阙中天神岳千花之北山川壮丽扵区宇人物繁多扵海内齐九龙而阔歩一门钟豹变之荣袭五公而长驱四代赫蝉聫之祉出忠入孝诞秀兴贤冠盖城邑池台钟鼔英灵辐凑锵锵万玉之门嘉瑞骈罗济济千金之子是故北方多士太一壮其【集作一壮表乎】魁梧南国仙人中书伟其端雅椅桐可仰丹漆兼【集作重】施照明月扵胸懐吐清风扵襟袖臧武仲之智卞庄子之勇【集作法】可以为大臣矣韩尚书之临八座发迹下邳卓太尉之践三阶来从宻县自操刃入仕闻鲁邑之声解劒分司察丰城之寳气汝隂徐令大号无防河内王君时称未有飞雪千里不能改松栢之心名都十城不能动夷齐之行先是殊方客常【集作】严钜野之兵絶磴奸豪每纵潢池之虣【集作虐】数州常以为【集作久】弊歴政所不能移行人为之聚众【集作扸疑】耕父由其释耒公英谋独断鋭气无前奋一劔而戮元凶驰单车而蹑遗噍道旁牛马并属罗衡县内神明皆称传琰若乃山林猛兽动星象而垂文江汉防甿【集作毗】鼓风飚而作忾城门六闭未防虞吏之灾都市三言终有三君之公雄心裂眦壮髪冲冠按东海之金刀飞北斗之石箭冈峦不扰有符刘孟之城坑穽无虞更似童君之邑自非爱人犹子视物如伤岂能躬斩凶渠亲除灾害与夫赤防不用道被扵瑕丘桴鼓希闻化移扵京洛可同年语哉然后示之以礼仪陈之以庠序兴役鸠工【集无此句】慿三时之闲暇薄赋轻徭视【集作】四野之川原依城负峡青泥险磴斜连白马之闗赤岸长波逺注黄牛之【夹】悬四刀而开益部照参伐扵天光赋三错而辟梁州【集作长江】絶岷【集作防】嶓扵地徳背山临水掩全蜀之膏腴望月占星采公宫之法度丹墙数仞吐纳云霞椽柱三间蔽亏风雨瑠璃晓辟东宫雀目之玳瑁朝悬西汉虵鳞之桷图光芒扵北斗圣质犹生赫符彩扵连珠宏姿可想至扵月衡月凖山额山庭偘偘星文堂堂日角莫不向之如在疑逰北上之山望之俨然似瞩东流之水博士助教某等西州闻望南国英灵骇飞兎扵文跃雕龙扵茟海杨雄博识神逰象系之端李洽幽通思入玑衡之表每至韶光令月朱鸟乗春爽气髙天送厯琼笾玉豆中堂奉先圣之仪石磬金钟南靣习诸侯之礼华阳曽子鼓箧来逰蜀国顔子抠衣请学歌在侧【集作听】还升武骑之台礼乐居前重覩文翁之室祁祁茂徳济济时英圣人千载之风儒者一都之防丞主簿尉某等青田戒露望华盖而长鸣緑地生风下仙阁【一作闾】而直辔大夫贞节还居内史之丞文学明诚【集作经】犹【集作尽】歴南昌之尉乡望姓名等王孙猎骑骋原隰之盘逰公子文锋叙江山之体势符伟明以都官谢职逄有道而相推赵元叔以郡吏从班见司徒而不拜佥以乡闾少事风月多懐命童子扵云台就门人扵相圃冬礼春诗之化再造防川淹中稷下之风一匡二【集作三】蜀若夫平南壮烈沉流水扵裁碑逐北勲庸【集作元勲】登燕山而刻颂庾太尉新亭之墓尚有黄金郑康成通徳之门犹存白瓦况乎功苞大象绩被苍生岂使铭典阙如音尘不嗣是则【集作用】雕墙峻宇列冠盖扵宜城塞陌填街考春秋扵太学小子狂简不知所以裁之夫子之文章今可得言也词曰
　　西昆玉阙南海金堂惟愡惟恍一隂一阳三辰赫赫九土茫茫太极天帝神州地皇骊连上古混沌中央降及轩顼终扵夏商四时玉斗五纬珠囊圣徳千载淳风八荒天开赤箓日照青光识叶金匮兵符玉璜化隆文武泽盛【集作仞】成康天子穆穆诸侯皇皇春秋代谢宗社危亡帝典无【集作垂】象人伦不纲山河命徳天地兴祥礼乐三变文明一匡原承少典祚啓成汤吹律丹凤御符【一作钩】白狼三仁去国再命循墙不有积善其何以昌降灵邹邑诞哲平乡月角摛彩星钤吐芒文行忠信恭俭温良或黙或语能柔能刚学而不厌师亦何常通礼明徳尊贤毁方古之君子昔者明王道叶公旦神交帝唐摄官从事服冕端章示之以徳临之以庄泽如春雨威若秋霜男女斯别尊卑克彰时逄版荡运属凄遑入齐损味居陈絶粮登山极目临水倘佯无道斯隠舍之则藏季孙大赉敬叔揄扬问官郯子受乐师襄神明叶賛雅颂铿锵紫麟遥集丹乌逺翔生灵水火家国舟航功符日用徳叶天长倐嗟崩岳奄叹摧梁昧昧神道悠悠彼苍书开懐宅防识【集作发】登床与代轻重因时弛张氊裘黼黻沙漠坛塲玑衡惨载籍膏肓汾河水白晋野星黄轩电临斗殷雷【集作云】入房九围臣妾八极城隍东序西序上庠下庠粤惟铜墨实号金箱【集作相】灵山地辅徳水天潢芝兰秀出羔鴈成行玉匣孤劒瑶台骕骦惩奸揺【集作挫是】右济猛移蝗风传积石道被沧浪丝言涣汗经葺相望夏井莲植秋窗桂芳綉楹文琰绮缀明珰四注飞阁三休歩廊礼行释菜敬尽明芗图非有若地异空桑伏羲书契女娲笙簧匏土金石珪琮璧璋髙门程郑硕学王杨威仪秩秩宫徴玱玱山栖乌【集作吊】鸟氷宿鸳鸯蜀门荷防江津滥觞落星髙堰明月回塘丹碑不朽清庙无疆








　　文苑英华卷八百四十五
　　钦定四库全书
　　文苑英华巻八百四十六　宋　李昉等　编儒二
　　兖州曲阜县孔子庙碑一首
　　陈留郡文宣王庙堂碑一首
　　许州文宣王新庙碑一首
　　柳州新修文宣王庙碑一首
　　处州孔子庙碑一首
　　书处州韩吏部孔子庙碑阴记一首
　　兖州曲阜县孔子庙碑　　　李　邕
　　尝观元化隂藏上帝造虽道逺不际而运行有符扬大抵宣考神用逮【一作建】人綂之可复补天秩之将頺其揆一也昔蚩尤怙贼厥弟骄兵巨力朋徒合绪连祸则黄帝兴圣首【一作重】出群龙推下济以君人儆勤畧以勘乱逮至横流方割包山其咨转死为鱼鱻食不粒则尧禹并迹振拔殷【一作隠】忧导百川康四国粤若殷礼缺周德微宋公用鄫楚子问鼎则夫子卓立灿然成章辟邦家之正门播今昔之彛宪此天所以不言而成化圣所以有开而必先其若是者乎故夫子之道消息乎两仪夫子之德经营乎三代岂徒小说盖有异闻夫亭之者莫如天借之者莫如地敎之者莫如夫子且沐其亭而不识其道则不如勿生荷其借而不由其德则不如勿运故曰消息乎两仪者也夫博之者莫如文约之者莫如礼行之者莫如夫子且会其文而不扬其业则不如勿传经其礼而不啓其敎则不如勿学上代有以焯序中代有以宗师后代有以丕训故曰经营乎三代者也噫唐虞之美不必至是赞而大者进圣君也夏桀之恶不必至是挤而毁者激庸主【一作君】也伊尹之忠不必至是演而数者勉诚节也赵盾之逆不必至是抑而书者诛贼臣也至若论慈广孝辅仁宠义职此之由于是君臣之位序父子之道明朋友之事兴夫妇之伦得虽朗日开觉膏雨润泽和风清扇安足喻哉借如九皇继綂而政醇千圣同年而道合虽事业广运而理济【一作齐】一时未有薄逰大夫僻居下国德敎既往言满方来庙食列邦不假手于后续君长万叶必归心于素王若此之盛是以腾跨百辟孤絶一人曷成名而可称盖取兴而为大者也我国家儒敎浃宇文思啓【或作戾】天仲吏曹以追尊建礼官而崇祀侯褒圣于人爵尸奠享于国庠是用大起学流锡类孝行敦悦施于万【一作方】国光覆弥于宗三十五代孙嗣褒圣侯璲之子【一作芝子】藏晖洎族贤元亨等或専门硕学【一作儒】罔坠于绪或余波明哲载扬厥声乃相与合谋曰夫墟墓之地礼曰自哀听讼之树诗云勿翦一则遇事遗爱一则感物允怀矧乎大圣烈风吾祖鸿美故国封井旧居川岳欤宜其悚神驰魄膝行膜拜陈斋祭奠严祠树缭垣以设坊刋丰石【一作碑】以为表兖州牧京兆韦君元【一无元字】珪王国周亲人才懿德明啓风绩【一作俗】休有政【或作名】敎长史河南源晋賔字光国贤操孤兴清节特逺纳人以礼成俗于师司马天水狄光昭【一无昭字】字子亮相门开祥【或作祚】雅道踵武闻义必立从事可行录事参军东海徐仲连功曹成阳盖寡【疑】仓曹太原王道淳农杨万石户曹博陵崔少连农扬履【一无此五字】兵曹太原王光超【一无此五字】范阳张博望法曹安定皇甫佺东海徐彦光士曹荥阳郑璋参军扶风窦光训及曲阜县令鴈门田思昭主簿吴兴施文蔚清河晏楷等宦绪通徳儒林秀士升堂覩奥逰圣钦风佥同演成乃共经始其铭【或作词】曰
　　元天隂隲大明灵【一作虚】镜神不利滛物将与正凡曰投艰在此逢圣吞沙荐虐轩皇【一作黄】底定襄陵兆灾夏禹文命周道失序夫子应聘删【一作刋】诗述史盛礼张乐雅颂穆清训词昭灼片言一字劝善惩恶诱进后人啓明先觉六顺勃兴四维【一作敎】皆作元【一作茂】功济古至道维来首出列圣席巻羣才大名震耀广学天开蒸尝匝防【一作宇】诵习【一作声】穷垓帝念居室以光寿宫建侯于嗣环封厥中孙谋不泯祖德斯崇乃刋圣烈用广休风
　　一作皆唐文粹
　　陈留郡文宣王庙堂碑【前篇作记】　　陈兼【又见独孤及集】
　　唐天宝十有一载岁次寿星陈留改文宣王宫【七字前篇作陈留郡重建文宣王庙】郡守河南道采访处置使元公彦冲所以崇德树风敬敎劝学也初公以三务【前篇作农】之隙分命【前篇作务】有司修废功举坠【前篇作堕】礼而此堂也旧规僵【前篇作偪】陋下宇将坏我是以有经始之制冬十月丙午新宫成凡天下有道则文敎大洽为政者克广旧典以尊先圣礼也浚仪令河东裴胜叶恭大猷祗奉成绩乃立石于【前篇作扵】朝廷以旌盛德所庇云
　　有三才然后有刚柔刚柔交而利害作乎其中于是横目蚩蚩天不能节黄帝尧舜氏始以仁义拯溺其流及乎夏商而周监二代有明堂之礼乐敎之首也逮周【集无周字】德下衰王室卑而五覇起彛伦坠而六学缺天将持其木铎以授后圣繇是周公没五百嵗而夫子生云从龙风从虎大道既作天下化成故夫子修诗书以酌虞夏殷周之损益而国风帝典备约鲁史记以书二百四十二年之废典而乱臣贼子惧呜呼【集作呜戯前篇作于戯】不【前篇有有字】大坏何以见圣人之全功乎粤若中都之制立民极也以匡頺风防不为曲两观之法用重典也以去奸雄【集作宄】政不为苛夹谷之会诛无礼也以尊两君刑不为僣三预是邦之政而鲁至于道向使鳯鸟来河图出东周之化其在鲁乎呜呼明王未兴亢龙无辅运匪我与德兮何衰盖其敎【前篇作道】以救物处其顺以安时行藏屈伸与化推移【集有也字】其世衰也掲仁义于天下其世平【集作大来前篇作世衰】也啓土宇于【前篇作于】身后出入百代波流万方孰不日用圣猷钦若祀典然后知素王之德与天地并或曰夫子栖栖于鲁衞陈蔡之间或者其未智欤君子曰是智也圣人与时消息同彼忧患不有匡蒲【前篇作人】之难麟鳯之感何以戒【集作诫】茍合安蒙求【前篇作亨】使达者顺时穷者知命然则巻舒之迹其可究乎弈弈新庙庶人成之有以建诞敷之【前篇作文】德勿亟之化盖黝垩其楹端其服加衅器之等【前篇作数】正当宁之位王命所以宠旧章也两楹之下四科以班兖公东序【前篇作房下同】西向【集作向下同】费侯鄂【前篇作□按会要冉耕封郸侯】侯薛侯徐侯衞侯黎侯吴侯魏侯西序东向其余未入【前篇作于】室者画衣冠于四墉【集本作篇作西牖】配祭所以辨等威也议者谓我邦君于是乎建宏规而播新命修令典而崇明祀讲义以度功【前篇作轨度】懋功以从时训人以成德昭德以合礼六者礼之善物而时有迁邑有改不铭考父之鼎纪奚斯之功是废名也何以示后嗣遂命客卿前封邱县丞泗上陈兼志之
　　此篇见独孤及集而梁肃作及集后序亦云述圣德以扬儒风则陈留郡文宣王庙碑而碑末乃云命陈兼志之肃出及门必不误书疑及命兼代作英华总目明言及作而八百十四巻并此巻重出却病作陈兼未详前巻已删今存于此
　　许州文宣王新庙碑　　　　刘禹锡
　　岁在丙辰元日开成许州牧尚书杜公作文宣王庙暨学舍于兊隅革故而鼎新也前年公受社与钺董淮阳汝南之师八月上丁释菜于宣父之室陋宇荒堦不足回旋已事而叹乃询黄发有乡先生前致辞曰自盗起幽陵许为兵冲连战交椊【集作枰】率无宁嵗耳恱钲鼓不闻歌目不知书不害为智迩来生聚敎养起居祖习一出于军容今幸天子怜许民为择贤侯此人人思治之时也公曰诺吾当先后之于是元年修戎律以通众志次年成郡政以蠲民瘼季年崇敎本以厚民风我言既从乃卜新宫瀷水之濒城池在东登登其杵坎坎其斧绳之墨之凿柄枝梧载涂载奂【集作载塈载涂】黝焉【集作黟焉】陵虚寝庙敞斋宫严閟轩墀厢庑俨雅清洁门庭墙仭望之生敬外饬觚棱中设黼幄向明当宁用王礼也尧头禹身华冠象佩之容取之自邹鲁及门覩奥偶形画像之仪取之自太学宗彛笾豆青黄规矩之器秉周礼也牺牲制【集作时非】币荐献升降之节遵国章也藏经于童檐敛器于处椟讲筵有位鼓箧有室授经有博士督课有助敎指踪有役夫洒扫有庙干公又割隟地为广圃莳其柔蔬而常菹旨蓄之御备舍己俸为子钱权【集作】其孶赢而盐酪釭膏之用给济济莘莘化行风驱家慕恭俭户知敬让父诲其子兄规其弟不逰学堂与挞市同繇是縻勇爵戴鹖冠者往往弭雄姿而观习礼义矜甲胄者知根于忠信服缦胡者不敢侮缝掖敎化之移人也如置邮焉冬十一月许人以新儒宫成来告且乞辞欲行乎远也公名悰字永裕故丞相岐国公之孙岐公弼谐二帝硕学冠天下尝著书二百余篇言礼乐刑政古今损益綂名曰通典藏在石室副行人间今孝孙聿修【集有之字】形乎事业播于声诗懿哉能世其家也禹锡昔年忝岐公门下生四参公府近年牧汝州道许昌躬阅其政故不得让遂铭于丽牲之碑铭曰
　　许介韩魏四征之地兵兴已还其鬭防防亦有儒宫轧于兵间贤侯戾止思乐泮水俾人向学王化之始便地爰相新规郁起庙貌斯严堂皇【一作堂堂】有炜秩秩礼物祁祁冑子入于门墙如造阙里春咏【集作诵】夏载飏【集作扬】淑声风于闾阎浃于郊坰途让班白家尊父兄与化而迁其犹性成昔之委巷相诟交侮今逢亲戚不道媟语昔之连营夸力使酒今遇賔客钦容【集作相对】拱手鲁有泮林鸟革其音许崇学斆民恱其敎镌于圭石以志新庙
　　柳州新修【石本有圣二字】文宣王庙碑
　　柳宗元
　　仲尼之道与王化逺迩惟柳州古为南夷椎髻卉裳攻刼鬭暴虽唐虞之仁不能柔秦汉之勇不能威至于有国始循法度置吏奉贡咸若采衞冠带宪令进用文事学者道尧舜孔子如取诸左右执经书引仁义旋辟唯诺中州之士时或病焉然后知唐之德大以遐孔氏之道尊而明元和十年八月州之庙屋坏几毁神座【石本作位】刺史柳宗元始至大惧不任以坠敎基丁未奠荐法齐时士【一本作事】礼不克施乃合初亚终献三官衣布洎乎【一本作于】嬴财取土木金石征工僦功完旧益新十月乙丑王宫正室成乃安神栖乃正法庭秪会羣吏卜日之吉虔告于王灵曰昔者夫子尝欲居九夷其时门人犹有惑圣言今夫子去代千有余载其敎始行至于是邦人去其陋而本于儒孝父忠君言及礼义又况巍然炳然临而灸之乎惟夫子以神道设敎我今罔敢知钦若兹敎以宁其神追思告诲如在于前茍神之在曷敢不虔居而无陋罔贰昔言申陈严祀永永是尊丽牲有碑刻在庙门
　　处州孔子庙碑【前篇作记】　　　　韩　愈
　　自天子至郡邑守长通得祀而徧天下者唯社稷与孔子为【前篇作焉】然【前篇有而字】社祭土稷祭谷而勾龙与弃乃其佐享非有【石本前篇并作其】専主又其位所不屋而坛岂如孔子用王者事【文粹集注并作礼】巍然当座以门人为配自天子已【或作以集本前篇作而】下北面跪荐【二字集作拜跪荐祭】进退诚敬礼如视【石本作亲】弟子者勾龙弃以功孔子以徳固自有次第哉自古多有以功德【集注作续】得其位者不得常祀勾龙弃孔子皆不得位而得常祀然其祀事【前篇作者】皆不如孔子之盛所谓生人已【集作民以】来未有如孔【集作夫】子者其贤过于尧舜逺者此其效欤郡邑皆有孔子庙或不能【前篇作得】修事虽设博士弟子或役于有司名存实亡失其所业独处州刺史邺侯李繁至官能以为先既新作孔子庙又令【集作命】工改其【石本无其字】顔子【四字集作改为顔囘】至子夏十人像其余六十【前篇有二字】子及后大儒公羊髙左丘明孟轲荀况【或作卿】伏生毛公韩生董生髙堂生扬雄郑等数十人皆图之壁选博士弟子皆如【集本文粹作必省】其人又为置【三字集作说】讲堂敎之行礼肄习其中【前篇有又为二字】置本钱廪米令可继处以【前篇有守字】庙宇【集本文粹作守庙】成躬率【前篇有羣字】吏及博士弟子入学行释奠【集本文粹并作菜】礼耆老叹嗟其子弟皆兴于学邺侯尚文其于古记无不贯达故其为政知所先后可歌也已词曰【二字前篇作乃作诗曰】
</div>
    <div class="pagination">
<a href="文苑英华_page590.html">上一页</a><span>...</span><a href="文苑英华_page586.html">586</a><a href="文苑英华_page587.html">587</a><a href="文苑英华_page588.html">588</a><a href="文苑英华_page589.html">589</a><a href="文苑英华_page590.html">590</a><span class="current-page">591</span><a href="文苑英华_page592.html">592</a><a href="文苑英华_page593.html">593</a><a href="文苑英华_page594.html">594</a><a href="文苑英华_page595.html">595</a><a href="文苑英华_page596.html">596</a><span>...</span><a href="文苑英华_page592.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
