<!DOCTYPE html>
<html>
 <head>
  <meta charset="utf-8"/>
  <title>
   文选 - 第 46 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 46 页/共 102 页
  </h1>
  <div class="content">
   阮步兵袁宏竹林名士传曰：阮籍以步兵校尉缺，厨中有数斛酒，乃求为校尉。大将军甚奇爱之。
　　阮公虽沦迹，识密鉴亦洞。广雅曰：沦，没也。识，心之别言。湛然不动谓之心，分别是非谓之识。广雅曰：鉴，照也。洞，深也。沈醉似埋照，寓辞类托讽。臧荣绪晋书曰：籍拜东平相，不以政事为务，沈醉日多。善属文论，初不苦思，率尔便成。作五言诗咏怀八十余篇，为世所重。班固汉书述曰：寓言丽，托讽终始。长啸若怀人，越礼自惊众。魏氏春秋曰：籍少时常游苏门山，有隐者，莫知姓名，籍从与谈太古无为之道，及论五帝三王之义，苏门生萧然曾不经听，籍乃对之长啸，清韵响亮，苏门生逌尔而笑。籍既降，苏门生亦啸，若鸾凤之音焉。毛诗曰：嗟我怀人。孙盛晋阳秋曰：阮籍嫂尝归家，籍相见与别。或以礼讥之，籍曰：礼岂为我设邪？嵇康司马长卿赞曰：长卿慢世，越礼自放。贾逵国语注曰：越，踰也。物故不可论，途穷能无恸？臧荣绪晋书曰：阮籍踓放诞不拘礼教，发言玄远，口不评论臧否人物。魏氏春秋曰：籍时率意独驾，不由径路，车迹所穷，輙恸哭而返。
　　嵇中散
　　中散不偶世，本自餐霞人。孙盛晋阳秋曰：嵇康性不偶俗。吕氏春秋曰：沈君筮谓孙叔敖曰：耦世接俗，子不如我。霞，谓仙也。楚辞曰：漱正阳而含朝霞。司马相如大人赋曰：呼吸沆瀣朝霞。形解验默仙，吐论知凝神。顾凯之嵇康赞曰：南海太守鲍靓，通灵士也。东海徐宁师之。宁夜闻静室有琴声，怪其妙而问焉，靓曰：嵇叔夜。宁曰：嵇临命东市，何得在兹？靓曰：叔夜迹示终而实尸解。桓子新论曰：圣人皆形解仙去，言死，示民有终。孙绰嵇中散传曰：嵇康作养生论，入洛，京师谓之神人。向子期难之，不得屈。庄子曰：藐姑射之山，有神人居焉，其神凝。郭象曰：行若曳枯木，心若聚死灰，是其神凝也。广雅曰：疑，定也。立俗迕流议，寻山洽隐沦。竹林七贤论曰：嵇康非汤、武，薄周、孔，所以迕世。尔雅曰：迕，逆犯也，五故切。非有先生论曰：欲闻流议。神仙传曰：王烈年已二百三十八岁，康甚爱之，数与共入山游戏采药。桓子新论曰：天神人五，二曰隐沦。鸾翮有时铩，龙性谁能驯？嵇康别传曰：康美音气，好容色，龙章凤姿，天质自然。淮南子曰：飞鸟铩羽。许慎曰：铩，残羽也。左氏传曰：刘累学扰龙于豢龙氏。服虔汉书注曰：扰，驯也。铩，所例切。
　　刘参军袁宏竹林名士传曰：刘灵为建威参军。
　　刘灵善闭关，怀情灭闻见。言道德内充，情欲俱闭，既无外累，故闻见皆灭。臧荣绪晋书曰：灵潜嘿少言。老子曰：善闭者无关键而不可开。王弼曰：因物自然，不设不施，故不用关键绳约而不可开解。说文曰：怀，藏也。庄子，广成子曰：目无所见，耳无所闻，汝神游守形，形乃长生。夫鼓锺不足欢，荣色岂能眩？锺鼓以悦耳，荣色以悦目，今闻见既灭，声色俱丧，故鼓锺不足以为欢，岂荣色之能眩也。贾逵国语注曰：眩，惑也，户徧切。韬精日沈饮，谁知非荒宴？广雅曰：韬，藏也。贾逵国语注曰：精，明也。臧荣绪晋书曰：灵常乘鹿车，携一壶酒，尚书曰：羲和沈湎于酒。孔安国曰：沈，谓醉冥也。毛诗曰：好乐无荒。郑玄曰：荒，废乱也。颂酒虽短章，深衷自此见。颂酒，卽酒德颂也。衷，谓中心也。苍颉篇曰：衷，别外之辞也。
　　阮始平袁宏竹林名士传曰：阮咸，字仲容，籍之兄子也。与籍俱为竹林之游。官止始平太守。
　　仲容青云器，实禀生民秀。青云，言高远也。史记，太史公曰：夫闾巷之人，欲砥行立名者，非附青云之士，恶能施于后代哉！礼记曰：人者五行之秀。广雅曰：秀，美也。达音何用深？识微在金奏。傅畅晋诸公赞曰：中护军长史阮咸唱议，荀勖所造乐，声高则悲，亡国之音哀以思，今声不合雅，惧非德政中和之善，必古今长短之所致。后掘地得古铜尺，岁久欲腐坏，以此尺度于勖，今尺短四分，时人明咸为解。班固匈奴传赞曰：远见识微。周官曰：锺师掌金奏，凡乐事以锺鼓奏九夏。杜预左氏传注曰：击锺而奏乐。郭弈已心醉，山公非虚觏。名士传曰：阮咸哀乐至过绝于人。太原郭弈见之心醉，不觉叹服。列子曰：有神巫自齐而来，处于郑，命曰季咸，列子见之而心醉。向秀曰：迷惑其道也。山涛启事曰：咸若在官之职，必妙绝于时。郑玄毛诗笺曰：觏，见也。屡荐不入官，一麾乃出守。曹嘉之晋纪曰：山涛举咸为吏部郎，三上，武帝不能用也。尚书曰：学古入官。麾，指麾也。言为勖所指麾也。傅畅诸公赞曰：勖性自矜，因事左迁咸为始平太守。
　　向常侍
　　向秀甘淡薄，深心托豪素。说文曰：淡薄，味也。文赋曰：唯豪素之所拟。探道好渊玄，观书鄙章句。谓注庄子也。世说曰：初注庄子者数十家，莫能究其指要。向秀于旧注外为解义，妙析奇致，大畅玄风。王逸姘蚩曰：穷圣人之秘奥，测六义之渊玄。王逸楚辞注曰：鄙，耻也。汉书曰：费直治易，长于卦筮，无章句。交吕既鸿轩，攀嵇亦凤举。向秀别传曰：秀常与嵇康偶锻于洛邑，与吕子灌园于山阳，收其余利以供酒食之费。王仲宣赠蔡子笃诗曰：归鴈载轩。轩，飞貌。张衡髑髅赋曰：星回日运，凤举龙骧。流连河里游，恻怆山阳赋。汉书，班伯曰：式号式謼，大雅所以流连也。服虔曰：荒，乐也。魏氏春秋曰：康寓居河内之山阳，与河内向秀相友善，游于竹林。思旧赋曰：济黄河以泛舟，经山阳之旧居。
　　文选考异
　　注「咏刘伶曰」　案：「伶」当作「灵」。各本皆误。袁、茶陵二本后正文亦作「伶」，详其注中凡所载五臣曰则为「伶」字，而善注三见，仍皆为「灵」字。然则必五臣「伶」、善「灵」而失着校语。尤所见正文独不误，此处因向同善注而乱耳。又案：二本酒德颂注，亦善是「灵」字，五臣是「伶」字。
　　注「天神人五」　陈云「神」上脱「下」字，是也。各本皆脱。
　　注「汝神游守形」　袁本、茶陵本「游」作「将」，是也。
　　注「声高则悲」　何校「高」下添「声高」二字，陈同，茶陵本有。案：尤本此处修改，以字数计之，盖初刻重一「高」字，是也。袁本无，与修改者同。
　　注「阮咸哀乐至」　袁本、茶陵本「至」下有「到」字，是也。
　　咏史五言
　　鲍明远
　　五都矜财雄，三川养声利。汉书曰：王莽于五都立均官，更名雒阳、邯郸、临淄、宛、成都市长，皆为五均司市帅。郑玄尚书大传注曰：矜，夸也。汉书曰：班壹当孝惠、高后时，以财雄边。战国策云：张仪曰：争名于朝，争利于市。今三川周室，天下之朝市。韦昭曰：有河、洛、伊，故曰三川。百金不市死，明经有高位。史记，陶朱公曰：吾闻千金之子，不死于市。汉书夏侯胜常谓诸生曰：士病不明经，经术苟明，其取青紫如俯拾地芥。京城十二衢，飞甍各鳞次。西都赋曰：立十二之通门。吴都赋曰：飞甍舛互。李尤辟雍赋曰：攒罗鳞次。仕子彯华缨，游客竦轻辔。七启曰：华组之缨。楚辞曰：竦余驾乎八冥。广雅曰：竦，上也。明星晨未稀，轩盖已云至。毛诗曰：明星有烂。郑玄曰：明，烂然也。说文曰：希，疎也。希与稀通。说苑曰：翟璜乘车载华盖，田子方怪而问之，对曰：吾禄厚，得此轩盖。尚书中候曰：青云浮至。宾御纷飒沓，鞍马光照地。孔安国尚书传曰：御，侍也。吴质答东阿王书曰：情踊跃于鞌马。寒暑在一时，繁华及春媚。周易曰：日月运行，一寒一暑。应璩与曹长思书曰：春生者，繁华也。君平独寂漠，身世两相弃。言身弃世而不仕，世弃身而不任。汉书曰：蜀有严君平，卜于成都市，日阅数人，得百钱足自养，则闭肆下帘而授老子。楚辞曰：野寂寞其无人。庄子曰：夫欲勉为形者，莫如弃世，弃世则无累矣。
　　文选考异
　　注「野寂寞其无人」　案：「寞」当作「漠」，正文作「漠」，后赴洛诗「寂漠声必沈」，袁、茶陵二本云善作「漠」，五臣作「寞」，是其大较也。此正文二本皆作「寞」，而不着校语，非。
　　咏霍将军北伐五言
　　虞子阳虞羲集序曰：羲字子阳。会稽人也。七岁能属文。后始安王引为侍郎，寻兼建安征虏府主簿功曹，又兼记室参军事。天监中卒。
　　拥旄为汉将，汗马出长城。班固涿邪山祝文曰：仗节拥旄，钲人伐鼓。汉书公孙弘曰：臣愚驽无汗马之劳。史记曰：秦使蒙恬筑长城。长城地势崄，万里与云平。凉秋八九月，虏骑入幽并。宋子候诗曰：高秋八九月，白露变为霜。飞狐白日晚，瀚海愁阴生。汉书，郦食其曰：距飞狐之口。臣瓒曰：飞狐在代郡西南，塞名。汉书曰：霍去病率师登临瀚海。如淳曰：瀚海，海名。说文曰：阴云覆日。羽书时断绝，刁斗昼夜惊。羽书，卽羽檄也。楚汉春秋曰：黥布反，羽书至，上大怒。汉书曰：李广行无部曲，不击刁斗自卫。孟康曰：以铜作鐎，受一斗，昼炊饮食，夜击持行，名曰刁斗，今在荥阳库中。刁音雕。鐎音遥。乘墉挥宝剑，蔽日吊高旍。周易曰：乘其墉，弗克攻。杜预左氏传注曰：乘，登也。广雅曰：挥，动也。越绝书曰：楚王使风湖子、欧冶子、干将作剑，曰太阿。晋、郑闻而求之，不得，围楚之城，三年不解。于是楚王引太阿之剑，登城而麾之，三军为之破败。史记曰：陆贾宝剑直百金。楚辞曰：旌蔽日兮歊若云。云屯七萃士，鱼丽六郡兵。晋陆机从军行曰：胡马如云屯。穆天子传曰：天子赐七萃之士。郭璞曰：萃，聚也。亦犹传有七舆大夫，皆众聚集有智力者为王爪牙也。左氏传曰：王伐郑，郑原繁为鱼丽之阵。汉书曰：赵充国以六郡良家子善骑射，补羽林。服虔曰：金城、陇西、天水、安定、北地、上郡也。胡笳关下思，羌笛陇头鸣。李陵书曰：胡笳互动。沈约宋书有胡汉旧筝笛录，有曲不记所出。长笛赋曰：近世双笛从羌起。骨都先自詟，日逐次亡精。汉书，匈奴有骨都侯。又曰：匈奴詟焉。文颖曰：恐，惧也。詟，之涉切。汉书，匈奴有日逐王。西京赋曰：丧精亡魂。玉门罢斥候，甲第始修营。汉书曰：龙勒有玉门关。又曰：李广远斥候，未尝遇害。又曰：赐霍光甲第一区。又曰：上为霍去病治第，令视之，对曰：匈奴未灭，臣无以家为！位登万庾积，功立百行成。论语曰：子华使于齐，冉子为其母请粟，子曰：与之庾。包咸曰：十六斗为庾。百行，已见上文。天长地自久，人道有亏盈。老子曰：天长地久。庄子曰：天与地无穷，人死者有时。尔雅曰：亏，毁也。未穷激楚乐，已见高台倾。楚辞曰：宫庭震惊发激楚。王逸曰：激楚，清声也。言乐众并会，复作激楚之声也。桓子新论琴道：雍门周说孟尝君曰：禾秋万岁后，高台既已倾，曲池又已平。当令麟阁上，千载有雄名！汉书，甘露三年，单于始入朝，上思股肱之美，乃图画其人于麒麟阁，法其形貌，叙其姓名。
　　文选考异
　　注「楚王使风湖子」　陈云别本「湖」作「胡」。案：今未见七命注引作「胡」。考越绝书今本作「胡」，吴越春秋作「湖」，他书所引互有出入耳。
　　　百一
　　百一诗五言　张方贤楚国先贤传曰：汝南应休琏作百一篇诗，讥切时事，徧以示在事者，咸皆怪愕，或以为应焚弃之，何晏独无怪也。然方贤之意，以有百一篇，故曰百一。李充翰林论曰：应休琏五言诗百数十篇，以风规治道，盖有诗人之旨焉。又孙盛晋阳秋曰：应璩作五言诗百三十篇，言时事颇有补益，世多传之。据此二文，不得以一百一篇而称百一也。今书七志曰：应璩集谓之新诗，以百言为一篇，或谓之百一诗。然以字名诗，义无所取。据百一诗序云：时谓曹爽曰：公今闻周公巍巍之称，安知百虑有一失乎？百一之名，盖兴于此也。
　　应璩文章录曰：璩字休琏，博学好属文，明帝时历官散骑侍郎。曹爽多违法度，璩为诗以讽焉。典着作，卒。文章志曰：璩，汝南人也。诗序曰：下流，应侯自诲也。
　　下流不可处，君子慎厥初。论语曰：纣之不善，不如是之甚也，是以君子恶居下流，天下之恶皆归焉。尚书，仲虺曰：慎厥终，惟其始。名高不宿着，易用受侵诬。韩子曰：说之以名高。史记曰：灌夫亦得窦婴通列侯宗室为名高。三略曰：侵诬下民，国内諠哗。前者隳官去，有人适我闾。高唐赋曰：长吏隳官，贤士失志。田家无所有，酌醴焚枯鱼。汉书，杨恽书曰：田家作苦。蔡邕与袁公书曰：酌麦醴，燔干鱼，欣然乐在其中矣。问我何功德，三入承明庐。璩初为侍郎，又为常侍，又为侍中，故云三入。陆机洛阳记曰：吾常怪谒帝承明庐，问张公，张公云：魏明帝在建始殿，朝会皆由承明门。然直庐在承明门侧。所占于此土，是谓仁智居。言今所占之土，是谓仁智之所居乎？亦问者之辞也。尔雅曰：隐，占也。郭璞曰：隐度之也。占，之盐切。论语曰：智者乐水，仁者乐山。文章不经国，筐箧无尺书。典论论文曰：文章经国之大业。新序，孙叔敖曰：府库之藏金玉，筐篚之橐简书。说文曰：筐箧，笥也，口颊切。汉书曰：广武君曰：奉咫尺之书以使燕。用等称才学，往往见叹誉？言文章既不经国，筐箧又无尺书，乃用何等而称才学，往往而见誉？问者之辞也。避席跪自陈，贱子实空虚。孝经曰：曾子避席。汉书曰：王邑请召宾，邑称贱子。宋人遇周客，惭愧靡所如。言己妄窃崇班，心常怀耻，类宋人之遇周客，惭愧而无所如。阚子曰：宋之愚人，得燕石于梧台之侧，藏之以为大宝。周客闻而观焉。主人斋七日，端冕玄服以发宝，革匮十重，巾十袭，客见免而掩口，卢胡而笑曰：此特燕石也，其与瓦甓不殊。主人大怒曰：商贾之言，医匠之心。藏之愈固，守之弥谨。杜预左氏传曰：如，从也。
　　文选考异
　　注「筐箧笥也」　案：「筐」字不当有。后任彦升哭范仆射、谢惠连捣衣注引皆无，可证。各本皆衍。
　　注「免而掩口」　袁本、茶陵本「免」作「俛」，是也。
　　　游仙
　　
　　游仙诗五言
　　何敬宗臧荣绪晋书曰：何劭，字敬宗，陈国人也。博学多闻，善属篇章。初为相国掾，稍迁尚书左仆射，薨。
　　青青陵上松，亭亭高山柏。古诗曰：青青陵上柏。刘公干赠从弟诗曰：亭亭山上松。亭亭，高貌。光色冬夏茂，根柢无凋落。庄子曰：受命于地，唯松柏独在，冬夏青青。尔雅曰：柢，本也。焦贡易林曰：温山松柏，常茂不凋落。吉士怀贞心，悟物思远托。扬志玄云际，流目瞩岩石。尚书曰：庶常吉士。七启曰：抗志云际。思玄赋曰：流目眺夫衡阿。羡昔王子乔，友道发伊洛。迢递陵峻岳，连翩御飞鹤。列仙传曰：王乔者，周灵王太子晋也，好吹笙作凤鸣，游伊、洛之间，道人浮丘公接以上嵩高山，三十余年后，求之于山上，见桓良曰：告我家，七月七日，待我于缑山头。果乘白鹤驻山头，望之不得到，举手谢时人。数日而去。立祠缑氏山下。文子曰：三皇五帝，轻天下，细万物，上与道为友，下与化为人。张湛曰：上能友于道。友或为反。吕氏春秋曰：君子反道以修德。思玄赋曰：缤连翩兮纷暗暧。说文曰：御，使马也。抗迹遗万里，岂恋生民乐？广雅曰：抗，举也。楚辞曰：悲申屠之抗迹。长怀慕仙类，眩然心绵邈。王逸楚辞注曰：绵绵，细微之思也。又曰：邈，远也。
　　文选考异
　　何敬宗　袁本、茶陵本「宗」作「祖」，注同。案：此似所见不同，然「祖」字是也。赠张华诗杂诗皆作「祖」。傅长虞赠诗序亦作「祖」，皆可证。
　　注「列仙传曰」下至「立祠缑氏山下」　此一百字袁本无。茶陵本有。案：盖善自作「王子乔已见游天台山赋」，袁脱去此一句耳。茶陵例复出，未可为据。
　　眩然心绵邈　案：「眩」当作「眇」。袁本、茶陵本作「眇」，云善作眩。今详善注非有明文，「眩」字于义无取，当是传写之讹耳。各本所见皆非。
　　游仙诗七首五言　凡游仙之篇，皆所以滓秽尘网，锱铢缨绂，霞倒景，饵玉玄都。而璞之制，文多自叙。虽志狭中区，而辞无俗累，见非前识，良有以哉！
　　郭景纯
　　京华游侠窟，山林隐遯栖。西京赋曰：都邑游侠，张、赵之伦。庄子曰：徐无鬼见魏武侯，武侯曰：先生居山林久矣。郭璞山海经注曰：山居为栖。又曰：遯者，退也。周易曰：龙德而隐，遯世无闷。朱门何足荣？未若托蓬莱。东方朔十洲记曰：臣故舍韬隐而赴王庭，藏养生而侍朱门矣。史记曰：李少君谓武帝曰：臣常游海上，见安期生仙者，通蓬莱中也。临源挹清波，陵岗掇丹荑。毛苌诗传曰：挹，斟也。又曰：掇，拾也，都活切。本草经曰：赤芝，一名丹芝，食之延年。凡草之初生，通名曰荑，故曰丹荑。灵溪可潜盘，安事登云梯。灵溪，溪名也。庾仲雍荆州记曰：大城西九里有灵溪水。云梯，言仙人升天，因云而上，故曰云梯。墨子曰：公输般为云梯，必取宋。张湛列子注曰：班，输为梯，可以陵虚。漆园有傲吏，莱氏有逸妻。史记曰：庄子者，蒙人也，名周，尝为蒙漆园吏。楚威王闻庄周贤，使使厚币迎，许以为相。庄周笑谓楚使者曰：亟去，无污我。列女传曰：莱子逃世，耕于蒙山之阳。或言之楚，楚王遂驾至老莱之门。楚王曰：守国之孤，愿变先生。老莱曰：诺。妻曰：妾之居乱世，为人所制，能免于患乎？妾不能为人所制！投其畚而去。老莱乃随而隐。进则保龙见，退为触藩羝。进，谓求仙也；退，谓处俗也。周易曰：九二，见龙在田，龙德而正中者也。又曰：羝羊触藩，羸其角不能退，不能遂无攸利。高蹈风尘外，长揖谢夷齐。左氏传曰：鲁人之皋，使我高蹈。庄子曰：孔子彷徨尘垢之外。说文曰：谢，辞别也。史记曰：伯夷、叔齐，孤竹君之子也。父欲立叔齐，及卒，叔齐让伯夷，伯夷曰：父命也。遂逃去。叔齐亦不肯立而逃。义不食周粟，隐于首阳山。
　　青溪千余仞，中有一道士。庾仲雍荆州记曰：临沮县有青溪山，山东有泉，泉侧有道士精舍。郭景纯尝作临沮县，故游仙诗嗟青溪之美。云生梁栋间，风出窗户里。借问此何谁？云是鬼谷子。史记曰：苏秦东事师于齐而习于鬼谷先生。徐广曰：颍川阳城有鬼谷。鬼谷子序曰：周时有豪士隐于鬼谷者，自号鬼谷子，言其自远也。然鬼谷之名，隐者通号也。翘迹企颍阳，临河思洗耳。广雅曰：翘，举也。吕氏春秋曰：昔尧朝许由于沛泽之中，请属天下于夫子，许由遂之颍川之阳。琴操曰：尧大许由之志，禅为天子。由以其言不善，乃临河而洗其耳。阊阖西南来，潜波涣鳞起。阊阖风已见西京赋。高诱曰：兑为阊阖风。周易曰：风行水上涣。灵妃顾我笑，粲然启玉齿。灵妃，宓妃也。毛诗曰：顾我则笑。郑玄曰：顾，犹视也。谷梁传曰：军人粲然皆笑。庄子曰：女商谓徐无鬼曰：吾所以说君者，吾未尝启齿。司马彪曰：启齿，笑也。蹇修时不存，要之将谁使？楚辞曰：吾令丰隆乘云兮，求宓妃之所在；解佩纕以结言兮，吾令蹇修以为理。王逸曰：古贤蹇修而媒理也。广雅曰：将，欲也。
　　翡翠戏兰苕，容色更相鲜。言珍禽芳草，递相辉映，可悦之甚也。兰苕，兰秀也。绿萝结高林，蒙笼盖一山。陆机毛诗草木疏曰：松萝蔓松而生，枝正青。毛诗曰：茑与女萝，施于松柏。毛苌曰：女萝，松萝也。中有冥寂士，静啸抚清弦。冥，玄默也。放情陵霄外，嚼挹飞泉。楚辞曰：放游志乎云中。淮南子曰：大丈夫乘云陵霄，与造化逍遥。魏文帝典论曰：饥琼，渴饮飞泉。赤松临上游，驾鸿乘紫烟。列仙传曰：赤松子者，神农时雨师也。服水玉，教神农，能入火不烧。至昆仑山上，常止西王母石室中，随风雨上下。汉武内传，王母侍者歌曰：遂乘万龙椿，驰骋眄九野。嵇康答难曰：偓佺以柏实方目，赤松以水玉乘烟。古白鸿颂曰：兹亦耿介，矫翮紫烟。左挹浮丘袖，右拍洪崖肩。列仙传曰：浮丘公接王子乔以上嵩高山。说文曰：拍，拊也，普白切。西京赋曰：洪崖立而指麾。神仙传曰：卫叔卿与数人博，其子度曰：向与博者为谁？叔卿曰：是洪崖先生。借问蜉蝣辈，宁知龟鹤年？大戴礼夏小正曰：蜉蝣朝生而暮死。养生要论曰：龟鹤寿有千百之数，性寿之物也。道家之言，鹤曲颈而息，龟潜匿而噎，此其所以为寿也。服气养性者法焉。
　　六龙安可顿，运流有代谢。楚辞曰：贯鸿蒙以东朅兮，维六龙于扶桑。王逸曰：结我车辔于扶桑以留日，幸得延年寿也。庄子，黄帝曰：阴阳四时运行，各得其序，淮南子曰：二者代谢舛驰。高诱曰：代，更也。谢，叙也。时变感人思，已秋复愿夏。尔雅曰：感，动也。淮海变微禽，吾生独不化。国语，赵简子叹曰：雀入于海为蛤，雉入于淮为蜃，鼋鼍鱼，莫不能化，唯人不能，哀夫！虽欲腾丹溪，云螭非我驾。魏文帝典论曰：夫生之必死，成之必败。然而惑者，望乘风云，冀与螭龙共驾，适不死之国。国卽丹溪，其人浮游列缺，翶翔倒景，然死者相袭，丘垄相望，逝者莫反，潜者莫形，足以觉也。愧无鲁阳德，回日向三舍。淮南子曰：鲁阳公与韩遘难，战酣日暮，援戈而麾之，日为之反三舍。许慎曰：二十八宿，一宿为一舍。临川哀年迈，抚心独悲咤。论语，子在川上曰：逝者如斯。尚书曰：日月逾迈。孔安国曰：如日月之并过。仪礼曰：妇人拊心不哭。咤，叹声也。楚辞曰：忧不暇兮寝食，咤增叹兮如雷。
　　逸翮思拂霄，迅足羡远游。逸、迅、思、拂霄及远游，以喻仙者愿轻举而高蹈。清源无增澜。安得运吞舟？清源不能行运吞舟之鱼，以喻尘俗不足容乎仙者。刘公干赠徐干诗曰：方塘含清源。楚辞曰：溪谷崭岩水增波。韩诗外传，孟子曰：夫吞舟之鱼，不居潜泽；度量之士，不居污世。珪璋虽特达，明月难闇投。珪璋、明月，皆喻仙也。言珪璋虽有特达之美，而明月皆喻难闇投，以喻仙者虽有超俗之誉，非无捕影之讥。礼记，孔子曰：珪璋特达，德也。邹阳上书曰：明月之珠，夜光之璧，以闇投人于道，众莫不案剑相眄者。潜颖怨青阳，陵苕哀素秋。言世俗不娱求仙，而怨天施之偏，又叹浮生之促，类潜颖怨青阳之晚臻。陵苕哀素秋之早至也。潜颖，在幽潜而结颖也。邹润甫游仙诗曰：潜颖隐九泉，女萝缘高松。义与此同。尔雅曰：春为青阳。又曰：苕，陵苕也。素秋已见上文。悲来恻丹心，零泪缘缨流。悲俗迁谢，故恻心流涕。周易曰：谓我心恻。诸葛亮与李平教曰：详思斯戒，明吾丹心。淮南子曰：雍门子以哭见孟尝君，流涕沾缨。
　　杂县寓鲁门，风暖将为灾。国语曰：海鸟曰爰居，止于鲁东门外三日，臧文仲使国人祭之。展禽曰：越哉臧文仲之为政也。今海鸟至，已不知而祀之，以为国典，难以言仁且知矣。今兹海其有灾乎？夫广川之鸟兽，常知风而避其灾也。是岁也，海多大风，冬暖。文仲曰：信吾过也。贾逵注曰：爰居，杂县也。吞舟涌海底，高浪驾蓬莱。神仙排云出，但见金银台。吞舟之鱼，已见上文。汉书，齐威、宣、燕昭使人入海，求蓬莱、方丈、瀛州。此三神山者，仙人及不死之药皆在焉，而黄金白银为宫阙，未至望之如云。陵阳挹丹溜，容成挥玉杯。列仙传曰：陵阳子明者，铚乡人也。好钓鱼。于涎溪钓得白鱼，肠中有书，教子明服食之法。子明遂上黄山，采玉石脂服之。三年，龙来迎去。抱朴子曰：流丹者，石芝赤精，盖石流黄之类也。事见太一玉英。列仙传曰：容成公者，自称黄帝师，见于周穆王，能善补导之事，发白复黑，齿落复生。事老子，亦云老子师。挥，谓以手挥之。神仙传曰：茅君学道于齐，不见使人，金案玉杯，自来人前。姮娥扬妙音，洪崖颔其颐。淮南子曰：羿请不死之药于西王母，常娥窃而奔月。许慎曰：常娥，羿妻也。逃月中。盖虚上夫人是也。史记，苏秦曰：妙音美人，以充后宫。洪崖，已见上。列子曰：颔其颐则歌合律。广雅曰：颔，动也，五感切。升降随长烟，飘飖戏九垓。列仙传曰：宁封子者，黄帝时人也。积火自烧，而随烟上下。淮南子曰：卢敖游乎北海，至于蒙谷之上，见一士焉。卢敖仰视之，乃与语曰：唯敖为背羣离党，穷观于六合之外者，非敖而已。今卒覩夫子，于是始可与敖为交乎？士笑曰：今子游始于此，而语穷六合，岂不亦远哉！然子处矣，吾与汗漫期于九垓之上，吾不可以久居。士举臂而竦身，遂入云中。卢敖视之，弗见乃止。奇龄迈五龙，千岁方婴孩。郑玄礼记注曰：龄，年也。遁甲开山图，荣氏解曰：五龙，皇后君也。昆弟五人，皆人面而龙身。长曰角龙，木仙也；次曰征龙，火仙也；次曰商龙，金仙也；次曰羽龙，水仙也；次曰宫龙，土仙也。父与诸子同得仙，治在五方。孔安国论语注曰：方，比方也。释文曰：人初生曰婴儿。说文曰：孩，小儿笑也。燕昭无灵气，汉武非仙才。燕昭使人入海求蓬莱，已见上文。汉武内传，西王母曰：刘彻好道，然形慢神秽。虽当语之以至道，殆恐非仙才也。
　　晦朔如循环，月盈已见魄。说文曰：朔，月一日始也。晦，月尽也。尚书大传曰：三王之统，若循连环。礼记曰：四时和而后月生，是以三五而盈，三五而阙。尚书曰：惟三月哉生魄。孔安国曰：十六日明消而魄生也。蓐收清西陆，朱羲将由白。礼记曰：孟秋之月，其神蓐收。司马彪续汉书曰：日行北陆谓之冬，西陆谓之秋。朱羲，日也。楚辞曰：吾令羲和弭节兮。王逸曰：羲和，日御也。河图曰：立秋、秋分，月从白道。汉书云：月有九行，立秋、秋分，西从白道。左传曰：分同道，谓春分、秋分，日月同道也。寒露拂陵苕，女萝辞松柏。淮南子曰：斗指辛则寒露。陵苕，已见上文。毛诗曰：茑与女萝，施于松柏。毛苌曰：茑，寄生也。女萝，松萝也。蕣荣不终朝，蜉蝣岂见夕？潘岳朝菌赋序曰：朝菌者，时人以为蕣华，庄生以为朝菌。其物向晨而结，绝日而殒。毛苌诗传曰：蜉蝣朝生夕死。圆丘有奇草，钟山出灵液。外国图曰：圆丘有不死树，食之乃寿。东方朔十州记曰：北海外有钟山，自生千岁芝及神草。灵液，谓玉膏之属也。曹植苦寒行曰：灵液飞波，兰桂参天。王孙列八珍，安期炼五石。王孙列八珍以伤生，安期炼五石以延寿，言优劣殊也。汉书，漂母谓韩信曰：吾哀王孙而进食。周礼曰：食医掌和王八珍之齐。列仙传曰：安期生自言千岁。抱朴子曰：五石者，丹砂、雄黄、白矾石、曾青、石也。长揖当涂人，去来山林客。当涂，卽当仕路也。汉书，武帝制曰：守文法以戴翼其世者甚众。山林，已见上文。孟子曰：公孙丑问曰：夫子当路于齐，管、晏之功，可复许乎？赵岐曰：当仕路也。
　　文选考异
　　注「而辞无俗累」　案：「无」当作「兼」。各本皆讹。
　　注「郭璞山海经注曰山居为栖又曰遯者退也周易曰龙德而隐遯世无闷」　陈云「又曰遯者退也」此六字当在「遯世无闷」下，「郭璞山海经注曰山居为栖」此十一字又当在「退也」句下。案：所校是也。各本皆倒。盖「周易曰」十一字与「郭璞」云云十一字，互换其处耳。
　　注「妾之居乱世」　袁本、茶陵本「之」作「闻」，是也。
　　注「而媒理也」　何校「而」改「为」，陈同。各本皆讹。
　　注「淮南子曰」下至「日为之反三舍」　此二十六字袁本、茶陵本作「鲁阳麾日见淮南子」八字。
　　注「而明月皆喻难闇投」　袁本、茶陵本「皆喻」作「之珠」，是也。
　　注「与李平教曰」　陈云「平」下当有「子丰」二字。据蜀志注、通鉴校，是也。各本皆脱。
　　姮娥扬妙音　陈云「姮」当作「恒」。今案：善注引淮南子「常娥」为注，其下不云「常娥」之卽「恒娥」，似善自为「常」字。袁本、茶陵本所载五臣良注云「姮娥」，是五臣乃为「姮」字，而各本乱之也。陈改「恒」，未是。
　　注「汉武内传」下至「殆恐非仙才也」　此三十字袁本作「汉武非仙才见汉武内传」。茶陵本与此同。
　　注「守文法」　陈云「文」下脱「之君当涂之士欲则先王之」十一字，是也。各本皆脱。
　　
　　文选卷第二十二
　　
　　招隐游览
　　　招隐
　　
　　招隐诗二首五言　韩子曰：闲静安居谓之隐。
　　左太冲杂诗左居陆后，而此在前，误也。
　　杖策招隐士，荒涂横古今。鲁连子曰：连却秦军，平原君欲封之，遂杖策而去。说文曰：杖，持也。方言曰：木细枝曰策。董仲舒士不遇赋曰：惧荒涂之难践。郑玄周礼注曰：荒，芜也。郭璞山海经注曰：横，塞也。岩穴无结构，丘中有鸣琴。结构，谓交结构架也。鲁灵光殿赋曰：观其结构。尚书大传，子夏曰：弟子受书于夫子者不敢忘，虽退而岩居河、济之间，深山之中作壤室，尚弹琴其中，以歌先王之风，则可以发愤矣。白雪停阴冈，丹葩曜阳林。尚书大传曰：相与观乎南山之阴。高诱战国策注曰：山北曰阴。尔雅曰：山脊曰冈。郑玄周礼注曰：阳木生于山南也。石泉漱琼瑶，纤鳞亦浮沈。楚辞曰：饮石泉兮荫松柏。漱，犹荡也。毛苌诗传曰：琼瑶，美玉也。非必丝与竹，山水有清音。礼记曰：丝竹，乐之器也。何事待啸歌，灌木自悲吟。毛诗曰：其啸也歌。又曰：集于灌木。毛苌诗传曰：灌，丛也。南都赋曰：寡妇悲吟。秋菊兼糇粮，幽兰间重襟。楚辞曰：朝饮木兰之坠露，夕餐秋菊之落英。毛诗曰：乃裹糇粮。毛苌曰：糇，食也。楚辞曰：纫秋兰以为佩。然兰可为佩，故以间襟也。踌躇足力烦，聊欲投吾簪。言世务劳促，故足力烦殆也。韩诗曰：搔首踌躇。阮嗣宗奏记曰：负薪疲病，足力不强。郑玄毛诗笺曰：聊，且略之辞。苍颉篇曰：簪，笄也，所以持冠也。
　　经始东山庐，果下自成榛。王隐晋书曰：左思徙居洛城东，着经始东山庐诗。毛诗曰：经始灵台。高诱淮南子注曰：丛木曰榛。小栗小棘曰榛。前有寒泉井，聊可莹心神。周易曰：井洌寒泉。广雅曰：莹，磨也。峭蒨青葱间，竹柏得其真。峭蒨，鲜明貌。孙卿子曰：桃李蒨粲于一时，时至而后杀。至于松柏，经隆冬而不雕，蒙霜雪而不变，可谓得其真矣。弱叶栖霜雪，飞荣流余津。爵服无常玩，好恶有屈伸。言爵服之荣，理无常玩，时有好恶，随之屈伸。管子曰：将立朝廷者，则爵服不可不贵也。爵服加于不义，则人贱爵服矣。家语，孔子曰：君子之行己也，可以屈则屈，可以伸则伸。东征赋曰：行止屈伸，与时息兮。结绶生缠牵，弹冠去埃尘。言人出仕非一途，或结绶以生缠牵之忧，或弹冠而去埃尘之累。汉书曰：萧育与陈咸、朱博为友，着闻当世。往者有王阳、贡禹，故长安语曰：萧、朱结绶，王、贡弹冠。言其相荐达也。说文曰：缠，绕也。淮南子曰：王乔、赤松，去尘埃之间，离羣物之纷，可谓养生矣。惠连非吾屈，首阳非吾仁。论语曰：谓柳下惠、少连降志辱身矣。史记曰：伯夷、叔齐隐于首阳山。论语，子贡问曰：伯夷、叔齐何人也？子曰：古之贤人也。曰：怨乎？曰：求仁而得仁，又何怨！又，子曰：我则异于是，无可无不可。相与观所尚，逍遥撰良辰。赵岐孟子章句曰：各崇所尚，则义不亏矣。广雅曰：尚，高也。谓中心之所高尚也。庄子曰：逍遥乎无事之业。东征赋曰：撰良辰而将行。
　　文选考异
　　注「井洌寒泉」　何校「泉」下添「食」字，陈同。各本皆脱。
　　招隐诗五言
　　陆士衡
　　明发心不夷，振衣聊踯躅。毛诗曰：明发不寐。楚辞曰：心蛩蛩而不夷。王逸曰：夷，悦也。新序曰：古老振衣而起。杜预左氏传注曰：振，整也。说文曰：踌躅，住足也。踌与踯同。踯躅欲安之，幽人在浚谷。周易曰：履道坦坦，幽人贞吉。幽通赋曰：眷浚谷而勿坠。朝采南涧藻，夕息西山足。毛诗曰：于以采苹，南涧之滨；于以采藻，于彼行潦。史记，伯夷、叔齐诗曰：登彼西山兮，采其薇。毛苌诗传曰：麓，山足也。轻条象云构，密叶成翠幄。刘公干诗曰：大夏云构。又齐都赋曰：翠幄浮游。杜预左氏传注曰：幄，帐也。激楚伫兰林，回芳薄秀木。上林赋曰：激楚结风。楚辞曰：游兰皋与蕙林。王逸楚辞注曰：薄，附也。广雅曰：秀，美也。山溜何泠泠，飞泉漱鸣玉。枚乘上书曰：泰山之溜穿石。楚辞曰：吸飞泉之微液。鸣玉，亦琼瑶也，见上注。哀音附灵波，颓响赴曾曲。至乐非有假，安事浇醇朴？庄子曰：天下有至乐无有哉？老聃曰：夫得是至美，至乐也。得至美而游乎至乐之谓至人。又曰：唐、虞始为天下，●淳散朴。许慎淮南子注曰：浇，薄也。●与浇同。富贵茍难图，税驾从所欲。论语，子曰：富而可求也，虽执鞭之士，吾亦为之；如不可求，从吾所好。税驾，喻辞荣也。史记，李斯曰：当今人臣之位，无居上者，可谓富贵极矣，吾未知所税驾也。方言曰：舍车曰税。脱与税古字通。
　　文选考异
　　注「脱与税古字通」　案：「脱」「税」二字当乙，谓正文及史记、方言之「税」卽「脱」也。各本皆倒。袁本改「吾未知所税驾也」作「脱」以就之，大误。
　　反招隐诗五言
　　王康琚古今诗英华题云：晋王康琚，然爵里未详也。
　　小隐隐陵薮，大隐隐朝市。伯夷窜首阳，老聃伏柱史。史记曰：老子，名耳，字聃。列仙传曰：李耳，字伯阳，生于殷时，为周柱下史。又曰：武王平殷，伯夷、叔齐耻之，义不食周粟，隐于首阳山。昔在太平时，亦有巢居子。皇甫谧逸士传曰：巢父，尧时隐人，常山居，不营世利。年老，以树为巢，而寝其上，故时人号曰巢父。今虽盛明世，能无中林士？解嘲曰：遭盛明之世。毛苌诗传曰：中林，林中也。班固汉书序曰：山林之士，往而不能反。放神青云外，绝迹穷山里。琴操曰：许由云：吾志在青云，何乃劣劣为九州岛伍长乎？庄子曰：绝迹易，无行地难。郭象曰：不行则易也。王隐晋书，李重奏曰：陈原绝迹穷山，韫椟道艺。鸡先晨鸣，哀风迎夜起。楚辞曰：鸡嘲哳而悲鸣。崔琦七蠲曰：再奏致哀风。凝霜凋朱颜，寒泉伤玉趾。楚辞曰：漱凝霜之雰雰。又曰：容则秀稚朱颜。毛诗曰：爰有寒泉。左氏传，楚太宰蒍启强谓鲁侯曰：今君若步玉趾，辱见寡君。周才信众人，偏智任诸己。以出仕为周才，隐居为偏智。傅子曰：君子周才难。论语，子曰：君子求诸己。推分得天和，矫性失至理。刘向列子目录曰：至于力命篇，一推分命。庄子曰：夫明白于天地之德者，此之谓太平大宗与天和者也。淮南子曰：颜回夭死，季由葅于卫，皆迫性命之情，而不得天和者也。列子，公孙朝曰：矫性命以招名，弗若死矣。又曰：均天下之至理。张湛曰：物事皆均，则理无不至。郭象庄子注曰：至理尽于自得。归来安所期？与物齐终始。庄子有齐物论。又曰：万物一齐，孰短孰长？又曰：游乎万物之所始。孙卿子曰：生，人之始也；死，人之终也。
　　　游览
　　
　　芙蓉池作五言
　　魏文帝魏志曰：文帝讳丕，字子桓，太祖太子也，为五官中郎将。太祖薨，嗣位为丞相魏王。受汉禅，卽皇帝位。
　　乘辇夜行游，逍遥步西园。吕氏春秋曰：乘辇于宫中。毛苌诗传曰：乘，升也。双渠相溉灌，嘉木绕通川。西京赋曰：嘉木树庭。上林赋曰：通川过于中庭。卑枝拂羽盖，修条摩苍天。子虚赋曰：上拂羽盖。东方朔七言曰：折羽翼兮摩苍天。惊风扶轮毂，飞鸟翔我前。张衡羽猎赋曰：风翊翊其扶轮。丹霞夹明月，华星出云间。法言曰：明星皓皓，华藻之力也。上天垂光采，五色一何鲜！寿命非松乔，谁能得神仙？列仙传曰：赤松子者，神农时雨师也。乔，王子乔，卽周灵王太子晋也，道人浮丘公接以上嵩高山。遨游快心意，保己终百年。庄子曰：圣人其于人也，乐物之通而保己焉。养生经，黄帝曰：中寿百年。
　　南州桓公九井作五言　水经注曰：淮南郡之于湖县南，所谓姑孰，卽南州矣。庾仲雍江图曰：姑孰至直渎十里，东通丹阳湖，南有铜山，一名九井山，山有九井，井与江通。何法盛桓玄录曰：桓玄，字敬道，出姑孰，大筑府第。
　　殷仲文檀道鸾晋阳秋曰：殷仲文，字仲文，陈郡人也，为骠骑行参军。以桓玄之姊夫，玄僭立，用为长史。帝反正，出为东阳太守，愈益愤怒。后照镜不见其面，数日祸及。
　　四运虽鳞次，理化各有准。庄子，黄帝曰：阴阳四时，运行各得其序。李尤辟雍赋曰：攒罗鳞次。字书曰：准，平也。独有清秋日，能使高兴尽。潘安仁有秋兴赋。郑玄周礼注曰：兴者，托事于物也。景气多明远，风物自凄紧。紧，犹实也。言欲成也。爽籁警幽律，哀壑叩虚牝。言风之疾也，激爽籁而起其幽律，冲哀壑而叩其虚牝也。尔雅曰：爽，差也。箫管非一，故言爽焉。庄子，南郭子綦谓子游曰：汝闻地籁。子游曰：地籁则众窍是已，郭象曰：人籁，箫也。夫箫管参差，宫商异律，故有长短高下万殊之声。郑玄礼记注曰：警，起也。孔安国论语注曰：叩，击也。大戴礼曰：丘陵为牡，溪谷为牝。岁寒无早秀，浮荣甘夙殒。尔雅曰：不荣而实谓之秀。贾逵国语注曰：浮，轻也。何以标贞脆，薄言寄松菌。松，贞；菌，脆也。松菌殊质，故贞脆异性也。毛诗曰：薄言采之。毛苌曰：薄，辞也。论语，子曰：岁寒然后知松柏之后凋。庄子曰：朝菌不知晦朔。哲匠感萧晨，肃此尘外轸。匠，谓桓玄也。萧晨，言秋晨也，言秋晨萧瑟。邓析子曰：圣人逍遥一世之间，宰匠万物之形。广雅曰：感，伤也。郑玄礼记注曰：肃，戒也。庄子曰：孔子彷徨尘垢之外，逍遥无为之业。郭象曰：所谓尘垢之外，非伏于山林而已。郑玄考工记注曰：轸，舆后横木也。言轸，所以明车也。广筵散泛爱，逸爵纡胜引。论语，子曰：泛爱众而亲仁。说文曰：纡，屈也。胜引，胜友也；引，犹进也，良友所以进己，故通呼曰胜引。伊余乐好仁，惑袪吝亦泯。左氏传，曰族穆子曰：请立起也，与田苏游而曰好仁。杜预曰：苏，晋贤人也，苏言韩起好仁也。范晔后汉书黄叔度传，陈蕃、周举常相谓曰：时月之间，不见黄生，则鄙吝之萌，复存乎心。薛君韩诗章句曰：袪，去也。尔雅曰：泯，尽也。猥首阿衡朝，将贻匈奴哂。阿衡，喻玄也。言己以凡猥，妄首朝端，匈奴闻之，理将见哂。许慎淮南子注：猥，犹凡也。尚书曰：惟嗣王不惠于阿衡。孔安国曰：阿，倚也。衡，平也。汉书曰：车千秋以一言寤意，旬月取宰相。后汉使至匈奴，单于问曰：闻汉新拜丞相，何用得之？使者曰：上书言事故。单于曰：苟如是，汉置丞相非用贤也，妄一男子上书卽得之矣！尔雅曰：贻，遗也。马融论语注曰：哂，笑也。
　　文选考异
　　注「檀道鸾晋阳秋曰」　陈云「晋」上当有「续」字，是也。各本皆脱。余同此，不悉出。
　　注「字仲文」　袁本、茶陵本无此三字。
　　注「左氏传曰族穆子曰」　案：上「曰」字当作「公」。各本皆讹。
　　游西池五言
　　谢叔源臧荣绪晋书曰：谢混少有美誉，善属文，为尚书左仆射。以党刘毅诛。沈约宋书曰：混字叔源。西池，丹阳西池。混思与友朋相与为乐也。
　　悟彼蟋蟀唱，信此劳者歌。声类曰：悟，心解也。毛诗曰：蟋蟀在堂，岁聿云暮。今我不乐，日月其除。韩诗曰：伐木废，朋友之道缺。劳者歌其事。诗人伐木，自苦其事，故以为文。有来岂不疾，良游常蹉跎。陆云岁暮赋曰：年有来而弃予，时无筭而非我。刘桢黎阳山赋曰：良游未厌，白日潜晖。楚辞曰：骥垂两耳，中坂蹉跎。逍遥越城肆，愿言屡经过。说文曰：越，度也。郑玄礼记注曰：肆，市中陈物处也。毛诗曰：愿言思子。阮籍咏怀诗曰：赵、李相经过。回阡被陵阙，高台眺飞霞。广雅曰：被，加也，言加大阜而通城阙也。惠风荡繁囿，白云屯曾阿。边让章华台赋曰：惠风春施。广雅曰：屯，聚也。景鸣禽集，水木湛清华。苍颉篇曰：湛，水不流也。褰裳顺兰沚，徙倚引芳柯。毛诗曰：褰裳涉溱。郑玄曰：揭衣度溱水也。潘岳河阳诗曰：归鴈映兰。沚与同。楚辞曰：步徙倚而遥思。美人愆岁月，迟暮独如何？楚辞曰：惟草木之零落兮，恐美人之迟暮。王逸曰：迟，晚也。愆，谓过期也。无为牵所思，南荣诫其多。庄子，庚桑楚谓南荣趎曰：全汝形，抱汝生，无使汝思虑营营。趎，处朱切。
　　文选考异
　　注「沈约宋书曰混字叔源」　袁本、茶陵本无此九字，上「臧荣绪晋书曰谢混」下有「字叔源」三字。案：此各本并五臣于善而失其旧，无可订正也。
　　注「混思与友朋相与为乐也」　案：此十字系五臣语也。袁、茶陵二本合幷六家，往往有之，前后例可推。此本既单行，善注不应窜入，乃尤延之仍旧误而未知校正者。
  </div>
  <div class="pagination">
   <a href="文选_page45.html">
    上一页
   </a>
   <span>
    ...
   </span>
   <a href="文选_page41.html">
    41
   </a>
   <a href="文选_page42.html">
    42
   </a>
   <a href="文选_page43.html">
    43
   </a>
   <a href="文选_page44.html">
    44
   </a>
   <a href="文选_page45.html">
    45
   </a>
   <span class="current-page">
    46
   </span>
   <a href="文选_page47.html">
    47
   </a>
   <a href="文选_page48.html">
    48
   </a>
   <a href="文选_page49.html">
    49
   </a>
   <a href="文选_page50.html">
    50
   </a>
   <a href="文选_page51.html">
    51
   </a>
   <span>
    ...
   </span>
   <a href="文选_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
