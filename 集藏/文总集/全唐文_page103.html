<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 103 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 103 页/共 603 页
  </h1>
  <div class="content">
   ○大宝箴
    今来古往，俯察仰观。惟辟作福，为君实难。主普天之下，处王公之上。任土贡其所求，具寮陈其所倡。是故恐惧之心弛，邪僻之情转放。岂知事起乎所忽，祸生乎无妄。固以圣人受命，拯溺亨屯。归罪於已，因心於民。大明无私照，至公无私亲。故以一人治天下，不以天下奉一人。礼以禁其奢，乐以防其佚。左言而右事，出警而入跸。四时调其惨舒，三光同其得失。故身为之度，而声为之律。勿谓无知，居高听卑。勿谓何害，积小就大。乐不可极，乐极生哀。欲不可纵，纵欲成灾。壮九重於内，所居不过容膝。彼昏不知，瑶其台而琼其室。罗八珍於前，所食不过适口。惟狂罔念，邱其糟而池其酒。勿内荒於色，勿外荒於禽。勿贵难得货，勿听亡国音。内荒伐人性，外荒荡人心。难得之货侈，亡国之音淫。勿谓我尊，而傲贤慢士。勿谓我智，而拒谏矜已。闻之夏后，据馈频起。亦有魏帝，牵裾不止。安彼反侧，如春阳秋露。巍巍荡荡，恢汉高大度。抚兹庶事，如履薄临深。战战栗栗，用周文小心。诗之不识不知，书之无偏无党。一彼此於胸臆，捐好恶於心想。众弃而後加刑，众悦而後行赏。弱其强而治其乱，伸其屈而直其枉。故曰如衡如石，不定物以限。物之悬者，轻重自见。如水如镜，不示物以情。物之鉴者，妍蚩自生。勿浑浑而浊，勿皎皎而清。勿汶汶而ウ，勿察察而明。虽冕旒蔽目，而视於未形。虽︻纩塞耳，而听於无声。纵心乎湛然之域，游神於至道之精。扣之者应洪纤而效响，酌之者随深浅而皆盈。故曰天之清，地之宁，王之贞。四时不言而代序，万物无为而受成。岂知帝力，而天下和平。吾王拨乱，戡以智力。民惧其威，未怀其德。我皇辅运，扇以淳风。民怀其始，未保其终。爰述金镜，穷神尽圣。使人以心，应言以行。包括治体，抑扬词令。天下为公，一人有庆。开罗起祝，援琴命诗。一日二日，念兹在兹。惟人所召，自天之。诤臣司直，敢告前疑。
    ☆韦挺
    挺，雍州万年人。高祖平京师，署陇西公府祭酒。贞观朝历吏部黄门侍郎，拜御史大夫，封扶风县男，贬象州刺史，卒年五十八。
    ○论风俗失礼表
    臣闻父母之恩，昊天罔极，创巨之痛，终身何已。今衣冠上族，辰日不哭，谓为重丧，亲宾来吊，辄不临举。又闾里细人，每有重丧，不即发问，先造邑社，待营办具，乃始发哀。至假车乘，雇棺椁，以荣送葬。既葬，邻伍会集，相与酣醉，名曰出孝。夫妇之道，王化所基，故有三日不息烛不举乐之感，今昏嫁之初，杂奏丝竹，以穷晏欢。官司习俗，弗为条禁。望一切惩革，申明礼宪。
    ○功臣配享议
    古之王者，富有四海，而不朝夕上膳於宗庙者，患其礼过也。故曰春秋祭祀，以时思之。至於臣有大功，享禄其後，子孙率礼，洁粢丰盛，礻龠祀尝，四时不辍，国家大，又得配焉。所以昭明其勋，尊显其德，以劝嗣臣也。其及时享，功臣皆不应预。故周礼六功之官，皆配大而已。先儒皆以大为袷祭。高堂隆庾蔚之等多遵郑学，未有将为时享。又汉魏祀，皆在十月。晋朝礼官欲用孟秋殷祭。左仆射孔安国启弹，坐免者不一。梁初误功臣，左丞何佟之议，武帝允而依行。降洎周齐，俱遵此礼。窃以五年再殷，合诸天道，一大一小。通人雅论，小则人臣不预，大则兼及有功。今礼无功臣，诚谓礼不可易。
    ○泾水赞
    决渠浊流，属渭清津。流亦毒晋，灵尝祟秦。
    ○敬播
    播，蒲州河东人。贞观初进士，授太子校书，再迁太子司议郎。永徽初拜谏议大夫给事中，出为越州都督府长史。龙朔三年卒。
    ○驳刑部谋反大逆兄弟改从重法议
    昆季孔怀，天伦虽重，比於父子，性理已殊。生有异室之文，死有别宗之义。今有高官重爵，本荫唯迨子孙；祚土锡圭，馀光不及昆季。岂有不沾其荫，辄受其辜？背礼违情，殊为太甚。必期反兹春令，踵彼秋荼，创次骨於道德之辰，违深文於措刑之日，臣将以为不可。
    ○上官仪
    仪字游韶，陕州陕人。幼度为沙门。贞观初举进士，授宏文馆直学士，累迁起居郎。高宗朝迁秘书少监，加银青光禄大夫西台侍郎同东西台三品。许敬宗诬与梁王忠谋逆，下狱死。中宗时追赠中书令秦州都督楚国公。
    ○黜梁王忠为庶人诏
    东台：朕储祉上元，嗣膺景祚，猎先圣之（阙）践至公之道，底罚行赏，御物同归。房州刺史梁王忠，居庶孽之地，在髫之辰，柳遂良（阙）结无忌。频烦进说，劝立东朝。朕以副宫之位，宜遵周道，苟非其人，不可虚立。正以宗臣之寄，仰在诸公，旦夕勤恳，难违其意。及正嫡升储，退居列屏，乐善之事，紊於宾僚，窥怨之词，日盈床第。妇女阿刘，远有陈告，迹其罪状，盖非一涂。乃伪作过所入关，云欲出家逃隐。又令急使数诣京师，觇候两宫，潜问消息，自说妖梦，戴通天冠喜形於色，以邀非望。每召经师，祀龙作福，画千菩萨，愿升本位。每於晨夕著妇人衣，妄有猜疑，云防细作。又嗟叹柳称其为，悼伤韩瑗，情发於词。朕初见此言，疑生怨谤，故遣御史大夫（阙）理及中书官属相监推鞫，证见非虚。然其地则人臣，亲则人子，怀奸匿怨，一至於斯。擢论罪，良非所喻，考之大义，应从极罚。皇后情在哀矜，兴言垂涕，再三陈请，特希全宥。朕戚属之中，频亏国典，缅维前载，匪往兹子，属怀於此，犹深愧叹，特宜屈法，降为庶人。主者施行。
    ○册纪王慎为荆州都督文
    维显庆五年岁次庚申某月某朔某日甲子，皇帝若曰：於戏！南纪之津，上躔翼轸，西浮之路，旁带巴巫。信形胜之大泽。是英灵之奥府。恤隐之寄，懿亲攸属，颁条之美，良翰爰归。左卫大将军泽州刺史上柱国纪王慎，渐天汉而含润。资日观以ゼ文，艺重三雍，道优二陕，梁池挺秀，燕馆趋贤，位表衔珠，入光兰，职华分竹，出美棠阴，简惠以孚，声绩斯邵。是用命尔为使持节都督荆峡岳朗等四州诸军事荆州刺史大将军上柱国纪王，勋封并如故，往钦哉。夫道德齐礼，允布政之化；践孝依仁，诚立身之本。必宜周旋勿坠，雅誉弥高，勉修乃职，对扬休命，可不慎欤？
    ○册周王显为并州都督文
    维龙朔元年岁次辛酉十月癸亥朔十七日己卯，皇帝若曰：夫腾华星苑，崇名器於藩维；凭晖日御，峻宠章於侯服。故本枝增蔚，鸿绪滋繁。而汾阳奥区，镇龙山而控远；冀方腴壤，接雁塞而疏疆。连率之寄，亲贤攸属。咨尔洛州牧上柱国周王为，风则开秀，器彩灵明，识表魏舟之象，词掩汉台之驾。西园孤月，委心镜而齐明，小山丛桂，偃情田而并烈。温恭夙邵，业尚日新，棣萼交芬，璋具美。是命尔为使持节都督并汾箕岚等四州诸军事并州刺史，牧及勋封并如故。尔其克修天爵，聿苞地义，方资化敷大夏，惠渐京陵。必宜缺社鸣桴，褰帷广听，懋宣声绩，克壮其猷，长绥福履，光膺显命，可不慎欤？
    ○册殷王旭轮文
    维龙朔二年岁次壬戌十二月景戌朔六日辛卯，皇帝若曰：於戏！夫握镜黄道，经邦盛於建侯；司契紫宸，体国昭於宗翰。故乃祚延邳鼎之业，历峻丰社之基。惟尔第四子旭轮，流景星躔，遵源天汉，亚重离而接耀，承少海而分澜。秀质挺华，芳声金润，天人之望，夙彰髫绮。大雅之规，遽形襁络，幼智该於元表，潜识冠於黄中。舟象垂风，方惭性与，封蚁宣誉，终谢生知。是用命尔为殷王上柱国，往钦哉。将用齐衡两献，比迹二南，藻璋，粉泽仁义，竹池逾浚，棣屏增辉，受兹茅土，可不慎？
    ○册虢王凤为青州刺史文
    维麟德元年岁次甲子正月己酉朔二十一日己巳，皇帝若曰：於戏！剪商胙邑，宠秩盛於隆周；惩秦锡社，徽名崇於有汉。况乎爵穷五等，荣总六条，乃茂德之攸升，固非贤之罕择。沁州刺史上柱国虢王凤，履局端严，襟神秀整，道光懿戚，望重宗维。恭慎之心，符小言而缉誉；虚凝之度，包大雅而扬声。体备刚柔，艺殚文武。腾芳柱，动贞韵而锵金；写照荷池，响清文而振玉。若乃淄源回跨岱址斜临，人被莱风，俗兼齐书，布中和之化，申简惠之风，观政所先，建邦斯在。是用命王为使持节青州诸军事青州刺史，勋封如故，往钦哉。王其克迈十伦，稽往贤之峻躅；勤宣九德，蹈前哲之英规。绝浮竞之津，广真淳之路，光昭淑问，可不慎欤？
    ○册江王元祥为州刺史文
    维麟德元年岁次甲子正月己酉朔二十二日庚午，皇帝若曰：於戏！列爵开基，资连属而敷化；班条驭宇，藉蕃卫而裁风。是以光阐帝猷，发挥人极，固宗庶而兼列，必亲贤而并建。邓州棘史上柱国江王元祥，识尚闲伟，体局贞凝，履顺而居真，冲而持物。梁台既启，背淮之裾爰萃，燕馆载辟，发洧之驾相趋。甄综掩於河书，精通符於沛易。道无纠察，政叶宽平，包吐茹之奇，递弦韦之用。至乃地邻宗翊，俗备於五方，壤密洄封，润沾於九里。是用命主为使持节州诸军事州刺史，勋封并如故，往钦哉。懋德惟忠，持盈在约，思勤躬而景问，无弛度以亏名。宗简正之规，安常之节，祗膺宠命，可不慎欤？
    ○册殷王旭轮为单于大都督文
    维麟德元年岁次甲子二月已卯朔九日丁亥，皇帝若曰：於戏！帝子之星，凭紫浔而启耀，天孙之岳，峙青路而ゼ光，故庆表裁梧，德成观梓，皇跗屏，声孚地轴之西，储秀英藩，飚偃宸街之北，冀州大都督上柱国殷王旭轮，金桢挺秀。玉颖层敷，姿表淹凝，符彩闲雅，淮南之镜，混冲照於髫辰，睢阳之藻，齐洪辉於绮日，绿车就驾，朱邸洞开，榜道昭英，赐田期彦，蕙猎清风，宣芳於大雅。盖承流日，澄华於高义，固以联崇躅於河楚，叠茂轨於丰阝郇。是用命尔为单于大都护大都督，勋封并如故，往钦哉！尔其缄训趋庭，兢怀履薄，方资威横雁塞。惠渐龙沙，光膺朝奖，可不慎欤？
    ○册许圉师左相文
    於戏！王官用，弼化伫於丹青；宅揆代工，成材资於新。轶纪龙而遐翥，排命扈而增官。奉玉剑於副车，俨金於重席。使繁斯在，问望攸归。咨尔左常侍检校左相兼行太子右中护上柱国平息县开国公许圉师，箕峰构势，横渚派源，干业峻其家风，象贤益其门庆。神机朗照，灵府洞开，识宗三箧，敏该韦佩。列干□敷，升汉台而协彩；挥毫波偃，悬魏帐而均辉。习武经文，绸缪於丹；履忠蹈义，悱恻於元墀。石室兰房，票彡华缨而振迹；通闱纶阁，飞若绶而盱衡。扬历群能，执钧伊寄。是用命尔为左相，勋封如故，往钦哉。尔其变谐帝载，用著克固之躅，恢融王道，式茂如仁之规。削荼止奖，茹茅期於上赏，纂先烈而腾懿，袷後昆而垂则。祗膺朝奖，可不慎欤？
    ○册薛孤吴仁右金吾卫大将军文
    皇帝若曰：於戏！望重韬钤，藉董戎之戒；志齐金石，膺御武之求。用（阙）闻鼙之虑，式著衔珠之象。惟尔右金吾将军朔方郡开国公薛孤吴仁，志局开爽，贞规久济，日契绛官之术，宜符玉帐之机。贾勇三军，（阙）折关之效，诚输八阵，标斩将之奇功。树绩方隅，书勋王府，出茂於分阃，入隆於文战，腾此师训。既穆朝经，锡以徽章，久畴佥议。是用命尔为金吾卫大将军，封如故，往钦哉。其励乃忠贞，恭兹奖饰，承宠命，可不慎欤？
    ○册窦元德司元太常伯文
    皇帝若曰：於戏！总务文昌，司会之名尤重；升荣建礼，内史之任弥隆。自非才气兼洽，声望允成，何自式管荣辱，对扬纶爵？惟尔大司宪护军窦元德，门烈克彰，地华合绪，践中和而立性，资文德以含章。礼固腾芳，儒弥擅宝，宠谋动於簪绂，令范光於廊庙。摄官宪府，励俗而挺嘉猷；受委王京，匪躬而输懿绩。效宣朝任，诚著周行，申其宽直之规，三摄捐益之任。是用命尔为兼司元太常伯，勋官如故，往钦哉。尔其供奉彝伦，式昭王度，勉尔忠正之诚，无忝恪共之表，纳吉之寄，可不慎欤？
    ●卷一百五十五
    ☆上官仪（二）
    ○劝封禅表
    臣某等言：臣闻乾元惟大，播四序而无言；坤仪盖厚，宁万象而复一。至於号均三大，体覆载以曲成；圣表千龄，顺刚柔以藏用。是以可久可大，永固皇王之绪；贞观贞明，独照陶钧之上。故可登封泰岳，类帝以尊天，降禅肃然，宗以厚地。伏惟陛下膺图绍，仪天纂镜，受昭华而光宝位，正玑衡而握金符，销伏鳌而缀上苍，剪应龙而清下渎。於是灵台偃伯，畅毂埋轮。刑政肃清，削秋荼之繁芜，雅颂先烈，激圆海之漪澜。就月幽覃，则烛龙开景；薰风远畅，则蟠木增华。没羽浮金之章，昭载笔於仙室；韦卉衽之首，袭长缨於兰。九畴式序，七德攸宣，发神化之丹青，敷礼义之粉泽。既而睿德潜通，至诚冥召，祯图载启，神物发挥。双呈班，驯扰於君囿；九芝献彩，烛耀於帝池。太史标祥，镜流千里，卿□表贶，凝华五色。江茅高阝黍，岁时鳞萃，东鲽西鹣，日月波属。鸿符巨庆，畴可详言。诚乃岱郊伫遂，云望跸。臣某等诚惶诚恐，死罪死罪。永言遐载，缅镜前徽，王迹之所葳蕤，帝图之所凝远。龙官结绳之后，鸟纪垂衣之君，治定功成，俱备升中之礼；尘清海晏，咸申谒款之诚。异世同符，千载一揆。谅以增高益厚，式酬灵眷。陛下德光宙始，文焕震初，席萝而因万物，典襄而济下元。范生灵，张四维於地络；缔构函夏，建八柱於神枢。宏规绝迹，功无与二，驾三五而遥集，超八九而腾骧。加以璇历启徵，躔南至於朔旦；金鼓问罪，削左衽於交河。固可恭柴燎之殿采，穆灵坛之敬。焉得徇小节於冲挹，忘至公之鸿典，绝三神之欢，拒万方之志？虽复翘心天路，未留三舍之感；延伫帝阁，逾邈九霄之望。
    伏惟陛下纡瑶池之涉辔，屈姑射之凝神，酌令典於中樽，遵时迈於嬴里，采公卿之嘉议，览绅之谠辞。逸记重甄，颓章再纽，诏雨师以先路，命风伯以清尘。六飞案轨，九族齐列，荣光承，非烟翼衡，辑瑞而嘉肆觐。瘗玉而恭储祉。方使日观增华，仙阁改饰。神光霄映。若流照於舂陵；□色昼开，似凝晖於丰谷。表咸池於翠屺，万岁叶其殷荐，席藁秸於紫坛，八神歆其明祀，笼千古之伟观，孕七百之丕业。臣等命与时偕，濯景昌运，优游渠阁之内，怊怅南风之弦，栖息蓬山之阿，弋钓先皇之道。至於朝猷国纪，颇践奥隅。陛下推而不居，窃所未喻。郁云梁之典，缺怀庭之仪，沮神主之欲，漏贪天之议。伏愿杲其日出，照其倾阳之心；油然作□，降其离毕之泽，庶使飞英腾茂，秘玉检而遐传；手舞足蹈，扈翠华於乔岳。
    ○为朝臣贺凉州瑞石表
    臣元嘉等言：臣闻太阳含字，天之命也；德水呈文，地之符也。是知光膺宝，非幽赞无以享鸿名；对越两仪，非神物何以昌丕绪？故有元龟负卦，繇表轩功；朱鸟衔书，兆彰姬。非圣人之抚运，孰能与於此乎？伏惟皇帝陛下庆韫上元，与天皇而合德；祥凝太始，体耀魄以齐明。作周锡允，王业本於冰翠，生商降祉，宝祚基於玉筐。然後枢电效神，皇虹授彩，彤□澹景，标映龙颜，瑞火流光，呈发鸟迹。由是凝图作极，握纪中天，化洽九垓，恩绵八表。功成戢武，散服於桃园；业定宏文，覃正朔於昌海。辑五玉而彰礼备，陈万舞而表乐成。致德至仁，乘拱岩廊之上；乃圣乃神，远算庙堂之下。宪文王而授立，招天奖於梦龄，象汉帝以登贤，选仁明於副贰。国重曜而临照，家万宇而永贞。是以淹岁亢阳。离耀而元泽降；春畴罕阙，震方建而年稼登。受册之辰，随轻轮而翊佳气；夏弦之月，接飞盖而吐芝英。郡国陈孝德之符，烟浮雾集；县道奏明灵之贶，电击雷奔。岂与夫日至月书，可同年而语矣？
    伏见凉州都督李袭誉表奏，昌松瑞石，合百一十字，文曰：高皇海出多子李久王八千年太平天子李世民王千年太子李治书燕山人乐大国主尚注谔奖文仁迈千古大王五王六王七王十王凤尾才子七佛八菩萨及上果佛田天子文武贞观昌大圣延四方上下万治忠孝为善。其文不次者，略而不载。敕遣礼部郎中柳逞驰驿检覆，并同所奏。皆素文玉洁，若琼树之华滋，元质碧鲜，拟翠微之远色。虽复霞冠岳；晖镂采於介邱；海镜浮山，昭列名於稽屺。方兹秀丽，曾何足云？臣等历选皇猷，稽河图於东序；详观帝，披册府於西昆。娲燧以前，不可得而知矣；羲农以降，考载籍而言焉。若乃马尧坛，凤衔虞册，ら游吐字，颇涉刘邦，叶蠹为文，才称病已，元石降徵於典午，赤伏锡命於炎精，皆仿佛如神，徵文见意。或傍通以取证，或索隐以求端。犹且动色当年，光华曩志，矧兹天册，显发灵瑞。颂圣德之钦明，通史笔之扬尧典；述国祚之悠永，倍龟策之卜周年；追美先朝，衍轩邱之德姓，式昭储后，迈钧台之有光；岂非天鉴孔明，圣犹大者祥弥著；灵心至察，德加厚者祚逾长。是用越契超绳，光前振古，绩无与二，庆溢登千。臣等自省微生，幸г鸿造，荷重光之煦育，睹三才之宅心。雀跃无以表其诚，凫趋不足胜其喜，臣无任悦豫之至。
    ○为于侍中请赴山陵表
    臣某言：伏以涂宫方撤，祖载有期，厚地而靡容，高穹而标绝。臣昔逢开运，委质藩朝，荏苒迄兹，年将一纪，位非德渐，荣以恩滋，顾视涯分，何阶致此？而今谷林启隧宸卫将移，衽席遗簪，缠哀罔极。方愿整素而攀慕，奉剑舄而崩号，送往以穷，事居方永。时希宸鉴，曲遂荒襟，伏纸失图，罔知攸措。
    ○为太仆卿刘基请致仕表
    臣某言：臣轻生多幸，早逢昌运，缔构之初，得效驽蹇，诚款虽竭，功绩靡伸，沐浴恩光，谬叨荣级，历居近要，出纳隆显，顾循庸菲，逾溢涯分，思展尘露，以酬洪造，镂骨铭肌，无忘夙夜。但犬马之齿，甲子已多，风雨之疾，忄昏毛日甚，虽年非致仕，而力不当官，簿领沈迷，端绪纰缪。久尸厚禄，惧在躬。内省愆尤，外惭物议，乞解见职，退就衡门，朽质馀生，获从药疗。冀蒙渥泽。未归泉壤，难预朝请，瞻望阙庭，葵藿微心，方希临照，不任悃款之至。伏愿天慈，特垂矜许，轻尘听览，愈增震越。
    ○为卢岐州请致仕表
    臣某言：窃以日月迅驱，叹留侯之过隙；桑榆易晏，嗟赵孟之惕阴。是以杖国之仪曩籍之通训，夜行之诫，先达之明范。臣三河素品，一艺罕称，敛衽衡泌之间，优游农仕之际。特以□雷肇构，龙德在田，遂得混吹齐庭，薄游梁苑。昧昔贤之先觉，庆生涯之嘉会。属大横固祉，奖泽荐臻，同菅蒯之靡遗，喻衽席而无改。叨窃非据，绵历岁时，智能之效，寂寥何纪？伐檀以兹兴刺，濡翼由是致讥。况乎时迫耄期，识用衰耗，仲宣体弱，遽与年并，修龄疾甚，亦随衰及。范在饰，深惊蒲柳之秋；葆鬓承冠，逾惭仁寿之镜。空贻谤毁，坐紊官曹。虚受之来，履薄未均危惧；知止之分，馀生实所庶几。披沥丹愚，谅非矫饰，伏愿大明委照，曲遂今请，退影闲扉，待终初服。倘弊帷未掩，岱宗少驻，击壤歌其自逸，高枕欢其有馀。望瑶池之还驾，候仙闾之归躅。臣筮仕圣朝，位非才授，曾微涓滴，少答鸿私，敢请骸骨，心颜怍。微臣限兹外任，不获拜奉阙庭。犬马之恋，徘徊何已？
    ○为殿中监赵元楷请致仕表
    臣某言：臣闻高年致政，前徽之彝准；仲秋授杖，绵载之通规。正以制逮乎桑榆，忄曷阴於锺漏，臣顾惟菲陋，轮辕无所，瞻言宾实，高谢等夷，筮仕之初，不期通显，干禄所望，抑在代耕。初以生涯多幸，属奉昌数，仁被草木，德洎昆支，奖饰曲流，丰恩傍洽，言扬德举，内视缺然，比彦参贤，载离滋永。至於姬骏长驱，奉元池之广晏；姒龙遥骛，陪乐野之宣游。尘露罕称，荣异空甚。扪躬怍，罔历心颜。既而二膳在辰，悬舆甫及，光华云旦，圣造方深。蒲柳行秋，朽材知止，胜西羌而侧勇，惟东都而自牧。伏请褫带彤门，归骸故里，挹清风於国让，追盛范於阳元。效钓璜於渭滨，类飞星於河渚。是知疲骖解驭，辞金根而不归；衽席帷幄，去青蒲而方远。望轩屏而徘徊，仰烟霄而鲠恋，无任感愧之至。
    ○为房州刺史请朝觐表
    臣某言：臣一介薄才，不周时务，命随事偶，超窃宦途，历职文武，荣兼内外，年馀三纪，受恩两朝，循涯省分，实优常品。自违丹陛，寒暑亟移，限以大藩，久绝朝觐。顷以年颓疹迫，风眩日增，怀阙庭而载伫，仰□霄而耸望。陛下昔居春禁，臣预应朝集，披胆祈恩，特蒙鉴许。寻奉明诏，入卫钩陈，惠泽曲流，其来自远，誓生沈族，未识所酬。今以衰疾之年，久违趋拜，望充计吏，一奉宸闱。顷者希天听卑，期照心灵，振荡冰谷非危干黩旒纩，伏知待罪。谨言。
    ○为李秘书上祖集表
    臣某言：臣闻汉朝中叶，陈农求访於图书；魏历初基，袁涣请收於篇籍。遂使容台增饰，册府载辉，雅道照於前古，风流被於末裔。伏惟陛下睿德纬天，神功光表，截海班朔，益地延图。垂衣视典，探群玉之幽赜；虚已缘情，动兼金之歌咏。由是芸香秘室，青简具陈，璧水上庠。漆书咸集。臣大父隋荆州刺史元操，筮仕登朝，官成三代，学综书部，思洽词源。虽岁序寂寥，微尘无弭。河东薛道衡，人推才杰，范阳卢思道，时号文宗。并叶契相忘，齐声比价，竞炫梁车之宝，争ゼ邺骑之珍。而二家文集，久蒙宸照，独於臣门，未天烛。贻厥之训，在臣宜守，献书之典，有国通规。今缮写已讫，合若干卷，谨诣阙奉进。
    ○对求贤策
    问：棘津登辅，不因阶於尺木；莘郊作相，岂凭资於累迁？盖道有攸存，时无可废。爰暨浇讹，必修班序，先容乃器，因地拔萃，共相沿袭遂成标准。今圣上务切悬旌，心摇启繇。虽衣冠华裔，已乔迁於周列；而衡泌幽人，罕遥集於魏鼎。岂英灵不孕於山泽，将物理自系於古今？无蔽尔辞，切陈其致。
    对：凤德方亨，必资英辅；龙光未聘，实俟明君。既藏器以须时，亦虚襟而待物。莫不理符灵应，道叶冥通，类霜降而钟鸣，同□蒸而础润。秘策赴之如投水。神心应之若转规。用能感会一时，抑扬千古。是以沈鳞暂跃，遂游泳於天汉；坠羽才迁，乃腾骧於日陆。宏心体之妙旨，播舟水之嘉谟，义列丹青，德融金璧。迨乎时锺季叔，化渐浇讹，拔萃之惠罕流，因地之阶愈笃。使西都金子，奕叶称荣；东国袁生，八公为贵。廷尉之明穷识理，十载无知；黄门之妙极ゼ文，八迁宁进。徒使千星秀气，永翳穷尘，照庑奇光，长湮幽石。自可循风市马，袭轨画龙，三反不亏，七年无废。戋戋束帛，指邱园而毕陈；翘翘车乘，望林泉而载辖。则材В海若，雾集丹墀，德表星精，□飞紫阙。岂直高尚之士，遥集於台司；衡泌之俦，乔迁於鼎识。谨对。
    ○对用刑宽猛策
    问：狱市之寄，自昔为难，宽猛之宜，当今不易。缓则物情恣其诈，急则奸人无所容。曹相国所以殷勤，路廷尉於焉太息。韦弦折衷，历代未闻。轻重浅深，伫承嘉议。
    对：攘袂九流，披怀万古，览七书之奥义，觌金简之遗文。睹皇王临御之迹，详政术枢机之旨，莫不则乾纲而张礼乐，法霆震而置威刑。纵使轩去鼎湖，非无涿鹿之戮；舜辞雷泽，遂有崇山之诛。自皋繇不嗣，忿生长往。甫侯设法，徒有说於轻重；子产铸书，竟无救於衰败。是知风淳俗厚，草艾而可惩；主僻时昏，黥凿而犹犯，我君出震继天，承国宰化，孕十尧而遐举，吞九舜而上征。犹以为周书三典，既疏远而难从；汉律九章，已偏杂而无准。方当采韦弦於往古，施折衷於当今。若能诏彼刑章，定金科之取舍；徵其张赵，平丹书之去留。必使楚国受金，不为庄生所责；长陵盗土，必用张子之言。谨对。
    ☆马周
    周字宾王，博州茌平人。武德中补州助教。太宗朝累官至中书侍郎兼太子右庶子，迁中书令，以本官摄吏部尚书。贞观二十二年卒，年四十八，赠幽州都督。高宗立，追赠右仆射高唐县公。
    ○上太宗疏
    微臣每读经史，见前贤忠孝之事，臣虽小人，窃希大道，未尝不废卷长想，思履其迹。臣以不天，早失父母，犬马之养，已无所施。顾来事之可为者，唯忠义而已。是以徒步二千里而自归於陛下，陛下不以臣愚瞽，过垂齿录。窃自顾瞻，无阶答谢，辄以微躯丹款，惟陛下所择。臣伏见大安宫在宫城之西，其墙宇门阙之制，方之紫极，尚为卑小。臣伏以东宫皇太子之宅犹处城中，大安乃至尊所居，反在城外。虽太上皇游心道素，志在清俭，陛下重违慈旨，爱惜人力，而蕃夷朝见，及四方观听，有不足者。臣愿营筑雉堞，修起门观，务从高显，以称万国之望，则大孝昭乎天下矣。臣又伏见明敕，以二月二日幸九成宫。臣窃惟太上皇春秋已高，陛下宜朝夕视膳而晨昏起居，今所幸宫去京三百馀里，銮舆动轫，严跸经旬日，非可以旦暮至也。傥太上皇情或思感，而欲即见陛下者，将何以赴之？且车驾今行，本为避暑，然则太上皇尚留热所，而陛下自逐凉处，温清之道，臣窃未安。然敕书既出，业已成就，愿示速反之期，以开众惑。臣又见诏书，令宗室功臣悉就蕃国，贻厥子孙，嗣守其政，非有大故，无或黜免。臣窃惟陛下封植之者，诚爱之重之，欲其继嗣承守而与国无疆也。臣以为必如诏旨者，陛下宜思所以安存之富贵之，何必使代官也。何则？以尧舜之父，犹有朱均之子，傥在孩童嗣职，万一骄愚，则兆庶被其殃，而家国蒙其患。正欲绝之也，则子文之治犹在；正欲存之也。则栾之恶已彰。与其毒害於见存之百姓，则宁使割恩於已亡之一臣明矣。然则向所谓爱之者，乃适所以伤之也。臣谓宜赋以茅土，畴其户邑，必有才行，随器方授。则虽其翰翮非强，亦可以获免尤累。昔汉光武不任功臣以吏事，所以终全其代者，良得其术也。愿陛下深思其宜，使得奉大恩，而子孙终其福禄也。臣又闻圣人之化天下，莫不以孝为本，故曰：“孝莫大於严父，严父莫大於配天。”又曰：“国之大事，在祀与戎。”孔子亦云：“吾不与祭，如不祭。”是圣人之重祭祀也如此。伏惟陛下践祚以来，宗庙之享，未曾亲事。伏缘圣情，独以銮舆一出，劳费必多，所以忍其孝思，以便百姓，遂使一代之史，不书皇帝入庙之事，将何以贻厥孙谟，垂则来叶？臣知大孝诚不在俎豆之间，然则圣人之训人，固有屈已以从时，特愿圣恩，顾省愚款。臣又闻致化之道，在於求贤审官；为政之基，必自扬清激浊，故孔子曰：“惟名与器，不可以假人。”是言慎举之为重也。臣伏见王长通白明达，本自乐工，舆早杂类，韦提斛斯正，则更无他材，独解调马，纵使术逾侪辈，能有可取，止赐金帛以富其家，岂宜列预士流，超受高爵？遂使朝会之位，万国来庭，驺子倡人，鸣玉曳组，与夫朝贤君子，比肩而立，同坐而食，臣窃耻之。然成命既往，纵不可追，谓宜不使在朝班预於仕伍也。
    ○陈时政疏
    臣历观前代，自夏殷周及汉氏之有天下，传祚相继，多者八百馀年，少者犹四五百年，皆为积德累业，恩结於人心。岂无僻王，赖前哲以免尔？自魏晋以还，降及周隋，多者不过五六十年，少者才二三十年而亡。良由创业之君，不务广恩化，当时仅能自守，後无遗德可思。故传嗣之主，政教少衰，一夫大呼，而天下土崩矣。今陛下虽以大功定天下，而积德日浅，固当思隆禹汤文武之道，广施德化，使恩有馀地，为子孙立万代之基，岂欲但令政教无失，以持当年而已？且自古明王圣主，虽因人设教，宽猛随时，而大要惟以节俭於身，恩加於人，二者是务，故其下爱之如父母，仰之如日月，敬之如神明，畏之如雷霆。此其所以卜祚遐长，而祸乱不作也。今百姓承丧乱之後，比於隋时，才十分之一，而供官徭役，道路相继，兄去弟还，首尾不绝，远者往来五六千里，春秋冬夏，略无休时。陛下虽每有恩诏，令其减省，而有司作既不废，自然须人，徒行文书，役之如故。臣每访问，四五年来，百姓颇有嗟怨之言，以为陛下不存养之。昔唐尧茅茨土阶，夏禹恶衣菲食，如此之事，臣知不可复行於今。汉文帝惜百金之费，辍露台之役。集上书囊以为殿帷，所幸慎夫人，衣不曳地。至景帝，以锦绣纂组妨害女工，特诏除之，所以百姓安乐。後至孝武帝，虽穷奢极侈，而承文景遗德，故人心不动。向使高祖之後，即有武帝，天下必不能全。此於时代差近，事迹可见。今京师及益州诸处，营造供奉器物，并诸王妃公主服饰，议者皆不以为俭。臣闻昧旦丕显，後世犹怠，作法於理，其弊犹乱。陛下少处人间，知百姓辛苦，前代成败，目所亲见，尚犹如此。而况皇太子生长深宫，不更外事，即万岁之後，固圣虑所当忧也。臣窃寻往代以来成败之事，但有黎庶怨叛，聚为盗贼，其国无不即灭，人主虽欲改悔，未有重能安全者。凡修政教，当修之於可修之时。若事变一起，而後悔之，则无益也。故人主每见前代之亡，则知其政教之所由丧，而皆不知其身之有失。是以殷纣笑夏桀之亡，而幽厉亦笑殷纣之灭。隋炀帝大业之初，又笑齐魏之失国。今之视炀帝，亦犹炀帝之视齐魏也。故京房谓汉元帝云：“臣恐后之视今，；亦犹今之视古。”此言不可不诫也。往者贞观之初，率土荒俭，一匹绢才得一斗米，而天下帖然，百姓知陛下甚忧怜之，故人人自安，曾无谤ゥ。自五六年来，频岁丰稔，一匹绢得粟十馀石，而百姓皆以陛下不忧怜之，咸有怨言。又今所营为者，颇多不急之务故也。自古以来，国之兴亡，不由积聚多少，唯在百姓苦乐。且以近事验之，隋家贮洛口仓，而李密因之。东都积布帛，而王世充据之。西京府库，亦为国家之用，至今未尽。向使洛口、东都无粟帛，则世充、李密未能聚大众。但贮积者固是有国之常事，要当人有馀力而後收之。若人劳而强敛之，更以资寇，积之无益也。然俭以息人，贞观之初，陛下已躬为之。故今行之不难也。为之一日，则天下知之，式歌且舞矣。若人既劳矣，而用之不息，倘中国被水旱之灾，边方有风尘之警，狂狡因之以窃发，则有不可测之事，非徒圣躬旰食晏寝而已。古语云：“动人以行不以言，应天以实不以文。”以陛下之明，诚欲励精为政，不烦远采上古之术，但及贞观之初，则天下幸甚。昔贾谊谓汉文帝云：可恸哭及长太息者，言当韩信王楚、彭越王梁、英布王淮南之时，使文帝即天子位，必不能安。又言赖诸王年少，傅相制之，长大之後，必生祸乱。历代以来，皆以谊言为是。臣窃观今诸将功臣，陛下所与定天下者，皆仰禀成规，备鹰犬之用，无威略振主如韩彭之徒难驾驭者，而诸王年并幼少，纵其长大，当陛下之日，必无他心。然即万代之後，不可不虑，自汉晋以来，乱天下者，何尝不是诸王。皆为树置失宜，不预为节制，以至於灭亡，人主岂不知其然，但溺於私爱，故使前车既覆，而後车不改辙也。今天下百姓极少，诸王甚多，宠遇之恩，有过厚者。臣之愚虑，不唯虑其恃恩骄矜也。昔魏武帝宠树陈思王，及文帝即位，防守禁闭，有同狱囚。以先帝加恩太多，故嗣主疑而畏之也。此则武帝宠陈思，适所以苦之也。且帝子何患不富贵，身食大国，封户不少，好衣美食。衣食之外，更何所须？而每年另加优赐，曾无纪极。俚语曰：“贫不学俭，富不学奢。”言自然也。今陛下以大圣创业，岂惟处置见在子弟而已。当须制长久之法，使万世遵行之。
    ○请劝赏疏
    臣窃见流内九品已上，令有等第，而自比年入多者不过中上，未有得上下以上考者。臣谓令设九等，正考当今之官，必不施之於异代也。纵朝廷实无好人，犹应於见任之内，比较其尤善者，以为上第。岂容朝廷之士，遂无堪上下之考者？朝廷独知贬一恶人可以惩恶，不知一善人足以劝善。臣谓宜每年选天下政术尤最者一二人为上上，其次为上中，次为中上，其次为上下，则中人以上，可以自劝。
    ○谏公主昼婚疏
    臣闻朝谒以朝，思相见也；讲习以昼，思相成也；燕饮以昃，思相欢也；婚合以夜，思相亲也。是以上下有威，内外有规，动息有时，吉凶有仪。先王之教，不可黩也。今陛下欲谋其始而乱其纪，不可为也。夫卜筮者，所以定犹豫，决嫌疑，若黩礼慢经，先王所不用也。
    ○请简择县令疏
    理天下者，以人为本，欲令百姓安栾，惟在刺史县令。县令既众，不可皆贤。若每州得良刺史，则合境苏息。天下刺史，悉称圣意，则陛下可端拱岩廊之上，百姓不虑不安。自古郡守县令，皆妙选贤德，欲有迁擢为将相，必先试以临人，或从二千石入为丞相及司徒太尉者。今朝廷独重内官，县令刺史，颇轻其选。刺史多是武夫勋人，或京官不称职，方始外出。而折冲果毅之内，身材强者，先入为中郎将，其次始补州任。边远之处，用人更轻。其材堪宰莅，以德行见称擢者，十不能一，所以百姓未安，殆由於此。
    ●卷一百五十六
    ☆谢偃
    偃，卫州卫人，本姓直勒氏。贞观初应诏对策高第，历高陵主簿。十一年洛溢，诏求直言，偃上封事，擢宏文馆直学士，拜魏王府功曹。府废，出为湘潭令。
    ○述圣赋
    臣闻立极著纪之初，辟乾开历之始。上所以分垂象曜，下所以疆括地里。惟大人之有作，越百代而孤峙。飞五位以龙奋，腾九万而鹏起。曩者炎运将终，鼎命□绝。四溟波骇，八维幅裂。羽檄交驰，边烽并。长星夜扫，阵云朝结。莫不望壁垒以靡旗，对辕门而乱辙。故得百城冰溃，千里烟灭。固灵命之有在，乃慷慨而投袂。驱八骏以雷击，驭六飞而电逝。腾星剑以外倚，振□锋而高彗。既後事而先谋，亦先胜而後制。兵有临而必克，功无往而不济。龟策叶以符兆，人神应而合契。谅包顼以驾轩，实孕皇而育帝。足以光烛千祀，足以祚隆万世。於是戢兵偃武，铭功纪。采三代之逸经，刊八方之遗籍。搜隐遁於林薮，访栖迟於岩石。然後调玉律以定时，测金仪而考历。符洛下之前验，嗣容成之绝迹。若夫流惠泽於瀛表，被仁风於区外。穷八际以来庭，逾九译而浃会。莫不削衽而崇礼乐，解辫而袭冠带。参两曜以齐明，混二仪以称大。信一人之致感，实万方之攸赖。圣皇以令叶先甲，时惟仲春。乃整法驾，驭华轮，六军雷动，万乘星陈。临浊河以北眷，指清洛而东巡。乃升□阙，俯天津，朝万国，礼百神，琛赆咸集，要荒毕臻。夫其地也。据三川以设险，凭四阙而作固。总奔凑於八方，测圭影於中度。既定鼎於周业，亦克昌於汉祚。望嵩峦之逦迤，临崤坂之回互。所以仰叶辰象，所以俯清天步。若夫削灵岩以表阙，疏清派而为池。极皇居之壮丽，穷大厦之宏规。抗修廊之窈窕，属辇道而逶迤。夕霞临而错落，晨光照而陆离。至如云观晨开，风亭夜敞。回长飚於轻翼，凝浓露於仙掌。沈落月於璧台，挂奔星於珠网。罗纨飘而散馥，环动而流响。垂密叶於绮窗，散飞花於翠幌。复有天池汜，以嬉以游，鼓轻，漾仙舟。荫乔木，镜清流。鱼鸟陵乱，藻沈浮。控飞梁以架迥，列层阁以环洲。渍檀栾之修竹。映迢递之危楼，风未生而叶动，景将昃而光收。若夫瑞草奇色，祥树嘉名。霏红曜紫，垂缃拖青。或玲珑於玉砌，或点缀於金楹。交九衢而结影，分四照以开荣。朝露而逾馥，带晨风而更轻。於是登崇观以周览，辟层轩而遐瞩。树含岭而共青，草带原而同绿。俯八而非远，顾千里而为局。飞霞敛而复舒，轻烟断而还续。既神怡以情畅，乃遣累而思足。聆天籁之晨响，想凤箫之夜声。窥丛□之朝散，思鹤盖之後清。捐大位而不宝，脱万乘而为轻。访真人於姑射，问至理於广成。志眇眇以遐顾，心遥遥而上征。践太微之崇阁，辟阊阖之天扃。拖红旗於绛阙，翼芝盖於紫庭。咀灵（一作冲）气而还寿，吸元液以驻龄。若夫北瞰太行，南临少室。积峰远而逾翠重岩隐而复出。乍郁律以干霄，又日。松翳空而难辨，鸟翔高而易失。属天下之无事，聊逍遥以自逸。方欲登日观以金，览□亭而伫跸。於是凝圣情以远虑，思成败於终古。美揖让於有虞，壮成功於大禹。耻用兵於中冀，鄙穷战於丹浦。每有违於汝弼，恒知失而思补。乃命促苑囿，散积聚。改制度，易规矩。削侈丽於楼台，崇质素於阶宇。仁好生而必遂，德无贳而不辅。习嘉礼於玉帛，和大乐於钟鼓。上可以降集群瑞，下可以安怀率土。惟圣作之可观，实万物而斯睹。顾微臣之庸朽，滥叨选於词林。恒戒盈以献赋，每规过而进箴。幸天地之覆载，欣日月之照临。岂窥天而识象，宁测海而知深。徒望□以考泽，空就日而倾心。渐九皋而戢翰，望天路以扬音。美皇运之方永，嗟颓龄之遽侵。顾鸿恩之未答，徒颂德以长吟。
    ○惟皇诫德赋（并序）
    臣闻理忘乱，巡忘危，逸忘劳，得忘失。此四者莫不皆然。是以夏桀以瑶台琼室为丽，而不悟鸣条南巢之祸。殷辛以象箸玉杯为华，而不知牧野白旗之败。故当其盛也。谓四海为已力。及其衰焉，乃匹夫之不制。当其信也。谓天下为一心。及其疑焉，则顾盼皆为仇敌。是知必有其德，则诚结戎夷，化行荒裔。苟失其度，则变生骨肉，衅起腹心矣。是以为人主者，不可忘初。处殿堂则思前主之所以失，朝万国则思今已之所以贵，巡府库则思今日之所以得，视功臣则思其为已之始，见名将则思其用力之初。苟弗忘旧，则人无易心，则何患乎天下之不化？故朝行之则为尧舜，暮失之则为桀纣，岂异人哉？其辞曰：
    周坟籍以遐观，总宇宙而一窥。结绳往而莫纪，书契来而可知。惟皇王之迭代，信步骤之恒规。莫不虑失者常得，怀安者必危。是以战战栗栗，日慎一日。守勤守俭，去奢去逸，外无荒禽，内无荒色。唯贤是授，唯人斯恤。则四王不足五，六帝不足七（一作三皇不足六五帝不足十）。若夫恃圣骄力，狠戾倔︹。忠良是弃，诌佞斯奖。构崇台以造天，穿深池以绝壤，厚赋重敛，积宝藏镪，无罪加刑，有功不赏，则夏桀可二，殷辛易两，在危所恃，居勿忘想，功臣无逐，故人无放，放故者亡，膛功者丧。四海岌岌，九土漫漫。覆之甚易，存之实难。是以一人有悦，万国同欢。一人失所，兆庶俱残，喜则严寒为热，怒则盛夏成寒。一动而八方乱，一言而天下安。举君过者为忠，述主美者为佞。苟承颜以顺旨。必蔽视而掩听。动虽非而谓神，言纵失而称圣。故曲者乱直，邪者鬼正。改华服以就紫，变雅音而入郑。虽往古之轨躅，亦当今之龟镜。崔巍龙殿，赫奕凤门。包四海以称主，冠天下而独尊。既兄日而姊月，亦父乾而母坤。视则金翠溢目，听则丝竹盈耳。信赏罚之在躬，实荣辱之由已。羲皇而易匹，言尧舜之可拟。骄志自此而生，侈心因兹而起。常惧颠而惧覆，必思足而思止。勿忘潜龙之初，常怀布衣之始。在位称宝，居器曰神。鼓钟庭设，玉帛阶陈。得必有兆，失必有因。一替一立，或周或秦。既承前代，当思後人。唯德可以久，天道无常亲。
    ○观舞赋
    惟钦明之昌运，应灵图而嗣。纽三代之离术，正千龄之差朔。可以治定制礼，可以功成变乐。实磐石之攸寄，固维城之斯属。欣微生之多幸，滥高选於名藩。列通籍之渥惠，承置醴之殊恩。晨曳裾於东阁，夕侍宴於西园。於时霜气敛霭，夜景澄廓。□撤层台，烟销连阁。流月华以昭耀，间星文而灼烁。岩桂偃而未，宫梧纷而就落。於是罗荐周设，黼帐高舒。露凝珠网，风清玉除。烟浮辉於缇幕，烛笼光於绮疏。尔乃咀清哇，扬激徵，金石奏，丝桐理。奇调间发，新声互起。促宴冶而忘疲，欢情畅而未已。於是燕馀齐列，绛树分行。曳绡裾兮拖瑶，簪羽钗兮珥明。擢纤腰之孤立。若卷旌之未扬。纡袂而将举，似惊鸿之欲翔。退不失伦，进不逾曲。流而不滞，急而不促。弦无差袖，声必应足。香散飞巾，光流转玉。若乃巴姬并进，郑媛俱前。对席齐举，分庭共旋。乍差池以燕接，又飒沓而凫连。止有馀态，动无遗妍，似两艳之同发，类双花之偶然。进止合度，俯仰若一。节缓则顾迟，唱速则回疾。殊姿异制，不可殚悉。若夫金翠的，缃绮参差。方趋应矩，圆步中规。飞钿雪落，颓鬓□垂。舒类飞霞曳清汉，屈若垂柳萦华池。既而曲变终，雅奏阕。清角止，流商绝。顿华履以自持，整文而伫节。始绰约而回步，乃迁延而就列。於是君王悠然怀古，怡然自适。迁思回虑弛县改夕。揖ゼ藻之宾，引良谈之客。然后讨八索，诋诃六籍。语妙则众绝希夷，论远则喻穷开辟。议先哲之往轨，考前王之馀迹。方欲革登封之颂，勒□亭之石。与日月而齐明，同天地之不易。
    ○听歌赋
    君王以政隙务闲，披玩馀日。辟华轩以遐想，临风庭而自逸。於是屏青编。收缥帙，息柔翰，韬雅瑟。情廓志远，虑静神谧。於时日下梧宫，阴清竹殿。鲜□始发，光风初扇。馀霞未敛，残虹犹见。玉既陈，兰肴乃荐。登龙阁而骋目，临曲池而游眄。於是征赵女，命齐倡。动琼，出兰房。横宝钗而耀首，靓铅华而饰妆。低翠蛾而敛色，睇横波而流光。声欲伸而含态，气未理而腾芳。乍连延以烂熳，时顿挫而抑扬。始折宫以合徵，终分角而扣商。掩馀韵於雕扇，散轻尘於画梁。若夫振幽兰，飞激楚。俯仰艳逸，顾盼容与。其繁会也，类春禽振响而流变；其微引也，若秋蝉轻吟而曳绪。似将绝而更连，疑欲止而复举。短不可续，长不可去。延促合度，舒纵有所。听之者虑荡而忧忘，闻之者意悦而情抒。歌未终，君王乃喟然叹曰：“夫乐者，所以通神明，节情欲，和天地，调风俗。观往代之遗风，览前贤之轨躅。莫不治乱斯在，兴亡攸属。是故圣人以为深诫，君子以之自勖。”於是放郑卫，引邹枚。临广苑，陟崇台。肆东平之乐，包天下之才。盛矣美矣，优哉游哉。
    ○明河赋
    月初回於夕阳，日夜没於天纲。步庭砌以游衍，觉□霄之杳茫。气象万殊，缅星河而尽列；光辉一道，罗银汉之灵长。徒观其粲兮如磋，洁兮如磨。明月照而不失其素，飘风惊而匪扬其波。莫测其深，含天际之四气；莫度其远，掩人间之众河。及夫岁入三秋，势直千里。度龙驾而容曳，构朝鲜桥而迤逦。霞妆星靥，知婺女之不如；杂明，必娥之相似。七夕作之以良会，群方於是而仰止。固能流不可准，涯不可度。既莫见乎端倪，亦焉知其厚薄？夫其为谦也，太阳曜而不争其光；夫其为德也。巨海枯而莫之能涸。夺凝霜之漫漫，方白石凿凿。居崇高而不危，体虚无而自若。名连地脉，影杂天文。当霁夕而逾晓，凝微雨以暂熏。明白可称，则皓如曳练；正平可缉，亦矗似长□。亘此极以斜转，横碧空而中分。吐霄光而澹滟，含曙色而氤氲。将欲问之於槎客，如何欲决於严君？
    ○高松赋
    登灵岳以游目，极千里兮周睇。尽山川之重沓，容□物之诡怪。何兹松之挺茂，抉修干於孤林，映丹霄而有叶，凌青霞而矫心，前绝万仞，却倚千寻。俯峥嵘之深谷，仰迢递之层岑。霏夕烟而暧景，度神飚而流音。若乃月起阳爻，岁穷阴律。匝地冰厚，周空雾密。雪积岩而逾峻，风乘林而转疾。结ㄙЩ之愁□，黯苍茫之寒日。於是众草零，群木坠。千岩槁，万岭悴。独洁固而不洁，常猗猗而结翠。始见贞而表洁，乃以丛而辨类。夫其深山遂性，委液流津。感天地之粹质，禀阴阳之精纯。根含冰而弥固，枝负雪而更新。既无惧於元月，宁有悦乎芳春？含奇文而养劲，收高节而自珍。耻取媲於嵇子，嗤受封於亡秦。本绝希於雕刻，讵有忧於斧斤？若乃流膏可咀，嘉宾可荐。香有四飞，味逾九转。延促龄於度隙，驻生涯於流电。故饵之者目改，服之者容变。纷羽翼而上腾，排紫虚而高扇。起九垓而憩息，周四海而顾盼。信神经而最品，实秘录而精选。嗟美材之无用，悲侧路之。动跬步而致阻，投一足而必危。伤拙目之众毁，慨名工之独知。仰径寸而靡及，屈百尺而自卑。萦白□以舒盖，接丹桂而交枝。凝晖远而澹景，纤罗挂而轻ざ。穷万祀而不异，历千秋而不萎。岂兹木之足叹，亦前贤之所规。何吾生之命舛，怀丹诚而莫披。心炳朗而无报，情荡涤而不羁。任傥来之否泰，委元运之遭随。戢轻翮而未举，逸足而莫驰。实未荣而先怠，宁泛驾而致疲？诚责躬而咎已，岂藏瑕而掩疵？恒怯进而勇退，每知雄而守雌。庶比兹以自勖，履贞固而不亏。
    ○影赋
    何物类之实繁，各异形而辨色。惟兹影之灵化，独元妍而莫测。若乃体无定质，应变随方。因物成象，不拘厥常。苟圭表之有度，信天地之可量。同寒暑之延促，故夏短而冬长。在清明而必朗。若晦浊而斯亡。同至人之隐显，类君子之行藏。若夫长短侔形，曲直应质。细故则一毫必具，大物则万象无失。并片鱼而为比，偶孤鸟而成匹。带秋林而暂疏，含春树而还密。将度□而俱远，与奔驷而同疾。至如景霁氛收，波清风止。平湖数百，澄江千里。有象必图，无物不拟。群木悬植，丛山倒峙。崖底天回，浪中霞起。咸巨细其若一，各委曲而相似。窥之者莫测其浅深，寻之者罔知其终始。苟烟霞之可乘，何神丹之足炼？流金液以命酌，指玉京而高宴。含虚无以成体，故日中而不见。同希夷以寂寞，何罔两之能眩？若夫往来绝迹，出入无间。走不可避，速不可捐。非可以智察，难可以理诠。向夜月而处後，背朝日而居前。何变化之无定，同瞻之而忽焉？安仁览以生悲士龙观而兴笑。孙惠顾以致悚，田巴临而独照。想古人之遗烈，（一作形）哀吾生之不劭。守愚直以固穷，无明略以求效。岁月忽其代序，斑鬓倏而改貌。诚既往而莫追，徒鉴流以自吊。若夫色动秋水，光澄炼金。翠羽朝映，珠星夜临。近看若浅，远瞩如深。信不入而疑入，实非沈而似沈。既寄形於流艳，又匿迹於凝阴。类圣人之无已，以万物而为心。福应善而斯臻，祸缘愆而必至。念全德以守一，思改过而无二。宁受屈以怀道，不求伸以邀利。庶履色以自勖，终馀年而不坠。苟刑网之所加，虽在亲而无肆。诚言行之可录，纵居嫌而勿弃。必取舍而无私，故扪心而不愧。独水镜之鉴物，穷妍媸而莫秘。诚斯道之可宝，请贻戒乎在位。
    ○尘赋（并序，应魏王教）
    余执性介直，动多违忤，兹读老子，至和光同尘，窃有慕焉，因而赋之。
    伊大噫之煽物，气无击而不扬。惟兹尘之宜昧，何动息之顺常？若乃寄形大飚，托质厚地。倏尔而往，忽焉而至。乍徘徊以上腾，或飘而下坠。起彼集此，不失厥位。居无不安，涉无不利。似达人之推理，任逍遥以自肆。若夫阴风发，阵□屯，鼍鼓震，红旗翻，千乘动，万骑奔。中原以之黯色，白日为之书昏。其兴也勃，其息也渐。或聚或散，乍舒乍敛。细不可舍，轻不可掩。蒙笼箧笥，幂ャ茵簟，随时无竞，应物不违。值细雨而暂息，逢轻风而复飞。びび靡靡，雾雾霏霏。将晨轩而并出，与暮盖而同归。任动静而无累，似识变而知机。若夫拂珠履，生罗袜。积菱镜而鸾沈，下雕梁而歌发。散琼台而类粉，布玉阶而似雪。蒙凤辇於铜衢，翳龙媒於金埒。有动和随，（一作发）无空不遍。出入青琐，游扬紫殿。流细影於回裾，乱浮香於举扇，隐洞房而难睹，因巢光而可见。既洋溢若浮烟，又散漫如流霰。至如化衣京洛，炼石仙家。色侔雨壤，影若飘沙。逐奔蹄而起乱，随惊轮而飞斜。近则昏阡蔽陌，远则晦景韬霞。疑窃食於颜子，先甘饵於元蛇。惟纷吾之孤介，骤萍流而蓬徙。既守愚以周直，每受讪而招毁。屡空范丹之甑，时卧李恂之被。未齐物於庄生，庶同尘於老氏。
    ○玉牒真记
    粤一气未分之前，二仪肇辟之始，绵哉邈矣，固无得而称焉。洎乎立极断鳌，补天炼石，三光抱石之帝，九色乘□之皇，龟文发而八封成，鸟迹命而六体备，於是书契著焉，文籍兴焉。是以贬定於一言，美恶在乎千里。或揖让以崇文德，或干戈而擅武功。虽五运代昌，三正更袭，质文殊轨，驰骤异规，莫不详诸典策，可备而言矣。爰自近代，迄乎周秦，兵革迭兴，英雄互起，假名窃号者三分有二，干纪乱常者十居其九。是以八维幅裂，四海瓜分，玉垒称王，金陵谋帝。重以中原涂炭，戎羯凭陵，衣冠礼乐，扫地将尽，数百年间，未闻正朔。我圣王之受命也。则九服翘心，三灵伫眷，振乾维以缀象，举地络以笼人。曩者炎运将终，九域沦陷，於是披丹霄而轩鹏翼，驾元海而截鲸鳞。俯拔嵩华，仰回星汉，纳风□於怀抱，鼓雷电於胸臆，流雕矢於日谷，横大剑於天外。所以八秋乘风，九夷请朔，固可以包镇虞夏，跨蹑殷周。於是体天制作，顺时立极，进力牧於沮泽，求风后於海隅。所以三杰并臻，十乱咸集，故能佐命垂统，饰化开业也。所以神功茂绩，通幽洞冥，反无为於上皇，复淳朴於太素。是以歌五英则八风顺，奏六德则百兽舞。至於素毳丹羽，极飞走之祥，萼华丛，穷草木之瑞，天无所秘，地无所隐，图史所莫纪，篆谍所未详，莫不昭晰相晖，纷纶交映，充庭满囿，盈郊洽野，岂止二气运而景星出，三文著而神凤仪而已哉？於皇上帝，於始月首日，乃负斧，御华轩，驻金根，陈玉辇，千门既启，万国咸萃，金石备列，琛赆毕陈。於是九司三事，群公百辟，相与端绂理缨，趋而进曰：“臣闻惟天为大，圣人所以取则；谓地盖厚，皇王所以受图。是知仰观俯察，明灵斯在，上戴下履，福应攸归，莫不顺之者获昌，违之者致咎。臣逖听邃古，遐观往谍，睿君哲主，无易兹道。虽复七十二代，书契莫可。至於登介邱，基厚地，建显号，施尊名，展礼告成，其义一也。此乃百王之壮观，万古之丕业，昔齐桓以三代之功，处诸侯之位，尚睥睨梁甫眷顾太山，况乎扼四海，吞万国，宠九域，括八荒，如何湮没而无闻哉？夫登封者，所以易姓奉继，兴绝崇功，不可阙也。是可阙也，则神可诬而天可欺矣。今陛下乃欲贬恶百灵，拒绝群议，亏厥真纪，昧兹懿德，使泰山指望，梁甫失幸，金镪脱检，玉牒收文，瑞日潜晖，德星晦色。此非所以发荣舒德，应天顺时，垂裕百代，激流千祀者也。臣等尽虑悉心，不敢奉诏。胸计腹议，切欲献忠，往者九章沦次，五纬失方，遂令归馀爽终，履端乖始。陛下既考之以玉律，又则之以金仪，定千载之差辰，正百王之废朔，符落下之明验，复容成之妙旨，此又圣德之盛也。伏愿陛下上祗天庥，下顺坤德，叶群神之望，从亿兆之心，清跸□亭，鸣銮岱岳，肆射牛之礼展大泽之诗，垂绀幄而伫群神，竭紫坛而陈众瑞使白□朝起，灵光夜烛，应千龄之期，流万岁之响，则四溟受福，天下称泰。臣等敢资灵贶，合符瑞之至极，愿以固请。”於是乃凛然动色曰：“过乎何辞之饰也！朕闻惟德弗逮罔有克，惟言弗审罔有徵。观乎周汉之苟进，良足恶矣。纵天命有在，予将崇让焉。”於是绅之徒，俯而谢，仰而颂德曰：
    明明圣范，巍巍至德。元化难名，神功靡测。上包乾象，下括坤域。五岳尘消，四溟波息。仁风绵浃，惠泽下霈。船海极琛，梯山穷贝。九译同德，万里齐信。宿彗收芒，朝□解陈。阶晦落，庭轶晨鲜。氤氲和气，萧索非烟。轮重璧合，星次珠联。鸿名始茂，景祚方延。雾辟□岸，霞褰日观。山川致祗，人神叶赞。灵贶凝祥，光华启旦。播美贞石，驰芳柔翰。德盈弥损，道积逾冲。礼成思大，乐变推功。让为政始，益寡谦终。千龄展美，万古承风。
    ○正名论
    有宏文先生，禀气冲和，资灵杰秀，理在微而必察，言无赜而不探。加以体局凝沈，风骨峻远，纵班马而高出，嗣颜冉而委蛇。於时日暖朱墀，风清紫陌。长廊赫奕。高阁阴岑，先生方该秘纪於千载，释凝滞於万古。於是席长筵，列髦俊，散缥帙，布表编，簪缨毕萃，绮纨咸集。乃有以司铠丈人，戎服而至，蓬首垢面，颊削背伛，左挈戟，右提，汗蒙尘，不让而坐。先生逆而目之，顾而诮曰：“夫杖者位之基，器者名之实，苟有叨窃，咎悔必臻。当今天下文明。会昌御运，举宇宙以笼物，驰日月而烛幽，居概盈朝，鹭成列，是以鸣玉曜辉者耻方於周召，披坚执锐者羞比於韩彭。至於采择人伦，捃摭要言，有美斯达，在器无假，文武异容，正位辨方，朱紫无杂，任能授用，咸得其所。是以山无逋客，野绝遗贤，方欲阐文儒，销锋刃，陈俎豆，散牛马，肆志於礼场，游心乎文囿，大启石渠之署，广开天禄之门，搜寰内之琳球，擢天下之杞梓，旅之於东观，会之於北阁，考往圣之遗逸，正先贤之纰紊，欲令微言隐而更显，至德晦而复明。然後草封岱之仪，备射牛之皮。今子齿既尽矣。形又槁焉，上不敢贡策献奇，析分禄；下不能收视反听，养真存神。以萤烛之未光，而方增耀於日月；涓滴之微润，而欲拟浸於江湖，其於馀生，固亦劳矣。犹不免佩弦荷ゅ，坐甲操锋，见长剑而折腰，对危冠而屏气。以兹疲朽，预此戎班，点污我文门，亏辱我宰塾，顾瞻传素，能不恧乎？”丈人於是俯而惭，仰而谢，逡巡避席，敛衽而对曰：“仆闻用舍时也，穷达命也。物固有欲而不可弃，此盖有力者走之，岂在吾之所也？且夫苟非其用，则周孔无以措其心；当其所能，则犬马犹足效其力。今请正名改服，从子而游可乎？”先生曰：“噫，子其不言，几失子矣！苟能易位，余何简焉？”
  </div>
  <div class="pagination">
   <a href="全唐文_page102.html">
    上一页
   </a>
   <span>
    ...
   </span>
   <a href="全唐文_page98.html">
    98
   </a>
   <a href="全唐文_page99.html">
    99
   </a>
   <a href="全唐文_page100.html">
    100
   </a>
   <a href="全唐文_page101.html">
    101
   </a>
   <a href="全唐文_page102.html">
    102
   </a>
   <span class="current-page">
    103
   </span>
   <a href="全唐文_page104.html">
    104
   </a>
   <a href="全唐文_page105.html">
    105
   </a>
   <a href="全唐文_page106.html">
    106
   </a>
   <a href="全唐文_page107.html">
    107
   </a>
   <a href="全唐文_page108.html">
    108
   </a>
   <span>
    ...
   </span>
   <a href="全唐文_page104.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
