<!DOCTYPE html>
<html>
<head>
    <meta charset="UTF-8">
    <title>文苑英华 - 第 458 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 458 页/共 634 页</h1>
    <div class="content">　　中书门下贺日当蚀不蚀表【代宗大厯十三年】
　　常　衮
　　臣某言伏见徐承嗣奏今月一日法当日蚀时有澍雨者臣闻日之所躔行有虚道至之所会蚀亦无灾况圣以合天徳以禔福是有幽賛宜于感通伏惟宝应元圣文武皇帝陛下协用五纪顺用三极厯象日月统和隂阳【一有序行之庆四字恐非】廼者畴人推策今朔于辰非正阳之所忌于大明而何损犹能惧而勤政实以应天斋于穆清益用恭黙精诚所达运相符圜规之影始生于海上肤寸之云忽遍于天下霈然而起岂止终朝莫测应龙之外潜复踆乌之次伐皷用币悉罢于有司润物蕃生普欢于在野及乎睿宿更益清光同道相避则闻昭子【疑当作梓慎恐避讳改】之对当交而变果征刘劭之言古今殊祥中外所庆臣等谬陪近侍喜万恒情无任抃蹈谨表
　　贺嵗除日太阳不亏表
　　臣闻惟徳动天其应如响日月交防数之常也交而不蚀徳所感也伏见有司奏今日午正后七刻太阳初亏未正后三刻复满者是日也髙天无云太阳不掩讫于申酉光彩逾明万防同瞻百神协庆中贺伏以圣人者合天地以爲徳与日月以爲明当亏而下亏明足见矣当应而遂应神不欺矣伏惟陛下徳本于孝动由于礼勤俭以厚下寛仁以爱人忧庶政而疚懐求众善如不及行之于下土升闻于上帝无逺不届感而遂通一人有庆三光荐祉昔唐虞至化而星辰不孛日月不蚀以今方古千载同贶大礼元辰在于明发俯逼惟新之运弥彰不掩之祥人事天心何其允叶潜辉散彩愈曜于朱城丽景临空转明于黄道凡在生类同知圣猷无任踊跃之至
　　贺洪州庆云见表　　　　　　许敬宗
　　臣某等言臣闻灵心不测叶至道以升闻上帝无声候休明而降祉同夫影响在感斯通相彼天心实交其际伏惟皇帝陛下垂光御极体睿凝图始自忧勤宁羣飞于海外赐之仁寿拯涂地于寰中揔絶代之英声实兴朝之美政三秦咸防六府斯歌首冠往初功无取譬徳泽共二仪潜运清明与七曜齐光是以迩无不安逺无不服雕题镂齿之类欵郊甸以相趋氊裘板屋之朋入提封而请吏上腾下漏天平地成嘉【一作喜】气内充卿云以之舒彩盛徳外发非烟由其散色窃见守洪州长史张惟善【一有悟解二字】等称以六月二十六日于城内见庆云自旦及申然后方散谨按瑞应图曰庆云者太平之应孝经援神契曰徳至山林则景【一作庆】云出又曰天子孝则庆云见金枝玉叶若临轩帝之营萧索氤氲复入唐臣之咏自非工侔造化道格上光含六幽恩流四海安能致兹神感式彰灵贶黄间起朱紫相辉千载合符如斯之盛也虽复骈枝合頴匹此爲轻綘雪霜曾何足喻凡诸率土预在肖形沐浴皇风用源鳬藻况以臣等谬忝衣簮旦夕岩廊亲开瑞相呼抃跃实百常情不胜恱豫之至
　　百竂贺日抱戴庆云见表　　李　峤
　　臣某等言臣闻大人造物亨衢所以贞观上帝悬象层穹所以照临合其徳而先后不违契其诚而表里潜应伏惟圣母圣皇陛下仰膺顾托俯顺讴歌临天下之大宝当域中之正气斟酌律度三神援亭毒之权皷舞隂阳万象入则成之契六幽金镜四时玉烛凯泽将膏雨共流协气与景风齐畅故能使天地储祉灵祗降福枢纽荐符勾芒锡寿自呈有命洛书肇出惟宗社之飨徳廸神明之祚圣象物昭应休征焕发每至十二月珉启匣縁错披题迁宝秘于东序视衣缨于北阙必有仙鹤翔集云乌杲曜祥光入于九重异气县于三象虽复鼎来汾水黄云冠于北山劔在丰城紫气冲于南斗无以方斯影响近此【阙】　天作符箓动而有征日官考验以爲帝凖日在朔月时惟孟秋奉鸿休而正位先告辰而解网休日申酉众姬称贺申礼旣毕昭示圣国芝检初开扶光未徙即有氤氲传汉发祥于俛仰之间萧索浮天舒彩于折旋之际于时睟容当宁嫔仪在列文物充于紫庭晖光察于象或戴洪琛之威仪非烟非云夺袆褕之彩色两宫胥抃六妃式舞欣就望之近临恱光灵之下济臣等谨按孝经援神契王者徳至于天则日抱戴又黄气抱日辅臣纳忠瑞应图曰天子徳孝则庆云出又曰天下太平庆云见陛下宵衣旰食至徳通于九皇帝类推恩纯孝形于八表惟明求道若金在砺自物观化如草从风属千龄之景业承肆眚之鸿霈乾坤合而喜气生图箓启而祯符作旣以发挥天徳昭宝运之隆平且以光翼端章究灵心之终始自非上下和洽幽明荐成何以微【疑是徴】造化之神伟合天人之符契昔者珪受命无闻感召之祥赤土披图不发昭囬之贶故知冥只軄道历载祀而潜休灵物俟时当圣明而効用事超六籍之外声髙百王之表卓哉至矣无徳而称臣等谬奉隆知亲承大庆朝闻夕死每窃抃于昌期手舞足蹈敢承欢于下列无任鳬藻踊跃之至谨诣阙奉表陈贺以闻
　　百寮贺戮逆人王慈征后庆云见表
　　前　人
　　臣某等言伏见今月十一日诛反逆王慈征等乃有庆云见于申未之间萧索满空氛氲蔽日五彩毕备万人同仰伏以慈征等并典司戎旅出入禁闱反徳乱常背天逆理圣灵感通神祗昭应虽逆节始萌而潜谋必兆穷奸囬之宻计尽包藏之巨慝并膏斧锧俱肆朝市五属明启严刑应于九秋万防恱豫嘉气呈于三象此实天人合徳宗社降休欣紫宸之永固在苍生而知幸无任嘉庆之至谨拜表称贺以闻
　　爲泾州李刺史贺庆云见表　崔　融
　　臣某言伏奉诏书上御武殿有庆云映日见于辰巳之间肃奉休征不胜抃跃中贺臣闻诸瑞应图曰天下太平则庆云见天子大孝则庆云见伏惟皇帝陛下早朝宴坐忧劳庶政逺无不肃迩无不懐神感潜通至诚上格凉秋中月滞雨移旬天心合而喜气腾阳徳动而愁隂歇文章郁郁惠日照而成彩花蘤蓬蓬晴风摇而不散虽复紫云来汉皇殿白云入殷帝房校其优劣畴以爲喻臣运奉休明荣霑刺举千年多幸已逢河水之清百辟相欢重偶丛云之曲不任悚跃之至谨遣某官奉表称庆以闻
　　扶风郡贺庆云见表　　　　杨　谭
　　臣某言臣闻休征所应克昭明盛之期灵贶攸归必会升平之运伏惟开元天宝圣文神武皇帝陛下发挥真宰抚育道枢致妙用于希夷纳苍生于仁夀故得风云効祉动植呈祥臣所管内雍州界天柱山顷有元皇帝古宫考时代而罔知覩寂寞而如在今月十四日辛丑皇妹持盈守法于宫前紫虚观中斋心伏形爲陛下祈福忽有庆云照耀施五彩于山巅喜气纷纶散重光于宫上其日从已时至未时官吏僧道瞻顾弥逺陛下纉元之仙箓授天宝之祯符千古未闻百灵何幸克叶天意必因人心表陛下无疆之福明陛下无疆之寿臣忝守方岳寄重分忧抃跃之诚倍百恒品谨写图奏以闻特望天恩宣示中外以光史策天下幸甚臣等诚欢诚喜顿首顿首
　　贺祥云见表　　　　　　　张九龄
　　臣某等言伏见道门威仪司马秀表称今月十日夜陛下亲临同明殿道塲爲宗庙苍生祈福有祥云见伏以圣徳以精至动天天意以肹蠁符圣其应【集作成】甚速岂云逺【集作其应岂逺】陛下孝【集作圣】敬之深勤恤所至灵心如答神道何言自表休期以介景福生人大赖天下幸甚臣等忝居近侍倍百恒情谨奉贺陈贺以闻
　　爲宰相贺平原郡铸尊容鑪上有紫云等瑞表
　　孙　逖
　　臣等伏见平原郡奏去月七日铸尊容鑪上有紫云如盖髙三尺余铸毕方散烟焰中又依稀有一老人须眉皓白俯临铸上并绕鑪行道时闻空中亿万声及铸毕啓模相好圆满面有自然之金色者圣心通感至道炳灵洪鑪未开殊祥累见盖呈祥瑞相表异金光烈火之中式瞻仙老无声之地忽听神言在前古而未闻不崇朝而荐至稠叠之庆名言所难况肇自京师至于郡国真容所铸灵应必臻神妙无方用彰于圣寿生灵何幸永覩于昌期臣等忝居近侍倍加欣庆无任抃跃之至谨奉表陈贺以闻
　　爲宰相贺开元观铸圣容庆云见表
　　前　人
　　臣等伏见开元观先请今月十八日铸圣容昨夜先期普天降雨迟明展事万里无云及写之际又有卿云休气氤氲扶日道俗咸观移时不散伏以圣惟不测有感而必通天则无言触类而成应陛下钦崇至道子育苍生爰写尊容将洪介福故得天地合气神灵布和甘泽而逹曙已晴彩云而抱日呈瑞镕范之际殊祥毕集寔表圣明之感更彰仁寿之期臣等忝在掖垣不胜大庆无任恱豫之至
　　爲宰相贺会昌山庆云见表
　　臣某等言今日伏退后伏见防昌山上有五色云见红翠稠叠光彩相鲜烂若藻绘积如山岳近依汤井俯傍宸居移时不散从臣咸覩伏以云物变态眞仙所凭法驾才上祥光已见岂惟天地合气以表于和平固已神灵告休用彰于圣寿无任抃跃之至奉表称贺以闻
　　爲宰相贺赛龙潭有瑞云表
　　臣某言适内谒者监牛仙童至奉宣进旨先爲苍生祈雨今日告赛不坐明日亦脩【疑】不坐者凉秋以来时雨未降陛下忧勤兆庶躬自祈祷甘泽漙洽又陈昭报亲纡鳯辇俯诣龙堂御膳撤鲜斋宫致防亦旣累日方申大祭礼毕之后更祝龙潭才发徳音已臻丕应仙童云其时即有青紫云自潭而起烂漫呈祥絪緼布和势腾晴空光映秋水即知飞龙之徳变化无方圣人之感深微莫测惟兹灵贶实谓殊常臣等特符恩荣倍增欣望宣示朝列兼付史官用垂明征永昭盛徳无任庆抃之至谨奉表陈贺以闻
　　爲宰相贺中岳合炼药自成兼有瑞云见表
　　臣某言臣等伏见道士孙太冲奏事奉进止令中使薛履信监臣于中岳嵩阳观合炼其灶中着水置炭于灶侧对三却廻已经数月泥拭旣宻缄封并全即与县官等对开门其炭并尽灰又别聚不动人力其药已成初乃五色发端终则太阳晖于鑪际又河南裴敦复所奏并奉勑令右阙李成式往验并同者臣闻神变无方式昭于幽賛圣心有感必验于通陛下至徳奉天精诚契道动无不应事若合符故得炼药之所瑞云先见丹炉不金液自成太阳降精宜假于人工飞亷扇炭谅关于神力殊祥特异旷古未闻灵迹既彰用资于圣寿羣生何幸永覩于昌期况在防臣实倍常品无任抃跃之至谨奉表陈贺以闻
　　爲宰相贺太原府圣容样至有庆云见表
　　前　人
　　臣等伏见太原尹常济奉今月四日紫极宫玉石圣容样至北京其时有庆云垂天自辰至已轮囷纷郁万姓咸观者伏以灵物呈祥神仙效灵岂伊天地之和更是寿昌之庆况太原旧国王业所兴圣容才及于近郊卿霭已彰于合契氤氲五色变汾水之白云隠映三清类函关之紫气上感通品物同欢况在微臣倍深庆悦无任抃跃之至
　　中书门下贺庆云见表　　　常　衮
　　臣某言伏见太史奏今月十三日降诞之辰有庆云见自卯及已五色相辉京城士庶无不观覩者臣闻应天者圣降必有期从龙者云感而成瑞伏惟寳应元圣文武皇帝陛下啓我昌运本乎大微甲观画堂以书有庆赤光紫气以表祥符每嵗孟冬内朝举礼万国称贺羣臣献寿纷委灵贶总集良辰今者庆云表祥史册十月良月逺膺盈数之期后天奉天近叶下元之厯从风萧索抱日萦廻色涵流渚之虹影杂绕枢之电交映荣光曲成转盖万物皆覩羣情共欢无疆之休永永禔福臣奉觞庆贺于万斯年无任抃跃谨奉表陈贺以闻
　　中书门下贺太原紫云见表
　　臣等言伏见太原尹北都留守检校工部尚书薛兼训奏忻州七圣庙内尊容奉勑移太原府紫微宫安置昨正月二十九日啓告其时有紫云见兼闻金奏之声者臣闻庙貌严奉所以追孝天地明察则必垂祥伏惟皇帝陛下全圣人之至徳合神道之设教受天之命严龚奉先明发有懐载感于文武菲食致美必诚于宗庙序五位而周顺刑四海而化光兹以圣灵在天缅慕増惕是有象设不忘哀矜永念兴王之地如闻乐沛之言逺自方州迁于京邑克配上帝髙居紫微当其撰吉之时爰有奏章之请百神纷委万灵朝拜云浮瑞色乐协薰风已含气于潜龙更和响于翔鳯彰莫大之孝以嗣无疆之厯虽周室之既受多祉汉朝之屡获嘉应未有祖祢丕祐天人合符若斯之盛也臣无裨政事但庆鸿休不胜抃跃之至谨奉表陈贺以闻
　　爲皇太子贺甘露表　　　　崔　融
　　臣某言某至伏承某月日甘露降于金阙亭肃奉休徴不胜抃跃中贺臣闻五材并用天地合而凝津四序逓来隂阳和而洒润望之成雪若坠昆仑之山尝之则甘似降轩辕之国伏惟天皇部元气平太阶正圭表于都畿考铜櫩于宫室荐河图而升洛范日载【一作至】祥编过竹苑而憩芝防宵零瑞液尔其涂涂被物滴滴流膏承以玉杯凌汉宫而擅美献之琼爵掩魏殿而称可以致灵仙之寄可以延帝王之寿孝经援神契未足叙其和平春秋运斗枢不能议其清浊臣滥膺国本多慙人望仰宸游而不及倍恋恒情闻帝泽而先惊庆深常位无任喜抃之至谨遣某官某奉表陈贺以闻
　　爲百官贺防狱甘露降表
　　臣某等文武百官若干人言一昨伏见御史中丞吉顼称某日承制推法司断事恶逆者防赦不免谋反者防赦从流主上以爲轻重不当防入人罪制曰君亲无将将而必诛安有忠孝同极而流罪异贯若此者岂钦恤之意耶旋命主司奏上沿革谨按贞观律唯有十卷其捕亡防狱两卷乃是永徽二年长孙无忌等奏加果非庭坚所制百竂防瞽一朝开凿圣鉴通有如影响自发徳音之后毎夜触处有甘露降者臣等中贺臣闻刑罚者人之鞭策号令者国之舟车所以惩恶止奸辅政助化故轩辕之爲君也设法而天下安乐陶唐之爲帝也察令而天下昭明然则不令而诛不教而杀是虐人也法不胜奸刑不制罪是防人也有以知悬之象魏布以都鄙是谓禁人爲非铭之钟鼎铸之金石是谓丕天之责爲人上者可不务乎若乃前主所是疏爲律后主所是疏爲令事有不合于古不务于时则弛而更张矫以归正正朔三而改文质再而复王礼不相袭帝乐不相沿夫何爲乎亦云适时而已惟天册金轮圣神皇帝陛下躬明哲之性秉淑圣之姿顺风雨以发生乗雷电以震耀推功天地所以告成太室致孝祖考所以宗祀明堂陈寳鼎于帝庭正土圭于王邑能事毕颂声兴寃积之气不彰刑残之尸复育断狱四百愈鉴寐于淳源科条三千尚劬劳于画象日者有司奏牍议事不明大圣当枢因【一作囚】人轸虑但臣之事主犹子之事亲父子则身体髪肤君臣则股肱元首出忠入孝义在俱全履霜坚氷法无异罚曲礼垂教子处洿宫之条大传立文臣从潴室之坐何以才经赦宥顿隔刑书反逆首条而遂生恶逆未坐而犹死下上簮履颠倒衣裳遂使吏生淫巧人无常禁逆节所以时萌防党由其或在夫立杀止杀制刑息刑重其死然后生峻其法然后禁礼以齐君子刑以齐小人非惟闻义而输忠固亦知教而迁善斵雕爲朴自然登至道之初墨幪赭衣何必独上皇之代铨也法也念兹在兹昔者仲尼修春秋乱臣贼子惧梁靖撰七序窃位素食慙况我大君财成上帝制作昭昭焉若日月之代明累累焉似星辰之错行有典有则是彛是训懐生幸生而有余羣下瞻仰而不足萧相国捃摭秦法窥天无阶杜武库叅定汉章蹐地失措诚可以垂后诚可以逹幽至人无心灵契昭于极昊天有命神物萃于休期巽风未行甘露频降亦何止言善而星退躬祷而云来夫其素液繁洒芳滋丰溢丛骈六气之英摇动二仪之粹匝园林而并润溥郡邑而同霑汉宫无假于玉杯魏殿不劳于琼爵臣等谨按甘露者羙露也一名膏露一名天酒其凝如脂其甘如饴盖神灵之精仁瑞之泽稽命征云称谥正名则苇竹受甘露孙氏图云王者和气茂则降于草木食之夀援神契云天子刑于四海徳洞轮防则甘露降鹖冠子曰圣人之徳上及太清下及太宁中及万灵则膏露下白虎通云甘露之降则百物无不盛也陛下俯廻冲睠亲定律文必也正名果符稽命是使孟坚持论谈功徳而未详抱朴裁书称太平而不尽上可以辅圣躬之夀下可以延庶物之和言之动天一至于是臣等庇廕昌运接景清朝常勉志于克家每勤诚于报国恭闻大典伏览殊臣知拱极之尊子识晞之庆无任抃跃之至谨诣朝堂奉表称贺以闻仍请宣付所司颁告遐迩
　　贺万年县甘露表
　　臣某言今日中使吴永清宣示臣万年县靖恭坊南街栁树上降甘露者臣闻元皇帝有言曰天地相合以降甘露伏惟寳应元圣文武皇帝陛下事天明事地察所以受三灵之景贶叶万国之欢心其在阳不晞被叶増固且且防如脂如饴神明有以告祥苍翠因而不改则颢元之气下浃于人轩辕之精不爱其寳裨太平之瑞呈上陌之中况地即万年时当子月不寒沍实表灵长祯符荐臻夀域何远以之兴运在陶唐而则然特用纪元于大汉而无愧伏望宣付史舘永播休征臣谬承雨露之恩愧无防滴之至
　　爲百官贺舒州甘露表　　　崔元输
　　臣某等言伏见舒州奏懐宁县界天柱山东南谷寺降甘露今月五日下尚书省者臣等谨按皇王已来图牒所载皆以爲天地之合神灵之精感中和之茂育彰太清之至理故鹖冠子曰圣人之徳上及太清下及太宁中及万灵则甘露下礼曰天不爱其道地不爱其寳则甘露降伏惟皇帝陛下化醇茂沐泽汪洋合覆帱持载之功配髙明博厚之徳恩加羣物礼及百神可谓同符实如前载又据舒州刺史宇文适所奏云天柱山者柱石之象也表山岳之灵懐宁县者宁谧之义也表懐柔之理伏以远夷懐恩辅臣纳忠观其所言信而有理臣等亲闻圣政获覩殊祥无任
　　贺甘露表　　　　　　　　武元衡
　　臣某言伏奉今月九日圣恩以元和殿前所降甘露宣示百寮者伏闻圣徳至而和风应元气滋而灵液降不有上瑞曷彰盛时况甘惟防味露则仁泽岂无外野故呈祥于禁中不于别殿特表庆于元和光凝栖鳯之林气浥传香之树将使五灵集祉奕叶流芳伏惟陛下先天奉时王道立极不言而风雨咸若无爲而祯祥荐至故得蒸云降液覩阳不晞如脂如饴珠连星缀可以彰圣感可以保丰年汉致金盘魏称琼爵方兹冥贶固有慙徳臣遇斯鸿造幸偶昌期希代称符微生毕覩载欣载贺徒竭犬马之诚舞之咏之共乐华胥之俗无任
　　中书门下贺元和殿甘露降表
　　权徳舆
　　臣某等言中使某乙至奉宣进止示臣等元和殿今日甘露降于梧桐丁香树者谨按孝经援神契曰王者徳至天则甘露降孙氏瑞应图曰王者和气茂则降于草木伏惟陛下圣徳感通殊祥允集当长嬴之月下顺人心降穆清之中上昭天意太和隂隲灵液潜滋屑玉缀珠漙【集作圑】枝叶质同雪白味若饴甘洒珍木以相鲜激繁香而合发虽轩丘颁瑞汉史纪年徒习前闻岂如目覩此皆至诚旁及【集作协气旁逹】天休合符凡在懐生不胜大庆臣等谬居枢要倍万欢诚无任欣抃踊跃之至谨奉表陈贺以闻【贞元十八年五月十八日】












　　文苑英华卷五百六十二
　　钦定四库全书
　　文苑英华卷五百六十三　宋　李昉等　编贺祥瑞三
　　贺连理树表一首
　　皇太子贺瑞木表一首
　　爲纳言姚璹等贺瑞桃表一首
　　爲宰相贺连理木表
　　爲宰相贺李树凌冬结实表一首
　　中书门下贺许州连理棠树表一首
　　皇太子贺芝草表二首
　　爲宰相贺合炼院产芝草表一首
　　代百官贺芝草表一首
　　中书门下贺芝草嘉禾表一首
　　中书门下贺芝草表一首
　　皇太子贺嘉麦表一首
　　中书门下贺恒华州嘉禾合穗表一首
　　贺嘉禾表一首
　　爲百官贺千叶瑞莲表一首
　　中书门下贺神龙寺渠中瑞莲表一首
　　贺西内嘉莲表二首
　　爲百竂贺瑞笋表一首
　　爲朝官及岳牧贺慈竹再生表
　　贺连理棠树合欢白兔表一首
　　贺连理树表　　　　　　　闾丘均
　　臣闻灵气所生恒起于无形祥迹所慿名属于圣日虽防物之成象固王者之明徴臣所部官园中有李树质茂宗生异标恒类交枝两出共理三连緑叶宻而泛烟白花糅而似雪观于即事【此句疑】知者称瑞当今星精下流天意寄徃【一作嘉】图谁载休徴莫俦昔上林树生中兴刘氏推神议物我则居多臣谬齿劳【疑】章慙名首席欣逄偶数窃跃昌期
　　皇太子贺瑞木表
　　臣某言臣闻惟徳动天无逺而不格惟神感物有来而必应伏惟天皇提乾象运斗柄戴黄屋而临太阶正紫宫而开列室伏见某官奏称石门谷内玉山宫侧秋水【一作暴长】漂木三万余根林衡悚廹匠人惊视仙桂来于月中灵查下于天上昔开阳门之肇建飞柱潜移太极殿之初营浮梁逺至论其壮观犹尺烬之窥寻木喻以皇家若牛涔之望鼇海方见凌云之构匪日而成负黼扆而朝百神垂衣裳而防万国盛矣美矣轮焉奂焉臣徳谢元良滥膺储贰寝门来谒常取候于鸣鸡大厦既成窃自欢于贺雀不任鳬藻之至谨遣某官某奉表称贺
　　爲纳言姚璹等贺瑞桃表　　李　峤
　　臣某等言伏见内出灵桃四实共同一蔕禁园芳果仙庭竒树名珍杏柰族茂樱胡鲜花发于上春嘉实成于早夏四而爲一表四夷之一君异而爲同明异才之同贯汉宫留核曾所未窥卫国报琼何能窃似殊祥灵应叠贶骈臻凡在见闻孰不欢跃臣等谬当枢近累觌休符喜抃之情实万恒品无任欣庆之至谨奉表陈贺以闻
　　爲宰相贺连理木表　　　　常　衮
　　臣言今月二十六日得太清宫道士陈岳等状称圣祖殿院东廊九灵门北有柰树连理异枝还合者臣按汉武元狩元年得竒木枝旁出輙后数日越地及匈奴率众来降者中兴书云王者徳泽纯洽八方大同则木连理伏惟皇帝陛下体元以临寳位法道以御太和孝通神明故祖宗禔福徳合天地则草木呈祥至孝所感生灵遂性湛恩既溥异类懐仁大告休期累彰嘉瑞况我祖太清别殿竒树効珍连理双茎混成一体其同本也所以烦于众枝其附内也所以庆于无外必有削袵之类亦表其强干之休天下一家本支百代稽于图传可以明徴圣敬所临神心允答不然岂独秀不迁之庙増华太素之宫曲折合符精灵相防耿光丕贶高映古今臣媿无黄老之术谬賛清虚之化获奉休异喜万恒情望请宣付史官编之简册无任欣抃之至谨奉表陈贺以闻臣某诚欢诚庆顿首顿首
　　爲宰相贺李树凌冬结实表　孙　逖
　　臣等伏见刘麟奏南郡李树凌冬结实并图及李实者惟此珍树名应皇族元所指用兴长发之祥明灵是慿故表非常之瑞已经夏实更发冬荣霜雪而翠叶不凋斯须而朱实皆就仁及草木既叶太平之期道贵生成仍呈久视之应恭惟圣感讵可名言所以彰寳祚之灵长表天枝之硕茂逺逾海峤来荐阙庭岂三秀之足称何两岐之敢喻殊祥荐至品物同欢况在臣等宁胜抃跃无任欣庆之至谨奉表陈贺以闻
　　中书门下贺许州连理棠树表
　　权徳舆
　　臣某等言今月中使某乙至奉宣进止示臣等许州观察使上官説所奏许州长社县嘉禾乡合穗村连理棠树一株者谨按孝经援神契曰王者徳及草木则木连理伏惟陛下圣泽功浃洽生类故天休滋至地产交感亭育变化发爲百祥珍木敷荣异根合干表兹植物以瑞康时况嘉禾名地以同唐叔之献甘棠挺秀宁比召南之什芬芳连理遐迩叶心丛滋庆祉昭焕图籍臣等谬参鼎餁喜万恒情无任欣抃踊跃之至谨奉表陈贺以闻【贞元八年四月一日】
　　皇太子贺芝草表　　　　　崔　融
　　臣某言伏承某月日芝草生乾元殿瑞命天来符祥日至煌煌三秀分芰【一作藻】井而攅柯九光间梅梁而吐叶晋都宫阁何必灵芝之台洛邑山川居然宻迩之地中贺伏惟天皇君临海内帝有域中兼汉制而宅两京用尧心而加百姓神精下降洽至道于丘陵灵液旁霑被深仁于草木观其如盖如阁【一作为盖为阁】如日如星得五方之气象合四时之景色仙人在上则车马疑飞神龙居下则风云不去谓蓬瀛之海列【一作到】即昆阆之山开魏皇之双干莫俦汉帝之九茎爲劣可以荐郊庙可以觞公卿臣谬践储闱祗膺守国不获亲承左右目览休徴虽玉胫逆【疑作延】龄在神仙而可致而方【疑作刀】圭入膳视朝夕而犹賖是用心驰仁夀之前庆集肃成之下无任抃跃之至谨遣某官某奉表称贺
</div>
    <div class="pagination">
<a href="文苑英华_page457.html">上一页</a><span>...</span><a href="文苑英华_page453.html">453</a><a href="文苑英华_page454.html">454</a><a href="文苑英华_page455.html">455</a><a href="文苑英华_page456.html">456</a><a href="文苑英华_page457.html">457</a><span class="current-page">458</span><a href="文苑英华_page459.html">459</a><a href="文苑英华_page460.html">460</a><a href="文苑英华_page461.html">461</a><a href="文苑英华_page462.html">462</a><a href="文苑英华_page463.html">463</a><span>...</span><a href="文苑英华_page459.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
