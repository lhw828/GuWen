<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 349 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 349 页/共 603 页
  </h1>
  <div class="content">
   授教而回，蘧蘧形开。向之威神，孰为来哉？乃遽衣促盥，端虑涤想。委佩   -----委佩低管簪，持簿叩颡而言曰：“楚臣《天问》不酬，今臣过幸，一献三售。始厚以愚，终期以寿。忘上问之罪，灌已然之咎。心增故术，腹饱新授。驰神清元，拜手稽首。”
    ○授仓部郎中制
    敕。周制：仓人以辨于邦用，廪人以待乎匪颁。后代或均输，或平籴，皆周官仓廪之职也。於戏！王者藏于天下，吾何私焉？收敛以时，储蓄必谨。俾夫凶荒无患，贫富克均，宜味“京坻”之诗，勿守豆区之限。可。
    ○授主客郎中制
    敕。汉制：尚书郎四人，一人主营部。成帝又置客曹，主外国戎狄事。皆今主客之任也。其后或东西列职，左右分名，统彼行人之家，绥其外臣之务。朝聘则定位，宴会则辨仪。穆我四门，深于九译。用委藁街之政，充资粉署之贤。可。
    ○授比部郎中制
    敕。周以司会质岁成，汉以计相经国用。或考百官之要，或制三年之期，稽以簿书，辨其名物。俾夫会算必得，经费无差，充选望郎，以临计吏。可。
    ○授屯田郎中制
    敕。《诗》云：“雨我公田，遂及我私。”盖美大田之盛，思贤主之诗。人必先公而后私者，借力而耕，其来尚矣。周以司徒莅职，汉以待郎训田。今则务切如云，任专列宿。总于豫政，克藉公才。可。
    ○拟太子太傅制
    敕。太子太傅，古今之重任也。其使吾子自见正事，耳闻正道，左右前后，无非正人。ム尔太傅之力。久虚其位，式位端人，以尔命之，朕无惭德。可。
    ○拟太子太保制
    敕。《礼》云：“三五之教，太子入则有保，出则有师，是以教渝而德成也。”其实一焉。必择恭敬温文以辅道其德，使吾太子观尔之道景行之。无人则虚，不求充位。校德而命，其称厥官。可。
    ●卷六百
    ☆刘禹锡（二）
    ○拟册皇太子文
    维某年月日，皇帝若曰：於戏！《易》：“明两作离，大人以继，明照於四方。”盖所以毓其明德，继於正体，邦本由是固，万方由是宁。粤祖宗之阐帝业，亦莫不由此而继於明德。肆予一人，绪承大宝，纂奉丕构，惧有失坠，以贻先帝之羞，永怀主器以继明，用副予不德。咨尔元子王某，袭列圣之姿，体健行之质。吹铜禀异，辨日耀奇。早习德成，克敬师保。事业可大，和顺积中。天纵温文，生知孝悌。洎分茅土，望出东平。符彩昭彰，礼乐文错。固可正位重震，为天下之储君。人神叶从，德任相称。仰稽令典，光载盛仪。是用册命尔为皇太子，往钦哉！夫富贵莫大於家天下，忠孝莫大於敬君亲。俟尔一人，贞於万国。必咨正事，必近正人。必杜逸游，必乐善道。求谏如不及，恶佞如探汤。懋尔厥修，惟怀克和，以贰於朕躬，无忝祖宗之烈。可不慎欤！
    ○拟册齐王文
    维某年月日，皇帝若曰：启兹东国，境於青州，略夷，导潍、淄。盐贡庭，丝入篚。粤在少昊，为爽鸠之域；沃若殷商，乃薄姑之邱。周实太公之国，积海、岱之饶，习戎革之盛。因俗简礼，其政易成。咨尔第二子某，直谅多闻，温裕有立。乐於为善，力其未能。行本贞廉，言依忠孝。固可锡兹青社，俾藩於东。是用命使某官某乙，持节册命尔为齐王。往钦哉！宜听朕命。夫敬人可以理国，後已可以得人。谓已不明，任贤良药以为明；谓已不德，资师傅以为德。国安则备尔忠孝，人散则忝尔君亲。慎乃厥修，无替休命。
    ○拟册楚王文
    惟某年月日，皇帝若曰：衡岳峙灵，云梦润德。锡十朋以备神物，包三脊以供王祭。浮江潜汉，实曰渚宫。俗轻而佻，上难其化。咨尔第三子某，正性自得，懿行克修。旷淡居心，宽裕推已。移此成器，绥於荆蛮。锡尔赤社，以屏南土。是用命使某官某乙，持节册命尔为楚王。往钦哉！宜听朕命。於戏！布政在宽，革俗先信。分吾之忧，以惠黎庶；励尔之志，以报君亲。为子为臣，克忠克孝。臻於二德，在理一邦。祗敬勿休，无忝我命。
    ○拟册王文
    惟某年月日，皇帝若曰：朕读《诗》至《豳风》，见古公父之迹，然后知王业之难。仰惟我高祖、太宗之栉沐风雨，以启天下。是用兢惕，若坠泉谷。豳之旧地，积德之馀，俗厚而忠，人悦其上。王於兹土，克懋贤戚。咨尔第四子某，质重性和，神清气茂，威仪俨若，恬淡寡言。介然风规，坐镇流俗。固可将吾勤俭，宣化豳郊。锡尔白社，藩於西土。是用命使某官某乙，持节册命尔为王。往钦哉！宜听朕命。於戏！播种者，后稷、公刘之业；善继者，古公父之志。积德行义，国人戴之。《诗》有《七月》之章，非惟王业艰难，亦俗阜化成之风也。尔其日夜思之！训以温柔之教，无夺农时。使独戴周德，以忝我一人之命。
    ○拟册晋王文
    维某年月日，皇帝若曰：涉河之东，千里而广。右浸卫水，左据常山。蒲版唐尧封之丘；历山，虞舜隐耕之地；晋阳，我高祖誓众之野。本晋国也，而谓之唐。其人忧深思远，有帝尧之遗风焉。故我国家，因之以启王业。将我朝政，保兹旧邦。克建戚藩，以任贤德。咨尔第五男某，和裕秉质，端贞理身。谦似不能，好善知不足。行归於厚，口无择言。本孝克家，资忠体国。固可严奉启圣之域，绥怀积德之邦。锡尔黑社，以藩於北。是用命使某官某乙，持节册命尔为晋王。往钦哉！宜听朕命。於戏！践唐尧之地，理虞舜之人，开高祖之域。尔其兢兢慎，以临其人。思流恺悌之风，祗敬与王之地。无一举足以忘我祖宗艰难之业。往利厥土，以孚於休。
    ○拟公主册文
    惟某年月日，皇帝若曰：桃李发咏，云日连辉。礼秩克柔，肃雍载美。筑馆大国，建号名邦。乃躅通规，用光懿范。咨尔长女，金枝宠爱，玉质辉奇。蕴异体和，含章挺秀。柔顺懿德，幽闲可贞。已及初笄，言从下嫁。主之以同姓叔父，配之以贵族闻人。式遵旧仪，锡是土宇。是用命使某官某，持节册命尔为某公主。於戏！何彼矣，《诗》之《国风》。盖美王姬，能成妇道。尔其克念，以敬所从，无忝我之休命。不其猗欤！
    ○贺册太皇太后表
    臣某言：伏见制书，以二月十八日册立太皇太后。徽章克备，庆赐远行。荣冠古今，泽周寰海。伏惟皇帝陛下，缵承列圣，欢奉两宫。太皇太后含饴保和，重光叠庆。汉仪盛於长信，周祚兴於大任。方之圣朝，彼有惭德。臣远守邑峡，不获称贺阙庭。无任跃屏营之至。
    ○贺册皇太后表
    臣某言：伏见制书，以二月二十五日册立皇太后。盛礼毕陈，德音远被。一人有庆，万国同欢。中贺。伏惟皇太后禀灵作合，诞圣表祥。徽号极域中之尊，至仁为天下之母。陛下君临有国，子道无违。长乐宫中，永献南山之寿；濯龙门上，再扬东汉之风。率土臣子，不胜欢。臣远守荒服，不获称庆阙庭。无任踊跃屏营之至。
    ○贺登极表
    臣某言：伏见诏书，正月二十六日皇帝陛下嗣登宝位。万国同欢，日月继明，乾坤交泰。中贺。伏惟皇帝陛下，钦承顾命，惟怀永图。以大孝奉宗祧，以至仁苏品物。洞照寰海，统和神人。圣祚延长，从今无极；群生鼓舞，自此大宁。臣限守遐藩，恪居官次，不获奔驰拜舞，称贺阙庭。无任跃屏营之至。
    ○代李相公贺登极第一表
    臣某言：臣伏闻陛下，式遵典章，正位宸极。臣闻大明继照，虽昧者必昭其视；震雷发声，虽聩者必达其听。是以圣人鼓万物而耳目感受革，感人心而天下太平。致理兴邦，率由兹道。中贺。伏惟陛下绍累圣之鸿绪，冠前王之盛烈。祥符荐委，景福修臻。纂武继文，重光累洽。自宣猷上嗣，育德储闱，仁孝表於域中，慈俭章於天下。由是馁者思食，瘠者思丰。爽咸耀於光明，枯朽更延於惠泽。禺禺亿兆，咸沐惟新。鼓舞而四表欢心，运行而二仪贞观。臣夙承朝奖，谬列藩条，欢之诚，倍万恒品。
    ○代李相公贺登极第二表
    臣某言：臣闻帝尧之禅虞舜也，业归乎异代；汉祖之尊太上也，礼徇乎虚名。有弃屣而传七庙之重，斯则尧图非远，汉道未全。卓哉！冠鸿名而超古始者，孰若今之盛也！陛下孝至通三，上极於君父；德均吹万，下被於生灵。大圣所以宣昭，庶品由其利见。圣作物睹，天清地平。故虽冰霰伤和之姿，人情慢蔽之物，宿阴兹解，恶气未除。无不仰南至而自销，随东风而尽变。坐见可封之俗，更覃无外之恩。率土之，俱沾覆育；禀灵之内，无不讴吟。遐迩欢康，昭聋发瞽。臣谬忝朝列，久总藩条。（云云）。
    ○贺册皇太子表
    臣某言：伏见制书，以十二月二十日册皇太子。盛礼斯毕，德音遐宣。万国以贞，庶类咸说。中贺。伏惟文武孝德皇帝陛下，体元立极，垂训御时。既阐王猷，思安国本。前星位定，拱宸极以昭彰；苍震气宣，与天地而长久。礼光匕鬯，泽被华夷。宗┙有无疆之休，生灵怀莫大之庆。臣恪居官次，遐守巴南，不获称庆阙庭。无任踊跃屏营之至。
    ○苏州贺册皇太子表
    臣某言：伏奉制书，以今月十日册皇太子。德音遐布，盛礼毕陈。国本永安，人心同庆。伏惟皇帝陛下，以继天之圣，有知子之明。义兼君亲，礼重宗┙。龙楼肇建，展嘉礼於三朝；凤历延长，固本枝於万叶。臣守在遐郡，不获称庆阙庭。无任踊跃屏营之至。
    ○为裴相公贺册鲁王表
    臣某言：伏见制书，以今月日册鲁王礼毕。皇家有庆，宝祚无疆。既荣本枝，克固磐石。伏惟皇帝陛下，德符列圣，道冠前王。孝敬承两宫之欢，虔恭奉九庙之祀。先崇大礼，庆浃天人；次念建封，事兼家国。伏以鲁王夙承睿训，特禀天姿，爰择吉辰，光膺宠册。既示之以君亲之道，又锡之以礼义之邦。寰海闻风，室家相庆。臣自婴疾疹，已历旬时，不获展礼明庭。拜舞称贺。
    ○苏州贺皇帝疾愈表
    臣某言：臣得本道观察使报，伏承圣躬痊愈，已於紫宸殿视朝者。一人有庆，万国有欢。伏惟皇帝陛下，外亲万务，内奉三宫。常怀宵旰之勤，遂失寝兴之适。上元降祜，列圣表灵。百神奔走以来扶，四海精诚而致感。勿药有喜，如山永安。宗庙保无疆之休，寰瀛申莫大之庆。臣恪居官次，遐守江干，不获称贺阙庭。无任踊跃屏营之至。
    ○贺改元赦表
    臣某言：伏见今月七日制书，大赦天下者。帝游出震，圣泽如春，神人以和，天地交泰。伏惟皇帝陛下，丕承鸿业，光阐睿图。吉日展严配之仪，告天陈太平之盛。九庙成礼，百神降祥。銮辂旋衡，风云改色。殊私广被，再宏莫大之恩；宝历惟新，更启无疆之祚。两宫承庆，四海永宁。率土臣子，上千万寿。臣恪居官次，不获称贺阙庭。无任屏营之至。谨差当州军事衙官、试慈州吉昌府别将徐伦奉表陈贺以闻。
    ○贺赦表
    臣某言：伏奉今月一日制书，改大和十年为开成元年，大赦天下者。雷雨作解，人神悦随。泽及八荒，网开三面。臣某诚欢诚喜，顿首顿首。伏惟皇帝陛下，土承乾纲，下立人极。用含宏光大之德，副华夏会同之心。献岁改元，惟新景祚。先明首罪，次及群妖。述睿情以晓万方，施鸿霈以苏庶物。恤刑宥过，已责弛征。郡县之旧弊悉除，赋税之新规咸备。停藩方节献之礼，以惠疲人；回扌馀羡之财，以资京邑。命使展澄清之志，察言求谠直之材。弓旌贲於邱园，粟帛颁於耆艾。爰以初吉，御於明庭。德音一发於九天，和气骤周於四海。开物成务，实表於建元；应天顺人，永延於亿载。臣幸居近辅，先受殊恩，不获称庆阙庭，陪荣班次。众星列位，常拱北辰之尊；新岁月拜章，遥献南山之寿。无任跃屏营之至。
    ○贺德音表
    臣某言：伏见今月十六日德音，布告遐迩。天道下济，人情大安。中贺。伏惟皇帝陛下，旒思理，垂衣择材。以日月无私之光，照寰区有截之内，贵使下情尽达，宁虞厚貌潜谋？一昨李训、郑注等，敢有逆心，兼连凶党。陛下睿谋神断，左右协同。顷刻之间，扫除已定。重臣毕力，禁旅竭忠。氛廓清，华夷咸悦。言念正刑之外，或有诖误之徒。再发德音，广宣圣泽。当星纪回天之日，迎阳和煦物之光。怀危疑者，如山之安；欲告讦者，望风知惧。非同谋者，一切不问；未结正者，三宥从宽。含生之伦，普天同感。臣恪居官次，不获称贺阙庭。无任忭跃屏营之至。谨差防御知衙官朝议郎权知容州都督府司马孙惕奉表。
    ○连州贺赦表
    臣某言：伏奉今月一日制书，大赦天下者。盛德广运，浃於华夷。天光下临，照被幽蛰。臣某诚欢诚跃，顿首顿首。伏惟睿圣文武皇帝陛下，神扶宝祚，天赞鸿猷。意有所之，事无不克。当淮甸凯旋之後，是域中庆幸之时，顺阳和以发生，施霈泽於寰海。网开三面，危疑者许以自新；耳达四聪，瑕累者期於录用。求硕画於庶位，虑遗材於放臣。旌忠烈之家，赏勋庸之胤。仁及枯骨，无隔於寇戎；荣加显亲，普沾於存殁。恤刑已责，实廪蠲徭。颁锡彰有客之诗，崇儒叶宗予之望。岳渎咸秩，耆艾饮和。大僚承任子之恩，武旅荷赐金之宠。斯皆禹、汤、文、武之遗美，高祖、太宗之耿光，集於圣朝，然後大备。德音所至，和气随之。欢谣上彻於九天，福祚永延於亿载。能使远夷屈膝，岂惟小丑革心！率土人臣，不胜大庆。臣久辞阙下，恪守海隅。犬马之诚，倍百恒品。无任跃屏营之至。
    ○贺赦表
    臣某言：伏见今月三日制书，大赦天下者。大明初升，万物咸观。涣汗一发，神人以和。伏惟皇帝陛下天资睿圣，神启昌期。端拱受万国之朝，承颜奉两宫之庆。初嗣大位，克扬孝心。三光协明，和气来应。臣伏读赦令，首於奉园陵。尽诚敬，亲九族，苏兆人。次及定章程，止进献，已逋责，涤夙瑕。内照於九重，则归嫔嫱、放鹰犬；外明於四目，则求隐士、开直声。柔远以仁，则还其系虏；赏延以礼，则泽及後昆。菲食遵夏禹之规，弋绨法汉文之俭。坠典咸举，旧章再明。升平之期，正在今日。发号之始，疾於春风；殊私所及，霈若时雨。臣幸逢昌运，历事五朝。出守遐藩，仅垂二纪。欣承雷雨作解之泽，不胜犬马恋主之诚。瞻望帝乡，无任屏营恳悃之至。
    ○贺收蔡州表
    臣某言：伏见诏书，以唐州节度使李生擒逆贼吴元济献俘，文武百僚於兴安门列班称贺者。天威远被，元恶就诛。一方既平，万国咸庆。中贺。伏惟睿圣文武皇帝陛下，德超邃古，道合上元。临御以来，天人协赞。削平吴蜀，扫荡塞垣。车书大同，夷狄来贡。蕞尔元济，敢怀野心。辄聚犬羊，苟偷时月。陛下圣谟独运，睿感潜通。天助神兵，人生勇气。既擒凶逆，爰正刑书。伏三纪之逋诛，成九衢之壮观。宗社昭告，华夷式瞻。行吊伐而在礼无违，ピ威声而何城不克？楚氛改色，淮水安流。汉上疲人，尽沾雨露；汝南遗老，重睹升平。凡在具臣，孰不欣！臣久辞朝列，忝守遐藩，不获称庆阙庭，陈露丹悃。仰瞻宸极，倍万群情。无任踊跃庆快之至。
    ○代京兆李尹贺迁献懿二祖表
    臣某言：伏见诏书，以今月某日，奉迁献祖懿祖神主，於德明兴圣皇帝庙。盛礼云毕，宗祧永安。诚感诚悦，顿首顿首。伏以太祖景皇帝，膺期抚运，启封於唐，为百代不迁之宗，开三灵眷命之兆。顷以本朝初建，清庙备仪。二祖冠西室之先，景皇阙东向之位。诸儒献议，历载未行。陛下浚发睿谟，旁延正论。爰诏多士，会於中台。酌三礼之前文，参百王之故事。讲贯斯定，询谋佥同。备物展仪，考祥视履。配贵神於远祖，正尊位於始封。庙貌有严，尝参穆。示人以孝，得礼之中。既观秩秩之容，必降穰穰之福。臣职居内史，属忝本枝，躬导盛仪，获申诚敬。无任感悦屏营之至。
    ○为京兆李尹贺雨表
    臣某言：伏奉圣旨，以时雨愆候，有妨耕农，应诸有灵迹处并令祈请者。德音才发，膏雨骤飞。滂霈已周，动植咸说（云云）。伏以久愆时泽，上轸圣慈。爰命祷祈，俾申诚敬。神应如响，天且不违。未兴《□汉》之诗，已致桑林之雨。臣谬司京邑，虔抚黎蒸。睹丰年之可期，同比屋而称庆。无任欣之至。
    ○为京兆韦尹贺元日祥雪表
    臣某言：伏以去冬以来，久无雨雪。臣每於殿内，亲奉德音，以宿麦未滋为虞，以兆人生疾为念。圣情所属，神理潜通。献岁发春，佳雪肇降。当夷夏会同之日，观天人合应之征。迎喜气於三元，浃欢心於万国。疠疵永息，丰年可期。臣以疾未平，步趋有阻，伏蒙恩贷，已具奏闻。谨於光宅寺中管当本务，不获随例称庆明庭。既睹嘉祥，益彰圣德。无任欣跃屏营之至。
    ○为京兆韦尹贺春雪表
    臣某言：伏奉诏旨，充某郡主礼命使。谢恩之日，亲承德音。以春初已来，雨雪犹少。虑妨农事，有轸睿慈。今当下嫁之辰，克致上元之感。云生河汉，及佳期而降祥；雪满寰区，应丰年而呈瑞。臣官当抚字，职在肃雍。庆之诚，实倍常品。
    ○为京兆韦尹贺雨止表
    臣某言：今月某日，中使吴文政奉宣圣旨，缘今年雨多，恐伤苗稼，诸有灵迹处并宜祈祷者。臣谨检寻祀典，方议遍祠。惟德动天，倏已澄霁。伏以至教惠农，兆人务本。今岁宿麦，茂於常年。爰自季春，遂逢多雨。盖阴阳常数，有以推迁，而陇亩之间，未闻伤败。陛下劳谦思切，覆育恩深，或虑成灾，先期轸念。昭荐未陈於方社，睿诚已格於上元。文明焕开，阴а潜扫。有年之庆，实兆於兹辰；先天不违，超於前代。臣谬司京邑，虔抚蒸黎。欣之诚，倍百群品。无任踊跃屏营之至。
    ○为京兆韦尹贺祈晴获应表
    臣某言：今月十七日，中使某奉宣圣旨，以霖雨未晴，诸有灵迹处并令祈祷者。臣当时於兴圣等竹林神亲自祈祝，兼差官城外分路遍祠。伏以神只效灵，景物澄霁。兆庶睹动天之德，大田俟多稼之期。臣谬荷恩辉，忝司京邑，说之至，实倍常情。
    ○为杜相公贺复吴少诚官爵表
    臣某言：中使宋惟澄至，奉宣圣旨存问，兼赐臣墨诏及昭示洗雪吴少诚等事。天地宏覆焘之恩，雷雨施涣汗之泽。瑕累咸涤，危疑获安。中谢。臣伏以少诚擅兴兵戈，事生诖误。自王师致讨，天威下临，曾无悖辞，亟闻引咎。初怀疑惧，虽拥众以偷生；旋感圣神，屡拜章而请命。陛下仁深解网，虑轸纳隍。念馈饷飞挽之勤，闵战争暴露之苦，举兹宥过之典，副彼效顺之诚。一方承再造之恩，九有睹惟之化。敷鸿霈而覃及蠢类，鼓仁风而臻於太和。罢柝销锋，自兹而始。臣谬膺重寄，虔守遐藩，不获称庆瑶墀，陈露丹恳。仰瞻宸极，倍百常情。无任庆屏营之至。
    ○为杜相公贺除虔王表
    臣某言：中使李国真至，奉宣圣旨存问，兼赐臣墨诏。鸿泽浃下，大明烛幽。晓谕便藩，慰安租叠。中谢。臣伏睹天书，恭承睿旨。宏爱人屈已之道，酌因时适变之宜。择贤王作镇徐方，俾张便主留务。上则成邦家磐石之固，下则副士众拜章之请。戚藩之寄斯重，旧勋之祀获全。丕变猖狂之徒，咸跻仁寿之域。既宏在宥，坐见止戈。率土人臣，孰不欣说？臣素乏方略，谬荷宠光。猥尘将相之名，无施分寸之绩。遭逢若此，报效蔑闻。官谤已兴，渥刑宜及。陛下恩深覆载，道务含宏，恤公私馈饷之勤，念吏士锋镝之苦。特纡神算，昭发德音。危疑获安，制置惟固。好生宥过，诚陛下开网之仁；尸位无功，重微臣素餐之责。周章局，胡颜自安？但以遐守藩条，恪居官次，不获仰谢云陛，陈露血诚。未遂周任知止之言，敢逃臧文窃位之咎。无任战越之至。
    ○贺雪镇州表
    臣某言：伏见四月二十七日德音，以王承宗效顺著明，复其官爵，所献二郡，别置藩垣。圣德动天，鸿恩及物。瑕累咸涤，蒸黎永安。伏惟睿圣文武皇帝陛下，自承宝位，克振皇纲。既以四海为家，每念一夫不获。昨因大庆，爰降殊私。广宥过之科，开自新之路。纶言一发，神圣潜通。遂令迷误之徒，顿释忧危之虑。命允子以入侍，献名都以效诚。臣心既明，天网为解。因析四郡，别为一方。惟怀永图，尽去前弊。大河以北，化为礼乐之乡；率土之滨，重见升平之日。臣恪居官次，遐守岭隅，不获称庆阙庭。无任踊跃屏营之至。
    ○贺平淄青表
    臣某言：伏见制旨，魏博节度使所奏，逆贼李师道并男二人并枭斩讫，以二月十六日，御宣政殿受贺者。圣德元运，兵威神速。旬月之内，鲸鲵就诛，泰岳既宁，登封有日。伏惟睿圣文武皇帝陛下，有征必克，举意无违。天地协神算之期，雷霆助成师之气。蠢尔孽竖，敢生野心。萧斧一临，妖氛自灭。皆由圣慈广被，睿略潜通。献俘者尽许生还，得地者复令安堵。感我仁化，激其深衷。凡是胁从，尽思效节。五纪巢穴，一朝荡夷。遂使齐鲁之乡，复归仁寿之域。捷书既至，传首继来。备文物於明庭，告殊勋於清庙。百郡陈贺，万方会同。从此止戈，所以为武。西周士庶，方观饮至之容；东岳烟□，已望告成之礼。臣恪居远服，尝忝班行。庆快之诚，倍万群品。无任踊跃屏营之至。
    ○贺枭斩郑注表
    臣某言：伏奉前月二十五日诏书，示逆贼郑注已枭首讫。妖氛殄灭，华夏安。伏以逆贼郑注，本出细微，潜怀枭獍之心，兼结凶狂之党。人伦共弃，神理不容。陛下睿略感通，天人合应。重臣协力，禁旅齐心。指顾之间，猖狂自溃。乾坤交泰，日月增明。凡在人臣，不胜庆快。臣恪居官次，不获称贺阙庭。无任欣欢跃之至。
    ○慰国哀表
    臣某言：上天降祸，大行皇帝奄弃万国。奉讳号擗，糜溃五情。伏惟皇帝陛下，孝思至性，攀号罔极。臣恭守所部，不获陪位西宫。伏增感慕之至。谨奉表陈慰以闻。
    ○慰淄王薨表
    臣某言：臣得进奏官杨惕状报，淄王薨，辍朝三日。伏惟皇帝陛下，德迈前王，情深近属。悯枝叶之谢，谅切宸衷；割肌肤之爱，何堪圣念！万方知化，九族归仁。凡受国恩，伏深凄恻。臣限以藩守，不获奉慰阙庭。无任屏营之至。
    ●卷六百一
    ☆刘禹锡（三）
    ○为杜相公慰王太尉薨表
    臣某言：伏承成德军节度使太尉兼中书令王武俊今月某日薨没。伏以武俊生逢昌时，天授忠节。奋扬义勇，茂建勋庸。秩冠朝端，参燮和於台铉；姻连戚里，承嘉庆於云霄。荣掩华夷，事高今昔。方膺作翰之寄，遽迫归泉之期。鼎臣云亡，梁木斯坏。伏惟陛下君臣义重，存没感深。临册礻遂以兴怀，听鼓鼙而轸念。臣恪居官守，奉慰无阶。悲恸之诚，有加常品。谨遣某官某乙奉表陈慰以闻。
    ○为杜司徒慰义阳公主薨表
    臣某言：伏承义阳公主薨。伏惟圣怀伤悼增切。伏以公主妍姿令则，冠绝天人。禀教皇宫，已挺柔嘉之德。降嫔卿族，益彰贞粹之仪。方期作范壶闱，长荣邸第；岂意遘兹短历，奄谢昌辰。虑陛下轸念未捐，深慈莫遣，有亏常膳，罢设宫悬。臣子之情，不任惕恋。况圣凡礼异，家国制殊。伏愿道齐彭殇，理达修短。割肌肤之爱，慰寰海之心。率土人臣，孰不相慰！无任恳款屏营之至。
    ○为杜司徒让度支盐铁等使表
    臣某言：伏奉制书，授臣检校司徒同中书门下平章事充度支及诸道盐铁转运等使者。臣久尘高位，尸素已多，更受新恩，满盈为惧。云云。伏惟皇帝陛下，绍登宝位，光纂鸿猷，抉用之间，华夷耸听。况利权所在，宜适变通；国计是资，须明轻重。当至化鼎新之日，是微臣迟莫之年。将何以上副宸衷，下成庶务？进退惟谷，冰炭在怀。辄罄愚诚，冀回天监。陈力无补，庶遵周任之言；循涯若惊，敢饰范宣之让？惭惶局，倍万常情。谨奉表陈让以闻。
    ○为杜司徒让淮南立去思碑表
    臣某言：伏见淮南节度使王锷所奏，当道将吏、僧道、耆老等请为臣立去思碑。伏奉圣旨，允其所奏。内惟菲薄，声绩无闻，祗荷恩私，惭惧交至。臣某诚惶诚恐，顿首顿首。臣伏蒙先朝过奖，累典方隅。顷镇江都，十有四载。数周星纪，水旱备经。境接淮，兵戈时起。至於邑里，粗免流离。非臣所能，悉禀圣化。在唐尧可封之日，奚假吏才；当汉宣责实之时，皆承诏旨。王锷与臣交代，辄有上闻。况以“去思”为名，惭无可纪之绩。伏以建碑示後，甲令垂文。苟非至公，翻益贻诮。臣伏览故事，宋自广州都督入拜尚书，南海之人，请为刊石。自逊让，至於再三。虽勒其文，竟从降制。著在国史，举为美谈。非苟荣，人益见德。臣才诚不逮，心实慕之。伏乞圣慈，赐寝前命。情非饰让，义在徇公。无任恳款之至，谨奉表陈让以闻。
    ○为杜相公让同平章事表
    臣某言：高品吴千金至，奉制加臣银青光禄大夫同中书门下平章事兼徐泗濠等州节度观察处置等使，馀如故者。初受恩荣，若登霄汉；退思尘忝，如履春冰。臣诚惶诚恐，顿首顿首。臣闻以德诏官，以劳定赏。苟或虚授，人无劝心。臣自守方隅，累更时岁。荷唐虞宣力之寄，乏齐鲁报政之能，愧无可称，以答高位。岂意圣慈宏奖，天泽荐加，以燮赞之崇名，被庸虚之陋质，惧速官谤，有玷大猷。伏以宰相之职，安危是注，其在当否，系於惨舒。惟以材升，例无平进。举不失德，则副苍生之心；苟非其人，或致外夷之哂。臣虽愚昧，尝览前言。岂敢冒荣，遂安窃位？辄思事理，冀尽刍荛。若以汴河要津，漕运所切，徐方ㄈ扰，师旅未宁，谨当上禀睿谋，下贞戎律，克期而进，屈指可平。励众之先，是臣之志。既行其事，必在正名。所加节制，安敢饰让？至於青贵服，金铉重名，勋绩无闻，岂宜滥及？伏乞赐寝前命，俯亮愚衷。微臣遂知止之宜，圣朝无不称之服。名器斯慎，退让有闻。遐迩聆风，孰不知劝？其新授官告，谨重封进。无任恳祷屏营之至。
    ○为裴相公让官第一表
    臣某言：臣去冬得疾，近日加剧，西夕之景，岂能久留？及其未乱，披露诚恳。臣犬马之齿，六十有七，寿虽不长，亦不为短。位忝公台，近十五年，皆由际会，非以才进，常惧官谤，以招国刑。今被病得死，保其始终，为幸甚厚，岂复咨嗟？所恨者，遇圣明之君，不得佐成太平之化。自量气力，忽恐奄然，则有微素，无阶上达。伏惟圣慈昭鉴，怜而察之。伏以三公非旷职之地，宰相非卧理之官。伏枕之初，已有陈乞，请罢直食，兼辞贵阶。伏蒙优诏，才遂一事。频降中使，慰勉再三。专令御医，旦夕诊视。苟安名器，不觉经时。主恩则深，公议不可。伏思陛下临御之始，宰臣四人，逮今零落，忽已一半。臣且危忄，馀年几何？惟易直外镇，独得无恙。窃惟此理，权位难居。伏乞赐臣停官，许在家养疾。就间辞禄，或冀有瘳。害盈福谦，固是神理。傥天眷绸厚，念以伏事多年，臣之所陈，未蒙便遂，则国朝勋旧以疾辞位者，皆得以致仕，使其家居，足以颐养。既有成例，著於旧章。伏望天恩，特赐哀允。
    ○为裴相公让官第二表
    臣某言：臣所献章表，发於至诚。伏奉批答，未蒙允许。外负公责，内迫私情。期於必遂，敢守难夺。臣束发已来，号为强力，及其晚节，亦未甚衰。一朝被病，遂至绵忄。臣自思省，得其端倪。非因饮食不节，无有雾露之犯；盖由才微而任重，功薄而赏厚。窃位既久，妨贤则多。以积年之过幸，致今日之沈疾。不能酌损，所以生灾。悟虽已晚，情实非矫。伏惟陛下念其委使之久，察其危苦之词，特降深恩，救臣不逮。无冒荣之咎，得遂性之宜。物议不形，病心自泰。忍死俟命，披肝再陈。伏乞圣慈，俯赐容纲。无任迫切恳倒之至。
    ○为裴相公让官第三表
  </div>
  <div class="pagination">
   <a href="全唐文_page348.html">
    上一页
   </a>
   <span>
    ...
   </span>
   <a href="全唐文_page344.html">
    344
   </a>
   <a href="全唐文_page345.html">
    345
   </a>
   <a href="全唐文_page346.html">
    346
   </a>
   <a href="全唐文_page347.html">
    347
   </a>
   <a href="全唐文_page348.html">
    348
   </a>
   <span class="current-page">
    349
   </span>
   <a href="全唐文_page350.html">
    350
   </a>
   <a href="全唐文_page351.html">
    351
   </a>
   <a href="全唐文_page352.html">
    352
   </a>
   <a href="全唐文_page353.html">
    353
   </a>
   <a href="全唐文_page354.html">
    354
   </a>
   <span>
    ...
   </span>
   <a href="全唐文_page350.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
