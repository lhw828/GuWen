<!DOCTYPE html>
<html>
 <head>
  <meta charset="utf-8"/>
  <title>
   五百家播芳大全文粹 - 第 46 页/共 129 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   五百家播芳大全文粹 - 第 46 页/共 129 页
  </h1>
  <div class="content">
   宋　魏齐贤
　　叶　棻同辑
　　谢启
　　辟置
　　谢辟充教授启　　　　　　　唐子西
　　命教之始置师惟难既非所堪适足爲媿伏惟某一离国学十阅岁华参两任之乡军自云得趣负三年之令弩未始辞劳止于爲贫无所不可狱讼刑名之职皆是道塲簿书钱谷之间莫非乐地况优游于儒术复咫尺于乡枌便于婚姻得以斆学有幸如此归恩可知此葢伏遇某官匠石人材甄陶士类好贤乐善每推引类之心忧国爱民深轸思皇之念致兹后学得托下风才地非堪固难胜于重责云天所庇将铭勒于初心感佩无穷敷宣罔既
　　谢辟南京签判启　　　　　　苏子由
　　少年游学方成都乐职之秋壮岁効官后淮阳卧治之日矧留都之清净眷幕府之优闲再辱辟书重收孤迹哀怜废弃之久谁复肯然绸缪樽爼之欢亦非偶尔伏惟留守宣徽太尉才高一世望重累朝体河岳之兼容纳涓埃而不间衣食有奉已寛尽室之忧道德照人况复终身之幸其爲慰幸欢喜难尽敷陈
　　谢辟置马务启　　　　　　　唐子西
　　书生所学粗记姓名军事方参未知拜起心劳意拙事广才踈绩未考三罚将满百抱关击柝直爲贫之所宜毁瓦画墁叹无功而食禄夤缘厚幸依托下风惟忧防技之穷宁顾马曹之辱逮今三载虽每侍于燕闲未始一言辄有求于左右岂有意于爲异葢自耻于无厌遽辱见收实过所望此盖伏遇某官赏信罚必事易说难其交物也淡以亲其待人也轻以约遂令顽悍亦费陶镕某敢不祗畏简书服勤簿领一丘一壑既未遂于初心三沐三薫其敢忘于厚德感佩战越不知所裁
　　谢辟差醋库启　　　　　　　滕子昭
　　索长安之米五斗有万钟之难失中流之船一壶若千金之获位虽至下恩实非轻窃以仕有时乎爲贫食焉可怠其事职既司出纳之吝任初无贵贱之殊矧兹醯人之防掌于周官之旧日取不竭本源出糟粕之中岁计有余煮摘亚海山之富苟非明财货之术岂足尽锥刀之能如某者赋分酸寒禀生艰苦囊钱羞澁谁怜甑内之尘缾粟屡空自笑瓮中之蠛未厌小人之腹徒闻君子之交侥幸餔糟而歠醨妄意乞浆而得酒不谓斗筲之无用亦预粃糠而见收防计何堪防滴莫效此葢伏遇某官才全武库名重金瓯世高济美之忠人有调元之望负伊尹之鼎志岂在于割烹和傅说之羮道本期于启沃无膏粱公子之习轸虀盐寒士之忧欲观聚蚋之能俾厠濯龙之选直在中矣方待善贾之沽求则得之不假乞隣而与某敢不攻苦食淡激浊扬清仰副作成之恩益体曲直之性仲尼发顔子之覆倘使知天地之全赵文举晋国之贤庶不遗筦库之列
　　谢辟置幕属启
　　提笔文塲已玷师门之高第弹冠仕路乃叨賔幕之元僚自惟何人致有此幸窃以诸公要人之势利亦何门而不容先生长者之典刑或旷世而难遇宁贱贫之堪忍惟道德之依归一防备数于笼中足以成声于海内况乃收怜之意出于特逹之知未尝待其自言亦非因于借助兹古人之能事今复见之顾新学之小生何以得此伏念某学非通务资不逾中壮岁激昂妄谓勲名之可致长年蹭蹬忽惊齿髪之将衰偶窃儒科继罹家难薫心忧患莫堪积岁之穷愁唾手功名非复当年之壮气自甘屏迹岂合干荣属当军府之开遽枉賔筵之辟虚名增重有识叹嗟谓李大夫取人不常乃尔特举而石处士以道自任庶乎有成岂惟私惠被于一夫遂使頺风起于千载此盖伏遇某官吾道正统斯文主盟何自爲郎颇叹冯唐之不调问谁可将或言充国之未衰遂付雄藩兼临絶塞山头落日想墨客之风流雪外孤城耸将军之号令为此府望须我軰人矜怜弱植之无依屈赐公言而见取静言防遇实迈等夷谓无人于东都固所不敢称知已于天下亦足少伸感激之深敷宣罔既
　　谢辟置启　　　　　　　　　范西叔
　　驾彼四牡初瞻华节之临致者二人遽造长途之驭荷钧陶而愈重揆绵薄以何胜冒昧来前兢慙去所窃以春秋同燕社固俗态之相欢富贵归故乡亦时情之共乐究观徃哲间处旧都不过露印绶以夸邸中负弩矢以驰道上或为相数昆弟之罪或兴师入父母之邦私快恩讐俯惊童孺来于公之驷马既显何爲散疎傅之黄金虽贤无补未有激扬于风教专图简拔于人才近接枌榆旁收葑菲独振汝南之价首空冀北之羣高掩前闻亶爲盛举宜得鲁诸生之秀异少慰蜀父老之倾瞻有如防焉直易与耳鼓无腔而自奏碑没字以何爲轻玷一官浮游万里辨舌敢惊于坚白梦魂不到于软红空回天际之舟甘戢云间之翅饿驎不噬谁爲落毛穷猿投林岂暇择木乃与阿堵物爲伍大爲宁馨儿所嗤已自分于陆沉宁有期于罗致喜怜兵骑犹振尘衿倚推毂于郑庄惧懐此志许着鞭于祖逖骤过初谋坐令一介之微顿増九鼎之重不圗画饼亦滥吹竽兹盖伏遇某官智鉴圆明文衡公亮士冀登贤于鳯沼时争仰德于龙门广西雍乐育之心举同金铸秉东观刋脩之笔深谨衮褒方宣防于岷峨防炳灵于江汉岂无后出来副先登典型具存肺肝借慰曳裾而飞名誉固頼仇香用士以报国家讵须种暠靡嫌平进均预特招正恐涓埃难酬槖籥窃念某久居窔奥叨预提撕兼收腹背之微频借齿牙之重念顔氏之居陋巷孔子贤之取马士荐之朝廷何侯力也荐于今日期以古人尚殚毣毣之恩少罄惓惓之义岂特西州之人士愧在卢前庶几东阁之衣冠愿从隗始
　　谢辟置启　　　　　　　　　张少瑜
　　病即丘园本期脱屣老依幕府乃复跨鞍爲然诺而遽行岂出处之敢必伏念某才无适用学不成功族久而弗支身既衰而愈困少年意气眞已萧然平生交游殆无顾者独执事之用意有昔人之遗风毎当荐贤必以充数迹高奴之重地控劲敌之上游谋帅多属于伟人责实每难于他路顾雍容谈笑之际虽资三语之胜流而缓急几微之间实借百中之竒防乃容迂濶复玷招延此盖伏遇某官以迈徃之资当折冲之任才兼众智守之以谦虚威镇诸羌持之以详重过收人物以就功名某老废诗书无复倚马之气穷更忧患庶几徙薪之谋即望旌麾不胜悃愊
　　谢李邦直辟置启　　　　　　呉则体
　　引领下风念未闻于謦欬脱身涸辙曾罔待于鸣号揣心实惭戴德良厚伏念某器惟朴鄙族本单平考古则嗜乎先王之言行已则异乎末俗之好学知修性仕特爲贫久忘纡朱拖紫之荣粗得曲肱饮水之乐独立不屈殆遗物而离人逸处无荣耻以故而灭命葢讨论于六艺已侵寻于二毛索坠绪于堙沦蔽郁之中究微言于散絶残缺之际委弃诐行摈斥诡辞道拟窥乎大全养固捐乎小体每悲蝼蚁之智易竭诚惧天地之蕴难穷素志或乖没齿衔恨疲精尽虑反同惠子之据梧刳食生全颇美支离之鼓防术益进而誉益冺年愈老而形愈孤愧俯仰以徇时聊翺翔以娯意收功维寡讵羞抱瓮而灌畦渉世屡竒颇欲就隂而休影节苟存于一介禄奚顾于万钟飘然浮转之躯兀若枯槁之木文绣独嗟乎刍狗青黄宁羃乎牺樽藜杖貂裘迹未羣于麋鹿石田茅屋梦已落于江湖其谁哀怜祗自悯笑知语黙显晦之有义悟潜身用舍之皆天俾乘马而从徒甘抱关而击柝岂期屯蹇遽辱采收此盖伏遇某官伟行轶伦闳谋超世逺畧足以安社稷高文足以追典谟纷纷妍媸旧入于甄冶扰扰动植常寄以权衡弗以杞梓自美而陋乎樗栎之材弗以轩冕自夸而贱乎草茅之结吹嘘朽腐以律吕之气被饰昧陋以虹霓之光凡此滞顽亦加防励岂以谓能否不分则驽马或先乎骐骥利钝靡察则铅刀或贵于镆邪将剖黑白于混淆明是非于缪乱委惫羸薾伫获托于医师之门拥肿曲拳未见黜于匠石之手誓勤绪业用答误知过此以还未知所措
　　试馆职
　　谢试中馆职启　　　　　　　王致君
　　辱赐圣防下诹鄙臣质之以诗书治古之所传副之以农桑孟子之所论才难尽志笔不逮心至于前世之宜当今之圣贤之法度天人之际交拳拳未列于孤忠琐琐仅能于小补宗工垂借第等过优彻旒纩之聪明入庙堂之甄化越自兰台之冷秩躐升书府之秘游宠荣有殊感惧亡措于穆盛世幸逢极治之君思皇庶臣孰匪硕学之彦素养而待仓卒之用器使而议鸿纎之材处是位者责是功辨其事者付其责况于简册之所英俊之躔多文章经术之老处其间亦公卿牧伯之任出于此秩以太官之稍膳増以内府之俸泉使无芥蔕之勤以牵乎事外俾无尘苴之累以汨乎胸中思虑不分而道明进止有余而气壹士逺乎贱而爲周之贵学得以肆而非秦之拘则可以夙夜铅丹左右籖轴浩乎泛古今道德之海晓然见治乱安危之途当言而言岂爲无助有用而用所向悉宜顾惟中下之资犹跻仁智之品若某者进按名责实之治乏趋变通时之宜辨不足以扬王庭勇不足以建边畧昧于理财而不足以语计踈于言法而不足以评刑凡是数端举无一可其在圣世当爲废人惟学是专乃性之病耽寻经传而成癖亡遗冠屦而防愚至如灌浸切磋人以爲劳而已以爲乐劘研编削怯于所短而喜于所长比者幸防于天处得其地生死愿同于书蠧咿嚘无叹于囊钱庶防羲易之养防兾卜扬雄之终老重念某惟物轻重沿时盛衰向立是科间出竒士葢取之甚隘则来者防希由待之既殊则举思自奋歴时既久其终寖微致或上言指此学之可废近复着令罢推恩于从来顾是庸平分宜澄汰岂期援取于末属收拾于残余仍采荐论亟膺简防此盖伏遇某官开广治具賛襄睿文思人人之尽其能欲物物之得其所谓选士可以报国谓博古可以救时姑擢謏闻更观后効誓竭有爲之志仰酬不报之仁
　　谢试中馆职启　　　　　　　翟公巽
　　奉对西清凛天顔之咫尺防名东观近云汉之昭回顾影自惭无顔以寄惟石渠天禄之府秘金匮玉版之藏翰林墨客之文章河图洛书之典训怪如齐谐之所志微至稗官之所收极备至于方言其流及乎语煨烬竹简发羽陵汲冡之编科斗漆书讐鲁壁淹中之蠧盖古人礼求诸野而史官学在四夷仅有典型谁云古昔仲尼之悼借马犹及阙文夏禹之尚遗声以存追蠡自非网罗百氏之学贯穿千载之间约六艺以成章洞九流之领畧孰能删除繁秽放失旧闻得商颂十二篇考次逸诗之缺取武城二三防绪正古书之遗至于晓防妇之微文释皿虫之训纂讨论欵识辨岐周栒鼎之铭义证古今迹东汉显陵之防唯时选遴益叹才难固将广豪杰之储须以待朝廷之问必如前哲増重此名而况切近禁严雍容啸诺建章鳯阙望帝极之太微防府玉山应星躔之东壁欲抡材于人物聊养望于岁时某意广才踈心劳志大空懐忧国见谓狂生中捐末路之差池未分昔人之忧患爰从宰掾入簉书林汗青简以长年絶韦编于卒岁初无闻于是正独能问于何如恭惟某官德盛阿衡师惟尚父服衮衣绣裳之命数宠冠上公伟龙章鳯姿之仪型照映羣士畧春秋责备之法得天下英才之归虽此妄庸不忘教育孰云晚出得预斯文乃眷蓬山世唯旧物慨流波之未逺创风树之纒悲再命微躬相望踵武惟先人尝掌斯事获覩前修卒父业复总羣书敢期故实永言陟岵之感终废蓼莪之篇然而以先儒之熟训诂而误尔雅之蟛蜞大夫之识具敖而名先君之献武况如浅陋无乃阙疑庶几农马之専可与虫鱼之注述陶唐至于麟止安所发明颂圣主之得贤臣或能论著
　　谢试中馆职启　　　　　　　　任子方
　　落笔玊堂之上仅缀千言振缨册府之游滥陪羣俊论说无本文辞不工序当今可举之政事则未究人情考先王已行之法度则不闻古训讫无可録退有后忧岂意江湖纳汚川流一贯龙蛇启蛰蠖歩同伸虽几去而复收终以荣而爲惧惟天禄石渠之故事乃琅函秘笈之所藏或出于秦人煨烬之余稍见于汲冡断残之后书尤难于尽信史已甚于阙文寖闻诸子之异同颇识古人之章句详延淹雅分命订雠焕烂遗文上占东壁凭陵危观古谓蓬山坐尤廹于帝居人或夸于仙去多士愿闻其掌故名臣軰出于此涂由汉则子云刘向以经术登庸在唐则九龄房琯以辞章入侍故博洽名家之士萃聚乎东西两京太平儒术之功浸淫乎数百余岁得人甚盛旷古所无国家累圣绍休生民保乂囹圄空而爼豆布干戈藏而钟律脩百度可观皆博士儒生之论四方来献多山岩屋壁之书永惟英皇对越治古谓取士必先于素养诏大臣各举其所知一新东观之讨论乐得英才而任使遗风不讲防数十世之相望引类并兴以二十人而闻上一时名德之盛落落相高于今侍从之华班班可数规模宏逺典故具存天祚眞人日熈庶绩跻世于安宁之域作人以忠厚之风正臣进而羣枉之道消德意孚而不肖之心化股肱一体既丕式于老成谅直多闻将旁求于新进丁宁细札祖述旧章使栖迟涵泳于图书翰墨之林以滋长成就于英俊贤才之薮盖楩楠杞梓耸昂霄之榦珪璋琮璧抱韫椟之珍必借良工亲逢大匠然后荐丘坛以交神明之贶壮宫室以除风雨之虞岂徒然哉所用如是如某者生而非敏壮也无闻学浅鲜而不根气萎蕤而易涸英华无防局韵太拘既未能赫赫以动人固不善盱盱而徇物以牛捕防钝不适时缘木求鱼劳非得计碌碌众人之役迟迟行路之间幸从庠序之外官不废弦歌之旧习家有一钟之石箧无三上之书乘雁双鳬既不关于多少大鹏斥鷃亦各适于逍遥何期近弼之误知过以不才而应诏徬徨捧檄踧踖振衣为逢极治之朝庶达敢言之志而旧文卑弱空惊贾谊之过秦来誉寂寥良愧陆机之入洛家防索米门寡曳裾待漏越期懐铅就席感叹纻袍之故态顾瞻金马之盛游下笔不休乏傅毅属文之思令人忘倦非马周论事之才虽拘挛缀拾以成编终底滞迂踈而可笑画地作饼何以疗饥曝日献君未爲知术尚防采撷不即弃捐驱蹢躅于辽东竟无他异望腾骧于冀北犹踵后尘是何异缀鱼目于夜光补狐裘以羔袖既乖凖度有误题评此盖伏遇某官道德在躬闻望超世契光华之盛旦见事业于有爲文章博洽而不以穷人器质浑厚而乐于成物致兹末品亦预同升所愿读书阳城犹喜于从吏未能成赋左思亦幸于爲郎而况大君深切之训词近侍雍容之知遇实英俊并游之防方朝廷有道之时戴日之老毕世而再逢穷穴之士动心而窃叹美意不轻于乐育终身敢薄于自期固当澡雪滞昏锲磨顽鲁黾勉平生之志激昂君子之风不独丹铅防勘之爲工必使事业语言之可用老将至矣宁自废于圣时行或使之冀少伸其素志
　　试宏词
　　谢试中宏词启　　　　　　　晁之道
　　仕或爲贫则自鬻葢非获已学当务本虽屡中岂足言功得非所宜荣以爲惧窃以发天人之秘奥陈道数之本原喻德意于四方冩英声于万世仰参造化之灵气是谓文章之极功所以窥雅颂之尊高则商周之道德愈白诵训诰之深博则文景之忠厚可知苟其气质浅陋而已卑则其事业湮冺而不显盖国实须士而治必尚文此朝廷抡才之要津而宏词设科之本意故畧其保任之法使时不崇乎造请之风而腆以推奬之方使人自竭其磨砻之力发于训戒责相如视草之功播于声诗求子云奏赋之丽载述以考叙事之法表章以观应用之才是所谓金马玉堂之文岂容妄作未尝窥石室柱史之藏安得尸功自非有妙当世之语言乌足以中有司之尺度如某者受才甚下渉道每踈早预赏延复尘科第甘十年之不调怅三釡之已违似是马曹恍复迷身于半世不探虎穴固知坎于穷途旧学浸沉于尘埃豪气遂移于忧患骐驎久饿谁爲落毛驽骀既疲愈安伏枥顾乏中人十家之产可营负郭二顷之田仲寳祖孙未甘寂寞西华兄弟防至凋零居有弗承之羞敢怠必复之志攘九折之臂遂忘不武之慙戛三咽之言宁免无文之诮岂期过听俾效先鸣此葢伏遇某官恊賛大中作新多士议论风采四方仪型教学陶钧一世宗匠方当崇起上臣事君之伟业故不忍遗曲学泥古之空言借以辉光略其芜累岂徒取其一日之所试盖将责以终身之所成某谨当不弃前脩更期来效务求诸已敢不敬业以乐羣无溺于文庶防力行而造道
　　谢试中宏词启　　　　　　　赵承之
　　昨闻制科人自谓为握灵珠甫上奏封众皆喜于得大将敢意甚精之选遽收极陋之姿恩逾分以起羞声过情而知惧窃以文者贯道世实须才当无事以详延属有求而备用今岂乏士人皆愿忠故济济登朝穆若宗周之化彬彬聚阙炳然皇汉之风率皆谨吁俊以旁招务隽英而乐育课其牋奏用观文吏之才究彼誓铭及定大夫之位所以网罗邦彦追琢时髦嘉有非常之人俾续无前之迹国家奋炎开运执象膺图昭七圣以垂休亘千龄而敷化胜残去杀戈倒载以垂囊偃革辞轩车结旌而奉御奋乎百世之上跻于三代之隆上方泊乎无爲绰然有裕广文声而雅志循尧道以储精昭回之光下饰于万物旁礡之德上畅于九垓临雍泮以恢儒坐王公而论道贲戋戋之帛凤使驰岩絷皎皎之驹鹤书赴陇江飞之鳬葢少冀羣之马几空犹复侧席幽人梦想贤士讲兴能之茂典复论秀之新规谓篆刻乃童子之工而经术固大臣之事用专六艺博劝诸生邹鲁弹冠读诏书而叹息庠黉动色习矩歩以委蛇然念士寡全能才钧定分德行政事稽圣党以殊科文苑儒林较史流而异传虑风雅之或寝顾禄利之使然思数路以兼收庶一隅之不废肆求古制爰采唐科且比事属辞乃典章之故实而骈四俪六亦翰墨之弥文岂壮夫而不爲固圣人之有取而况歌功颂德用有重于朝廷驰檄飞书事或严于法律集诸难而求备该众美以取长虽投牒之且千来斯不拒而限员之以五中者几希属当首选之辰兹谓才难之际命春官而始事诏宗伯以程能顾待遇之特优宜校量之甚悉自匪文高绣虎藻擅摛鸾金掷地以腾声锥处囊而耀颖则何以青钱万选动居掌握之中黄鹄一飞起簉云霄之上俯慙窃吹仰玷精求伏念某絶壑鲰生翔蓬滞羽防木强而不慧长椎钝以无竒李蔡下中素微于品目贾山渉猎夙病于空踈敢萌拾紫之懐分隔纡朱之愿苐以世蓄油素家传布韦堂克构以宁隳氊余青而故在岁不我与惜年徃以难攀人莫已知惧时来之不再稍絶编而自厉遂占毕以忘勤须阶任子之恩尝奉祠之役未濡鹈翼切悔于初心徒处鸡羣重増于懦气因厉决科之志妄驰干禄之情缀尔雅之虫鱼定非磊落习枚臯之赋颂颇类俳优亟殚下俚之文过忝英游之第学惭为已食愧浮人千金屠龙艺既成而安用三年刻楮技虽劳而可捐辄辞补掾之符归奉循陔之养因磨砻于事业获驰骋于古今充栋汗牛嗟腐唇而莫释濡翰燥吻笑琢肾以何愁黙萧散以累年忽侵寻而再闰自安鸠拙孰兾莺迁岂图遭防之优重际设科之始复强顔而图进深画足以包羞鼯防何知不讳五穷之辱由基甚戆更希百中之能森列棘以造廷骇据梧而禠气洛阳才子绚锦脏以飞英稷下先生摛锦心而掞藻争背城而借一各奋臂以当千骤见大巫舌桥然而莫下旁窥巧匠思轧尔以如抽徒勉课于泛悠葢仅成于骫骳自惩蓝缕敢触于上闻苟逭诋诃讵期夫中选方念窜身之计遽叨入等之崇礼重续貂遂兼收于犬尾上嫌吮墨因强饰于蝇头实非甞试之间敢有庶几之望再念某少而闻礼壮乃爲箕佩帨承顔志方伸于戱防赐金祖道亲俄属于挂冠感负荷以惟艰惧责委之诚重迨停车而毕试乃就驾以言归惄焉肺腑之忧疢若炭氷之积虽第名之非首在塞望以良多战胜则骄有愧卜商之趣檄至而喜无慙毛义之心荣独倍于众人感固深于平日此盖伏遇某官权衡正道衣被词人入圣域以惟优任天下而益重洪钧播物益充良窳之求巨冶铸金举适方圎之用致容謏闻亦附羣英某敢不寤寐前脩始终素履约枝言而务本探学海以穷深性也不移窃慕古人之节时乎有用愿酬国士之知
　　谢试中宏词启　　　　　　　方云翼
　　枫宸射防旧聨郄桂之名兰省奏篇复冒齐竽之列叨荣过矣揣分歉然窃以取士虽本于辞章论人莫先于器识臯朔以俳优自诋悔不通经王杨以瞀相矜类难致逺攷片言于纸上得大防于胸中惟纯儒含润色之英声谐韶濩而正士蕴懐氷之操句挟风霜何词防之无瑕葢渊源之有自施诸实用号曰通才观歴朝选任之规见今日揄扬之意法姑稽于绍圣建此一科事兹重于中兴逮今五举彯华缨而接武粲大笔以争辉播告多方擅燕许丝纶之手形容盛德掩卿云黼黻之工善序者辨其华记事者提其要勒成功于砥柱草木闻风述画像于凌烟丹青动色陋袁郎之露布小虞人之官箴畅皇灵于谕蜀之词扬大义于出师之表试所长于一日责其効于终身宜得异流以光前躅如某者凡资不韵懵学无方究繁露于一经未识懐蛟之梦効甘泉于四赋终慙吐鳯之材陪多士以造庭窃下科而试吏念希骥之马追十驾以何难而向晨之鸡肯一鸣而遂已誓弹绵力勉习殊科人共笑其才踈已独怜其志拙焚膏继晷亲细字于短檠安歩当车悲歌于长铗戍期未至卒业可营每虞类狗之羞复起雕虫之悔泛桃花之新浪尚认前津指杨叶之旧穿敢图后矢非借嘘枯之素曷收贯札之功此盖伏遇某官受天钜才爲国隆栋主张儒道障百川而东之仪羽天朝见一鹗之直上执经帷幄避宠枢机宸衷资借箸之谋士类倚持衡之力致兹猥亦预甄收某敢不仰附余辉俯摩钝质虽夫子之墙数仭未得其门然鲁国之士一人敢忘其教
　　谢试中宏词启　　　　　　　　石敏若
　　战当孰胜羞提大敌之戈矛寸有所长不负生平之笔墨色与宠变汗随魂飞切评古今之伟观葢是乾坤之英物琼杯玉斚辉煌希世之荣观阵马风樯洒落惊人之粹语峭心胸之山岳鉴咳唾之珠玑张胆扬眉写成和气书牒防翰收入太平倘不爲缙绅望封禅书是必作圣主得贤臣颂烜赫淮夷之雅鍧轰郊庙之歌此李唐开博士之途虽韩愈有中书之黜独当一面岂不诚大丈夫连中八科眞可谓竒男子故绍圣右文之际使粉袍搦管而来风荡而鸣虎角而翼填胸学海震百川吞浪之声破竹辞锋森万丈倚天之剑多多益善凛凛大竒尽搜天下之英才不到孤生之名姓某者羇酸牢落勃窣盘跚窥豹一斑战蜗两角顽顔钝頬有穷乡氷雪之容浊胃枯肠无春草池塘之梦绿芜安在黄巻相怜漫弯杨叶之弧低跃挑花之浪谓薫酣文史者不可夺其志而沉迷丹墨者异乎吾所闻三复斯言名教之中自有乐一行作吏州县之职徒劳人归栖得助之江山再托可亲之灯火浩叹伤弓之鸟动輙惊其如食槿之虫未能忘苦比趋文阵强厠俊游鼯防五技而穷铅刀一割而钝虽临卬之词客欲飘飘然奈江左之将军但平平尔望不及此得之若惊此盖伏遇某官有猷有爲可愕可骇气撼八极此必神仙中人心雄万夫自是风尘表物特挈互乡之童子收爲吏部之门生某敢不増益所不能敬脩其可愿辄驰窘歩望毫厘尺寸之功名誓覧遗编老三万六千之日月
　　谢试中宏词启　　　　　　　蘓子瞻
　　临轩防士方搜絶异之才随问献言误占久虚之等忽从佐县擢与评刑内自省于无堪凛不知其所措恭惟至治之要惟有取人之难用法者畏有司之不公故舍其生平而论其一日通变者恐人才之未尽故详于采听而畧于临时此二者之相形顾两全而未得一之于考试而掩之于仓卒所以爲无私也然而才行之迹无由而深知委之于察举而要之于久长所以爲无失也然而请属之风或因而滋长此隋唐进士之所以爲有魏晋中正之所以爲多奸惟是贤良茂异之科兼用考试察举之法毎中年辄下明诏使两制各举所闻在家者能孝而恭在官者能亷而谨临之以患难而能不变邀之以宠利而能不回既已得其行已之大方然后责其当世之要用学博者又须守约而后取文丽者或以用寡而见尤特于万人之中求其百全之美凡与中书之召命已爲天下之选人而又有不可测知之论以观其黙识之能无所不问之防以效其博通之实至于此而不去则其人已可知然犹使御史得以求其疵谏官得以考其素一陷清议辄爲废人是以始由察举而无请谒公行之私终用考试而无仓卒不审之患葢其取人也如此之宻则夫不肖者安得而容某才不逮人少而自信治经独传于家学爲文不愿于世知特以饥寒之忧出求斗升之禄不谓诸公之过听使与羣豪而并游始不自量欲行其志遂窃俊良之举不知气力之微论事迂濶而不能动人读书踈畧而无以应敌取之甚愧得而益慙此盖伏遇某官德爲世之人望位为时之显官声称所被四方莫不奔趋议论一加多士以爲进退致兹庸末亦与甄收然而志卑处高德薄宠厚歴观前辈由此爲致君之资敢以微躯自今爲许国之始过此以徃未知所裁
　　谢试中宏词启　　　　　　　孙仲益
　　列棘程书自愧北方之学乘槎问汉仰窥东壁之光被宠若惊过情而惧窃以尧舜文王爲正道万物所共由诗书执礼皆雅言众人固不识笃生先觉丕阐斯文用爽厥师同归于治洋洋关睢之乱敷闻广乐之音浑浑虞夏之书大破专门之学黎民于变比屋可封学圃学农尽弃小人之事逃杨逃墨一归君子之儒希顔之人者亦顔之徒诵尧之言者行尧之行歴观上世育材之盛未有今日得士之多自非粲然有文孰能出乎其类如某者朴不足数瓠落无所容智昧通时岂栖栖而爲佞学知是古但断断以无他方大道之显行偕羣英而乐育薄采泮宫之芹藻备尝太学之虀盐屈首一经屡鼓齐门之瑟折腰五斗遂弹秦地之冠坐席未温茹荼遘愍祥琴在御新谷再升念将母之不遑欲懐安而未可聊作代耕之养敢形干泽之心会公车之兴甿掲词科而试艺方奉三无私之世实稽五不讳之诛率尔而行虽万人吾徃矣卒然而问叩两端而竭焉寸隂不留长技尽废周庭合雅曹郐之什无讥鲁史成书游夏之辞莫措岂谓曲成之赐不遗千虑之愚扬粃在前积薪居上四颁诏綍褒进书林秉太乙之青藜对古人之黄巻拂蝉辨蠧初无从事之劳毁瓦画墁真愧食功之意叨防若此报称谓何此盖伏遇某官斯道觉民嘉谋告后德业万夫之望文章百世之师至大至刚虽有回天之力多材多艺已闻赉弼之祥欣逢君子长育人材之时复无大臣遗忘微贱之叹致兹庸妄亦预甄升徳大难酬人微曷称懐铅抱椠已参蓬莱藏室之游检玉泥金或议泰山梁父之事誓殚微效用答鸿私

　　五百家播芳大全文粹巻三十六
　　钦定四库全书
　　五百家播芳大全文粹巻三十七
　　宋　魏齐贤
　　叶　棻同辑
　　谢啓
　　第一人及第
　　谢状元及第啓　　　　　　　冯当世
　　云龙之庭方第英选窦衡之士輙与魁抡据失其安怃然自悸恭以国家覃洪鬯之徳立太平之基朝廷臯防岳牧吕召文章防阁髙蹈商周之淳礼乐胶庠逺驾汉唐之右何治臻此真贤効与岂不由数路而求上闻无壅虽然兹一介之拔官使适当其取士也周其得人也盛然犹虚懐未沃侧席尚劳羔雁草莱弓旌岩穴无郡不趋驾无乡不献书杂遝充庭览辉而下光华逢旦耸壑自期向非学四部书才万人敌无踸踔之近韵有济宁之深图则何以副上畴咨为人举首如某者生江湖卑薄之地逺京师英雄之躔徒凭藉于家传复浸淫于儒治然而辞气骩骳不合古人经术疎通难应常务毎惟奉檄之过喜又读考槃之卒章以养干荣俯身图进诏方牒选郡以计偕射泽举旌已无心于唱获尚方奏牍敢先意于观书虽玷名闻卒虞报罢岂谓日月居上不弃幽而照临权衡在前不择物之轻重夫何管见偶中科程曽是下中之材敢当第一之选焉能致此信有由然此盖伏遇某官宗师上文器育名士大钧坱圠难逃真宰之私蟠木轮囷本自先容之赐致兹浅陋及此旌扬谨当激昻自持磨厉无玷今而试治眷及清白之风必也造庭免蹈阿谀之节毋愆雅志以答隆恩
　　谢状元及第啓　　　　　　　刘光逺
　　枫宸序进方仰于天威胪唱下传遽登于选首名恩书之表躬华服赐之荣宠渥甚优省循増愧窃以圣人分职贵乎量材君子入官中乎博选材拔乎类然后不次而举学足乎已然后有为于时是以任人无废功在朝无幸位兹君臣之大节实古今之常行我国家急于求贤委之为治咏菁莪而长育法巻阿而详延辟舜四门开汉数路岩逋谷隠处我彀中相器将材由此途出羣职尽翘翘之楚百年陶济济之宁巢由委质而尚访逸民臯防盈庭而犹思多士故于间歳设此隽科饱六经者欲挽其滞淹抱硕画者欲速于甄擢一封涣汗四海向风于于而振衣冠崭崭而见头角与乡书者损之过半试辞省者收之几希披荆取兰剖石求璞意欲精择势当至难在于明庭尤贵茂实限晷刻而奏艺阅旬浃而考文庇摘或形云滓相邈覆较褎然之选欲収卓尔之贤惟大蓄其徳者居之则宜非深造乎道者得之为缪上以副虚宸襟而吁俊下以见陟亨衢而正君苟属匪人曷厌羣议如某者朴野庸质遐僻寒门学无渊源幼则孤苦亲亡而兄弟丧赀竭而宾旧疎陋室昼扄无箪瓢而自乐只形吊影任萍梗以何之挈空橐而起江湖冒红尘而客京国栖迟太学龃龉百端渐渍训言粗究经纶之略觊觎斗禄勉加篆刻之功不自媿羞时以进取两冠士籍固非和氏之珍一黜春闱有类齐门之瑟黙量空琐分欲退藏幸逢盛辰耻为弃物遽承明诏再奋懦心复滥齿于荐书乂列偕于奏籍众呈文于左摵尤缩手于渊题牵傅仅成骩骳殊甚揣蹇难之常分在寤寐而弗皇深忧闗市之民贾而不售岂意危巢之鹁鸣輙惊人勍敌在前战非必胜素修亡状誉出不虞朝乃穷民暮跻巍级顾惟蕞尔岂有致然兹盖伏遇某官润色帝猷埏陶士类权衡待物日月照幽扩摅采菲之仁始终推毂之赐致兹枯朽亦遂滋荣谨当充实四端砥砺一节少成事业上答恩私过此以还未知所措
　　及第
　　谢第三人及第啓　　　　　　张全真
　　自惟陋质偶中巍科顾此遭逢出于幸防窃以六艺之学自昔以传道三代之上无意于为文道既失而章句始兴文寖隆而理义愈晻上则设为科目以取天下之士士则竞驰枝叶以应县官之须随时抑扬与世驰逐苟以哗言取众不知其非争为巧説便词用以自售明经者但懐青紫之意稽古者廼贪车服之荣以彼其人初若可用既施于事颇或不然盖夫实不出而唯名之求利既胜而于道为病今天子励精求治崇化尚贤务惟要政之谋闵兹气俗之陋俾造大朝承圣问勿事虚文方下明诏发徳音讵应故事所宜各露肝胆着在简编科别其条尽言无讳上副谘询之意敢懐利禄之图而某性本蠢愚身更贫困窃习易象之奥精识圣经之微谓开物成务尽备于此书而极深研几斯可以御世盖甞探赜索隠俯察仰观内揆一身外稽万事廼知文武之道未坠而犹存不归尧舜之君持是而安徃幸因防试获事圣明自信于衷敢肆其説内既深慙于猥并众犹或病其濶疎窃忧稚圭之文有不应于卑令又惧公孙之第且见贬于太常岂期偶当上心遽防亲擢处之数百辈之上独在二三人之中重以不才夫何所取得之非意可谓至荣此盖伏遇某官亲秉国钧上毗王政居然化育遂兹品物之宜凡所称量妙尽权衡之信故令么麽显与甄收某谨当自省初心无忘故守学几四十虽未登无大过之年徳罔二三亦庶几不逺复之吉或晚成于器业庶仰答于私恩
　　谢及第啓　　　　　　　　　秦熺
　　春闱较艺已误甄収天陛赐科更叨亲擢名浮于实愧甚于荣窃惟载籍之传深着坦明之制上之取科也必求实用士之为学者不俟空言虽居环堵之中已懋佐时之略躬耕莘野期斯道以觉民爰起传岩遂交修而廸后盖蓄积之有素岂侥幸于偶然千载之逢一见而决为选举之本意将网罗于若人暨乎中世之陵夷匪复前踪之髣髴学祗谋于利禄志靡在于经纶弃旧俗者下乔而就幽求速售者变情而狥势髙谈王道为周召而廼留夷考事功终管晏之弗及頋规模之陋矣嗟人物之然肆吾皇之绍开属昌期之兴起表章圣教发明六艺之归润色先猷度越百王之上方巍巍而措治兹汲汲而得人遵三歳之规骤发由中之诏偕四方之计朋来拔萃之才逮宗伯之贡名御广朝而临试威顔咫尺清问丁宁格上帝而诏祖宗行孝治而安社稷虑万机之有阙合羣言而博询毕竭臣愚求称上防是非论议成当世之务文章追作者之风讲天人之际如仲舒明治乱之原如贾谊仰膺帝举庶协众心如某者性质甚卑渊源独浅佩父师之教诏乐朋友之渐摩第求家学之传宁计世资之取谓一行作吏必将奔走于簿书而万巻有神曷若周旋于简册莫窥阃奥徒积歳隂怅素志之未充惧修名之不立实慙韩愈自谓无学而能敢効文饶耻就有司而试攀英豪之逸驾奏翰墨之新功怂惥欲前回皇失后幸诸公之过听与多士以同升释屫离俾脱泥涂之辱驭风骑气获从汗漫之游内省虚庸独忧忝冒兹盖伏遇某官善惟引类仁欲达人黙付无心可谓至公之选一经精鉴孰懐偶失之忧士喜遇于知音悉更于徃辙致兹薄技亦玷殊科某敢不克己好修服膺知勉士非为禄虽自信于夙心才不逮人恐渐忘于故歩誓益勤于大业期少答于深知过此以还未知所措
　　谢第一人及第啓　　　　　　陈诚之
　　枫宸射防仰酬乐只之诚萱陛第名叨中褎然之选祗膺涣汗深切兢慙窃以圣世搜贤非止奉行于故事儒冠奏艺岂徒崇尚于虚文欲其明于道而达于时是以考其言而求其效自成周举士之法壊至西汉取人之路多寖更魏晋之空疎荐厯隋唐之绮靡士风浇薄而操守无当道术缺裂而议论不公又况经术之至于乖异而尚専门辞章之失至于雕篆而暗大体虽人材之盛号出于流辈而科目所得何补于国家追还上代之纯风允属中兴之华旦皇家投戈讲艺归马修文详延四海之时髦荐讲三年之里选讲王体而昭国论虽式资钧轴之臣下明诏而发徳音犹博访草莱之士秉谦冲而在御发清问以临庭俯收药石之言尽捐鞶帨之説毋甚髙论汉文所以命张释之莫取虚名卢敏所以告魏文帝兹实大公至正之选宜得絶类离伦之人自非洞识时宜详达国体如仲舒好古平昔所蕴者尽发于三篇如姚崇自知始终所行者不外于十事则何以上副宸衷下当众心如某者才非过人行惟修已轨躅圣贤之训箕裘诗礼之家少成慕曽省之三壮识愧渊知之十歳陞黉舘分经旧占于无双季试乡闱较赋复居于第一然而发辞未广困踬尤多意増益不能而先拂其所为故黾勉不及而犹恐其或失幸随凤诏忝预鹗书勉陪济济之俊躔俄埽堂堂之文阵十倍増价岂逢伯乐之知一鸣惊人顿耸齐庭之听退惟虚冒实有夤縁兹盖伏遇某官间世硕儒斯民先觉当吾道不传之任振斯文乆坠之余谓学者狃于见闻竞肆异同之论以公道正其取与用敦教化之原既严选以待其才又兼收而无弃善遂令孱亦预品题某敢不益励操修冀全业履动警维鹈之诮勉企制锦之能渗漉恩深上答飞龙之造帡幪庇厚永懐栖燕之安至此以还未知所措
　　谢及第啓　　　　　　　　　李成季
　　兴能而出治惟先王本俗以教民有徳者必言故近世考文而取士发于里选简在帝庭暮辞褐博之卑朝饰青緺之贵圣人由是而政立君子资之而道行岂宜承学之材冒厠诸儒之上列恩深涣汗愧若负芒甞闻欲治之君以得士为难非常之材必待时而奋合谋以计其事两作以离其明惇徳允元二帝袭衣裳之化尚贤绌恶三王同道徳之归九官备而百工厘八政齐而五士举作人以东序西序辨志于小成大成论然后官无假人之名器教之不率有移化之郊乡后世失教育之方学者丧艾淑之实天地之全既缺性命之理益微操守不经绣已加于鞶帨重昏益乱巧尚于雕虫于皇我朝奋越治古方大明嗣服之始实百度作新之时发扬圣经荡除末学神奇出而臭腐化糟粕弃而醇精流养成材于浸润之微成徳性于髙明之至近观之则言行斯富大用之则礼乐可兴自昔所难于今为易鸢飞鱼跃莫知鼔舞之神云翔风从来格光华之防如某者器惟拘小性匪近中读书论世甞慕古人之逺逰心窜句尚迷俗学之迂加之祸患侵陵事为乖迕三人行而二人惑欲徃何之一日暴而十日寒所存能几以谓否必有喜穷当益坚幸留涸辙之躯复鼔败军之勇类陪歳贡再践春闱偶中艺于下陈旋奔哀于故里生无以养逝者何追禄不逮亲仕斯可已度余年之残槁悯衰系之飘零勉奉寛恩朅来上国平日寛弹冠之援髙门无曳履之逰术本甚殊惟恤不之剂义难自达耻为跃冶之金接武掖门观光黼座触神逰于感忽奉清问于雍容心目虽明气辞几困少年而动文帝固慙贾谊之才徒歩以见太宗窃感马周之遇各使发言而观志仅能引古以喻今盈沟之雨易穷暴日之暄奚补既乏甚髙之论但虞无赦之诛舜用五臣盖尽至精之选羿亏一矢遂无必中之功尚优片善之求过预六人之列量材匪称戴宠若惊此盖伏遇某官大雅存心至诚格物知识足以发天人之蕴闻誉足以为邦家之光才富而若虚徳髙而善下悯不能而如已无求备以与人过致缪庸輙承甄采敢不行其所欲不忘蚤夜之思慎乃终身少答生成之赐
　　谢及第啓　　　　　　　　　晁之道
　　大廷献防甞妄奏于朴中哲鉴辨才亦与荣于羣俊岂愚者必有一得盖明主可为至言幸非所宜荣以为惧窃惟国家柄大公而取士辟数路以官人谓词藻所以程才故精以渊云之赋谓经术所以造士故首以周孔之文试益谨于端门防加详于秘殿人思在列学愈专精闾里之间笑不谈于仁义公卿之胄耻独美于膏粱虽幸承家无忘献艺竞笃青箱之学争先黄绢之辞岂以捷径而并趋盖耻前人之不逮上方劝学士已成风一出此途多至名士欲副甚盛之选宜得非常之才如某者学不适时器非渉道一官聊尔似是马曹浅尚邈然不堪吏职学孟轲之求已甘邓禹之笑人虽独好于简编本不长于科举勇慙州绰讵合先鸣学谢公孙果羞复上徒以遇时千载食徳百年四世继直于书林五叶踵登于词级殆无虚牓并继芳尘后生或以为难能前辈亦许其盛事頋虽极陋亦耻无功幸三驾之有成甘十年之不调穷虽借一气尚当千唯人才本出于下中故名字难居于甲乙图王得覇虽非初心转衣为裳未为失计属时家甫入与考官当殿上之胪传越周行而告谢搢绅賛喜父子交荣虽中鹄之未工庶续貂之已幸退循忝冒实有夤縁此盖伏遇某官盛徳熈朝髙风盖世文章议论后进宗师道徳渊源九牧称叹谓育才所以为报故使人乐其有成怜此孱庸假之歳月俾不迷于簿领庶或就于声名凡兹尺寸之功尽出帡幪之赐某敢不益坚矩尚期称厚恩尘既望于堦墀力愿伸于犬马阮瞻三语自分非才鬷蔑一言窃甞有志过此以徃不知所裁
　　谢及第啓　　　　　　　　　唐子西
　　射防枫宸已甘退黜第名桂籍尚获采収叨被宠荣唯知感慨窃以文章君子之余事忠义天下之大闲国之休戚不系于文章士之进退莫先于忠义方天子临轩而防士岂徒求摛藻之华而诸儒充赋于在庭盖亦取切时之论欲考终身之节必观筮仕之初宜有谠言少裨睿听如某者少不好学老方读书左右图史者十年渉猎经传者万巻庄心寖癖窦性成痴虽古今成败之原粗知其略而篆刻雕虫之学本非所长妄意拣金谩来市璞青天万里堪嗟蜀道之难白雪一声难和郢中之曲笙竽异好水石难投自知与世不谐几欲拂衣而去因縁附骥侥幸化鹏入瞻天日之光亲奉丝纶之诏周询要务冀获至言顾为学之荒疎愧乎无补若与时而髙下诚所不为姑尽节以惓惓宁抱闗而碌碌夫何献白亦预拾青此盖伏遇某官匠石羣材钧镕众窳与人而不求备嘉善而矜不能苟有寸长而未知尺退谓其辞虽鄙呐论不将迎弃在邉庭必能裹尸于马革置之言路必能碎首于龙墀薄示甄收或堪器使某敢不氷霜志操金石肝肠狱讼簿书岂辞劳于今日功名事业将有望于他年庶免小人之归永为国士之报
　　谢及第啓　　　　　　　　　蒋子礼
　　紫宸射防上尘乙夜之观黄甲陞华中介三人之列方流辈耸瞻于举首而姓名忽次于胪传人为之惊已得不愧伏以国家接千歳之统文章同三代之风凡公卿大夫之多皆庠序科举中出经纶事业在当时固己发挥耆旧老成至斯世赖其康济得人之盛振古所无洪惟上圣之兴允继右文之治自顷夕烽之未息犹讲艺于投戈迨今外戸之不扄益崇儒而重道礼闱大辟士论交欣纷然蹑屫以担簦举愿防名而委质其进也争于售玉而选焉吝于汰金附凤翼而攀龙鳞孰无是志拔犀角而擢象齿竞欲相先然微如爝火者或惊见日月之光且来从下国者或未知朝廷之体则取青紫未易于拾地芥而收科第安能如摘颔髭矧惟龙腹之荣宜得鳌头之俊岂伊防陋获与选抡如某者赋性迂疎受才谫薄幼荷鲤庭之训粗工虫篆之能三纸无驴自知寡要一斑窥豹难语通方猥以世恩许聨士籍两玷外台之鹗荐每至南宫而鹢飞乏万选万中之才懐再进再屈之耻技止此耳望几絶于清流行或使之前遂忘于大敌嗟困兽之犹鬭俄死灰之复然然孟明三举以焚舟仅成霸业卞和两献而刖足幸遇良工勉造明庭钦奉大对趋玉陛方寸之地瞻天顔咫尺之威恭传上问之渊源均见中兴之枢要輙引经谊仰冒宸聪惟易一书歴世三古识非辅嗣谁知初上始终之爻才谢退之乌睹洁净精微之义逡廵短晷防绎成文何草茅之微言误冕旒之亲览惟惧汗顔而血指敢言志目而中眉初无黄绢之词复得青毡之旧收故物于三十年之后窃异等于几千人之中百数何补于时曹参宜次于萧相二者皆出其下吴起敢先于田文冒宠已多归恩有自兹盖伏遇某官禀天间气为世大贤蓄文武之全才蕴经纶之妙畧忠嘉许国已深当宁之知典防酬庸伫慰具瞻之望梯航吾道羽翼斯文包荒得尚于中行采葑无以其下体致兹庸贱亦预甄陞断木何知误被青黄之饰镆铘自跃实系陶冶之功某敢不益励操修恪遵检押鹏抟鲲化尚庶几九万之程狗盗鸡鸣期不愧三千之客过此以徃未知所裁
　　谢及第啓　　　　　　　　　张全真
　　猥以材滥登黄甲自惟何者曷克居兹窃以道徳之科固有次第文艺之事至为浅微虽在古则圣人之所弗先于今则儒者于此可见国家稽仿前制课试诸生苟无能称类皆罢黜凡其尤异颇不弃捐惟去留尽出于至公而上下莫容于私意故失之者不敢有怨而得之者无所归恩此本朝立法之良于进士得人为盛如某者素不事学何所取材经固弗明道未有见至于自苦志力而莫致稽古之效粗修章句而一无应敌之能所以十年之间屡鼔不胜幸其气之尚盛不至三竭而再衰頋于文则已卑仅出二中而四下况复年龄已壮时命未遭闵歳月以如流恐功名之不立抱其穷拙将老丘园廼有夤縁获见天日方主上内惧有阙退托不能亲屈帝尊下询治道众所条对皆可施行而某以朴野固陋之人奉盛大髙明之问怵惕危厉不知所言蔽罔迁延几至失次本已无心于上第何慙尚列于丙科视彼在前邈焉勿及使他人处此或悔其大谬不然而以某居之则固亦甚喜其过望此盖伏遇某官主持王化乐育人材行以至诚非但崇于空语稽诸故事固不止于具文方将猎天下之英擥国中之秀皆归録用唯所指呼致此凡庸亦防甄取唯兼收并蓄愿推君子之广心而报徳酬言敢负小人之素志
　　谢及第啓　　　　　　　　　　石敏若
　　扬眉吐气誓摩鹏翼之髙程血指汗顔亦作龙门之下客战之罪也天实为之窃以诗书无慕于功名文艺乆卑于器识嵇康未甞挟防豪伟横行于万人相如不善决科风采纵观于一座厯观慷慨可喜之士类皆洒落不覊之才扩闳灵府之宫庭刷剔腐儒之章句败编缺简耻为纸上之尘言名山大川揽作胸中之秀气平吞云梦而纵濶歩长揖乾坤之无四旁盖抱其所得者骇世惊人故施于有政者凌霄耸壑后世已矣浇风奈何本真烂熳于英华名节飘浮于奔竞伟服粲粲动数百羣枯肠寥寥无五千巻安得巨力障其頽波幸逢君子之持盈恭仰大人之继照隆恩厚泽蒸寰宇以交流涣号温辞杂歌声而四起祖庆歴寛平之治重元丰教育之光圣经无复面墙童子皆能执笔掀扬小技叱迅雷浓雾之迟敞豁大迷覩白日青天之快某也观此居甞慨然如切如磋而师友起予必躬必亲而父兄诲我奋发绵力激昂壮心知短晷之易流惜清明之难得十年蒲叶莫窥凤虎之文章几度桃花未耸蛟龙之头角思慰双亲之愿望輙干三歳之賔兴获见收于乡大夫遂入贡于春宗伯况皇都搜拔之际皆杰士奔腾而来投五十犗之饵以钓震海之鱼开七百里之罗以掞截云之翼文决猛战词森徤锋鸣漏一残緑袍烂拥则有雄骜孟东野汪洋韩退之变化轰雷霆光彩赫天地掉臂旁若峩冠自如飞墨客之徽声鼔丈夫之气熖儒林根干直欺山木之百围笔阵波澜倒防银河之千尺自笑浅识轻追俊逰倾曦匿曜以廹逐钝辞零雨其蒙以催惊懦胆吟声起而百管动剑气冲而羣怒张焦唇燥吻者常然防笔含毫者屡矣执卑凡自得之貌而氷炭于时辈饰怪险不媚之语而锱铢于有司置在末科预知如此此盖伏遇某官恢廓全度掩包不能凡为总角之儿童亦识先生之姓字谪仙之髙吟醉扫千首焦遂之雄辩卓惊四筵傲视轩冕之傥来急赋田园之归去云泉潄玉溵幽人豹隠之情腰带垂金佩天子龙光之渥挈提后进分贷余光私怜谫薄之材未免揶揄之笑虽充唐彀尚辱膺门某敢不懐却敌之余羞勉力行之后学妄贪寸禄遂纡俗吏之青衫谁识此心长在古人之黄巻
　　谢及第啓　　　　　　　　　赵承之
　　献刍荛之言方慙下俚拜云天之赐偶玷上防冒宠若惊抚躬知慨窃以至徳将降文章反以蠧圣真大道不行聪明于是淫性本言隠于坚白自私之论辨生于暧昧末学之徒六经支传百氏蜂起髦士不烝于田亩硕人自放于涧阿粤从两汉而来无复三王之盛我宋以右文崇化先皇以治经铸人古义虽明灏噩之风不作雅言或缺丽则之赋未工惟神圣之御时兼词章而造士非前瞻后頋之巧中左规右矩之能则何以掇如承蜩取若拾芥如某者溺心故实灭质迷方永思簪绂之传勉学箕裘之继叨冒清时之选企从羣俊之逰人或握珠士多懐寳瓦墁效志顾何有于成功竽瑟献音惧靡谐于尽善敢图一介之技谬厠十人之间自计夤縁实出幸防此盖伏遇某官至诚乐育大徳兼容越拘挛以求才观昭旷而格物凤飞羽集温厚之气应时茅拔彚征上下之交离祉在衡石之有取虽葑菲而亦收遂俾孱庸亦叨宠数某敢不进求宿道益讲善经罄臣子之孝忠循圣贤之义命兾十驾之驽歩蹑足飞黄庶三尺之龙泉淬锋清水行平日所学之志为异时图报之心
　　谢及第啓　　　　　　　　　熊子复
　　献贤能之书屡偕于秋计陈治安之防猥第于春庭年浸老而可羞名浪得而为惧窃以设科不求实行世莫复于商周对防徒尚空言人孰追于晁董非洞开寥濶之见曷振起拘挛之文自熈宁天子之下询方讲明庶事之阙而眉阳蘓公之上疏已讥斥诸生之谀厥后在元祐者専事变更居绍圣者盛陈继述惟上人先定于国是则多士不至于学非当圣君御极之初固乐取刍荛之议独大臣秉均之乆每讳闻骨鲠之辞比亲揽于权纲庸特黜于附防降十行之训札既饬于有司宜一介之谠言岂虞于不第如某者才底滞而不韵学荒浅于不根应举覔官未免雕虫而篆刻卖文为活又几毁瓦而画墁数报罢于太常每见怜于先达今者方鎻闱之柝号诸公犹恐其或遗及淡墨之标名举子共怜其才遇未有作者之毫发空溷时人之齿牙既而旅见法宫辈试文陛谓圣明出治固巍乎其有成功则疎贱进言宜卑之无甚髙论宁姑为升斗之计不敢犯咫尺之威聊脱落于白丁猥注拟于黄甲此盖伏遇参政妙宗道壸雄帅文坛学者仰如泰山言皆折衷苍生望为霖雨时即登庸行大道以示公得英材而为乐遂使沟中之断乃为席上之珍某敢不挹师友之渊源振文章之光艶直言极谏虽莫绍于世科博学宏词尚勉追于时辈亦可弗畔不知所裁
　　谢及第啓　　　　　　　　　史天秩
　　程文秘禁上尘乙夜之观唱第明庭幸预丙科之选宠文被体愧汗溢顔窃以士欲得志而泽民儒以席珍而待聘所学者立已立人之事所明者治家治国之经晨炊不继而有赡足一切之心短褐不完而有衣被万物之愿立广居而泰定养大体以曲全浩气塞乎两间汪量涵乎万顷义之所在一介不以取人寓若傥来万钟何加于我以礼动以义止不荣通不愧穷守一性之宫庭斥小夫之禽犊箪瓢如在处即顔巷之贫版筑可捐出应傅岩之梦此为士者所以行已而有国者于兹敛才翩然迁谷之莺振若充庭之鹭谋王体而断国是于以吐胸中之奇登金门而上玉堂故能任天下之重歴古有作用儒为先洪惟治朝崇尚儒道备成礼乐焕有文章主上以经术造士而人不读非圣之书左右以儒雅饬吏而世皆知王佐之学治具脩举人才作兴处贤闗者不厌虀盐游乡校者竞纡衿佩山东山西有将相之器水南水北无钓耕之徒科诏一颁乡书四集父子懐歆向之学兄弟擅机云之名挥袂如云退毫似垤鸢飞鱼跃悉归鼓舞之神车庶马闲尽入鞭驰之手试业以三年之逺考言于一日之长宜得絶伦博习之才以应广集详延之意如某者武皇遗种西蜀鲰生闻诗馈鲤之庭受教啖猪之手袭青毡之旧物对黄巻之圣人不辞一字之师谩习三冬之学两登乡举旋试省闱驱驰危栈之中践履畏涂之上徃复万里犹甞胆之苦跂仰一第若登天之难抱负尘编栖迟故国夜堂松月有客子之悲吟春草池塘无王孙之好梦再拜神而乞巧三揖鬼以送穷钓鱼无得而信守不移画虎未成而揶揄者众间遇改元之赦中宣免举之文伤弓之羽已怯于虚献璞之趾又愁于再刖踟蹰中路荏苒六期更开四壁之琴书屡受一窻之萤雪秋侵潘髩临鉴生悲愁入庾懐向风流怅赏音难必顾影自怜固甞欲问舍求田又不忍裂冠毁冕感桑榆之晚景想塲屋之旧游既叨再叙之恩愿吐一鸣之气省额六百儒冠万千偶以沙汰之中亦在招延之内南宫奏籍北阙宣题防以道化而求设施之宜质之象数而验通贯之学仰圣询之微妙顾素业之空疎思苦言艰几于阁笔夜渔旦猎仅获终篇方懐报罢之虞遽拜言扬之命天威铄目胪唱骇魂黄甲勅符名籍恩纶之重緑袍手版身纡赐服之荣脱白屋之尘埃向青云之岐路静言忝冒实有夤縁此盖伏遇某官綘帐大儒青城名俊誉髙日下望重斗南歴武贤闗埽千人之笔阵朅来秘府纾万丈之文虹旋探石室之书行赴金銮之召温顔如玉咳唾成珠羽翼斯文罏锤后进残薪振响最为堂上之音败鼔防皮苦作笼中之物致使书痴之迹获逢英彀之收某敢不饬厉常心勉行所学靖共尔位不违君子之威仪归洁其身更尚古人之名节庶全微志上答鸿私
　　谢赐及第啓　　　　　　　　　陆务观
　　明庭赐对晨趋甲帐之严亲札疏恩暮拜丙科之宠感深涓涕愧极汗顔伏以明廷取士之方固非一路学者致身之始又恶多岐顾列圣岂私于俊造之科而羣贤罕出于选举之外至膺特诏尤号异人颂诗足以被弦歌则梅尧臣见于皇祐文章足以垂竹帛则王安国起于熈宁或友朋借誉而不以为私或兄弟当涂而莫之或议顾惟至当故无可惭如某者龌龊而无奇迂疎而寡要自悲薄命乆摈名塲敢谓一朝遂叨赐第门外之袍立鹄怳记少时诏中之字如鸦犹疑梦事此盖伏遇某官股肱王室领袖儒林以谓张一目之罗殆非得爵之道至于买千金之骨抑明市骏之心宁惜庸妄以风四方弗欲拘挛而废一士某敢不讨寻旧学企慕前修儒者之劳而无功誓少输于实效圣君所行即是故事时将得于遗材敢伸贺公道之开輙仰叙私情之谢
　　谢及第啓【受防人】　　　　　　　张全真
　　猥以不材获与诸生之列自惟何幸輙叨六艺之科匪实其能于兹有愧窃以进士之选为法最详得人之多莫此为盛初以待未命之士而不及已仕之人顾于收材或有未尽又为之制以广其求虽既与于官聨苟未登于名第许从韦布之列同奏翰墨之功所以执经相髙习业愈众如某者幸防世赏不废父书粗知师友之渊源未究天人之分际唯恐典型之失弗克继于老成故于礼乐之间每务从于先进然常持所学见黜有司姑息一慙敢懐二事至于屡辱不以为尤况夫平世之尚文时乃异人之间出风声所暨造化一新其有所长孰不愿试安能碌碌于俗吏未肯没没以终身某窃伏思维深自砥砺宁知将老仅克有成兹盖伏遇某官道大经邦徳隆辅世薫陶品类盎然元气之中教育人材浸如时雨之化致此庸陋能与选收昔徳裕不喜决科兹实太髙之论而王吉欲除任子病夫不学之流某志在适中善惟从众不敢为唐贤之异而或免汉人之非将益行其所知庶以报于有徳
　　谢及第啓　　　　　　　　　张维之
　　首荐乡书误偕一鹗比逰英彀复贯双雕顾非黄绢之辞曷副青钱之选荣生意表愧益顔间窃以振古以还斯文几丧六经毁于传注大道碎于词章收煨烬之余尘丽篆刻之华藻残编鱼蠧小技防穷公卿出于此涂徳业愧于当世诸子徃而不返斯道溃而复兴洪惟皇宋之开基继有真人之累叶化流华夏教育胶庠多士聿臻异才间出辟百家之糟粕穷六艺之渊源集鹭西雝采芹泮水巍巍唐虞之世洋洋洙泗之风率皆以一而当千乌在拔十而得五坐将舟中之敌国孰非堂上之奇兵欲空冀北之羣必擅斗南之誉如某者箕裘末业樗栎散材五嵗属文肆小子之有造七年取友与先生而并行邺中无七子之声稷下靡千人之服巨鱼失水几同揺尾而乞怜飞鸟依人屡欲干霄而直上世味渐犹于嚼蜡时名徒诮于画墁管仲之器小哉汲黯之戆甚矣带牛佩犊乆穷南亩之耕潄石枕流已遂北山之志属芝函之下布廓槐市以弥新凡与成均普同长育青灯待旦乐亦在中黄巻穷年老之将至遽承诏綍慙推防于鸰原几坠家声愧题名于雁塔独叹屠龙之无用益羞画虎之不成乆止齐庭复整三年之羽同叹汉客误乘八月之槎尚怜志目而中眉尤笑得卢而胜雉禹门三级虽已弃于前功郄桂一枝犹获收于后效举军惊淮隂之将解衣识画史之真兾飞翮长者之在前若积薪后来之居上靖思际防实有夤縁此盖伏遇某官荐更华近夙着忠嘉参董羣纲总司百辟方宸衷之简在期台席以襃升虑及遐遗力扶后进务英雄而入彀思俊乂之在官遂致寒踪首叨荣选某敢不敦修节防勉赴功名期忠孝曲全于身誓穷通不改其节素丝効质白水盟心庶为君子之儒少答大人之赐
　　谢及第啓　　　　　　　　　李成季
　　献防枫宸敢意四魁之列第名桂籍俄参六骥之聨逾分已多视荣惟愧于皇烈考肇新宏规即义理之在人心明道徳以训天下士纯习尚芟夷雕篆之浮华经有师承剔抉章句之固陋越离明之继照佑人文以化成稽神措于熈丰昭前功于崇观鄗都首善濬学海之渊源泮水承流广化风之鼓舞革歴世相因之科举还百王己坠之賔兴与周并隆自我作古睿谟早定浮议莫揺大典肆颁舆情更庆弦歌相属癃者扶持以倾闻冠带环居逺夷解发而内向一同中外咸仰声明虽樵叟笑不谈王而懦夫皆有立志中材知进于君子之域曲学还比于大方之家术业増崇英豪间出矧及三年之比防来万国之儒扶揺抟北海之鹏羽翼振西雝之鹭巨鱼纵壑快若争先仓庚鸣春恶能自已宜得多闻之彦允膺简拔之光如某者识愧疎通器非凝逺才能至下初乏豫章之知乡里甞闻未探防稽之穴零丁末族孤苦余生蚤贻手泽之悲中困鸰原之戚虽永霜之志操有在而土木之形骸仅存妄觊亨衢慕从芳饵乡书四上屡叨前列之礼部数奇更类退飞之鹢谁念黄金之虚掷漫嗟明月之暗投进退茫然迟回乆矣忍清时之自弃幸新学之具脩泮涣芹藻之游黾勉灯窻之乐方幸收于贡版复滥中于春闱宜鼯防之技易穷而铅刀之割难再岂容侥幸每玷甄收至于披典谟浑灏之文拜礼乐制作之问彤庭靓宻仰尧天之俯临寸晷迅驰觉雄思之盖苦敷绎罔究扬防未工即今考古而事颇濶疎以言足志而文几骩骳輙上尘于睿览俾获与于甲科忝冒若斯夤縁有自兹盖伏遇判部侍郎佐王逺业命世宏材徳厚而纯气刚以大抚循京兆人有去思协賛秩宗世称平允上眷忠嘉之节士依衡鉴之公俾备寸长得偕殊选某敢不益脩名检只服官箴勉所未能期于自至蹈履率循于义命施为庶见于事功上酬覆焘之恩次得吹嘘之力过此以徃未知所裁
　　谢及第啓　　　　　　　　　葛谦白
　　提无援之孤军谓当折北奋卑飞之弱羽敢冀图南忽惊较艺以奏名继荷临轩而赐第逢辰特幸揣分奚堪窃以国莫重于人材士要先于器识虞夏商周之际本徳义以明扬秦汉隋唐以来用文词而举盖深于涵养则其归必至于浑厚而慎于践履则所到未易以测量惟睿主之作成斯贤才之观化国家偶中否之运圣上挺勃兴之资当用武而尤急于搜贤方在疚而不忘于试士以贤良吁俊而仍举三年取士之制以诗赋抡才而兼求六经探道之人既容门子之登场又集宗英而战艺欲仗俊髦之众共扶基本之强宜得英能以光拔举如某者碌碌余子空空鄙夫早被训于鲤庭旋抠衣于虎胄大小百战首末十年抱椠怀铅屈首短檠之灯火汗顔血指何心长铗之车鱼得齿官聨本縁门调侵寻歳月奔走尘埃念弟兄中第者四人而父祖聨科者三世失夀陵之歩恐负初心学裘氏之吟期承素业再鼔余勇复理旧文旅笔阵之千人效铅刀于一割敢图精鉴不弃下材矧避旁观之嫌闗付别头之试纷然多士取者五人非夙荷于吹嘘岂遽容于叨冒兹盖伏遇某官中兴履杖后学蓍斯文鲁国之真儒此道商民之先觉每品题于人物用培植于邦基狂狷不违是亦教诲而已贱微兼收而况亲炙者乎实有夤縁致此侥幸某敢不恪遵士检笃守官常勉所不能鞭其不及龙门防防粗逃防额之羞天汉迢迢更假乘槎之便











　　五百家播芳大全文粹巻三十七
　　钦定四库全书
  </div>
  <div class="pagination">
   <a href="五百家播芳大全文粹_page45.html">
    上一页
   </a>
   <span>
    ...
   </span>
   <a href="五百家播芳大全文粹_page41.html">
    41
   </a>
   <a href="五百家播芳大全文粹_page42.html">
    42
   </a>
   <a href="五百家播芳大全文粹_page43.html">
    43
   </a>
   <a href="五百家播芳大全文粹_page44.html">
    44
   </a>
   <a href="五百家播芳大全文粹_page45.html">
    45
   </a>
   <span class="current-page">
    46
   </span>
   <a href="五百家播芳大全文粹_page47.html">
    47
   </a>
   <a href="五百家播芳大全文粹_page48.html">
    48
   </a>
   <a href="五百家播芳大全文粹_page49.html">
    49
   </a>
   <a href="五百家播芳大全文粹_page50.html">
    50
   </a>
   <a href="五百家播芳大全文粹_page51.html">
    51
   </a>
   <span>
    ...
   </span>
   <a href="五百家播芳大全文粹_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
