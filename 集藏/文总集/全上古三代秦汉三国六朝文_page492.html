<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 492 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 492 页/共 658 页
  </h1>
  <div class="content">
   乃者袁、邓构祸，实繁有徒，子房不臣，称兵协乱，跨蹈五湖，凭陵吴、越，浮亏辰，沈氛晦景，桴鼓振於王畿，锋镝父乎天邑。顾瞻宫掖，将成茂草，言念邦国，翦为仇雠。当此之时，人无固志。公投袂殉难，超然奋发，执金板而先驰，登寅车而戒路，军政端严，卒乘辑睦，麾钺一临，凶党冰泮。此则霸业之基，勤王之始也。安都背叛，窃据徐方，敢率犬羊，陵虐淮浒，索儿愚悖，同恶相济，天祚无象，背顺归逆，北鄙黔黎，奄坠涂炭，均人废职，边师告警。公受命宗礻方，精贯朝日，拥节和门，气逾霄汉，破釜之捷，斩馘蔽野，石梁之战，禽其渠帅，保境全民，江阳即序。此又公之功也。张淹迷昧，弗顾本朝，爰自南区，志图东夏，潜军间入，窃觊不虞。于时江服未夷，皇涂荐阻，公忠诚慷慨，在险弥亮，深识九变，妙察五色，以寡制众，所向风偃。朝廷无东顾之忧，闽越有来苏之庆。此又公之功也。匈奴野心，侵掠疆场，前师失律，王旅崩挠，洒血成川，伏尸千里。丑羯亻舟张，势振彭、泗，乘胜长驱，窥觎京甸，冠带之轨将湮，被发之容行及。公奉辞伐罪，戒旦晨征，兵车始交，氛时荡，吊死抚伤，弘宣皇泽，俾我淮肥，复沾盛化。此又公之功也。自兹厥後，猃狁孔炽，封豕长蛇，重窥上国。而世故相仍，师出日老，战士无临阵之心，戎卒有怀归之思。是以下邳精甲，望风振恐，角城高垒，指日沦陷。公眷言王事，发愤忘食，躬擐甲胄，视险若夷，短兵接，巨猾鸟散，分疆画界，开创青、兖。此又公之功也。泰始之末，入参禁旅，任兼军国，事同顾命。桂阳负众，轻问九鼎，裂冠毁冕，拔本塞源，入兵万乘之国，顿戟象魏之下，烈火焚於王城，飞矢集乎君屋。机变倏忽，终古莫二，群后忧惶，元戎无主。公按剑凝神，则奇谋贯世，秉旄指麾，则懦夫成勇。曾不崇朝，新亭献捷，信宿之间，宣阳底定，云雾廓清，区宇康。此又公之功也。皇室多难，血阝起戚蕃，于阝、晋、应、韩，翻为雠敌，建平失图，兴兵内侮。公又指授六师，义形乎色，役未逾旬，朱方宁晏。此又公之功也。苍梧肆虐，诸夏糜沸，淫刑以逞，谁则无罪，火炎昆冈，玉石俱焚，黔首相悲，朝不谋夕，高祖之业已沦，文、明之轨谁嗣。公远稽殷、汉之义，近遵魏、晋之典，猥以眇身，入奉宗┙，七庙清谧，九区反政。此又公之功也。袁粲无质，刘秉携贰，韬、述相扇，成此乱阶，丑图潜构，危机窃发，据有石头，志犯应、路。公神谋内运，霜锋外举，妖载澄，国涂悦穆。此又公之功也。沈攸之苞祸，岁月滋彰，蜂目豺声，阻兵安忍。哀彼荆汉，独为匪民，乃眷西顾，缅同异域。而经纶维始，九伐未申，长恶不悛，遂逞凶逆。驱合奸回，势过，朝野忧疑，三军沮气。公秉钺出关，凝威江甸，正情与敫日同亮，明略与秋云竞爽。至义所感，人百其心，卉鼓鼓一麾，夏首宁谧，云梯未举，鲁山克定。积年逋诛，一朝显戮，沮浦安流，章台顺轨。此又公之功也。公有济天下之勋，重之以明哲，道庇生民，志匡宇宙，戮力肆心，劬劳王室，自东徂西，靡有宁晏，险阻艰难，备尝之矣。若乃缔构宗稷之勤，造物资始之泽，云布雾散，光被六幽，弼予一人，永清四海。是以草腾芳於郊园，景星垂晖於清汉，遐方款关而慕义，荒服重译而来庭，汪哉邈乎！无得而名焉。
　　朕闻酬庸表德，前王盛典，崇树侯伯，有国攸同。所以文命成功，玄显锡，姬旦秉哲，典阜启蕃，或改玉以弘风，或胙土以宣化，礼绝常班，宠冠群辟，爰逮桓文，车服异数。惟公勋业，超於先烈，而褒赏阙於旧章，古今之道，何其爽欤？静言钦叹，良有缺然。今进授相国，以青州之齐郡、徐州之梁郡、南徐州之兰陵、鲁郡、琅邪、东海、晋陵、义兴、扬州之吴郡、会稽，凡十郡，封公为齐公。锡兹玄土，苴以白茅，定尔邦家，用建冢社。斯实尚父故藩，世作盟主，纪网侯甸，率由旧则。往者周、召建国，师保兼任，毛、毕执，入作卿士，内外之宠，同规在昔。今命使持节、兼太尉、侍中、中书监、司空、卫将军、雩都县开国侯渊授公相国印绶，齐公玺绂；持节、兼司空副、守尚书令僧虔授齐公茅土，金虎符第一至第五左，竹使符第一至第十左。相国位总百辟，秩逾三铉，职以礼移，号随事革。其以相国总百辟，去录尚书之称。送所假节、侍中貂蝉、中外都督太傅太尉印绶、竟陵公印策。其骠骑大将军、扬州牧、南徐州刺史如故。又加公九锡，其敬听後命，以公秉礼弘律，仪形区宇，遐迩一体，人无异业，是用锡公大辂、戎辂各一，玄牡二驷。公崇修南亩，所宝惟谷，王府充实，百姓繁衍，是用锡公兖冕之服，赤舄副焉。公居身以谦，导物以义，钧庶品，罔不和悦，是用锡公轩县之乐，六佾之舞。公翼赞王猷，声教远洽，蛮夷竭欢，回首内附，是用锡公朱户以居。公明鉴人伦，澄辨泾渭，官方与能，英克举，是用锡公纳陛以登。公保佑皇朝，厉身化下，杜渐防萌，含生夤式，是用锡公虎贲之士三百人。公御宄以刑，御奸以德，君亲无将，将而必诛，是用锡公铁钺各一。公凤举西维，龙骞八表，威灵所振，异域同文，（《南史》作「异类同义」。）是用锡公彤弓一，彤矢百，弦弓十，弦矢千。公明发载怀，肃恭祀，孝敬之重，义感灵祗，是用锡公鬯一卣，瓒副焉。齐国置丞相以下，一遵旧式。往钦哉！其祗服朕命，经纬乾坤，宏亮洪业，茂昭尔大德，阐扬我高祖之休命。（《南齐书·高帝纪》上。案：《王俭传》云：「诏策皆出於俭，褚渊唯为禅诏文。」又见《南史》四。）
　　◇策命齐王
　　伊太古初陈，万物纷纶，开耀灵以鉴品物，立元后以驭蒸人。若夫容成、大庭之世，宓羲、五龙之辰，靡得而详焉。自轩黄以降，坟素所纪，略可言者，莫崇乎尧舜。披金绳而握天镜，开玉匣而总地维，德之休明，宸居灵极。期运有终，归禅与能。所以大唐逊位，讠劳然兴歌，有虞揖让，卿云发采。亮符命之攸臻，坦至公以成务，怀生载怿，灵祗效祉，遗风馀烈，光被无垠。汉魏因循，弗敢失坠，爰逮晋氏，亦遵前仪。惟我祖宗英睿，勋格幽显，从天人而齐七政，凝至德而抚四维。末叶不造，仍世多故，日蚀星陨，山沦川竭。
　　惟王圣哲渊明，荣镜宇宙，体望日之威，资就云之泽，临下以简，御众以宽，仁育群生，义征不惠，国涂荐阻，弘五虑而宁，皇绪将湮，秉六术以匡济。及至权臣内侮，蕃屏陵上，兵革云翔，万邦震骇，裁之以武风，绥之以文化，遐迩清夷，表里肃穆。戢周戈而事黼黻，委旌门而恭儒馆，声化远洎，荒服无尘，殊类同规，华戎一揆。是以五光来仪於轩庭，九穗含芳於郊牧。象纬昭澈，布新之符已显，图谶彪炳，受终之义既彰。灵祗乃眷，兆民引领。朕闻至道深微，惟人是弘，天命无常，惟德是与。所以仰鉴玄情，俯察群望，敬禅神器，授帝位于尔躬。四海困穷，天禄永终。於戏！王其允执厥中，仪刑前式，以副率土之欣望。命司裘而谒苍昊，奏《云门》而升圜丘，时膺大礼，永保洪业，岂不盛欤！（《南齐书·高帝纪》上，又见《南史》四。）
　　◇再命玺书
　　皇帝敬问相国齐王。大道之行，与三代之英，朕虽暗昧，而有志焉。夫昏明相袭，晷景之恒度，春秋递运，时岁之常序。求诸天数，犹且隆替，矧伊在人，能无终谢。是故勋华弘风於上业，汉魏垂式於後昆。
　　昔我高祖，钦明文思，振民育德，皇灵眷命，奄有四海。晚世多难，奸宄实繁，卉鼓鼓宵闻，元戎旦警，亿兆夷人，启处靡厝。加以嗣君荒怠，敷虐万方，神鼎将迁，宝策无主，实赖英圣，匡济艰危。惟王体天则地，含弘光大，明并日月，惠均云雨。国步斯梗，则棱威外发，王猷不造，则渊谟内昭。重构闽、吴，再宁淮、济，静九江之洪波，卷海沂之氛，放斥凶昧，存我宗祀，旧物惟新，三光改照。逮至宠臣裂冠，则裁以庙略，荆汉反噬，则震以雷霆。麾旆所临，风行草靡，神算所指，龙举云属。诸夏廓清，戎翟思韪，兴文偃武，阐扬洪烈。明保冲昧，翱翔礼乐之场，抚柔黔首，咸跻仁寿之域。自霜露所坠，星辰所经，正朔不通，人迹罕至者，莫不逾山越海，北面称蕃，款关重译，修其职贡。是以祯祥发采，左史载其奇，玄象垂文，保章审其度，凤书表肆类之运，龙图显班瑞之期。重以珠衡日角，神姿特挺，君人之义，在事必彰。《书》不云乎，「皇天无亲，惟德是辅」。民心无常，惟惠之怀。神祗之眷如彼，苍生之愿如此。笙管变声，锺石改调。朕所以拥璇持衡，倾伫明哲。
　　昔金德既沦，而传祚於我有宋，历数告终，实在兹日，亦以水德而传於齐。式遵前典，广询群议，王公卿士，咸曰惟宜。今遣使持节、兼太保、侍中、中书监、司空、卫将军、雩都县侯渊，兼太尉、守尚书令僧虔奉皇帝玺绶，受终之礼，一依唐虞故事。王其允副幽明，时登元后，宠绥八表，以酬昊天之休命。（《南齐书·高帝纪》上）
　　◇拜仪同三司章
　　臣闻日中则昃，盈虚之定分；器满必倾，往复之恒理。遂乃班同衮章，变和台曜，外参论道，内总百司，物议惟尘，自识非据。（《艺文类聚》四十七、《御览》二百四十三。）
　　◇让左仆射表
　　待臣於常均之外，眄臣於代僚之右。亲乖其章，乘非其器。霸府方隆，超居元佐，国朝草昧，参赞百揆。（《艺文类聚》四十八。）
　　◇谏起宣阳门表
　　臣闻德者身之基，俭者德之舆。春台将立，晋卿秉议，北宫肇构，汉臣尽规。彼二君者，或列国常侯，或守文中主，尚使谏诤，在义即悦，况陛下圣哲应期，臣等职司隆重，敢籍前诰，窃乃有心。陛下登庸宰物，节省之教既昭，龙衮璇极，简约之训弥远。乾华外构，采椽不斤，紫极故材，为宣阳门，臣等未譬也。夫移心疾於股肱，非良医之美；畏影迹而驰骛，岂静处之方？且又三农在日，千畛咸事，辍望岁之勤，兴土木之役，非所以宣昭大猷，光示遐迩。若以门居宫南，重阳所属，年月稍久，渐就沦胥，自可随宜修理而合度，改作之烦，於是乎息。所启谬合，请付外施行。（《南齐书·王俭传》。建元元年，壤宋明帝紫极殿，以材柱起宣阳门，俭与褚渊及叔父僧虔连名上表谏。）
　　◇请解领选表
　　臣远寻终古，近察身事，邀恩幸藉，未见其伦。何者？子房之遇汉后，公达之逢魏君，史籍以为美谈，君子称其高义。二臣才堪王佐，理非曲私，两主专仗威武，有伤宽裕，岂与庸流之人，凭含弘之泽者，同年而语哉？预在有心，胡宁无感。如使倾宗殒元，有益尘露，犹当毕志驱驰，仰讠州万一，岂容稍在形饰，以徇常事。九流任要，风猷所先，玉石朱素，由斯而定。臣亦不谓文案之间，都无微解，至於品裁臧否，特所未闲。虽存自勖，识不副意，兼窃而任，彼此俱壅，专情本官，庶几仿佛。且前代掌选，未必具在代来，何为於今，非臣不可。倾心奉国，匪复退让之与，预同休戚，宁俟位任为亲。陛下若不以此理赐期，岂仰望於殊眷。频冒严威，分甘尤戾。（《南齐书·王俭传》）
　　◇又求解选表
　　臣比年辞选，具简天明，款言彰於侍接，丹诚布於朝野，物议不以为非，圣心未垂矜纳。臣闻知慧不如明时，求之微躬，实允斯义。妄庸之人，沈浮无取，命偶休泰，遂践康衢。秋叶辞条，不假风飚之力；太阳跻景，无俟萤爝之晖。晦往明来，五德递运，圣不独治，八元亮采。臣逢其时，而叨其位，常总端右，亟管铨衡。事涉两朝，岁绵一纪。盛年已老，孙孺巾冠。人物徂迁，逝者将半。三考无闻，九流寂寞。能官之咏，辍响於当时；《大车》之刺，方于以来日。若夫珥貂衣衮之贵，四辅六教之华，诚知匪服，职务差简，端揆虽重，犹可勉励。至於品藻之任，尤惧其阻。夙宵罄竭，屡试无庸。岁月之久，近世罕比。非唯悔吝在身，故乃惟尘及国。方今多士盈朝，群才竞爽，选众而授，古亦何人。冒陈微翰，必希天照。至敬无文，不敢烦黩。（《南齐书·王俭传》）
　　◇奏劝受禅
　　被宋诏逊位。臣等参议，宜克日舆驾受神，撰立仪注。（《南齐书·高帝纪》上）

卷十
◎王俭（二）
　　◇国史条例议
　　金粟之重，八政所先，食货通则国富民实，宜加编录，以崇务本。《朝会志》前史不书，蔡邕称先师胡广说《汉旧仪》，此乃伯喈一家之意，曲碎小仪，无烦录。宜立《食货》，省《朝会》。《洪范》九畴，一曰五行。五行之本，先乎水火之精，是为日月五行之宗也。今宜宪章前轨，无所改革。又立《帝女传》，亦非浅识所安。若有高德异行，自当载在《列女》，若止於常美，则仍旧不书。（《南齐书·檀超传》。左仆射王俭议。）
　　◇乘舆副车议
　　时乘黄无副，借用五辂，大朝临轩，权列三辂。今衣书十二乘，古制车之象也，亦曰五时副车。青萌车是谓扌翕车。（《通典》六十四）
　　◇服章议
　　依汉三公服山龙九章，卿华虫七章。（《南齐书·舆服志》）
　　◇金貂议
　　汉景六年，梁王入朝，中郎谒者金貂，出入殿门。左思《魏都赋》云：「蔼蔼侍列，金貂齐光。」此藩国侍臣有貂之明文。晋《百官表》云：「太尉参军四人，朝服武冠。」此又宰府之明文。（《南史》二十二《王俭传》）
　　◇公府长史朝服议
　　《春秋国语》云：「貌者情之华，服者心之文。」岩廓盛礼，衣冠为大。是故军国异容，内外殊序。而自顷承用，每有乖违。府职掌人，教四方是则。臣居毗佐，志在当官，永言先典，载怀夕惕。案晋令，公府长史，官品第六，铜印，墨绶，朝服，进贤两梁冠。掾、属，官品第七，朝服，进贤一梁冠。晋官表注，亦与《令》同。而今长史、掾、属，但著朱服而已，此则公违明文，积习成谬。谓宜依旧制，长史两梁冠，掾、属一梁冠，并同备朝服。中单韦舄，率由旧章。若所上蒙允，并请班司徒二府及诸仪同三府，通为永准。又寻旧事，司徒公府领步人者职僚，悉同降朝不领兵者。主簿祭酒，中单韦舄并备，令史以下，唯著玄衣。今府既开公，谨遵此制。其或有署台位者，玄服为疑。案《令》称诸有兼官，皆从重官之例。寻内官为重，其署台位者，悉宜著位之服，不在玄服之例。若署诸卿寺位兼府职者，虽三品，而卿寺为卑，则宜依公府玄衣之制。服章事重，礼仪所先，请台详服。（《宋书·礼志》五。元徽四年，司徒右长史王俭议。）
　　◇又议
　　自顷服章多阙，有违前准，近议依令文，被报不宜改革，又称左丞刘议，案令文，「凡有朝服，今多阙亡。然则文存服损，非唯铉佐，用舍既久，即为旧章」，如下旨。伏寻皇宋受终，每因晋旧制，律令条章，同规在昔。若事有宜，必合惩改，则当上关诏书，下由朝议，悬诸日月，垂则後昆。岂得因外府之乖谬，以为盛宋之兴典，用晋氏之律令，而谓其仪为颓法哉！顺违从失，非所望於高议；申明旧典，何改革之可论。又左丞引令史之阙服，以为铉佐之明比。夫名位不同，礼数异等，令史从省，或有权宜；达官简略，为失弥重。又主簿、祭酒，备服於王庭，长史、掾、属，朱衣以就列。於是伦比，自成矛盾。此而可忍，孰不可安。将引令以尊旧，台据失以为例，研详符旨，良所未譬。当官而行，何强之有，制令昭然，守以无贰。（同上。）
　　◇郊殷议
　　案《礼记·王制》，天子先袷後时祭，诸侯先时祭後袷。《春秋》鲁僖二年袷，明年春，自此以後，五年再殷。《礼纬·稽命征》曰「三年一袷，五年一」，经、记所论袷与时祭，其言详矣，初不以先殷後郊为嫌。
　　至於郊配之重，事由王迹，是故杜林议云：「汉业特起，不因缘尧，宜以高帝配天。」魏高堂隆议以舜配天，蒋济云：「汉时奏议，谓尧已禅舜，不得为汉祖，舜亦已禅禹，不得为魏之祖。今宜以武皇帝配天。」晋、宋因循，即为前式。
　　又案《礼》及《孝经·援神契》并云「明堂有五室，天子每月於其室听朔布教，祭五帝之神，配以有功德之君。」《大戴礼记》曰：「明堂者，所以明诸侯尊卑也。」许慎《五经异义》曰：「布政之宫，故称明堂。明堂，盛貌也。」《周官·匠人职》称明堂有五室。郑玄云：「周人明堂五室，帝一室也。」初不闻有文王之寝。郑《志》赵商问云：「说者谓天子庙制如明堂，是为明堂即文庙邪？」郑答曰：「明堂主祭上帝，以文王配耳，犹如郊天以后稷配也。」袁孝尼云：「明堂法天之宫，本祭天帝，而以文王配，配其父於天位则可，牵天帝而就人鬼，则非义也。」太元十三年，孙耆之议，称郊以祀天，故配之以后稷；明堂以祀帝，故配之以文王。由斯言之，郊为皇天之位，明堂即上帝之庙。徐邈谓配之为言，必有神主；郊为天坛，则堂非文庙。《史记》云，赵绾、王臧欲立明堂，于时亦未有郊配。汉又祀汾阴五，即是五帝之祭，亦未有郊配。
　　议者或谓南郊之日，已旅上帝，若又以无配而特祀明堂，则一日再祭，於义为黩。案古者郊本不共日。蔡邕《独断》曰：「祠南郊，祀毕，次北郊，又次、明堂、高庙世祖庙，谓之五供。」马融云：「郊天之祀，咸以夏正，五气用事，有休有王，各以其时，兆於方郊，四时合岁，功作相成，亦以此月总旅明堂。」是则南郊、明堂各日之证也。近代从省，故与郊同日，犹无烦黩之疑。何者？其为祭虽同，所以致祭则异。孔晁云，言五帝佐天化育，故有从祀之礼，旅上帝是也。至於四郊明堂，则是本祀之所，譬犹功臣从飨，岂复废其私庙。且明堂有配之时，南郊亦旅上帝，此则不疑於共日，今何故致嫌於同辰。又《礼记》：「天子祭天地、四方、山川、五祀，岁彳扁。」《尚书·尧典》：「咸秩无文。」《诗》云：「昭事上帝，聿怀多福。」据此诸义，则四方、山川，犹必享祀，五帝大神，义不可略。魏文帝黄初二年正月，郊天地明堂，明帝太和元年正月，以武皇帝配天，文皇帝配上帝，然则黄初中，南郊明堂，皆无配也。
　　又郊日及牲色，异议纷然。《郊特牲》云：「郊之用辛，周之始郊也。」卢植云：「辛之为言，自新也。」郑玄云：「用辛日者，为人当斋戒自新也。」汉魏以来。或丁或已，而用辛常多。考之典据，辛日为允。《郊特牲》又云，郊牲币宜以正色。缪袭据《祭法》云，天地も犊，周家所尚，魏以建丑为正，牲宜尚白。《白虎通》曰，三王祭天，一用夏正，所以然者，夏正得天之数也。魏用异朔，故牲色不同，今大齐受命，建寅创历，郊庙用牲，一依晋、宋。
　　谓宜以今年十月殷祀宗庙。自此以後，五年再殷。来年正月上辛，有事南郊。宜以共日，还祭明堂。又用次辛，飨祀北郊。而并无配。牺牲之色，率由旧章。（《南齐书·礼志》上。建元元年七月。）
　　◇朝堂讳训议
　　后讳依旧不立训。礼，天子诸侯讳群祖，臣隶既有从敬之义，宜为太常府君讳。至於朝堂榜题，本施至极，既追尊所不及，礼降於在三，晋之京兆，宋之东安，不列榜题。孙毓议称京兆列在正庙，臣下应讳，而不上榜。宋初博士司马道敬议，东安府君讳宜上榜，何休承天执不同，即为明据。其有人名地名犯太常府君及帝后讳者，皆改。宣帝讳同。二名不偏讳，所以改承明门为北掖，以榜有「之」字与「承」并，东宫承华门亦改为宣华云。（《南齐书·礼志》上。建元元年，太常上朝堂讳训，仆射王俭议。）
　　◇太子迎车驾临丧议
　　寻《礼记·服问》，君所主夫人妻、太子、嫡妇，言国君为此三人为主丧也。今鸾舆临降，自以主丧而至，虽因事抚慰，义不在吊，南郡以下，不应出门奉迎。但尊极所临，礼有变革，权去杖，移立户外，足表情敬，无烦主哭。皇太子既一宫之重，自应以车驾幸宫，依常奉候。既当成服之日，吉凶不容相干，宜以衰帻行事。望拜止哭，率由旧章。尊驾不以临吊，奉迎则惟常体，求之情礼，如为可安。（《南齐书·文惠太子传》。穆妃薨，成服日，车驾出临丧，朝议疑太子应出门迎。左仆射王俭云云。又《南史·》四十四。）
　　◇国臣为太子妃服议
　　《礼》「庶人为国君齐衰」，先儒云，庶人在官，若府史之属是也。又诸侯之大夫妻，为夫人服む衰七月，以此轻微疏远，故不得尽礼。今皇孙自是蕃国之王公，太子穆妃是天朝之嫡妇。宫臣得申小君之礼，国官岂敢为夫人之敬。当单衣白合素带哭於中门外，每临辄入，与宫官同。（《南齐书·礼志》下。建元二年，太子穆妃薨，南郡王闻喜公国臣疑制君母服，俭又议。）
　　◇宫臣为太子妃服议
　　《礼记·文王世子》：「父在斯为子，君在斯为臣。」且汉魏以来，宫僚充备，臣隶之节，具体在三。昔庾翼妻丧，王允、滕弘（《南史》作「含」。）谓府吏宜有小君之服，况臣节之重邪？宜依礼为旧君妻齐衰三月，居官之身，并合属假，朝晡临哭，悉系东宫。今臣之未从官在远者，於居官之所属宁二日半，仍行丧成服，遣笺表，不得奔赴。（《南齐书·礼志》下。建元二年，皇太子妃薨，前宫臣疑所服，左仆射王俭议。又略见《南史》二十二。）
　　◇太子妃铭旌议
　　礼，既涂棺，祝取铭置于殡东，大敛毕，便应建于西阶之东。（《南齐书·礼志》下。太子妃斩草乘黄，议建铭旌，仆射王俭议。）
　　◇太子妃薨建旒议
　　旒本是命服，无关於凶事，今公卿以下，平存不能备礼，故在凶乃建耳。东宫秩同上公九命之仪，妃与储君一体，义不容异，无缘未同常例，别立凶旒。大明旧事，是不经详议，率尔便行耳。今宜考以礼典，不得效尤从失。吉部伍自有桁辂，凶部别有铭旌，若复立旒，复置何处？た自用八。（《南齐书·礼志》下，宋大明二年，太子妃薨，建九旒。有司又议：「斩草日建旒与不？若建旒，应几旒？及画龙升降云何？又用几た？」，仆射王俭议。又见《通典》八十四。）
　　◇太子妃灵还在道不设祭议
　　既虞卒哭，祭之於庙，本是祭序昭穆耳，未全同卒吉四时之祭也，所以有朔望殷事。蕃国不行权制，宋江夏王妃卒哭以後，朔望设祭。帝室既以卒哭除丧，无缘方有朔望之祭。灵筵虽未升庙堂，而舫中即成行庙，犹如桓玄及宋高祖长沙、临川二国，并有移庙之礼。岂复谓灵筵在途，便设殷事邪？推此而言，朔望不复俟祭。宋懿后时旧事不及此，益可知时议。（《南齐书·礼志》下。有司奏「穆妃卒哭後，灵还在道，遇朔望，当须设祭不？」王俭议。）
　　◇太子妃丧遇闰议
　　三百六旬，《尚书》明义，文公纳币，《春秋》致讥。《谷梁》云：「积分而成月。」《公羊》云：「天无是月。」虽然，《左氏》谓告朔为得礼。是故先儒咸谓三年期丧，岁数没闰，大功以下，月数数闰。夫闰者，盖是年之馀日，而月之异朔，所以吴商云：「合闰以正期，允协情理。」今杖期之丧，虽以十一月而小祥，至於祥缟，必须周岁。凡厌屈之礼，要取象正服。祥缟相去二月，厌降小祥，亦以则之。又且求之名义，则小祥本以年限，考於伦例，则相去必应二朔。今以厌屈而先祥，不得谓此事之非期，事既同条，情无异贯，没闰之理，固在言先。设令祥在此晦，则去缟三月，依附准例，益复为碍。谓应须五月晦乃祥。此国之大典，宜共精详。并通关八座丞郎，研尽同异。（《南齐书·礼志》下。建元三年，左仆射王俭议。又见《通典》一百。）
　　◇答褚渊难丧遇闰议
　　含闰之义，通儒所难。但祥本应期，屈而不遂。语事则名体俱存，论哀则情无以异。迹虽数月，义实计年，闰是年之归馀，故宜总而苞之。期而两祥，缘尊故屈，祥则没闰，象年所申，屈申兼著，二途具举。经纪之旨，其在兹乎！如使五月小祥，六月乃闰，则祥之去缟，事成二月，是为十一月以象前期，二朔以放後岁，名有区域，不得相参。鲁襄二十八年「十二月乙未楚子卒」。唯书上月，初不言闰，此又附之明义也。郑、射、王、贺唯云期则没闰，初不复区别杖期之中祥，将谓不俟言矣。成休甫云：「大祥后礻覃，有闰别数之。」明杖期之祥，不得方於纟┪缟之末。即恩如彼，就例如此。（《南齐书·礼志》下。建元三年。又见《通典》一百。）
　　◇穆太妃小祥南郡王应不相待议
　　礼有伦序，义无徒设。如令远则不待，近必相须，礼例既乖，即心无取。若疑兄弟同居，吉凶舛杂，则远还之子，自应开立别门，以终丧事，灵筵祭奠，随在家之人，再期而毁。庶子在家，亦不待嫡。而况储妃正体王室，中军长嫡之重，天朝又行权制，进退弥复非疑。谓应不相待，中军祥缟之日，闻喜致哀而已，不受吊慰。至闻喜变除，昆弟亦宜相就写情，不对客。（《南史·四十四竟陵王良传》。太妃以七月薨，子良以八月奉凶问。及小祥，疑南郡王应相待。尚书左仆射王俭议。）
　　◇安陆王子妇为范贵妃服议
　　孙为慈孙，妇为慈妇，姑为慈姑，宜制期年服。（《南史·四十四安陆王子敬传》。子敬所生早亡，帝命贵妃范氏母养之，及范氏薨，而子及妇服制礼无明文。永明中，尚书令王俭议。）
　　◇单拜录尚书优策议
　　见居本官，别拜录，推理应有策书，而旧事不载。中朝以来，三公王侯，则优策并设，官品第二，策而不优。优者褒美，策者兼明委寄。尚书职居天官，政化之本，故尚书令品虽第三，拜必有策。录尚书品秩不见，而总任弥重，前代多与本官同拜，故不别有策。即事缘情，不容均之凡僚，宜有策书，用申隆寄。既异王侯，不假优文。（《南齐书·褚渊传》。）
　　◇司空未拜而薨掾属为吏敬议
　　依《礼》，妇在涂，闻夫家丧，改服而入。今掾属虽未服勤，而吏节禀於天朝，宜申礼敬。（《南齐书·褚渊传》）
　　◇司空解职而薨府史制服议
　　依中朝士孙德祖从乐陵迁为陈留，未入境，卒，乐陵郡吏依见君之服，陈留迎吏依娶女有吉日齐衰吊，司徒府宜依居官制服。（《南齐书·褚渊传》）
　　◇庶姓三公需车议
　　官品第一，皆加幢络。（《南齐书·褚渊传》）
　　◇昭皇后迁仪议
　　奠如大敛。贺循云：「从墓之墓，皆设奠，如将葬庙朝之礼。」范甯云：「将窆而奠。」虽不称为祖，而不得无祭。（《南齐书·礼志》下。建元四年，高帝山陵，昭皇后应迁。祠部疑有祖祭及遣启诸奠九饭之仪不？左仆射王俭议。）
　　◇迁设虞议
　　范甯云：「葬必有魂车。」若不为其归，神将安舍？世中改葬，即墓所施灵设祭，何得不祭而毁邪？贺循云：「既窆，设奠於墓，以终其事。」虽非正虞，亦粗相似。晋氏修复五陵，宋朝敬后改葬，皆有虞。今设虞非疑。（《南齐书·礼志》下。建元四年，昭皇后迁，有司奏应无虞，左仆射王俭议。）
　　◇谅暗议
　　权典既行，丧礼斯夺，事兴汉世，而源由甚远。殷宗谅暗，非有服之称，周王即吉，唯宴乐为讥。《春秋》之义，嗣君逾年即位，则预朝会聘享焉。《左氏》云：「凡君即位，卿出并聘，践修旧好。」又云：「诸侯即位，小国聘焉，以继好结信，谋事补阙，礼之大者。」至於谅暗之内而图婚，三年未终而吉谛，齐归之丧不废，杞公之卒不彻乐，皆致讥贬，以明鉴戒。自斯而谈，朝聘蒸尝之典，卒哭而备行，婚谛乐之事，三载而後举，通塞兴废，各有由然。又案《大戴礼记》及《孔子家语》并称武王崩，成王嗣位，明年六月既葬，周公冠成王。而朝於祖，以见诸侯，命祝雍作颂。襄十五年十一月，晋侯周卒；十六年正月，葬晋悼公。平公既即位，改服修官，于曲沃。《礼记·曾子问》孔子曰：「天子崩，国君薨，则祝取群庙之主而藏诸祖庙，礼也。」卒哭成事，而後主各反其庙。《春秋左氏传》：「凡君卒哭而，而特祀於主，蒸尝於庙。」先儒云「特祀於主者，特以丧礼奉新亡者主於寝，不同於吉。蒸尝，於庙者，卒哭成事，群庙之主，各反其庙。则四时之祭，皆即吉也。三年丧毕，吉於庙，跻群主以定新主也。」凡此诸义，皆著在经诰，昭乎方册，所以晋、宋因循，同规前典，卒哭公除，亲奉蒸尝，率礼无违，因心允协。爰至泰豫元年，礼官立议，不宜亲奉，乃引「三年之制，自天子达」。又据《王制》称「丧三年不祭，唯祭天地社稷，越绋而行事」。曾不知自天子达，本在至情，既葬释除，事以权夺，委衰袭衮，孝享宜申，直绋之旨，事施未葬，卒哭之後，何绋可越？复依范宣之难杜预，谯周之论士祭，并非明据。晋武在丧，每欲存宁戚之怀，不全依谅暗之典，至於四时蒸尝，盖以哀疾未堪，非便顿改旧式。江左以来，通儒硕学，所历多矣，守而弗革，义岂徒然。又且即心而言，公卿大夫，则负亲临；三元告始，则朝会万国。虽金石辍响，而иね充庭；情深於恒哀，而迹降於凡制。岂曰能安国家故也。宗庙蒸尝，孝敬所先，宁容吉事备行，斯典独废。就令必宜废祭，则应三年永阙，乃复同之他故，有司摄礼，进退二三，弥乖典衷。谓宜依旧亲奉。（《南齐书·礼志》上。建元四年，尚书令王俭采晋《中朝谅暗议》奏，从之。又见《通典》五十二。）
　　◇嗣位郊祀议
　　案秦为诸侯，杂祀诸，始皇并天下，未有定祠。汉高受命，因雍四而起北，始祀五帝，未定郊丘。文帝六年，新垣平议初起渭阳五帝庙。武帝初至雍郊见五，後常三岁一郊祠雍。元鼎四年，始立后土祠於汾阴，明年，立太一祠於甘泉，自是以後，二岁一郊，与雍更祠。成帝初即位，丞相匡衡於长安定南北郊。哀、平之际，又复甘泉、汾阴祠。平帝元始五年，王莽奏依匡衡议，还复长安南北二郊。光武建武二年，定郊祀兆於洛阳。魏、晋因循，率由汉典，虽时或参差，而类多间岁。至於嗣位之君，参差不一。宜有定制。检晋明帝太宁三年南郊，其年九月崩，成帝即位，明年改元即郊；简文咸安二年南郊，其年七月崩，孝武即位，明年改元亦郊；宋文帝元嘉三十年正月南郊，其年二月崩，孝武嗣位，明年改元亦郊。此则二代明例，差可依放。今圣明系业，幽显宅心，言化则频郊非嫌，语事则元号初改，燎登配，孝敬兼遂。谓明年正月宜飨祀二郊，虔祭明堂。自兹厥後，依旧间岁。（《南齐书·礼志》上。建元四年，世祖即位，尚书令王俭议。又略见《南史》二十二、《通典》四十二。）
　　◇日蚀废社议
　　《礼记·曾子问》：「天子尝郊社五祀之祭，簋既陈。」唯大丧乃废。至於当祭之日，火及日蚀则停。寻伐鼓用牲，由来尚矣，而簋初陈，问所不及。据此而言，致斋初日，仍值薄蚀，则不应废祭。又初平四年，博士孙瑞议以日蚀废冠而不废郊，朝议从之。王者父天亲地，郊社不殊，此则前准，谓不宜废。（《南齐书·礼志》上。永明元年十二月，有司奏：「今月三日腊祠太社稷，一日合朔，日蚀既在致斋内，未审於社祠无疑不？曹检未有前准。」尚书令王俭议。又见《通典》七十八。）
卷十一
◎王俭（三）
　　◇南郊明堂异日议
　　前汉各日，後汉亦不共辰，魏晋故事，不辨异同，宋立明堂，唯据自郊徂宫之义，未达祀天旅帝之旨。何者？郊坛旅天，甫自诘朝，还祀明堂，便在日昃，虽致祭有由，而烦黩斯甚，异日之议，於理为弘。《春秋感精符》云：「王者父母地。」则北郊之祀，应在明堂之先。汉、魏北郊，亦皆亲奉，晋泰宁有诏，未及遵遂。咸和八年，甫得营缮，太常顾和秉议亲奉。康皇之世，已经遵用。宋氏因循，未遑厘革。今宜亲祠北郊，明年正月上辛祠昊天，次辛瘗后土，後辛祀明堂，御并亲奉。车服之仪，率遵汉制。南郊大驾，北郊明堂，降为法驾。衮冕之服，诸祠咸用。（《南齐书·礼志》上。永明二年，尚书令王俭议。）
　　◇释奠释菜议
　　《周礼》：「春入学，舍菜合舞。」《记》云：「始教，皮弁祭菜，示敬道也。」又云：「始入学，必释奠先圣先师。」中朝以来，释菜礼废，今之所行，释奠而已。金石俎豆，皆无明文。方之七庙则轻，比之五祀则重。陆纳、车胤谓宣尼庙宜依亭侯之爵；范甯欲依周公之庙，用王者仪，范宣谓当其为师则不臣之，释奠日，宜备帝王礼乐。此则车、陆失於过轻，二范又伤於太重。喻希云：「若至王者自设礼乐，则肆赏於至敬之所；若欲嘉美先师，则所（《通典》作「则须所」。）况非备。」寻其（《通典》作「细寻」。）此说，守附情理。皇朝屈尊弘教，待以师资，引同上公，即事惟允。元嘉立学，裴松之议应舞六佾，以郊乐未具，故权奏登歌。今金石已备，宜设轩县之乐，六佾之舞，牲牢器用，悉依上公。（《南齐书·礼志》上。永明三年，尚书令王俭议。又见《通典》五十三。）
　　◇皇孙南郡王冠议
　　皇孙冠事，历代所无，礼虽有嫡子，无嫡孙，然而地居正体，下及五世。今南郡王体自储晖，实惟国裔，元服之典，宜异列蕃。案《士冠礼》：「主人玄冠朝服，宾加其冠，赞者结缨。」郑玄云：「主人，冠者之父兄也。」寻其言及父兄，则明祖在，父不为主也。《大戴礼记·公冠篇》云：「公冠自为主，四加玄冕，以卿为宾。」此则继体之君及帝之庶子，不得称子者也。《小戴礼记·冠义》云：「冠於阼，以著代也。醮於客位，三加弥尊，加有成也。」注称「嫡子冠於阼，庶子冠於房」。《记》又云：「古者重冠，故行之於庙，所以自卑而尊先祖也。」据此而言，弥与郑注《仪礼》相会。是故中朝以来，太子冠则皇帝临轩，司徒加冠，光禄赞冠。诸王则郎中加冠，中尉赞冠。今同於储皇则重，依於诸王则轻。又《春秋》之义，「不以父命辞王父命」，《礼》「父在斯为子，君在斯为臣」，皇太子居臣子之节，无专用之道。南郡虽处蕃国，非支庶之列，宜禀天朝之命，微申冠阼之礼。晋武帝诏称汉、魏遣使冠诸王，非古正典。此盖谓庶子封王，合依公冠自主之义，至於国之长孙，遣使惟允。宜使太常持节加冠，大鸿胪为赞，醮酒之仪，亦归二卿，祝醮之辞，附准经记，别更撰立，不依蕃国常体。国官陪位拜贺，自依旧章。其日内外二品清官以上，诣止车集贺，并诣东宫南门通笺。别日上礼，宫臣亦诣门称贺，如上台之仪。既冠之後，克日谒庙，以弘尊祖之义。此既大典，宜通关八座丞郎，并下二学详议。（《南齐书·礼志》上。永明五年，有司奏南郡王昭业冠，求仪注未有前准。尚书令王俭议。又见《通典》五十六。）
　　◇江学不宜继逊启
　　礼无後小宗之文，近世缘情，皆由父祖之命，未有既孤之後，出继宗族也。虽复臣子一揆，而义非天属。江忠简胤嗣所寄，唯学一人，傍无眷属。学宜还本。若不欲江逊绝後，可以学小儿继逊为孙。（《南齐书·江学传》。初，宋明帝敕学出继从叔逊，为从祖淳後，於是仆射王俭启。）
　　◇谏省南豫州启
　　愚意政以江西连接汝、颖，土旷民希，匈奴越逸，唯以寿春为阻。若使州任得才，虏动要有声闻，豫设防御，此则不俟南豫。假令或虑一失，丑羯之来，声不先闻，胡马倏至，寿阳婴城固守，不能断其路，朝廷遣军历阳，己当不得先机。戎车初戒，每事草创，孰与方镇常居，军府素正。临时配助，所益实少。安不忘危，古之善政。所以江左屡分南豫，意亦可求。如闻西豫力役尚复粗可，今得南谯等郡，民户益薄，於其实益，复何足云。（《南齐书·州郡志》上。建元二年。）
　　◇立春在郊无烦迁日启
　　案《礼记·郊特牲》云：「郊之祭也，迎长日之至也，大报天而主日也。」《易说》「三王之郊，一用夏正」，卢植云：「夏正在冬至後，《传》曰启蛰而郊，此之谓也。」然则圜丘与郊各自行，不相害也。郑玄云：「建寅之月，昼夜分而日长矣。」王肃曰：「周以冬祭天於圜丘，以正月又祭天以祈谷。」《祭法》称「燔柴太坛」，则圜丘也。《春秋传》云「启蛰而郊」，则祈谷也。谨寻《礼》、《传》二文，各有其义，卢、王两说，有若合符。中朝省二丘以并二郊，即今之郊礼，义在报天，事兼祈谷，既不全以祈农，何必俟夫启蛰。史官惟见《传》义，未达《礼》旨。又寻景平元年正月三日辛丑南郊，其月十一日立春，元嘉十六年正月六日辛未南郊，其月八日立春，此复是近世明例，不以先郊後春为嫌。若或以元日合朔为碍者，则晋成帝咸康元年正月一日加元服，二日亲祠南郊，元服之重，百僚备列，虽在致斋，行之不疑。今斋内合朔，此即前准。若圣心过恭，宁在严，合朔之日，散官备防，非预斋之限者，於止车门外别立幔省，若日色有异，则列於省前，望实为允，窃谓无烦迁日。（《南齐书·礼志》上。永明元年当南郊，而立春在郊後，世祖欲迁郊，尚书令王俭启。又略见《通典》四十二。）
　　◇与豫章王嶷笺
　　旧楚萧条，仍岁多故，荒民散亡，（《南史》作「政荒人散」。）实须缉理。公临莅甫尔，英风惟穆，江、汉来苏，八州慕义。自庾亮以来，荆楚无复如此美政。古人期月有成，而公旬日致治，岂不休哉！（《南齐书·豫章王嶷传》。建元元年，迁扬州刺史，封豫章郡王，仆射王俭笺。又《南史》四十二以此书在齐未受禅时。）
　　◇答陆澄书
  </div>
  <div class="pagination">
   <a href="全上古三代秦汉三国六朝文_page491.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page487.html">
    487
   </a>
   <a href="全上古三代秦汉三国六朝文_page488.html">
    488
   </a>
   <a href="全上古三代秦汉三国六朝文_page489.html">
    489
   </a>
   <a href="全上古三代秦汉三国六朝文_page490.html">
    490
   </a>
   <a href="全上古三代秦汉三国六朝文_page491.html">
    491
   </a>
   <span class="current-page">
    492
   </span>
   <a href="全上古三代秦汉三国六朝文_page493.html">
    493
   </a>
   <a href="全上古三代秦汉三国六朝文_page494.html">
    494
   </a>
   <a href="全上古三代秦汉三国六朝文_page495.html">
    495
   </a>
   <a href="全上古三代秦汉三国六朝文_page496.html">
    496
   </a>
   <a href="全上古三代秦汉三国六朝文_page497.html">
    497
   </a>
   <span>
    ...
   </span>
   <a href="全上古三代秦汉三国六朝文_page493.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
