<!DOCTYPE html>
<html>
<head>
    <meta charset="UTF-8">
    <title>全唐文 - 第 93 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 93 页/共 603 页</h1>
    <div class="content">    ○为李密与袁子干书
    久藉英风，末由披览，其为眷伫，梦想增劳。寒势转严，比当清吉，久事昏朝，无乃勤悴。夫福善祸淫，实上天之常道，兼弱攻昧，乃往哲之成规。自昏狂嗣位，弃德崇奸，疲苦生民，涂炭天下。是以暴骨满於原野，积恶比於邱山。莫不奋白旄而诛独夫，仗朱旗而剿二世。孤为海内豪杰共推盟主，百万义师，大会河洛。因苦秦之众，乘厌纣之机，共救苍生，大造区夏。振兹长策，济此横流，义勇如林，□合响应，东穷海岱，南彻江淮，三分宇宙，二为我有。公早发风□之志，独宣王佐之才，理追寇邓之名，当慕韩彭之气，何乃顿为残贼，迷复成凶，竭力昏乱之朝，尽节危亡之国，同扶累卵，如坐积薪，静言思之，可为长叹。秦则杨熊李由，并从显戮；晋则苟王浚，悉见歼亡。讵若微子去殷，伊生归亳擅荣宠於当年，传功名於後代。知公素有赤诚，思来归义，见机而作，不容淹久。今授公上柱国东平公，告身随送，至宜检纳。脱更迟疑，必为人制。王世充自守西洛，前後四度摧翦，死在朝夕，翘足可见。薛雄比从涿郡，欲赴黎阳。窦建德逆往邀击，只轮无返。公之羸卒，其数非多，北顾西瞻，何所凭赖？然白马之津，诸军□合，船车下粟，舻舰相寻，足食足兵，如貔如虎。四面攻围，千里援绝，地不可入，天不可登，兵戈一临，何处逃死？吉凶二理，幸自图之。故遣使指，以宣往意。
    ○为李密檄洛州文
    自元气肇辟，厥初生人，树之帝王，以为司牧，是以羲农轩顼之后，尧舜禹汤之君，靡不祗畏上元，爱育黔首，乾乾终日，翼翼小心，驭朽索而同危，履春冰而是惧。故一物失所，若纳隍而愧之；一夫有罪，遂下车而泣之。谦德轸於责躬，忧劳切於罪己。普天之下，率土之滨，蟠木距於流沙，瀚海穷於丹穴，莫不鼓腹击壤，凿井耕田，致之平，驱之仁寿。是以爱之如父母，敬之若神明，用能享国多年，祚延长世。未有暴虐临人，克终天位者也。
    隋氏往因周末，预奉缀衣，狐媚而图圣宝，肢箧以取神器，及缵承负，狼虎其心，始а明两之晕，终干少阳之位。先皇大渐，侍疾禁中，遂为枭獍便行鸩毒，祸深於莒仆，衅酷於商臣，天地难容，人神嗟愤。加以州吁安忍，阏伯日寻，剑阁所以怀凶，晋阳所以兴乱，甸人为磬，淫刑斯逞。夫九族既睦，唐帝阐其钦明；百世本枝，文王表其光大。况复隳坏盘石，剿绝维城，唇亡齿寒，宁止虞虢？欲其长久，其可得乎！其罪一也。
    禽兽之行，在於聚鹿，人伦之体，别於内外。而兰陵公主，逼幸告终，谁谓<果支>首之贤，翻见齐襄之耻。逮於先皇嫔御，并进银，诸王子女，咸贮金屋。牝鸡鸣於诘旦，雄雉恣其群飞。袒服戏陈侯之朝，穹庐同冒顿之寝。爵赏之出，女谒遂成，公卿宣淫，无复纲纪。其罪二也。
    平章百姓，一日万几，未晓求衣，昃晷不食，是以大禹不贵於尺璧，光武不隔於支体，以是忧勤，深虑幽枉。而荒湎于酒，俾昼作夜，式号且呼，甘嗜声伎，常居窟室，每藉糟邱，朝谒罕见其身，群臣希睹其面，断决自此，不行敷奏，於是停壅中山，千日之饮酩酊，无知襄阳，三雅之杯留连，讵比又广召良家，充选宫掖，潜为九市，亲驾四驴，自比商人，见要逆旅，殷辛之谴为小，汉灵之罪更轻，内外惊心，遐迩失望，其罪三也。
    上栋下宇，著在易爻，茅茨采椽，陈诸史籍，圣人本意，惟避风雨，讵待金玉之华，宁须绨锦之丽故？室崇构，商辛以之灭亡；阿房崛起，二世是以倾覆。而不遵古典，不念前章，（一作前车）广立池台，多营宫观，金铺玉户，青琐丹墀，蔽亏日月，隔阂寒暑，穷生人之筋力，罄天下之资财，使鬼尚难为之，劳人罔知不可。其罪四也。
    公田所彻，不过十亩，人力所供，才止三日。是以轻徭薄赋，不夺农时。宁积於人，无藏於府。而科税繁猥，不知纪极，猛火屡烧，漏卮难满。头会箕敛，逆折十年之租；杼轴其空，日损千金之费。父母不保其赤子，夫妻相弃於匡床，万户则城郭空虚，千里则烟火断灭。西蜀王孙之室，翻同原宪之贫；东海糜竺之家，俄成邓通之鬼。其罪五也。
    古先哲王，卜征巡狩，唐虞五载，周则一纪，本欲亲问疾苦，观省风谣，乃复广积薪刍，多备饔饩，年年历览，处处登临，从臣疲弊，供顿辛苦。飘风冻雨，聊窃比於先驱，车辙马迹，遂周行於天下。秦皇之心未已，周穆之意难穷。晏西母而歌□，浮东海而观日。家苦纳秸之勤，人阻来苏之望。且夫天子有道，守在海外，夷不乱华，在德非险。长城之役，战国所为，乃是狙诈之风，非关稽古之法。而追踪秦代，板筑更兴，袭其基墟，延袤万里，遂使尸骸蔽野，血流成河，积怨满於山川，号哭动於天地。其罪六也。
    辽水之东，朝鲜之地，禹贡以为荒服，周王弃而不臣。示以羁縻，达其声教，苟欲爱人，非求拓土。又强弩末矢，理无穿於鲁缟；冲风馀力，讵能动於鸿毛。石田得而无堪，鸡肋啖而何用？而恃众怙力，强兵黩武，惟在并吞，不思长策。夫兵犹火也，不戢将自焚。遂令亿兆夷人，只轮莫返。夫差丧国，实为黄池之盟；苻坚灭身，良由寿春之役。欲捕鸣蝉於前，不知挟弹在後。复矢相顾，ヮ吊成行，义夫切齿，壮士扼腕。其罪七也。
    直言启沃，王臣匪躬，惟木从绳，若金须砺。唐尧建鼓，思闻献替之言；夏禹悬召，时听箴规之美。而愎谏违卜，蠹贤嫉能，直士正人，皆由屠害。左仆射齐国公高，上柱国宋国公贺若弼，或文昌上相，或细柳功臣，吐良药之言，翻加属镂之赐。龙逢无罪，便遭夏癸之诛；王子何辜？滥被商辛之戮。遂令君子结舌，贤人缄口。指白日而比盛，射苍天而敢欺，不悟国之将亡，不知死之将至。其罪八也。
    设官分职，贵在铨衡察狱问刑，无闻贩鬻。而钱神起论，铜臭为公，梁冀受黄金之也，孟佗荐蒲萄之酒，遂使彝伦攸ル，政以贿成，君子在野，小人在位。积薪居上，同汲黯之言；囊钱不如，伤赵壹之赋。其罪九也。
    宣尼有言，无信不立，用命赏祖，义岂食言。自昏主嗣位，每岁行幸，南北巡狩，东西征伐。至如浩陪跸，东都守固，阌乡野战，雁门解围，自外征夫，不可胜纪。既立功勋，须酬官爵，而志怀翻覆，言行浮诡，危急则勋赏悬授，克定则丝纶不行。异商鞅之颁金，同项王之元刂印。芳饵之下，必有悬鱼，惜其重赏，求人死力，走丸逆坂，匹此非难，凡百骁雄，谁不雠怨？至於匹夫蕞尔，宿诺不亏，况在乘舆，二三其德。其罪十也。
    有一於此，未或不亡，况四维不张，三空总瘁，无小无大，愚夫愚妇，共识殷亡，咸知夏灭。罄南山之竹，书罪未穷；决东海之波，流恶难尽。是以穷奇灾於上国，暴於中原，三河纵封豕之贪四海被长蛇之毒，百姓歼亡，殆无遗类。十分为计，才一而已。苍生懔懔，咸忧杞国之崩；赤子嗷嗷，但愁楞阳之陷。且国祚将改，必有常期，六百殷亡之年，三十姬终之世。故谶皆云，隋氏三十六年而灭。此则厌德之象已彰，代终之兆先见。皇天无亲，惟德是辅。况乃枪竟天，申谓之除旧；岁星入井，甘公以为义兴。兼以朱雀门烧，正阳日蚀，狐鸣鬼哭，川竭山崩，并是宗庙为墟之妖，荆棘旅庭之事。夏氏则灾衅非多，殷人则咎徵更少。牵牛入汉，方知大乱之期；王良策马，始验兵车之会。今者顺人将革，先天不违，大誓孟津，陈命景亳，三千列国，八百诸侯，不谋而同辞，不召而自至。轰轰隐隐，如霆如雷，彪虎啸而谷风生，应龙骧而景□起。
    我魏公聪明神武，齐圣广渊，备七德而在躬，包九功而挺出。周太保魏公之孙，上柱国蒲山公之子。家传盛德，武王承季历之基；地启元勋，世祖嗣元皇之业。笃生白水，日角之相便彰；载诞丹陵，天宝之文斯著。加以姓符图纬，名协歌谣，六合所以归心，三灵所以改卜。文王厄於美里，赤雀方来，高祖隐於砀山，彤□自起。兵诛不道，赤伏至自长安；锋锐难当，黄星出於梁宋。九五龙飞之始，大人豹变之初，历试诸艰，大敌弥勇。上柱国司徒东郡公翟让，功宣缔构，翼亮经纶，伊尹之佐成汤，萧何之辅高帝。上柱国总管齐国公孟让、柱国历城公孟畅、柱国绛郡公裴行俨、大将军左长史邴元真等，并运筹千里，勇冠三军，击剑则截蛟断鳌，弯弧则吟猿落雁。韩彭绛灌，成沛公之基；寇贾吴冯，奉萧王之业。复有蒙轮挟之士，拔距投石之夫。冀马追风，吴戈照日。魏公属当期运，抚兹亿兆，躬擐甲胄，跋涉山川，栉风沐雨，岂辞劳倦？遂起西伯之师，将问南巢之罪，百万成旅，四七为名，呼吸则河渭绝流，叱咤则嵩华自拔。以此攻城，何城不陷？以此击阵，何阵不摧？譬犹决沧海而濯残萤，举昆仑而压小卵，鼓行而进，百道俱前。
    以今月二十一日届於东都，而昏朝文武留守段达等，昆吾恶稔，飞廉奸佞，久迷天数，敢拒义兵，驱率鬼徒，众有十万回洛仓北，遂来举斧。於是熊罴角逐，貔虎争先，因其倒戈之心，乘我破竹之势，曾未旋踵，瓦解冰消。坑卒则长平未多，积甲则熊耳为少。达等助桀为虐，婴城自固。梯冲乱舞，徒设九拒之谋；鼓角将鸣，空凭百楼之险。燕巢卫幕，鱼游宋池，殄灭之期，匪朝伊暮。然兴洛虎牢，国家储积，我已先据，为日久矣。既得回洛，又取黎阳，天下仓廪，尽非隋有。四方起义，万里如□，足食足兵，无前无敌。
    裴光禄仁基，雄才上将，受命专征，遐迩攸凭安危是，乃识机知变，迁殷事夏。袁谦擒自蓝水，张须ヌ获在荥阳，窦庆战没於淮南，郭询授首於河北，隋之亡候，断可知也。清河公房彦藻，近秉戎律，略地东南，师之所临，风行电击。安陆汝南，则随机荡定，淮安济阳，则俄然送款。徐圆朗已平鲁郡，孟海公又破济阴，於是海内英雄，咸来响应。封民瞻取平原之境，郝孝德据黎阳之仓，李士雄虎视於长平，王德仁鹰扬於上党。滑公李景考功郎中房山基发自临渝，刘兴祖起於北朔，崔白驹在颍川起，方献伯以谯郡来，各拥数万之兵，俱期牧野之会。沧溟之右，函谷以东，牛酒献於军前，壶浆盈於道路。诸君等并衣冠世胄，杞梓良才，神鼎灵泽之秋，裂地封侯之始。豹变鹊起，今正其时；鼍鸣鳖应，见机而作。宜各鸠率子弟，共建功名。耿之赴光武，萧何之奉高帝，当以金章紫绶，华盖朱轮，富贵以重当年，忠贞以传奕叶，岂不盛哉，若隋氏官人，同夫桀犬，尚荷王莽之恩，仍怀蒯之禄。审配死於袁氏，不如张归曹；范增困於项王，未若陈平从汉。魏公推以赤心，当加好爵，择木而处，令不自疑。脱其猛虎犹与，舟中敌国，夙沙之人，共缚其主，彭宠之仆，自杀其君，高官上赏，即以相授。如ウ於成事，守迷不反，昆冈纵火，玉石俱焚，尔等噬脐，悔将何及？
    黄河带地，明余旦旦之言；皎日丽天，知我勤勤之意。布告海内，咸使闻知。
    ●卷一百三十三
    ☆陈叔达
    叔达字子聪，陈宣帝第十六子，封义阳王，历都官尚书。入隋授绛州通守，高祖义师至绛，以郡归款，累官侍中，封江国公。贞观中拜礼部尚书。九年卒，谥曰缪，後赠户部尚书，改谥忠。
    ○答王绩书
    贤弟千牛及家人典琴至，频辱芳翰，索下官所撰隋纪，虽承厚眷，懑然自失，诚恐持郄克之质，入邯郸之墟，奏曹郐之音，历茎英之肆。所以迟回简牍，伏念旬时，辄揆短怀，仰违前命。今奉来札，诲责逾深，既以骄鄙相诃，又以缄致诮，欲加之罪，其无辞乎？正当要使必致耳。了不知贤兄芮城有隋书之作，足下既图继就，须有考寻，谨依高旨，缮录驰送。然仆虽不佞，颇闻君子之论矣。尝以谓为国以礼，君举必书，故左史记言，右史记事，言者申立德立功之意也，事者叙立德立功之迹也，所以明劝沮，所以别是非，自非可以关社稷之安危，涉天人之兴废。古之君子，何尝取诸？贬之作，有由然也。自微言泯绝，大义乖坠。三代之教，乱於甲兵；六经之术，灭於煨烬。君人者，尚空名以夸六合；史官者，贵虚饰以佞一时。下及马迁，爰逮班固，咸有述作，庶几圣贤。其於斟酌典谟，表章微绝，曾不能触其藩篱者也。魏晋之际，夫何足云？中原板荡，史道息矣。然国於天地，有与立焉。苟能宅郊，建社稷，树师长，抚黎元，虽复五裂山河，三分躔次，规模典式，岂徒然哉？是贤兄文中子知其若此也。恐後之笔削，陷於繁碎，宏纲正典，暗而不宣，乃兴元经，以定真统。盖获麟之事，夫何足以知之？叔达亡国之馀，幸赖前烈，有隋之末，滥尸贵郡，因г善诱，颇识大方。至若梁魏周齐之闲，耳目耆旧所接，风流人物，名实可知，衣冠道义，讴谣尚在。顷者皇建其极，君子道亨，凭藉时来，妄叨近侍，庙堂多暇，典坟自娱，览後魏周齐之纪传，考下官之所闻见，曾不喜怒随意，曲直任情，叙致浮杂，贬阿党。述时望者，以爵禄为荣谈；陈国纪者，以狙谲为能事。至於密会王道，潜济生人，既昧於知音，咸寝而不记。贪叙写其祖父冠冕，子嗣婚姻，以为谱牒之证耳，岂不痛哉？风俗之坏，一至於此，虽人伦王化，备列元经，而恢谈硕议，或不可舍。是以薛记室及贤兄芮城，常悲魏周之史，各著春秋，近更研览，真良史焉。古人云：“过高唐者，学王豹之讴；游睢涣者，学藻绘之功。”窃惟隋氏之王，三十六年，成败否泰，目所亲睹。诚惧後之作者，复习向时之弊焉，故聊因掌壶之暇，著隋纪二十卷。骋辞流离，则愧於心矣；书事简要，则尝有志焉。孔子曰：“我欲载之空言，不如附之於行事。”傥近是乎。谨恃畴眷，以尘清览，当积兼金，以购黜窜耳。又恐足下纪传之作，须备异闻，今更附王胄大业起居注往。
    ○大唐宗圣观铭
    眇矣灵化，元哉妙门，飞形九府，炼气三元。黄庭秘，金格微言。玉京留记，金灶还魂。扬尘东海，问道西昆。物色函关，抒容清庙。建标伊始，层坛□峭。绮并虹伸，风窗电笑。元都正律，帝台仙召。挹髓扪星，餐霞引照。豁虚罔象，无名至要。高厢久县，清泉馀疗。宅心胜侣，游息众妙。绝壁翠微，ぺ流丹窍。鞠草如结，周原甚奥。圣道将宏，重光显曜。明明我后，积德累功。陶埏县，叱咤雷风。庸稽太室，礼盛丰宫。时乘正位，道配元穹。四维载仰，百世斯隆。有截於外，无思自东。祥符浃远，瑞采澄空。百神咸秩，千龄是崇。宗元壮观，诏跸康庄。□行辇道，吹发山梁。飞文协王，接礼神皇。五旌回首，六辔齐骧。宸仪展敬，享福无疆。巍然高碣，播此遗芳。
    ☆薛收
    收字伯，蒲东汾阴人，隋司隶大夫道衡子。道衡为炀帝所杀，收不仕隋。高祖入关，授秦府主簿，迁金部郎中。东都平，授天策府记室参军，封汾阴男，以本官兼文学馆学士。武德七年卒，年三十三。贞观七年赠定州刺史，永徵六年又赠太常卿。
    ○琵琶赋
    惟兹器之为宗，总群乐而居妙。应清角之高节，发号钟之雅调。处躁静之中权，执疏密之机要。遏浮□而散彩，扬白日以垂耀。尔其状也，龟腹凤颈，熊据龙旋；戴曲履直，破觚成圆；虚心内受，劲质外宣；磅礴象地，穹崇法天。候八风而运轴，感四气而鸣弦。金华徘徊而月照，玉柱的历以星悬。
    ○上秦王书
    世充据有东都，府库填积，其兵皆是江淮精锐，所患者在於乏食。是以为我所持，求战不可。建德亲总军旅，来拒我师，亦当尽彼骁雄，期於奋决。若纵其至此，两寇相连，转河北之粮，以相资给，则伊洛之闲，战斗不已。今宜分兵守营，深其沟防，即世充欲战，慎勿出兵。大王亲率猛锐，先据成皋之险，训兵坐甲，以待其至。彼以疲弊之师，当我堂堂之势，一战必克，建德即破，世充自下矣。不过两旬，二国之君，可面缚麾下。若退兵自守，计之下也。
    ○隋故徵君文中子碣铭
    盖闻运无常宁，治穷则乱，教不终废，人存则阐。故曰：“天下有道，制作归乎帝王。”斯文或坠，财成寄乎明哲，才之不可以已，其在兹乎？周道竭而孔子兴，隋风丧而夫子出。五常为之式序，三纲为之无昧。道冲而用，故无德而名；功足化成，故匪爵而重。於稽其类，其生物之匠乎。夫子讳通，字仲淹，姓王氏，太原人。初高祖晋阳穆公自齐归魏，始家龙门焉。若乃门风祖业之旧，鸿儒积德之胄，事贲家谍，名昭国史，今可得而略之。粤若夫子，洪惟命世，尽象纬之秀，锺山川之灵，爰在孺年，素尚天启，亦既从学，家声日茂。伟容貌，肃风神，以孝悌为心极，以人伦为已任。步中规矩，响谐音律，术无远而不穷，理无微而不诣。故夫要道之本，中和之节，九畴六艺之能事，元亨利贞之至美，悉备之矣。岂惟行为世范，言成士则而已哉？十八举本州秀才，射策高第。十九除蜀州司户，辞不就列。大业伊始，君子道消，达人远观，潜机独晓，步烟岭，卧□溪，轩冕莫得而干，罗网莫得而迨，时年二十二矣。以为卷怀不可以垂训，乃立则以开物；显言不可能避患，故古以明义。怀雅颂以濡足，览繁文而援手，乃续诗书，正礼乐，修元经，赞易象。道胜之韵，先达所推；虚往之集，於斯为盛。渊源所渐，著录逾於三千；堂奥所容，达者几乎七十。两加太学博士，一加著作郎。夫子绝宦久矣，竟不起矣。朝端（阙）声节天下闻其风采，先君内史屈父党之尊，杨公仆射忘大臣之贵，汉侯三请而不觌，尚书四召而不起。盛德大业，至矣哉！道风扇而方远，元猷陟而逾密。可以比姑射於尼岫，拟河汾於洙泗矣。夫教思之宗，圣达之节，形气之域，古今同尽。六经既就，一德时成，拂衣启手，其天意乎？以大业十三年五月甲子，遘疾终於万春乡甘泽里第，春秋三十二。呜呼哀哉！天不遗吾将安仰？以其年八月，迁窀穸於汾水之北原，棺木衣衾，以从中制，不封不树，是遵上古。门人考行，谥曰文中子。礼也。收学不至谷，行无异能，奉高变於绝尘，期深契於终古。义极师友，恩兼亲故，遭世道之衰微，属衣冠之板荡。将以肆力王事，思存管乐；不获躬守孔茔，自同游夏。攀昊苍而不达，俯元堂而已隔。敢扬徽烈，而作铭曰：
    两仪既位，三才式甄。器象虽显，神机未筌。匪圣孰作，匪明孰传。文王逝矣，孔子出焉。显允经籍，作为邦纪。天之未丧，载诞夫子。奄有群言，遂荒精理。百氏衔璧，九流齐轨。潜龙勿用，鸣鹤在阴。我有宏德，人灵是钦。抠衣递进，鼓箧相寻。七十成列，三千若林。焕乎经济，冲乎典则。教思风行，徽猷允塞。庶几克飨，匡此王国。如何不，歼我明德。呜呼丧乱，胡及我长。呜呼哲人，胡充我往。王室方厉，帝邦无象。梁木斯坏，苍生奚仰。绸练既设，披崇既张。野寒川旷，泉深路长。盛德无没，嘉言孔彰。永为洪范，於何不臧？
    ☆李纲
    纲字文纪，观州人。初名瑗，字子王，读後汉书张纲传，慕而改之。初为周齐王宪参军，入隋为太子洗马，拜尚书右丞。为杨素、苏威所恶，以属吏，会赦免。贼帅何潘仁署为长史。高祖义师至京城，授丞相府司录，封新昌县公，累拜礼部尚书兼太子詹事，进太子少保。贞观四年拜太子少师。五年卒，年八十五，赠开府仪同三司，谥曰贞。
    ○论时事表
    臣纲言：臣伏见武德五年之後，四海初定，陛下自负太平，日就骄侈，伤於酒德，稍怠万机，专与幸臣，旦夕游宴，所重唯声乐，所爱唯鹰犬。夷夏进送，道路不绝。又斥辱功臣，多所轻侮。或发其微时细过，或加捶挞於殿庭，德泽渐亏，下将疑惧。而戚藩公主，皆逾宪式，嫔媛之家，多违法度，不加禁止，颇有侵渔，行路之间，非无喧籍。又皇太子令及秦齐二教，共诏敕并行，唯计日之先後，州郡之职，无所的从。授官分赏，任意所欲，不复论功伐，简才行矣。加以每岁秋冬，田游无度，王公妃主，杂糅其间。或时逢考选，皆在原野。至於历时不返，京邑略无居人。亿兆失望，阴怀叹息。朝之纲纪，渐以弛紊。而陛下不悟政教日颓，在内不许论事，当朝略无谏者。愚臣窃怀栗畏，诚有危亡之虑，臣不敢不尽言，伏待刑宪。
    ○谏以舞人安叱奴为散骑常侍疏
    臣谨按周礼，均工乐胥，不预於仕伍。虽复才如子野，妙等师襄，皆身终子继，不易其业。故魏武使祢衡击鼓，衡先解朝服，露体而击之，云不敢以先王法服，为伶人之衣。唯齐高纬封曹妙达为王，授安马驹为开府，既招物议，大ル彝伦，有国有家者以为殷鉴。方今新定天下，开太平之基，起义功臣，行赏未遍。高才硕学，犹滞草莱，而先令舞人致位五品，鸣玉曳组，趋驰廊庑，故非创业垂统、贻则子孙之道也。伏惟陛下听察之。
    ○谏太子建成书
    纲耄矣，日过时流，坟树已拱，幸未就土，许傅圣躬，无以酬思，请效愚直，伏愿殿下详之。窃见饮酒过多，诚非养生之术；且凡为人子者，务於孝友，以慰君父之心，不宜听受邪言，妄生猜忌。
    ☆姜
    ，秦州上わ人，隋大业末为晋阳长。高祖建义，引为司功参军。从平京城，除相国兵曹参军，封长道县公，拜秦州刺史，改守陇州。贞观元年卒，赠岷州都督，谥曰安。
    ○将赴陇右上高祖奏
    天人之望，诚有所归，愿早膺图，以宁兆庶。老夫犬马暮齿，恐先朝露，得一睹紫殿，死无所恨。
    ☆萧
    字时文，後梁明帝子，封新安郡王。入隋累官河池郡守。高祖入京师，遣书招之，以郡归唐，封宋国公，拜民部尚书，进右仆射。贞观中图形凌烟阁，进太子太保同中书门下三品。罢为商州刺史。二十一年卒，年七十四，诏赠司空荆州都督，太常谥曰肃。帝以其性忌，改谥贞褊。
    ○临终遗子书
    生而必死，理之常分。气绝後可著单服一通，以充小敛，棺内施单席而已，冀其速朽，不得别加一物。无假卜日，惟在速办。自古贤哲，非无等例，尔宜勉之。
    ☆李大亮
    大亮，雍州泾阳人，隋末署韩国公行军兵曹。与李密战败，贼帅张弼异而释之。高祖入关，自东都归国，授土门令，超拜金州总管府司马。太宗立，封武阳县男，复以功进爵为公，领太子右卫率兼工部尚书。十八年卒，年五十九，赠兵部尚书秦州都督，谥曰懿。
    ○昭庆令王清德颂碑
    六义垂训，有国风之词焉；十翼发挥，有震雷之体焉。雷也者，一同法雷而分地；风也者，万井宣风以代天。周列子男之班，汉疏令长之任。铜墨彰其美制，龟蛇宠其ヵ。中都之男女异途，灌坛之风雨不作。鲁仲康之仁恕，作践三台；常伯魏之清贞，终居九列。雕琼钅琬，谓之不忘；翼子谋孙，谓之不朽。传芳播美，其在兹焉。
    公讳，字伯玉，其先琅琊人也。系文武之遥源，绍灵仙之庆绪，导扬前烈，垂裕後昆。秦则三将登坛，汉则五侯通轨，迪哲踵武，论道槐庭，邦淑国华，庆兴椒掖，奕叶不泯，非共筮，室家君王，无亏砺岳。曾祖岌，隋任北海郡长史。德表题舆，材称展骥，袭海沂之谦让，为庆源之重望。祖德，皇朝义阳郡义阳县令。庞水生金，昆峰产玉。抚桐乡之耆老，先问百年，静蒲邑之阶庭，已闻三善。父知，皇朝颍州郡襄城县令上柱国。桂林一枝，凤毛五色，龙泉出匣，彩发珠星，鹊绕临台，精含满月。擅子游之文学，政洽弦歌；伏门豹之英雄，人怀畏爱。公禀粹辰象，降灵海岳。岁方童，子将为其题目；未及志学，士季识其非凡。天与聪明，帝资颍悟，班孟贤之文彩，黄叔度之波澜。精微之书，殆将三绝；温柔之旨，蔽在一言。侪辈挹其多能，敏悟嘉其才对。洞张华之博识，晁错之甲科。以国子监太学明经擢第辉扬，授上党郡长子县主簿。又任北京乐平县主簿。长子望邑，乐平帝畿，黄绶班雄，朱丝抗直。
    秩满授此县令。河东士女，不忘遗恩，沣北编，首欣来晚。此土分晋馀境，全赵名都，覆釜前通，登僧後镇，风烟临代，斜望宝符，郊壤连邢，傍临玉井，冀州既载，陶唐帝都，士庶殷繁，桑麻条畅。公下车宰邑，视俗施教，先之以敬让，示之以好恶，明察则俗无幽枉，正谊则吏不忍欺。声调子贱之琴，尘覆史□之甑。妾不衣帛，有类季孙，父对霜缣，雅同胡质。或让鱼留犊，辞玉谢金，不之过也，公之清洁也如此。建初启运，先皇陵寝，圣上虔恭之所，群下肃之地。崇奉茔域，发自宸衷，建美名，实由天旨。改象城而为昭庆，贵先祖而创嘉声。郡之与县，俱同十望。国资孝理，寄在循良。妙简帝心，授公此令。至若公卿巡谒，夙夜祗共，物有备而无亏，俗惟勤而不觉，公之干蛊也如此。欲求忠臣，出於孝子。公仁慈恻隐，累代同居，幼子童孙，家无异爨。每志摄享，竭力诚，陵侧居人，数馀千户。或旁圣（疑）英杰，或招复逃迁。茂陵阳陵之俦，三徙七迁之邑，并加抚育，有同赤子，公之异化也如此。春啭，勖之以耕桑，鸿雁秋飞，敦之以收获。田夫执耒，蚕妾承筐，凤粟遍於郊原，绮盈於杼柚。遂得冰丝委筐，露积如山，妇子饣盍无辞，田悦而相贺，励朽勉惰，载酒劳勤，公之劝农也如此。缧索绳犯，降绥志偷，伺绳而执凶徒，焚饰而擒贼煞。境绝探刃之客，途逢守剑之夫，不假埋梧无烦候稻，豺狼自屏，钩距无施，已除梁上之奸，讵用史瞒之率？公之明略也如此。孝弟者人之本，慈爱者化之先。道协五常，伦分十等，蟹筐蚕绩，蝉冠范。既革知人之非，方识宰君之化。人同李郭，俗齐曾闵，境无鹿犯，块有鸟衔，感应通诚，公之孝理也如此。地迩幽燕，境连赵魏，土多剽悍，人尚，自戎马在郊，鸣鼙接响，骑射驰逐，罕习诗书。公抚教以仁，崇文备武，斌斌杂半，君子道存，开设学校，检阅庠塾，人如颜闵，俗同邹鲁，公之兴学也如此。
    大君有命，中使巡风，激浊扬清，旁求俊彦。昭庆阖境，以公清平，感恩申状。使司览奏，寻以名闻，总众美而为最，择其义而临之。抚字才周，芳声满岁。昔甘棠勿翦，叹羡诗人，伐枳兴谣，见称舆颂。缁黄道路，率有雅词，儿齿台背，愿旌其善。四子讲德，尚著篇章，百姓预谋，宜刊厥绩。莫不他山采石，异邑求文，请镌无丑之词，用纪非常之德。大亮精非吐凤，思尽怀蛟，过谈见推，辞不获免。其词曰：
    伟哉圣贤，生德自天。山泽通气，孕育□仙。凝祯沙禁，禀粹沂川。英俊之地，黻冕相连。王孙公子，令闻不已。西北玉玺，东南箭美。传家兰桂，司徒继轨。松竹坚贞，霜霰难毁。挺生良佐，望重州端。恤人以惠，济猛以宽。化消蜂虿，俗比鸾。不异邦国，齐共欢。资父事君，以配祖考。忠为令德，不贪为宝。义阳襄城，异邑同道。上以化物，犹风靡草。仁为时须，天工人代。下车作宰，吏怀畏爱。简肃高洁，庶仰赖。正直清平，百城之最。虔奉陵庙，惟精惟一。公仰巡谒，以兢以栗。良宰摄享，神歆元吉。明德惟馨，芳猷秩秩。务啬劝分，不愆キ{艹衮}。兆人勤艺，惟邦之本。禁令严刻，鲜不为则。虽赏不窃，罕用徽纟墨。刑赏无差，教化之柄。宁僭不滥，用恤人命。我有箴规，孝弟恭敬。君子万年，室家相庆。下之从政，犹泥在钧。不敢暴虐，不敢违仁。道兮不远，德兮有邻。吾君敷化，可书诸绅。
    ○请停招慰突厥疏
    臣闻欲绥远者，必先安近，中国百姓，天下根本，四夷之人，犹於枝叶，扰其根本，以厚枝叶，而求久安，未之有也。自古明王，化中国以信，驭夷狄以权，故《春秋》云，戎狄豺狼，不可厌也；诸夏亲昵，不可弃也。自陛下君临区宇，深根固本，人逸兵强，九州殷富，四夷自服。今者招致突厥，虽入提封，臣愚稍觉劳费，未悟其有益也。然河西庶，镇御藩夷，州县萧条，户口鲜少，加因隋乱，减耗尤多。突厥未平之前，尚不安业，匈奴微弱以来，始就农亩。若更劳役，恐致妨损。以臣愚见，请停招慰。且谓之荒服者，故臣而不纳。是以周室爱人攘狄，竟延七百之龄；秦王轻战事胡，故四十载而绝灭。汉文养兵静守，天下安丰；孝武扬威远略，海内虚耗。虽悔轮台，追已不及。至於隋室，早得伊吾，兼统鄯善，且既得之後，劳费日甚，虚内致外，竟无所益。远寻秦汉，近观隋室，动静安危，昭然备矣。伊吾虽已臣附，远在蕃碛，人非中夏，地多沙卤，其自树立称藩附庸者，请羁縻受之，使居塞外，必畏威怀德，永为藩臣，盖行虚惠而收实福矣。近日突厥倾国入朝，既不能俘之於江淮，以变其俗，乃置於内地，去京不远，虽则宽仁之义，亦非久安之计也。每见一人初降，赐物五匹，袍一领，酋长悉授大官，禄厚位尊，理多靡费，以中国之徂赋，供积恶之凶虏，其众益多，非中国之利也。
    ☆宇文歆
    歆，武德中官右卫将军。
    ○谏齐王元吉书
    王在州之日，多出微行。常共窦诞游猎，蹂践谷稼。放纵亲昵，公行攘。境内六畜，因之殆尽。当衢而射，观人避箭，以为笑乐。分遣左右，戏为功战，至相击刺，毁伤至死。夜开府门，宣淫他室。百姓怨毒，各怀愤叹，以此守城，安能自保？
    ☆傅仁均
    仁均，滑州白马人，武德时授员外散骑常侍，除太史令，卒官。
    ○陈修历七事表
    其一曰，昔洛下闳以汉武太初元年岁在丁丑创历，起元元在丁丑。今大唐以戊寅年受命，甲子日登极，所造之历，即上元之岁，岁在戊寅，命日又起甲子，以三元之法，一百八十去其积岁，武德元年戊寅为上元之首，则合璧联珠，悬合於今日。
    其二曰，尧典为日短星昴，以正仲冬，前代造历，莫能允合。臣今创法五十馀年，冬至辄差一度，则却检周汉，千载无违。
    其三曰，经书日蚀，毛诗为先，十月之交，朔日辛卯。臣今立法，推得周幽王六年辛卯朔蚀，即能明其中间并皆符合。
    其四曰，《春秋命历序》云：“钱僖公五年壬子朔旦冬至。”诸历莫能符合。臣今造历，推僖公五年正月壬子朔旦冬至则同，自斯以降，并无差爽。
    其五曰，古历日蚀，或在於晦，或在二日，月蚀或在竖前，或在竖後。臣今立法，月有三大三小，则日蚀常在於朔，月蚀在竖前，验鲁史，并无违爽。
    其六曰，前代造历，命辰不从子半，命度不起虚中。臣今造历，命辰起子半，度起於虚六，度命合辰，得中於子，符阴阳之始，会历术之宜。
    其七曰，前代诸历，月行或有晦，犹东见朔以西。臣今以迟疾定朔，永无此病。
    ○对王孝通历法议
    宋代祖冲之，久立差术，至於隋代张胄元等，因而修之，虽差度不同，各明其意。今孝通不达宿度之差移，未晓黄道之迁改，乃执南斗为冬至之恒星，东井为夏至之常宿，率意生难，岂为通理？夫太阳行於宿度，如邮传之过逆旅，宿度每岁既差，黄道随而变易，岂得以胶柱之说，而为斡运之难乎？又案《易》云：“治历明时。”《礼》云：“天子元端，听朔於南门之外。”《尚书》云：“正月上日，受终于文祖。”孔氏云：“上日，朔日也。”又云：“季秋月朔，辰不集于房。”孔氏云：“集合也，不合则日蚀，随可知矣。”又云：“先时不及时，皆杀无赦。”先时为朔日不及时也，若有先後之差，是不知定朔之道矣。《诗》云：“十月之交，朔日辛卯。”，又春秋日蚀三十有五，左邱明云：“不书朔，官失之也。”明圣人之教，不论於晦，唯取朔耳。自春秋以後，去圣久远，历术差违，莫能详正。故秦汉以来，多非朔蚀，而宋代御史中丞何承天，微欲见意，不能详究，乃为太史令钱乐之、散骑侍郎皮延宗抑止。孝通今语，乃是延宗旧辞。承天既非甄明，故有当时之屈。今略陈梗概，申以明之。夫理历之本，必推上元之岁，日月如合璧，五星如连珠，夜半甲子，朔旦冬至，自此以後，既行度不同，七曜分散，不知何年更得馀分普尽还复总会之时也？唯日分气分，得有可尽之理。因其得尽，即有三端之元。故造经立法者，小馀尽即为元首。此乃纪其日数之元，不关合璧之事矣。时人相传，皆云大小馀俱尽，即定夜半甲子朔旦冬至者，此不达其意故也。何者？冬至自有常数，朔名由於月起，既月行迟疾无常，三端岂得即合，故必须日月相合？与冬至同日者，始可得名为合朔冬至耳。故前代诸历，不明其意，乃於大馀正尽之年，而立其元。法将以为常，而不知七曜散行，气朔不合。今法唯取上元连珠合璧，夜半甲子朔旦冬至，合朔之始，以定一九，相因行至於今日，常取定朔之宜，不论三端之事。皮延宗本来不知，何承天亦自未悟，何得引而相难耶？
    ☆傅奕
    奕，相州邺人，隋开皇中以仪曹事汉王谅。高祖践位，召拜太史丞，迁太史令。贞观十三年卒，年八十五。
    ○请废佛法表
    臣奕言：臣闻牺农轩顼，治合李老之风；虞夏汤姬，政符周孔之教。虽可圣有先後，道德不别；君有沿革，治术尚同。窃闻八十老父，击壤而歌；十五少童，鼓腹为乐。耕能让畔，路不拾遗，孝子承家，忠臣满国。然国君有难，则殉命以报雠；父母有疴，则终身以侧侍。岂非曾参闵子之友，庠序成林；墨翟耿恭之俦，相来羽翊。乃有守道含德，无欲无求，宠辱若惊，职参朝位，荆山鼎上，攀附龙，缑氏坛边，相从驾鹤。瑶池王母之使，具礼来朝；碧海无夷之神，周行谒帝。所以然者，当此之时，共遵李孔之教，而无胡佛故也。自汉明夜寝，金人入梦，傅毅对诏，辨曰胡神。後汉中原，未之有信，魏晋夷虏，信者一分。笮融佛斋而起逆，逃窜江东；吕光假征胡而叛君，寺立西土。降斯已後，妖胡滋盛，大半杂华。绅门里，翻受秃丁邪戒；儒士学中，倒说妖胡浪语。曲类蛙歌，听之丧本；臭同鲍肆，过者失香。兼复广置伽蓝，壮丽非一，劳役工匠，独坐泥胡。撞华夏之鸿钟，集蕃僧之伪众，动淳民之耳目，索营私之货贿。女工罗绮，翦作淫祀之幡；巧匠金银，散雕舍利之冢。亢粱面米，横设僧尼之会，香油蜡烛，枉照胡神之堂。剥削民财，割截国贮，朝廷贵臣，曾不一悟。良可痛哉！伏惟陛下定天门之开阖，更新宝位；通万物之否，再育黔黎。布李老无为之风，而民自化；执孔子爱敬之礼，而天下孝慈。且佛之经教，妄说罪福，军民逃役，剃隐中，不事二亲，专行十恶。岁月不除，奸伪逾甚。臣阅览书契，爰自庖牺，至於汉高，二十九代，四百馀君，但闻郊祀上帝，官治民察，未见寺堂铜像，建社宁邦。请胡佛邪教，退还天竺，凡是沙门，放归桑梓。令逃课之党，普乐输租，避役之曹，恒忻效力，勿度小秃，长揖国家，自足忠臣，宿卫宗庙。则大唐廓定，作造化之主；百姓无事，为牺皇之民。臣奕诚惶诚恐，谨上益国利民事十有一条如左。谨言。武德四年六月二十一日上。（谨按：益国利民事十一条，其文已佚，惟释氏书所引尚存梗概，谨裒集于後：一曰众僧剃染衣，不谒帝王，违离父母，非忠孝者。夫父母之体不可毁伤，何故？沙门剃去髭，反先王之道，失忠孝之义。《易》曰：“男女构精，万物化生。”此则阴阳父子，天地大象，不可乖也。今卫壮之僧，婉娈之尼，失礼不婚，仇匹内通，衣形外隔，夭胎杀子，违礼逆天，减损户口，不亦伤乎？今佛家违天地之化，背阴阳之道，未之有也。请僧尼六十已下简令作丁，则兵强农劝。寻老子至圣，尚谒帝王，孔某圣人，犹跪宰相，况道大无取，德义未隆，下忽公卿，抗衡天子。如臣愚见，请同老孔弟子之例，拜谒王臣，编于朝典者。二曰西域胡旦末国兵三百二十人，小宛国兵二百人，戎卢国兵三百人，渠勒国兵三百人，依耐国兵三百五十人，郁立师国兵三百三十一人，单相国兵四十五人，孤胡国兵四十五人，凡八国胡兵合有一千八百九十一人，皆得绍其王业，据其土地，自相征伐，屠戮人国。况今大唐丁壮僧尼二十万众，共结胡法，足得人心，宁可不预备之哉？三曰诸州及县减省寺塔，则民安国治者。盖闻释迦生於天竺修多，出自西蕃，名号无传於周孔，功德靡称於典谟，实远夷所尊敬，非中夏之师儒，广致精舍，甲第当衢，虚费金帛福利焉。在西域胡人因泥而生，是以便事泥瓦塔像，今犹毛臊，人面而兽心，道人土枭驴骡四色，皆是贪逆之恶种。佛是妖魅之气，寺是淫邪之祀。由妖胡虚说造寺之福，庸人信之，争营寺塔。小寺百僧，大寺二百，以兵率之，五寺强成一旅。总计诸寺，兵多六军，侵食生民，国家大患，寺饶僧众，妖孽必作。如後赵沙门张光，後燕沙门法长，南凉道密，魏孝文时法秀太和时惠仰等，并皆反乱。自馀凶党，至今犹在。请必除荡，用消胡气，浃旬之间，宇宙廓清。维是寺舍请给孤老贫民、无宅义士。三万户州惟置一寺，草堂土塔，以安经像，遣胡僧二人传示胡法。销像而绝镌铸，货泉可以无损。毁经以禁缮写，废僧以从编户。窃谓益国利人、兴家多福也。四曰僧尼衣布省斋，则贫人不饥，蚕无横死者。臣闻佛戒僧尼，粪扫衣，五缀钵，望中一食，独坐山中，清居禅诵。此佛之章法也。若杀蚕作衣，佛戒不许。今则知佛理虚，故生违犯。五曰断僧尼<贝居>贮，则百姓丰满，将士皆富。礼佛不得尊豪，设斋不得富贵。六曰帝王无佛则大治年长，有佛则虐政祚短者。自庖牺已下，爰至汉高二十九代，父子君臣，立忠立孝，守道履德，生长神州，得华夏正气，人皆淳朴，以世无佛故也。秦起秦仲三十五世，六百三十八年，汉明之时，佛法始来，有之为损，无之为益，故未有佛法之前人皆淳和，世无篡逆。佛法来到，多兴悖乱，天道无亲，顿成虚阐，祸淫福善，胡其爽欤？因何损替者翻享遐龄，崇道者无终厥寿？计应蕴福延庆，积恶招殃，何乃进退矛盾，情状皎然，去取自乖，若为酬对。七曰封周孔之教，送与西域，而胡必不肯行。八曰海内勤王者少，乐私者多，乃外事胡佛，内生邪见，翦剃肤，回换衣服，出臣子之门，入僧尼之户，立谒王庭，坐看膝下，不忠不孝，聚结连房。且佛在西域，言妖路远，舍亲逐财，畏壮慢老，重富强而轻贫弱，爱少美而贼耆年，以幻惑而作艺能，以矫诳而为宗旨，然佛为一姓之家鬼也，作鬼不兼他族，岂可催驱生汉供给死夷？贱此明珠，贵彼鱼目，违离严父，而敬他人。何有跪十个泥夷而为卿相？置一盆残饭得作帝王？据佛邪说，不近人情。欲求忠臣孝子，佐世治民，惟《孝经》一卷，《老子》二篇，不须广读佛经。佛滑稽大言，不及旃孟，奢侈造作，罪深桀纣，入家破家，入国破国者。九曰隐农安近市廛度中国富民饶者。十曰帝王受命皆革前政者。十一曰直言忠谏，古来出口祸及其身者。）
    ○请革隋制疏
    龙纪火官，黄帝废之；咸池六英，尧不相沿。禹弗行舜政，周弗袭汤礼。易称已日乃孚，革而信也。故曰，革之时大矣哉！有隋之季，违天害民，专峻刑法，杀戮贤俊，天下兆庶，同心叛之。陛下拨乱反正，而官名律令，一用隋旧。且惩沸羹者吹冷齑，伤弓之鸟惊曲木，况天下久苦隋暴，安得不新其耳目哉？改正朔，易服色，变律令，革官名，功极作乐，治定制礼，使民知盛德之隆，此其时也。然官贵简约，夏后官百，不如虞五十，周三百，不如商之百。又曰，夏有乱政而作禹刑，商有乱政而作汤刑，周有乱政而作九刑。卫鞅为秦制法，增凿颠、抽胁、镬烹等六篇；始皇为挟书律。此失於烦，不可不鉴。
    ○请除释教疏
    佛在西域，言妖路远。汉译胡书，恣其假托。故使不忠不孝，削而揖君亲；游手游食，易服以逃租赋。演其妖书，述其邪法，伪启三途，谬张六道。恐哧愚夫，诈欺庸品，凡百黎庶，通识者稀。不察根源，信其矫诈，乃追既往之罪，虚规将来之福。布施一钱，希万倍之报；持斋一日，冀百日之粮。遂使愚迷，妄求功德，不惮科禁，轻犯宪章。其有造作恶逆，身坠刑网，方乃狱中礼佛，口诵佛经，昼夜忘疲，规免其罪。且生死寿夭，由於自然，刑德威福，关之人主。乃谓贫富贵贱，功业所招，而愚僧矫诈，皆云由佛。窃人主之权，擅造化之力，其为害政，良可悲矣！案《书》云：“惟辟作福，惟辟作威，惟辟玉食。臣无有作福作威玉食。臣之有作福作威玉食，其害於而家，凶於而国，人用侧颇僻。”降自羲农，至於汉魏，皆无佛法，君明臣忠，祚长年久。汉明帝假梦想，始立胡神，西域桑门，自传其法。西晋以上，国有严科，不许中国之人，辄行髡之事。洎於苻石，羌胡乱华，主庸臣佞，政虐祚短，皆由佛教致灾也。梁武齐襄，足为明镜。昔姒一女，妖惑幽王，尚致亡国。况天下僧尼，数盈十万翦刻缯彩，装束泥人，而为厌魅，迷惑万姓者乎？今之僧尼，请令匹配，即成十万馀户，产育男女，十年长养，一纪教训，自然益国，可以足兵。四海免蚕食之殃，百姓知威福所在，则妖惑之风自革，淳朴之化还兴。且古今忠谏，鲜不及祸。窃见齐朝章仇子佗上表，言僧尼徒众，糜损国家，寺塔奢侈，虚费金帛，为诸僧附会宰相，对朝谗毁，诸尼依托妃主，潜行谤ゥ，子佗竟被囚执，刑於都市。及周武平齐，制封其墓。臣虽不敏，窃慕其踪。
    ●卷一百三十四
    ☆王孝通
    孝通，武德中官通直郎太史丞。
    ○上缉古算经表
    臣孝通言：臣闻九畴载叙，纪法著於彝伦；六艺成功，数术参於造化。夫为君上者，司牧黔首，布神道而设教，采能事而经纶。尽性穷源，莫重於算。昔周公制礼，有九数之名，窃寻九数，即九章是也。其理幽而微，其形秘而约，重勺聊用测海，寸木可以量天，非宇宙之至精，其孰能与於此者？汉代张苍，删补残缺，校其条目，颇与古术不同。魏朝刘徽，笃好斯言，博综纤隐，更为之注。徽思极毫芒，触类增长，乃造重差之法，列於终篇。虽未即为司南，然亦一时独步。自兹厥後，不继前踪。贺循、徐岳之徒，王彪、甄鸾之辈，会通之数，无闻焉耳。但旧经残，尚有缺漏，自刘已下，更不足言。其祖恒之缀术，时人称之精妙，曾不觉方邑进行之术，全错不通。刍亭方亭之问，於理未尽。臣今更作新术，於此附伸。臣长自闾阎，少小学算，镌磨愚钝，迄将皓首，钻寻秘奥，曲尽无遗，代乏知音，终成寡和。伏蒙圣朝收拾，用臣为太史丞，比年已来，奉敕校勘傅仁均历，凡正术错三十馀道，即付太史施行。伏寻《九章商功篇》，有平地役功受袤之术。至於上宽下狭，前高後卑，正经之内，阙而不论。致使今代之人，不违深理。就平正之间，同欹邪之用，斯乃圆孔方枘，如何可安？臣昼思夜想，临书浩叹，恐一旦瞑目，将来莫睹。遂於平地之馀，续狭斜之法，凡二十术，名曰《缉古》。请访能算之人，考论得失，如有排其一字，臣欲谢以千金。轻用陈闻，伏深战悚。谨言。
    ○傅仁均戊寅历议
    案《尧典》云：“日短星昴，以正仲冬。”孔氏云：“七宿毕见，举中者言耳。”是知中星无定，故互举一分两至之星，以为成验也。昴西方处中之宿，虚为北方居中之星，一分各举中者，即馀六星可知。若乃仲春举鸟，仲夏举火，此一至一分，又举七星之体，则馀二方可见。今仁均专守昴中，而为定朔，执文害意，不亦谬乎？又案月令，仲冬昏在东壁，明知昴中，则非常准。若言陶唐之代，定是昴中，後代渐差，遂至东壁，然则尧前七千馀载，冬至之日，即便合翼中，逾远弥，尤成不隐。且今验东壁昏中，日体在斗十有三度，若昏於翼中，日应在井十有三度。夫井极北，去人最近，而斗极南，去人最远。在井则大热，在斗乃大寒。然尧前冬至，即应翻热，及於夏至，便应反寒，四时倒错，寒暑易位，以理推寻，必不然矣。又郑康成博达之士也，对弟子孙皓云：“日永星火，只是大火之次。二十度有其中者，非谓心之火星也，实正中也。”又平朔定朔，旧有二家；平望定望，由来两术。然三大三小，是定朔定望之法；一大一小，是平朔平望之义。且日月之行，有迟有疾，每月一相及，谓之合会。故晦朔无定，由人消息。若定大小合朔者，合会虽定，而元纪首，三端并失。若上合履端之始，下得归馀於终，合会时有进退，履端又皆允协，则甲辰元历为通术矣。
    ☆陈子良
    子良，吴人，武德时官右卫率府长史，为隐太子学士，贞观六年卒。
    ○为奚御史弹尚书某入朝不敬文
    臣闻孝爱资於事父，忠敬尽於事君，淑慎尔仪，不愆於位，聿修厥德，无忝所生。苟亏格言，必贻明罚。窃见某甲出自庸微，素无才术，幸以运逢义始，早预周行，佐命之劳，已酬爵土，攀附之宠，复典枢机，擢自刍荛，功归圣德。昔晋荣八座，蔡谟始渐斯官，汉贵五曹，郑均才沾此秩。况某方圆无取，叨据非宜。而覆饣束之讥，於焉已及。欹器之戒，如何遂盈？不能翼翼在公，兢兢从政。及复入朝散诞，无鞠躬之容；陪轩慢懈，乏虔恭之礼。有一於此，身名何？臣虽凡品，职当纠察，既睹相鼠之仪，敢忘逐雀之志？若斯风不黜，方紊大猷，宜正刑书，以彰朝典。请以某见事付大理治罪。谨言。
    ○为王季卿与王仁寿书
    大唐相国录事参军正议大夫寿光县开国公王季卿顿首顿首致书隋季将军王仁寿足下：夫机者动之微，吉凶之先见也。君子见几而作，不俟终日，故能转祸为福，改败成功。斯乃非常之人，能立非常之事。信乎此说，实有由焉。比以隋政失驭，主上昏狂。或东讨勾丽，填尸满海；或西征且末，暴骨成山。法令滋章，赋役殷重，金玉穷於玩服，民力尽於池台。饥馑於是荐臻，盗贼为之蜂起，四海鼎沸，天下嗷然，生民涂炭，万无一在。此固将军之所知也，岂待繁述哉。固知长恶不悛，祸盈必灭，否终则泰，理数皎然。当今相王启圣，应天顺民，龙飞受图，神武作宰，拨乱反正，大拯黎元。四海於是来苏，九服所以款附。如如璋之士，踵武□屯；如熊如罴之臣，排肩雾合。伊吕之俦也，韩彭之徒欤，莫不咸骋艺能，同申智勇，共为表里，造我国家。元首明哉，股肱良哉，济济巍巍，无能名也。将军外氏宋国公，昔在隋朝，功深佐命，声侔卫霍，道亚萧曹，本以无辜，枉被诛戮。悲戚行路，痛结於天。而况渭阳之情，切於恒品。相王志存追远，愍彼冤魂，乃赠光禄大夫扬州总管宋国公，可谓封比干之墓，式商容之闾，以古谓今，足为连类。其子怀廓，今任光禄大夫相府礼曹参军；次子渠师，相府宾曹参军。为王爪牙，早树勋绩，已雪冤耻，弥畅昊天。将军甥也，闻之岂不欣感？但季卿之与将军，忝是宗友，义同昆弟。结投分，弹冠比肩，俱侍龙楼，预陪鹤，属时君道丧，天下崩沦，众叛亲离，莫有固志。欲效嵇绍之忠，殒身无益；空轸袁安之叹，流涕何言？时事已阑，智愚同见，今承将军拥兵□梦，建旆荆门，水淹既多，疫疠愈甚，人无半菽，师老则离，何不以顺天时，早图富贵？爰率所部，归我霸朝，享荣禄於子孙，书功名於竹帛，趋履南宫之上，徐轮北阙之下，鸣钟列鼎，玉拟金，岂不懋欤？岂不盛欤？时者难值而易失，机者在速而不迟，成败须臾，实由反掌。但季卿仰与畴昔，交情不疏辄托□禽，远披尺素，心瞻目击，请不迟疑，愿保垂堂，自求多福。季夏炎盛，体力何如？愿恒胜纳，远总戎旅，不乃劳神。季卿疾弊，承乏使蜀，寻望入朝，冀即来仪，谘观在近，无任倾仰。谨奉尺书，投笔潸然，此不多具。王季卿呈。
    ○辩正论注序
    盖闻宣尼入梦，十翼之理克彰；伯阳出关，二篇之义爰著。或钩深系象，或探赜希夷，名言之所不宣，阴阳之所不测，犹能弥纶天地，包括鬼神，道无洽於大千，言未超於域内。况乎法身圆寂，妙出有无，至理凝元，迹泯真俗，体绝三相，累尽七生，无心即心，非色为色。无心即心，故能心斯心矣；非色为色，故能色斯色矣。藤蛇於是并空，形名所以俱寂，筌蹄之外，岂可言乎？若夫西伯拘，遂显精微，子长蚕室，卒成先志。故《易》曰：“古之作易者，其有忧乎？”论之兴焉，良有以矣。法师俗姓陈氏，汉太邱长仲弓之後也。远祖宦游，播迁江左，近因江寓，又处襄州。隋世入关，从师请业。玉移荆岫，皎洁之性弥彰；桂徙幽林，芬芳之风更远。法师应真人之祥，禀黄裳之吉，内该三藏，外综九流，既善缘情，尤工体物，篇章婉丽，理致遒华。郁郁缛锦之文，飘飘竦凌□之气。班贾金玉，未可同年；潘陆江海，宁堪方驾。至如庄生墨生之学，黄子老子之书，三清三洞之文，九府九仙之，登真隐决之秘，灵宝度命之仪，吞若胸中，说犹指掌。加以旧习中观，少蕴法华，既有闻持，比专著述，运思之外，汲引无疲。辩中观则龙树可期，谈自然则老庄非远。於是四方杂沓，如归长者之园；七贵纷纶，若赴华阴之市。固以学侔安远，才迈肇生，实开士之栋梁，法城之墙堑者也。乃有道士李仲卿、刘进喜等，并作庸文，谤毁正法，在俗人士，或生邪信。法师愍其盲瞽，恐入泥犁，爰发大悲遂致斯论。可谓鼓兹法海，振彼词峰，碧鸡之锐竞驰，黄马之骏争鹜，莫不叶坠柯摧，□销雾卷。状鸿炉之焚纤羽，犹炎景之铄轻冰，负胜之俦，於斯可见。暂归慈定，已破魔军，聊奋慧刀，即降愚贼。佛日於是重晖，法□由其广被。然法师所作诗赋启颂碑诔章表大乘教法及破邪论等三十馀卷，在世久传。然此论凡八卷十二篇二百馀纸，穷释老之教源，极品藻之名理，修述多年，仍未流布。昔秦孝公听说帝而寐，闻谈霸而兴，阳春和寡，深可悲叹。但法师所述，内外兼该，恐好事後生，致有未喻。弟子颖川陈子良，近伸顶礼，从而问津。烂然溢目，若明月之入怀；寂乎应机，譬宝珠之瞩物。既悟四衢之幻，便息百城之游，於是启所未闻，聊为注解，庶将来同好，幸详其致焉。
</div>
    <div class="pagination">
<a href="全唐文_page92.html">上一页</a><span>...</span><a href="全唐文_page88.html">88</a><a href="全唐文_page89.html">89</a><a href="全唐文_page90.html">90</a><a href="全唐文_page91.html">91</a><a href="全唐文_page92.html">92</a><span class="current-page">93</span><a href="全唐文_page94.html">94</a><a href="全唐文_page95.html">95</a><a href="全唐文_page96.html">96</a><a href="全唐文_page97.html">97</a><a href="全唐文_page98.html">98</a><span>...</span><a href="全唐文_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
