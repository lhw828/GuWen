<!DOCTYPE html>
<html>
<head>
    <meta charset="UTF-8">
    <title>文苑英华 - 第 93 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 93 页/共 634 页</h1>
    <div class="content">　　冬夕　　　　　　　　　　张　籍
　　寒蛩独罢织湘鴈犹能鸣月色当窓入乡心半夜生不成高枕梦复作绕堦行廻首嗟淹泊城头北斗横
　　冬日后作　　　　　　　　裴　説
　　寂寞掩荆扉昏昏坐欲痴事无前定处愁有并来时日影才添线鬓根已半丝明庭正公道【集作论】应许苦心诗
　　冬日作　　　　　　　　　前　人
　　粝食拥败絮苦吟吟过冬稍寒人却健太饱事多慵树老生烟薄墙隂贮雪重安能只如此公道会相容
　　除夜
　　守嵗　　　　　　　　　　唐太宗【见杂咏】
　　暮景斜芳殿年华丽绮宫寒辞去冬雪暖带入春风堦馥舒梅素盘花卷烛红共欢新故岁迎送一宵中
　　前题　　　　　　　　　　前　人
　　岁隂穷暮纪献节啓新芳冬尽今宵促年开明日长氷消出镜水梅散入风香对此欢终宴倾壶待曙光
　　于西京守岁　　　　　　　骆賔王【见杂咏】
　　闲居寡言宴独坐巻风尘忽见严冬尽方知列宿春夜将寒色去年共晓光新耿耿他乡夕无由展旧亲
　　岁除夜来张少府宅【集作除夜乐城逢张少府作】
　　孟浩然
　　云海访【集作泛】瓯闽风涛【集作潮】泊岛濵何知岁除夜得见故乡亲予是乗桴客君为失路人平生复能几一别十余春
　　除夜有懐　　　　　　　　前　人
　　五更钟鼓欲相催四气推迁往复廻帐里残灯才有【杂咏作犹去】焰炉中香气尽成灰渐防春逼芙蓉枕顿觉寒销竹叶杯守岁家家应不【集作未】卧相思那得梦魂来
　　除夜宿石桥馆　　　　　　戴叔伦
　　旅馆谁相问寒灯独可亲一年将尽夜万里未归人寥落悲前事覊【杂咏作支】离笑此身衰顔与愁鬓【杂咏作衰发】明日去逢春
　　岭外守岁　　　　　　　　李福业
　　冬共【杂咏作去】更筹尽春随斗柄廻寒暄一夜隔客鬓两年催
　　岁暮　　　　　　　　　　白居易
　　穷隂急景暗【集作生】相催壮齿韶顔去不回旧病重因年老发新愁多是【集作待】夜长来膏明自爇縁多事鴈黙先烹为不才福祸细寻无会处不如且进手中杯
　　客中守岁在柳家庄　　　　前　人
　　守岁樽无酒思乡泪满襟始知为客苦不及在家贫畏老偏惊节懐【集作防】愁预恶春故园今夜里应念未归人
　　除夜　　　　　　　　　　王　湮
　　今岁今宵尽明年明日催寒随一夜去春逐五更来气色空中改容顔暗里廻风光人不觉已着后园梅
　　同前　　　　　　　　　　曹　松
　　旧厯不足卷东风还坐闻一宵有几刻两岁欲平分腊尽倾时斗春通绽处云明朝遥捧酒先合祝吾【类诗作尧】君
　　江外除夜　　　　　　　　前　人
　　千门庭燎照楼台总为年光急急催半夜腊因风巻去五更春被角吹来宁无好鸟思花发应有游鱼待冻不是多岐渐平穏谁能呼酒祝昭回
　　岁除对王秀才作　　　　　韦　庄
　　我惜今宵促君愁玉漏频岂知新岁酒犹作异乡身雪向寅前冻花从子后春到明追此防俱是隔年人
　　除夜　　　　　　　　　　罗　隠
　　官厯行将尽村醪强自倾厌寒思暖律畏老惜残更岁月已如此寇戎犹未平儿童不谙事歌吹待天明

　　文苑英华巻一百五十八
　　钦定四库全书
　　文苑英华卷一百五十九　宋　李昉等　编地部一
　　山三十五首　　　　终南山十首
　　泰山三首　　　　　华岳八首
　　山
　　游钟山　　　　　　　　　沈　约
　　灵山标【文选作记】地徳隂险资岳灵终南表秦馆少室迩王城翠鳯翔淮海襟带绕坤坰北阜何其峻林薄杳葱青发地多竒岭干云非一状合沓共隠天参差分【文选作互】相望郁律搆丹巘崚嶒起青嶂势随九疑高气与三川壮即事既多美临眺殊复竒南瞩【文选作瞻】储胥观西望昆明池山中咸可悦赏逐四时移春光发陇首秋风生桂枝多值息心侣结架山之足八解鸣涧流四禅隠岩曲窈防终不见萧条无可欲所愿从之游寸心于此足君王挺逸趣羽斾临崇基白云随玉趾青霞杂桂旗淹留访五药顾步伫三芝于焉仰镳驾岁暮以为期
　　游金华山　　　　　　　　前　人
　　逺策追风【集作夙】心云山协文【一作乆】要天倪临紫阙道地【一作地道】通丹徼未乗琴高鲤且从【一作纵】严陵钓若防羽驾迎得奉金书召高驰入阊阖方覩灵妃笑
　　登钟山下峯望　　　　　　虞　骞
　　冠者五六人携手岩之际散意百仞端极目千里睇叠岫乍明昏【一作昏明】高【一作浮】云时巻闭遥防野树短逺望行【一作樵】人细
　　赋得山　　　　　　　　　庾肩吾
　　层云霾峻岭絶涧倒危峰刻削临千仞嵯峨起百重行曦上杳杳结雾下溶溶仁心留此属休愧奉羣龙
　　游甑山　　　　　　　　　前　人
　　子平去已乆余光【聚类作风】今复追未必游春草王孙自不归路高村返出林长鸟更稀寒云开【类聚作间】石起秋叶下山飞西河方阅训讵得解朝衣
　　登夀阳八公山　　　　　　吴　均
　　逺涧自倾注曲石溆戋戋【集作逺涧百顷曲石溆复戋戋】含珠岸恒翠懐玉浪多圆疎峰时吐月密树不开天瑶绳尽秘金检上竒篇是有琴高者波陵去水仙
　　奉和登景阳山　　　　　　任　昉
　　物色感神游升高怅有阅南望铜駞术【一作街】北走长楸埒别苑间【一作涧】沧溟疏土【一作山】驾瀛碣神鲤【一作鲸】吐华浪司南动轻枻日下千【一作重】门照云开九华彻观閤隆旧恩奉图愧前哲
　　上莲山　　　　　　　　　萧　挥【见初学记】
　　独迈青莲岭探竒紫葢峰挂流遥似鹤挿石近如龙沙崩闻韵鼔霜落似鸣钟飞花满丛桂轻吹起脩笻石浦【一作蒲】今尚有深【一作采】摘更相逢
　　游山　　　　　　　　　　庾　信
　　聊登圃殿更上増城山不知高几里低头防世间唱歌云欲聚弹琴鹤欲舞涧底百重花山根一片雨婉婉藤倒垂亭亭松直竪
　　山二首　　　　　　　　　释惠标【见初学记】
　　灵山蕴丽名秀出写蓬瀛香炉带烟上紫葢入霞生雾卷莲峰出岩开石镜明定知丘壑里并伫白云情
　　二
　　峨眉信重险天目本仙居金华抱丹灶玉笥蕴神书幽人披薜荔怨妾采蘼芜紫岩无暮雨何时逢故夫
　　小山　　　　　　　　　　崔仲才
　　昆丘本难步轩台不易朝还往麟洲上时聴鳯凰箫霞观文犀簟香临碧玉条且学烧丹甑何假摘灵桃
　　山　　　　　　　　　　　李徳林
　　登岭望重闗腰佩且鸣环天河临易饮月桂近将攀王母西山至夫人南岳还何必阳台下要待梦容顔
　　同前　　　　　　　　　　李　峤
　　山岭郁氛氲【一作地镇标神秀】峩峩上翠氛泉飞一道带峰出半天云古壁丹青色新花锦綉文已开封禅礼【一作所】希谒圣明君
　　登襄州岘山　　　　　　　张九龄
　　昔年亟攀践征马复来过信若山川旧谁如【集作知】岁月何蜀相吟安在羊公碣已磨令图犹寂寞嘉会亦蹉跎宛宛樊池【集作城】岸悠悠汉水波逶迤春日逺感寄客情多地本原林秀朝来烟景和同心不同赏留叹此岩阿
　　白盐山　　　　　　　　　杜　甫
　　卓立羣峰外蟠根积水边他皆任厚地我【集作尔】独近高天白牓千家邑清秋万里【集作估】船词人取佳句刷錬始堪【集作刻画竟难】传
　　阆山【此诗见三百四十二巻歌行中】　　　　前　人
　　丈人山　　　　　　　　　前　人
　　自为青城客不唾青城地为爱丈人山丹梯近幽意丈人祠西佳气浓縁云拟住最高峰扫除白发黄精在君防他时氷雪容
　　天门山　　　　　　　　　李　白
　　逈出江上山双峰自相对岸映松色寒石分浪花碎参差逺天际缥缈晴霞外落日舟去遥回首沉青霭
　　灵墟山　　　　　　　　　前　人
　　丁令辞世人拂衣向仙路伏錬九丹成方随五云去松萝蔽幽洞桃杏深隠处不知曽化鹤辽海归几度
　　登峩眉山　　　　　　　　前　人
　　蜀国多仙山峨眉邈难匹周流试登览絶恠安可息青防倚天开彩错疑画出冷然紫霞赏果得锦囊术云间吹琼箫石上弄寳瑟平生有微尚欢笑自此毕烟容如在顔尘累忽相失倘逢骑羊子携手陵白日
　　独坐敬亭山　　　　　　　前　人
　　众鸟高飞尽孤云独去闲相防两不厌只在【一作有】敬亭山
　　南山　　　　　　　　　　贺朝清
　　湖北雨初晴湖南山尽见嵒嵒石帆影如得海风便山宂茅山峰彩云时一见邀君共探此异箓残几巻
　　洞阳山【浮丘公旧隠处】　　　　　　刘长卿
　　旧日仙成处荒林客到稀白云将杖去芳草任人归空谷无行径深山少【集作多】落晖桃源几家住谁为扫荆扉
　　石菌山　　　　　　　　　前　人
　　前山带秋色独住【集作往】秋江晩叠嶂入云多孤峰去人逺夤縁不可到苍翠空在眼渡口问渔家桃源路深浅
　　斑竹岩　　　　　　　　　前　人
　　苍梧在何处斑竹自成林防防流残泪枝枝寄在【集作此】心寒山响易满秋水影偏深欲覔樵人路朦胧不可寻
　　寒山　　　　　　　　　　僧皎然
　　侵空撩乱山独爱我中峰无事负轻策闲行蹑幽踪众山摇落尽寒翠更重重
　　玉山岭上作　　　　　　　权徳舆
　　悠悠驱疋马征路上连冈晩翠深云窦寒苔净石梁荻花偏似雪枫叶不禁霜愁见前程逺空郊下夕阳
　　仙娥峰下作　　　　　　　白居易
　　我为东南行始登商山道商山无数峰最爱仙娥好参差树若挿匼匝云如抱渴望寒玉泉香闻紫芝草青岩屏削碧白石牀铺缟向无如此物安足留四皓感彼私自问归山何不早可能尘土中还随众人老
</div>
    <div class="pagination">
<a href="文苑英华_page92.html">上一页</a><span>...</span><a href="文苑英华_page88.html">88</a><a href="文苑英华_page89.html">89</a><a href="文苑英华_page90.html">90</a><a href="文苑英华_page91.html">91</a><a href="文苑英华_page92.html">92</a><span class="current-page">93</span><a href="文苑英华_page94.html">94</a><a href="文苑英华_page95.html">95</a><a href="文苑英华_page96.html">96</a><a href="文苑英华_page97.html">97</a><a href="文苑英华_page98.html">98</a><span>...</span><a href="文苑英华_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
