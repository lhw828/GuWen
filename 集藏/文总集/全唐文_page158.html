<!DOCTYPE html>
<html>
<head>
    <meta charset="UTF-8">
    <title>全唐文 - 第 158 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 158 页/共 603 页</h1>
    <div class="content">    ○授王希隽太仆卿制
    黄门：仆臣之任，王命斯允，在德而举，其名必彰。银青光禄大夫检校太仆卿上柱国华容县开国男五希隽，门承旧阀，器蕴通才，立言可以敏事，为政可以居剧。登於副尹，声满於字人；试列卿，眷窬於数马。巾车是属。建鼓攸司，爰赖服勤，宜膺邦宠。可太仆卿，勋封如故，主者施行。
    ○授陆馀庆大理卿制
    黄门：法者天下所共，廷尉天下所平，选众甄才，惟明克允。宗正卿上柱国广平郡开国公判尚书左丞陆馀庆，早回翔於近密，久践历於中外。雍容文雅，自然素徵清商；萧散风华，莫不瑶林琼树。必当和而不挠，贞则有恒。正罚金於後人，戒刻木於前吏。念兹钦恤，深可哀矜，宜修白□之典，俾静黄沙之职。可大理卿，勋封如故，主者施行。
    ○授张鸿胪卿制
    黄门：宾客旅庭，戎夷在邸，眷言职任，必伫其才。银青光禄大夫詹事兼尚书右丞上柱国邓国公张，雅量温恭，志诚忠信，怀直方而不蔽，务宽大而不杂。委之军旅，则常服威名；外之国朝，则咸宜令典。非契因潜跃，义笃始终，可辨鸿胪之仪，象胥之事，爰加宠拜，允符成奖，可鸿胪卿，勋封如故，主者施行。
    ○授李从远守太府卿制
    门下：膺河寺之秩，宠选方高；致泉府之殷，惟才是属。银青光禄大夫行黄门侍郎上柱国常山县开国男李从远，清密任道，直方为量，学仞山高。词场云郁。阙里之室，动不违仁；颍川之门，居而会理。比登要近，备效忠益，宜回夕拜，式践冬卿。可守太府卿，勋封如故，主者施行。
    ○授郑孝式卫尉少卿制
    黄门：朝议大夫守太子率更令郑孝式，早负才，素联姻戚，询事可以树风，听言可以从事。韬戈之任，卫戟是司，俾移名於白简，宜亚宠於丹棘。可守卫尉少卿，散官如故。
    ○授陆景初大理少卿制
    门下：朝议大夫守中书舍人上柱国陆景初，识悟清真，虚心得妙，言符正直，独行邻几：故能儒元默知，文史明达。翔集仙署，翻飞禁省，而咎繇为理，释之不冤。精求上才，钦恤中典，宜慎刑法，俾闻哀敬。可大理少卿，散宫勋如故，主者施行。
    ○授韦玢司农少卿制
    黄门：正议大夫行太常少卿上柱国薛县开国男韦玢，励精正已，力行徇公，从务表其清白，时允其文采：故以台阁褒称，缙绅甄奖。盛礼兴乐。望虽重於执；八政一农，事尤殷於理粟。竞洛京转漕，淮海通波，宜任牟融之能，迁改郑庄之弊。可兼司农少卿，散官勋封如旧，仍分司东都，主者施行。
    ○授马怀素秘书监制
    黄门：眷文籍，填於外府，旁求儒雅，掌彼中绳。左散骑常侍常山县开国公仍每日入内侍读马怀素，有舒向之风，擅东南之美，贯穿从学，博而多能，沉郁成章，丽而有则。自朝趋锁闼，日侍金华，事必讨论，言惟润色。故可以发挥秘奥，详核异同，俾徵荀勖之才，更允潘尼之拜。可秘书监，馀如故，主者施行。
    ○授韦凑将作大匠制
    黄门：职惟共工，率以匠石，爱力省费，为官择人。岐州刺史上柱国鼓城县开国侯韦凑，直方在躬，孝友成性，文学可以比事，高明可以应物。素风清节，已振循良之声；课最当先，宜膺述守之任。可将作大匠，勋封如故，主者施行。
    ○授崔谔之少府监制
    黄门：尚方既设，内府为要，选众而求，非贤孰与？银青光禄大夫行太府少卿上柱国赵国公崔谔之，承名相之轨，有忠臣之节，正无所诎，明无不鉴。若披□雾，不杂风尘，藉甚才名，彬彬文质。允兹邦彦，尤重时英，用符文举之迁，庶叶孟孙之拜。可少府监，勋封如故，主者施行。
    ○授杜元逞殿中少监制
    黄门：银青光禄大夫行光禄少卿上柱国金城县开国子杜元逞，久登位事，早负声实，择言以法，饰吏以文，清方蕴其素心，断割成其利器。用才可任，惜太官之滞留；备物惟殷，当御府之关综：宜膺宠命，式副佥选。可殿中少监，散官勋封如故，主者施行。
    ○授陈正观将作少监制
    黄门：正议大夫前襄州刺史上柱国陈正观，蕴器沈敏，怀才雅实，在公有甄综之能，临事有靖恭之誉。顷者荆岑作镇，楚望班条，时许仁明，俗称威惠。五材是用，百工分职，爰考抡材之绩，宜膺梓匠之司。可行将作少监，散官勋封如故。
    ○授李处直少府少监制
    门下：中散大夫守将作少监上柱国李处直，秉节清苦，用心该密，学探韦言，文有幽致，侍臣对问，义无差。共工之职，岂徒有效？宜迁内府。俾往中京。可少府少监，散官勋如故，仍今东都留司检校，主者施行。
    ○授陈贞节太常博士制
    敕：宣议郎右拾遗内供奉陈贞节，卞宝辉光，楚材翘秀，穷礼经之奥博，践词律之风雅。参名列侍，每献昌言，掌事奉常，宜铨令典。可守太常博士，散官如故。
    ○授吴兢著作郎制
    黄门：朝议大夫守谏议大夫上柱国兼修国史吴兢，服言行，贯穿典籍，蕴良史之才，擅巨儒之义。顷专笔削，仍侍轩阶，而官之正名，礼不以讳，宜著书於麟阁，复载籍於鸿都。可行著作郎兼昭文馆学士，馀如故，主者施行。
    ○授故皓著作郎制
    黄门：朝议大夫检校秘书丞兼昭文馆学士上柱国胡皓，属文用思，知名最久，才清调远，寓兴皆新。顷掌秘文，伫刊良史，宜擢金闺之彦，用光石渠之作。可行著作郎，馀如故，主者施行。
    ○授杨峤国子祭酒制
    黄门：师氏之职，训於胄子，儒林之选，必俟贤人。魏州刺史上柱国北平县开国子杨峤，直清庄敬，浩素纯密，服膺勤业，道在其中，因心执礼行成於内，树风有循良之课，试剧闻精练之能。往在东都，摄於西序，巾卷资其导诱，纪纲正其颓弊。惟教之立，厥声孔臧，俾崇於释菜，逾劝於攻木。可国子祭酒，勋封如故，主者施行。
    ○授郑讠胥国子司业制
    黄门：银青光禄大夫宋王府长史上柱国襄城县开国伯郑讠胥，纯固仁厚。温恭雅实，尝览坟籍，克修言行，玳筵承宠己参佐於王门；琼林讲艺，用周旋於师氏，可行国子司业，散官勋封如故，主者施行。
    ●卷二百五十二
    ☆苏（三）
    ○授嗣郑王希言右卫大将军制
    门下：银青光禄大夫太仆卿员外置同正员上柱国嗣郑王希言，才推近属，行禀中和，用沈毅以为谋，体直方而成器。频外列棘之位，尝践执金之秩，历官期久，更事逾深。必在亲贤，用膺心膂，宜领右军之寄，仍直大将之任。可云麾将军守右卫大将军，勋封如故。
    ○授李延昌左金吾卫大将军制
    黄门：兵戈之容，是凭於师律；舆马之饰，允属於徼巡：自匪周才，孰当兹任？卫尉卿兼检校左金吾卫大将军上柱国李延昌，倜傥为用，坚刚立诚。学优典坟，言综韬略。贾勇闻义，则轻於九死；好谋尽忠，则隐如一敌。自膺刺奸之宠，雅叶弹违之务，正名不拜，何以光於执金？教战或忘，何以励其投石？宜践迹於中尉，俾畴能於亚夫。可右云麾将军守左金吾卫大将军，勋封如故，仍充朔方後军大总管。
    ○授郭虔右骁卫大将军等制
    黄门：有功必赏，（阙三字）劝，所以教人立志，为邦作程者也。云麾将军检校右骁卫将军兼北庭都护瀚海军经略使金山道副大总管招慰营田等使上柱国太原县开国公郭虔、宣威将军守右骁卫翊府中郎将检校伊州刺史兼伊吾军使借紫金鱼袋上柱国介休县开国公郭知运等，负将帅之才，展熊罴之效，义烈忠壮，以询其诚，智谋勇敢，不愆其策。顷者边庭之际，孤城独守，戎羯困乏，岁时围逼，矢石交下，金汤自坚，护甘汉之所历，怀范羌而莫至。独能宣我王命，殚其士力，不顾左殷，仍於右断，厥功至矣，朕甚嘉之，宜登绝席之任，方盛题坐之礼。虔可冠军大将军右骁卫大将军，知运可云麾将军右骁卫将军，馀各如故，仍各赐衣一副并金带，主者施行。
    ○授周仁轨左羽林大将军制
    门下：周礼命卿，六师成务，汉图拜将，三杰雄才。光禄大夫行光禄卿兼检校并州大都督府长史上柱国汝南郡开国公周仁轨，执心刚强，临事果决，卫青奉法，必让其功，师丹守正，每闻其直。彼汾之，近胡之备，吏人仰化，戎虏惮威。羽翼任隆，爪牙寄重，宜光绝席，用庆题坐。可镇军大将军行左羽林卫大将军兼检校并州大都督府长史，勋封如故，主者施行。
    ○授薛讷右羽林军大将军制
    黄门：出师御寇，功成於告捷；振旅休兵，礼备於行赏。摄左羽林军将军借紫金袋薛讷，勋阀良将，邦家老臣，读太公之立言，受穰苴之为法。德业中邃，墙仞窥，智谋宏远，泉源不竭，须伫公孙之，颇蠲孟明之罪。遂能长驱陇上，深入湟中，歼厥犬戎，残其虿毒，野无遗孽，朝有茂勋，宜膺设坛之宠，俾光期门之寄。可右羽林大将军上柱国河东郡开国公，仍赐物三百段，银五百两，践二百贯，主者施行。
    ○授高仙芝右羽林军大将军制
    门下：四镇经略副使前右羽林军大将军员外置同正员密云县开国男赐紫金鱼袋上柱国高仙芝，素称骁悍，兼闻智略，久在戎场，夙推武用。才有所适，礼则从权，宜复官资，更为边。可起复右羽林军大将军员外置同正员。
    ○授唐先择左金吾卫将军等制
    门下：右金吾卫将军唐先择，名公之允，理识公明；左金吾卫将军吕林琳，良将之材，智谋深远：虽东西列卫，俱赖其人。宗族联官，所宜回避。俾从易位，用叶朝恩。先择可左金吾卫将军，休琳可右金吾卫将军，馀如故。
    ○授安金藏右骁卫将军制
    黄门：游骑将军行右武卫翊府中郎将员外置同正员直太常寺安金藏，家本孝悌，身全忠恳。往在周朝，困於酷吏，共诬良善，敢谤太皇，不任楚毒，并加刑宪，金藏自刺心肺，见其诚节，因而悟主，实赖她纤。则宠演纳肝。田光吞舌，求之既往，未足为喻，眷言酬德，自可超伦，彰其贞固之美，拜以谁何之任。可右骁卫将军员外置同正员，馀如故，主者施行。
    ○授杨敬述右羽林将军制
    黄门：瞻彼元阙，卫於丹禁，命将择人，制军为旅。云麾将军检校右羽林将军上柱国杨敬述，心坚铁石，器蕴璋，以俊颖之才，有温谦之美。附枝中叶，则艺极於弓；咀实含英，则词殚於彩札。自五营高选，千庐入侍。忠而作训，勤以宣威，俾宠谁何？正其名秩。可右羽林军将军，勋封如故。
    ○授许辅虔左羽林将军制
    黄门：国之武士，其盛如林；朕之贤臣，其贞匪石：则可以制军而作训也。云麾将军检校右羽林将军赐绯鱼袋上柱国申国公许辅虔，方外直内，智崇礼卑，备闻旧章，好读前史。忠於事主，信以庇人，未尝不抗节思齐，立言致远。顷除蛇豕之孽，特建殊勋；洎肃熊罴之旅，盖称重器。我之所赖，尔实佥谐，必也正名，用监中候。可左羽林军将军，勋封如故。
    ○起复杜宾客右威卫将军制
    黄门：云麾将军前检校左监门卫将军上柱国杜宾客，志唯倜傥，才称果决，闻な而立，特壮三军之气；奋剑而前，将雄万人之敌。顷在艰罚，甫怀忠勇，金革是任，春秋所称，俾适权宜，用光戎事。可起复右威卫将军，勋如故，主者施行。
    ○授姚崇都检校诸军大使李义甫副使制
    黄门：庙堂之仪，不可去兵，帷幄之谋，在於料敌：自非行有馀力，坐而决胜，则何以威百蛮而破万里者也？兵部尚书兼紫微令监修国史上柱国梁国公姚崇，朝廷宿望，军国大才，蕴平仲之一心，举夷吾於六翮，惟此人杰，是称天赍。银青光禄大夫行黄门侍郎昭文馆学士上柱国中山郡开国公李义甫，用穷精微，体自公直，贞规窬於铁石，词律比於笙簧，左曹之美，中朝所咏。咸能上言宠答，备陈胡虏，阅武观对，暗合孙吴。顷虽众和以德，军全非战，或徵其侍子，久诣阙廷；或劳我偏裨，尚留关塞。行役之苦，寝兴弗忘，师臧谓何？豫备期在。伫恢遥护之略，更属远安之算。崇可都检校诸军大使，义甫为副，主者施行。
    ○授宋王成器太子太师制
    门下：孟侯之礼，虽归於冢允；太伯之风，实尚於高节。左卫大将军宋王成器，幼而聪敏，长则温仁，礼乐同归，质文相半。孝以为政，每用因亲。忠而立诚，所期尊主，故能乐於为善，好在服儒，占蚁穴以探微，登雀台而成赋。自奄有梁宋，作藩邦家，其仪孔臧，其德可大。朕之元子，当践副君，以隆基有社稷大功，神佥属，由是朕前恳让，言在必行，天下至公，诚不可夺，爰符立季之典，庶叶从人之愿。况别为九州，必资於牧伯；贞夫万国，先伫於师傅：式副佥谐之求，仍光不拜之宠。可雍州牧扬州大都督太子太师，别加实封二千户，赐物五千段，细马二千匹，奴婢十房，金银器皿二百事，甲第一区，良田三十顷，馀如故，主者施行。
    ○授唐休太子少师制
    门下：君臣之道，钦若从；师保之寄，人具尔瞻：必在耆德，共康庶政。特进前行尚书右仆射同中书门下三品上柱国宋国公致仕唐休，自天锡梦。维岳降精，心竭忠公，器包文武。庙堂隆栋，委以弼丞，帷幕运筹，推其决胜。爰当宰任，固辞揆职，私第悬车，耆年益壮，公门轼马，朔见逾闻。求旧所期，怀贤是切：谕於三善，况待正人；营於百工，孰过元老？宜纡几杖，俾作盐梅。可行太子少师同中书门下三品，散官另如故。
    ○授岐王范太子少师等制
    黄门：赞翼皇储允归师保，崇敬叔父，谅属亲贤。虢州刺史上柱国岐王范、秘书监兼幽州刺史上柱国薛王业等，明允笃诚，温良恭俭，忠孝先於令典，文儒伟於成业。自为我藩翰，拥其旄，雅闻召伯之诗，尤羡鲁公之政。虽颁条是务，而导礼兼资，因入拜於承明，伫来仪於博望。范可太子少师虢州刺史，业可太子少保兼幽州刺史，勋封等各如故，主者施行。
    门下：望园宾客，非贤莫可，中朝硕茂，选众修归。银青光禄大夫国子祭酒上柱国逍遥公韦嗣立，温恭密静，孝悌忠实，鉴测毫端，词诠象外。昆弟承一经之业，登相者代不乏人；闺门有万石之风，立言者士是则效：畴咨满於故事，润色敷於令典。属以疾辞，用体张良之志；资以德举，宜从绮季之游。可太子宾客，散官勋封如故，主者施行。
    ○授郑惟忠太子宾客制
    黄门：元良之重，宾友是择，自匪旧德，孰膺斯拜？银青光禄大夫守礼部尚书上柱国荣阳县开国公郑惟忠，积温厚之气，畅清纯之风，学综幽赜。词含比兴。履登近要，见美徽猷，不讦直而徇名，期後仁以为利。北斗喉舌。虽属於尚书；南山调护，更凭於耆老：宜回建礼之秩，将益承华之裕。可守太子宾客，散官勋封如故。
    ○授毕构太子詹事制
    黄门：摄生遂性，义存於尚德；去剧从简，礼切於优贤。银青光禄大夫守户部尚书上柱国魏郡开国公毕构，当代周才，时良具，台阁推其简练，衣冠仰其全德。而五教之重，六官是先，精以辨政，劳而弱疾。方欲凭於导引，拯彼清羸，暂践窦婴之职，亟期吕蒙之愈。可守太子詹事，散官勋如故，主者施行。
    ○授沈期太子少詹事等制
    黄门：正议大夫太府少卿昭文馆学士上柱国吴兴县开国男沈期，才标颖拔，思诣精微，早外多士之行，独擅词人之律。正议大夫行卫尉少卿上柱国杨崇礼，神情凝正，器识沉敏，久闻忠义之风，克树循克之绩。储闱总务，卿寺推能，伫执纪纲，爰司帑藏。期可太子少詹事，馀如故；崇礼可行太府少卿，散官勋如故，主者施行。
    ○授裴君士太子少詹事制
    黄门：正议大夫行殿中少监员外置同正员裴君士，外以凝正，中惟雅实，地称垂棘之宝，门降华之贵。自迈迹朝行，升荣御府，尤闻密静，益重柔嘉，亚彼储端，允符公选。可太子少詹事，主者施行。
    ○授姚元之等兼太子庶子制
    敕：元储者，万国之贞；端士者，一时之选：自匪英杰，孰当调护？银青光禄大夫守兵部尚书同中书门下三品上柱国梁县开国公姚元之、中散大夫检校吏部尚书同中书门下三吕宋等，并以贤良方正，茂才异等，著於天下，扬於王庭。忠而在公，孝以为政，见义难夺，立诚不回，发挥文教，博综儒术，故能生此王国，戴於朕躬。属少阳初建，承华洞启，使股肱之良，宣谕道德；虽典厥二柄，实务兹官：必俟大臣，俾兼中庶。元之可兼左庶子，可兼右庶子，馀如故。
    ○授韦抗太子左庶子制
    黄门：银青光禄大夫行兵部侍郎上柱国韦抗，公直有检，清芳无欲，自然礼仪，饰以文雅，台阁许其精练，缙绅推其望实。故可以发挥夏，光践春华，宜从绮季之游，益重五商之拜。可行太子左庶子，散官勋如故，主者施行。
    ○授崔太子左庶子制
    门下：太子左庶子崔，和气由衷，通才应物，衣冠贵其雅道，笔札资於利用。宫坊效职，声实攸归，曾是递迁，宜从後命。可太子左庶子，散官勋如故。
    ○授崔秀太子左庶子等制
    门下：古者官宿其业，吏不数变，将欲劝其始终，因以别其能否。若用舍非当，迟速不伦，是开趋竞之门，岂曰和均之道？宗正少卿崔秀等，名迹早著，朝廷所推，各效一官，已经四稔，诚器能有用，久次当迁，宜副佥谐，俾膺并命。且承平日久，从仕者多，必凭考绩，方议进转，但须慎守，岂滞其能？如或躁求，是招其累，速则不达，谦而必亨，同今庶僚，宜悉朕意。可依前件。
    ○授郭虚己太子左庶子制
    门下：朝议郎守驾部员外郎兼御史中丞朔方节度行军司马关内道采访外置使赐紫金鱼袋郭虚己，雅才明达，和气清深，致远之资，文而饰吏；徐雅之用，刚且近仁。累践台阁，频更任使，懋功期久，赏善当迁。擢以正人，宜拜职於中庶；增其宠服，俾兼荣於独坐。可朝散大夫守左庶子兼御史中丞，馀如故。
    ○授于光寓太子中允制
    黄门：正议大夫行太子左赞善大夫于光寓，立言践行，悦礼敦诗，为文可观，从吏不忝。往登仙阁，闲练驰声，洎在雄藩，清公应物：宜以大夫之列，更增端士之华。可行太子中允，散官如故，主者施行。
    ○授李寮太子中允制
    敕：李寮，宾於诸侯之府者，次於公朝之吏。籍其参画，则就加甄擢；献其贤能，则入选（阙）寮事其长，有劳可书，於东朝，因愿之请，勉奉清秩，无旷厥官。可依前件。
    ○授魏悫太子司议郎制
    敕：朝议郎前行洛州录事参军魏悫，措心和畅，事清密，擢选殊尤，早从殷剧。司州总录，已提郡吏之纲；望苑求贤，宜在正人之列。可太子司议郎。
    ○授张肩太子司议郎制
    敕：朝议郎前守渭州司马上柱国武城县开国男张肩，公清众知，虚白己任，政先慈惠，理尚仁明，每执效官之心，必闻奏课之首。承华仁隽，博望甄才，用旌贤相之家，宜在正人之列。可行太子司议郎，散官勋如故。
    ○授许诚感太子司议郎等制
    门下：朝散大夫行殿中侍御史上柱国许诚感、朝议大夫守泽州别驾上柱国嘉兴县开国子姚昌润等，或持邦宪，才称多，或贰藩条，公勤克著。青宫列侍，元阁修文，宜拜职於两司，仍佐军於三蜀。诚感可行太子司议郎，昌润可守著作郎，仍充剑南节度判官，勋封各如故。
    ○授杨祯太子右谕德制
    黄门：大中大夫前试剡王府长史上柱国郑国公杨祯，敬以安仁恭而合礼，相门华胄，夙著清徽；王邸元寮，复膺高选。属肇开於博望，宜审谕於承华。可行太子右谕德，馀如故，主者施行。
    ○授王太子左赞善大夫制
</div>
    <div class="pagination">
<a href="全唐文_page157.html">上一页</a><span>...</span><a href="全唐文_page153.html">153</a><a href="全唐文_page154.html">154</a><a href="全唐文_page155.html">155</a><a href="全唐文_page156.html">156</a><a href="全唐文_page157.html">157</a><span class="current-page">158</span><a href="全唐文_page159.html">159</a><a href="全唐文_page160.html">160</a><a href="全唐文_page161.html">161</a><a href="全唐文_page162.html">162</a><a href="全唐文_page163.html">163</a><span>...</span><a href="全唐文_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
