<!DOCTYPE html>
<html>
 <head>
  <meta charset="utf-8"/>
  <title>
   文选 - 第 44 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 44 页/共 102 页
  </h1>
  <div class="content">
   注「搏拊琴瑟」　袁本、茶陵本无此四字。案：此亦尤延之校添。
　　注「仪礼曰小臣正辞」　袁本作「小臣已见上文」，是也。茶陵本亦复出，皆非。
　　大将军燕会被命作诗四言　臧荣绪晋书曰：成都王颖，字章度。赵王伦篡位，颖与齐王冏诛之，进位大将军。
　　陆士龙王隐晋书曰：陆云，字士龙，少与兄机齐名，号曰二陆。为吴王郎中令，出宰浚仪，有惠政。机被收，并收云。
　　皇皇帝祜，诞隆骏命。毛诗曰：皇皇后帝。又曰：既受帝祉。又曰：受天之祜。薛君韩诗章句曰：诞，信也。毛诗曰：宜监于殷，骏命不易。毛苌曰：骏，大也。四祖正家，天禄保定。四祖，宣、景、文、武也。周易曰：正家而天下定。尚书曰：天禄永终。保定卽天保定尔，已见上文。睿哲惟晋，世有明圣。尚书曰：明作哲，睿作圣。毛诗曰：世有哲王。如彼日月，万景攸正。其一。尚书曰：惟我文考，若日月之照临。傅玄歌诗曰：日中万影正，夕中万景倾。义与此同。巍巍明圣，道隆自天。巍巍，已见上文。礼记，子思曰：道隆则从而隆。毛诗曰：有命自天，命此文王。则明分爽，观象洞玄。孝经曰：则天之明。孔安国尚书传曰：爽，明也。周易曰：仰则观象于天。又曰：天玄而地黄。陵风协纪，绝辉照渊。言风教上升，协于辰极，光炎绝远，下照深渊。广雅曰：陵，乘也。然乘亦升也。孝经钩命决曰：皇德协极。注曰：极，北辰也。封禅书曰：末光绝炎。剧秦美新曰：炎光飞响，盈塞天渊。肃雍往播，福禄来臻。其二。毛诗曰：肃雍显相。杜预左氏传注曰：播，扬也。毛诗曰：福禄攸降。尔雅曰：臻，至也。在昔奸臣，称乱紫微。奸臣，谓赵王伦也。法言曰：上失其政，奸臣窃国命。尚书曰：敢行称乱。紫微，喻帝位也。春秋合诚图曰：北辰，其星七，在紫微中。又曰：紫宫，大帝室也。神风潜骇，有赫兹威。毛诗曰：皇矣上帝，临下有赫。灵旗树斾，如电斯挥。甘泉赋曰：树灵旗。楚辞曰：灵旗兮电骛。韩康伯周易注曰：挥者，散也。致天之届，于河之沂。臧荣绪晋书曰：成都王颖遣赵骧为前锋，伦遣孙会等前驱，未及温十余里，大战，孙会先退，诸军相次奔溃，颖寻过河入于京师。毛诗曰：致天之届。毛苌曰：届，极也。文颖汉书注曰：沂，水上桥也。有命再集，皇舆凯归。其三。赵王伦废帝于金墉城。既败伦于温，帝复还，故曰再集。毛诗曰：天监在下，有命既集。楚辞曰：恐皇舆之败绩。周礼曰：师有功则凯乐。颓纲既振，品物咸秩。说文曰：振，举也。周易曰：品物咸亨。神道见素，遗华反质。周易曰：圣人以神道设教。素，朴素也。庄子曰：同乎无欲，是谓素朴。郑玄礼记注曰：凡物无饰曰素。华谓采章，质谓淳朴也。遗，弃也。辰晷重光，协风应律。国语曰：次序三辰。贾逵曰：日月星也。汉书，倪宽云：宣重光。张晏曰：重光，谓日月地。协风，已见上文。应律，应律而至也。函夏无尘，海外有谧。其四。杨雄河东赋曰：函夏之大汉。东观汉记曰：祭彤为辽东太守，胡、夷皆来内附，野无风尘。毛诗曰：海外有截。尔雅曰：谧，静也。芒芒宇宙，天地交泰。左氏传曰：芒芒禹迹。淮南子曰：虚廓生宇宙，宇宙生天地。周易曰：天地交泰。王在华堂，式宴嘉会。毛诗曰：王在灵囿。又曰：嘉宾式宴以敖。周易曰：嘉会足以合礼。玄晖峻朗，翠云崇霭。玄，天色也。冕弁振缨，服藻垂带。其五。尚书曰：藻火粉米。郑玄孝经注曰：大夫服藻火。毛诗曰：彼都人士，垂带而厉。祁祁臣僚，有来雍雍。祁祁，已见上文。毛诗曰：有来雍雍。薄言载考。承颜下风。毛诗曰：薄言采之。载考，已见上文。汉书，隽不疑曰：乃今承颜接辞。孔丛子曰：伋愿在下风。俯觌嘉客，仰瞻玉容。毛诗曰：我有嘉客，亦不夷怿。曹植罢朝表曰：觐玉容而庆荐，奉欢宴而慈润。施己唯约，于礼斯丰。魏文帝典论曰：君子谨乎约己，弘乎接物。淮南子曰：礼丰不足以効爱。天锡难老，如岳之崇。其六。言赐之难老，合寿考也。毛诗曰：永锡难老。又曰：如南山之寿。
　　文选考异
　　陵风协纪　案：「纪」当作「极」。袁本云善作「纪」。茶陵本云五臣作「极」。详善引孝经钩命决注「协极」，是善亦作「极」，不作「纪」。各本所见皆非。
　　注「国语曰次序三辰贾逵曰日月星也」　袁本、茶陵本无此十四字。
　　注「合寿考也」　陈云「合」当作「令」，是也，各本皆讹。
　　晋武帝华林园集诗四言　洛阳图经曰：华林园在城内东北隅。魏明帝起名芳林园，齐王芳改为华林。干宝晋纪曰：泰始四年二月，上幸芳林园，与羣臣宴，赋诗观志。孙盛晋阳秋曰：散骑常侍应贞诗最美。
　　应吉甫文章志曰：应贞，字吉甫，少以才闻，能谈论。晋武帝为抚军将军，以贞参军。晋室践祚，迁太子中庶子、散骑常侍。卒。
　　悠悠太上，民之厥初。毛苌诗传曰：悠悠，远貌。太上，太古也。老子曰：太上下知有之。淮南子曰：太上之道，生万物而不有。毛诗曰：厥初生民。皇极肇建，彝伦攸敷。尚书曰：建用皇极。又曰：天乃锡禹洪范九畴，彝伦攸叙。孔安国曰：皇，大；极，中也。五德更运，膺箓受符。七略曰：邹子有终始五德。言土德从所不胜，木德继之，金德次之，火德次之，水德次之。春秋命历序曰：五德之运，同征合符，膺箓次相代。春秋汉含孳曰：天子受符，以辛日立号。陶唐既谢，天历在虞。其一。说文解字云：陶丘再成也，在济阴。夏书曰：东至陶丘。陶丘有尧城，尧尝居之，故号陶唐氏。天历，天之历数也，已见上文。虞谓舜也。于时上帝，乃顾惟眷。孔安国尚书传曰：时，是也。毛诗曰：皇矣上帝。又曰：乃眷西顾，此惟与宅。光我晋祚，应期纳禅。魏禅晋，已见魏都赋。范晔后汉书：伏隆檄张步曰：皇天佑汉，圣哲应期。尚书刑德放曰：河图，帝王终始存亡之期。位以龙飞，文以虎变。周易曰：飞龙在天，利见大人。又曰：大人虎变，其文炳也。玄泽滂流，仁风潜扇。玄泽，圣恩也。曹子建责躬诗曰：玄化滂流。典引曰：仁风翔于海表。区内宅心，方隅回面。其二。尚书曰：宅心知训。孔安国曰：常以居心也。剧秦美新曰：回面内向喁喁然。天垂其象，地曜其文。周易曰：天垂象，圣人则之。韩诗外传曰：天见其象，地见其形，圣人则之。春秋元命苞曰：天质地文。凤鸣朝阳，龙翔景云。毛诗曰：凤凰鸣矣，于彼高冈；梧桐生矣，于彼朝阳。注曰：山东曰朝阳。孝经援神契曰：王者德至山陵，则景云出。孙柔之曰：一名庆云。文子曰：景云光润。嘉禾重颖，蓂荚载芬。孝经援神契曰：王者德至地，则嘉禾生。东观汉记曰：济阳县嘉禾生，一茎九穗。田俅子曰：尧为天子，蓂荚生于庭，为帝成历。率土咸序，人胥悦欣。其三。胥，相也。毛诗曰：率土之滨，莫非王臣。恢恢皇度，穆穆圣容。老子曰：天网恢恢，疏而不失。礼记曰：天子穆穆。言思其顺，貌思其恭。在视斯明，在听斯。尚书曰：言曰从，貌曰恭，视曰明，听曰。注曰：是则可从。恭，严恪也。明必精审，必微谛。论语曰：君子视思明，听思，貌思恭，言思忠。登庸以德，明试以功。其四。尚书，帝曰：若时登庸。又曰：明试以功，车服以庸。其恭惟何？昧旦丕显。左氏传，谗鼎之铭曰：昧旦丕显，后世犹怠。无理不经，无义不践。行舍其华，言去其辩。礼记曰：理发乎外而众莫不顺。郑玄曰：理，谓言行也。陆贾新语曰：义者德之经，履之者圣也。老子曰：处其实不处其华。尚书曰：君无以辩言乱旧政。辩，捷也。口捷给则数为人所憎。故云去其辩。游心至虚，同规易简。嵇康书曰：游心于寂寞。老子曰：致虚极。王弼曰：言至虚之极也。管子曰：虚无形谓之道。周易曰：干以易知，坤以简能；易则易知，简则易从；简易而天下之理得矣。六府孔修，九有斯靖。其五。尚书曰：四海会同，六府孔修。毛诗曰：奄有九州岛。泽靡不被，化罔不加。声教南暨，西渐流沙。尚书曰：东渐于海，西被于流沙，朔南暨声教。孔安国曰：渐，入也。幽人肆险，远国忘遐。毛苌诗传曰：幽，远也。长杨赋曰：故平不肆险。服虔曰：肆，弃也。越裳重译，充我皇家。其六。尚书大传曰：成王之时，越裳重译而来朝。曰道路悠远，山川阻深，恐使之不通，故重三译而朝也。郑玄曰：欲其转相晓也。何休公羊传注曰：充，满也。典引曰：盛哉皇家。峩峩列辟，赫赫虎臣。毛诗曰：奉璋峩峩。典引曰：德臣列辟。毛诗曰：进厥虎臣。内和五品，外威四宾。尚书，帝曰：五品不逊。孔安国曰：五品，谓五常也。又曰：四夷咸宾。修时贡职，入觐天人。周礼曰：施贡分职，以任邦国。毛诗曰：以其介圭，入觐于王。庄子曰：皆原于一，不离于宗，谓之天人。备言锡命，羽盖朱轮。其七。毛诗曰：备言燕私。又序曰：不能锡命以礼。尚书大传曰：古诸侯之于天子有功者，天子赐其车服，号曰命诸侯。郑玄仪礼注曰：命，加爵服之名。子虚赋曰：建羽盖。杨恽书曰：乘朱轮者十人。贻宴好会，不常厥数。史记曰：秦王告赵王，欲为好会。数，犹礼也。左氏传，张趯曰：吾得闻此数。神心所受，不言而喻。范晔后汉书，邓骘上疏曰：圣策定于神心。孟子曰：君子所性，仁义礼智信，根于心，施于四体，不言而喻。于时肄射，弓矢斯御。吕氏春秋曰：天子讲武肄射。毛诗曰：弓矢斯张。毛苌曰：御，进也。发彼五的，有酒斯饫。其八。毛诗曰：发彼有的，以祈尔爵。毛苌曰：的，射质也。郑玄曰：发，发矢也。周礼曰：王射三侯五正。毛诗曰：君子有酒，酌言尝之。又曰：饮酒之饫。杜预左氏传注曰：饫，厌也。文武之道，厥猷未坠。论语，子贡曰：文、武之道，未坠于地，在人也。在昔先王，射御兹器。示武惧荒，过亦为失。周易曰：弓矢者器也，用之过，亦为失也。凡厥羣后，无懈于位。其九。毛诗曰：不懈于位，民之攸塈。
　　文选考异
　　注「文章志曰应贞」　袁本、茶陵本「贞」作「祯」，下同。案：今晋书文苑传作「贞」。又上所引晋阳秋，各本皆作「贞」。盖诸文互异，善各从其本。尤延之据晋书校改而一之耳。
　　注「奄有九州岛」　陈云「州」当作「有」。各本皆误。
　　注「在人也」　袁本、茶陵本「在人」二字作「是」。案：此尤延之校改。
　　射御兹器　茶陵本云「射」五臣作「躬」。袁本云善作「射」。何校云五臣作「躬」，是也。今案：注无明文，二本校语非可全据。善果何作，莫可考，晋书亦作「射」，仍不当竟改，何校未是也。
　　注「不懈于位」　袁本、茶陵本「不」作「匪」。案：此亦尤延之校改。
　　九日从宋公戏马台集送孔令诗五言　萧子显齐书曰：宋武帝为宋公，在彭城，九日出项羽戏马台，至今相承以为旧准。沈约宋书曰：孔靖，字季恭，宋台初建，以为尚书令，让不受，辞事东归，高祖饯之戏马台，百寮咸赋诗以述其美。
　　谢宣远宋书七志曰：谢瞻，字宣远，东郡人也。幼能属文。宋黄门郎。以弟晦权贵，求为豫章太守，卒。高祖游戏马台，命僚佐赋诗，瞻之所作冠于时。
　　风至授寒服，霜降休百工。礼记曰：孟秋之月凉风至。又曰：仲秋之月盲风至，命有司衣服有量，必修其故。郑玄曰：盲风，疾风也。毛诗曰：七月流火，九月授衣。礼记曰：季秋之月，霜始降，则百工休。繁林收阳彩，密苑解华丛。巢幕无留燕，遵渚有来鸿。左氏传曰：吴公子札聘于上国，宿于戚，闻孙林父击锺，曰：夫子之在此，犹燕之巢幕上。杜预曰：夫子，孙文子也。毛诗曰：鸿飞遵渚。礼记曰：九月之节，鸿鴈来宾。轻霞冠秋日，迅商薄清穹。迅商，商风之迅疾也。楚辞曰：商风肃而害之，百草育而不长。王逸曰：商风，西风也。秋气起则西风疾。又曰：薄，附也。尔雅曰：穹苍，苍天也。圣心眷嘉节，扬銮戾行宫。孙卿子曰：积善德而圣心备焉。左氏传曰：钖銮和铃。尔雅曰：戾，至也。东观汉记曰：济阳有武帝行过宫。四筵沾芳醴，中堂起丝桐。仪礼曰：旨酒令芳。西京赋曰：促中堂之密坐。史记曰：邹忌以鼓琴见齐威王，忌曰：夫理国家而弥人伦，皆在其中。王曰：夫理国家，又何为乎丝桐之间？扶光迫西汜，欢余燕有穷。淮南子曰：日出旸谷，拂于扶桑。楚辞曰：出自旸谷，次于蒙汜。逝矣将归客，养素克有终。归客，谓靖也。嵇康幽愤诗曰：养素全真。王隐晋书，周馥教曰：参军杜夷，优游养素。周易曰：谦亨君子有终吉。班固汉书述曰：疏克有终，散金娱老。临流怨莫从，欢心叹飞蓬。言己牵于时役，未果言归，临流念乡，已结莫从之怨，而以侍宴暂欢之志，重叹飞蓬之远也。楚辞曰：临流水而太息。王逸曰：念旧乡也。曹植应诏诗曰：朝觐莫从。列子，宋元君曰：适值寡人有欢心。商君书曰：夫飞蓬遇飘风而行千里，乘风之势。
　　文选考异
　　注「宋书七志曰」　袁本「宋」作「今」。茶陵本亦作「宋」。陈云注引今书七志处甚多；又证以王文宪集序，「宋」字之误无疑。案：所说是也。
　　注「东郡人也」　袁本、茶陵本「东」作「陈」，是也。
　　注「冠于时」　袁本、茶陵本「时」上有「一」字，是也。
　　注「命有司」　袁本、茶陵本「命」上有「乃」字。案：「有司」当作「司服」。
　　注「必修其故」　袁本、茶陵本「修」作「循」，是也。
　　注「又何为乎」　袁本、茶陵本此四字作「何在」二字。案：凡此类皆尤延之改。
　　注「日出旸谷」　袁本「旸」作「阳」，下同。茶陵本亦皆作「旸」。案：当作「汤」。各本皆讹。「汤谷」，如蜀都、吴都、西征等赋，皆有其证，不具出。
　　乐游应诏诗五言　丹阳郡图经曰：乐游苑，宫城北三里，晋时药园也。
　　范蔚宗沈约宋书曰：范晔，字蔚宗，顺阳人。少好学，为高祖相国掾，稍迁至太子詹事。坐谋反诛。
　　崇盛归朝阙，虚寂在川岑。方言曰：寂，安静也。山梁协孔性，黄屋非尧心。论语，子曰：山梁雌雉，时哉时哉！何晏曰：言山梁雌雉得时。郑玄毛诗笺曰：梁，石绝水之梁也。汉书曰：纪信乃乘王车，黄屋左纛。李斐曰：天子车以黄缯为里。尧以位禅务光、许由，故非尧心所悦。郭象注庄子曰：徒见圣人载黄屋，佩玉玺，便谓足以缨绂其心矣。轩驾时未肃，文囿降照临。言未戒轩驾而访道，且降文囿而爱物也。庄子曰：黄帝将见大隗，方明为御，昌参乘。郑玄礼记注曰：肃，戒也。孟子，齐宣王问曰：文王之囿方七十里。毛诗曰：王在灵囿。郑玄曰：文王亲至灵囿，言爱物也。毛诗曰：明明上天，照临下土。流云起行盖，晨风引銮音。原薄信平蔚，台涧备曾深。王逸楚辞注曰：草木交曰薄处。兰池清夏气，修帐含秋阴。三辅黄图曰：兰池观在城外。汉书成纪曰：三辅长无供帐之劳。张晏曰：帐，帷帐也。遵渚攀蒙密，随山上岖嵚。遵渚，已见上文。尚书曰：随山浚川。洞箫赋曰：岖嵚岿崎。睇目有极览，游情无近寻。广雅曰：睇，视也。王弼老子注曰：涤除邪饰，至于极览。郑玄礼记注曰：极者，尽也。闻道虽已积，年力互颓侵。庄子，南郭子綦问于女偊曰：子之年长矣，而色若孺子，何也？曰：吾闻道矣。偊音禹。陆机应嘉赋曰：悲来日之苦短，恨颓年之方促。探己谢丹黻，感事怀长林。毛诗曰：赤茀在股。毛苌曰：诸侯赤茀。郑玄曰：茀，太古蔽膝之象。黻与茀古字通。江赋曰：感事而出。
　　文选考异
　　注「沈约宋书曰」下至「为高祖相国掾」　茶陵本「善曰」下无此二十二字，有「与彭城王义康」六字，其五臣「铣曰」下有之。袁木但载铣注，末云「善注同」。案：此幷「五臣」于善，而各本皆失善之旧，无可订正也。
　　注「草木交曰薄处」　陈云「处」字当在「交」字下。案：「处」衍字耳。各本皆讹。今楚辞注「交」下有错字，善引不备。登庐山香炉峯诗注亦如此。
　　九日从宋公戏马台集送孔令诗五言
　　谢灵运
　　季秋边朔苦，旅鴈违霜雪。列子曰：禽兽之智，违寒就温。孔安国尚书传曰：违，避也。凄凄阳卉腓，皎皎寒潭絜。韩诗曰：秋日凄凄，百卉俱腓。薛君曰：腓，变也。俱变而黄也。腓音肥。毛苌曰：痱，病也。今本作腓字，非。良辰感圣心，云旗兴暮节。楚辞曰：吉日兮良辰。东征赋曰：撰良辰而将行。尔雅曰：感，动也。楚辞曰：载云旗兮逶迤。鸣葭戾朱宫，兰巵献时哲。魏文帝书曰：从者鸣笳以启路。傅玄西都赋曰：彤彤朱宫。汉书曰：百末旨酒布兰生。晋灼曰：芬芳布列，若兰之生。应劭曰：巵，乡饮酒礼器也，受四升。郑玄毛诗笺曰：主人酌宾为献。饯宴光有孚，和乐隆所缺。薛君韩诗章句曰：送行饮酒曰饯。周易曰：有孚饮酒无咎。毛诗序曰：鹿鸣废则和乐缺矣。在宥天下理，吹万羣方悦。庄子曰：闻在宥天下，不闻在治天下也。司马彪曰：在，察也。宥，宽也。郭象曰：宥使自在则治也。庄子，南郭子綦曰：夫吹万不同而使其自已也。司马彪曰：言天气吹煦，生养万物，形气不同。已，止也。使各得其性而止。归客遂海嵎，脱冠谢朝列。广雅曰：遂，往也。尚书曰：至于海隅苍生。凡仕则冕弁，谢职故曰脱冠。闲居赋序曰：猥厕朝列。弭棹薄枉渚，指景待乐阕。杜预左氏传注曰：弭，息也。楚辞曰：朝发枉渚。王逸曰：枉，曲也。指景，指日也，已见上文。礼记曰：有司告以乐阕。郑玄曰：阕，终也。河流有急澜，浮骖无缓辙。言彼去河有急澜而不止，己旋骖无缓辙而不留。言相背之疾也。孔安国尚书传曰：浮，行也。岂伊川途念，宿心愧将别。孔以养素为荣，而己以恋位为辱，故云愧也。周礼曰：两山之间，必有川焉；大川之间，必有涂焉。赵壹报羊陟书曰：惟君明睿，平其宿心。嵇康幽愤诗曰：内负宿心。彼美丘园道，喟焉伤薄劣。毛诗曰：彼美孟姜。周易曰：六五，贲于丘园，东帛戋戋。王肃曰：失位无应，隐处丘园。闲居赋曰：信用薄而才劣。
　　文选考异
　　注「毛苌曰痱病也今本作腓字非」　案：「痱」「腓」二字当互易，详文义。谢诗作「痱」，善引韩及毛皆作「腓」，而订之曰「今本作痱字，非也」。考鲍明远苦热行「渡泸宁具腓」注引毛诗「百卉具腓」。毛苌曰：「腓，病也」。则此不得为「痱，病也」明甚。盖五臣因之，改正文为「腓」，后以乱善，遂复倒此二字使相就，不知其不可通也。
　　归客遂海嵎　案：「嵎」当作「隅」。袁、茶陵二本校语云善从「山」。详善引尚书注「海隅」，是善亦作「隅」。各本所见皆非。
　　注「大川之间」　何校「间」改「上」，陈同。各本皆讹。
　　应诏燕曲水作诗四言　水经注曰：旧乐游苑，宋元嘉十一年，以其地为曲水，武帝引流转酌赋诗。裴子野宋略曰：文帝元嘉十一年三月丙申，禊饮于乐游苑，且祖道江夏王义恭、衡阳王义季，有诏，会者赋诗。
　　颜延年
　　道隐未形，治彰既乱。老子曰：大象无形。又曰：道隐无名。王弼曰：有形则亦有分，有分者不温则凉，故象者非大象也。又曰：夫道，物以之成而不见形，故隐而无名也。河上公曰：道潜隐，使人无能名也。太玄经曰：乱不极则治不形。贾逵国语注曰：彰，着也。帝迹悬衡，皇流共贯。春秋合诚图曰：黄帝有迹，必稽功务法。宋均曰：迹，行迹，谓功绩也。申子曰：君必有明法正义，若悬权衡以称轻重，所以一羣臣也。长杨赋曰：逮至孝文，随风乘流。孔安国尚书传曰：万国共贯。惟王创物，永锡洪筭。周礼曰：智者创物。毛诗曰：永锡难老。郑玄仪礼注曰：筭，数也。谓年数。仁固开周，义高登汉。其一。毛诗序曰：周家忠厚，仁及草木。汉书曰：五星聚于东井，此高祖受命之符，当以义取天下。祚融世哲，业光列圣。尔雅曰：融，长也。毛诗曰：世有哲王。魏都赋曰：列圣之遗尘。太上正位，天临海镜。太上，谓文帝也。汉书，薄昭书曰：欲以亲戚之意，望于太上。如淳曰：太上，天子也。周易曰：女正位于内，男正位于外。潘岳鲁公诗曰：如地之载，如天之临。孙绰望海赋曰：因湛亮以静镜，俯游目于渊庭。制以化裁，树之形性。周易曰：化而裁之谓之变。庄子曰：流动而生物，物成生理谓之形，形体保神，各有仪则谓之性。惠浸萌生，信及翔泳。其二。史记，文帝诏曰：万物之萌生。翔泳，谓鱼鸟也。周易曰：豚鱼吉，信及豚鱼。薛君韩诗章句曰：文王圣德，上及飞鸟，下及鲁鳖。崇虚非征，积实莫尚。言崇尚虚假，谅非有征，积累成实，则莫能尚也。演连珠曰：积实虽微，必动于物，崇虚虽广，不能移心。杜预左氏传注曰：尚，亦上也。岂伊人和，寔灵所贶。言化之所感，岂止人和乎？实亦受天贶。左氏传，季良曰：于是人和而神降之福。春秋元命苞曰：通三灵之贶，交错同端也。日完其朔，月不掩望。汉书曰：天下太平，日不蚀朔，月不掩望。航琛越水，辇赆踰障。其三。言远夷纳贡也。毛苌诗传曰：琛，宝也。孟子曰：将有远行，行者必以赆。尔雅曰：上正，嶂也。郭璞曰：山上平。帝体丽明，仪辰作贰。言太子附帝，故有明德也。帝体，谓太子也。沈约宋书曰：文帝立皇子劭为太子。丧服传曰：长子正体于上。周易曰：黄离，元吉。郑玄曰：离，南方之卦，离为火，土托位焉。土色黄，火之子，喻子有明德，能附丽于父之道，文王之子发、旦是也。毛苌诗传曰：仪，匹也。辰，北辰也。典引曰：辰居其位。齐王攸太子箴曰：尊以弘道，固以贰己。君彼东朝，金昭玉粹。东朝，东宫也。潘岳赠陆机诗曰：缱绻东朝。高诱吕氏春秋注曰：东宫，太子所居。诗曰：东宫之妹。又曰：金玉其相。广雅曰：粹，纯也。德有润身，礼不愆器。礼记，曾子曰：富润屋，德润身。又曰：礼器。郑玄曰：礼器，言礼使人成器，如耒耜之为用也。柔中渊映，芳猷兰秘。其四。周易曰：其用柔中。陆机宣猷堂诗曰：茂德渊冲。字书曰：秘者，谓兰芳之幽密。昔在文昭，今惟武穆。言昔者在高祖之子为王，同于文王之昭；今帝之子为王，又同武王之穆，言其成也。左氏传，富辰曰：毕、原、酆、郇，文之昭也。杜预曰：皆文王子也。邘、晋、应、韩，武之穆也。杜预曰：皆武王子也。汉书，韦玄成议曰：父为昭，子为穆，孙复为昭，昭穆父子之迭号，千祀而一也。晋文王讳昭，改为韶。于赫王宰，方旦居叔。王宰，谓王为宰辅，比之周旦而亦居叔也。沈约宋书曰：彭城王义康为司徒。毛诗曰：于赫汤孙。韩诗外传，周公诫伯禽曰：吾，成王叔父也。有睟睿蕃，爰履奠牧。谓诸王者蕃也。孟子曰：仁义礼智根于心，其生色也，睟然于面。二蕃，谓江夏、衡阳二王也。爰履奠牧，谓于所履之地，能镇定其郊牧也。尔雅曰：爰，于也。左氏传，管仲曰：赐我先君履。杜预曰：履，所履之界也。诸侯得祀名山大川，故曰奠牧。尚书曰：奠高山大川。尔雅曰：郊外谓之牧。宁极和钧，屏京维服。其五。和钧，谓王宰也。屏京，谓蕃封也。尚书曰：关石和钧。周礼曰：三曰礼典，以和邦国，四曰政典，以均万民。又曰：凡邦国大小相维。朏魄双交，月气参变。朏魄双交，谓三日也。凡朏魄之交，皆在月三日之夕。今月未夕，故以前之文唯止有二，故曰双也。孔安国尚书传曰：朏，明也。月三日明生之名。说文曰：魄，月始生魄然也。月气参变，谓三月也。月气每月一变，故曰参也。周书曰：凡四时成岁，各有孟仲季，以名十有二月，月有中气，以着时应。开荣洒泽，舒虹烁电。言时候也。礼记曰：季春之月，桐始华。又曰：时雨将降。又曰：虹始见。又曰：仲春之月始电。化际无间，皇情爰眷。言既太平，故眷斯嘉节。解嘲曰：纤者入无间。杜预左氏传注曰：间，隙也。伊思镐饮，每惟洛宴。其六。楚辞曰：伊思兮往古。毛诗曰：王在在镐，饮酒乐岂。东阳无疑齐谐记，束皙对武帝曰：昔周公卜洛邑，因流水以泛酒，故逸诗曰：羽觞随流波。郊饯有坛，君举有礼。饯，已见上文。左氏传，曹刿曰：君举必书。幙帷兰甸，画流高陛。广雅曰：幙，帐也。兰甸，兰生于甸，犹兰皋也。画流，分流也。分庭荐乐，析锡波浮醴。庄子曰：分庭抗礼。豫同夏谚，事兼出济。其七。孟子，夏谚曰：吾王不豫，吾何以助？毛诗曰：出宿于济。仰阅丰施，降惟微物。阅，犹数也。微物，自谓也。薛君韩诗章句曰：鸟，微物也。三妨储隶，五尘朝黻。沈约宋书曰：高祖受命，延年补太子舍人，徙尚书仪曹郎，太子中舍人，转正员外郎，徙员外常侍，出为始安太守，征中书侍郎，转太子中庶子。途泰命屯，恩充报屈。泰、屯，二卦名。周易曰：泰者通也。又曰：屯如邅如。有悔可悛，滞瑕难拂。其八。周易曰：盱豫有悔，位不当也。孔安国尚书传曰：悛，改也。广雅曰：瑕，秽也。毛苌诗传曰：拂，去也。拂亦作弗，古字通。
　　文选考异
　　注「武帝引流」　何校「武」改「文」，陈同。各本皆讹。
　　注「故象者」　袁本、茶陵本「象」下有「者形」二字。案：此当作「故象而形者」。二本误「而」作「者」，尤因其不可通，辄删二字，非。今本王弼注老子不误。
　　辇赆踰障　袁本、茶陵本「障」作「嶂」，是也。
　　注「如耒耜之为用也」　袁本、茶陵本无此七字。
　　注「字书曰秘者」　陈云「秘者」下脱「密也兰秘」四字。今案：当在「秘」下「者」上。各本皆误。
　　昔在文昭　陈云「昭」五臣作「韶」。据善注亦当作「韶」。今案：茶陵本云五臣作「韶」，与尤所见皆非也。袁本作「韶」，不着校语，或所见善亦作「韶」为不误耳。
　　注「言其成也」　何校「成」改「盛」，陈同。各本皆讹。
　　注「谓诸王者蕃也」　何校「者」改「睿」，陈同。各本皆讹。
　　注「故以前之文」　何校「文」改「交」，陈同。各本皆讹。
　　注「锡」　袁本、茶陵本作「析音锡」，在注末，是也。
　　注「拂去也」　陈云此「拂」字当作「弗」，引毛生民首章传也。下句「拂」亦作「弗」者，言颜诗亦有别本作「弗」耳。案：所校是也。各本皆讹。
　　皇太子释奠会作诗四言　裴子野宋略曰：文帝元嘉二十年三月，皇太子劭释奠于国学。礼记曰：凡学，春，官释奠于先师，秋冬亦如之。郑玄曰：官，谓礼、乐、诗、书之官。周礼曰：凡有道者有德者使教焉，死则以为乐祖，祭于瞽宗，此之谓先师也。若汉，礼有高堂生，乐有制氏，诗有毛公，书有伏生。释奠者，设荐馔酌奠而已，无迎尸之事。
　　颜延年
　　国尚师位，家崇儒门。汉书，元帝诏曰：国之将兴，尊师而重傅。郑玄礼记注曰：尊师授道焉，不使处臣位也。汉书儒林传曰：严彭祖、颜安乐各专门教授。禀道毓德，讲艺立言。王粲赠文叔良诗曰：温温恭人，禀道之极。周易曰：君子以振民毓德。西都赋曰：讲论乎六艺。左氏传，范宣子曰：其次立言。浚明爽曙，达义兹。以日喻道也。大明之道，既以爽曙；道达之义，于此弥昏也。尚书曰：夙夜浚明有家。马融曰：浚，大也。魏都赋曰：情爽曙，箴规显之。毛苌诗传曰：爽，差也。然义与魏都赋微异，不以文害意也。礼记曰：先王修道以达义。桓子新论曰：学者既多蔽暗，而师道又复缺然，此所以滋也。永瞻先觉，顾惟后昆。其一。言大义渐乖，永瞻先觉之意，顾思后昆以正之。孟子，伊尹曰：天生斯人，使先觉觉后觉。予，天人之先觉者也。尚书曰：垂裕后昆。大人长物，继天接圣。周易曰：利见大人，君德也。尸子曰：天地之道，莫见其所以长物而物长，圣人之道亦然。汉书曰：庖羲继天而王，为百王先首。时屯必亨，运蒙则正。周易曰：屯，元亨，利贞。王弼曰：刚柔始交，是以屯也，不交则否，故屯乃大亨也。运，录运也。周易曰：蒙，亨，利贞。王弼曰：蒙之所利，乃利正也。偃闭武术，阐扬文令。尚书曰：王来自商，至于丰，乃偃武修文。孔安国曰：阐修文教。贾逵国语注曰：偃，息也。庶士倾风，万流仰镜。其二。尚书曰：庶邦庶事。嵇康高士传，孔子问项橐曰：居何在？曰：万流屋是也。注曰：言与万物同流匹也。雒书曰：秦失金镜。郑玄曰：金镜，喻明道也。虞庠饰馆，睿图炳睟。礼记曰：有虞氏养国老于上庠。睿图，孔圣之图画也。炳，丹青色也。睟，已见上文。怀仁憬九永集，抱智丘殒至。怀抱，谓包韫也。礼记曰：君子有礼，故物无不怀仁。又曰：儒有戴仁而行，抱义而处。毛诗曰：憬彼淮夷。毛苌曰：憬，远行貌。左氏传，蒍启疆谓楚子曰：求诸侯而至。杜预曰：，羣也。踵门陈书，蹑蹻献器。庄子曰：有孙休者，踵门而诧扁子。司马彪曰：踵，至也。陈书，谓陈列其书而进之也。史记曰：虞卿蹑蹻檐簦。器，谓乐也。汉书曰：河间献王修学好古，或有先祖旧书，多奉与献王。来朝，献乐器也。澡身玄渊，宅心道秘。其三。礼记曰：儒有澡身而浴德。王逸妍敖蚩曰：穷圣人之秘奥，测六义之渊玄。宅心，已见上文。伊昔周储，聿光往记。礼记曰：文王之为世子，朝于王季，日三。鸡初鸣而衣服，至寝门外，问内竖之御者曰：今日安否？何如？内竖曰：安。文王乃喜。及日中又至，亦如之。及暮又至，亦如之。其有不安，则内竖以告文王，文王色忧，行不正履。王季复膳，然后亦复初。汉书，疎广曰：太子国储副君。孔安国尚书传曰：聿，述也。思皇世哲，体元作嗣。毛诗曰：思皇多士。东都赋曰：体元立制，继天而作。郑玄礼记注曰：上嗣，君之适长子。资此夙知，降从经志。资，犹藉也。毛诗曰：谁夙知而暮成。礼记曰：一年视离经辨志。彼前文，规周矩值。其四。尔雅曰：，远也。尚书大传曰：圣人与圣也，犹规之相周，矩之相袭。值，当也。正殿虚筵，司分简日。正殿，前殿也。长门赋曰：正殿嵬以造天。虚筵，以待贤也。左氏传，郯子曰：玄鸟氏，司分者也。尔雅曰：简，择也。尚席函杖，丞疑奉帙。汉书音义，晋灼曰：旧有五尚，有尚席。礼记曰：席间函丈。郑玄曰：函，容也。丞疑，疑丞也。礼记曰：虞、夏、商有师保，有疑丞。侍言称辞，惇史秉笔。冯衍德诰曰：仲尼言语不习，则子贡侍。礼记曰：有善记之为惇史。国语，士茁谓襄子曰：臣秉笔事君。妙识几音，王载有述。其五。周易曰：知几其神乎！尚书曰：熙帝之载。王肃曰：载，事也。孔丛子曰：使谈者有述焉，为之奈何！肆议芳讯，大教克明。演连珠曰：肆议芳讯，非庸听所善。孔安国尚书传曰：肆，陈也。郑玄毛诗笺曰：讯，言也。敬躬祀典，告奠圣灵。礼记曰：非此族也，不在祀典。又曰：凡人之始立学者，先释奠于先圣先师。礼属观盥，乐荐歌笙。周易曰：观盥而不荐。王弼曰：可观者莫盛乎宗庙，宗庙之可观者，莫盛于观盥也。仪礼曰：歌南有嘉鱼，笙崇丘也。昭事是肃，俎实非馨。其六。左氏传曰：以昭事神。尚书，成王曰：黍稷非馨，明德惟馨。献终袭吉，卽宫广燕。献终，祭毕也。尚书曰：乃卜三龟，一袭吉。孔安国曰：袭，因也。礼记，孔悝鼎铭曰：卽宫于宗周。堂设象筵，庭宿金悬。刘桢瓜赋曰：更铺象牙之席。吴都赋曰：桃笙象簟。周礼曰：宿悬于阼阶，其南锺。然锺则金也。台保兼徽，皇戚比彦。春秋汉含孳曰：三公在天，法三能。能与台同。保，太保也。皇戚，皇家之戚也。尔雅曰：美士为彦。肴干酒澄，端服整弁。其七。礼记曰：酒清人渴而不敢饮，肉干人饥而不敢食。杜预左氏传曰：肴干而不食。淮南子曰：酒澄而不饮。六官视命，九宾相仪。六官，六卿也。周礼曰：典命掌诸侯之五仪，其衣服礼仪各视其命之数。汉书曰：羣臣朝十月仪，大行设九宾胪句传。东京赋曰：伯夷起而相仪。缨笏帀序，巾卷充街。缨笏，垂缨秉笏也。皆朝臣之服，故举服以明人。尔雅曰：东西墙谓之序。巾，巾箱也，所以盛书。都庄云动，野馗风驰。尔雅曰：六达谓之庄。剧秦美新曰：云动风偃。韩诗曰：施于中馗。薛君曰：中馗，馗中九交之道也。四子讲德论曰：风驰雨集，杂袭并至。伦周伍汉，超哉邈猗。其八。郑玄礼记注曰：伦，比也。说文曰：伍，相参伍也。蔡邕胡黄二公颂曰：超哉邈猗，莫参其二。清晖在天，容光必照。清晖，喻日、喻帝也。孟子云：日月有明，容光必照。赵岐曰：容光小隙。物性其情，理宣其奥。周易曰：干元者，始而亨者也。利贞者，性情也。王弼曰：不为干元，何能通物之始？不性其情，何能久行其正？是故始而亨者，必干元也。利而贞者，必性情也。此意性情者正也。言人君在上，以道被物，各存其性，伪情矫志，不入于心。老子曰：道者万物之奥。广雅曰：奥，藏也。妄先国胄，侧闻邦教。沈约宋书曰：元嘉中，延之迁国子祭酒、司徒左长史。尚书曰：命汝典乐，教冑子。贾谊吊屈原曰：侧闻先生。尚书曰：司徒掌邦教。徒愧微冥，终谢智効。其九。微冥，微贱而闇冥也。家语，哀公曰：寡人愚冥。庄子曰：智効一官。
　　文选考异
　　达义兹　何校云据注「兹」当作「滋」，陈同。案：所校是也。善作「滋」，故引新论注「滋」。五臣作「兹」，故济注云「亦犹是焉」。各本所见，皆以五臣乱善，而袁、茶陵不着校语。古「兹」字虽与「滋」同义，然非此之用。
　　注「九永」　袁本、茶陵本作「九永切」，在注中「憬远行貌」下，是也。
　　注「丘殒」　袁本、茶陵本作「丘殒切」，在注末，是也。
　　注「王逸妍敖蚩曰」　袁本、茶陵本无「敖」字。案：无者是也。后五君咏注所引亦无「敖」字，可证。
　　注「尔雅曰远也」　袁本、茶陵本无此六字。
　　注「虞夏商」　袁本、茶陵本「商」下有「周」字，是也。
　　侍燕乐游苑送张徐州应诏诗五言　刘璠梁典曰：张谡，字公乔，齐明帝时为北徐州刺史。谡，霜六切。
　　丘希范梁史曰：丘迟，字希范，吴兴人。八岁能属文，及长，辟徐州从事。高祖践祚，拜中书郎，迁司徒从事中郎。卒。集题曰：兼中书侍郎丘迟上。
　　诘去质旦阊阖开，驰道闻凤吹。左氏传曰：诘朝将见。杜预曰：诘朝，平旦也。西京赋曰：表峣阙于阊阖。薛综曰：紫微宫门曰阊阖。汉书曰：太子不敢绝驰道。应劭曰：道，天子道也。吕氏春秋曰：伶伦制十二筩，听凤鸟之鸣，以别十二律。蔡邕月令章句曰：吹者，所以通气也。管、箫、竽、笙、埙、篪，皆以鸣吹者也。轻荑承玉辇，细草藉龙骑。毛诗曰：自牧归荑。毛苌曰：荑，茅始生也。藉田赋曰：天子御玉辇。服虔汉书注曰：藉，荐也。周礼曰：马八尺以上为龙。风迟山尚响，雨息云犹积。集本作渍。巢空初鸟飞，荇杏乱新鱼戏。毛诗曰：参差荇菜。寔惟北门重，匪亲孰为寄？史记，齐威王曰：吾吏有黔夫者，使守徐州，则燕人祭北门。裴骃曰：齐之北门也。史记，田肯谓上曰：非亲子弟莫使王齐。参差别念举，肃穆恩波被。荀悦汉纪曰：大会羣臣于长乐宫，成礼而罢，莫不肃穆。小臣信多幸，投生岂酬义。左氏传，羊舌职曰：谚曰，人之多幸，国之不幸。西征赋曰：岂生命之易投。
　　文选考异
　　注「杏」　袁本、茶陵本作「荇音杏」，在注末，是也。
　　应诏乐游苑饯吕僧珍诗五言　梁书曰：吕僧珍，字符瑜，为左卫将军。天监四年冬，大举北伐。
　　沈休文刘璠梁典曰：沈约，字休文，吴兴人。少为蔡兴宗所知，引为安西记室。梁兴，稍迁至侍中，丹阳尹，建昌侯。薨，谥曰隐。
　　丹浦非乐战，负重切君临。六韬曰：尧与有苗战于丹水之浦。高诱吕氏春秋注曰：丹水在南阳。浦，崖也。庄子曰：兵革之士乐战。邓析子曰：明君之御人，若履冰而负重。孟子曰：舜窃负而逃，遵海滨而处。左氏传，子囊曰：赫赫楚国，而君临之。我皇秉至德，忘己用尧心。谷梁传曰：我君接上下。论语曰：周之德可谓至德矣。庄子，尧谓舜曰：吾不敖无告，不废穷民，此吾用心也。愍兹区宇内，鱼鸟失飞沈。言失常也。东京赋曰：区宇乂宁。大戴礼曰：鱼游于水，鸟飞于云。推毂二崤岨，扬斾九河阴。汉书，冯唐曰：臣闻上古王者遣将也，跪而推毂曰：闑以内，寡人制之；闑以外，将军制之。闑，鱼列切。西都赋曰：左据函谷二崤之阻。藉田赋曰：九旗扬斾。尚书曰：九河既道。谷梁传曰：水南曰阴。超乘尽三属，选士皆百金。左氏传曰：秦师过周北门，超乘者三百乘。韦昭国语注曰：超乘者，跳跃上车也。汉书曰：魏氏武卒衣三属之甲。如淳曰：上身一、髀裈一、缴一，凡三属也。顾野王曰：属，犹接也。史记曰：李牧，赵之良将也。匈奴入，牧选百金之士五万击之。汉书音义，服虔曰：良士直百金。言重故也。戎车出细柳，饯席樽上林。尚书曰：武王戎车三百两。汉书曰：匈奴大入边，遣内史周亚夫军细柳。饯，已见上文。命师诛后服，授律缓前禽。公羊传曰：何喜于服楚？楚有王者则后服，无王者则先强。周易曰：王用三驱，失前禽也。函轘方解带，峣武稍披襟。函，函谷也。轘，轘辕也。解带披襟，言将降附也。汉书音义，应劭曰：峣山之阙也。李奇曰：在上洛北。文颖曰：武关在洛西。李尤函谷关铭曰：函谷险要，襟带咽喉。伐罪芒山曲，吊民伊水浔。尚书曰：奉辞伐罪。郭缘生述征记曰：北芒，洛阳北芒岭，靡迤长阜，自荥阳山连岭修亘，暨于东垣。孟子曰：汤始征自葛，诛其君，吊其民。伊，水名也。许慎淮南子注曰：浔，涯也。将陪告成礼，待此未抽簪。尚书曰：柴望，大告武成也。谓武王诛纣而还，燔柴郊天，望祀山川，大告以武功成也。锺会遗荣赋曰：散发抽簪，永纵一壑。通俗文曰：帻道曰簪。
　　文选考异
　　注「言重故也」　袁本、茶陵本无「故」字，是也。
　　注「帻道曰簪」　案：「道」当作「连」，谓连帻于发也。释名有其证。各本皆讹。
　　　祖饯崔寔四民月令曰：祖，道神也。黄帝之子，好远游，死道路，故祀以为道神，以求道路之福。
　　送应氏诗二首五言
　　曹子建
　　步登北芒坂，遥望洛阳山。北芒，已见上文。洛阳何寂寞，宫室尽烧焚。说文曰：寂，无人声也。献帝纪曰：车驾至洛阳，宫室尽烧。垣墙皆顿擗，荆棘上参天。汉书，伍被曰：臣今见宫中生荆棘。孟子曰：太山之高，参天入云。不见旧耆老，但覩新少年。侧足无行径，荒畴不复田。东观汉记，马援曰：隗嚣侧足无所立。国语曰：田畴荒芜。贾逵曰：一井为畴。游子久不归，不识陌与阡。中野何萧条，千里无人烟。汉书，高祖曰：游子悲故乡。风俗通曰：南北曰阡，东西曰陌。刘歆遂初赋曰：野萧条而寥廓。东观汉记曰：北夷作寇，千里无烟火。念我平常居，气结不能言。古诗曰：悲与亲友别，气结不能言。
　　清时难屡得，嘉会不可常。李陵与苏武书曰：策名清时。又诗曰：嘉会难再逢。天地无终极，人命若朝霜。庄子曰：天与地无穷，人死者有时。汉书，李陵谓苏武曰：人生如朝露。愿得展嬿婉，我友之朔方。毛诗曰：嬿婉之求。又曰：我友敬矣。又曰：城彼朔方。亲昵并集送，置酒此河阳。尔雅曰：昵，近也。汉书曰：上过沛，置酒沛宫。中馈岂独薄，宾饮不尽觞。周易曰：在中馈。王弼曰：妇人职中馈，仪礼有馈食之礼。郑玄周礼注曰：进物于尊者曰馈。爱至望苦深，岂不愧中肠！言恩爱至情之极，所望悲苦愈深也。汉书，杜邺说王音曰：爱至者其求详。郑玄注礼记曰：病愧，谓罪苦也。山川阻且远，别促会日长。毛诗曰：山川悠远。又曰：道阻且长。愿为比翼鸟，施翮起高翔。古诗曰：愿为双鸣鸟，奋翼起高飞。
　　文选考异
　　注「谓罪苦也」　案：「苦也」当作「咎之」，各本皆讹。此引表记注。
　　征西官属送于陟阳候作诗五言
　　孙子荆臧荣绪晋书曰：孙楚，字子荆，太原人也。征西扶风王骏与楚旧好，起为参军，梁令、卫军司马，为冯翊太守。卒。
　　晨风飘歧路，零雨被秋草。李陵与苏武诗曰：欲因晨风发，送子以贱躯。毛诗曰：零雨其蒙。倾城远追送，饯我千里道。倾，犹尽也。三命皆有极，咄丁忽嗟安可保？养生经，黄帝曰：上寿百二十，中寿百年，下寿八十。郑玄礼记注曰：司命主督察三命。苍颉篇曰：咄，啐也。说文曰：啐，惊也。仓愦切。王弼周易注曰：嗟，忧叹之辞。莫大于殇子，彭耼犹为夭。庄子，南郭子綦曰：天下莫大于秋毫之末，而太山为小；莫寿于殇子，而彭祖为夭。郭象曰：夫以形相对，则太山大于秋毫。若各据其性分，物冥其极，则形大未为有余，形小未为不足。苟各安其性，则秋毫不独小其小，太山不独大其大矣。若以性足为大，则天下之足，未有过于秋毫也；若性不足者非大，则虽太山亦可称小矣。故曰：莫大于秋毫之末，而太山为小。太山为小，则天下无大矣。秋毫为大，则天下无小矣。无大无小，无寿无夭，是以蟪蛄不羡大椿而欣然自得，斥鷃不贵天池而荣愿已足。列仙传曰：彭祖，殷贤大夫，历夏至商末，号年七百。史记曰：老子字耼。列仙传曰：李耳生于殷时，为周守藏吏，积八十余年。后之流沙，莫知所终。盖百六十余岁，或言二百余岁。吉凶如纠纆，忧喜相纷绕。汉书音义，应劭曰：祸福相为表里，如纠纆索相附会也。按纠纆，索也。纠，两股索。纆，三股索。言祸福之相纠如此。鵩鸟赋曰：祸之与福，何异纠纆。又曰：忧喜聚门，吉凶同域。神女赋曰：纷纷扰扰，未知何意。天地为我炉，万物一何小？言天地为炉，陶冶万物，居其间一何微小。言不足自爱也。鵩鸟赋曰：天地为炉，万物为铜。达人垂大观，诫此苦不早。此谓爱生也。达人大观，死生若一，故戒此爱生，苦于不早。言能早戒之不以经虑也。鹖冠子曰：达人大观，乃见其理。古诗曰：立身苦不早。乖离卽长衢，惆怅盈怀抱。楚辞曰：惆怅兮私自怜。王孙子曰：仲叔谏卫灵公曰：百姓乖离。孰能察其心？鉴之以苍昊。齐契在今朝，守之与偕老。说文曰：契，大约也。毛诗曰：君子偕老。
　　文选考异
　　注「仓愦切」　袁本、茶陵本「仓」上有「咄丁忽切啐」五字，无正文「咄」下「丁忽」二字，是也。案：今善音割裂失理，皆此类。
　　忧喜相纷绕　茶陵本云五臣作「扰」，袁本云善作「绕」。案：各本所见皆非也。善注引神女赋「纷纷扰扰」，是亦作「扰」不作「绕」，但传写讹耳。
　　金谷集作诗五言　郦元水经注曰：金谷水出河南太白原，东南流，历金谷，谓之金谷水。东南流，经石崇故居。
　　潘安仁
　　王生和鼎实，石子镇海沂。石崇金谷诗序曰：余以元康六年，从太仆卿出为使，持节监青、徐诸军事，有别庐在河南县界金谷涧。时征西大将军祭酒王诩当还长安，余与众贤共送涧中，赋诗以叙中怀。应劭汉官仪曰：太尉、司空、司徒长史，号为毗佐三台，助鼎和味。尚书曰：海岱惟青州。又曰：徐州，淮沂其乂。蔡邕陈琳碑曰：远镇南裔。亲友各言迈，中心怅有违。毛诗曰：还车言迈。又曰：行道迟迟，中心有违。何以叙离思？携手游郊畿。曹子建杂诗曰：离思故难任。朝发晋京阳，夕次金谷湄。晋京，洛阳也。尔雅曰：水草交为湄。回溪萦曲阻，峻阪路威夷。七发曰：依绝区兮临回溪。韩诗曰：周道威夷。薛君曰：威夷，险也。绿池泛淡淡，青柳何依依。东京赋曰：渌水澹澹。澹与淡同。韩诗曰：昔我往矣，杨柳依依。薛君曰：依依，盛貌。滥泉龙鳞澜，激波连珠挥。尔雅曰：滥泉正出。正出，涌出也。郦元水经注曰：允街谷水文成蛟龙。允音沿。街音牙。洞箫赋曰：扬素波而挥连珠。前庭树沙棠，后园植乌椑。上林赋曰：沙棠栎储。西京杂记曰：上林有乌椑沙棠树。灵囿繁若榴，茂林列芳梨。毛诗曰：王在灵囿。广雅曰：石榴，若榴也。西京杂记曰：上林有芳梨。饮至临华沼，迁坐登隆坻。毛诗曰：舍其坐迁。郑玄诗笺曰：坻，水中之高地。玄醴染朱颜，但愬杯行迟。边让章华台赋曰：激玄醴于清池。楚辞曰：美人既醉朱颜。王仲宣公燕诗曰：但愬杯行迟。扬桴抚灵鼓，箫管清且悲。楚辞曰：扬桴兮抚鼓。毛诗曰：箫管备举。王仲宣公燕诗曰：管弦发徽音，度曲清且悲。春荣谁不慕？岁寒良独希！春荣喻少，岁寒喻老也。周易阴符，太公曰：春道生，万物荣。论语曰：岁寒然后知松柏之后凋。投分寄石友，白首同所归。阮瑀为魏武与刘备书曰：披怀解带，投分托意。分，犹志也。史记，苏秦谓齐王曰：此弃仇雠而得石交者也。汉书曰：石建老白首，万石君尚无恙。易曰：殊途而同归。世说曰：孙秀既恨石崇不与绿珠，又憾潘岳昔遇之不以礼。后秀为中书令，岳于省内谓秀曰：孙令忆畴昔周旋不？秀曰：中心藏之，何日忘之！岳于是始知不免。后收石崇，同日取岳。石先送市，亦不相知。潘后至，石谓潘曰：安仁，卿亦复尔耶？潘曰：可谓白首同所归。岳金谷集诗乃成其谶。王隐晋书曰：岳父文德，为琅邪太守，孙秀时为小吏给岳，岳于秀不以仁遇也。
　　文选考异
　　注「蔡邕陈琳碑曰」　何校「琳」改「球」，陈同。各本皆讹。
　　注「沙棠栎储」　袁本「储」作「槠」，是也。茶陵本亦误「储」。
　　注「岳于省内谓秀曰孙令」　袁本、茶陵本作「岳省内见之因唤孙令」，是也。案：此亦尤误改。
　　王抚军庾西阳集别时为豫章太守庾被征还东五言　沈约宋书曰：王弘为豫州之西阳新蔡诸军事、抚军将军、江州刺史。庾登之为西阳太守，入为太子庶子。集序曰：谢还豫章，庾被征还都，王抚军送至湓口南楼作。
　　谢宣远瞻时为豫章太守。
  </div>
  <div class="pagination">
   <a href="文选_page43.html">
    上一页
   </a>
   <span>
    ...
   </span>
   <a href="文选_page39.html">
    39
   </a>
   <a href="文选_page40.html">
    40
   </a>
   <a href="文选_page41.html">
    41
   </a>
   <a href="文选_page42.html">
    42
   </a>
   <a href="文选_page43.html">
    43
   </a>
   <span class="current-page">
    44
   </span>
   <a href="文选_page45.html">
    45
   </a>
   <a href="文选_page46.html">
    46
   </a>
   <a href="文选_page47.html">
    47
   </a>
   <a href="文选_page48.html">
    48
   </a>
   <a href="文选_page49.html">
    49
   </a>
   <span>
    ...
   </span>
   <a href="文选_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
