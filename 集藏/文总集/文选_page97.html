<!DOCTYPE html>
<html>
<head>
    <meta charset="UTF-8">
    <title>文选 - 第 97 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选 - 第 97 页/共 102 页</h1>
    <div class="content">　　注「若不戢翼而少留也」　案：「若」字不当有。各本皆衍。
　　琅琅高致　袁本、茶陵本作「硠硠」，注同，是也。此尤本误。
　　注「坚也」　袁本、茶陵本「也」下有「力唐切」三字，是也。
　　阳给事诔并序　沈约宋书曰：永初三年，索虏嗣自率众至方城。虏悉力攻滑台，城东北崩坏，王景度出奔，景度司马阳瓒坚守不动，众溃，抗节不降，为虏所杀。少帝追赠给事中。尚书令傅亮议瓒家在彭城，宜卽以入台绢一百匹，粟三百斛赐给。文士颜延年为之诔焉。
　　颜延年
　　惟永初三年十一月十一日，宋故宁远司马、濮阳太守彭城阳君卒。呜呼哀哉！沈约宋书曰：高祖卽位，改元曰永初。郡国记有东郡、濮阳郡。瓒少禀志节，资性忠果，奉上以诚，率下有方。朝嘉其能，故授以边事。永初之末，佐守滑台。东郡图经曰：滑台城，卽郑之廪延。值国祸荐臻，王略中否。潘岳阳肇诔曰：将宏王略。獯虏间衅，●摩剥司兖；沈约宋书曰：司州，汉之司隶校尉也。武帝北平关、洛，置司州，居虎牢。又曰：兖州，后汉居山阳，武帝平河南，居滑台。幽并骑弩，屯逼巩洛。物理论曰：幽州之骑，冀州之弓，劲悍之上。列营缘戍，相望屠溃。关中诗曰：列营基跱。屠，谓诛杀其人也。汉书曰：攻颍川，屠之。左氏传曰：凡民逃其上曰溃。瓒奋其猛锐，志不违难，立乎将卒之间，以缉华裔之众。缉，会聚也。左氏传，孔子曰：裔不谋夏，夷不乱华。罢困相保，坚守四旬，上下力屈，受陷勍寇。史记，李左车谓韩信曰：情见力屈，欲战不拔。左氏传，公子鱼曰：勍敌之人，隘而不成列。杜预曰：勍，强也。士师奔扰，弃军争免。而瓒誓命沈城，佻达雕身飞镞，毛诗曰：佻佻公子。毛苌传曰：独行貌也。兵尽器竭，毙于旗下。非夫贞壮之气，勇烈之志，岂能临敌引义，以死徇节者哉！非有先生论曰：引义以正身。景平之元，朝廷闻而伤之，有诏曰：「故宁远司马、濮阳太守阳瓒，滑台之逼，厉诚固守，投命徇节，在危无挠，左氏传曰：师徒挠败。杜预曰：挠，败也。古之烈士，无以加之。可赠给事中，振遗孤，以慰存亡。」郑玄礼记注曰：振，收也。追宠既彰，人知慕节，河汴之间，有义风矣。逮元嘉廓祚，圣神纪物，光昭茂绪，旌录旧勋，苟有概于贞孝者，实事感于仁明。东观汉记曰：章帝壮而仁明。末臣蒙固，侧闻至训，敢询诸前典，而为之诔。其辞曰：
　　贞不常佑，义有必甄。郑玄尚书纬注曰：甄，表也。处父勤君，怨在登贤。左氏传曰：晋搜于夷，舍二军，使狐射姑将中军，赵盾佐之。阳处父至自温，改搜于董，易中军。阳子，成季之属也，故党于赵氏，且谓赵盾能，曰：使能，国之利也。贾季怨阳子之易其班。杜预曰：本中军帅，易以为佐也。使续鞠居杀阳处父。谷梁传曰：晋将与狄战，使狐夜姑为中军将，盾佐之。阳处父曰：不可，古者君之使臣也，使仁者佐贤者，不使贤者佐仁者。今盾贤，夜姑仁，其不可。襄公曰：诺。公谓夜姑曰：吾使汝佐盾矣。处父主境上之事，夜姑使人杀之。苫夷致果，题子行间。左氏传曰：苫越生子，将待事而名之。阳州之役获焉，名之曰阳州。杜预曰：苫夷也。说文曰：题，名也。汉书，卫青曰：非臣待罪行间之意。忠壮之烈，宜自尔先。旧勋虽废，邑氏遂传。左氏传，吕相绝秦曰：我襄公未忘君之旧勋。又，众仲曰：胙之以士而命之氏，邑亦如之。杜预曰：取其旧邑之称以为族也。公羊传曰：其称刘何？以邑氏。惟邑及氏，自温徂阳。左氏传，刘子、单子谓晋却至曰：襄王劳文公而赐之温，狐氏、阳氏先处之。狐续既降，晋族弗昌。言狐射姑、续鞫居诛处父之后，在晋之族不复昌盛也。左氏传曰：贾季使续鞠居杀阳处父。杜预曰：狐射姑，贾季也。之子之生，立绩宋皇。毛诗曰：之子于征。拳猛沈毅，温敏肃良。管子曰：子之乡有拳勇秀出者。毛苌诗传曰：拳，力也。战国策，鞠武曰：田光先生者，其知深，其虑沈。如彼竹栢，负雪怀霜。孙子曰：贞人在冬则松竹，在火则玉英。如彼騑驷，配服骖衡。服，服马也；衡，车衡也。言翼赞宋朝，如彼騑之为驷。乃配服而参衡也。服谓中央两马，夹辕者在服之左曰骖，右曰騑，四马曰驷。
　　边兵丧律，王略未恢。周易曰：师出以律，失律凶也。广雅曰：略，法也。函陕堙阻，瀍洛蒿莱。朔马东骛，胡风南埃。毋丘俭在幽州诗曰：芒山邈悠悠，但见胡地埃。路无归轊卫，野有委骸。汉书，王恢曰：轊车相望。又，高祖令曰：士卒从军死者，为槥，归其县。应劭曰：轊，小棺也，服虔曰：轊与槥古字通。司马彪续汉书，顺帝诏曰：死则委尸原野。帝图斯艰，简兵授才。寔命阳子，佐师危台。憬彼危台，在滑之垧。周卫是交，郑翟是争。交，党与也。毛诗曰：憬彼淮夷。史记，郑入滑，滑听命，已而反与卫，于是郑伐滑。周襄王使伯●请滑，郑文公不听襄王请而囚伯●。王怒，与翟伐郑，不克。昔惟华国，今实边亭。凭巘结关，负河萦城。金柝夜击，和门昼扃。金，谓刁斗也。卫宏汉旧仪曰：昼漏尽，夜漏起，城门击刁斗，周庐击木柝。周礼曰：大阅以旌为左右和之门。范晔后汉书，章帝诏：永平之末，城门昼闭。说文曰：扃，外闭之关也。料敌厌难，时惟阳生。杨子云赵充国颂曰：料敌制胜。唐子曰：将要于折冲猒难决胜而已。
　　凉冬气劲，塞外草衰。李陵答苏武书云：凉秋九月，塞外草衰。矣獯虏，乘障犯威。尚书，王曰：矣西土之人。汉书曰：上遣狄山乘障。苍颉曰：障，小城也。鸣骥横厉，霜镝高翚。汉书曰：息夫躬绝命辞曰：鹰隼横厉。又曰：冒顿乃作为鸣镝。音义曰：箭镝也。西京赋曰：游鷮高翚。薛综曰：翚，犹飞也。轶我河县，俘我洛畿。左氏传，吕相曰：迭我殽地，入我河县，俘我王官。迭与轶古字通。攒锋成林，投鞍为围。东京赋曰：戈矛若林。汉书，韩安国曰：高皇帝围于平城，匈奴至者投鞍，高如城者数所。翳翳穷垒，嗷嗷羣悲。师老变形，地孤援阔。左氏传，晋军吏曰：楚师老矣。卒无半菽，马实拑巨炎秣。汉书，项羽曰：岁饥民贫，卒食半菽。公羊传曰：楚庄王围宋，子反窥宋城，见华元。华元曰：易子而食，析骸而炊。子反曰：吾闻围者拑马而秣之，使肥者应客，何子之情？何休曰：以木衔其口。守未焚冲，攻已濡褐。左氏传曰：公侵齐，攻廪丘之郛，主人焚冲，或濡马褐以救之。烈烈阳子，在困弥达。周易曰：困穷而通。勉慰痍伤，拊巡饥渴。左氏传曰：子反令军吏察夷伤。杜预曰：夷，亦伤也。力虽可穷，气不可夺。礼记曰：儒者身可危也，而志不可夺也。孙子兵法曰：三军可夺气，将军可夺心。义立边疆，身终锋栝。呜呼哀哉！刘熙释名曰：矢末曰栝。
　　贲父殒节，鲁人是志。汧督効贞，晋策攸记。贲父、汧督，已见上文。皇上嘉悼，思存宠异。于以赠之，言登给事。毛诗曰：何以赠之？路车乘黄。疏爵纪庸，恤孤表嗣。汉书，滕公谓楚令尹曰：黥布上疏，爵而贵之。疏，分也。嗟尔义士，没有余喜。呜呼哀哉！
　　文选考异
　　注「文士颜延年」　袁本「文」上有「后文帝立命」五字，茶陵本无。案：此节注袁并善入五臣，茶陵并五臣入善，皆非其旧。
　　注「摩」　袁本、茶陵本无此字，注末有「劘与摩音义同」六字。案：有者是也。尤删移，非。
　　注「列营基跱」　案：「基」当作「棊」，各本皆讹。
　　注「桡败也」　案：「败」当作「曲」，各本皆误。所引在成二年。
　　注「左氏传曰」下至「杀阳处父」　袁本、茶陵本无此八十八字，何校去。陈云别本无之为是。案：此卽尤误取增多者。
　　注「盾佐之」　袁本、茶陵本「盾」上有「赵」字，是也。
　　注「苫夷也」　袁本、茶陵本「苫」下有「越苫」二字，是也。
　　旧勋虽废　茶陵本「废」作「发」，云五臣作「废」。袁本云善作「发」。案：此尤校改正之也。「发」但传写误。
　　注「其知深其虑沈」　袁本、茶陵本此六字作「其勇沈也」四字。
　　注「服服马也衡车衡也」　袁本、茶陵本无此八字。案：无者最是。此尤误取增多。
　　注「章帝诏」　袁本、茶陵本「诏」下有「曰」字，是也。
　　注「苍颉曰」　何校「颉」下添「篇」字，陈同。各本皆脱。
　　注「疏分也」　袁本、茶陵本无此三字。
　　陶征士诔并序　何法盛晋中兴书曰：延之为始安郡，道经寻阳，常饮渊明舍，自晨达昏。及渊明卒，延之为诔，极其思致。
　　颜延年
　　夫璇玉致美，不为池隍之宝；山海经曰：升山，黄酸之水出焉，其中多琁玉。说文曰：璇，亦璇字。桂椒信芳，而非园林之实。春秋运斗枢曰：椒桂连，名士起。宋均曰：桂椒芬香，美物也。山海经曰：招摇之山多桂。又曰：琴鼓之山多椒。岂其深而好远哉？盖云殊性而已。故无足而至者，物之藉也；言物以希为贵也。藉，资藉也。韩诗外传曰：晋平公游于河而乐，曰：安得贤士与之乐此也？舡人盖胥跪而对曰：夫珠出于江海，玉出于昆山，无足而至者，由主君之好也。士有足而不至者，盖君主无好士之意也。何患无士乎！随踵而立者，人之薄也。言人以众为贱也。薄，贱薄也。战国策，齐宣王曰：百世一圣，若随踵而生也。此亦不以文而害意。若乃巢高之抗行，夷皓之峻节，皇甫谧逸士传曰：巢父者，尧时隐人也。庄子曰：尧治天下，伯成子高立为诸侯。尧授舜，舜授禹，伯成子高弃为诸侯而耕。史记曰：伯夷、叔齐，孤竹君之子也，隐于首阳山。三辅三代旧事曰：四皓，秦时为博士，辟于上洛熊耳山西。祢衡书曰：训夷、皓之风。故已父老尧禹，锱铢周汉，范晔后汉书曰：郅恽谓郑敬曰：子从我为伊、吕乎？将为巢、许乎？而父老尧、舜乎？礼记，孔子曰：儒有上不臣天子，下不事诸侯，虽分国如锱铢，有如此者。郑玄曰：虽分国以禄之，视之轻如锱铢矣。而绵世浸远，光灵不属，东观汉记曰：上赐东平王苍书曰：岁月骛过，山陵浸远。今鲁国孔氏尚有仲尼车舆冠履，明德盛者光灵远也。至使菁华隐没，芳流歇绝，不其惜乎！虽今之作者，人自为量，论语，子曰：作者七人。而首路同尘，辍涂殊轨者多矣。老子曰：和其光而同其尘。陆机侠邪行曰：将遂殊涂轨，要子同归津。岂所以昭末景，泛余波！陆机诗曰：惆怅怀平素，岂乐于兹同；岂宴栖末景，游豫蹑余踪。尚书曰：余波入于流沙。
　　有晋征士寻阳陶渊明，南岳之幽居者也。礼记曰：儒有幽居而不。弱不好弄，长实素心。左氏传，郄芮对秦伯曰：夷吾弱不好弄，长亦不改。礼记曰：有哀素之心。郑玄曰：凡物无饰曰素。学非称师，文取指达。在众不失其寡，处言愈见其默。少而贫病，居无仆妾。范晔后汉书曰：黄香家贫，内无仆妾。井臼弗任，藜菽不给。列女传曰：周南大夫之妻谓其夫曰：亲探井臼，不择妻而娶。母老子幼，就养勤匮。礼记曰：事亲左右，就养无方。远惟田生致亲之议，追悟毛子捧檄之怀。韩诗外传曰：齐宣王谓田过曰：吾闻儒者亲丧三年，君之与父孰重？田过对曰：殆不如父重。王忿曰：则曷为去亲而事君？田对曰：非君之土地，无以处吾亲；非君之禄，无以养吾亲；非君之爵，无以尊显吾亲；受之于君，致之于亲。凡事君者亦为亲也。宣王悒然无以应之。范晔后汉书曰：庐江毛义，字少卿。家贫，以孝称。南阳人张奉慕其名，往候之。坐定而府檄适到，以义守令。义捧檄而入，喜动颜色。奉者志尚之士，心贱之，自恨来，固辞而去。及义母死，去官行服。数辟公府，为县令，进退必以礼。后举贤良，公交车征，遂不至。张奉叹曰：贤者固不可测，往日之喜，为亲屈也。初辞州府三命，后为彭泽令。道不偶物，弃官从好。孙盛晋阳秋曰：嵇康性不偶俗。论语，子曰：从吾所好。遂乃解体世纷，结志区外，左氏传，季文子曰：四方诸侯，其谁不解体！嵇康幽愤诗曰：世务纷纭。蔡伯喈郭林宗碑曰：翔区外以舒翼。定迹深栖，于是乎远。灌畦鬻蔬，为供鱼菽之祭；闲居赋曰：灌园鬻蔬，供朝夕之膳。公羊传，齐大夫陈乞曰：常之母有鱼菽之祭。织絇劬纬萧，以充粮粒之费。谷梁传曰：喜出奔晋，织絇邯战，终身不言卫。郑玄仪礼注曰：絇，状如刀，衣履头也。庄子曰：河上有家贫恃纬萧而食者。司马彪曰：萧，蒿也。织蒿为薄。心好异书，性乐酒德，刘劭集有酒德颂。简弃烦促，就成省旷。张茂先答何劭诗曰：恬旷苦不足，烦促每有余。殆所谓国爵屏贵，家人忘贫者与？庄子曰：夫孝悌仁义，忠信贞廉，此皆自勉以役其德者也，不足多也。故曰：至贵，国爵屏焉；至富，国财屏焉。是以道不渝。郭象曰：屏者，除弃之谓也。夫贵在其身犹忘之，况国爵乎！斯贵之至也。庄子曰：故圣人，其穷也使家人忘贫；其达也使王公忘爵禄而化卑。郭象曰：淡然无欲，家人不识贫可苦。有诏征为著作郎，称疾不到。春秋若干，元嘉四年月日，卒于寻阳县之某里。近识悲悼，远士伤情。冥默福应，呜呼淑贞！张衡灵宪图注曰：寂寞冥默，不可为象。
　　夫实以诔华，名由谥高，苟允德义，贵贱何筭焉？若其宽乐令终之美，好廉克己之操，有合谥典，无愆前志。故询诸友好，宜谥曰靖节征士。谥法曰：宽乐令终曰靖，好廉自克曰节。其辞曰：
　　物尚孤生，人固介立。汉书音义，臣瓒曰：介，特也。岂伊时遘，曷云世及？嗟乎若士！望古遥集。韬此洪族，蔑彼名级。葛龚遂初赋曰：承豢龙之洪族，贶高阳之休基。史记曰：赐爵一级。说文曰：级，次弟也。睦亲之行，至自非敦。周礼，二曰六行：孝、友、睦、姻、任、恤。郑玄曰：睦亲于九族。然诺之信，重于布言。汉书曰：季布，楚人也。谚曰：得黄金百斤，不如得季布一诺。廉深简絜，贞夷粹温。和而能峻，博而不繁。论语，子曰：和而不同。家语，子贡曰：博而不举，是曾参之行。依世尚同，诡时则异。有一于此，两非默置。岂若夫子，因心违事？言为人之道，依俗而行，必讥之以尚同；诡违于时，必讥之以好异；有一于身，必被讥论，非为默置。岂若夫子因心而能违于世事乎？言不同不异也。庄子曰：列士怀植散羣，则尚同也。郭象曰：所谓和其光同其尘。班固汉书赞曰：东方朔戒其子以上容。首阳为拙，柱下为工。饱食安步，以仕易农。依隐玩世，诡时不逢。毛诗曰：因心则友。畏荣好古，薄身厚志。论语，子曰：信而好古。世霸虚礼，州壤推风。世霸，谓当世而霸者也。蔡伯喈郭有道碑曰：州郡闻德，虚己备礼。推风，推挹其风也。孝惟义养，道必怀邦。范晔后汉书曰：论言以义养，则仲由之菽甘于东邻之牲。论语比考谶曰：文德以怀邦。人之秉彝，不隘不恭。毛诗曰：民之秉彝，好是懿德。孟子曰：伯夷隘，柳下惠不恭，隘与不恭，君子不由也。綦母邃曰：隘，谓疾恶太甚，无所容也；不恭，谓禽兽畜人，是不敬。然此不为褊隘，不为不恭。爵同下士，禄等上农。礼记曰：诸侯之下士，视上农夫，禄足以代其耕。度量难钧，进退可限。孝经，容止可观，进退可度。长卿弃官，稚宾自免。汉书曰：司马长卿病免，客游梁，得与诸侯游士居。又曰：清居之士，太原则郇相，字稚宾，举州郡茂才，数病去官。子之悟之，何悟之辩？赋诗归来，高蹈独善。归来，归去来也。左氏传，齐人歌曰：鲁人之皋，使我高蹈。孟子曰：古之人穷则独善其身，达则兼善天下。亦既超旷，无适非心。吕氏春秋曰：夫乐有道，心亦适。庄子曰：知忘是非，心之适也。汲流旧巘，葺宇家林。广雅曰：葺，覆也。晨烟暮蔼，春煦秋阴。陈书辍卷，置酒弦琴。居备勤俭，躬兼贫病。尚书曰：克勤于邦，克俭于家。史记，原宪曰：若宪，贫也。非病也。人否其忧，子然其命。论语，子曰：贤哉回也！一箪食，一瓢饮，在陋巷，人不堪其忧，回也不改其乐。墨子曰：贫富固有天命，不可损益。隐约就闲，迁延辞聘。周礼曰：隐约者，观其不慑惧。登徒子好色赋曰：因迁延而辞避。非直也明，是惟道性。毛诗曰：匪直也人，秉心塞渊。高诱淮南子注曰：道性无欲。纠纆斡流，冥漠报施。鵩鸟赋曰：斡流而迁，或推而还。夫祸之与福，何异纠纆？吊魏武文曰：悼繐帷之冥漠。史记司马迁曰：天之报施善人何如哉？孰云与仁？实疑明智。言谁云天道常与仁人，而我闻之，实疑于明智。此说明智，谓老子也。老子曰：天道无亲，常与善人。楚辞曰：招贤良与明智。谓天盖高，胡諐斯义？言天高听卑而报施无爽，何故爽于斯义而不与仁乎？毛诗曰：谓天盖高，不敢不局。史记，子韦曰：天高听卑。履信曷凭？思顺何寘？周易曰：履信思乎顺。毛苌诗传曰：寘，置也。年在中身，疢维痁伤阎疾。尚书曰：文王受命惟中身。左氏传曰：齐侯疥，遂痁。杜预曰：痁，疟疾也。视死如归，临凶若吉。吕氏春秋曰：遗生行义，视死如归。药剂弗尝，祷祀非恤。魏都赋曰：药剂有司。论语，子曰：丘之祷久矣！傃幽告终，怀和长毕。呜呼哀哉！傃，向也。礼记曰：幽则有鬼神。孙卿子曰：死，人之终也。
　　敬述靖节，式尊遗占。汉书曰：陈遵口占作书。占，谓口隐度其事，令人书也。存不愿丰，没无求赡。省讣却赙，轻哀薄敛。礼记曰：凡讣于其君，云某臣死。郑玄曰：讣，或作赴，至也。臣死，使人至君所告之也。周礼曰：丧则令赙补之。郑玄曰：谓赙丧家补助不足。遭壤以穿，旋葬而窆。呜呼哀哉！河图考钩曰：有壤者可穿。礼记，孔子曰：敛手足形，还葬而无椁，称其财，斯之谓礼。说文曰：窆，葬下棺也。
　　深心追往，远情逐化。庄子曰：既化而生，又化而死。自尔介居，及我多暇。汉书，陈余说武臣曰：将军独介居河北。孙卿子曰：其为人也多暇日者，其出入不远。伊好之洽，接阎邻舍。宵盘昼憩，非舟非驾。毛苌诗传曰：憩，息也。念昔宴私，举觞相诲。毛诗曰：诸父兄弟，备言燕私。独正者危，至方则碍。孙卿子曰：方则止，圆则行。哲人卷舒，布在前载。西征赋曰：蘧与国而卷舒。西京赋曰：多识前世之载。取鉴不远，吾规子佩。毛诗曰：殷鉴不远。尔实愀然，中言而发。礼记曰：孔子愀然作色而对。违众速尤，迕风先蹷。班固汉书述曰：疑殆匪阙，违众忤世，浅为尤悔，深作敦害。韩诗外传曰：草木根荄浅，未必橛也；飘风与，暴雨隧，则橛必先矣。身才非实，荣声有歇。言身及才不足为实，荣华声名有时而灭。恐己恃才以傲物，凭宠以陵人，故以相诫也。叡音永矣，谁箴余阙？呜呼哀哉！尔雅曰：永，远也。左氏传，魏绛曰：百官箴王阙。仁焉而终，智焉而毙。应劭风俗通曰：传云：五帝圣焉死，三王仁焉死，五伯智焉死。黔娄既没，展禽亦逝。皇甫谧高士传曰：黔娄先生死，曾参与门人来吊。曾参曰：先生终，何以为谥？妻曰：以康为谥。曾子曰：先生存时，食不充虚，衣不盖形；死则手足不敛，傍无酒肉。生不得其美，死不得其荣，何乐于此而谥为康哉？妻曰：昔先君尝欲授之国相，辞而不为，是所以有余贵也；君尝赐之粟三十锺，先生辞不受，是其有余富也。彼先生者，甘天下之淡味，安天下之卑位，不戚戚于贫贱，不遑遑于富贵，求仁而得仁，求义而得义，其谥为康，不亦宜乎也！展禽，柳下惠也。论语，柳下惠为士师。郑玄曰：柳下惠，鲁大夫也。展禽食采柳下，谥曰惠。其在先生，同尘往世。同尘，已见上文。旌此靖节，加彼康惠。呜呼哀哉！康，黔娄；惠，柳下惠也。
　　文选考异
　　注「说文曰璇」　袁本、茶陵本「璇」作「琁」，是也。
　　注「韩诗外传曰」下至「何患无士乎」　袁本无此注，茶陵本有。案：疑茶陵复出，尤所见与之同耳。盖本是「无足而至已见上文」，袁因已见五臣而删削此句。
　　注「岂宴栖末景」　袁本、茶陵本「岂」作「堂」。案：「堂」亦非也，当作「赏」。
　　注「亲探井臼」　茶陵本「探」作「操」，是也。袁本亦讹。
　　注「田对曰」　案：「田」字不当有。各本皆衍。
　　注「亦为亲也」　袁本、茶陵本「亦」作「以」，是也。
　　注「劬」　袁本、茶陵本作「音劬」二字，在注中「履头也」下，是也。
　　注「刘劭集有酒德颂」　何校「劭」改「灵」。陈云「劭」，「伶」误。案：「灵」是也，说见前。又褚渊碑文作「伶」，亦非。
　　注「得黄金百斤」　案：「斤」字不当有，「百」与「诺」协韵。茶陵本作「两」，亦衍。袁本此节注并入五臣，亦作「两」。然则五臣妄增之也。汉书无，今史记衍「斤」字，尤依之改，非。又案：袁本错「善注同」三字在「贞夷粹温」句五臣注下，更为误中之误。
　　注「列士怀植散羣」　袁本「怀」作「坏」，是也。茶陵本亦误「怀」。此所引田子方文。
　　注「范晔后汉书曰论」　袁本「曰论」作「论曰」，是也。茶陵本亦误倒。
　　注「孟子曰」下至「君子不由也」　袁本、茶陵本无此二十字。案：此因已见五臣而节去，尤添之为是。
　　敬述靖节　案：「靖」当作「清」。袁本云善作「靖」。茶陵本云五臣作「清」。各本所见皆传写误。此下八句叙述薄葬，必是「清节」无疑。至末「旌此靖节」方说其谥，相涉致讹，并非善如此。
　　注「讣或作赴」　袁本、茶陵本「或」下有「皆」字。案：有者是也。此所引杂记上注文，尤误删。
　　注「敛手足形」　袁本、茶陵本「手」作「首」，是也。案：尤误改。
　　至方则碍　袁本、茶陵本「碍」作「阂」。案：此盖尤改之，未必是也。
　　注「未必橛也」　袁本「橛」作「撅」，下同，是也。茶陵本亦误「橛」。案：正文作「蹷」，或尚有「蹷」、「撅」异同之注。
　　注「飘风与」　案：「与」当作「兴」。各本皆讹。
　　注「百官箴王阙」　何校重「官」字，是也。各本皆脱。
　　注「妻曰昔先」　袁本、茶陵本「先」下有「生」字，是也。
　　宋孝武宣贵诔并序　沈约宋书曰：孝武殷淑仪薨，追进为贵妃，班亚皇后，谥曰宣。谢庄为诔。
　　　谢希逸
　　惟大明六年夏四月壬子，宣贵薨。律谷罢暖，龙乡辍晓。律谷，黍谷也。吹律以暖之，故曰律谷。刘向别录曰：邹衍在燕，有谷寒，不生五谷。邹衍吹律而温之至，生黍。陈留风俗传曰：允吾县者，宋、陈、楚地，故梁国宁陵种龙乡也，出鸣鸡。照车去魏，联城辞赵。史记曰：齐威王与魏惠王会田于郊。魏王问曰：王亦有宝乎？威王曰：无有。魏王曰：若寡人，小国也，尚有径寸之珠，照车前后十二乘者十枚。奈何以万乘之国而无宝乎？又曰：赵惠文王得和氏璧。秦王闻之，使遗赵王书曰：愿以十五城易璧。赵王遂使相如奉璧西入秦。魏文帝与锺大理书曰：不损连城之价。皇帝痛掖殿之既，悼泉途之已宫。埤苍曰：，靖也。风俗通曰：梓宫者，存时所居，缘生事亡，因以为名也。巡步檐而临蕙路，集重阳而望椒风。呜呼哀哉！上林赋曰：步檐周流，长途中宿。西都赋曰：后宫则有兰林蕙草。楚辞曰：集重阳入帝宫兮，造旬始而观清都。桓子新论曰：董贤女弟为昭仪，居舍号曰椒风。天宠方降，王姬下姻。沈约宋书曰：淑仪生第二皇女。周易曰：在师中吉，承天宠也。毛诗序曰：王姬亦下嫁于诸侯。肃雍揆景，陟屺爰臻。言王姬将降至，而贵遽霣。毛诗曰：曷不肃雍？王姬之车。又曰：陟彼屺兮，瞻望母兮。国轸丧淑之伤，家凝霣庇之怨。穆天子传曰：天子为盛姬谥曰哀淑人。潘岳秦氏从姊诔曰：家失慈覆，世丧母仪。郑玄礼记注曰：庇，覆也。庇或为妣，非也。敢撰德于旗旒，芳庶图于锺万。周易曰：杂物撰德。杨雄元后诔曰：着德太常，注诸旒旌。曹植卞太后诔曰：敢扬厚德，表之旐旌。国语，晋悼公曰：昔克潞之役，秦来图败晋功，魏颗以其身却退秦师于辅氏，亲止杜回。其勋铭于景锺。左氏传曰：九月，考仲子之宫，将万焉。公问羽数于众仲，对曰：天子用八，诸侯用六。公从之。于是初献六羽，始用六佾。其辞曰：
　　玄丘烟因熅，瑶台降芬。列女传曰：契母简狄者，有娀氏之长女也。当尧之时，与其妹娣浴于玄丘之水。有玄鸟衔卵过而坠之，五色甚好。简狄得含之，误而吞之，遂生契焉。楚辞曰：望瑶台之偃蹇兮，见有娀之佚女。高唐渫雨，巫山郁云。高唐赋曰：昔先王游于高唐，梦见一妇人，曰：妾在巫山之阳，高丘之阻，旦为朝云，暮为行雨。诞发兰仪，光启玉度。杨修荀爽述赞曰：其德克明，诞发幼龄。左九嫔武帝纳皇后颂曰：如兰之茂，如玉之莹。光启，已见上文。望月方娥。瞻星比婺。易归藏曰：昔常娥以不死之药犇月。汉书曰：北宫有婺女。星占曰：婺女为既嫁之女也。毓德素里，栖景宸轩。周易曰：君子以振民毓德。刘梁季南碑曰：栖景曜于衡门。处丽絺绤，出懋苹蘩。毛诗曰：葛之覃兮，施于中谷。是刈是获，为絺为绤。又曰：于以采苹，南涧之滨。又曰：于以采蘩，于沼于沚。修诗贲道，称图照言。广雅曰：贲，美也。世本曰：史皇作图。宋忠曰：史皇，黄帝臣也。图，谓画物象也。翼训姒幄，赞轨尧门。列女传曰：涂山氏之女，夏禹娶以为。既生启，涂山独明教训，而致其化焉。史记曰：禹，姒为姓。汉书曰：孝武钩弋赵婕妤，昭帝母也。妊身十四月乃生。上曰：昔闻尧十四月而生，今钩弋亦然，乃命所生门曰尧母门。绸缪史馆，容与经闱。史，三史；经，六经。陈风缉藻，临彖分微，风，国风；彖，易彖。游艺殚数，抚律穷机。艺，六艺；律，六律。踌躇冬爱，怊怅秋晖。楚辞曰：蹇淹留而踌躇。左氏传曰：酆舒问于贾季曰：赵衰、赵盾孰贤？对曰：赵衰冬日之日，赵盾夏日之日。杜预曰：冬日可爱，夏日可畏。楚辞曰：心怊怅以永思。展如之华，寔邦之媛。毛诗曰：展如之人兮，邦之媛也。敬勤显阳，肃恭崇宪。沈约宋书曰：文帝路淑媛生孝武皇帝。卽位，奉尊号皇太后，宫曰崇宪，太后居显阳殿。奉荣维约，承慈以逊。逮下延和，临朋违怨。祚灵集祉，庆蔼迎祥。毛诗曰：既受帝祉，施于孙子。郑玄礼记注曰：高辛氏之世，玄鸟遗卵，娀女简狄吞而生契。后王以为媒官嘉祥而立其祠焉。潘尼上巳日会天渊池诗曰：外迎休祥，内和天人。皇胤璇式，帝女金相。式，法也。言皇之胤嗣，如玉之有法也。沈约宋书曰：淑仪生始平王子鸾、晋陵王子云。帝女，已见上文。左氏传，祈招之诗云：式如玉，式如金。毛诗曰：追琢其章，金玉其相。毛苌曰：相，质也。联跗齐颖，接蕚均芳。毛诗曰：棠棣之华，蕚不韡韡。郑玄曰：承华者蕚，不当作跗。蕚，足也。以蕃以牧，烛代辉梁。汉书曰：文帝立武为代王，参为梁王。视朔书氛，观台告祲。左氏传曰：公既视朔，遂登观台以望而书，礼也。周礼曰：视祲掌十辉之法。郑玄曰：阴阳气相侵渐以成灾也。八颂扃和，六祈辍渗。周礼曰：占人掌占龟，以八筮占八颂，以视吉凶。郑玄曰：以八筮占八颂，谓将卜八事先以筮筮之。言颂者，同于龟占。周礼曰：太祝掌六祈，以同鬼神示：一曰类，二曰造，三曰禬，四曰禜，五曰攻，六曰说。渗，谓渗漉，喻祉福也。衡緫灭容，翚翟毁衽。包咸论语注曰：衡，轭也。周礼曰：王后之五路，重翟锡面朱緫，厌翟勒面缋緫，安车雕面鹥緫，皆有容盖。郑司农曰：緫着马勒，直两耳与两镳。容，谓幨车也。周礼曰：司服掌王后之六服；袆服、褕狄、阙狄、鞠衣、展衣、褖衣。郑玄曰：狄当为翟。翟，雉名也。袆，衣画翚者也。说文曰：衽，衣衿也。掩彩瑶光，收华紫禁。呜呼哀哉！宋孝武伤宣贵拟汉武李夫人赋曰：閟瑶光之密陛，宫虚梁之余阴。又袁伯文美人赋曰：居瑶光之严奥，御象席之琼珍。并以瑶光为殿名。盖贵妃之所处也。王者之宫，以象紫微，故谓宫中为紫禁。
　　帷轩夕改，軿辂晨迁。刘熙释名曰：容车，妇人所载小车也，其盖施帷，所以隐蔽其形容也。列女传，齐孝孟姬曰：妾闻后踰阈，必乘安车辎軿。苍颉篇曰：軿，衣车也。离宫天邃，别殿云悬。西都赋曰：徇以离宫别寝。灵衣虚袭，组帐空烟。寡妇赋曰：瞻灵衣之披披。郑玄礼记注曰：袭，重衣也。长门赋曰：张罗绮之幔帷，垂楚组之连纲。巾见余轴，匣有遗弦。呜呼哀哉！巾，巾箱也。匣，琴匣也。
　　移气朔兮变罗纨，白露凝兮岁将阑。阑，犹晚也。庭树惊兮中帷响，金釭暧兮玉座寒。夏侯湛有金釭灯赋。暧，不明也。易是类谋曰：假威出座玉床。纯孝擗其俱毁，共气摧其同栾。纯孝、共气，谓皇子也。左氏传，君子曰：颖考叔，纯孝也。孝经曰：擗踊哭泣，哀以送之。郑玄孝经注曰：毁瘠羸瘦，孝子有之。吕氏春秋曰：父母之于子也，子之于父母也，一体而分形，同血气而异息。毛诗曰：庶见素冠兮，棘人栾栾兮。仰昊天之莫报，怨凯风之徒攀。毛诗曰：欲报之德，昊天罔极。毛诗曰：凯风，美孝子也。茫昧与善，寂寥余庆。淮南子曰：茫茫昧昧，从天之道。与善，已见上文。周易曰：积善之家，必有余庆。丧过乎哀，棘实灭性。丧过，见上文。孝经曰：毁不灭性。世覆冲华，国虚渊令。呜呼哀哉！牵秀四言诗曰：坤德尚冲。毛诗曰：秉心塞渊。
　　题凑既肃，龟筮既辰。吕氏春秋曰：题凑之至，棺椁数袭。汉书音义，韦昭曰：题，头也。头凑，以头内向，所以为固。阶撤两奠，庭引双輴。仪礼曰：属引彻奠乃祖。郑玄曰：属，着也。引，所以引柩车也。在輴曰绋。又，礼记注曰：輴，殡车也。维慕维爱，曰子曰身。沈约宋书曰：孝武大明六年，淑仪薨。又曰：大明六年，子云薨。潘岳妹哀辞曰：庭祖两柩，路引双●。尔身尔子，永与世辞。恸皇情于容物，崩列辟于上旻。司马彪汉书曰：根车旋载容衣。崇徽章而出寰甸，照殊策而去城闉。呜呼哀哉！郑玄礼记注曰：徽，旌旗也。又曰：旌，葬乘车所建也。毛苌诗传曰：章，旒也。蔡邕独断曰：以策书诔其行而赐之也。谷梁传曰：寰内诸侯，非天子之命不得出会。尚书曰：五百里甸服。孔安国曰：规方千里之内，谓之甸服。说文曰：闉，城曲重门也。
　　经建春而右转，循阊阖而径渡。河南郡境界簿曰：洛阳县东城第一建春门。楚辞曰：历太皓以右转。晋宫阁铭曰：洛阳城阊阖门。楚辞曰：凌天池而径渡。旌委郁于飞飞，龙逶迟于步步。毛诗曰：周道逶迟。锵楚挽于槐风，喝边箫于松雾。锵，鸣声也。楚，辛楚也。广雅曰：喝，嘶喝也。边箫，箫声远也。涉姑繇而环回，望乐池而顾慕。呜呼哀哉！穆天子传曰：天子西征至玄池之上，乃奏乐三日而终，是曰乐池。盛姬亡，天字乃殡姬于谷丘之庙，葬于乐池之南。天子乃周姑繇之水，以圜丧车。郭璞曰：繇音姚。
　　晨辒于昆解凤，晓盖俄金。葬讫，故车解凤饰。盖，斜金爪也。汉书曰：载霍光尸以辒辌车。如淳曰：辒辌车形广大，有羽饰。甘泉赋曰：乃登夫凤凰。然羽饰则凤凰也。杜延年奏曰：载霍光柩以辌车，以辒车为倅也。臣瓒曰：秦始皇崩，秘其丧，载以辒辌车，百官奏事如故。此不得是轜车类也。然辒车吉仪，瓒说是也。桓谭新论曰：乘舆凤凰盖，饰以金玉。蔡邕独断曰：凡乘舆皆羽盖，金华爪。郑玄诗笺曰：俄，倾也。山庭寝日，隧路抽阴。黄图曰：陵冢为山。郑玄周礼注曰：隧，墓道也。重扃閟兮灯已黯，中泉寂兮此夜深。哀永逝曰：户阖兮灯灭，夜何时兮复晓！销神躬于壤末，散灵魄于天浔。许慎淮南子注曰：浔，涯也。响乘气兮兰驭风，德有远兮声无穷。言惠问乘四气而靡穷，其芳誉驭六风而弥远。呜呼哀哉！
　　文选考异
　　注「而温之至生黍」　案：「之」字不当有。各本皆衍。
　　天宠方降　袁本、茶陵本「降」作「隆」，是也。何校改「隆」。案：此尤本误字。
　　注「敢扬厚德表之旐旌」　袁本、茶陵本「厚」作「后」，「旐」作「旒」。案：此尤校改之也。
　　处丽絺绤　茶陵本云五臣作「绤」。袁本云善作「」。案「」卽「绤」别体字。此及注皆尤所改耳。
　　视朔书氛　茶陵本云五臣作「氛」。袁本云善作「气」。案：此亦尤所改。
　　注「为紫禁」　袁本、茶陵本「禁」下有「禁密奥又谓之岩奥」八字。案：此尤校删之也。
　　注「徇以离宫别寝」　袁本、茶陵本无「别寝」二字。案：此尤校添之也。
　　注「毛诗曰凯风」　陈云「诗」下脱「序」字，是也。各本皆脱。
　　注「司马彪汉书曰」　袁本、茶陵本「汉」上有「续」字，是也。
　　循阊阖而径渡　案：「渡」当作「度」，注同。袁本云善作「渡」。茶陵本云五臣作「度」。各本所见皆传写误。
　　注「乃奏乐三日而终」　袁本、茶陵本无「而」字。
　　注「瓒说是也」　袁本、茶陵本「也」下有「辌力强切」四字，是也。
　　　哀上
　　
　　哀永逝文
　　潘安仁
　　启夕兮宵兴，悲绝绪兮莫承。启夕，将启殡之前夕也。仪礼曰：既夕哭，请启期，告于殡，宿兴。绪，胤绪也。思玄赋曰：王肆侈于汉庭，卒衔恤而绝绪。俄龙轜兮门侧，嗟俟时兮将升。仪礼曰：迁于祖，用轴。郑玄曰：轴，輁轴也。天子画之以龙。说文曰：轜，丧车也。嫂侄兮慞惶，慈姑兮垂矜。尔雅曰：妇称夫之母曰姑。闻鸣鸡兮戒朝，咸惊号兮抚膺。陈琳武军赋曰：启明戒旦，长庚告昏。列子曰：抚膺而恨。逝日长兮生年浅，忧患众兮欢乐尠。彼遥思兮离居，叹河广兮宋远。毛诗序曰：河广，宋襄公母归于卫，思而不止，故作此诗也。诗曰：谁谓河广？一苇杭之；谁谓宋远？跂予望之。今奈何兮一举，邈终天兮不反！天地之道，理无终极。今云终天不反，长逝之辞。
　　尽余哀兮祖之晨，扬明燎兮援灵輴。祖及輴车，并已见上文。仪礼曰：宵设燎于门内之右。郑玄曰：为哭者为明。彻房帷兮席庭筵，举酹觞兮告永迁。礼记曰：士殡帷之。仪礼曰：商祝御柩，乃祖。布席，乃奠。礼记曰：祖于庭。说文曰：酹，餟祭也。字林曰：以酒沃地曰酹。凄切兮增欷，俯仰兮挥泪。想孤魂兮眷旧宇，视焂忽兮若髣。徒髣兮在虑，靡耳目兮一遇。停驾兮淹留，徘徊兮故处。周求兮何获？引身兮当去。
　　去华辇兮初迈，马回首兮旋斾。风泠泠兮入帷，云霏霏兮承盖。班婕妤自伤赋曰：广室阴兮帷幄暗，房栊虚兮风泠泠。楚辞曰：云霏霏兮承宇。鸟俛翼兮忘林，鱼仰沫兮失濑。怅怅兮迟迟，遵吉路兮凶归。思其人兮已灭，览余迹兮未夷。毛苌诗传曰：夷，灭也。昔同涂兮今异世，忆旧欢兮增新悲。谓原隰兮无畔，谓川流兮无岸。望山兮寥廓，临水兮浩汗。视天日兮苍茫，面邑里兮萧散。匪外物兮或改，固欢哀兮情换。嗟潜隧兮既敞，将送形兮长往。隧，已见上文。委兰房兮繁华，袭穷泉兮朽壤。贾逵国语注曰：袭，还也。
　　中慕叫兮擗摽，之子降兮宅兆。擗摽，已见上文。孝经曰：卜其宅兆而安厝之。抚灵榇兮诀幽房，棺冥冥兮埏窈窕。杜预左氏传注曰：榇，亲身之棺。声类曰：埏，墓隧也。户阖兮灯灭，夜何时兮复晓？司马彪续汉书，张奂遗令曰：地底冥冥，长无晓期。归反哭兮殡宫，声有止兮哀无终。左氏传曰：不反哭于寝，故不曰薨。杜预注曰：自墓反虞于正寝，所谓反哭于寝也。释名曰：于西壁下涂之曰寝。仪礼曰：遂适殡宫。是乎非乎何皇？趣一遇兮目中。汉书曰：孝武李夫人卒，悲感作诗曰：是邪？非邪？立而望之，偏何姗姗其来迟！郑玄毛诗笺曰：皇之言暀也。又曰：暀，往也。东观汉记，世祖曰：虏在吾目中。既遇目兮无兆。曾寤寐兮弗梦。既顾瞻兮家道，长寄心兮尔躬。周易曰：夫夫妇妇而家道正。
　　重曰：已矣！此盖新哀之情然耳。渠怀之其几何？庶无愧兮庄子。庄子曰：庄子妻死，惠子吊之，则方箕踞鼓盆而歌。惠子曰：与人居长，子老身死，不哭亦足矣。又鼓盆而歌，不已甚乎？庄子曰：不然，是其始死也，我独而能无概。然察其始，而本无生；非徒无生，而本无形；非徒无形，而本无气。人且偃然寝于巨室，而我噭噭随而哭之，自以为不通乎命，故止。
　　文选考异
　　注「说文曰轜」　案「轜」当作「●」。各本皆讹。此在车部作「輀」，「●」卽「輀」别体字。袁本正文作「輀」，盖五臣改，失着校语。茶陵本作「轜」，亦「●」之讹耳。
　　嫂侄兮慞惶　茶陵本「慞惶」作「章偟」，云五臣作「慞惶」。袁本云善作「章偟」。案：此以五臣乱善，非。
　　注「陈琳武军赋曰」　何校「军」改「库」，是也。各本皆讹。
　　注「于西壁下涂之曰寝」　袁本、茶陵本「寝」作「殡」，是也。
　　是乎非乎何皇　袁本、茶陵本「皇」作「遑」。案：此善「皇」、五臣「遑」，失着校语。
　　注「我独而能无概然」　袁本、茶陵本「而」作「何」，是也。
　　文选卷第五十八
　　
　　哀下碑文上
　　　哀下
　　宋文皇帝元皇后哀策文沈约宋书曰：文帝袁皇后讳齐妫，陈郡人，左光禄大夫敬公湛之庶女也。适太祖，生太子劭。上待后礼甚笃。及崩于显阳殿，诏前永嘉太守颜延年为哀策文。
　　颜延年
　　惟元嘉十七年七月二十六日，大行皇后崩于显阳殿，周书曰：谥者行之迹，是以大行受大名，细行受细名。风俗通曰：皇帝新崩，未有定谥，故揔其名曰大行皇帝。行，下孟切。粤九月二十六日，将迁座于长宁陵，礼也。龙輁纚离綍，容翟结骖。龙輁，凶饰也。容翟，吉仪也。仪礼曰：迁于祖，用轴。郑玄曰：迁徙于祖庙也。轴，輁轴也。轴状如转辚，刻两头为轵。輁，状如长床，穿桯前后着金而开轴焉，天子画之以龙也。桯，余征切。韩诗：纚，系也。郑玄仪礼注曰：引棺在輴车曰綍，甫物切。刘熙释名曰：容车，妇人所载小车也，其盖施帷，所以隐蔽其形容。曹植宣后诔表曰：容车饰驾，以合北辰。周礼曰：王后之五路，重翟锡面朱緫，厌翟勒面缋緫，皆有容盖。郑司农云：容，谓幨车也。郑玄曰：盖，如今小车盖也。王逸楚辞注曰：结，连也。连骖，言将行也。郑玄诗笺曰：骖，两騑。皇涂昭列，神路幽严。皇涂，古制，故曰昭列。神路，凶饰，故曰幽严。皇帝亲临祖馈，躬瞻宵载。周礼曰：丧祝掌大丧，祖饰棺乃载。郑玄曰：祖，为行始也。其序载而后饰。白虎通曰：始载于庭，轜车辞祖祢也。饰遗仪于组旒，沦徂音乎珩行佩。毛诗曰：素丝组之。郑玄曰：以素丝为缕，缝之旌旗，以为文饰。旌旗以铭功也。杨雄元后诔曰：着德太常，注诸旒旌。尚书大传曰：太师奏鸡鸣，后夫人鸣佩玉于房中，告去。毛诗：杂佩以赠之。毛苌诗传曰：佩有珩璜琚瑀。琚音居。瑀音禹。悲黼筵之移御，痛翚褕以招之重晦。周礼曰：大朝觐，王设次席黼纯。又，内司服掌王后之六服，袆衣褕狄。郑玄曰：袆，衣画翚者也；褕，画鹞者也。褕与鹞，并以招切。降舆客位，撤奠殡阶。降舆，谓祖载之时柩降于车也。仪礼曰：主人入祖乃载。郑玄曰：举柩却下而载之。礼记曰：殡于客位，祖于庭。仪礼曰：属引彻奠乃祖。郑玄曰：属，着也。引，柩车也。礼记曰：周人殡于西阶之上，则犹宾之。乃命史臣，累德述怀。郑司农周礼注曰：诔，谓积累生时德行，赐之命，为其辞也。其辞曰：
　　伦昭俪升，有物有凭。言天地未分之前，已明伦匹之义，又升伉俪之道，皆有物象，有所依凭。毛诗曰：天生蒸民，有物有则。郑玄曰：有物象也。左氏传曰：石言于晋魏榆。师旷曰：石不能言，或凭焉。剧秦美新曰：上览古在昔有凭应而尚缺。圆精初铄，方祇始凝。言天地始分也。吕氏春秋曰：天道圆，地道方。何以说天道之圆也？精气一上一下，圜周复杂，无所稽留，故曰天道圆。何以说地道之方也？万物殊类形，皆有分职，不能相为，故曰地道方。郭璞方言注云：铄，言光明也。淮南子曰：清阳薄靡而为天，重浊凝滞而为地。昭哉世族，祥发庆膺。祥发，犹发祥也。毛诗曰：长发其祥。庆膺，犹膺庆也。幽通赋曰：王者膺庆于所感。秘仪景冑，图光玉绳。秘其令仪而生景冑，图其容光而升玉绳也。广雅曰：图，度也。沈约宋书曰：宋有玉绳殿。昌晖在阴，柔明将进。尚书曰：邦乃其昌。孔安国曰：昌，盛也。周易曰：坤，阴物也。又曰：坤，妻道也。又曰：顺而丽乎大明，柔进而上行。率礼蹈和，称诗纳顺。南都赋曰：率礼无违。论语曰：礼之用，和为贵。史记曰：陆贾时称诗、书。毛诗曰：于以采苹。又曰：于以采藻。郑玄毛诗笺曰：苹之言宾，藻之言澡。妇人之行，尚柔顺，自洁清，故取名以为戒。礼记曰：妇顺者，顺于舅姑，和于室人，而后当于夫也。爰自待年，金声夙振。左氏传曰：叔姬归于纪。杜预曰：至是归者，待年于父母国也。孟子曰：孔子之谓集大成也者，金声而玉振。亦既有行，素章增绚。毛诗曰：女子有行，远父母兄弟。论语曰：子夏问曰：巧笑倩兮，美目盼兮，素以为绚兮，何谓也？子曰：绘事后素。曰：礼后乎？马融曰：绚，文貌也。
　　象服是加，言观维则。毛诗曰：象服是宜。又曰：言观其旗。又曰：柔嘉维则。俾我王风，始基嫔德。毛诗曰：覆俾我悖。尚书曰：厘降二女于妫汭，嫔于虞。惠问川流，芳猷渊塞。蔡邕袁公夫人碑曰：义方之训，如川之流。毛诗曰：仲氏任只，其心塞渊。方江泳汉，载谣南国。毛诗序曰：文王之道，被于南国，江、汉之域，无思犯礼。毛诗曰：汉之广矣，不可泳思。江之永矣，不可方思。毛苌曰：方，泭也。伊昔不造，鸿化中微。谓少帝之时。陆机诗曰：伊昔有皇。毛诗曰：闵予小子，遭家不造。东都赋曰：鸿化惟神。鲁灵光殿赋曰：遭汉中微。用集宝命，仰陟天机。谓文帝卽位也。尚书曰：用集大命。又曰：无坠天之降宝命。天机，喻帝位也。尚书考灵耀曰：璇玑玉衡，以齐七政。尚书为此玑。曹植秋胡行曰：歌以永言，大魏承天玑。然玑与机同也。释位公宫，登曜紫闱。左氏传，子朝曰：诸侯释位，以间王室。礼记曰：古者妇人先嫁三月，祖庙未毁，教于公宫。魏明帝苦寒行曰：修德乎紫闱，八月自怀柔。钦若皇姑，允迪前徽。尚书曰：钦若昊天。尔雅曰：妇称夫之母曰姑。尚书曰：允迪厥德。孝达宁亲，敬行宗祀。毛诗曰：归宁父母。毛苌曰：父母在，则有时归宁。毛诗序曰：夫人可以奉祭祀，则不失职矣。进思才淑，傍综图史。毛诗序曰：关雎乐得淑女，思进贤才。王肃周易注曰：综，理事也。班婕妤自伤赋曰：陈女图以镜鉴，顾女史而问诗。发音在咏，动容成纪。国语，伶州鸠曰：咏之以中音。孟子曰：动容周旋中礼者，盛德之至也。成纪，见下注。壸政穆宣，房乐韶理。尔雅曰：宫中巷谓之壸。礼记曰：古者天子后立于宫，以听天下之内治。方言曰：穆，信也。仪礼曰：有房中之乐。郑玄曰：弦歌周南、召南之诗。房中者，后夫人讽诵以事君子。礼记曰：韶，继也。如淳汉书注曰：今乐家五日一习乐，为理乐也。坤则顺成，星轩润饰。韩诗曰：淑女奉顺坤德，成其纪纲。周易曰：坤，顺也。汉书曰：轩辕，黄龙体。前大星，女主象也。德之所届，惟深必测。尚书曰：惟德动天，无远弗届。卞兰太子颂表曰：道无深而不测，术无细而不敷。下节震腾，上清朓侧。言后道得宜，卽地安静而月合度也。汉书，李寻曰：月者，众阴之长，后之象。春秋感精符曰：月者，阴之精，地之理也。国语曰：幽王二年，三川皆震，毛诗曰：百川沸腾，山冢崒崩。尚书五行传曰：晦日而月见西方，谓之朓；朔而月见东方，谓之侧匿。郑玄曰：朓，犹条达也。条达，行疾貌。侧匿，犹缩懦，行迟貌。有来斯雍，无思不极。毛诗曰：有来雍雍。又曰：无思不服。孔安国尚书传曰：极，中也。谓道辅仁，司化莫晣之逝切。牵秀四言诗曰：干道辅仁，坤德尚冲。思玄赋曰：死生错而不齐，虽司命其不晣。说文曰：昭晣，明也。象物方臻，视视祲告沴零细切。周礼曰：凡乐六变而致象物。郑玄曰：象物，有象在天，所谓四灵也。非德之和，则不至也。周礼曰：视祲。郑玄曰：祲，陰陽氣相漸成祥也。汉书曰：气相伤谓之沴，临莅不和意也。太和既融，收华委世。太和，谓太平也。法言曰：或问太和，曰：其在唐、虞、成周也。李轨曰：天下太和。蔡邕释诲曰：皇道惟融，帝猷丕显。广雅曰：融，朗也。委世，弃世也。兰殿长阴，椒涂弛卫。呜呼哀哉！汉武故事曰：帝以七月七日旦生于猗兰殿。汉书仪曰：皇后称椒房，椒涂室，亦取温暖除恶气也。
</div>
    <div class="pagination">
<a href="文选_page96.html">上一页</a><span>...</span><a href="文选_page92.html">92</a><a href="文选_page93.html">93</a><a href="文选_page94.html">94</a><a href="文选_page95.html">95</a><a href="文选_page96.html">96</a><span class="current-page">97</span><a href="文选_page98.html">98</a><a href="文选_page99.html">99</a><a href="文选_page100.html">100</a><a href="文选_page101.html">101</a><a href="文选_page102.html">102</a><a href="文选_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
