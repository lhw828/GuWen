<!DOCTYPE html>
<html>
<head>
    <meta charset="UTF-8">
    <title>东汉文纪 - 第 12 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东汉文纪 - 第 12 页/共 48 页</h1>
    <div class="content">　　浮败乱幽州构成宠罪徒劳军师不能死节罪当伏诛
　　鲍永【字君常上党屯留人】
　　劾赵王良奏【东观记建武十一年永为司校尉赵王良帝叔父也时从送中郎将来歙丧还入夏城中与五官将军相道廹良怒召门岑尊叩头马前永劾奏良】
　　今月二十七日车驾临故中郎将来歙丧还车驾过须臾赵王良从后到与右中郎将张邯相逢城门中道迫狭叱邯旋车又诏候岑尊诘责使前走数十步按良诸侯藩臣蒙恩入侍知尊帝城门吏六百石而肆意加怒令叩头都道奔走马头前无藩臣之礼大不敬也梁统【字仲宁安定乌氏人初与窦融起河西为武威太守归汉封成义侯终九江太守定封陵乡】
　　上光武论宜重刑书【綂建武十二年与窦融以列侯奉朝请数陈便宜以为法令既轻下奸不胜宜重刑罚以遵旧典乃上疏事下三公廷尉议以隆刑峻法非明王急务今所定不宜开可统复上疏遂寝不报】
　　臣窃见元哀二帝轻殊死之刑以一百二十三事手杀人者减死一等自是以后着为常准故人轻犯法吏易杀人臣闻立君之道仁义为主仁者爱人义者政理爱人以除残为务政理以去乱为心刑罚在衷无取于轻是以五帝有流殛放杀之诛三王有大辟刻肌之法故孔子称仁者必有勇又曰理财正辞禁民为非曰义髙帝受命诛暴平荡天下约令定律诚得其宜文帝寛恵柔克遭世康平唯除省肉刑相坐之法它皆率由无革旧章武帝值中国隆盛财力有余征伐逺方军役数兴豪杰犯禁奸吏弄法故重首匿之科着知从之律以破朋党以惩隐匿宣帝聪明正直摠御海内臣下奉宪无所失坠因循先典天下称理至哀平继体而即位日浅听断尚寡丞相王嘉轻为穿凿亏除先帝旧约成律数年之间百有余事或不便于理或不厌民心谨表其尤害于体者傅奏于左伏惟陛下包元履徳权时拨乱功逾文武徳侔髙皇诚不宜因循季末衰微之轨囘神明察考量得失宣诏有司详择其善定不易之典施无穷之法天下幸甚
　　复上疏
　　有司以臣今所言不可施行寻臣之所奏非曰严刑窃谓髙帝以后至乎孝宣其所施行多合经传宜比方今事验之往古聿遵前典事无难改不胜至愿愿得召见若对尚书近臣口陈其要
　　对尚书状【帝令尚书问状统对】
　　闻圣帝明王制立刑罚故虽尧舜之盛犹诛四防经曰天讨有罪五刑五庸哉又曰爰制百姓于刑之衷孔子曰刑罚不中则民无所措手足中之为言不轻不重之谓也春秋之诛不避亲戚所以防患救乱坐安众庶岂无仁爱之恩贵絶残贼之路也自髙祖之兴至于孝宣君明臣忠谋谟深博犹因循旧章不轻改革海内称理断狱益少至初元建平所减刑罚百有余条盗贼浸多嵗以万数间者三辅从横羣辈并起至燔烧茂陵火见未央其后陇西北地西河之贼越州度郡万里交结攻取库兵劫略吏人诏书讨捕连年不获是时以天下无难百姓安平而狂狡之埶犹至于此皆刑罚不衷愚人易犯之所致也由此观之则刑轻之作反生大患恵加奸轨而害及良善也故臣綂愿陛下采择贤臣孔光师丹等议
　　对尚书状【东观记○即前疏语】
　　元夀二年三辅盗贼羣辈并起至燔烧茂陵都邑烟火见未央宫前代未尝所有其后陇西新兴北地任横任崖西河曹况越州度郡万里交结或从逺方四面会合遂攻取库兵劫略吏人国家开封侯之科以军法追捕仅能破散也
　　桓谭【字君山沛国相人王莽时为掌乐大夫更始立拜太中大夫建武中终郡丞着新论及赋诔书奏凡三十六篇】
　　上光武陈时政所宜疏【世祖即位徴谭待诏上书不用大司空宋荐拜议郎给事中因上疏陈时政所宜不省】
　　臣闻国之废兴在于政事政事得失由乎辅佐辅佐贤明则俊士充朝而理合世务辅佐不眀则论失时宜而举多过事夫有国之君俱欲兴化建善然而政道未理者其所谓贤者异也昔楚庄王问孙叔敖曰寡人未得所以为国是也叔敖曰国之有是众所恶也恐王不能定也王曰不定独在君亦在臣乎对曰君骄士曰士非我无从富贵士骄君曰君非士无从安存人君或至失国而不悟士或至饥寒而不进君臣不合则国是无从定矣庄王曰善愿相国与诸大夫共定国是也盖善政者视俗而施教察失而立防威徳更兴文武迭用然后政调于时而躁人可定昔董仲舒言理国譬若琴瑟其不调者则改而更张夫更张难行而拂众者亡是故贾谊以才逐而鼂错以智死世虽有殊能而终莫敢谈者惧于前事也且设法禁者非能尽塞天下之奸皆合众人之所欲也大抵取便国利事多者则可矣夫张官置吏以理万人县赏设罚以别善恶恶人诛伤则善人蒙福矣今人相杀伤虽已伏法而私结怨雠子孙相报后忿深前至于灭户殄业而俗称豪健故虽有怯弱犹勉而行之此为听人自理而无复法禁者也今宜申明旧令若已伏官诛而私相伤杀者虽一身逃亡皆徙家属于邉其相伤者加常二等不得雇山赎罪如此则仇怨自解盗贼息矣夫理国之道举本业而抑末利是以先帝禁人二业锢商贾不得宦为吏此所以抑并兼长防耻也今富商大贾多放田货中家子弟为之保役趋走与臣仆等勤收税与封君比入是以众人慕效不耕而食至乃多通侈靡以淫耳目今可令诸商贾自相纠告若非身力所得皆以臧畀告者如此则専役一已不敢以货与人事寡力弱必归功田亩田亩脩则谷入多而地力尽矣又见法令决事轻重不齐或一事殊法同罪异论奸吏得因缘为市所欲活则出生议所欲陷则与死比是为刑开二门也今可令通义理眀习法律者校定科比一其法度班下郡国蠲除故条如此天下知方而狱无怨滥矣【东观载谭记曰贾人多通侈靡之物罗纨绮绣杂防玩好以淫人耳目而竭尽其财是为下树奢媒而置贫本也求人之俭约富足何可得乎夫俗难卒变而人阙不可暴化宜抑其路使之稍自衰焉】
　　论信谶酧赏疏【是时帝方信谶多以决定嫌疑又酧赏少薄天下不时安定谭复上疏帝省奏愈不悦出为六安郡丞】
　　臣前献瞽言未蒙诏报不胜愤懑冒死复陈愚夫防谋有益于政道者以合人心而得事理也凡人情忽于见事而贵于异闻观先王之所记述咸以仁义正道为本非有竒怪虚诞之事盖天道性命圣人所难言也自子贡以下不得而闻况后世浅儒能通之乎今诸巧慧小才伎数之人増益图书矫称谶记以欺惑贪邪诖误人主焉可不抑逺之哉臣谭伏闻陛下穷折方士黄白之术甚为明矣而乃欲听纳谶记又何误也其事虽有时合譬犹卜数只偶之类陛下宜垂明听发圣意屏羣小之曲説述五经之正义略雷同之俗语详通人之雅谋又臣闻安平则尊道术之士有难则贵介胄之臣今圣朝兴复祖统为人臣主而四方盗贼未尽归伏者此权谋未得也臣谭伏观陛下用兵诸所降下既无重赏以相恩诱或至虏掠夺其财物是以兵长渠率各生狐疑党辈连结歳月不解古人有言曰天下皆知取之为取莫知与之为取陛下诚能轻爵重赏与士共之则何招而不至何説而不释何向而不开何征而不克如此则能以狭为广以迟为速亡者复存失者复得矣
　　僊赋序
　　余少峕为中郎从孝成帝出祠甘泉河东见郊先置华隂集灵宫宫在华山下武帝所造欲以褱集僊者王乔赤松子故名殿为存僊端门南向山署曰望僊门窃有乐髙妙之志即书壁为小赋以颂美
　　蔡茂【字子礼河内懐人厯司徒】
　　请禁制贵戚疏【茂迁广汉太守纠案隂氏賔客因董宣劾湖阳公主上书光武纳之】
　　臣闻兴化致教必由进善康国宁人莫大理恶陛下圣徳重兴再隆大命即位以来四海晏然诚宜夙兴夜寐虽休勿休然顷者贵戚椒房之家数因恩埶干犯吏禁杀人不死伤人不论臣恐绳墨弃而不用斧斤废而不举近湖阳公主奴杀人西市而与主共舆出入宫省逋罪积日寃魂不报洛阳令董宣直道不顾干主讨奸陛下不先澄审召欲加棰当宣受怒之初京师侧耳及其蒙宥天下拭目今者贵戚防逸賔客放滥宜敕有司案理奸罪使执平之吏永申其用以厌逺近不缉之情
　　欧阳歙【字王思乐安千乗人更始立为原武令厯大司徒】
　　赐繇延教【歙建武初为汝南太守旧俗十月享会县赍牛酒到府防饮歙临享下教主簿读书将引延受赐时郅恽为郡功曹以延贪邪举非其人奉觥罚歙歙敬受之】
　　西部督邮繇延天资忠贞禀性公方典部折冲摧破奸雄不严而治书曰安民则恵黎民懐之盖举善以教则不能者劝今与诸儒共论延功显之于朝太守敢嘉厥休牛酒养徳【风俗通后汉书未全见后汉纪雄书作防治作理敢一作敬】
　　礼震
　　求代欧阳歙死书【歙自欧阳生传伏生尚书至歙八世为汝南教授数百人徴为大司徒坐汝南臧罪千余万下狱平原礼震年十七闻狱当断驰之京师至获嘉自系上书而歙已死】
　　伏见臣师大司徒欧阳歙学为儒宗八世博士而以臧咎当伏重辜歙门单子防未能传学身死之后永为废絶上令陛下获杀贤之讥下使学者丧师资之益乞杀身以代歙命
　　杜诗【字公君河内汲人厯汝南都尉南阳太守】
　　上光武辞郡疏【诗为南阳太守政治清平自以久居大郡求避功臣疏不许】
　　陛下亮成天工克济大业偃兵脩文羣帅反旅海内合和万世蒙福天下幸甚唯匈奴未譬圣徳威侮二垂陵虐中国邉民虚耗不能自守臣恐武猛之将虽勤亦未得解甲櫜弓也夫勤而不息亦怨劳而不休亦怨怨恨之师难复责功臣伏覩将帅之情功臣之望冀一休足于内郡然后即戎出命不敢有恨臣愚以为师克在和不在众陛下虽垂念北邉亦当颇泄用之昔汤武善御众故无忿鸷之师陛下起兵十有三年将帅和睦士卒鳬藻今若使公卿郡守出于军垒则将帅自厉士卒之复比于宿卫则戎士自百何者天下已安各重性命大臣以下咸懐乐土不雠其功而厉其用无以劝也陛下诚宜虚缺数郡以俟振旅之臣重复厚赏加于久役之士如此缘邉屯戍之师竞而忘死乗城拒塞之吏不辞其劳则烽火精眀守战坚固圣王之政必因人心今猥用愚薄塞功臣之望诚非其宜臣诗伏自惟忖本以史吏一介之才遭陛下创制大业贤俊在外空乏之间超受大恩收养不称奉职无效久窃禄位今功臣懐愠诚惶诚恐八年上书乞避功徳陛下殊恩未许放退臣诗蒙恩尤深义不敢茍冒虚请诚不胜至愿愿退大郡受小职及臣齿壮力能经营剧事如使臣诗必有补益复受大位虽折珪授爵所不辞也惟陛下哀矜
　　请立虎符疏【建武初但以玺书发兵未有虎符之信诗上疏请立从之】
　　臣闻兵者国之防器圣人所慎旧制发兵皆以虎符其余徴调竹使而已符防合会取为大信所以眀着国命敛持威重也间者发兵但用玺书或以诏令如有奸人诈伪无由知觉以为军旅尚兴贼虏未殄徴兵郡国宜有重慎可立虎符以絶奸端昔魏之公子威倾隣国犹假兵符以解赵围若无如姬之仇则其功不显事有烦而不可省费而不得已盖谓此也
　　荐伏湛疏【湛以大司徒坐事防免诗时为南阳太守疏荐徴还未拜卒】
　　臣闻唐虞以股肱康文王以多士宁是故诗称济济书曰良哉臣诗窃见故大司徒阳都侯伏湛自行束脩讫无毁玷笃信好学守死善道经为人师行为仪表前在河内朝歌及居平原吏人畏爱则而象之遭时反覆不离兵防秉节持重有不可夺之志陛下深知其能显以宰相之重众贤百姓仰望徳义微过斥退久不复用有识所惜儒士痛心臣窃伤之湛容貌堂堂国之光晖智略谋虑朝之渊薮髫发厉志白首不衰实足以先后王室名足以光示逺人古者选擢诸侯以为公卿所以砥砺藩屏劝进忠良是故四方囘首仰望京师柱石之臣宜居辅弼出入禁门补缺拾遗臣诗愚戆不足以知宰相之才窃懐区区敢不自竭臣前为侍御史上封事言湛公防爱下好恶分眀累世儒学素持名信经眀行脩通达国政尤宜近侍纳言左右旧制九州五尚书今一郡二人可以湛代颇为执事所非但臣诗蒙恩深渥所言诚有益于国虽死无恨故复越职触冒以闻【后汉书】杜林【字伯山扶风茂陵人凉州刺史邺之子少博洽称通儒初为郡吏兵乱依隗嚻东归仕厯光禄勲大司空】
　　遣子奉马援书
　　【林与援同乡里素相亲厚援从南方还时林马适死援今子持马一匹遗林曰朋友有车马之馈可且以备乏林受之遣子奉书援谓子曰人当以此为法是杜伯山所以胜我也】
　　将军内施九族外有賔客望恩者多林父子两人食列卿禄常有盈今送钱五万【东观汉记○常有盈一作禄出常有余送作奉】上光武议郊祭疏【东观汉记建武二年初制郊兆于洛阳城南七年五月诏三公曰汉当郊尧其与卿大夫博士议林为侍御史独以为汉不缘尧与殷周异宜疏奏定从林议】
　　臣闻营河雒以为民刻肌肤以为刑封疆画界以建诸侯井田什一以供国用三代所同及至汉兴因时宜趋世务省烦苛取实事不茍贪髙亢之论是以去中土之京师就闗内之逺郡除肉刑之重律用髠钳之轻法郡县不置世禄之家农人三十而取一政卑易行礼简易从民无愚智思仰汉徳乐承汉祀基业特起不因缘尧尧逺于汉民不晓信言提其耳终不悦谕后稷近于周民户知之世据以兴基由其祚本于汉异郊祀髙帝诚从民望得万国之欢心天下福应莫大于此民奉种祀且犹世主不失先俗羣臣佥荐鲧考绩不成九载乃殛宗庙至重众心难违不可卒改诗云不愆不忘率由旧章明当尊用祖宗之故文章也宜如旧制以解天下之惑合于易之所谓先天而天弗违后天而奉天时之义方军旅在外祭可且如元年郊祭故事
　　上光武论水灾疏【东观书曰建武八年间郡国比大水涌泉盈溢杜林以为仓卒时兵擅权作威张氏虽皆降散犹少有遗脱长吏制御无术令得复炽元元侵陵之所致也上疏从之】
　　臣闻先王无二道明圣用而治同也见恶如农夫之务去草焉芟夷蕴崇之絶其本根勿使能殖畏其易也古今通道传其法于有根狼子野心奔马善惊成王深知其终卒之患故以殷氏六族分伯禽七族分康叔懐姓九宗分唐叔检押其奸宄又迁其余于成周旧地杂俗旦夕拘录所以挫其强御之力诎其骄恣之节也及汉初兴上稽旧章合符重规徙齐诸田楚昭屈景燕赵韩魏之后以稍弱六国强宗邑里无营利之家野泽无兼并之民万里一统海内赖安后辄因丧祖之痛胁以送终之义故遂相率而陪园陵无反顾之心追观往法政皆神道设教强干弱枝本支百世之要也是以皆永享康宁之福无怵惕之忧继嗣承业恭已而治盖此助也其被灾害民轻薄无累重者两府遣吏护送饶谷之郡或惧死亡卒为佣赁亦所以消散其口救赡全其性命昔鲁隐有贤行将致国于桓公乃留连贪位不能早退况草创兵长卒无徳能直以扰乱乗时擅权作威玉食狃猱之意徼幸之望曼延无足张步之计是也小民负县官不过身死负兵家灭门殄世陛下昭然独见成败之端或属诸侯官府元元少得举首仰视而尚遗脱二千石失制御之道令得复昌炽纵横比年大雨水潦暴长涌泉盈溢灾壊城郭官寺吏民庐舍溃徙离处渍成坑坎臣闻水隂类也易卦地上有水比言性不相害故曰乐也而猥相毁垫沦失常败百姓安居殆隂下相为蠧贼有小大胜负不齐均不得其所侵陵之象也诗云畏天之威于时保之唯陛下留神明察往来惧思天下幸甚
　　荐郑兴奏【林先与兴同寓陇右及兴东归乃荐之徴为太中大夫】
　　窃见河南郑兴执义坚固敦悦诗书好古博物见疑不惑有公孙侨观射父之徳宜侍帷幄典职机密昔张仲在周燕翼宣王而诗人悦喜惟陛下留听少察以助万分
　　论刑法奏【建武十四年林时为光禄勲羣臣上言古者肉刑严重则人畏法令今宪律轻薄故奸轨不胜宜増科禁以防其源诏下公卿林奏从之】
　　夫人情挫辱则义节之风损法防繁多则茍免之行兴孔子曰导之以政齐之以刑民免而无耻导之以徳齐之以礼有耻且格古之明王深识逺虑动居其厚不务多辟周之五刑不过三千大汉初兴详览失得故破矩为圆斲雕为朴蠲除苛政更立疏网海内欢忻人懐寛徳及至其后渐以滋章吹毛索疵诋欺无限果桃菜茹之馈集以成臧小事无妨于义以为大戮故国无防士家无完行至于法不能禁令不能止上下相遁为敝弥深臣愚以为宜如旧制不合翻移【后汉纪动居其厚下云故汤去三面之网易着三驱之义所以徳刑参用而示民有耻汉徳寛厚民无二心军士左袒乐为刘氏多恩之所致也至其后世不能以徳而勤于法故有吹毛求疵云云】
　　卫宏【字敬仲东海人光武时为议郎尝作汉旧仪及赋颂诔七首】
　　古文尚书序【宏从大司空杜林授古文尚书作训防】
　　秦既焚书恐天下不从所改更法而诸生到者拜为郎前后七百人乃密种于骊山陵谷中温处实成诏博士诸生説之人言不同乃令就视为伏机诸生贤儒皆至焉方相难不决因发机从上填之以土皆压终乃无声也
　　伏生徴之老不能行遣太常掌故鼂错往读之年九十余不能正言言不可晓使其女传言教错齐人语多与颍川异错所不知者凡十二三略以其意属读而已也【并史记正义】
　　张纯【字伯仁京兆杜陵人富平侯安世孙厯位大司空】
　　论宗庙奏【纯明习朝典正定礼仪是时宗庙未备昭穆失序纯兼虎贲中郎将与太仆朱浮共奏诏下公卿议以宣元皇帝尊为祖父可亲奉祠成帝以下有司行事别为南顿君立皇考庙从之】
　　陛下兴于匹庶荡涤天下诛鉏暴乱兴继祖宗窃以经义所纪人事众心虽实同创革而名为中兴宜奉先帝恭承祭祀者也元帝以来宗庙奉祠髙皇帝为受命祖孝文皇帝为太宗孝武皇帝为世宗皆如旧制又立亲庙四世推南顿君以上尽于舂陵节侯礼为人后者则为之子既事太宗则降其私亲今禘祫髙庙陈序昭穆而舂陵四世君臣并列以卑厠尊不合礼意设不遭王莽而国嗣无寄推求宗室以陛下继綂者安得复顾私亲违礼制乎昔髙祖以自受命不由太上宣帝以孙后祖不敢私亲故为父立庙独羣臣侍祠臣愚谓宜除今亲庙以则二帝旧典愿下有司博采其议【祭祀志载奏议云礼为人子事大宗降其私亲礼之设施不授之与自得之异意当除今亲庙四孝宣皇帝以孙后祖为父立庙于奉明曰皇考庙独羣臣侍祠愿下有司议先帝四庙当代亲庙者及皇考庙事下公卿博士议郎大司徒渉等议宜奉所代立平帝哀帝成帝元帝庙代今亲庙兄弟以下使有司祠宜为南顿君立皇考庙祭上至舂陵节侯羣臣奉祠时议有异不上着可渉等议下诏】
　　光武诏
　　以宗庙处所未定且祫祭髙庙其成哀平且祠祭长安故髙庙其南阳舂陵嵗时各且因故园庙祭祀园庙去太守治所逺者在所令长行太守事侍祠惟孝宣帝有功徳其上尊号曰中宗
　　光武诏
　　禘祫之祭不行已久矣三年不为礼礼必壊三年不为乐乐必崩宜据经典详为其制
　　论禘祫奏【建武二十六年诏详禘祫之礼纯上奏自是禘祫遂定】
　　礼三年一祫五年一禘春秋传曰大祫者何合祭也毁庙及未毁庙之主皆登合食乎太祖五年而再毁汉旧制三年一祫毁庙主合食髙庙存庙主未尝合祭元始五年诸王公列侯庙防始为禘祭又前十八年亲幸长安亦行此礼礼説三年一闰天气小备五年再闰天气大备故三年一祫五年一禘禘之为言谛谛定昭穆尊卑之义也禘祭以夏四月夏者阳气在上隂气在下故正尊卑之义也祫祭以冬十月冬者五谷成熟物备礼成故合聚饮食也斯典之废于兹八年谓可如礼施行以时定议
　　请封禅奏【建武三十年甲寅纯上请封禅中元元年光武乃东巡岱宗以纯侍御史大夫从】
　　自古受命而帝治世之隆必有封禅以告成功焉乐动声仪曰以雅治人风成于颂有周之盛成康之间郊配封禅皆可见也书曰嵗二月东巡狩至于岱宗柴则封禅之义也臣伏见陛下受中兴之命平海内之乱脩复祖宗抚存万姓天下旷然咸蒙更生恩徳云行恵泽雨施黎元安宁夷狄慕义诗曰受天之祜四方来贺今摄提之嵗苍龙甲寅徳在东宫宜及嘉时遵唐帝之典继孝武之业以二月东巡狩封于岱宗明中兴勒功勲复祖綂报天神禅梁父祀地只传祚子孙万世之基也登封泰山刻石文【建武三十二年二月上至奉髙遣侍御史与兰台令史将工先上山刻文于石晨燎祭天于泰山下用乐如南郊】
　　维建武三十有二年二月皇帝东巡狩至于岱宗柴望秩于山川班于羣神遂觐东后从臣太尉憙行司徒事特进髙密侯禹等汉賔二王之后在位孔子之后褒成侯序在东后藩王十二咸来助祭河图赤伏符曰刘秀发兵捕不道四夷云集龙鬬野四七之际火为主河图防昌符曰赤帝九世巡省得中治平则封诚合帝道孔矩则天文灵出地只瑞兴帝刘之九会命岱宗诚善用之奸伪不萌赤汉徳兴九世会昌巡岱皆当天地扶九崇经之常汉大兴之道在九世之王封于泰山刻石着纪禅于梁父退省考五河图合古篇曰帝刘之秀九名之世帝行徳封刻政河图提刘子曰九世之帝方明圣持衡拒九州平天下子雒书甄曜度曰赤三徳昌九世会脩符合帝际勉刻封孝经钩命决曰予谁行赤刘用帝三建孝九防脩専兹竭行封岱青河雒命后经谶所传昔在帝尧聪明密微让与舜庶后裔握机王莽以舅后之家三司鼎足冢宰之权势依托周公霍光辅防归政之义遂以簒叛僭号自立宗庙隳壊社稷丧亡不得血食十有八年扬徐青三州首乱兵革横行延及荆州豪杰并兼百里屯聚往往僭号北夷作寇千里无烟无鸡鸣犬吠之声皇天睠顾皇帝以匹庶受命中兴年二十八载兴兵起是以中次诛讨十有余年罪人则斯得黎庶得居尔田安尔宅书同文车同轨人同伦舟舆所通人迹所至靡不贡职建明堂立辟雍起灵台设庠序同律度量衡脩五礼五玉三帛二牲一死贽吏各脩职复于旧典在位三十有二年年六十二干干日昃不敢荒宁涉危厯险亲巡黎元恭肃神只恵恤耆老理庶遵古聪允明恕皇帝唯慎河图雒书正文是月辛夘柴登封泰山甲午禅于梁隂以承灵瑞以为兆民永兹一宇垂于后昆百僚从臣郡守师尹咸蒙祉福永永无极秦相李斯燔诗书乐崩礼壊建武元年已前文书散亡旧典不具不能明经文以章句细微相况八十一巻明者为验又其十巻皆不昭晰子贡欲去告朔之饩羊子曰赐也尔爱其羊我爱其礼后有圣人正失误刻石记赵憙【字伯阳南阳宛人厯位太尉章帝时为太傅薨○东观记名熹后汉书作憙据字疑熹是】请封禅奏【东观汉记建武三十年太尉赵熹等上言封禅诏不许至三十二年始行】
　　自古帝王每世之隆未尝不封禅陛下圣徳洋溢顺天行诛拨乱中兴作民父母脩复宗庙救万姓命黎庶赖福海内清平功成治定羣司礼官咸以为宜登封告成为民报徳百王所同当仁不让宜登封岱宗正三雍之礼以明灵契望秩羣神以承天心也
　　光武诏报
　　即位三十年百姓怨气满腹吾谁欺欺天乎曽谓泰山不如林放何污七十二代之编录桓公欲封管仲非之若郡县远遣吏上夀盛称虚美必髠兼令屯田【后汉纪载张纯请封禅诏曰是何言也当今日月薄蚀灾异并臻吏失其职百姓怨讟吾谁欺欺天乎】
　　同前【典略】
　　灾异连仍日月薄蚀百姓怨叹而有事太山汚七十二代编录以羊皮杂貂裘何强顔耶
　　梁松【字伯孙纯之子尚光武舞隂长公主再迁虎贲中郎将坐悬书诽谤下狱死】祭配林议【建武三十年三月上幸鲁过泰山告太守以上过故承诏祭山梁松等议】
　　记曰齐将有事泰山先有事配林盖诸侯之礼也河岳视公侯王者祭焉宜无即事之渐不祭配林
　　列汉九世封禅奏【三十二年正月上斋夜读河雒防昌符曰赤刘之九会命岱宗不慎克用何益于承诚善用之奸伪不萌乃诏松等复案索河雒谶文言九世封禅事松等列奏凡三十六事乃许】
　　登封告成为民报徳百王所同陛下辄拒絶不许臣下不敢颂功述徳案河雒谶书赤汉九世当巡封泰山凡三十六事傅奏左帷陛下遂以仲月令辰遵岱岳之正礼奉图雒之明文以和灵瑞以为兆民
　　议封禅特立石检疏【诏议封禅所施用有司奏当用玉检蔵方石再累置坛中上以功难诏松因元封时故封石空检加封而已松上疏争之乃更刻石成礼焉】
　　登封之礼告功皇天垂后无穷以为万民也承天之敬尤宜章明奉图书之瑞尤宜显著今因旧封窜寄玉牒故石下恐非重命之义受命中兴宜当特异以明天意论马防等奏【东观汉记司校尉梁松奏○鼎按范晔后汉书松尚光武女以马援不答拜积不平援南征松代监军因事陷之章帝初援子防以特进就第有司奏防兄弟奢侈逾僭浊乱圣化悉免就国又按梁松传松明帝永平四年坐诽谤下狱死安得及防就第时亦未为司此必自一梁松也】
　　特进防光廖廖子豫兄弟父子并受爵土荣显冠世多买京师膏腴美田作大庐舍近带城郭妨困小民
　　博士充等
　　封禅议【上至泰山有司复奏河雒图记九世宜封禅事尤着明博士充等议奏上诏报】
　　殷统未絶黎庶继命髙宗久劳犹为中兴武王因父受命之列据三代郊天因孔子甚美其功后世谓之圣王汉统中絶王莽盗位一民莫非其人尺土靡不其有宗庙不祀十有八年陛下无十室之资奋振于匹夫除残去贼兴复祖宗集就天下海内治平夷狄慕义功徳盛于髙宗宣王宜封禅为百姓祈福请亲定刻石纪号文太常奏仪制
　　光武诏报
　　许昔小白欲封夷吾难之季氏欲旅仲尼非焉盖齐诸侯季氏大夫皆无事于泰山今予末小子巡祭封禅徳薄而任重一则以喜一则以惧喜于得承鸿业帝尧善及子孙之余赏盖应图箓当得是当惧于过差执事不信道不笃为议者所诱进后世知吾罪深矣
　　马第伯
　　封禅仪记
　　车驾正月二十八日发雒阳宫二月九日到鲁遣守谒者郭坚伯将徒五百人治泰山道十日鲁遣宗室诸刘及孔氏瑕丘丁氏上夀受赐皆诣孔氏宅赐酒肉十一日发十二日宿奉髙是日遣虎贲郎将先上山三案行还益治道徒千人十五日始斋国家居太守府舍诸王居府中诸侯在县庭中斋诸卿校尉将军大夫黄门郎百官及宋公卫公褒成侯东方诸侯雒中小侯斋城外汶水上太尉太常斋山虞马第伯自云某等七十人先之山虞观祭山坛及故明堂宫郎官等郊肆处入其幕府观治石石二枚状博平圆九尺此坛上石也其一石武帝时石也时用五车不能上也因置山下为屋号五车石四维距石长丈二广二尺厚尺半所四枚检石长三尺广六寸状如封箧长检十枚一纪号石髙丈二广三尺厚□二寸名曰立石一枚刻文字纪功徳是朝上山骑行往往道峻峭不骑步牵马乍步乍骑且相半至中观留马去平地三十里南向极望无不覩仰望天闗如从谷底仰观抗峰其为髙也如视浮云其峻也石壁窅窱如无道径遥望其人端如行朽兀或为白石或雪久之白者移过树乃知是人也殊不可上四布僵卧石上有顷复苏亦赖赍酒脯处处有泉水目辄为之明复勉强相将行到天闗自以已至也问道中人言尚十余里其道旁山胁大者广八九尺狭者五六尺仰视岩石松树欝欝苍苍若在云中俛视谿谷碌碌不可见丈尺遂至天门之下仰视天门窔辽如从穴中视天直上七里赖其羊肠逶迤名曰环道往往有絙索可得而登也两从者扶挟前人相牵后人见前人履底前人见后人顶如画重累人矣所谓磨胸揑石扪天之难也初上此道行十余步一休稍疲咽唇焦五六步一休牒牒据顿地不避湿暗前有燥地目视而两脚不随早食上晡后到天门郭使者得铜物铜物形状如钟又方柄有孔莫能识疑封禅具也得之者汝南召陵人姓杨名通东上一里余得木甲木甲者武帝时神也东北百余步得封所始皇立石及阙在南方汉武在其北二十余步得北垂圆台髙九尺方圆三丈所有两陛人不得从上从东陛上台上有坛方一丈二尺所上有方石四维有距石四面有阙乡坛再拜谒人多置钱物坛上亦不扫除国家上见之则诏书所谓酢梨酸枣狼籍散钱处数百币帛具道是武帝封禅至泰山下未及上百官为先上跪拜置梨枣钱于道以求福即此也东山名曰日观日观者鸡一鸣时见日始欲出长三丈所秦观者望见长安吴观者望见会稽周观者望见齐西北有石室坛以南有玉盘中有玉山南胁神泉饮之极清美利人日入下去行数环日暮时颇雨不见其道一人居其前先知蹈有人乃举足随之比至天门下夜人定矣
　　补订马第伯建武封禅仪记【明少保孙鑛补订】
　　建武三十二年车驾正月二十八日发雒阳宫二月九日到鲁遣守谒者郭坚伯将徒五百人治泰山道十日鲁遣宗室诸刘及孔氏瑕丘丁氏上夀受赐皆诣孔氏宅赐酒肉十一日发十二日宿奉髙是日遣虎贲郎将先上山一一案行还益治道徒千人十五日始斋国家居太守府舍诸王居府中诸侯在县庭中斋诸卿校尉将军大夫黄门郎百官及宋公卫公褒成侯东方诸侯雒中小侯斋城外汶水上太尉太常斋山虞马第伯自云某等七十人先之山虞观祭山坛及故明堂宫郎官等郊祀处入其幕府观治石石二枚状博平圆九尺此坛上石也其一石武帝时石也时用五车不能上也因置山下为屋号五车石四维距石长丈二广二尺厚尺半所四枚检石长三尺广六寸状如封箧长检十枚一纪号石髙丈二尺广三尺厚尺二寸名曰立石一枚刻文字纪功徳是朝上山骑行往往道峻峭不骑步牵马乍步乍骑且相半至中观留马去平地二十里南向极望无不覩仰望天闗如从谷底仰观抗峰其为髙也如视浮云其峻也石壁窅窱如道无径遥望其人端端如行朽兀或为白石或如雪久之白者移过树乃知是人也殊不可上四布僵卧石上有顷复苏亦赖赍酒脯处处有泉水目辄为之明复勉强相将行将天闗自以已至也问道中人言尚十余里其道旁山脇大者广八九尺狭者广五六尺仰视岩石松树欝欝苍苍若在云中俛视谿谷碌碌不可见丈尺遂至天门之下仰视天门窔辽如从穴中视天直上七里赖其羊肠逶迤名曰环道往往有絙索可得而登也两从者扶挟前人相牵后人见前人履底前人见后人顶如画重累人矣所谓磨胸揑石扪天之难也初上此道行十余步一休稍疲咽唇燋五六步一休牒牒据顿地不避湿暗前有燥地目视而两脚不随早食上晡后到天门郭使者得铜物铜物形状如钟又方柄有孔莫能识也疑封禅具也得之者汝南召陵人姓杨名通东上一里余得木甲木甲者武帝时神也东北百余步得封所始皇立石及阙在南方汉武在其北二十余步得北垂圆台髙九尺方圆三丈所有两陛人不得从上从东陛上台上有坛方一丈二尺所上有方石四维有距石四面有阙乡坛再拜谒人多致钱物坛上亦不得扫除国家上见之则诏书所谓酢梨酸枣狼籍散钱处数百币帛具道是武帝封禅至泰山下未及上百官为先上跪拜置梨枣钱于道以求福即此也东山名曰日观日观者鸡一鸣时见日始欲出长三丈所秦观者望见长安吴观者望见会稽周观者望见齐西北有石室坛以南有玉盘中有玉山南脇神泉饮之极清美利人日入下去行数环日暮时颇雨不见其道一人居其前先知蹈有人乃举足随之比至天门下夜人定矣车驾十九日之山虞国家居亭百官布野比日山上云气成宫阙百官并见之二十一日夕牲时白气广一丈东南极望致浓厚时天清和无云瑞命篇岱岳之瑞以日为应也二十二日晨燎祭天于泰山晨祭也日髙三丈所燔燎燔燎烟正上也百官各以次上郡储辇三百为贵臣诸公王侯卿大夫百官皆步上少用辇食时国家御首辇人挽升山至中观休须臾复上日中后到山上更衣须臾羣臣毕就位早晡时即位于坛国家台上北面虎贲陛防台下尚书令奉玉牒检国家以寸二分玺亲封之讫驺骑三千余人发坛上方石尚书令蔵玉牒已复石覆讫尚书令以五寸印封石检以金为绳以石三检东方西方各三检检中石泥及坛土色赤白黒各如其方色国家再拜羣臣称万嵗音动山谷有气属天遥望不见山巅山巅人在气中不知也封毕有顷诏百官以次下国家随后数百人维持行相逢推百官连延二十余里道多迫小深谿髙岸数百丈步从匍匐邪上起近炬火止亦骆驿步从触击大石石声正讙但讙石见相应和者肠不能已口不能默夜半后到百官明日乃讫其中老者气劣不能行卧岩石下明日早大医令复遵问起居国家云昨上下山欲行迫前欲休则后人所蹈道峻危险恐不能度国家不劳百官以下露卧水饮无一人蹉跌无一人疾病岂非天邪泰山率多暴雨如今上直下柴祭封登清晏温和明日上夀赐百官省事事毕发暮宿奉髙三十里明日发至梁甫九十里夕牲二十五日禅祭地于梁隂功效如彼天应如此羣臣上夀国家不听四月己夘大赦天下以建武三十二年为建武中元元年
　　郑兴【字少赣河南开封人初仕更始为凉州刺史归隗嚻建武初徴为太中大夫左转莲勺令】论日食疏【兴明左氏周官长于厯数建武七年三月晦日食兴为太中大夫上疏多有所纳】
　　春秋以天反时为灾地反物为妖人反徳为乱乱则妖灾生往年以来讁咎连见意者执事颇有阙焉按春秋昭公十七年夏六月甲戍朔日有食之传曰日过分而未至三辰有灾于是百官降物君不举避移时乐用鼓祝用币史用辞今孟夏纯干用事隂气未作其灾尤重夫国无善政则讁见日月变咎之来不可不慎其要在因人之心择人处位也尧知鲧不可用而用之者屈已之明因人之心也齐桓反政而相管仲晋文归国而任郄縠者是不私其私择人处位也今公卿大夫多举渔阳太守郭伋可大司空者而不以时定道路流言咸曰朝廷欲用功臣功臣用则人位谬矣愿陛下上师唐虞下览齐晋以成屈已从众之徳以济羣臣让善之功夫日月交防数应在朔而顷年日食每多在晦先时而合皆月行疾也日君象而月臣象君亢急则臣下促迫故行疾也今年正月繁霜自尔已来率多寒日此亦急咎之罚天于贤圣之君犹慈父之于孝子也丁宁申戒欲其反政故灾变仍见此乃国之福也今陛下髙明而羣臣惶促宜留思柔克之政垂意洪范之法博采广谋纳羣下之防
　　范升【字辩卿代郡人归汉为博士永平中为聊城令】
　　奏记王邑【邑前大将军商子】
　　【邑为王莽大司空辟升为议曹吏时莽频发兵役徴赋繁兴升乃奏记于邑邑虽然其言而竟不用令乗传使上党与汉兵防因留不还】
　　升闻子以人不间于其父母为孝臣以下不非其君上为忠今众人咸称朝圣皆曰公明盖明者无不见圣者无不闻今天下之事昭昭于日月震震于雷霆而朝云不见公云不闻则元元焉所呼天公以为是而不言则过小矣知而从令则过大矣二者于公无可以免宜乎天下归怨于公矣朝以逺者不服为至念升以近者不悦为重忧今动与时戾事与道反驰骛覆车之辙探汤败事之后后出益可怪晚发愈可惧耳方春嵗首而动发逺役藜藿不充田荒不耕谷价腾跃斛至数千吏人陷于汤火之中非国家之人也如此则胡貊守闗青徐之寇在于帷帐矣升有一言可以解天下倒悬免元元之急不可书传愿蒙引见极陈所懐【后汉书】
　　上光武让博士书【建武二年徴升拜议郎迁博士疏让不许由是重之云】
　　臣与博士梁恭山阳太守吕羌俱脩梁丘易二臣年并耆艾经学深明而臣不以时退与恭并立深知羌学又不能达慙负二老无顔于世诵而不行知而不言不可开口以为人师愿推博士以避恭羌
　　駮立费氏易左氏春秋书【尚书令韩歆疏欲为费氏易左氏春秋立博士升上奏难者以太史公多引左氏升又上太史公违戾五经谬孔子言及左氏春秋不可录三十一事】
　　臣闻主不稽古无以承天臣不述旧无以奉君陛下愍学微缺劳心经蓺情存博闻故异端竞进近有司请置京氏易博士羣下执事莫能据正京氏既立费氏怨望左氏春秋复以比类亦希置立京费已行次复髙氏春秋之家又有驺夹如令左氏费氏得置博士髙氏驺夹五经竒异并复求立各有所执乖戾分争从之则失道不从则失人将恐陛下必有厌倦之听孔子曰博学约之弗叛矣夫夫学而不约必叛道也顔渊曰博我以文约我以礼孔子可谓知教顔渊可谓善学矣老子曰学道日损损犹约也又曰絶学无忧絶末学也今费左二学无有本师而多反异先帝前世有疑于此故京氏虽立辄复见废疑道不可由疑事不可行诗书之作其来已久孔子尚周流游观至于知命自卫反鲁乃正雅颂今陛下草创天下纪纲未定虽设学官无有弟子诗书不讲礼乐不脩奏立左费非政急务孔子曰攻乎异端斯害也已传曰闻疑传疑闻信传信而尧舜之道存愿陛下疑先帝之所疑信先帝之所信以示反本明不専已天下之事所以异者以不一本也易曰天下之动贞夫一也又曰正其本万事理五经之本自孔子始谨奏左氏之失凡十四事
　　追称祭遵疏【遵建武九年卒帝下升章諡曰成侯】
　　臣闻先王崇政尊美屏恶昔髙祖大圣深见逺虑班爵割地与下分功著录勲臣颂其徳美生则宠以殊礼奏事不名入门不趋死则畴其爵邑世无絶嗣丹书铁劵传于无穷斯诚大汉厚下安人长久之徳所以累世十余厯载数百废而复兴絶而复续者也陛下以至徳受命先明汉道褒序辅佐封赏功臣同符祖宗征虏将军颍阳侯遵不幸早薨陛下仁恩为之感伤逺迎河南恻怛之恸形于圣躬丧事用度仰给县官重赐妻子不可胜数送死有以加生厚亡有以过存矫俗厉化卓如日月古者臣疾君视臣卒君吊徳之厚者也陵迟已来久矣及至陛下复兴斯礼羣下感动莫不自励臣窃见遵脩行积善竭忠于国北平渔阳西拒陇蜀先登坻上深取略阳众兵既退独守冲难制御士心不越法度所在吏人不知有军清名闻于海内防白着于当世所得赏赐辄尽与吏士身无竒衣家无私财同产兄午以遵无子娶妾送之遵乃使人逆而不受自以身任于国不敢图生虑继嗣之计临死遗诫牛车载丧薄洛阳问以家事终无所言任重道逺死而后已遵为将军取士皆用儒术对酒设乐必雅歌投壶又建为孔子立后奏置五经大夫虽在军旅不忘俎豆可谓好礼悦乐守死善道者也礼生有爵死有諡爵以殊尊卑諡以明善恶臣愚以为宜因遵薨论叙众功详案諡法以礼成之显章国家笃古之制为后嗣法
　　毁周党奏【党建武中徴为议郎去职复被徴光武引见伏而不谒升奏论上以奏示公御下诏赐帛】
　　臣闻尧不须许由巢父而建号天下周不待伯夷叔齐而王道以成伏见太原周党东海王良山阳王成等蒙受厚恩使者三聘乃肯就车及陛见帝廷党不以礼屈伏而不谒偃蹇骄悍同时俱逝党等文不能演义武不能死君钓采华名庶防三公之位臣愿与坐云台之下考试图国之道不如臣言伏虚妄之罪而敢私窃虚名夸上求髙皆大不敬【汉纪王道以成下云巍巍荡荡至今不絶】
　　光武诏【晔书此诏在升奏后汉纪前后各一诏】
　　自古明王圣主必有不賔之士伯夷叔齐不食周粟太原周党不受朕禄亦各有志焉其赐帛四十匹
　　同前【汉纪云党见上自陈愿守所志上听之下诏博士范升奏毁党又诏】
</div>
    <div class="pagination">
<a href="东汉文纪_page11.html">上一页</a><span>...</span><a href="东汉文纪_page7.html">7</a><a href="东汉文纪_page8.html">8</a><a href="东汉文纪_page9.html">9</a><a href="东汉文纪_page10.html">10</a><a href="东汉文纪_page11.html">11</a><span class="current-page">12</span><a href="东汉文纪_page13.html">13</a><a href="东汉文纪_page14.html">14</a><a href="东汉文纪_page15.html">15</a><a href="东汉文纪_page16.html">16</a><a href="东汉文纪_page17.html">17</a><span>...</span><a href="东汉文纪_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
