<!DOCTYPE html>
<html>
<head>
    <meta charset="UTF-8">
    <title>文选 - 第 72 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选 - 第 72 页/共 102 页</h1>
    <div class="content">　　臣闻洪波振壑，川无恬鳞；魏略，王修奏记曰：涓流之水，无洪波之势。七发曰：横暴之极，鱼鳖失势，颠倒偃侧也。惊飙拂野，林无静柯。家语，吾丘曰：树欲静而风摇之。何者？势弱则受制于巨力，质微则莫以自保。于理虽可得而言，于臣寔所敢喻。昔桓玄之世，诚复驱迫者众，至于愚臣，罪实深矣。进不能见危授命，忘身殉国；论语，子张问士，子曰：见危致命，见利思义。司马迁答任少卿书曰：李陵常思奋不顾身，以殉国家之急。退不能辞粟首阳，拂衣高谢。史记曰：伯夷、叔齐耻武王伐纣，义不食周粟。隐于首阳山。遂乃宴安昏宠，叨昧伪封，左传曰：宴安酖毒，不可怀也。锡文篡事，曾无独固。曾无固守之节，亦从于众也。晋中兴书曰：诏加桓玄为楚王，备九锡之礼。玄到姑熟，朝臣劝进，玄遂篡位。名义以之俱沦，情节自兹兼挠，宜其极法，以判忠邪。镇军臣裕，镇军，宋高祖也。匡复社稷，大弘善贷，冯衍与田邑书曰：左平山东，右匡社稷。老子曰：夫惟道善贷且成。伫一戮于微命，申三驱于大信，楚辞曰：蜂蛾微命力何固。三驱，已见东都赋。既惠之以首领，复引之以絷维。左氏传，宋公曰：若以大夫之灵，得保首领以没。絷维，已见上文。于时皇舆否隔，天人未泰，用忘进退，惟力是视。惟力是视，已见东京赋。是以僶俛从事，自同全人。毛诗曰：何有何无？僶俛求之。吕氏春秋曰：任天下而不强，此之谓全人。高诱曰：全人，全德之人，无亏阙也。今宸极反正，惟新告始，反正，已见谢灵运述祖德诗。惟新，已见庾元规让中书令表。宪章既明，品物思旧。礼曰：仲尼宪章文武。品物，已见叹逝赋。臣亦胡颜之厚，可以显居荣次？尚书曰：予心颜厚有忸怩。乞解所职，待罪私门。私门，已见上庾元规让中书令表。违谢阙庭乃心愧恋，谨拜表以闻。臣某云云。
　　文选考异
　　注「檀道鸾晋阳秋曰」　何校「晋」上添「续」字，陈同。各本皆脱。
　　于臣寔所敢喻　何校「寔」下添「非」字，云晋书有。陈云晋书为是。案：此似选文传写脱。
　　注「见利思义」　何校「利」改「得」，是也。各本皆误。
　　注「左传曰」下至「不可怀也」　袁本作「宴安已见上文。」茶陵本复出，非。
　　注「老子曰」下至「且成」　袁本作「善贷已见上文」。茶陵本复出，非。
　　为宋公至洛阳谒五陵表晋书曰：义熙十二年，洛阳平，裕命修晋五陵，置守备。
　　　傅季友
　　臣裕言：近振旅河湄，扬旍西迈，左氏传，季文子曰：中国不振旅，蛮夷入伐。诗曰：居河之湄。将届旧京，威怀司雍。威怀，已见潘岳关中诗。太康地记曰：司州，司隶校尉治，汉武帝初置，其界本西得梁州之地，今以三辅为雍州。河流遄疾，道阻且长，诗曰：遡洄从之，道阻且长。加以伊洛榛芜，津涂久废，蜀志，许靖与曹公书曰：袁术方命圮族，津涂四塞。伐木通径，淹引时月。东观汉记曰：岑彭伐树木开道，直出黎丘。始以今月十二日，次故洛水浮桥。山川无改，城阙为墟，宫庙隳顿，锺簴空列，观宇之余，鞠为禾黍，鞠为茂草，已见西征赋。毛诗序曰：过故宗庙宫室，尽为禾黍。廛里萧条，鸡犬罕音，萧条，已见上西征赋。东观汉记曰：北夷寇作，无鸡鸣狗吠之声。感旧永怀，痛心在目。刘琨答卢谌诗曰：哀我皇晋，痛心在目。以其月十五日，奉谒五陵。郭缘生述征记曰：北邙东则干脯山，山西南晋文帝崇阳陵，陵西武帝峻阳陵，邙之东北宣帝高原陵、景帝峻平陵，邙之南则惠帝陵也。坟茔幽沦，百年荒翳，天衢开泰，情礼获申，故老掩涕，三军凄感，瞻拜之日，愤慨交集。行河南太守毛修之等。沈约宋书曰：毛修之，字敬文，荥阳人也。高祖将伐羌，为河南、河内二郡太守，戍洛阳。既开翦荆棘，缮修毁垣，左氏传，戎子驹支曰：驱其狐狸，翦其荆棘。西京赋曰：步毁垣而延竚。职司既备，蕃卫如旧。伏惟圣怀，远慕兼慰，不胜下情。谨遣传诏殿中中郎臣某奉表以闻。
　　文选考异
　　注「其界本西得梁州之地」　案：「梁」当作「雍」。晋书地理志，司州其界西得雍州之京兆、冯翊、扶风三郡，可证。各本皆误。
　　为宋公求加赠刘前军表沈约宋书曰：刘穆之，字道冲，东莞人，为前将军，卒，追赠仪同三司。高祖又表于天子，于是重赠侍中、司徒，封南昌县侯。
　　　傅季友
　　臣闻崇贤旌善，王教所先，王隐晋书，卫瓘上言曰：崇贤举善而教用彰。谢承后汉书曰：滕延拜京兆尹，旌善为务。念功简劳，义深追远。尚书，禹曰：惟帝念功。论语曰：慎终追远，民德归厚矣。故司勋秉策，在勤必记，周礼曰：凡有功者，铭书于王之太常。德之休明，没而弥着。左氏传，王孙满曰：德之休明。故尚书左仆射、前军将军臣穆之，爰自布衣，协佐义始，裴子野宋略曰：高祖潜谋匡复，署穆之主簿，委以腹心。内竭谋猷，外勤庶政，尚书曰：尔有嘉谋嘉猷，则入告尔后于内。又曰：庶政惟和，万邦咸宁。密勿军国，心力俱尽。韩诗曰：密勿同心，不宜有怒。密勿，僶俛也。及登庸朝右，尹司京畿，沈约宋书曰：穆之为尚书左仆射。又曰：加丹阳尹。尚书曰：若时登庸。敷赞百揆，翼新大猷。尚书曰：纳于百揆。毛诗曰：匪大猷是经，惟迩言是听。顷戎车远役，居中作捍，沈约宋书曰：高祖北伐，转穆之左仆射，甲仗五十人，入居东城。毛诗曰：左旋右抽，中军作好。郑玄曰：居军中为容好也。抚宁之勋，实洽朝野，识量局致，栋干之器也。蜀志曰：文帝察黄权有局量。易曰：栋隆之吉，不桡于下也。方宣赞盛化，缉隆圣世，志绩未究，远迩悼心。皇恩褒述，班同三事，蜀志曰：伟度姓胡，为诸葛亮主簿，故见褒述。尚书曰：三事大夫，敬尔有官。荣哀既备，宠灵已泰。论语，子贡曰：夫子其生也荣，其死也哀。宠灵，已见江淹杂体诗。
　　臣伏思寻：自义熙草创，艰患未弭，王隐晋书曰：义熙，安帝年号。国语，太子曰：天祸至于今未弭乎？外虞既殷，内难亦荐，沈约宋书曰：义熙五年，慕容超数为边患，公抗表北伐。公之北伐也，徐道覆乃有窥阃之志，劝卢循承虚而下，循从之。公羊传曰：君子避内难，不避外难。时屯世故，靡有宁岁。周易曰：屯，刚柔始交而难生。又曰：屯，难也。潘正叔迎大驾诗曰：世故尚未夷。国语，姜氏告于公子曰：子之行，晋无宁岁。臣以寡劣，负荷国重，实赖穆之匡翼之勋。岂惟谠言嘉谋，溢于民听。若乃忠规密谟，潜虑帷幕，造膝诡辞，莫见其际。谷梁传曰：士造辟而言，诡辞而出。范宁曰：辟，君也。诡辞而出，不以实告人也。风俗通曰：礼谏有五，讽为上。故入则造膝，出则诡辞。礼曰：善则称君，过则称己。王隐晋书曰：乐广任诚保素，莫见其际。事隔于皇朝，功隐于视听者，不可胜记。所以陈力一纪，遂克有成，国语，孤偃曰：畜力一纪，可以远矣。又舅犯曰：若克有成，晋之柔嘉是甘。出征入辅，幸不辱命。微夫人之左右，未有宁济其事者矣。左氏传，重耳曰：微夫人力之不及此。尔雅曰：左右，助也。宁济，已见曹植责躬诗。履谦居寡，守之弥固。易曰：九三，劳谦君子有终吉。王弼曰：履，得其位也。每议及封爵，輙深自抑绝，所以勋高当年，而茅土弗及。三辅决录曰：茂陵马氏，代袭茅土。抚事永念，胡宁可昧？谓宜加赠正司，追甄土宇，俾忠贞之烈，不泯于身后；大赉所及，永秩于善人。论语曰：周有大赉，善人是富。
　　臣契阔屯夷，旋观终始，金兰之分，义深情感。易曰：二人同心，其利断金；同心之言，其臭如兰。是以献其乃怀，布之朝听。所启上，合请付外详议。
　　文选考异
　　注「左氏传」下至「德之休明」　袁本作「休明已见上文」。茶陵本复出，非。
　　注「尚书曰尔有嘉谋嘉猷」　袁本、茶陵本「曰」上有「王」字。
　　注「尚书曰纳于百揆」　袁本作「百揆已见上文」。茶陵本复出，非。
　　注「易曰」下至「其臭如兰」　袁本作「金兰已见上文」。茶陵本复出，非。
　　为齐明帝让宣城郡公第一表萧子显齐书曰：明皇帝，始安贞王道生子。初，太祖封西昌侯。废郁林王，海陵王封宣城郡公也。
　　任彦升
　　臣鸾言：被台司召，以臣为侍中、中书监、骠骑大将军、开府仪同三司、杨州刺史、录尚书事，封宣城郡开国公，食邑三千户，加兵五千人。臣本庸才，智力浅短。毋丘俭表曰：禹、卨之朝，不畜庸才。东观汉记，李通上疏曰：臣经术短浅，智能空薄。太祖高皇帝笃犹子之爱，降家人之慈，萧子显齐书，太祖高皇帝讳道成，道生卽太祖之弟也。礼记曰：兄弟之子，犹子也，盖引而进之。汉书曰：齐悼惠王肥，孝惠二年入朝。帝与齐王燕饮太后前，置齐王上坐，如家人礼。世祖武帝情等布衣，寄深同气，萧子显齐书曰：世祖武皇帝讳赜，字宣远，太祖长子。晋中兴书，庾亮上疏曰：先帝谬顾，情同布衣。曹植求自试表曰：与国分形同气，忧患共之。武皇大渐，实奉话言。尚书，王曰：呜呼，疾大渐惟几。毛诗曰：其惟哲人，告之话言。虽自见之明，庸近所蔽，韩子曰：楚庄王欲伐越，庄子曰：伐越何也？王曰：以政乱兵弱。庄子曰：臣患知之如目见百步之外，不能自见其颊，故曰自见之谓明。愚夫一至，偶识量己。刘劭人物志曰：一至谓之偏材。偏材，小雅之质也。尔雅曰：偶，遇也。郭璞曰：偶尔值也。庾元规表曰：仰览殷鉴，量己知弊。实不忍自固于缀衣之辰，拒违于玉几之侧。尚书顾命曰：出缀衣于庭，越翼日王崩。玉几，见下句。遂荷顾托，导扬末命。又曰：后凭玉几，导扬末命。虽嗣君弃常，获罪宣德，嗣君，谓郁林王也，为宣太后所废。左传，申繻曰：人弃常而妖兴。汉书曰：太后召昌邑王贺，贺曰：我安得罪而召我哉？王室不造，职臣之由。不造，已见嵇康幽愤诗。职汝之由，已见王仲宣赠文叔良诗。何者？亲则东牟，任惟博陆，汉书曰：齐悼惠王子兴居为东牟侯。又曰：武帝遗诏封博陆侯。徒怀子孟社稷之对，何救昌邑争臣之讥？汉书，霍光奏曰：昌邑王贺不可以承天绪，当废。皇太后诏可。王曰：闻天子有争臣七人，虽无道，不失天下。光谢曰：王行自绝于天，臣宁负王，不负社稷。四海之议，于何逃责？且陵土未干，训誓在耳，曹植求自试表曰：坟土未干，而身名并灭。左传，晋穆嬴曰：今君虽终，言犹在耳。家国之事，一至于斯，谓郁林猖蹷颠踬也。孙盛晋阳春秋曰：郄超假还东，简文帝谓之曰：致意尊公：家国之事，遂至于此。非臣之尤，谁任其咎？毛诗曰：发言盈庭，谁敢执其咎。将何以肃拜高寝，虔奉武园？寝庙，已见吴都赋。园陵，已见上张士然表。悼心失图，泣血待旦。左传，楚薳启强曰：孤与二三臣悼心失图。尚书曰：先王昧爽，坐以待旦。宁容复徼荣于家耻，宴安于国危？晋中兴书曰：卞壸表曰：岂敢干禄位以徼时荣乎？宴安，已见上解尚书表。
　　骠骑上将之元勋，神州仪刑之列岳，汉书曰：霍去病征匈奴，有绝漠之勋，始置骠骑将军，位在三公上。班固卫青述白：长平桓桓，上将之元。神州，已见上荐谯元彦表。郑氏毛诗笺曰：仪则，刑法也。尚书古称司会，中书实管王言。周礼曰：司会，中大夫二人。郑玄曰：司会主天下之事，若今之尚书耳。沈约宋书曰：置秘书令，典尚书奏事。文帝黄初初，改为中书令。且虚饰宠章，委成御侮，王隐晋书曰：武帝诏山涛曰：勿复为虚饰之烦。诗曰：予曰有御侮。臣知不惬，物谁谓宜？但命轻鸿毛，责重山岳，战国策唐雎谓楚王曰：国权轻于鸿毛，而积祸重于山岳。阳泉养性赋曰：况性命之几微，如鸿毛之漂轻。毋丘俭之辽东诗曰：忧责重山岳，谁能为我檐。存没同归，毁誉一贯，庄子曰：哀公曰：何谓材命？仲尼曰：存亡毁誉，是事之变。吴志，周鲂与曹休书曰：志行虽微，存没一节。周易曰：殊途而同归。书曰：为善不同，同归于治。庄子，老聃曰：彼以死生为一条，以可不可为一贯也。辞一官不减身累，增一职已黩朝经，七略曰：位累我躬。贾逵国语注曰：黩慢朝经也。家语，孔子曰：治天下国家有九经，其所以行者一也。便当自同体国，不为饰让。谷梁传曰：大夫，国体也。何休曰：君之卿佐，是谓股肱，故曰国体。孙皓诏纪陟曰：故特任使，莫复饰让。至于功均一匡，赏同千室，论语，孔子曰：管仲相桓公，一匡天下。左传曰：晋侯灭赤狄潞氏，晋侯赏桓子狄臣千室。光宅近甸，奄有全邦，光宅，已见吴都赋。谢承后汉书曰：周防及守近甸，嘉瑞表应。毛诗曰：奄有龟蒙。汉书，淮南王上书曰：淮南全国之时。殒越为期，不敢闻命。左传，齐侯对宰孔曰：小白恐殒越于下。亦愿曲留降鉴，卽垂顺许，巨平之恳诚必固，永昌之丹慊获申。巨平、羊祜、永昌、庾亮，并见上表。乃知君臣之道，绰有余裕。孟子曰：欲为君，尽君道，□欲为臣，尽臣道。又曰：吾闻之也，有官守者，不得其职则去；有言责者，不得其言则去。我无官守，我无言责，则吾进退岂不绰绰然有余裕哉！苟曰易昭，敢守难夺。故可庶心弘议，酌己亲物者矣。不胜荷惧屏营之诚，谨附某官某甲奉表以闻。臣讳诚惶诚恐。
　　文选考异
　　注「道生卽太祖之弟也」　陈云「弟」当作「兄」，是也。各本皆误。南齐书本传可证。
　　注「又曰后凭玉几」　袁本、茶陵本「又」字作「尚书顾命」四字。
　　注「左传晋穆嬴曰」　袁本、茶陵本「左」下有「氏」字。
　　注「孙盛晋阳春秋曰」　袁本无「春」字，是也。茶陵本亦衍。
　　注「郄超假还东」　何校「郄」改「郗」，陈同，是也。各本皆误。
　　注「左传楚薳启强曰」　案：「左下」当有「氏」字，「强」当作「疆」。各本皆脱误。
　　注「神州已见上」下至「刑法也」　袁本此二十一字作「神州仪刑已见上文」八字。茶陵本复出。非。
　　注「勿复为虚饰之烦」　袁本、茶陵本「之烦」二字作「也」字。
　　注「黩慢朝经也」　案：「朝经」二字不当有。各本皆衍。
　　注「左传」下至「恐殒越于下」　袁本作「殒越已见上文」。茶陵本复出，非。
　　注「尽君道□」　袁本、茶陵本「尽」上有「则」字，下句同。案：此尤校改去之耳。
　　为范尚书让吏部封侯第一表范云，字彦龙，与梁武同事齐竟陵王，为八友，又与云住处相近，更增亲密。及为天子，以为吏部尚书，甚敬云，尝语其二弟曰：我昔与云情同昆弟，汝当为我呼云为兄。
　　任彦升
　　臣云言：被尚书召，以臣为散骑常侍、吏部尚书，封霄城县开国侯，食邑千户。奉命震惊，心颜无措，臣云顿首顿首，死罪死罪。臣素门凡流，轮翮无取，张载赠枣子琰诗曰：輶车运在轮，飞骨须六翮。进谢中庸，退惭狂狷。礼记，仲尼曰：君子中庸，小人反中庸。论语，子曰：狂者进取，狷者有所不为也。固尝钻厉求学，而一经不治；汉书曰：韦贤少子玄成，复以明经历位至丞相。故邹、鲁谚曰：遗子黄金满籯，不如一经。篆刻为文，而三冬靡就。法言曰：童子雕虫篆刻。汉书，东方朔上书曰：臣朔学书三冬，文史足用。负书燕魏，空殚菽粟；战国策曰：苏秦说秦王，书十上而说不纳。去秦而归，负书檐囊。孟子曰：圣人之治天下，使菽粟如水火。蹑屩脚齐楚，徒失贫贱。史记曰：虞卿蹑蹻檐簦，说赵孝成王。徐广曰：蹻，草履也。韩诗外传曰：田子方谓魏太子曰：贫贱可以骄人矣，志不得，则受履而适秦、楚耳，安往而不得吾贫贱乎？既而分虎出守，以囊被见嗤；汉书，文纪曰：初与郡守为铜虎符。汉书曰：王阳父子皆好车马衣服，其自奉养极为鲜明。及迁徙去处，所载不过囊衣尔。持斧作牧，以薏苡兴谤。汉书曰：暴胜之持斧逐捕盗贼。周礼曰：八命作牧，范晔后汉书曰：吴佑父恢，为南海太守，欲杀青简以写经书。佑谏曰：今大人踰越五岭，远在海滨，其俗诚陋，然旧多珍怪，上为国家所疑，下为权戚所望。此书若成，则载之兼两。昔马援以薏苡兴谤，王阳以衣囊徼名，嫌疑之间，诚先贤所慎也。赭衣为虏，见狱吏之尊；汉书，贾山上书曰：秦赭衣半道，羣盗满山。又曰：人有上书告周勃欲反，下廷尉。勃恐，不知致辞。勃以千金与狱吏，狱吏乃书牍背示之曰：以公主为证。勃既出，曰：吾尝将百万军，然安知狱吏之贵也！除名为民，知井臼之逸。□孙盛晋阳秋曰：刘弘顾望，除名为民。东观汉记曰：冯敬通废于家，娶北地任氏女为妻，忌，不得畜媵妾儿女，常自操井臼也。百年上寿，既曰徒然。庄子，盗跖谓孔子曰：人上寿百岁，中寿八十。如其诚说，亦以过半。乱离斯瘼，欲以安归。毛诗曰：乱离瘼矣，爰其适归。薛君曰：瘼，散也。闭门荒郊，再离寒暑。闭门，已见恨赋。毛诗曰：载离寒暑。兼以东皋数亩，控带朝夕，秋兴赋曰：耕东皋之沃壤，输黍稷之余税。朝夕，已见江赋。关外一区，怅望锺阜。汉书，杨仆上书曰：耻为关外人。又曰：杨雄有宅一区。蔡邕诗序曰：暮宿河南怅望。许慎曰：钟山北陆，无日之地。虽室无赵女，而门多好事；杨恽与孙会宗书曰：妇，赵女也，雅善鼓瑟。汉书曰：杨雄素贫，嗜酒，人希至其门。时有好事者，载酒肴从游学。禄微赐金，而欢同娱老。赐金娱老，谓疎广也，已见张景阳咏史诗。折芰燔枯，此焉自足。谢承后汉书曰：郑敬，字次都，钓鱼大泽，折芰而坐，以蒲荐肉，瓠瓢盈酒，琴书自乐。焚枯，已见应璩百一诗。
　　陛下应期万世，接统千祀，庄子曰：万世之后，而遇大圣，知其解者，是旦暮遇之也。汉书，司马谈曰：今天子接千岁之统。三千景附，八百不谋。周书曰：汤放桀而归于亳，三千诸侯大会，然后卽天子之位。又曰：武王将渡河，中流，白鱼入于王舟，王俯取出，涘以祭。不谋同辞，不期同时，一朝会武王于郊下者八百诸侯。臣衅等离心，功惭同德，尚书，武王曰：受有亿兆夷人，离心离德，予有乱臣十人，同心同德。泥首在颜，舆棺未毁。张温表曰：临去武昌，庶得泥首阙下。舆棺，卽舆榇也，已见潘安仁赠陆机诗。缔构草昧，敢叨天功，缔构，见魏都赋。易曰：天造草昧。郑玄曰：草，草创也。昧，爽也。左氏传，介之推曰：窃人之财，犹谓之盗；况贪天之功，以为己力。狱讼讴，示民同志。狱讼讴，已见刘越石劝进表。而隆器大名，一朝总集，庄子曰：语大功，立大名，此朝廷之士也。左传，仲尼曰：惟名与器，不可以假人。顾己反躬，何以臻此？正当以接闬白水，列宅旧丰，光武居白水，已见南都赋。东观汉记曰：吴汉，南阳人也，为人质厚少文。上以其南阳人，故亲之。汉书曰：卢绾，丰人也，与高祖同里。萧、曹等特以事见礼，至其亲幸，莫及绾也。忘舍讲之尤，存诸公之费，东观汉记曰：初，上学长安时，过朱佑，佑尝留上，须讲竟，乃谈话。及帝登位，车驾幸佑第，问：主人得无去我讲乎？佑曰：不敢。又曰：上初学长安，南阳大人贤者往来长安，为之邸合稽疑。资用乏，与同舍生韩子合钱买驴，令从者僦以给诸公费。俯拾青紫，岂待明经。汉书，夏侯胜曰：士病不明经，苟明，其取青紫如俛拾地芥。
　　臣云顿首顿首，死罪死罪。夫铨衡之重，关诸隆替，陆机顾谭诔曰：迁吏部尚书，才长于铨衡而综核人物。远惟则哲，在帝犹难。尚书，咎繇曰：在知人。禹曰：咸若时惟帝其难之。知人则哲，能官人。汉魏已降，达识继轨，雅俗所归，惟称许郭。孙绰子，或问雅俗曰：判风流，正位分，泾渭殊流，雅郑异调，题帖分明，标榜可观，斯谓之雅俗矣。范晔后汉书曰：郭泰，字林宗，性明知人，好奖训士类，其奖拔士人，皆如所鉴。又曰：许劭，字子将，少峻名节，好奖人伦，多所赏识。故天下言拔士者咸称许、郭。拔十得五，尚曰比肩。习凿齿襄阳耆旧传记曰：庞统为郡功曹，性好人伦，每所称述，多过其中。时人怪问之，统曰：方欲兴长道业，不美其谈，卽声名不足慕企，卽为善者少。今拔十失五，犹得其半，而可以崇迈世教，使有志自厉。不亦可乎！战国策曰：淳于一日而见七人。宣王曰：寡人闻千里一士，是比肩而至也。今子一朝而见七人，不亦众乎！其余得失未闻，偶察童幼，天机暂发，顾无足算。魏志曰：王修识高柔于弱冠，异王基于童幼。天机，已见文赋。论语曰：斗筲之人，何足算也。在魏则毛玠公方，居晋则山涛识量，魏志曰：毛玠，字孝先，陈留人也，为尚书仆射，典选举。先贤行状曰：玠雅量公正。魏氏春秋曰：山涛为选曹郎，迁尚书。以臣况之，一何辽落！世说，袁彦伯曰：江山辽落，居然有万里势。齐季陵迟，官方淆乱，毛诗序曰：礼义陵迟。庄子曰：是非之涂，森然淆乱。鸿都不纲，西园成市，华峤后汉书曰：元和元年，置鸿都门学，其诸生皆勑州郡三公举用辟召，或出为刺史太守，入为尚书侍中，乃有封侯赐爵者，士君子皆耻与为列焉。汉记曰：灵帝卽位，太后临朝，于西园卖官，自关内侯以下入钱各有差。金章有盈笥之谈，华貂深不足之叹。金章、盈笥，未详。虞预晋录曰：赵王伦篡位，时侍中常侍九十七人。每朝，小人满庭，貂蝉半座。时人谣曰：貂不足，狗尾续。草创惟始，义存改作，恭己南面，责成斯在。论语，子曰：舜夫何为哉，恭己正南面而已。淮南子曰：人主之术，责成而不劳。岂宜妄加宠私，以乏王事，附蝉之饰，空成宠章。董巴舆服志曰：侍中、中常侍冠武弁大冠，加金铛，附蝉为文。求之公私，授受交失。
　　近世侯者，功绪参差：或足食关中，或成军河内，汉书曰：萧何以丞相留收巴蜀，使给军食。汉王击楚，何守关中，后为酇侯。范晔后汉书曰：上拜寇恂河内太守。上谓恂曰：河内完富，吾将因是而起。昔高祖留萧何镇关中，今吾委公以河内。后封雍奴侯。或制胜帷幄，或门人加亲，汉书，高祖曰：夫运筹于帷帐之中，决胜千里之外，吾不如子房，可封留侯。东观汉记曰：拜前将军邓禹为大司徒，制曰：孔子曰：自吾有回也，门人日以亲。封禹为酇侯。或与时抑扬，或隐若敌国，班固汉书叔孙通述曰：叔孙奉常，与时抑扬；税介免冑，礼义是创。通为稷嗣君也。东观汉记曰：吴汉自初从征伐，兵有不利，军营不如意，汉常独缮檠弓戟。上时令人视吴公□何为，还言方作攻具，上曰：差强人意，隐若一敌国矣。封汉广平侯。或策定禁中，或功成野战，东观汉记曰：殇帝崩，惟安帝宜承大统，车骑将军邓骘定策禁中，封骘为上蔡侯。汉书，鄂千秋曰：曹参有野战略地之功，此特一时之事。又曰：赐参爵列侯，食邑平阳。或盛德如卓茂，或师道如桓荣，东观汉记曰：卓茂，字子容，南阳人也。汉官仪注曰：世祖中兴，特擢盛德南阳卓茂为太傅，封宣德侯。东观汉记曰：桓荣，字春卿，沛国人也。治欧阳尚书，事九江朱文刚，穷极师道，赐荣爵关内侯。或四姓侍祠，已无足纪，应劭汉官典职曰：四姓侍祠侯。颜氏家训曰：汉明帝时，外戚有樊氏、郭氏、阴氏、马氏，是为四姓，谓之小侯者，或以侍祠非列侯，故曰小侯。五侯外戚，且非旧章。汉书曰：成帝昔封舅王谭、王立、王根、王逢时、王商为列侯。五人同日封，故世谓之五侯。而臣之所附，惟在恩泽。汉书恩泽侯表曰：公孙弘自海濒而登宰相，宠以列侯之爵。既义异畴庸，实荣乖儒者。陆机高祖功臣颂曰：帝畴尔庸，后嗣是膺。虽小人贪幸，岂独无心。
　　臣本自诸生，家承素业，东观汉记，相者谓班超曰：祭酒布衣诸生耳。董仲舒不遇赋曰：若不反身于素业，莫随世而转轮。门无富贵，易农而仕。东方朔戒子书曰：饱食安步，以仕易农。乃祖玄平，道风秀世，晋中兴书曰：范汪，字玄平，善言玄理，为吏部郎，徙吏部尚书，徐、兖二州刺史。爰在中兴，仪刑多士中兴，谓元帝也。位裁元凯，任止牧伯。尚书，卽古元凯也；刺史，卽古牧伯也。左传，太史克曰：昔高阳氏有才子八人：苍舒、隤敱、梼戭、大临、尨降、庭坚、仲容、叔达，谓之八凯；高辛氏有才子八人：伯奋、仲堪、叔献、季仲、伯虎、仲熊、叔豹、季狸，谓之八元。高祖少连，夙秉高尚，王僧孺范氏谱曰：汪生少连。所富者义，所乏者时，富义谓段干木，已见魏都赋。汉书，文帝曰：惜李广不逢时。薄宦东朝，谢病下邑。王僧孺范氏谱曰：少连，太子舍人，余杭令。先志不忘，愚臣是庶。且去岁冬初，国学之老博士耳，今兹首夏，将亚冢司，刘璠梁典曰：齐永元初，云为广州刺史，因废家居。久之，为国子博士。梁书曰：天监元年，云迁散骑常侍，吏部尚书。虽千秋之一日九迁，荀爽之十旬远至，东观汉记，马援与扬广书曰：车丞相高寝郎，一月九迁为丞相者，知武帝恨诛卫太子，上书讼之。然日当为月字之误也。范晔后汉书，荀爽，字慈明。献帝卽位，董卓辅政，征爽，爽欲遁，吏持之急，不得去，因复就拜平原相。行至宛陵，复追为光禄勋。视事三日，进拜司空。爽自被征命，及登台司，九十五日。方之微臣，未为速达。臣虽无识，惟利是视，至于亏名损实，为国为身，尚书，伊尹曰：臣为上为德，为下为民。知其不可，不敢妄冒。
　　陛下不弃菅蒯，爱同丝麻。左氏传，君子曰：诗云：虽有丝麻，无弃菅蒯；虽有姬姜，无弃憔悴。傥平生之言，犹在听览，宿心素志，无复贰辞，嵇康幽愤诗曰：内负宿心。王隐晋书：甄彬奏曰：不宜违人之素志。矜臣所乞，特回宠命，则彝章载穆，微物知免。臣今在假，不容诣省，不任荷惧之至，谨奉表以闻。臣云诚惶以下。
　　文选考异
　　顿首顿首死罪死罪　袁本、茶陵本无此八字，有「中谢」二字。下文「岂待明经臣云」下，二本同。案：二本是也，说见前谢平原内史表。
　　注「论语」下至「有所不为也」　袁本作「狂狷已见上文」。茶陵本复出，非。
　　蹑屩齐楚　案：「屩」当作「蹻」，善引史记及徐广注皆是「蹻」字。袁、茶陵二本所载五臣良注乃作「屩」，盖善「蹻」、五臣「屩」，各本乱之而失着校语。又，此「屩」下「脚」，亦五臣音耳。
　　注「汉书」下至「为铜虎符」　袁本作「分虎已见上文」。茶陵本复出，非。
　　注「□孙盛晋阳秋曰」　茶陵本「阳」下衍「春」字，袁本无。此亦初衍后修改去之。
　　乱离斯瘼　陈云「瘼」当作「莫」，注同。「毛诗曰乱离瘼矣」，当作「韩诗曰乱离斯莫」，潘安仁关中诗注可证也。案：所说是也。袁、茶陵二本所载五臣向注云「瘼，病也」，必善「莫」、五臣「瘼」，各本乱之而失着校语，后又幷改善注，甚非。
　　注「蔡邕诗序曰」下至「北陆无日之地」　袁本作「怅望锺阜已见上文」八字。茶陵本所复出，与此同。陈云：锺阜，谓建康之钟山也，注误引许叔重语。今案：善谓「锺阜已见上文」者，谓自于沈休文钟山诗题下注讫也。复出者失其意，用「许慎曰」云云当之，致为巨谬。尤专主增多，乃取以窜入。陈驳虽是，然细绎袁本，善初无斯误也。凡复出增多，大足为累，于此可知，余不尽论。
　　注「缔构见魏都赋」下至「昧爽也」　袁本作「缔构草昧并已见上文」九字。茶陵本复出，非。
　　注「过朱佑」　陈云「佑」，「祜」误，下同。各本皆讹。
　　注「上初学长安」　袁本、茶陵本「上初」作「初上」，是也。
　　注「南阳大人贤者」　陈云「大人」当作「人与」，是也。袁本、茶陵本本无「大」字，亦脱「与」。
　　注「汉书」下至「如俛拾地芥」　袁本作「明经拾青紫已见上文」九字。茶陵本复出，非。
　　注「襄阳耆旧传记曰」　袁本、茶陵本无「记」字。
　　注「卽声名不足慕企」　袁本、茶陵本重有「不足慕企」四字。
　　注「毛诗序曰礼义陵迟」　袁本作「陵迟已见上文」。茶陵本复出，非。
　　注「元和元年」　案：上「元」当作「光」。各本皆讹。
　　注「时侍中常侍」　袁本、茶陵本无「时」字。
　　注「可封留侯」　袁本作「子房封侯已见上文」。案：袁本是也。茶陵本与此同，乃幷五臣入善之误。
　　注「视吴公□何为」　袁、茶陵二本皆无空字。此初有衍而去之。
　　或四姓侍祠　何校去「或」字。案：所校是也。各本盖皆传写衍。
　　注「汉书曰成帝」下至「故世谓之五侯」　袁本作「五侯王氏也已见上文」九字。茶陵本复出，非。
　　注「东观汉记相者」　袁本、茶陵本「记」下有「曰」字。此修改去之。
　　注「谓元帝也」　袁本、茶陵本无「谓」字。
　　注「车丞相高寝郎」　袁本、茶陵本「高」下有「祖园」二字。此修改去之。案：有者是也。
　　微物知免　袁本、茶陵本云「免」善作「表」。案：此或所见不同，否则尤校改之耳。
　　为萧扬州荐士表萧子显齐书曰：始安王遥光为扬州刺史。刘璠梁典曰：齐建武初，有诏举士，始安王表荐琅邪王暕及王僧孺。
　　　任彦升
　　臣王言：臣闻求贤暂劳，垂拱永逸，吕氏春秋曰：贤主劳于求人，而佚于治事。方之疏壤，取类导川。孟子曰：舜使禹疏九河，禹掘地而注之海。国语，太子晋曰：伯禹疏川导滞。伏惟陛下，道隐旒纩，信充符玺，老子曰：大象无形，道隐无名。河上公注曰：道潜隐，使人无能指名也。大戴礼，孔子曰：古者絻而前旒，所以蔽明也，黈絖塞耳，所以掩听也。絻，古冕字；絖，古纩字，音义并同。庄子曰：圣人治天子，为符玺以信之。六飞同尘，五让高世。汉书，爰盎谓文帝曰：陛下有高世之行三：陛下从代乘六乘传，驰不测之渊，虽贲、育之勇，不及陛下；陛下至代邸，西向让天子者三，南向让者再，夫许由一让，而陛下五以天下让，过许由四矣。又曰：今陛下骋六飞，驰不测。老子曰：和其光而同其尘。白驹空谷，振鹭在庭，白驹，已见桓元子荐谯元彦表。毛诗曰：振鹭于飞，于彼西雍；我客戾止，亦有斯容。犹惧隐鳞卜祝，藏器屠保。司马迁书曰：仆之先人，文史星历，近乎卜祝之间。易曰：君子藏器于身，待时而动。鹖冠子曰：伊伊酒保，太公屠牛，海内荒乱，立为世师。物色关下，委裘河上，列仙传曰：关令尹喜内学，老子西游，先见其气，知真人当过，物色而遮之，果得老子。晏子曰：治天下若委裘，用贤委裘之实，桓公听管仲，而赵襄子信王登，此之谓委裘。然委裘，谓用贤也。神仙传曰：河上公，莫知其姓名也，尝读老子道德经，汉孝文帝驾从而诣之。非取制于一狐，谅求味于兼采。王褒讲德论曰：千金之裘，非一狐之腋。张璠易注序曰：蜜蜂以兼采为味。五声倦响，九工是询，鬻子曰：昔者大禹治天下，以五声听治。九工，已见王元长策秀才文。寝议庙堂，借听舆皁。说苑，晋东郭氏曰：肉食者失计于庙堂，藿食得不肝脑涂地？班固汉书匈奴赞曰：汉兴，忠言嘉谋之臣，相与议事于庙堂之上。左氏传曰：晋侯听舆人之诵。舆皁，已见射雉赋。臣位任隆重，义兼家邦，实欲使名实不违，徼幸路绝，邓析子曰：循名责实，君之事也；奉法宣令，臣之职也。徼幸，已见李令伯表。势门上品，犹当格以清谈；说苑，晏子曰：陂池之鱼，入于势门。谢灵运宋书序曰：下品无高门，上品无贱族。王隐晋书曰：祖约清谈平裁，老而不倦。英俊下僚，不可限以位貌。左太冲咏史诗曰：世冑蹑高位，英俊沈下僚。
　　窃见秘书丞琅邪臣王暕，年二十一，字思晦。七叶重光，海内冠冕，梁书曰：俭子暕，字思晦。何之元梁典曰：侍中领右骁骑王骞，字思晦，太尉文宪公长子也。左仆射王暕，字思寂，文宪公次子也。王筠为骞碑，亦云骞字思晦。据此及梁书，明梁典及碑误也。晋中兴书曰：王祥弟览，览生导，导生洽，洽生珣，珣生昙首。沈约宋书曰：王僧绰，昙首长子，遇害，子俭嗣也。尚书曰：宣重光。晋中兴书：庾冰疏曰：臣因循家宠，冠冕当世。神清气茂，允迪中和，淮南子曰：神清者嗜欲不能乱。蔡洪张锜状曰：锜资气早茂，才干足任。尚书曰：允迪厥德。礼曰：以乐德教国子，中和祇庸孝友。叔宝理遣之谈，彦辅名教之乐，臧荣绪晋书曰：卫玠，字叔宝，好言玄理，拜太子洗马。常以人有不及，可以情恕；非意相干，可以理遣，故终身不见喜愠之容。世说曰：王平子、胡母彦国诸人，昔以放任为达，或去衣裸体。乐广曰：名教中自有乐地，何为乃尔。故以晖映先达，领袖后进。孙盛晋阳秋曰：裴秀有风操，十余岁，时人为之语曰：后进领袖有裴秀。居无尘杂，家有赐书，韦昭吴书曰：刘基不妄交游，门无杂宾。汉书曰：班彪幼与兄嗣共游学，家有赐书，好古之士，自远方至。辞赋清新，属言玄远，陆机陆云别传曰：云亦善属文，清新不及机，而口辩持论过之。臧荣绪晋书曰：阮籍虽放诞不拘礼教，然发言玄远。室迩人旷，物疎道亲。毛诗曰：其室则迩，其人甚远。尹文子曰：处名位，虽不肖，不患物不亲己；在贫贱，不患物不疎己。亲疎系乎势利，不系乎不肖与仁贤也。养素丘园，台阶虚位。养素，已见谢宣远送孔令诗。庠序公朝，万夫倾望。孟子曰：夏曰秋，殷曰序，周曰庠，学则三代共之。曹植求通亲亲表曰：执政不废于公朝。岂徒荀令可想，李公不亡而已哉！臧荣绪晋书曰：荀顗，字景倩，颍阳人也，魏太尉彧之第六子。黄初末，除中郎，高祖辅政，见顗，异之，曰：顗，令君之子也；近见袁侃，亦曜卿之子也。皆有父风。范晔后汉书曰：李固，字子坚，汉中郡南郑人，司徒合之子。少好学，四方有志之士，多慕其风而来学。京师咸叹曰：是复为李公矣。
　　前晋安郡候官令东海王僧孺，年三十五，字僧孺，理尚栖约，思致恬敏。刘璠梁典曰：王僧孺，字僧孺，东海郯人。六岁解属文。梁兴，除镇军记室，稍迁兰陵太守，卒于咨议。既笔耕为养，亦佣书成学。东观汉记曰：班超家贫，为官佣写书，投笔叹曰：丈夫独不效傅介子立功绝域之地以封侯，安久笔耕乎！东观汉记，耕或为研。范晔汉书曰：班超为官佣书以供养。吴志曰：阚泽，字德润，会稽人。家世农夫，至泽好学，无以资，常为人佣书，以供纸笔，所写既毕，诵读亦徧。至乃集萤映雪，编蒲缉柳。檀道鸾晋阳春秋曰：车胤，字武子，学而不倦。贫不常得油，夏月则练囊盛数十萤火，以夜继日焉。孙氏世录曰：孙康家贫，常映雪读书，清介交游不杂。汉书曰：路温舒取泽中蒲截为牒，编用写书。楚国先贤传曰：孙敬到洛，在太学左右一小屋安止母，然后入学。编杨柳简以为经。先言往行，人物雅俗，易曰：君子多识前言往行，以畜其德。孙绰子，或问人物，曰：察虚实，审真伪，断成败，定终始，斯可谓之人物矣。雅俗，已见范云让表。甘泉遗仪，南宫故事，胡广汉官制度曰：天子出，车驾次第，谓之卤簿。长安时，出祠天于甘泉用之。名曰甘泉卤簿。范晔后汉书曰：郑弘为尚书令，弘前后所陈，有补益，着之南宫，以为故事。画地成图，抵掌可述。汉书，张安世子千秋为中郎将，将兵击乌桓还，谒大将军霍光，问战斗方略，山川形势，千秋口对兵事，画地成图，无所忘失。战国策曰：苏秦说赵王，抵掌而言。岂直鼮廷鼠有必对之辩，竹书无落简之谬。挚虞三辅决录注曰：窦攸举孝廉，为郎。世祖大会灵台，得鼠如豹文，荧荧光泽，世祖异之，以问羣臣，莫能知者。攸对曰：鼮鼠也。诏问何以知之，攸对曰：见尔雅。诏案秘书，如攸言，赐帛百匹。张骘文士传曰：人有嵩山下得竹简一枚，两行科斗书，人莫能识。张华以问束皙，皙曰：此明帝显节陵策文。验校果然。朝廷士庶，皆服其博识。暕坐镇雅俗，弘益已多；僧孺访对不休，质疑斯在。班固汉书，董仲舒述曰：谠言访对，为世纯孺。太玄经曰：爰质所疑。宋衷曰：质，问也。并东序之秘宝，瑚琏之茂器。书曰：大玉、夷玉、天球、河图，在东序。典引曰：御东序之秘宝。论语，子贡问曰：赐也何如？子曰：汝器也。曰：何器也？曰：瑚琏也。诚言以人废，而才实世资。论语，子曰：君子不以言举人，不以人废言。解嘲曰：邹衍颉顽而取世资。班固汉书翟方进述曰：用合时宜，器周世资。临表悚战，犹惧未允，不任下情。云云。
　　文选考异
　　为萧扬州荐士表　袁本、茶陵本「荐」上有「作」字。案：尤本脱。
　　注「老子曰和其光而同其尘」　袁本作「同尘已见上文」。茶陵本复出，非。
　　注「王褒」下至「非一狐之腋」　袁本作「一狐已见上文」。茶陵本复出，非。
　　注「谢灵运宋书序曰」　何校「宋」改「晋」，陈同，是也。各本皆误。
　　注「在贫贱不患物不疎己」　何校「贱」下添「虽仁贤」三字，陈同，是也。各本皆脱。
　　注「孟子曰」下至「学则三代共之」　袁本作「庠序已见上文」。茶陵本复出，非。
　　注「四方有志之士」　袁本、茶陵本无「有志」二字。
　　注「东观汉记耕」　袁本、茶陵本无「汉」字。
　　注「范晔汉书曰」　何校「汉」上添「后」字，是也。各本皆脱。
　　注「晋阳春秋曰」　袁本无「春」字是也。。茶陵本亦衍。何校「晋」上添「续」字，同前。
　　注「论语子曰」下至「不以人废言」　袁本此十六字作「不以人废言已见上文」九字。茶陵本复出。非。
　　为褚咨议蓁让代兄袭封表萧子显齐书曰：褚蓁，字茂绪，为义兴太守，改封巴东郡，表让封贲子霁，诏许之。官至前将军，卒。然此表与集详略不同，疑是藁本，辞多冗长。
　　　任彦升
　　臣蓁言：昨被司徒符，仰称诏旨，许臣兄贲所请，以臣袭封南康郡公。臣门籍勋荫，光锡土宇。臣贲世载承家，允膺长德。萧子显齐书曰：褚渊长子贲，字蔚先，官历散骑常侍，上表称疾，让封与弟蓁。国语曰：祭公谋父曰：奕世载德。韦昭曰：载，成也。易曰：开国承家，小人勿用。左氏传，王子朝曰：王后无嫡，则择立长，年钧以德，德钧以卜。而深鉴止足，脱屣千乘。老子曰：知足不辱，知止不殆。吴都赋曰：轻脱屣于千乘。遂乃远谬推恩，近萃庸薄。能以国让，弘义有归。左氏传，公子鱼曰：能以国让，仁孰大焉。匹夫难夺，守以勿贰。昔武始迫家臣之策，陵阳感鲍生之言。张以诚请。丁为理屈。东观汉记曰：张纯，字伯仁，建武初先诣阙，封武始侯，子奋，字穉通，兄根，常被病。纯病困，勑家丞翕：司空无功，爵不当传嗣。纯薨，大行移书问嗣，翕上书，夺诏封奋，奋上书曰：根不病，哀臣小称病。今翕移臣。又曰：丁綝为陵阳侯，薨。长子鸿，字季公，让位于弟盛，逃去。鸿初与九江鲍骏友善，及鸿亡，骏遇于东海，阳狂不识骏。骏乃止让之曰：今子以兄弟私恩，而绝父不灭之基，可谓智乎？鸿感悟垂涕，乃还就国。且先臣以大宗绝绪，命臣出纂傍统，礼记曰：继别为宗。郑玄曰：别子之嫡也，族人尊之，谓之大宗，是宗子也。禀承在昔，理绝终天，天道无终，而云终天，永诀之辞也。徐广赴谢车骑葬还诗曰：潜圹既掩扉，终天隔幽壤。潘岳哀永逝曰：今奈何兮一举，邈终天而子不反。永惟情事，触目崩殒。若使贲高延陵之风，臣忘子臧之节，左传曰：吴子诸樊既除丧，将立季札。辞曰：曹宣公之卒也，诸侯与曹人不义曹君，将立子臧，子臧去之，遂不为也，以成曹君。君子曰：能守节。君义嗣也，谁敢奸君？有国，非吾节也。札虽不才，愿附于子臧之节。是废德举，岂曰能贤？左氏传曰：宋公疾，召大司马孔父而属殇公焉。对曰：羣臣愿奉冯也。公曰：先君以寡人为贤，使主社稷，若弃德不让，是废先君之举，岂曰能贤？陛下察其丹款，特赐停绝。丹款，已见庾元规表。不然投身草泽，苟遂愚诚耳。谢承后汉书曰：朱宠隐身草泽。不胜丹慊之至，谨诣阙拜表以闻。臣诚惶诚恐以下。
　　文选考异
　　注「老子曰」下至「知止不殆」　袁本作「止足已见上文」。茶陵本复出，非。
　　为范始兴作求立太宰碑表吴均齐春秋曰：竟陵文宣王子良薨，西昌侯以天子命假黄钺太宰。萧子显齐书曰：建武中，故吏范云上表为子良立碑，事不行。
　　任彦升
　　臣云言：原夫存树风猷，没着徽烈，尚书曰：彰善瘅恶，树之风声。应璩与王将军书曰：雀鼠虽愚，犹知徽烈。既绝故老之口，必资不刊之书。西征赋曰：兆惟奉明，邑号千人；讯诸故老，造自帝询。杜预传序曰：左丘明受经于仲尼，以为经者，不刊之书也，而藏诸名山，则陵谷迁贸；司马迁书曰：仆诚以着此书，藏诸名山。毛诗曰：高岸为谷，深谷为陵。府之延阁，则青编落简。刘歆七略曰：孝武皇帝勑丞相公孙弘广开献书之路，百年之间，书积如山。故内则延阁广内秘书之府。又曰：尚书有青丝编目录。然则配天之迹，存乎泗水之上；汉书平纪曰：郊祀高祖以配天。郦善长水经注曰：泗水南有泗水亭。汉高祖庙前有碑，延熹十年立。素王之道，纪于沂川之侧。家语，南宫敬叔曰：孔子生于衰周，赞明易道以为法，或者天将欲素王之乎？何其盛也！沂水南有孔子旧庙，汉、魏以来列七碑，二碑无字。由是崇师之义，拟迹于西河；礼记，曾子谓子夏曰：事夫子于洙、泗之间，退而老西河之上，使西河之人，疑汝于夫子。七略曰：西河、燕、赵之间。尊主之情，致之于尧禹。尊主，谓伊尹也。耻其君不如尧舜，已见曹子建通亲亲表。禹亦圣帝，故连言之。故精庐妄启，必穷镌勒之盛；东观汉记曰：王阜年十一，辞父母欲出精庐，以尚幼不见听。荆州图曰：阴令刘喜，魏时宰县，雅好博古，教学立碑。君长一城，亦尽刊刻之美。陈寔别传曰：寔卒，蔡邕为立碑刻铭。然寔为太丘宰，故曰一城也。况乎甄陶周召，孕育伊颜？周公、召公、伊尹、颜回也。典引曰：孕虞育夏，甄殷陶周。
　　故太宰竟陵文宣王臣某，与存与亡，则义刑社稷；汉书，文帝卽位，绛侯为丞相。爰盎进曰：丞相何如人？上曰：社稷臣。盎曰：绛侯所谓功臣，非社稷臣。社稷臣主存与存，主亡与亡。如淳曰：人主在时与共治，不以主亡而不行其政令也。严天配帝，则周公其人。孝经，子曰：孝莫大于严父，严父莫大于配天，则周公其人也。昔者周公郊祀后稷以配天，宗祀文王于明堂以配上帝。体国端朝，出藩入守，进思必告之道，退无苟利之专，尚书曰：尔有嘉谋嘉猷，则入告尔后于内。公羊传曰：大夫出境，有可以安社稷利国家者，则专之可也。左氏传曰：子产曰：苟利社稷，死生以之。五教以伦，百揆时序。尚书，帝曰：契，汝作司徒，敬敷五教在宽。又曰：纳于百揆，百揆时序。若夫一言一行，盛德之风；孟子曰：舜闻一善言，见一善行，若决江河，沛然莫之能御也。易云：日新之谓盛德。琴书艺业，述作之茂，汉书曰：郑敬，字次都，琴书自乐。礼记曰：作者之谓圣，述者之谓明，明圣者，述作之谓也。道非兼济，事止乐善，亦无得而称焉。周易曰：智周万物，而道济天下。东观汉记曰：上尝问东平王苍曰：在家何业最乐？苍对曰：为善最乐。上嗟叹之。论语曰：齐景公有马千驷，死之日，民无德而称焉。
　　人之云亡，忽移岁序，诗曰：人之云亡，邦国殄瘁。鸱鸮东徙，松槚成行。言成王未知周公之意，类郁林之嫌子良；而周公有居摄之情，由子良有代宗之议，故假鸱鸮以喻焉。吴均齐春秋曰：郁林王卽位，子良谢疾不视事，帝嫌之。又潘敞以仗防之。子良既有代宗议，忧惧不敢朝事，而子良薨。毛诗序曰：鸱鸮，周公救乱也。成王未知周公之志，乃作诗以遗王。名之曰鸱鸮焉。说苑曰：枭与鸠相遇，鸠曰：子安之？枭曰：我将东徙。鸠曰：何？枭曰：西方之人，皆恶我声。鸠曰：子鸣。于是鸣。鸠曰：子改鸣则可，不改子鸣，虽东徙犹恶子也。左传，伍子胥曰：树吾墓槚。六府臣僚，三藩士女，萧子显齐书曰：子良为辅国将军、征虏将军、竟陵王、镇北将军、征北将军、护军将军，斯谓六府；子良又为会稽太守、南徐州刺史、又南兖州刺史，斯谓之三藩也。人蓄油素，家怀鈆笔，油素，已见吴都赋。葛龚与梁相笺曰：曹褒寝怀鈆笔，行诵文书。瞻彼景山，徒然望慕。景山，谓坟也。毛诗曰：陟彼景山。刘桢赠五官中郎将诗曰：望慕结不解。昔晋氏初禁立碑，晋令曰：诸葬者不得作祠堂碑石兽。魏舒之亡，亦从班列。而阮略既泯，故首冒严科，为之者竟免刑戮，致之者反蒙嘉叹。陈留志曰：阮略，字德规，为齐国内史。为政表贤黜恶，化风大行。卒于郡，齐人欲为立碑。时官制严峻，自司徒魏舒已下，皆不得立。齐人思略不已，遂共冒禁树碑，然后诣阙待罪。朝廷闻之，尤叹其惠。至于道被如仁，功参微管，本宜在常均之外。如仁、微管，并见上傅季友修张良教。故太宰渊、丞相嶷，亲贤并轨，卽为成规。褚渊碑卽王俭所制。萧子显齐书曰：豫章文献王嶷，字宣俨，薨，赠丞相。南阳乐蔼为建立碑，第二子恪，托沈约及孔稚珪为文。乞依二公前例，赐许刊立。宁容使长想九原，樵苏罔识其禁；驻驆长陵，輶轩不知所适。礼记曰：赵文子与叔誉观乎九原，文子曰：死者如可作也，吾谁与归？战国策，颜蠋谓齐王曰：秦攻齐，令曰：敢有去柳下季墓五十步樵采者，罪死不赦。东观汉记，和帝诏曰：高祖功臣，萧、曹为首，朕望长陵东门，见二臣之陇，感焉。
　　臣里闾孤贱，才无可甄，值齐网之弘，弛宾客之禁，范晔后汉书曰：建武中，禁网尚宽，诸王既长，各招引宾客。策名委质，忽焉二纪。左氏传，狐突曰：策名委质，其二乃辟。虑先犬马，厚恩不答。列女传曰：梁寡高行曰：妾之夫不幸早死，先犬马填沟壑。虞贞节曰：人受命于天而命长，犬马受命于天而命短，妾之夫反先犬马死矣。而弊帷毁盖，未蓐蝼蚁；礼记，仲尼曰：吾闻之，弊帷不弃，为埋马也；弊盖不弃，为埋狗也。战国策，安陵君谓楚王曰：犬马臣愿得式黄泉，蓐蝼蚁。延叔坚战国策论曰：为王先用填黄泉，为王作蓐，以御蝼蚁。珠襦玉匣，遽饰幽泉。西京杂记曰：汉帝及诸侯王送□死，皆珠襦玉匣。匣形如铠甲，连以金缕，皆镂为蛟龙鸾凤龟龙之形，所谓交龙玉匣。陛下弘奖名教，不隔微物，使臣得骏奔南浦，长号北陵。南浦迎丧，北陵送葬。既曲逢前施，实仰觊后泽。傥验杜预山顶之言，庶存马骏必拜之感。襄阳记曰：杜元凯好为身后名，常自言百年后必高岸为谷，深谷为陵。作二碑叙其平吴勋，一沈万山下，一沈岘山下，谓参佐曰：何知后代不在山头乎？臧荣绪晋书曰：扶风王骏，字子臧，宣帝第七子也，都督雍、凉州诸军事。后薨，民吏树碑赞述德范。长老见□碑，无不拜之。言其遗爱如此。临表悲惧，言不自宣。臣诚惶已下。
</div>
    <div class="pagination">
<a href="文选_page71.html">上一页</a><span>...</span><a href="文选_page67.html">67</a><a href="文选_page68.html">68</a><a href="文选_page69.html">69</a><a href="文选_page70.html">70</a><a href="文选_page71.html">71</a><span class="current-page">72</span><a href="文选_page73.html">73</a><a href="文选_page74.html">74</a><a href="文选_page75.html">75</a><a href="文选_page76.html">76</a><a href="文选_page77.html">77</a><span>...</span><a href="文选_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
