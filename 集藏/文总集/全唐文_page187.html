<!DOCTYPE html>
<html>
<head>
    <meta charset="UTF-8">
    <title>全唐文 - 第 187 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 187 页/共 603 页</h1>
    <div class="content">    ○对祭社不奏商均判
    〈大社奏乐，不奏商均，有司将为失礼。〉
    圣有谟训，明徵定保，於昭大社，德洽生人。虽烈山已还，勾龙作配，而享祀不忒，国容孔彰。《□门》，宛是天乐。备物致用，觉鸣凤之不飞；感灵动幽，识潜鱼之入听。是知乐之至也，乾坤由是混和；祭必肃然，神祗所以丕。国家九变具设，六府孔修，器陶匏而不奢，声铿锵以合雅。酌明信，神其享诸，非楚使之夸秦，异曹之谏鲁。列圣敷典，则有春义，商均不奏，岂为失礼？
    ○对历生失度判
    〈历生失秒忽之度？〉
    凤凰司历，象（疑）谋托算；象生有数，感而遂通。邈扌突浑元，是知元妙；眇睹云物，必在精微。情至纷扰，则他想交乱；形质浊秽，则寄鉴不明；焉可以见天地之心、穷鬼神之状？幽变未测，孰辨端倪？相彼历生，迹参日御，台观是忝，泉蒙未豁。唐都不作，糟粕谁传；赵达何追，菁华莫继。失秒忽之度，曷以敬授人时？若归奇於扌力，履端於始，则毫不爽，黍累无愆。如或未精，法将焉舍？
    ●卷三百三
    ☆贾正义
    正义，开元二年朝议郎，行偃师县尉。
    ○周公祠碑
    原夫阴阳不测之谓神，变化无穷之谓圣；圣也者，范围天地，备万物而不有其功；神也者，扌突赜窈冥，降百祥而不矜其德。持太元之斡运，日月齐明；振中古之猷，乾坤合度。盛业冠於三代，美化流於四国。其生也，藉我为光辅；其逝也，荐我为明灵，所谓有始有终、可久可大者也。公字朝明，文王之子、武王之弟、成王之叔父也。昔尧臣以披（阙一字）践祚，初开相地之宜；殷伯以积德累仁，终翦格天之业。历太极而承元吉，资中和而诞贤圣；知微表於幼颜，继体分於正气。兵戈已偃，西周之历数攸归；宅土（阙一字）封，东鲁之衣冠允集。故能勤劳家国，翊亮台衡；植璧而拜三坛，御冕旒而朝万；鸱救其衰乱，狼跋明其终始。尊严其父，孝理也；炯诫其子，卑牧也；七月艰难，陈业也；三年征伐，叙功也。复子宝位，不亏忠敬之诚；开我金，乃得风雷之意。於是测四方以定都邑，分六职以明典刑。制大礼以安上理人，则俎豆之法行，揖让之仪备；制大乐以移风易俗，则和感之音畅，舞咏之情宣。详八卦而究精微，演六爻而告疑滞，所谓极扌突研精、立功成器，以为天下利者也。敢问先王之德，何以加於斯乎？若乃示诸仁，藏诸用，道艺可以激扬今古，轨模可以粉泽人伦，悬焕然，不假一二谈也。嗟乎！天道有盈虚，人事有存没。欲使百年黎庶，轩帝之威灵；四序蒸尝，用君王之典则。非天下之至圣，孰能与於此哉？
    偃师县祠堂者，按图《经云》，後人怀圣恩所置也。负阳岑之岩险，面通谷之萦纡；四水以为川，二室以为镇。重檐累ㄆ，登玉户而三阶；洞室迥廊，列金楹而四合。寿宫肃肃，备物严严，宛若居摄之仁明，穆如行化之易简。孝若之徘徊庭庑，未足赞其精微；灵均之倦<疒又>阶除，不能诃其怪异。《易》称王假，所以致孝享；《诗》称天作，所以祀王公。崇敬则遐迩同臻，嘉祥则贤愚共被。若乃日之吉，辰之良，银鞍绣轴溢通庄，会舞安歌纷满堂。樽酌奠兮桂，ギ锵鸣兮琳琅；下祷戴兮介福，上歆馨兮乐康。虽盛凝之持戒练心，倾忄匡不怠；刘长之去邪归道，拜谒逾勤。正直聪明，於是乎在。粤以癸丑秋末，迄於甲寅夏首，西郊不雨，南亩亢阳。八溪以眺渚滨河，罕植青草；九重以握沈璧，屡命皇华。阙（阙一字）无霍立之徵，田夫有狼顾之惧。尹上柱国武威县开国子陇西李杰，山河间气，廊庙宏材，允四海之具瞻，裁三川之景化。西京伫润，稍（阙一字）分陕之郊；东都思理，再临惟洛之邑。奸豪惩而疑滞剖，鳏寡悦而礼义行；德泽布，颂声洋溢。正议大夫行少尹护军彭城刘祯、正议大夫行少尹上柱国博陵县开国男崔元，并星象之奇，衣冠之秀。器惟经国，文艺袭於班扬；道以匡时，令望升於台阁。佐官司录柳齐物等，并陟遐自迩，始当州府之劳；择士用才，终践公侯之望。朝请大夫行令博阳县开国男彭城刘体微，金枝玉叶之门，上善通贤之量。历霜台之鲠直，阐雷邑之风（阙一字）立义（阙一字）欺，兼并自息。通直郎行丞王钝、朝议郎行主簿李循古、承议郎行尉崔延祚，莫不璋比德，麟凤成文，藏用於东畿，安卑於西亳。咸以分官济俗，共理经邦，钦若皇情，特怜黔首。呈嗟庙宇，申至理之馨香；拜起灵坛，奠明祈之（阙一字）诚敬如在，神听无违；言未毕而布油□，礼未终而澍甘液。三农有庆，八政（阙十一字）而家邦可制。非圣人之利物，岂能与於此者？是以黄儿齿之徒相与而称曰：昔文翁以化渐蜀川，犹存古庙；子产以政行郑国，尚列遗祠。况公道德均两仪，神灵庇万代，而颂章斯缺，盛事莫传？蒙少忝青衿，晚纡黄绶。勤诚不梦，岂吾道之将衰；游践难言，冀斯文之未丧。颂曰：
    伊太初兮，惟混惟茫；暨中古兮，无制无防。大忠勤国兮，辅我君王；至道被物兮，明（阙一字）典章。乾坤可测兮，阴阳会合；威仪不差兮，礼乐铿锵。上德既丧兮，先灵如在；下人蒙庇兮，遗惠不忘。春夏炎赫兮，销流金石；官寮祈请兮，拜伏坛场。神听之兮，密□已洒；人赖之兮，零雨其滂。喜大田之多稼，望高廪之盈仓；羞蘩於祭礼，建碑颂於祠堂。松柏森沈兮岁久，烟霞（阙二字）兮山荒；谒明神於此地，降福祚之穰穰。
    ☆孙
    ，开元三年对策擢第。
    ○应文辞雅丽科对策（并问）
    问：朕闻至道虽微，不言而化，皇天阴骘，相叶其彝。信寒暑而生成，施□雨而沐润；垂范作训，树君育人。时有浇淳，教垂繁略；成汤既圣，禹道云亡。《桑扈》、《谷风》，屡动诗人之刺；塞门、反坫，时遗宣父嫌。我国家拯彼颓纲，开兹盛业。朕以不德，袭号乘时，而皇极之道未敷，谟明之轨尚阙。思宏厥理，其义安从？至如视听貌言，恒若时若，会极归极，作哲作，一以贯之，何方而可？夫礼以饰情，情疏则礼略；乐以通感，感至则神和。理内为同，修外为异，同异之用，有昧其功。人俗未融，伫明斯要。又《四时》、《武德》，制自何君？《五行》、《文始》，本之谁代？《昭德》、《盛德》，莫辨所尊；《昭容》、《礼容》，未详所出。悉情以对，用释余疑。
    对：臣闻登衡霍者，嗟培娄之微；泛涨海者，鄙潢之陋。臣草茅孤贱，才无足取，属丝纶明扬，州闾选辟，谬得接武群彦，比肩时英。而文物昭回，宸颜咫尺，退思愚劣，甚不称圣朝求贤之意也。揆拙兢颜，心愧失守，将何以充塞大问、对攵天休？然闻之於师，请言其略。
    制策曰：“皇极之道未敷，谟明之规尚阙，思宏厥理，其义安从？”伏惟皇帝陛下开元立极，地平天成，祖述尧舜，宪章文武。夔龙咸事，阴阳以和，圣德动天，无远不届。麟凤在郊薮，河洛出图书。弓旌累降，徵搜是急，日昃视朝，文武并进。既尽美矣，无德而称犹且罪已为心，在予兴叹，此陛下之至让也，小臣何足以当哉！然忭舞德音，忝列明试，敢不沥肝胆、献所闻乎？臣恭惟政理之间，传诸长者之口，以先朝之事一二明之。昔贞观、永徽之间，恭默而天下理，家给而人足，时和而岁丰。外户不扃，牛羊被野；太仓之粟，陈陈相因；中府之钱，贯朽莫校。然而戎车屡驾，不无事矣。於是度辽之师，鬼方之讨，贺兰之战，高昌之伐，而军人无损，帑藏如初。国家富有海内百馀年，士庶之多，如曩时之兼倍；征戍之役，当今日之无何。岂往得而今失，将政繁而俗变，其故何哉？良有由也。议者以为赋敛厚，徭役繁，风俗奢，利息倍。今右息其宫室，爱人节用，省无事之官，罢不急之务，三年政成，臣窃迟之。愚心晓然，谓在此矣。制策曰：“视听貌言，恒若时若，会极归极，作哲作，一以贯之，何方而可”者。伏惟陛下躬神武之姿，广聪明之德，思宏至道，励精为政。反支通奏，甲夜观书，励神聪於《九畴》，留睿情於百氏，臣闻智小不可谋大，绠短难於汲深。窥圣谋之莫测，谓宸衷之不凡，致远恐泥，不其难乎！夫视者明也，审邪正与曲直；听者聪也，察善恶与是非。貌者容止可观，俨恪之所谓；言者词令斯在，荣辱之所由。时若，肃时雨若。察休咎之（阙）会，归於皇建；惟睿哲之作圣，系彼道枢。故曰：“无反无侧，王道正直，无党无偏，王道平平。”一以贯之，此其义也。
    制策曰：“礼以饰情，情疏则礼略；乐以通感，感至则神和。理内为同，修外为异，同异之用，有昧其功。人俗未融，伫明斯要”者。夫大礼与天地同节，大乐与天地同和，岂惟明尊卑、辨等列、动天地、感鬼神而已哉？岂不系於锺鼓，谅无徵於玉帛。乐自外作，必假器以明义；礼由中起，故备物以饰容。盖有国之典章，生人之冕服。均五材之并用，废一不可；类三者之何先，尢宜去食。故孔子曰：“安上理人，莫善於礼；移风易俗，莫善於乐。”去同即异，离之则多伤；相须而成，兼之则双美。一彼一此，何後何先！
    制策曰：“《四时》、《武德》，制自何君？《五行》、《文始》，本之谁代？《昭德》、《盛德》，莫辨所尊；《昭容》、《礼容》，未详所出。悉情以对，用释予疑。”臣闻暴秦失政，皇汉创业，爰作乐以尊先，聿释享以追孝。《四时》、《武德》，用之於高祖，所以恢武功也。《文始》、《五行》，陈之於文庙，所以昭文德也。盖舞以尽意，歌以崇德；制自炎汉之君，本乎孝武之代。《昭德》、《盛德》，郊庙之乐也，《昭容》、《礼容》，质文之辨也。臣学不师古，才非敏赡，惭琐琐之陋，无足言哉。仰苍苍之高，茫然自失。谨对。
    ☆杨相如
    相如，洪州南昌人。神龙初进士，补当涂尉，徙晋陵陆浑，召拜右拾遗。开元末出为怀州别驾。
    ○陈便宜疏
    臣闻贾生之言曰：“人君之於天下，犹今人置器，置之安处则安，危处则危。”是国之安危、政之理乱，亦由乎陛下所置，甚易为也。今陛下以命代之主，率易为之资，握黎元之命，包宇宙之广，尽系之於陛下，陛下可不置之於安处乎？《书》云：“一人有庆，兆民赖之。”斯之谓矣。陛下在黎人之上，居万乘之重，将欲为也，天下已随之；将所尚也，天下已尚之。然风俗之端、邪正之首者，皆从陛下所为也。非徒风俗邪正所系，亦祸福存亡在焉。陛下取舍运为，甚不可忽也。臣不敢远徵古昔、博引传记，请以隋炀帝、太宗文武皇帝言之。炀帝籍文皇之资，跻大宝之位，兵加海外，威震区中。乃自恃其强，不忧时政，大纵骄欲，恣成猜险，所为不轨，所行不顺。忌忠正之义，黜废贤良；狎便佞之言，昵爱邪僻。荒淫酒色，穷极绮丽，兵戈不息，调役非时。奇技淫巧者率获登迁，力边攘寇者皆愆财赏。不恤人之疾苦，不知政之理乱。君臣阻隔，上下相蒙，虽制敕交行，而声实舛谬。言同尧舜，迹如桀纣，为行若是，人何克从？夫推心不诚，欲人之附已；恣恶内炽，望俗之无邪，犹却行追人，向日避影。孔子曰：“子帅以正，孰敢不正。？其身不正，虽令不从。”炀帝不节其欲，而欲禁人之欲，其可得乎？故四海之风淫，天下之情伪。其人怨，其俗荡，贞髦摈逐，奸逆竞驰，皇纲紊而隙生，祸衅滋而难作。昔之有隋也，今转为大唐，岂不以纵慝无厌，危患不恤，举天下之大，一掷而弃之？荒迷沈乱，终不自觉，要之覆灭，死於人手，为天下笑，甚可痛哉！《诗》云：“殷监不远，在夏后之世。”谚云：“前车覆，後车诫。”然则主社稷、承宗庙者，可不极思虑深勖励乎？夫昏主即圣君之资，乱邦为开国之始，是用集我昌运。太宗以圣德英武，雄才睿略，扫除昏虐，大济生人。叱咤而四维更张，指麾而六合复正。其知人任使，尽得其才。或取诸俘虏雠敌，并推怀而用之，意豁如也。故房元龄识之於月品，尉迟敬德狎之而不疑，接李靖以优礼。此天下之智谋，所以得输其赤心；天下之劲勇，所以得尽其死力也。帝业既就，寰中已安，後武先文，励精为理。务尧舜之道，想致羲皇之俗；开礼贤之馆，置十八学士。听朝之後，覃思典坟，周通百家，乐而忘倦。所谓武以得之，文以守之。其帝王臧否，安危成败，政刑理乱，风雨兴衰，皆鉴於前古，比之明镜。故以书籍为古镜，魏徵为人镜，见善则行之，不善则去之。闻直言则欣然受纳，得一士则喜见於朝；讠谀便媚者不得臻於前，梗正贞贤者从容於左右矣。贞观之际，太平俗洽，官人得材，功赏必实，刑不谬及，礼无愆度。於时天下晏如，遗粮在亩，盛德洽於人心，而祥风游乎海内矣。非太宗之明懿聪达、虚心治道，与天下贞臣正士同心戮力，岂能致於此乎？初东巡，以供奉不精而有罚。既到雒邑，又理隋之旧宫，颇趣游畋，或见可欲。魏徵骤谏，太宗欣然罢之，曰：“非公无此语也。”自是帝节欲向道，思愆纳正。用斯而言，则圣人之情，不必无欲也。且物悬於外，情动於中。情之动中，则无穷也；物之外，则不极也。以不极之物，无穷之情，动而不为之节制，虽有圣智，亦安得致升平之事乎？故太宗之情，非无欲也，拟致升平之资，故樽节维持之耳。往以隋人失御，天命有归，而始终经纶，斯亦勤矣。首建大义，提三尺，安八，创万代，立社稷，传子孙，位已重矣，功已大矣，亦安得不思盈满之诫，而捡嗜欲之情乎？故太宗之於崇台邃宇，非不爱之，惜人力也；宝衣玉石，非不美之，节人财也；妍倡绝艳，非不乐之，妨听政也；犬马畋猎，非不好之，荡心意也。此数者，皆能栽抑之，是使人之赋敛也轻，岁之调役也寡；举人之利甚博，资国之用不费。国用不费，人利是丰，则不言而礼让自清净，而仁义大洽。非徒太宗之为理若是，古之明王圣主，曷不繇兹道乎？臣历观有国有家，莫不以骄矜放纵而灭，畏慎谦恪而兴。然鲜蹈兴平之衢、多遵覆灭之路者，何也？实以在既安之日，则忘兢畏；及危逼之势，始思悔咎。徒成追恨，亦何补乎？臣诚以人主之在深宫，方安平之日，若能先虑危难，以自悔勖，去不经之道，防可欲之原，务任贤之规，除轻暴之迹，则履万有必安之途，而无颠蹶覆辱之患矣。行之甚易，在人主为之。臣所以举隋氏纵欲而亡，太宗抑欲而昌，愿陛下详择。今天下皆拭目而视，倾耳而听，欲望陛下兢兢业业，以致太平也。臣诚以为宜效太宗，去邪佞之士，进忠贤之人，与之讨论《诗》、《书》，谈议得失，以见先古之成败，以较当今之可否，行其所长，弃其不善，如此则朝廷无僻谬，国政必清平矣。臣又闻书籍所载，美恶具存，采其陈迹，为之鉴诫，陶然其中，甚足乐也。亦何必穷逐声色，巡游罔倦，不务《诗》、《书》之乐乎？非独妨於政理，徒劳弃日矣。往者太宗尝敕魏徵作《群书理要》五十篇，大论得失。臣诚请陛下温清闲暇，以时观览其书，虽简略不备，亦足以见忠臣之谠言，知经国之要会矣。夫古之人主，莫不委任忠正，广务才贤，而保正全忠者稀，倾侧向背者众。非缘人主知其不忠不正而用之也，盖似正而非正、似忠而不忠、深心以藏邪、厚貌而难测耳，所以尝患谬用之，而不辨其真实也。且非忠正，尚不辨其真实；况实忠正，岂得知而信任乎？故有独行而见疏，有怀忠而受谗矣。此先古帝王，迷惑错误，以不忠为忠，以贤为不贤，率皆十八九也。《书》曰：“知人则哲”，“惟帝难之”。非夫圣王明主，则不能知也。今陛下聪明在位，庆祚方远，若欲任人择士，取致太平，必宜先辨忠贤，以别邪佞。若忠贤既辨，邪佞不杂，正人为之羽翼，邪人不造其间，则有仁义道德，行於四方，而无诌谀倾巧，以乱陛下也。且忠贤邪佞，虽有难知，今以陛下明悟神聪，孜孜选用，更垂之以睿鉴，又加之以密察，岂有不知之者乎？然其审察之宜，可以意测，可以情恕矣。以意测者，测邪佞之臣也；以情恕者，恕忠贤之臣也。夫忠不似佞，佞则似忠，请陛下测之恕之，则可知也。臣闻人之性分，不可转移，邪佞忠贤，各有所趣。顺道违俗，忠贤也；违道顺俗，邪佞也。若言之弗耳，行之忤心，动繇先王之道，事极终始之虑，志惟安国卫主者，忠贤之所为也。故雅质而不佞，勤诚而取容，务正道而抗节，人主闻之，固将疏远之矣，此真忠贤之臣也，陛下可不恕而用之乎？顺欲从旨，甘言美饰，不繇先圣之道，思乱国家之政，务於要利以惑主者，邪佞之所为也。故发小惠以贾信，忘大义而苟合，权宠势而挟威，伺愉悦而争媚，人主见之，固将亲近之矣，此真邪佞之臣也，陛下可不测而去之乎？大率人君皆恶其臣忤心，而欲人之顺已。贤臣正直，安得不忤心乎？邪臣谄诈，安得不顺已乎？故积忤生憎，祸之路也；积顺生爱，福之门也，此邪佞所以常亲而宠、贤臣所以尝疏而辱也。自古帝王之使臣佐者，曷不多论此弊乎？陛下诚能反是而求之，精心而察之，爱其所忤，而收忠贤，憎其所顺，而去邪佞，则天下之忠正，可以比肩重足，天下之太平，可以千秋万岁，太宗之政化复行，尧舜之淳风日用矣。此愚臣所以请陛下审察忠佞、测之恕之之术也。国家自垂拱以後，至於近年，寇贼屡兴，兵革数动，边师溃丧，日费滋多。加以观寺修营，锡赍繁数，郡县之吏，未息侵渔，寰区之氓，率尽周馑，官班冗赘，淫费频烦。近者人献直言，时有切谏，徒闻谠议，竟不施行，至於营造，未甚休息。是使国储不足，人畜久空，俗弊之繇，其来已渐。又制敕甚重，奸非莫惩，节限虽多，逾越极众。孤羁寡援者小罪必罚，货赂朋党者大愆不绳，听断之狱不审，寰中之罪未肃也。夫法贵简而能禁，罚宜轻而必行。陛下方兴崇至德，大布新政，譬琴之不理，宜在更张；路之不平，终当徙辙。若不改创而求理，安扬汤以止沸，不可得也。臣请不如除去碎密，不察小过。小过不察，则无烦苛；大罪不漏，则止奸慝。使简而难犯，宽而能制，此所谓“天网恢恢，疏而不漏”矣。然後停不急之务，渐无为之理，休罢造作，节减输赋，息徭役，除赘官，绝吏之侵渔，复人之本业，斯则人安而俗富也。且俗富则国富，人安则国安，所谓理术无他，惟此而已矣。
    ☆卢贞
    贞，开元时官度支员外郎，授汝州刺史，充本州防御使。
    ○广成宫碑记
    不宰物而万类蒙利，不致用而元功溥施，广成子之大，吾无间然矣。《经》云“平天下在修其身”，广成子以修身之道授黄帝，而天下治。俾千百年，人畏其神，思其备，不曰协於教乎？《祀典》云：“德施於民，能御大灾，捍大患，则祀之。”黄帝率广成子之法，以致天地之和，御阴阳之灾，捍刑杀之患，不曰宜祀於庙乎？广成子与孔宣父，遭时不同，故教有精粗，迹有远近耳，非殊涂也。余既称广成子之教通於孔氏，问者曰：“以坟典莫存，孰能详知三五之事？言广成子者，皆本於庄周，固多寓辞，今将质之以为定论，岂不可？”非通达之士，未足与议也。夫欲为黄帝、孔氏者，行其言耳，岂仿其形哉？故其言合道，则彷佛其人，而尸祝之可也。言苟非道，虽比肩对席，将听之乎？今以广成子之言，得天而合於道，故表其庙貌，又尊礼之，又何患庄生之未信也？
    按《尔雅》“北戴斗极为崆峒”，其地绝远，华夏之君所以不至。禹迹之内，山名崆峒者有三焉。其一在临洮，秦筑长城之所起也；其一在安定。山皆高大，可取材用，彼人亦各於其处为广成子立庙。而庄生述黄帝问道崆峒，遂言游襄城，登具茨，访大隗，皆与此山接壤。则临洮、安定，非问道之所明矣。《仙经》叙三十六洞天，五岳不在其列，是知灵迹所存，不系山之大小也。此山之下有洞焉，其户上出。耆旧相传云“洞中白犬，往往外游”，故号山冢为“玉狗峰”。昔之守宰，以为神居洁，惧樵牧者，亵弄，因积壤封之。今践其顶，响通於下甚深远，亦焉知非灵人所舍乎？寻崆峒之言，以“中含洞壑，不显於外”，则安在於崇岫连峰、凌霄蔽影，然後称名山也哉？真南郭子旧居直山之北，少乐大道，早依门墙，年壮宦游，出入二纪。揆才无补，晚岁怀归，获刺是邦，停舆授教。象设颓圯，半为荒榛。遂命彻故宫，稍增前制，赢财崦後事，悬善价以待乐输。陶斫众工，咸来求售，匪随於勿亟，盖视利而劳。茨暨坛垣，指期咸就。旧纪但以广成子为仙者，又不徵崆峒之地，知有阙焉。故复建此铭，揭於西序。文之曰：
    德高三王，唯轩辕氏；为王者师，唯广成子。窈冥昏默，恍惚恢诡；固精活身，以滓为治。功被九域，形存伯纪；天道不穷，至人无死。
    ☆崔琪
    琪，天宝九载宣德郎，试大理评事。
    ○击柝赋（以“封守勤，固御暴”为韵）
    严城幕兮绝人踪，君门深兮闭九重。清矣击柝，出彼高墉；候铜壶而发箭，杂凫氏之鸣钟。响以应声，按更筹而宣九陌；内以达外，禁奸慝而清四封。“何斯违斯”，是击是扣；声参投壤之击，知甚契瓶之守。“风雨如晦”，不假鸡鸣；“夙夜在公”，但见牛斗。至若卫尉奉职，金吾克勤，盖欲惩冠暴，亦以戒昏昕。“夜如何其”，岁聿云幕；阶凝冬雪，月满蟾兔。是时也，哀响稍动，寒声转布；窈窕凤凰之楼，萧瑟铜驼之路。於焉巡警，自成险固。复有空闺怨别，幽客飘寓；心驰辽阳之戍，衣化陆生之素；闻一声莫不阑干，听万籁悉以横注。当今六合肃清，四夷即叙，时无暴客，邑空囹圄。彼干之事，击柝之所，尚行於方隅，犹用於军旅者，盖取诸豫备，固吾守御。则知自我垂法，宁云待暴？至矣哉！居安思危，亦从吾君之所好也。
    ○桂林一枝赋（以题为韵）
    倬彼众木者，其桂林一枝。淮南擢秀，月上标奇；光雨露之新沐，拂香风以徐吹。故能使颢气凌空，孤阴耀质。心既丹而不二，花又白而纯一；凝霜殒而色鲜，严景凋而叶密。若然者，固将与大椿而争长，岂徒挺小山而间出？至如孙宏已落，郄诜未第；沮尘色与灰心，然粒玉而烬桂。孰谓连卷衔半死之质，特达承再生之惠；淹留君之庭，芳郁君之砌？惜矣哉！向使便辞仙客，永弃幽林；委根不用之境，灭影空山之阴，又焉能擅昆玉之高价、吐岁寒之宿心？彼徒见零落，焦梧再斫恩深於既往，殊不知摧残朽桂，一枝重遇於当今！
    ○唐少林寺灵运禅师塔碑
    虚空广大乎其体，智慧圆通乎其用，凝而不生，湛尔常寂。离修离证，非色非心，历微尘劫，遍恒沙界。无量国土皆清净，无量昏暗皆光明。谁其得之？吾闻诸上人矣。上人讳灵运，萧姓，兰陵人，梁武帝後。皇考翥，虢州恒农县尉。初上人之生也，戒珠孕於母胎，定水於孩性。内典宿植，外学生知；白□凝其高志，明水峻其苦节，泛如也。时不能知，常以为幻境非实，泡身是妄，五色令人昏，五音令人聋，五味令人爽。噫！轮彼生不灭，无时息焉，吾将归根，以复於正。因游嵩山，至少林寺，有始终之意焉。会舅氏掾於高平，而上人遂缁於此郡。玉立凡石，不可喻其炯然；日映众星，无以方其明者。竟移隶兹寺，（阙）副乎夙心。无何，习禅决於庞坞大师。潜契密得，以真贯理，照十方於自空，脱三界於彼著。慧眼既净，色身亦如，始知夫心外无法，所得者皆梦幻耳。然後观大地土木，无非佛刹焉。空山苍然，穷岁默坐，猿对茶碗，鸟栖禅庵。彼岭云无心，即我心矣；彼涧水无性，即我性矣。夫如是，孰能以凡圣量之乎？故吾在造化中，如梦中也。粤开元十有七祀夏五月廿二日，不示以疾，泊然而终。苦雾晦黄於天地，悲风哀咽於草木。吁！崩吾禅山，涸吾法海，空吾世界，使凡百含识，大千有情，荼於是，火於是，可胜言哉！故门人坚顺独建灵塔於兹山，奉遗教也。夫硕德丕发，不有超代先觉而出夫等夷者，则曷能传我法印，以一灯然千万灯乎？彼上人者，嶷然倬立，以定慧为藏，以涅为山，圆通於不注之境，出没於无涯之域。适来时也，适去顺也。今则终矣，瞻仰如之何？夫事往则迹移，岁迁则物换，况法与化永，念从心积，岂可使上人之高、殁而不纪其事？斫於石，以旌斯文。铭曰：
    上人伊何，传我法印。其体也寂，其行也顺。纷彼识浪，汩夫梦情。非照不曙，非澄不清。作大医王，为大禅伯。岳立松古，莲青月白。一朝化灭，六合凄怆。世界飒空，□山忽旷。色身谢兮法体存，金界惨兮铁围昏。噫！我所留者唯心源。
    ☆田再思
    再思，开元朝官刑部郎中。
    ○服母齐衰三年议
    乾尊坤卑，天一地二，阴阳之位分矣，夫妇之道配焉。至若死丧之威，隆杀之等，《礼经》五服之制，齐斩有殊；考妣三年之丧，贵贱无隔，以报免怀之慈，酬罔极之恩。稽之上古，丧期无数，暨乎中叶，方有岁年。《礼经》云：“五帝殊时，不相氵公乐；三王异代，不相袭礼。”《白虎通》云：“质文再而变，正朔三而复。”自周公制礼之後，孔父刊经已来，爰殊厌降之仪，以标服纪之节，重轻从俗，斟酌随时。故知礼不从天而降，不由地而出也，在人消息，为适时之中耳。春秋诸国，鲁最知礼，以周公之後、孔子之邦也。晋韩起来聘，言“周礼尽在鲁矣”；齐仲孙来盟，言“鲁犹秉周礼”。子张问“高宗谅阴，三年不言”，不听其子服出母；子游为同母异父昆弟之服大功，子夏谓合从齐衰之制。此等并四科之数，十哲之人，高步孔门，亲承圣训，及遇丧事，犹此致疑，即明自古以来，升降不一者也。三年之制，说者纷然。郑元以为二十七月，王肃以为二十五月。又改葬之服，郑云服缌三月，王云讫葬而除。又继母出嫁，郑云皆服，王云从子继育，乃为之服。又无服之殇，郑云子生一月，哭之一日；王云以哭之日，易服之月。郑、王祖经宗传，各有异同；荀挚采古求遗，互为损益。方知去圣渐远，残缺弥多。故曰会礼之家，名为聚讼，宁有定哉！而父在为母三年，行之已逾四纪，出自高宗大帝之代，不从则天皇后之朝。大帝御极之辰，中宗献书之日，往时参议，谓可施行，编之於格，服之已久。前王所是，疏而为律；後王所是，著而为令。何必乖先帝之旨，阻人子之情，亏仁孝之心，背德义之本？有何妨於圣化，有何紊於彝伦，而欲服之周年，与伯叔母齐焉，与姑姊妹同焉？夫三年之丧，如白驹之过隙，君子丧亲，有终身之忧，何况再周乎！夫礼者，体也履也，示之以迹；孝者，畜也养也，因之以心。小人不耻不仁，不畏不主义。服之有制，使愚人及；衣之以衰，使见之摧痛。以此防人，人犹有朝死夕忘者；以此制人，人犹有释服从吉者。方今渐归古朴，须敦孝义，抑贤引愚，理资宁戚，食稻衣锦，所不忍闻。若以庶事朝仪，一依周礼，则古之见君也，公卿大夫贽羔雁、璧，今何故不依乎？周之用刑也，则墨劓宫刖，今何故不行也？周则侯甸男卫，朝聘有数，今何故不行也？周则不五十不仕，七十不入朝，今何故不依乎？周则井邑邱甸，以立征税，今何故不行乎？周则分土五等，父死子及，今何故不行乎？周则冠冕衣裘，乘车而战，今何故不行乎？周则三老五更，胶庠养老，今何故不行乎？诸如此例，不可胜述，何独孝思之事，爱一年之服於其母乎？可谓痛心，可谓恸哭者！《诗》云：“哀哀父母，生我劬劳。”《礼记》云：“父之亲子也，亲贤而下不能；母之亲子也，贤而亲之，无能则怜之。”阮嗣宗晋代之英才、方外之高士，以为母重於父。据齐斩升数，粗细已降，何忍服之节制，减至於周？岂後代之士尽惭於古？循古未必是，依今未必非也。又同爨服缌，《礼经》明义。嫂叔远别，同诸路人，引而进之，触类而长。犹子咸衣苴{苔木}，季父不服缌麻，推远之情有馀，睦亲之义未足。又母之昆弟，情切渭阳，翟讼舅之冤，甯氏宅甥之相，我之出也，义亦殷矣。不同从母之尊，遂降小功之服，依诸古礼，有爽俗情。今贬舅而宗姨，是陋今而荣古。此并太宗之制也，行之百年矣，辄为刊复，实用有疑。
    ☆宇文融
    融，京兆万年人。开元初拜御史中丞。以言利骤用事，进黄门侍郎同中书门下平章事。因讽侍御史李宙劾信安王，罢为汝州刺史，又贬平乐尉。司农发融在汴州绐隐官息钱，贬岩州，道卒。帝思其旧功，赠台州刺史。
    ○定户口疏
    天下所检责客户，除两州计会归本贯以外，便令所在编附。年限向满，须准居人，更令所在优矜。即此辈徼幸，若徵课税，目击未堪。窃料天下诸州，不可一例处置，且请从宽乡有田州作法。窃计有田者减三四十州，取其田，通融支给。其地者，三分请取其一分以下，其浮户请任其亲戚乡里相就。每十户以上，共作一坊。每户给五亩充宅，并为造一两口室宇。开巷陌，立闾伍，种桑枣，筑园蔬，使缓急相助，亲邻不失。丁别量给五十亩以上为私田，任其自营种。率十丁於近坊更共给一顷，以为公田，共令营种。每丁一月役功三日，计十丁一年共得三百六十日，营公田一顷，不啻得之。计平收一年，不减百石，便纳随近州县。除役功三十六日外，更无租税。既是营田户，且免征行，安堵有馀，必不流散。官司每丁纳收十石，其粟更不别支用。每至不熟年，斗别二十价，然後支用。计一丁年还出两丁以上，亦与正课不殊。则官收其役，不为矜纵；人缓其税，又得安舒。仓廪日殷，久长为便。其狭乡无地客多者，虽此法未该，准式许移窄就宽，不必要须留住。若宽乡安置得所，人皆悦慕，则三两年後，皆可改图。弃地尽作公田，狭乡总移宽处，仓储既益，水旱无忧矣。
    ☆崔明允
    明允，博陵人。天宝二年官朝议郎左拾遗内供奉。
    ○红嘴乌赋
    伊空桐之灵鸟兮，丹嘴黑质；拂羽青霄兮，流形白日。与鸳鹭而为伍，岂凡鸟之能匹？故其声则合雅，动必依仁；受惠而狎，感恩而驯。既裔裔而翔汉，尝哑哑而向人；不惊不怖，亦义而亲。尔其升丹楹，入华堂；对上客之罗荐，拂佳人之裳。惊空帘之秋色，怨夕月之清光；悲信美而非吾土，伤幽栖而思故乡。於是湘妃援琴，相如为叹。何不开金笼而使飞，就骞翥於□汉？重曰：日宫难可跻，月树复惊栖；未听将雏曲，空闻怨夜啼。
    ○大唐平阳郡龙角山庆唐观大圣祖元元皇帝宫金斋颂
    空洞之中，溟氵幸之际，灵文尚矣，混成联焉。混成者何？象帝之先。灵文者何，龙汉之年。五劫交周，尊神递运；九气烈正，元始自然。冶於流火之庭，炼于阳明之馆。二仪得之以定位，三景得之以发光。赤明开图，碧落普度。元元奄有大道，遂荒真宗，天法之以无倪，皇仰之而未及。牺轩应运，尧舜乘时，均至化而思齐，酌元风而殆庶。独立千古，湛兮若存；首出百王，悠兮不极矣。粤若圣祖，系袭神宗，先天不违，後天继代，锡允庆远，流派祥长。国家纂戎，钦承前烈，三合一德，六弃同道。平阳郡元元宫者，兴王之肇兆也。惟初授命，载告休徵，权舆灵迹，ㄈ落祠宇，昭彰於国史；乃今平，永配嘉瑞，增修清庙，大建宫，明白於御碑。因吾道为天下程，由兹地为天下式。非夫至圣，孰能与之哉？皇帝御辨无为，齐心正一，寐寐有感，仿佛真容，昭孝孙之精诚，贻烈祖之元训。开元得圣象，天宝获灵符，丕庆再集而繁昌，至教遂兴而毕备。祗崇册礼，其高莫二，衮龙克光於像设，冕旒追尊於帝位。猗那《商颂》，生人《周雅》，俦之於昔，今则过焉。
    於铄兹山，会神之，西对姑射，北邻天柱，实通仙之秘府也。正殿肃穆，广廷森沈，峰峦左右，松栝交阴，总虚无以静深也。石坛重阶，瓴甓环，隐诀参伍，洞章获持。三元表辰，八月降诞，每至日展法於斯。修金齐，启玉皇印，道家之宝，王者之仪，靡盛於此矣。乃开乾门，辟坤户，气宏广莫，风和不周，八卦行乎其中矣。仰列宿，蹑魁罡，落日沦阴，夕时沆瀣，六甲佐乎其旁矣。仙侣颁次，羽人步虚，朝拜九天，醮祠五老。想钩陈则黄□垂覆，存太乙则白鹤来翔。其馀侍香金童，传言玉女，缥缈烟景，徘徊元空，求之希微，宛如契合。惟镇皇极，叶时邕，外以廓清万里，戎夷向化；内以安兆庶，年谷滋稔。感格泽，兴昌光，动植生成，阴阳气茂。利兵所指，则戢干戈；灵官所临，则消疵疠。矧感通上界，神降祺福，景命来假，天子万年者乎？观主臣郭处寂，虔恭是勤，夙夜匪懈，禀师之，佩岳之符，躬执科仪，爰谋法要。开元十六载，御题观额，因隶於兹。二十五年，上疏议斋，帝俞其请。於是内使高真，自王城而至，纶音秘旨，从天上而来。诸侯肃临，郡邑蒇事，革故垣栋，鼎新经像。彤彩，金光荧荧，曾是所营，曾是有成，利乎永贞。太守臣裴并寮属等，惟道孚敬，谊形於政，奉攵休庆。泉合观徒众等，皆相与遵乃宗极，体乎自然，熙澹漠於元和，恬愉於大顺。微臣尝佐汾邑，亲睹圣踪，强名道原，用述真宰，从冥而辨物，因象罔而得之。其词曰：
    三气之宗，粤元元始。朱灵丙午，赤明斯起。太上道君，托胎洪氏。後天合德，其惟我李。爰初启运，符命归唐。海县攸属，六叶重光。天宝是应，万寿无疆。大君推策，考历元阳。空元之中，自然妙有。无鞅之众，勃勃珠口。迎不见前，随不见後。外物虽变，我法弥久。龙角嵯峨，肇兴灵迹。仙宫乃建，清都伊宅。洞里天长，寰中地隔。皇矣大道，临下有赫。金秘诀，玉册元言。陛坛之礼，象法之门。圣祖贻训，来告孝孙。於兹授命，永保元元。克昌厥後，大庆常存。刊此乐石，以奉至尊。
    ☆段同泰
    同泰，元宗朝官太常博士，
    ○陈贞节废隐太子等四庙议
    议曰：古先哲王，作范贻训，不背时而立矩，必随俗而裁规。由是因人以设教，从宜而制礼。苟反经以合礼，胶柱以调弦。故三代所以损益不同，百王所以降斯别。伏据隐太子、章怀、节愍、懿德等，皆禀殊恩，式创陵寝，一羞藻，骤移檀柘，岂非睦亲继绝、悼往推恩者欤？况汉置戾园，晋修虞祀；《书》称咸秩，《礼》记百神，纷纶葳生，可略言矣。按陈贞节奏状云：“伏见隐太子、章怀、节愍、懿德太子等四庙，远则从祖，近则堂昆，并非有功於人，立事於代，而寝庙相属，裸献连时。”又引汉元帝朝贡禹奏，及丞相韦元成、匡衡等议，以为先王典礼，不可越者。臣愚以为贡禹上书、匡衡奏记，理异於此，事匪其伦。何者？上述祖宗，远论坛单，往复於商周之际，徘徊於迁毁之间。隐太子等并特降丝纶，别营祠宇，义殊太庙，恩出当时。如逝者之锡蘩，亦犹生者之开茅土，宠章所及，谁谓非宜？且自古帝王，建封子弟，寄以维城之固，咸登列郡之荣，岂必有功於人、立事於代？生者曾无异议，逝者辄此奏停，虽存殁之迹不同，而君亲之恩何别？此则轻重非当，情礼不均。神道固是难诬，人情孰云其可？又奏状云“合乐登歌，有同列帝”者。隐太子等庙比来裸享，皆禀旧章，牲止少牢，舞才六佾，进无季氏之僭，退用诸侯之礼。恭惟故实，未为乖谬，自兹以降，断亦可知。又据匡衡议思戾太子后园亲未尽，谨检隐太子是皇帝曾伯祖，本服缌麻；章怀是伯父，本服周年；懿德、节愍咸是堂昆，本服大功。亲并未尽，庙不合废。又准《礼》：“有以举之，莫敢废也。”故刘歆以为德薄者流卑，德盛者流光。礼无所不顺，故无废庙。又汉司徒掾班彪云“贡禹毁宗庙，匡衡改郊兆，皆数复纷纷不定”者何？礼文缺微，古今异制，各为一家，未易可偏定也。考观诸儒之议，刘歆博而笃矣。据班彪之言，足明古今异制，礼合从宜。按匡衡之议戾太子等，以亲未尽不毁，斯则远窥青史，无可废之文；上固皇枝，有深根之美。一朝罢废，窃为不可。隐太子陵庙等权与建立，素非礼官详定，盖是恩从中来，斯事非外奖。至如汉置戾园，睦亲也；晋修虞祀，继绝也。索神以祭，则旁洽百灵；咸秩无文，则远г累代。且匮神乏祀，《春秋》所非；陟冈在原，诗人攸叹。国家仁及草木，孝通神明，泽既漏於三泉，恩亦覃於九族。岂有远则堂伯祖，近则堂诸昆，服未绝於缌麻，情见遗於黍稷？臣愚以为置之则绥族，废之则收恩；绥族则庙存，收恩则享绝。事关圣虑，奏定为宜。谨议。
    ●卷三百四
    ☆郑老莱
    老莱，洛邑人。遂州刺史叔则父。
    ○对春设土牛判
    〈得宜春县门外各随方色造牛耕人，州司科不应，为诉云春前二日。〉
    惟彼璇衡，分乎四序；调兹玉管，载启三春。寰中祈<见>土之功，海内伫农祥之应。甲职司铜墨，道洽弦歌；务切耕耘，情深劝勉。洎乎立春之日，望气之辰，为土牛於县门，设耕人於畎亩。随方所造，虽取法於阴阳；候节而为，固无亏於令式。今者四门并造，数次施功，便于春月之中，豫设秋冬之事。禳灾或可，在法难通，州司科以不应，县局乃为申诉。春在两日，虽事分疏；齐复三庙，何如道理？即科其罪，恐涉深文，辄此商量，宁斯折中？请从宽典，伫叶通规。
    ☆韩琬
    琬字茂贞，邓州南阳人。贺州司马思彦子。举茂才擢第，又举文艺优长、贤良方正连中，拜监察御史，出监河北军兼按察使。开元中迁殿中侍御史，坐事贬官。
    ○上睿宗论时政疏
    国安危在於政，政以法，暂安焉必危；以德，始不便焉终治。夫法者智也，德者道也。智权宜也，道可以久大也。故以智理国，国之贼；不以智理国，国之福。贞观、永徽之间，农不劝而耕者众，法不施而犯者寡，俗不偷薄，器不窳，吏贪者士耻同列，忠正清白者比肩而立，罚虽轻而不犯，赏虽薄而劝，位尊不倨，家富不奢，学校不厉而勤，道佛不惩而戒，土木质弗厚，裨贩弗蚩。其故奈何？维以皇道也。自兹以来，任巧智，斥蹇谔，趋势者进，守道者退。谐附者无黜剥之忧，正直者有後时之叹，人趋家竞，风俗沦替。其故奈何？行以霸道也。贞观、永徽之天下，亦今日之天下，淳薄相反，由理则然。夫巧者知忠孝为立身之阶，仁义为百行之本，托以求进，口是而心非，言同而意乖，陛下焉能尽察哉？贪冒者为能，清贞者为孤，浮沈者为黠，刚正者为愚。位下而骄，家贫而奢，岁月渐渍，不救其弊，何由变浮之淳哉？不务省事，而务捉搦。夫捉搦者法也，法设而滋章，滋章则盗贼多矣。比法令数改，或行未见益，止未知损，譬奕者一棋为善，而复之者愈善。故曰设法不如息事，事息则巧不生。圣人防乱於未然，天下何繇不理哉？永淳时，雍邱令尹元贞坐妇女治道免官，今妇夫女役，常不知怪。调露时，河内尉刘宪父丧，人有请其员者，有司以为名教不取，今谓为见机。太宗朝，司农以市木ㄅ倍价抵罪，大理孙伏伽言：“官木ㄅ贵，故百姓者贱。臣见司农识大体，未闻其过。”太宗曰：“善。“今和市颛刻剥，名为和而实夺之。往者学生、佐史、里正，正每一员阙，拟者十人，今当选者亡匿以免。往选司从容有礼，今如仇敌。贾贩往官将人，储什物俟其至；今交罢执符，纷竞校在亡。往商贾出入万里，今市井至失业。往家藏镪积粟相夸，今匿赀示羸以相尚。往者夷狄（疑阙字）今军屯积年。往者召募，人贾其勇，争以自效；今者差勒，阖宗逃亡相继。往乾仓储盈衍，今所在空虚。夫流亡之人，非爱羁旅、忘桑梓也，敛重役亟，家产已空，邻伍牵连，遂为游人。穷诈而犯禁，救死而抵刑。夫乱绳已结，急引之则不可解。今刻薄吏能结者也，举刻吏能引者也，则解者不见其人。愿取奇才卓行者，量能授官。又仕路太广，故弃农商而趋之。一夫耕，一妇蚕，衣食百人，欲储畜有馀，安可得也？夫量事置官，量官置人，使官称其人，须人不虚其位。除此之外，使其耕桑，任其商贾，何为引令入仕、废其本业？臣愚以为国家开仕进之门广矣，皆弃农桑工商而身趋之。当今一夫耕而供数百人食，一妇蚕而供数百人衣，遂使公私皆无储蓄。若不革，其弊必甚。
    ☆崔逸
    逸，开元时清河人。
    ○东海县郁林观东岩壁记
    维大唐开元七年岁次己未粤正月庚寅朔，时大人出为海州司马，礼当巡属县，问耆疾。周览海甸，察听谣，人无事矣。乃回驾惕想，眇瞩云山，寻紫翠之所，登虬龙之道。盖欲徵灵宅吉，洗我尘虑。岩岩直上，傍邃，雾月与碧海同深，朝霞将赤城争峻。代有知而不能至者，至而不能赏者，赏而不能穷者。亟闻我东海县宰河南元公，光发幽躅，起予泉石，缔思构匠，蠲洁形胜。遂披丛篁，凿崩壁，流泉喷水，藏宿雨而时来；卧石埋□，触摇风而不散。历时花木，红紫无名；入听笙歌，宫商自合。固可为真人之别馆，元始之离宫哉！夫登会稽，扌突禹穴，慕古长想，复何奇乎？岂如志在魏阙，心游江海，两忘出处，双遣是非？唯元公得之矣。攀赏未极，列壑生阴，促驾言旋，攒峰拥骑。家君顾而叹曰：“尔知游名山勒铭纪者，非思入上元，道存虚白，亦何能造次不远而为之？吾少事□林，长牵尘迹，晚龄心事，尽於岩间。小子志之，贻夫来者。其列座同志，次而镌之。”
    ☆元承徵
    承徵，开元时郑州人。
    ○上符瑞封事
    谨案：魏典及北齐，至後魏太平真君年中，内学者奏言：“上党有天子气，在壶关大王山。”於时太武南巡，亲幸上党，掘山封石，将以厌之。亦犹秦始皇东游，望气者云“五百年後，金陵有天子气”，始皇及改金陵为秣陵，堑北山以绝其势。孙权僭号，吴人以为当之。孙盛《晋阳秋》云：“从始皇东游之岁，至孙权僭号之时，中间四百三十七年。”权数未当应及。晋元帝南渡，始有五百二十六年，以彼金行，奄居四海。金陵之瑞，其在兹乎？又按太武之後百有馀年，高欢以内学业之言，复欲妄干符命，因勒兵马，来在晋阳，舍於壶关，六旬而去。更有上党百姓，从在晋阳，因名上党之坊，实曰晋阳之地。欢又居此，伪以应之。论其僭应，则高欢不异於孙权；语以虚攘，则太武有同於嬴政。暗於时运，岂不惜哉！臣等恭寻符命，壶关天子之气，正是陛下当焉。元穹上卷，符命下锺，故使历试潞州，所以用当其应，此天意也，岂人事乎？然而一幸潞州，三移灰，壶关之地，岁时为狩之场；大王之山，朝夕即豫游之所。始能龙潜上党，寻乃凤举咸宁，内学之言，果合符契。又按内学所奏符应年月太平真君，太平则叶今辰，真君则更明陛下。自唐至魏，三百馀年，触类而推，无不验应。伏愿陛下上承天意，下谕人心，昭造寰瀛，编列国史。臣等沐道醉心，观洋骇目，披图逖听，旷古无闻。实庆生涯，亲承旦暮。
    ☆崔涵
    涵，开元六年官秘书少监。
    ○议州县官月料钱状
    养贤之禄，国用尤先，取之齐人，未为剥下，何用立本息利、法商求资？皇运之初，务革其弊，记本收利，以绳富家。固乃一切权宜，谅非经通彝典。顷以州县典吏，并捉官钱，收利数多，破产者众，散诸编户，本少利轻，人用不休，时以为便。付本收利，患及於人，然则议国事者，亦当忧人为谋，恤下立计。天下州县，积数既多，大抵皆然，为害不少。且五千之本，七分生利，一年所输，四千二百，兼劳费，不啻五千，在於贫人，已为重赋。富户既免其徭，贫户则受其弊，伤人刻下，俱在其中。未若大率群臣，通计众户，据官定料，均户出资。常年发赋之时，每丁量加升尺，以近及远，损有兼无。合而筹之，所增盖少，时则不扰，简而易从，庶乎流亡渐归，仓库稍实。则当咸出正赋，罢所新加，天下坦然，什一而税，上下各足，不其远矣。
    ☆崔尚
    尚，久视六年进士。大中大夫，行尚书祠部郎中。
    ○唐天台山新桐柏观颂（并序）
    天台也，桐柏也，代谓之天台，真谓之桐柏，此两者同体（一作出）而异名。同契乎元，道无不在。夫如是，亦奚必是桐柏耶？非桐柏耶？因斯而谈，则无是是、无非非矣。而稽古者言之：桐柏山高万八千丈，周旋八百里，其山八重，四面如一。中有洞天，号金庭宫，即中右弼王乔子晋之所处也，是之谓不死之福乡、养真之灵境。故立观有初，强名桐柏焉耳。古观荒废，则已久矣。故老相传云：昔葛仙公始居此地，而後有道之士往往因之。坛址五六，厥迹犹在。洎乎我唐，有司马炼师居焉。景□中，天子布命於下，新作桐柏观。盖以光昭我元元之丕烈，保绥我国家之永祉者也。夫其高居八重之一，俯临千仞之余，背阴响阳，审曲面势，东西数百步，南北亦如之。连山峨峨，四野皆碧；茂树郁郁，四时并青。大岩之前，横岭之上，双峰如阙，中天豁开。长涧南泻，诸泉合漱，一道瀑布，百丈悬流，望之雪飞，听之风起，石梁翠屏可倚也。琪树珠条可攀也。仙花灵草，春秋互发；幽鸟清犭爰，晨暮合响，信足赏也。始丰南走，□嶂间起；剡川北通，烟岑相接。东则亚入沧海，不远蓬莱；西则浩然长山，无复人境。总揽奥秘，郁为秀绝，苞元气以混成，镇厚地而安静。非夫神与仙宅，仙得神营，其孰能致斯哉？故初构天尊之堂，昼日有□五色，浮霭其上。三井投龙之所，时有异□气，入堂复出者三。书之者记祥也。然後为虚室以鉴户，起层台而垒土，经之殖殖，成之翼翼。缀日月以为光，笼□霞以为色；花散金地，香通元极。真侣好道，是游斯息，微我炼师，孰能兴之？
    炼师名承祯，一名子微，号曰天台白□。河内温人，晋宣帝弟太常馗之後。祖晟，仕隋为亲侍大都督。父仁最，唐兴为朝散大夫襄州长史。名贤之家，奕代清德；庆灵之地，生此仙才。以为服冕乘轩者，宠惠吾身也；击钟陈鼎者，味爽人口也。遂乃捐公侯之业，学神仙之事。科教戒，博综无所遗；窈冥夷希，微妙讵可识？无思无为，不饮不食。仰之弥峻，巍乎其若山；挹之弥深，湛乎其若海。夫其通才练识，赡学多闻，翰墨之工，文章之美，皆忘其所能也。练师蕴广成之德，睿宗继黄轩之明，齐心虚求，将倚国政，侃侃然不可得而动也。我皇孝思维则，以道理国，协帝尧之用心，宠许由之高志。故得放旷而处，逍遥而游。闻炼师之名者，足以激厉风俗；睹炼师之容者，足以脱落氛埃。以慈为宝，以善救物，神以知来，智以藏往。允所谓名登仙格，迹在人寰，奥不可测矣！夫道生乎无名，行乎有精（一作情），分而作三才，播而作万物，故为天下母。修之者昌，背之者亡，故为天下贵。况绝学无忧，长生久视也哉？道之行也，必有阶也；行道之阶，非山莫可。故有为焉，有象焉，瞻於斯，仰於斯。若舍是居，教得奚依？损之又损，以至於无为。元门既崇，不名厥功。朝请大夫使持节台州诸军事守台州刺史上柱国贾公名长源，有道化人，有德养物，尝谓别驾蒋钦宗等曰：“且道以含德，德以致美，美而不颂，後代何观？”乃相与立石纪颂，以奋至道之光。其辞曰：
    邈彼天台，嵯峨崔嵬。下临沧海，遥望蓬莱。漫若天合，呀如地开。烟□路通，真仙时来。顾我炼师，于彼琼台。炼师炼师，道入元微。翕日安坐，凌霄欲飞。兴废灵观，炼师攸赞。道无不为，美哉轮奂！窈窈茫茫，通天降祥。保我皇唐，如山是常。
    ○沁州刺史冯公碑
    吾闻（阙一字）君（阙一字）曰古之孝者，（阙三字）德（阙四字）碑（阙一字）明示於後代也。故今之孝者，冯氏三子，道（阙一字）崇（阙四字）论（阙十二字）文曰公讳仁（阙一字）字太元，长乐人。夫冯，文王之胤也。毕万（阙一字）封於魏文（阙四字）冯（阙四字）有自来矣。（阙二字）流长，枝分叶股，衣冠人物，史谍存焉。曾祖（阙三字）随官（阙一字）尚书兵部郎赠银青光禄大夫吏部尚书昌黎公，谥曰壮武，望重一时，气雄千载。（阙四字）外臣嘉Т不仕（阙一字）寿祖若（阙三字）嗣幽贞（阙一字）於我公复修祖业，特有奇禀，识密洞微，德晖内藏，道气潜运，（阙一字）可（阙三字）无为（阙一字）不（阙一字）俗（阙二字）泊其真群居冈见其（阙一字）处会通默，养空而浮，代莫能知，（阙一字）以（阙一字）守（阙六字）清（阙一字）之（阙三字）以琴书（阙一字）娱优哉（阙六字）所谓逃名避声（阙一字）已会景龙（阙一字）年（阙）公之诚孝精忠，道士道力，意得元珠，谋参黄石，同心戴舜，以为天子。（阙四字）银青光禄大夫鸿胪卿冀国公，实封三百户，银印青绶，昭其（阙一字）也；皂荩朱︶，昭其位也；（阙四字）昭其（阙一字）也。（阙四字）昭其（阙一字）也，公（阙二字）厥子，克（阙一字）於邦。帝用嘉之，拜公为朝散大夫使持节沁州诸军事沁州刺史，仍听（阙二字）时人荣之。制有逾天官（阙一字）名年八十九，以（阙二字）十有一年夏五月庚午，终於京师（阙四字）惟十有一月十日壬申，葬我公於咸阳北原，礼也。（阙九字）其宅兆而安厝之，（阙四字）铭曰：
    （阙十六字）游艺依仁，从吾所好。（阙五字）物之奥。（阙）恕（阙一字）乃严训嘉，（阙二字）功是（阙一字）予（阙一字）是启予衷。汝作（阙二十二字）孝子（阙二字）垂（阙一字）无穷。
    ☆李适之
    适之，初名昌，恒山愍王承乾孙。神龙初起家左卫郎将，开元中拜刑部尚书。天宝元年为左相，累封清和县公。罢政事，守太子少保。坐与韦坚相善，贬宜春太守。会御史罗希阴被诏杀坚等於贬所，过宜春，适之惧，仰药死。
    ○祭岳渎得雨贺表
    圣心才启，灵贶潜通，膏泽并г，罔不滂霈。请宣付史馆，仍於济源县虔修赛礼。
    ○请宣付太子诸王词翰表
    臣不工文，且非硕学，更纡天人之翰，以光鄙野之人。又见陛下训以义方，教之亲睦。文王美棠棣之华，皇王之际，於斯为盛。事连中禁，恐良史阙书，请编诸典策，以光千古。
    ○禁朝官称惨改乘服式奏
    牙伏以朝服准式，皆合备具。比来有称惨故，式致乖疏。臣望自今已後，每当正至，及缘大礼，应朝官并六品清官并服朱衣，馀六品以下望许通著褶。朔望日请依旧，文武官朝集使并服褶。如有惨故，准式不合著朱衣褶者，其日听不入朝。自馀应合著不著者，请夺一俸，以惩不恪。其蕃官望不在此限，如情愿著者请听。馀望依今式。
    ○大唐蕲州龙兴寺故法现大禅师碑铭
</div>
    <div class="pagination">
<a href="全唐文_page186.html">上一页</a><span>...</span><a href="全唐文_page182.html">182</a><a href="全唐文_page183.html">183</a><a href="全唐文_page184.html">184</a><a href="全唐文_page185.html">185</a><a href="全唐文_page186.html">186</a><span class="current-page">187</span><a href="全唐文_page188.html">188</a><a href="全唐文_page189.html">189</a><a href="全唐文_page190.html">190</a><a href="全唐文_page191.html">191</a><a href="全唐文_page192.html">192</a><span>...</span><a href="全唐文_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
