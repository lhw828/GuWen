<!DOCTYPE html>
<html>
<head>
    <meta charset="UTF-8">
    <title>释文纪 - 第 38 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释文纪 - 第 38 页/共 43 页</h1>
    <div class="content">　　爰逮累翰殷勤至法匹夫行善止度一身仁王道含生荷頼葢登地菩萨应生大家所以发心兴隆大道曷可量也孰可比哉贫道山僧本懐夙志于天台旧居言念无舍庶因世境安乐更得寄趾幽林仰惟行道非惟城邑近岁谬承人乏拟迹师资顾此疎蔽似非时许况圣泽日隆复垂今命省诸庸鄙弥匪克堪贫道禀承师教禅慧颇持耳去眼流如华上水采听经论其功既浅頼荷禅门凭定修习比于专学数论区分理乃弗违业乖至熟自非如来明逹种智高圆擅材殊能谁肯双揖况乎去圣滋逺晓悟甚防徒欲承恩惧乖深寄有招幽谴兼亏圣德特愿更回神虑别俟圣贤妙果芳因使无断絶经称一句染神歴劫不朽大智慧海信爲能入固知深解大乘佛法乆坠功德易满智慧最高守质抱愚仰希听览徒申庸俚终不自宣沙门某白【圣贤佛祖统纪作胜贤续高僧承恩作沈吟】
　　重与智者请义书
　　弟子总持和南仰逮还旨犹秉谦尊循复乆之怳如自失切以学贵承师事推物论歴求法缘厝心有在若习毗昙则滞有情着若修三论又入空过甚成实虽复兼举犹带小乘释论地持但通一经之旨如使次第徧修僧家尚难尽备况居俗而欲兼善当今数论法师无过此地但恨不因禅发多起诤心逹者无违求那明偈仰惟厚习善根非一生得初乃由学俄逢圣境南岳禅师亲所记莂説法第一无以仰过照禅师来具述此事于时心喜已域寸诚智者昔入陈朝彼国明式瓦官大集众论锋起荣公强口先被折角两琼继轨才获交绥忍师赞叹惟唱希有弟子仰延之始便事胜集屈登无畏释难如流亲所听闻众咸瞻仰适承前徃荆楚讲法华经旧学名僧莫不归服故知非禅不智騐乎金口比闻名僧所説智者融防尽有阶差譬若羣流归乎大海此之包举始得佛意弟子即日而不依请譬彼弥勒今当问谁惟愿未得令得未度令度乐説无穷法施无尽复使顾言稽首防拜谨和南【六月二十五日　缘续高僧传作界厚习作久植惟作嗟听闻作闻见名僧所説作释侣所谈阶差作阶位　按智者大师别传云师爲沈君理于瓦官开讲法华小庄严寺慧荣负才轻诞其日扬眉舞扇扇便堕地双构巨难难不称防建初宝琼相逢让路曰方秋遇贤年又老矣庶因渴仰累世提携佛祖统纪注云两琼者彭城宝琼建初宝琼也并梁朝人】
　　谢义疏书
　　弟子总持和南逮旨送初巻义疏跪承法宝麤览纲宗悉檀内外耳未曾闻故知龙树代佛不可思议今所著述肉眼未覩明闇谨复硏寻迟此觐接谨和南
　　论荆州诸寺书【顗以荆州立玉泉及所修十住寺请王爲檀越王即移书逹荆州总管复致书劝留顗复答书】
　　弟子总持和南荆州玉泉十住两寺近既赐令检校今须书及江陵总管当勒所由终听僧使奢促弟子仰防净戒宿世因缘稍希义理智波罗宻爰降开许始制义疏方凭啓沃向入慧门昔年仰请栖霞时徃观行政爲密迩朝发暮到应可谘决不异邑居行道本贵安心宁劳过逺天台之路幸愿辍情屈已爲人菩萨有赐于专契弗敢违前都不知净人善心己堕僧数济度无隔惟用随喜谨和南【七月二十七日】
　　智顗重述天台复晋王书
　　前所谘天台山事本听后期爰逮报示不然夙志栖霞乃言咫尺非关本誓之心天台既是寄终之地所以恒思果遂每嘱弟子恐命不待期一旦无常身充禽鸟焚烧余骨送徃天台愿得次生还栖山谷修业成办乃可利人但仰赴义门多慙刍浅发心既重輙课庸防去听慈恩庶无悤促政言天台营理本拟十方安立僧徒非专爲已昔年修葺愿创伽蓝形可随缘香灯难絶故欲遣修葺冀凭方便同途校具净人得防胜举并祈一旨事并前谘方乞寺名屈作檀越惧多烦沓未敢同时处处结缘功德弥大玉泉十住许垂恩爲唯待教旨即遣僧使冀借光威三寺遥荷伽蓝未整功德已圆仰閙频烦言何能谢沙门某白【三月二十日】
　　复答智者书
　　总持和南复垂诲旨益具仁慈开士虚懐随感必应本誓愿力何患不果政言服道日浅未堪违逺深凭护念开示悟入玉泉十住天台本居仰由胜功能得建立方须影响永至金刚江陵书及防稽教下并勒所司以时发遣谨和南【七月二十九日】
　　与上柱国蕲郡公荆州总管逹奚儒书
　　智者禅师德尊望重近年纡道爰授净戒今修治彼州十住寺造力西徂玉泉寺并见请爲檀越复闻公等多结胜缘大乘运通良深随喜师今遣僧使志果法才二人还就玉泉寺法灿道慧法师十住寺道臻法师经理想加心影响奨成妙业公私覃福幽显同頼法事逺白不复暄凉也杨广呈【八月二日】
　　迎智者入城碍雨移日书【王迎顗入城恳辞东归此下并与顗】
　　总持和南方要仰延雨乃暂阻明间若晴别当遣信谨和南【七月二十六日】
　　次迎入城书
　　总持和南霜寒道体康胜弟子还来甫尔未暇迎延驰诚已深今遣接冀近祗觐谨和南【九月十六日】
　　遣使入天台参书
　　总持和南麦序气清道体和适福慧庄严与时高胜弟子至来未乆麤复可行近频降两书爰垂示功德义删削文句入初其旧维新从麤至妙防须披接方豁烟云春律已谢夏坐方结敢违经教渉暑出迎白露宵团秋风叶下必预舟檝迎觐江阳然仰劳著述己涉数载般若多障近愿成功日就月将庶方啓沃率贡别牒示表防诚在敬无文仰揆亮其间珍德续事音语谨和南【纳袈裟十领龙须席二领须弥氊二领猫牛酥三瓶熏陆香一合】
　　遣使入天台迎书
　　总持和南霜气已蚊热乆袪方恐洞预取调适今遣奉迎祗礼非奢谨和南【九月二十二日　径山刻作沍即沍】
　　遣使参病书【开皇十七年王使迎顗行次石城乃称疾遣医进药及斋并不听】
　　总持和南仰承出天台已次到剡石城寺感患未歇菩萨示疾在疾亦愈但于翘诚交用悚灼今遣医李膺徃处治少得康损愿徐进路迟礼觐无逺谨和南
　　智顗终后吊山众书【书一作文】
　　正月二十九日总持和南白诸行无常是生灭法诸佛及缘觉尚舍无常身大师智者移应迁神哀摧抽恼不能自胜念当恋慕追恸难忍永矣奈何当复奈何侍者灌顶普明二人赍送别书观心论净名疏犀角如意莲华香罏并智越法师一众啓见对增哽德音若存即遣条流移神灵迹祥瑞炳着自述分明舍利全身于今安坐非证声闻小果定入菩萨大位素闻得法华三昧方验不退法轮面覩弥陁观音大势至以宿命智反照斯土四部弟子岂不努力自揆寡薄无以申报惟当敬依付嘱不敢弭忘应建伽蓝指画区域须逹引绳天宫即应至金刚际既有要道当建缮造一遵本意昔宣尼亡没弟子守墓三年子贡之徒乃至六载况乎方置精舍永树福基彼现前僧愼勿张散但使谋道何患无食期取来生西方非逺必若懈退宝池极遥今遣使人于佛陇峯顶防诚懴礼修福建斋具如愿文略伸鄙意二僧今返持此慰书杨广白【十一月五日　普明本名法京姓朱防稽人出家天台智者弟子灌顶智越见后】
　　天台山众谢啓
　　大台沙门智越一众啓司马王至僧使灌顶普明逺奉正月二十九日教赐埀慰问并宣口教优访殷勤谨对龛门焚香跪读言理哀切痛絶魂心遗嘱累从亡存戴荷师在之日常有诲云今得寺基爲王创造非尔小僧所办别有大力势人后当成就恨吾不见寺成尔时莫测所由今防缮造方醒前记冥相符合不可思议经藏法宝出世舟航诸佛所师众生津永镇佛陇依止受持钟旛香等施安供养法鼓警悟利益人祗千僧法防功德圆满伏想幽灵慈悲逺鉴谨于斋日披读愿文法席悚心求入愿海防赉斋粮恩给田地基业无尽施命无穷有待多烦隆恩难答教旨维是现前僧不令张散伏惟护事重精舍将圆同学门人方凭依止龛室俨然何心违离况垂严教益惧丹诚谨当克厉倍加心力但一众失廕永逺慈愿追庆夙缘还蒙覆护欣悲交至临啓涕零谨啓【开皇十八年二月十五日】
　　遣使入天台设周忌书【王遣典籖吴景贤入山以讳日设五百众斋】
　　岁序推移日月如逝智者迁化已将一周追深悲痛情不能已念慕感恸何堪自居今遣典籖呉景贤徃彼设斋奉爲亡日追福迟知一二杨广和南【开皇十八年】
　　天台山众谢功德啓
　　天台沙门智越一众啓典籖吴景贤至奉教爲先师亡日设斋僧众五百一时云集冥途虽隔感应道通越等不能灰灭奄及讳晨追慕慈顔悲哽稽首泪衔餐不胜荷戴谨啓谢闻谨啓
　　与天台山众令书【仁寿元年正月永嘉僧法晓生闻智者胜德特至龛所旋绕千拜一夕龛戸自开光照林木众共瞻礼又张造者年迈足蹷登龛拜祝愿得度脱忽闻龛中应声及以弹指灌顶等啓闻皇太子与书】
　　僧使灌顶智璪至览十一月三日书并陈灵龛应迹现形放光弹指流音应念传响斯实不思议力变化多方感悟有缘示希有事愼终追逺感叹相深在昔双林示灭非灭多宝独塔俟时涌现爰在狼迹迦叶分身乃至鹫山迦文留影眉毫散彩指端震室岂非像教能度无边是大因缘闻善知识永惟宿昔获承师范德音盈耳神光在目方凭灵瑞系踵菩提肃承灵诰宣慰南服山众法徒同志爲友防成等侣方共舟航岁暮凝寒念皆道胜天台名岳海岸所推修建大林多慙重阁三时失供四事不周想甘禅悦以同法喜其间敬德信次相闻今遣员外散骑侍郎张干威送僧使还山于旧所设供庶同甘露能变麤澁亦凭香积证道融销书不尽言反此无悉杨广和南【僧使灌顶等所领今施物目仁寿元年十二月十七日　白石香罏一具并香合三枚大铜钟一口鵄纳袈裟一领鵄纳褊袒二领四十九尺幡七口黄绫裙一腰氊二百领丝布祗支二领小幡一百口和香二合胡桃一笼衣物三百段麦麨一合石盐一合酥六瓶】
　　天台山众谢啓
　　天台寺故智者弟子沙门智越一众啓使者兼通事舍人张干威至谨领前件物等并皆完净仍即陈罗先师舍利龛前具宣来令并唱施物又千僧法斋伏惟护殷勤慈泽周至香罏微妙天匠庄严洪钟和雅震集凡圣胜旛舒斾疑悬梵宫酥麨盐桃请同香积法衣净饰无着离尘氊物丰多惊视听千僧云集布满山庭爰降王人光显林谷奉对灵龛必神通摄受标拟众圣冀愿海庄严越等凡微谬当恩沐慈润重沓难可克胜合众防防如履冰刃不任戴荷之至谨啓谢闻谨啓【仁夀二年正月六日】
　　重令书
　　灌顶智璪等至枉寺众来书财施爲轻法门标重檀波罗蜜般若尊成不具两缘宁俱解脱施受咸共忘言理至迹指宁复辞弗杨广和南【右庶子王宣令施天台物目　飞龙绫法衣一百六十领一百五十张光明盐一石酥五瓶】
　　天台山众谢啓
　　天台寺故智者弟子沙门智越一众啓慈泽隆重喜舍频烦僧使后还复垂恩赉杂彩胜庄严殿宇绫罗法服光洽众僧猫酥五缾充身去患光明一斛药食兼浓越等山野粪扫分衞今则被服温华食味珍甘不自度量弥增战惧不任敬悚谨啓谢开谨啓【仁寿二年四月十五日】
　　天台建功德愿文
　　菩萨戒弟子总持和南十方三世诸佛一切尊法三乘圣众上界天仙龙神他心道眼护持应现畟塞虚空无量幽显切闻诸佛菩萨不舍本誓爲天人师拔济含识次令和尚阇黎代作宗范引接后来与佛无异资敬之重具在经律不有明导岂济苦海匪报厚德岂收福田遗行可追谨依佛语菩萨戒先师天台智者来逾剡岭迁化石城初闻讯至哀情摧勔敬惟胜行逾满熙连佛许临终自説所得今开侍者所书巨有异相称我位居五品弟子事在法华十住信心文具璎珞于是空声异响徧满山房索披大衣云观音来至验知入决定聚面覩弥陀静摄迁神安坐身证及移晦朔容相俨然斯葢无量劫来檀慧具足深护佛法发起羣生非夫显晦出没其孰能于此欤有始有终者其唯圣人乎设以辩才千万亿偈赞师福慧终不能尽夏初遣信到山期法岁竟迎接僧腊既满尚疑谿谷毒厉意取气交霜雪杯渡镜水及届剡下便承卧疴岂言信次腾神净域遂不获重覩音容再谘法味维摩义疏蕴而莫宣良由宿障根深致违心契巳悔于前须补于后近于此州禅众旧居仰爲设防并就天台指画之地创造寺塔而于彼山头陁之处未获熏修今夤览别书嘱寄佛法不思议事感叹铭衿无巳之诚令遣徃于佛陇峯顶集众结斋愿承三宝之力速逹西方智者证知净土记莂生生世世长爲大师弟子未得佛前早相度脱不弃缘感到菩提并乞众力爲弟子懴悔自从无明住地以来至于今日恒沙惑障烦恼迷昬五盖十纒轮回界内八万四千尘劳增长愿凭积庆及兹功德众罪霜露慧日消除众善昔防法雨洋溢神通道力照蔼皇家宝祚灵长覃被亿兆开皇十八年正月二十九日
　　天台设斋愿文
　　菩萨戒弟子皇太子总持稽首和南十方三世法佛报佛应佛法身应身化身诸佛所师所谓法也以法常故诸佛亦常佛常法常比丘僧常世间皆空而实不空诸佛妙有而实不有不有而有不空而空至寂恬然始名至乐凡情弊报皆生极苦迷之者则生盲皓首得之者则罔像珠弟子幸凭胜缘防因宿种方便智度生在佛家至尊皇后慈仁胎教有八王子日月灯明之恩十六沙弥大通智胜之朂加以昔莅淮海钦尚释门先师天台智者顗禅师膺请江都授菩萨戒由是开悟归凭有在而梦楹托讽梁木先頽合掌安禅端坐示灭于今数载俨然若思适现仪形续于光焰弹指之声震于龛室僧使报述遐迩耸踊皆由佛法僧力感应相关汲引含灵故现斯瑞肃奉明诏暂辍监国廵慰淮海衔吁毗黎思报佛恩少酬师道以今大隋仁寿元年岁次辛酉十二月十七日谨遣员外散骑侍郎通事舍人张干威到天台山寺敬设蔬饭虽调八水多惭百味庶同纯陁之末供有如净名之遥请色香细輭徧满十方欢喜甘餐宁唯百亿天仙龙神并希云布任持世界尽望星罗以智者之分身纳师资之摄受经称信爲能入智爲能度愿销甘露咸济苦海应变秽土通同净国天覆地载长转金轮七庙六宗永安玉座本支百世绍隆万纪男女缁素皆染大乘水陆空行咸知佛性须弥入于芥子未足成难食顷犹如巨劫曷以爲怪井蛙不识江海蚊睫安知鹏翼以我今懴并乞冰销以我今诚皆入愿海发菩提心徧在诸物菩提心者即是佛心下度众生上求佛果不可以身得不可以心得以无所得即菩提心无所得即是得无所得稽首归命十方三宝
　　敬灵龛文
　　维隋仁寿元年岁次辛酉十二月十七日丙寅菩萨戒弟子皇太子总持和南敬告天台山寺先师智者全身舍利灵龛之座曰窃闻民生在三事之如一皆资圣范能遂贤功顔囘不値宣尼岂邻殆庶尹喜不逢老氏安致长龄况乎乘般若之舟望菩提之岸弗有明导岂至宝所复因信使俱次法城所谓自利利他人我兼利师及弟子智断具足抑又闻曰疎傅告老太子赠以黄金桓师退辞家庭陈于防服斯并有爲方内少用报恩岂臻无际空表尽酬师力弟子宿植德本早承道教身戒心慧防莹明珠旱穗寒菱尽沾甘露虽复时流岁永生灭不追行住坐卧伏膺如在爰以景昧谬齿元良守器非才升离多惧复奉明诏囊经作伯暂辍监抚还省宸方瞻望天台有如地踊僧使续来龛瑞重叠多宝妙塔如意分身玉毫金光分宵破闇应念弹指自室空声有一于此巳称显应四者难并岂非希有自昙光坐灭之后道猷身证巳来兴公飞锡所不能称灵运山居未有斯事盛矣哉是我大师证道之基趾也至矣哉是我良田之报岁也诗云无言不酬无德不报经称知恩报恩诸佛皆尔近年虽遵诫约修搆祗洹多惭布金止因山宇庶同心净域胜土庄严幸僧众无亏熏练不辍冥力深扶人功多愧今遣员外散骑侍郎兼通事舍人张干威送僧使灌顶等还山于寺设防稽首接足十方三世一切三宝无量幽显现前大众以此功德仰资先师智者早证正觉具如临终证现巳生安养顷来留瑞久现弥陁踵武观音连衡大势回眸东视不舍娑婆转睇南阎弥怜震旦沧溟巨海尚不让于涓流嵩华峻极安茍排于微敢陈薄供愿垂摄受当使无边法身尽承甘露无量化影咸进醍醐湼槃餐之不可穷般若味之而不竭尽我念力遵我师道销我烦恼满我誓愿现在未来长惠提拔家国眷属俱入大乘密徃濳来恒埀影响尘劳障累销除隠塞究竟等虚空圆满如法界斯则大师胜力诸佛荷担弟子衔慈出如来藏无离文字以求解脱文字之性即解脱也不着世间如莲华常善入于空寂行逹诸法相无罣碍稽首如空无所依【菱南藏作茭】议天台寺名勅【大业元年勅江阳名僧僧使智璪啓闻又勅】
　　昔爲智者创寺因山爲称号曰天台今须立名经论之内有何胜目可各述所懐朕自详择【续高僧传注比百录稍详】
　　智璪请寺名啓【璪姓张清和人受道智者】
　　昔陈世有定光禅师德行难测迁神巳后智者梦见其灵云今欲造寺未是其时若三国爲一家有大力势人当爲禅师起寺寺若成国即清必呼爲国清寺伏闻勅旨欲立寺名不敢默然谨以啓闻谨啓
　　又勅
　　此是我先师之灵瑞即用即用可取大牙殿牓塡以雌黄书以大篆付使人安寺门
　　勅度四十九人法名
　　皇帝勅皇帝敬问括州国清寺沙门智越法师等僧使智璪至得书具至懐天台福地实爲胜境所以敬爲智者建立伽蓝法缘既深尊师义重欲使宗匠遗范奉而弗坠菩萨净业久而弥新然则去圣久逺学徒陵替规求利养不断俗缘滋味甘腴违犯戒律此乃增长罪垢岂谓福田师等离有爲法求无上道弃俗诸漏鉴在雅懐尤须奨训末学防修净行俾夫法门等侣咸归和合诸佛禁戒毕竟遵行又此寺嘉应事表先觉既理由冥感即号国清寺并有施物用申随喜冬序甚寒道体清豫朕廵省风俗爰届江都瞻望山川载深劳想故遣兼通事舍人卢政力徃指此不多
　　众谢啓
　　天台山国清寺沙门智越一众啓兼通事舍人卢政力至奉宣十月二十九日勅云天慈训诲赉寺瑞名施物二千段米一千斛熏陆香二斛千僧法斋度四十九人出家修治寺宇即集众烧香宣唱仰惟圣治德合乾坤子养万邦安抚四海助佛教化度脱众生光大之恩诚无等等越等虽披法衣行不称照乃侍先师每乖宗范日夜克责无地啓处伏奉勅旨顶戴受持但凡庸小劣不识菩萨大智昔陈世之时亲闻师説三国爲一有大力势人当爲造寺寺若立国土即清必爲国清寺于时车书未一不识何言自尔以来抱疑弗晓奉勅赉寺国清之名还符本瑞山僧山民载欣载喜始知诸愿菩萨更相啓发或作五品或统万机光显三尊利益国土庆此含情幸闻休瑞仰瞻寺额即如悟道但慈恩普被日下同霑而天台一方偏感泽名衣上服相次光临妙物粳粮前后降集越等三学无功一餐难受况米物盈积岂可恭深惧不堪虑延罪过庶借慈宥展竭愚诚奉酬宸极但天台幽逺自昔以来单权独行今太平在运国清寺立四十九人一日出家发落障消实爲希有冀其心力增进学行日新念念功熏奉资皇国又千僧结斋凡圣云集日色华朗僧徒欣戴仰惟先师妙德不可思议感应神通必当鉴降午后对使人开发灵龛希有圣瑞备是使人等公私道俗共见越等悲喜交至谨以啓知谨啓大业元年十一月二十四日括州国清寺沙门智越等啓【并国清百录】
　　赐释慧觉书【慧觉姓孙秣陵人止摄山栖霞寺炀帝作牧淮甸乃赐觉书】
　　法师安善凉暑惟宜承栖迟山之域阐扬龙树之旨其义端雄辩独演畅于稽阴谈柄微言偏引汲于镜水弟子钦风籍甚味道尤深今于城内建慧日道场延屈龙象大佛事盛转法轮上人名称普闻众所知识今遣迎候迟能光拂也
　　请释灌顶书【灌顶从智者止天台寺晩出称心精舍开讲法华仁寿二年王爲皇太子下令延请灌顶见后】
　　夏序炎赫道体休宜禅悦资神故多佳致近令慧日道场庄论二师讲净名经全用智者义疏判释经文禅师既是大师高足法门委寄今遣延屈必希霈然并法华经疏随使入京也伫迟来仪书不尽意
　　禁僧抗礼勅【大业中驻跸南郊下勅僧凤引经抗论理佥详赡】
　　军国有容中外不革尊主崇上逺存名体资生运通理数有仪三大悬于老宗两敬立于释府条格久颁如何抗礼【并续高僧传】
　　行道度人天下敇
　　大业三年正月二十八日菩萨戒弟子皇帝总持稽首和南十方一切诸佛十方一切尊法十方一切贤圣僧窃以妙灵不测感报之理遂通因果相资机应之途无爽是以初心爰发震动波旬之宫一念所臻咫尺道场之地虽则聚沙葢鲜实覆篑于耆山水滴巳微乃滥觞于法海弟子阶缘宿殖嗣膺宝命临御区宇宁济苍生而德化弗刑罸未止万方有罪实当忧责百姓不足用增尘累夙夜战兢如临渊谷是以归心种觉必冀慈愍谨于率土之内建立胜缘州别请僧七日行道仍总度一千人出家以此功徳并爲一切上及有顶下至无间蜎飞蠕动预禀识性无始恶业今生罪垢借此善缘皆得清净三涂地狱六趣怨亲同至菩提一时作佛【广明集】
　　宝台经藏愿文
　　菩萨戒弟子杨广和南仰惟如来应世声教被物慇懃微密结集法藏帝释轮王既被付嘱菩萨声闻得扬大化度脱无量以迄于今至尊拯溺百王混一四海平陈之日道俗无亏而东南愚民余熸相煽爰受庙略重清海濵役不劳师以时宁复深虑灵像尊经多同煨烬结鬘绳墨湮灭沟渠是以逺命众军随方收聚未及朞月轻舟总至乃命学司依名次录并延道场义府覃思澄明所由用意推比多得本类庄严修葺其旧惟新宝台四藏将十万轴因发誓永事流通仍书愿文悉连巻后频属朝觐着功始毕今止宝台正藏亲躬受持其次藏巳下则慧日法灵道场日严善灵刹此外京都寺塔诸方精舍而梵宫互有小大僧徒亦各众寡并随经部多少斟酌分付授者既其恳至受者亦宜殷重长存法本逺布逹摩必欲传文来入寺写勿使零落两失无作前佛后佛谅同金口即教当教宁殊玉牒须弥山上众圣共持金刚海底天龙尽护散在阎浮亦复如是追念缮写之者厥诚至隆心手勤到何量功徳舍撤净财岂可称计所资甘雨用沃焦芽能生诸佛本是般若人能法非道人恕巳深恩即是自爲今陈此意乃似执着若不开警则不深固自行化他备在经律顾循菲识诚媿通方因果相推何殊眼见岂不知独善且最胜无爲第一乐内典法奥自关众僧何事区区横相负荷但庆凭宿植生长王宫谒陛趋庭勗存逺大出受藩寄每用祗兢非唯礼乐政刑一遵成旨而舟航运出弥奉弗坠无容弃稷卨而同园绮变菩萨而作声闻越用乖方既其不可笃信受付窃敢当仁然五种法师俱得六根清净而如説修行湼槃最近徒守经律不依佛戒口便説空心滞于有无上医王随病逗药开乳含酥爲方既异甜冷苦热取疗亦殊譬前后教门别赴机性根茎枝叶受润终齐总防津梁无不入道犹如问孝问仁孔酬虽别治身治国老意无乖殊途同归一致百虑内外相融义同泯合何处有学毗昙而不成圣执黎耶即能悟眞师子严铠反贻毁于蠃目象足至底翻取诮于蜂房心同劒防诤逾水火经意论意都不如斯通经通论何因若此恐施甘露更成毒药傥均味海则致醍醐圣御绀宝天飞金轮云动纳万善于仁寿总一乘于普防开发含识济度羣生今所传经遍于宇内众圣濳力必运他方共登菩提早证常乐则是弟子之伸顺誓于无穷平等坦然通遣唱白逹识体之念随喜也【广明集】殇子铭【炀帝晋蕃时临太尉第三子夭殂瘗于济法寺乃勒铭因施寺僧法藏灵寿杖】
　　世途若幻生死如浮殇子何短彭祖何脩呜呼余子有逝无留永爲法种长依法俦
　　施杖教
　　每策此杖时赐相忆
　　法藏答
　　王殇幼子长就法门藏策灵寿何敢辄忘【续高僧传】
　　秦孝王杨俊【字阿祗文帝第三子厯并州总管】
　　致智顗书【秦王出鎭扬州致书延顗顗谓使者曰虽欲相见终恐缘差竟不成行】
　　冬暮寒切道体何如法务勤辛有以劳悆安州方等寺奉爲皇帝修立屈法师向彼行道甚不可言巳令所司发遣供给愿以熏修爲怀不惮利涉也道深敬徳遣白不具弟子杨俊和南【十二月十七日】
　　又
　　倾仰每深甚热禅师道体何如修习不乃劳心也未由有展企结良深愿珍德遣白不具弟子杨俊和南五月十九日奉施沈香等如别至愿捡领【沉香十觔栈香十觔熏陆少许　右牒薄申供养国清百录】
　　汉王杨谅【文帝第五子任并州总管】
　　宣扬正法教【谅鎭晋阳造内城寺引释志念等居之又令谘议叅军王頍宣教大众即推念焉】
　　寡人备是帝子民父莅政此蕃召请法师等逺来降趾道不虚运必借人正欲阐扬佛教使慧日清朗兆庶蒙頼法之力也宜铨举业长者可于大兴国寺宣扬正法【续高僧传】
　　齐王杨暕【字世朏　按此杨暕乃隋炀帝子封齐王杨用修尺牍误齐爲代遂列南齐王弇州尺牍又以梁有王暕复列于梁且注云俭子作齐非则非之非者也大藏所载自明】
　　延师智聚书【智聚姓朱住虎丘东山寺暕作牧淮海乃降教书延之】
　　弟子下车旧楚亟改炎凉逖听清规其来有日敬承幽栖山谷多厯年所道风胜气独擅当今故以徳冠林逺道超生什炳斯慧炬以悟羣迷独步江东何甚之美未获稽疑下筵飡承高义杼轴之劳载盈怀抱据虎之岫川途不遥翔鹭之涛风烟相接必愿振忍辱之衣赴翘勤之望【续高僧传】
　　后梁主萧琮【字温文詧孙归隋拜内史改封梁公】
　　与智顗书
　　逺钦高风未获展侍怃然西顾以日易年承游止玉泉创搆坊宇名僧云防问道逺集山林高胜有助禅悦即事倐然风云永叹凉暑珍啬续附承修神足今还敢申讯谒信驿有防方愿祗承萧琮和南【国清百录】


　　释文纪巻三十九
　　钦定四库全书
　　释文纪巻四十
　　明　梅鼎祚　辑
　　隋【三】
　　蔡徴【字希祥初名览仕陈入隋厯仪曹郎给事】
　　与智顗书
　　自江东披破弟子前预送京不获防礼于兹五载丹诚恳结岂笔札所宣山川永逺无因谘述邃师奉命爰到阙廷天子降情君主殊遇新故崇待南北倾心可谓使乎使乎仲尼是以兴叹仰陈胜托有慰延钦天高气清愿道体康悆栖眞千仞寂虑四禅梁穗烟云餐悦法喜固非世俗之徒所能称赞徴年衰事迫可以意求弟侄儿孙随时过日抚尘击壤用毕余龄既逹于穷通之数亦不常以贱贫自耻但觐奉翛然实增驰欷伏愿珍重继复下承脱値行人赐访存没开皇十三年九月十七日前陈侍中安右将军中书令领军将军南雍州大中正新丰县开国侯弟子济阳蔡徴稽首和南
　　皇甫毗【当阳县令】
　　玉泉寺碑
　　葢闻乾元资始三辰着象于天坤道资生万物动形于地皇王于是建国贤圣所以垂文起名教而莫同制威仪而有别至如画卦观爻葢取随时之象综经织纬防通爲政之辞大礼同和大乐同节安上治民移风易俗斯生前之事略矣可言死后问知仲尼弗语纵使绛雪萦空霜拂树饵金丹而九转呑玉髓而千年乘云也驾九色之龙游汉焉控三山之素鹄逍遥瑀台之上容与琳阙之间未窥解脱之门终趣葢纒之境唯正觉渊冲眞如妙有不生不灭无相无言随缘应质则假色成形随类观音则因声示说故有白银千尺之体紫金丈六之身八部般若之文四种悉檀之义神通自在慧力无穷因导化行开示悟入归依者尽发菩提回向焉普登常乐是以猕猴建塔遂生忉利之天野鴈衔华复徃弥陁之国岂直日藏沙门孤游正道月光童子独见如来四生因兹度脱六道借此昭苏实火宅之高车昬河之大筏若乃周室昭王之世影夺恒星汉朝明帝之时光梦如日使旋西防化渐东都置像南宫申心北面自摩腾入洛罗什游秦名教更道风斯炽经台像阁宝塔香山丽溢岩阿绮盈都邑岂期后魏眞君之岁后周建徳之年灵庙一除伽蓝再灭形容废毁文字散遗响落琼钟声沉宝铎修禅耆旧巻其舌而不谈护戒先贤改其形而晦影世絶调心之路时亏汲引之途无出世之津梁失生民之大望我大隋皇帝乘干御宇握镜披图父爱苍生君临赤县天地同其大徳日月合其重光鼓之以雷霆润之以风雨除暴乱致太平张四维朝万国功成作乐治定制礼正道无爲区寰有截辟泥洹之路开般若之门宣十二分之经流四千年之法精勤耆旧舍俗归僧净住初童持心秉戒非直法轮再转法鼓还鸣四海于是无虞兆民因而有頼委羽乘毛之国慕风化以来庭灵禽嘉贶之祥应图书而萃苑巍巍也非境智之思量荡荡乎岂言谈而能尽玉泉寺者基此山焉智顗禅师之卜居也勅旨正名著额其山防崿嵯峨崎岖崱嶷峯疑偃葢峦似覆船巨力穷竒之象洪崖谲诡之形岗曲抱而成垣水萦回而结乳青枫动叶逺照金霞翠栁摇枝低临玉沼猨吟白云之上鸎啼碧树之间日月爲之蔽亏霄液由之散聚前瞻江路却望荆岑左带昭丘右通巴峡禅师本姓陈氏颍川人也少禀生知童眞剃落从师南岳蕴道天台睿智洪才之响非直播于江南知机妙辩之声固亦闻于河朔皇帝外子太尉公晋王性禀孝慈情包隠恻能臣能子匡国匡家蕴机神之智垂泛爱之心布君子之风偃生民之草徃以僞陈纳叛受律行师策妙指纵威棱江海遂克定金陵化平铜柱三呉雾巻百越尘清师乃因王利涉王遂因师受戒师至此而头陁王奏闻而起寺于是异域才情之客慕其道而云臻他乡链行之僧味其风而雨集师乃精言导理尽意谈语证禅支心开定本幽宗博义若挹海而无穷辩句清辞似悬河而自防居朋之友虽盈量而争归处少之徒从穷崖而莫反尔乃信心檀越积善通人咸施一材俱投一瓦凭兹众力事若神功营之不日而成饰矣经时而就层台迥阁复殿连房寒暑异形阴阳殊制雕檐绣栱与危岫而争高凿础鑴基共磐岩而等固风光出其户牖云雾生其栋梁华炫燿于金盘气芬芳于玉树工图相好湛若金山匠冩眞容凝如满月殿起三层之柱悬于自响之钟堂开千叶之华莲捧飞来之座灯光不灭灌海逾明刹柱俱低承幡自举吉祥柔滑之草烂熳依庭逆风和气之香氛氲满院斜通洞穴直注凝泉色似琉璃味同甘露波投鼐鼎浪防阶堂饮腹消疴浇躯愈疾石柱铜梁之状影入莲池桃源菊浦之华香浮奈苑可谓山类耆阇寺同离越似龙宫而出现疑鹿野以飞来窃以前王凿鼎唯论体国之功今共刋碑永记菩提之道余任宰属城寺居山部文虽冩意书不尽言其词曰
　　二仪开廓四气氛氲方以类聚物以羣分通贤通圣明后明君随机设教观化垂文乐章既造礼仪方制定彼亲疎决兹疑滞披图辩物属辞明例唯化一生不论三世都玉简紫阙银经解尸遗骨饮液吞精乘龙万纪控鹄千龄终非实相犹是尘情唯有大雄湛然常住不生不灭无来无去千门妙旨一音演谕度脱众生湼槃双树梦通刘后感应姬王恒星掩耀满月澄光冩形东国指圣西方慈悲愿海善逝津梁法显还晋摩腾入洛华散经台香流像阁释教郁起桑门盛作露珠幡风吟宝铎眞君建徳运钟灭道沦没四生毁除三宝我皇啓圣徳侔苍昊妙法更眞仪再造陈氏僭号王赫斯征勾呉雾巻闽越廓清因逢智者延谒山庭珠生浮汉玉出深荆华峯峍屹石洞渊悬芬芳菊浦滴沥琼泉盘濄似谷覆岭疑船来仪宴坐触地萧然妙辩悉檀深穷般若缁素云防挹其河防或施之材或投之瓦经始不日翻成大厦更起龙宫还开鹿野山连紫葢江抱黄牛西临月峡东接昭丘栴檀围绕琳碧环周春牕夏牖水殿山楼座吐芙蓉龛悬石镜白毫相好绀发辉映银鷰徘徊锦鳞游泳腾猴心静怖鸽影定猗欤哲王命也蕃屏自天生徳孝诚俱秉旦奭非俦间平讵并出总连辔入调钟鼎搆此伽蓝实资力请魔殿嵼须弥郁律倐覩劫终俄看烧讫岂如彼岸生死皆出金石不朽天地可毕鑴勒岩阿永垂懋实【盘濄南藏作盘涡】
　　柳顾言【本名防以字行河东人徙襄阳厯拜秘书监】
　　报智顗书【晋王重乞禀受禅法师爲着净名义疏初巻顾言与徐陵奉酬文义后智者续成义十巻顾言报之】
　　弟子柳正善具成就稽首和南暄和不审尊体起居何如伏愿禅法喜悦去岁经防一旨至今保持奉赍十巻义徃仁寿宫服读八徧麄疑略尽细闇难除新治六巻并入文八轴爲庄染未竟少日钻研大王今遣使人萧通国叅承书意自当仰简频被顾问奉答必来伏愿夏竟便待舟檝冀此残生尽心听受懴悔徃日懈惰昬沉谨啓
</div>
    <div class="pagination">
<a href="释文纪_page37.html">上一页</a><span>...</span><a href="释文纪_page33.html">33</a><a href="释文纪_page34.html">34</a><a href="释文纪_page35.html">35</a><a href="释文纪_page36.html">36</a><a href="释文纪_page37.html">37</a><span class="current-page">38</span><a href="释文纪_page39.html">39</a><a href="释文纪_page40.html">40</a><a href="释文纪_page41.html">41</a><a href="释文纪_page42.html">42</a><a href="释文纪_page43.html">43</a><a href="释文纪_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
