<!DOCTYPE html>
<html>
<head>
    <meta charset="UTF-8">
    <title>明文霱 - 第 28 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文霱 - 第 28 页/共 78 页</h1>
    <div class="content">　　然而骇曰是何兴之暴也主者曰公所费修治公私署堠礼际惠振收恤士民为民赎子妇所亡失立茇舍牛种以业流集者复不在是予葢异之移以富一国又何国而不遂以富乎退而谓滕人公何以致此对曰凡田赋影避盛则有所逋而后期公奋议度田上下相倾动恐喝不可而公辄巳单骑从所在父老行度之名其田有倨而挠者公故怒容渥丹奋髯眉相抵挠者行避去故壤则而赋平不比而争输羡若锾一钱以上率以粜故异羡而粟流又公深民桑柳一籍数去县十余里要人孺子戏折其四五树围捕之偿十五裁而后止罚必而先贵。故民不犯。所在赋饥人粥治■〈土爰〉河皆独身驰数十里察视晓夜暴露不少休。故民无欺而不怨。衣褐食稗而宫馆驰传俎豆咏歌之节必明以清。故民俭而知礼。语未卒予怃然而叹曰此伯才也。乃先公行为载其牍长安以示执政张公张公曰此固当以节钺尽其任幸少须且以御史行边专屯田盐筴开塞之事可也已而事移官止吏部郎以廉梗讦激执政不可复容罢官去嗟夫人有如此才。能尽之于法。而不为尽。何也用非其才也。今夫以贫弱之滕。三年而暴富诚委之一二大镇其行法益巨三年当不异滕富强之效所求于臣者重。而所求乎人者轻。然而终无亡敝之忧者。固将曰天下巳定。风俗巳成。法虽有所缓失。亦未见急之能为也。嗟夫言治滕者异矣皆以公才且老而非当急才之时不幸而可悲然以予意之公虽进不得如管葛诸公主臣一心光赞盛业退犹免于吴起卫鞅刻厉之祸其亦幸而生于王者之世矣 

　　【 以宽急辨王伯是救时切论文之深峻绝类疙公子】 

　　○送钱先生归娄东序 

　　钟惺 
　　夫身吾之身也。一病以后。则医者得而有之。一病以后不使其身为医所有则医之心手有所不能尽用于病者亦非所以有其身之道也。虽然吾有身而使医有之东方朔有言谈何容易哉亦曰视所为医者其人何如而巳夫医病者之司命也不诚则虽付之以身而彼有所不敢有诚矣而不巧则不能以其身还之病者而终使自有之诚与巧合则其术之工拙有所不得与吾所谓视其人者是也予今年感疾经秋涉冬自以为无生矣自以为无生而又更数医计此身总非我所得有不若姑付之医而医宾莫敢有也莫敢有而又受吾所付付者与受付者非必其能愈吾病也然而不忍谢去之者以为犹不至有所害苟为无害而巳庶几留此病以待夫诚与巧者之至其不至则命也无何尹观察子求先生谢其苏松兵备归蜀钱先生送至白门钱先生者以医名东南家于娄东予去年游吴曾饮于其家观其歌舞与定交而赠之以诗不意今之至于斯至于斯而值予病也▲文情如龙见鸟澜 
　　相见悲喜歔欷泣数行下巳问予病及病而更医状曰子不忍谢去数医一念乃子所以生而吾所以不约而至者也子于前数医者犹不忍谢去以待其人之至而况其人有进于是者乎予虽不解医而私计诚且巧者钱先生其人也得其人而付之以身使得而有之夫然后起居之蚤暮听焉言动之喧寂听焉食饮之丰约听焉药物之耗息听焉试之至奇不惊投之至恒不厌而君之视予病也朝夕诊切君不自有其欣戚以予息之平陂为欣戚予不自有其凶吉以君颜之悲愉为凶吉精神往来合为一身中心达于面目意气通乎神明诚至而巧生医王所用之药仍是众工所用而神存心手变化出焉葢君性豪逸住白门歌舞随身宾朋盈坐即贵贱造请尸外之履恒满而其意以予病之作止为其去住之候凡两月而后有瘳犹记君教予省思虑以笔研为戒而今急急乎欲得予一文以归娄门益以予操笔之日为君停手之日也所谓能以病者所付之身还之病者则君周旋白门两月之志也昔黄鲁直得良药以饮病▲□言实□ 
　　者或曰惜子所活皆庸人耳鲁直曰有不庸者领一个来予愧以庸人试君良药自今以往所有之身君则还之庶几夙夜临渊集木不自屑越以求不为庸人是则予之所以报君者而巳 

　　【 苞义清远直是借医说法耳】 

　　○顾升伯太史别序 

　　袁宏道 
　　古今豪杰。未有忘情功名者。唯当不可用之时而求用。与值可以用之时而不能用。其无才等也。夫士当其可用则为龙为蛇为锋为颖当其不可用则陆沉众中宁晦勿耀宁与庸夫同其庸不与智士同其杰然可用不可用其几甚微非至圣大贤不能测识天下方倒悬危迫家操戈而人盗贼此其时不可用矣。而豪杰之士曰可用。投身刀戟之林濒死不悔不尽其用不止者张子房荀文若贾诩之流是也天下方治且安庸夫高枕循资格而据上位。此其时可用矣。而豪杰之士曰不可用。捐弃世乐栖身荒寂视名位若桎梏去冠裳若涂炭者梅福梁鸿司空图之属是也故天下之患莫大于使豪杰不乐为用而蔽贤为小夫豪杰所以不乐为用者非真世不我容一时执政诸大臣有杞桧之奸林甫嵩之之媢嫉也其人固皆方正儒者也朝而闻吾言亦既虚心而听矣夕而一人焉设为虚谈以中之彼其是吾言犹是彼也于将伍于铅刀楩梓昬于邓林骐骥惑于皮毛凤凰迷于冠鸟吾与之正言则嗔而诡言则喜其知足以知天下之假气魄伪节义而不能别天下之真丈夫汉唐宋末季所谓贤人君子者其目大??互若是也其势不至于伪士满朝腐儒误国不巳豪杰之士孰肯乐为之用者夫豪杰非不乐用者也。唯夫欲尽其用而不可得。故不乐也。时事至此尚安忍复言顾升伯尝语余曰仆今年乞差南归往返可得一岁将以七月了虎丘八月了西湖霜后渡洞庭拾橙橘来春探天目天都诸峯游屐所至倘得一二佳山水处愿得卜地一区为他年栖隐之所然以仆观之洞庭山水木石俱胜将终老于莫厘缥缈之间矣予闻之不荅退而谓伯修曰升伯豪杰而用世者今其言若尔无必不用之迹有不用之心矣今之世为可用耶为不可用耶他日复以问升伯升伯不对 

　　【 以豪杰决世运有味乎其言也公安其有忧患乎】 

　　○长安送黄竹石序 

　　哀宏道 
　　黄竹石从江陵负敝笈访余长安余方视选曹曹故树篱插棘地也不时见见辄为杯罍所夺无他语草草暄寒而巳未几辞余去乞一言为别余曰子亦遍观三衢九陌乎。秽尘张天。腥风逆鼻。行者溺于道。居者粪于市。椎埋屠狗之辈。敝衣百结之子。高鬟衩裆。枣面历齿之妇。肩骈踵接。此亦天下之至恶也。而顾瞻云中。则凤阙铜龙在焉。百官宗庙萃焉。引而之贯城之市。则夏之簧。周之天球。若日之璧。若月之珠。东夷北狄之珍异陈焉。巳而入云韶之院。过鸣珂之里。则南之威。西之施。越之狡童。吴之弄儿。公孙大娘之剑僚之丸。贺怀智之琵琶。念奴之歌喉。霓裳羽衣之舞。呼卢博簺之戏。种种聚焉。今夫山郡水郭巷陌未始不清楚衣冠未始不都雅然一人衣茜而过。则巳丛观骇指。出汉唐之旧物一二。则张目不能指名。夫然后知京师之大慎勿以秽尘腥风遂谓都市之观止此也夫古之圣贤豪杰巨公哲匠其亦犹京都之三衢九陌耳文耶道耶至此乃极子归而求之有余师 

　　【 不识长安道上游未足以豪】 

　　○刘元博洛游序 

　　陈仁锡 
　　吾闻善游者其神气清以肃如白日朝鲜息心之交望风遥集元博挟浅汗之桃花径之洛阳可谓放神青云外君行至明月山访元僧持泥丸栢子弹满山谷者。今高几十仞否。虚潭送响。幽涧开筵。如平乐石淙堪次韵否。醒酒台。千丈珠帘。喷氷洒雪。持棱棱石骨傲刘伶日日如泥否。王乔洞石化树。树化石。而复产柯。可拆取一枝骄牡丹大富贵否。东望海岱。西眺昆丘。北顾析城。南俯黄河如线。嵩山少室面河而峙。此王屋之巨观也。尔时跳舞能似云花■〈爕〉蹀否。世传析城之山升日气于天。落五峯化为云。自石窦滴太乙池。可邀孙登共啸否。池故有神灵浮药。仙画云篆。石境半窥。大地如照王屋天灯。灿若流星。真否幻否。白茅三凤。参差翔舞。能鼓一翅负绝海否。天坛之影。旦则在西插天日高。卧与海接。暮影在东先卧后立人世上孰形孰影。孰形影赠答。能作如是观否。君行日暮过龙潭。读尧叟水昏烟暝自成啚句。能添一墨否。嵩山石獬白行。三鸦引光武北趍河朔。可作一博物谱否。读平淮西碑朗吟一过。吏部文章日月光亦可着词组赞?文昌否丹崖山石皆赤。可兴酣一扫否。砚有余墨。能图魏埜草堂上天子于汾阴否。先贤嵩山之游。师鲁语怪。永叔子聪歌俚调。几道吹洞箫。往往大笑绝倒。不知道路之长。此处定留元博一席也。 

　　【 此洛游记也点化事实如天女之散华】 

　　○寿彭翁彦宽八十序 

　　罗玘 
　　彭之先世祖以寿考闻至越为王始以贵显而其名皆能与世相为终穷更数千百年语寿者固未有贤于祖不独彭氏也而越之贵彭氏迄兹葢无之而他之氏族越之后如越者宁数百十而巳哉彭虽微越不失为彭也故彭独尊祖为彭宗越虽贵不与焉抑越之战刘项间其得王也虎口之余脔耳计其利害直以生易贵其贵也亦未亢然南面称孤固有可执而醢之道也使祖临焉不以恶臭视之而恐其俛巳▲说彭越开文章生面 
　　也几希矣葢其趋不同也。然庄周称祖吹呴呼吸。吐故纳新。熊经鸟伸以为寿。是未免挟小数以攘窃机缄。逆其天常为造物者之蠧。圣人之道无是也。及其历年之数。容或谚闻之过。使有之。其戚属朋友臣妾亦有与之抗年而俱存者乎。无也然则饮水露茹草木与深山之木石大泽之龟蛇处可也古者尧舜百余岁。文王武王皆九十余岁。孔子大圣人也。亦七十余岁。传之所记。百岁为期。期于此而巳矣。亦未闻圣人者数百岁云也葢往者不过则来者不续吾见天地之运于是乎息矣其可乎子尝持是说以祛历世之惑且欲以告彭氏彭氏居京曰彦宽叟有孙妃于益国予里益都也莫不与游爱之而欲予言其八十寿以是月六日晨持以献予知叟之欲绳祖武也亦明矣然其未得也有苦身吐纳呼吸之难及其既得也有约居野处之穷而又戾于圣人天地之道又况徒闻其语而巳孟子曰尽信书不如无书书圣人之言也且不可信。而语庸妄人之所传以神者也可信乎。予请叟观于传质诸羣圣人征诸天之道顺其常而为天下之大老亦一彭祖也巳 

　　【 太难为彭祖矣然吐纳盗年者不可不闻此言】 

　　○寿李元玉六十序 

　　江晖 
　　李子元玉栖连矶之墟。涉燃犀之浦。憩乎浮丘而泳乎白璧。栩而行。喁而啸。据几而持罍。与然适也不阒厌不华蕲不伪藏不嚣役葢将糠粃世物。而以玄寂究乎道者矣。而视履若壮。形容若孺焉。是其喻于生也乎。夫赋躯也散万不殊。而使其自理也。限者其谁与。是故有思莫无思。有为莫若无为。杜通黜明以凝天真。常德乃存。今夫民市处则嚜都处则佻塞处则横朝处则僿丘谷然乎哉徼胜袭名趋躁躭兢志亄务营侈出荒俚成??囱素履然乎哉是故谷居者颛。素尚者洁专不斵心洁不溷神无索无盈。无垢无澄。可以固形。可以远卭。可以永生。夫是谓道根。南海有鱼焉广数百里其鬣栋张其脊陵踞潜乎无极之渊息乎沆漭之乡未有能原其纪者设移之潴沼则鱼?隋而醢矣安能充其巨乎。百围之木峙乎嶚巢匠者莫近园有拱把杝而为薪岂舛于度哉。迩易致也。故曰金以火范。火亦消之。丝以织章。织亦敝之。其揉也成也。其成也泯也。绪着一司。势隆一时者。亦若是而巳。▲摹子之嚆矢 
　　方今梏于裾缓之烦。泊于声利之湍。而足专驰之。而目专觎之。而口专饕之。与世相刘相噬。日薾月戕。而不能止。可不为大哀耶。夸毗珠襦以矜约。约者缊绨尚褐。无所用之以珠为弹以锦为罗而求雉于穷莽之中必迅作而不遘。故曰哲人知时。介人知守。达人知安。至人知存。今子遯世逃名而轶于尘秽之外。其意窅。其颜舒。其衷恬。洋乎其裕而不流也。卓乎其遗而不渗也。浩浩乎其似喜乎。湛乎其无所滓乎。逍遥中冥以基无垠。参寥罔象以基无朕不眚不疚安能穷其寿 

　　【 纬妙理以清音新而不佻】 

　　○寿萧先生序 

　　余文献 
　　大江以南豫章为一都会豫章南则为吉为袁为临临在袁吉间非通都大会民土著不习机利干没人其民老且敦愿无他肠往年居乡间长老谈临俗有萧先生者幼即孤不省其父状为何顾时时问诸乡父老曰吾父状为何即答曰某近似即喜不者辄寝不起食乡人怜之争为指拟彷佛其父状肖成乡人曰大肖而翁先生即置中堂上出入伏请后行邻有龚先生曰即无论其肖不肖。人情终日唼唼语肺肠。▲是真人行事 
　　即反面慎不相识。乃翁没数十年顾求若状乎。谁为此。故里闬皆称萧先生为孝友人先生后搜致百家暨齐民诸术皆得其隽永人劝其仕辄曰仕进难即致通显章表亦时时用机利学俯仰毋苦我乃即凤山下为隐居后见道路人病又置宜旅馆憩道路人道路人即弗病今少傅严公为之论着其事事俱见记中客闻之叹曰若非道路人哉今士受天子简书握金符膺专城视道傍殣相属曰是道路人固当乃田野人见道路人云然如顷岁大祲江浙旱楚旱吴▲仕进者愧之 
　　旱淮南又旱得公等数十人布天下岂令我皇上忧旱哉少傅公所论着有味哉有味哉故人皆知萧先生争为之问体貌丰瘠年几何其子若孙为何岁甲辰临萧汝荐氏举进士邸舍乡人时过论汝荐坐终日□不道一词袵下掖破叶叶补劈积见人持刺纸来额签寸頳赤即不怿曰士靡则诬国靡则逋务华去根者也。愚期期知其不可。客曰君安得此长者之言曰太公尝以是教我大父即萧先生先生今年七十矣配某孺人亦七十一里人咸欲寿之文献曰萧先生长者也大雅整之于身施而不得所藏百姓蕴皆可着庙堂皆绝口不谈顾其中愚若究竟之矣被固长者也语曰宁为砥石毋为兰膏此言虽小可以喻大 

　　【 庞璞之遗可以敦浇挽靡莫徒作文字观】 

　　○寿大司马督府太华何公序 

　　王维桢 
　　蓟州故不置督府蓟州督府之建则自今太华何公始焉何公葢尝有名于嘉靖之初以佥都御史巡抚大同虏酋不敢窥大同巳而废归居关中然何公才高颇自负以为脱国有兵事且更复问我我卧未安也客从关东来言东隅辑宁烽燧不燔何公且喜或有警辄愀然动容若将持重?巳也居十九年而为嘉靖庚戌虏酋拥众从蓟州界入杀掠数万人而去烽火彻于郊关　天子葢忧之甚　诏蓟州置督府▲自负 
　　公卿大臣谨择可者以闻于是大宗伯徐公果乃言□公已何公征至　天子信宗伯言升何公右副都御史寻进兵部右侍郎以蓟州兵属焉或言今何公守蓟虏酋必不侵蓟则西寇紫荆东犯辽阳必有之莫如取三镇悉属之何公则东西三千里俱安枕无事矣于是何公奉　诏领三镇初何公之征入也缙绅之徒故闻何公名咸造门下请谒座客常满客问计何公颇道之客见者辄自以为不及也何公废时年尚壮盛今其发班班变矣客曰天祚　国家厚令何公驻颜可也何公既诸镇蓟州廵抚都御史吴君兵备副史王君皆辄以事白大槩言什伍虚耗塞垣不守也何公太息焉乃遂奏募兵筑边及分区列戍数事　上皆允之于是东接山海西连宣大亭鄣星罗旗干林立肃肃乎称金城矣是时辛亥春也及夏而诸镇防秋之兵四面踵至悉听何公计何公则论较要害部署兵将所宜计定下令曰不如令者傅之法其辽阳紫荆两镇远各以檄告设备虏酋往来塞垣下徘徊瞻顾不敢入既秋八月虏酋度计困乃遣使上书乞修贡职比三卫　天子不许许金币市马且示羁縻因以见我之广大富厚焉是时属有收禾稼登场马不粪野长老颂德童竖歌谣皆以为得何公晚令昔年虏入而罹祸惨也于是吴君王君相与谋曰在昔有周有奏凯饮至之礼彼尚谓功成振旅也今何公在镇不动众不血刅而境内晏然如堵于古人且难焉其涓日持觞寿之宜即为约书移两镇两镇报书如指两君因间白何公何公曰未也往虏之入也云三卫有导者夫三卫者蓟州之藩蔽。虏东道之咽喉也。诚与虏通谓之近忧。急之则自撤其防。宽之则长奸滋患。奈何。会有请征三卫者何公列状具陈其不可即其罪不赦第擒其导者示警足矣顷之何公果得其导者二人俘于　朝　天子嘉其捷疾言效乃进秩荫子宠光光大也两君因再白欲寿何公曰待之卒不离次将未释戈也即觞之乐乎乃奏公近者归伍远者归镇各与犒乃遣比十月督府甚闲暇两军率诸从事部下者持觞觞何公何公曰诸军幸今日乐乎故前为寿也吾且有万年之忧四▲真大臣之言 
　　焉夫三卫本狼子以人畜之终难一。边人降虏者多则我众减彼众增二。募兵实边非攻战之资三。远道征卒疲于奔命薎吞虏之气四。夫图目前之急而遗久长之利。非计也。何公且觞且论至酒罢未巳月余王君以书抵史桢述其觞之日何公语桢乃叹曰夫人苟以就功名。不虑其遗难于来者。众甚也乃何公独念万世计古有社稷臣。至于公近之矣。何公为人精研有数大放计然之策家居身所致赀数十巨万一起而谋定疆场若此人退不免于寒饿进不能取尺寸之勋安可比丈夫哉桢何公里中士也相知特深故云而吾又叹徐公知何公非寻常见哉 

　　【 阊阖疏钟建章清漏不棘不舒有节有度】 

　　○为孝廉顾道通追寿父母序 

　　王世贞 
　　凡人之情不假饰而发于性贤者恒任其过而不肖者恒任其不及自先王之礼教行不及者恒苦其勉企而过者恒苦于抑而不得仲然是先王之礼教虽本于财成而就中而其意若在伸而不在抑。故夫人子之事亲生则致其养病则致其治殁则致其哀以为是无以加矣养而不巳而至于鬻子。治而不巳而至于割股。哀而不巳而至于庐墓。先王犹以为近于厚也而旌之。鬻子而无后。割股而伤生。庐墓而终身。至犯于生人之大训。然先王犹以为过而不以为罪也。陈于陵之不食其母。许世子之不尝药。原壤之歌。而宰予之欲短丧。彼固幸而免于一时之法。然圣贤之所以抉其微而刑之万世者。何严也。故夫律此而语彼而人子之于亲宁任其过可也。友人孝廉顾道通一日冠裳而谒予再拜肃容而有请曰吾二亲之弃不肖也实在壮先子北山笃行君□顾其名施远不能出里闬母何淑懿令人其教近不能出檐闼而是时不肖方□不敢以徼巨公长者而为之铭若表葢三十年如一日也计吾父母而在今岁当七十吾父母而七十不肖诚贫则必竭四方之醴齐醒盎以实吾觞。则必竭四方之殽胾膻芗以实吾俎。则必竭四方之贤士大夫歌诵叙记以实吾堂。而今悉巳矣。其所致而实觞俎者。度无以起吾父而荐之。而至于歌诵叙记。其文义之儁。足以时寄吾思。其美而传。足以嘘枯而骨肉而使之不朽。即先生其人也。不肖愿有请于先生予怪而语之夫所谓寿者黄耇骀背玄发儿齿之年而所以寿之者崇冈茂陵川升日至之语今举堂上之祝而致之冡中之陈母乃非当乎道通拜不巳曰先生义正吾无以夺先生虽然其必有以慰吾逝者于地下而寓吾思吾固谢不许道通之友曹生从傍说曰吾吴之俗薄者悬弧之宴子辙避亡胃脯酒浆责直以偿易箦而呼去捡橐装送葬之子哭往醉归墓木如拱博进易资孰与顾君之老而慕其父母乎即厚者多作佛事号为冥施浮屠黄冠是依是师斥其贝玑以驰京师购衔而旋冠其丰碑孰与顾君之知乞先生文以寄其慕者乎曹生之说云耳嗟夫顾君之所为请诚不经而吾之许诚滥顾有感于曹生之说似犹得夫先生之所厚。而窃附于鬻子割股而庐墓者。因为序而归之。 

　　【 写彷徨无巳之情怵然入肺】 

　　○赠大都督玉江杨公五十序 

　　王世贞 
　　烛之武有云臣之少也尚不如人今老矣余未尝不三复而叹其言以为人主坐视天下之才而使之老其过不在才也则又惜夫士之才少而当夫好老之主老而当夫好少之主终其身以穷也夫人主而诚能用其老。虽巳晚。然使夫握算却顾。敛其果势壮往之气。而收功于万全。要之乎非少年所希者。故夫秦一筴而明不胜蹇。再筴而信不胜剪。汉三筴而武贤不胜充国何以故其采谋愽而计绩悠也。吾友都督玉江杨公之少时以列校提一剑从军与岛倭角凡数十百战小战则小胜大战则大胜其积级自十以至万其积位自千户以至佥都督其积职自禆将以至大将葢不出十五年间。公既不爱其才以媚　人主。　人主亦不爱其官以雠公。而一旦中中山之箧用单辞罢归中外忧社稷而宝干城者求其端而不可得遇有警辄以公名上南劲则借而南北劲则借而北意若不可旦夕少去而　人主顾迟徊久之辄上辄报闻而公亦倦于世葢尝取其喑呜叱咤跃马而废千人者弱其窍而为啸歌峩岢之艑驾长风而破巨浪者苇而之乎一沼一屿计倪之书以治生穰苴之书以课臧获蒙恬之书以樊圃而其书或验或不验家亦渐以旁落公今年五十稍称病谢绝他事而其好宾客犹故于是其客若干人争为言以赠其言虽人人殊大要祝公之寿考而念公之尚壮而不见庸也独余以为谚有之函牛之鼎以烹鸡多汁则淡而不可食少汁则熬而不可熟葢器大而小用之则不宜也三秋之郊以见　上帝会九宾而享诸侯▲□光腾飞 
　　而后无舍鼎矣去今日公年日益进谋顾日益深有如人主下玺书寄以斧钺之任明信武贤之徒瞠乎让侯印公肘而不敢望也尚父鹰扬方叔壮猷缓之乎岁以待哉公谢曰不然子之言信美矣而非余任也昔李将军之孙与太史公善其叙数逐虏数废数起状历千百载而若新今吾幸及吾之身而善子又身得子之言而身读之其幸不綦大乎请书而张之壁 

　　【 曳影处匣中犹作龙吟文之沉激亦复如是】 

　　○奉襄王殿下序 

　　张居正 
　　今祝人主寿者曰万岁祝侯王者曰千岁夫人寿之不可几以千万稔矣而祝者咸愿之则世主侯王之与众庶异也夫物有便于巳则愿常有之无便于巳即一日不能相守日之中天也有目者待以视有足者待以行鸡三号延颈跂踵东面而晞无不愿万年有日者非爱之也恃赖焉故也五岳四渎之居于方隅也。兴云雨。胎宝藏。以给人之求。人莫不祷祀而祈福焉。利在焉故也。人主者日也侯王者岳渎也人主兼利天下天下无不愿以为吾侯王泽逮一国一国无不愿以为君故人主万岁则天下之人以万岁蒙其利矣侯王千岁则一国之人以千岁蒙其利矣故世之祝人主侯王者。莫不愿其千岁万岁。何者便于巳故也。非然者且为厉为孽。将诽讟之是承。何千万之有。襄之建国百年矣世济其德以屏翊　帝室至今王益有声江汉间居正自家食时闻王之贤未见也及过襄阳窃从下风望见颜色王天下之贤王也夫贤者使人爱而戴之便而安之居正窃闻太守□大夫言王虽处崇巨其自约结恒如处子士大夫过封内者无问知与不知必降接礼遇下客巳甚其惠民也渥而驭左右也甚严事涉有司即有司人百曲不罪也左右人虽百直犹不贷务在讪巳捡下以信有司之法故自太守以下至于编户之氓咸曰王有大惠于襄之吏民吏民靡有秋毫可以报塞者独愿王千岁有国以重惠襄之人。此之为德不直一手一足便之而巳夫渊深而鱼聚之林茂而鸟兽归焉诗曰投我以桃报我以李王所以投于襄之吏民者厚▲即此便为贤王 
　　矣非寿考祺福将安用报乎虽然窃有愿焉王亦知夫敖民之积粟者乎周人有敖氏者积粟盈囷足支数十年未足也而问贮积于啬夫啬夫曰子之积厚矣吾无以益子子而计子之所者慎用之而巳夫圭撮之不慎钟筥泄之钟筥之不慎尾闾泄之江海虽大也以奉漏卮则没世不能取盈焉我啬夫也吾告子以啬而巳夫神不可以骛用。啬之则凝。福不可以骤享。啬之则永。强不可以厚恃。啬之则坚。故圣人之言曰事天治人莫如啬王今年三十春秋矣计三十之于千岁也不犹积贮盈囷而始去其圭撮者乎王诚能少垂听于啬夫之论无轻用其年力之富以□神而思永则所谓千岁云者犹近言之也 

　　【 千岁万岁祝言耳却有一段确然名理奇藻焜耀耳目一新】 

　　○养生契 

　　汪道昆 
　　家大夫学道东海之上遇至人迁迁乎归大药可计日就也越十年而有难色禁勿谈即其技单其神王矣顾未艾而艾视夫人无异能焉母弟曰胡长公少为淮海大贾日饮而倾四坐为酒人雄夜归挟邪二八更待欲至奢也行年六十而始艾犹然甘酒而嬖御人夫养生莫善于家大人莫不善于舅氏两人者血气等盛筋力等强斑白淹速有差何相诡也黄庭君曰襄阳公多智人也故多思。多智多感。多思多劳。时而忽忽。时而营营。朝握发而夕稿矣。长公负盛气倜傥不羁游困而无以为家睚眦自若独亟呼酒召诸客曰来吾与公等饮耳或构叔氏因而窘辱长公人将不堪长公睚眦自若独亟呼酒召诸客曰来吾与公等饮耳其善自宽若此夫心劳则形易敝。逸则全。此其较也。襄阳公有弟同齿而黔首长公有少弟白首先之劳逸之征何论血气曼室曰固也予小子侗然者也孩若犊童若驹结发而受事若系匏瓜事毕若刍狗归而周游若麛鹿之适豊草居若斥鷃所息不越乎榆枋绝智屏思庶几乎浑沌氏之术乃今父母兄弟具在四十而见二毛敝无日矣何故哉黄庭君曰噫吾子过矣尔将以为绝智顾未能忘是非尔将以为屏思顾未能忘古昔惑且劳滋甚。谓养生何。轩辕氏有言母劳尔形母摇尔精乃可以长生尔默默尔冥冥尔无以坚白鸣其天全矣曼室曰固也舅氏不务重积左仪狄右丽姬劳之摇之何不用也顾行年六十而始艾宜无当于轩辕氏之言黄庭君曰不然请借佛为喻佛子以身事佛惟饮食男女为竞竞所谓持戒也戒则定。定则忘。未至于忘。犹知饮食男女在也忘则无酖毒无醍醐无甲兵无袵席诸漏尽矣是故具信心者戒。具深心者定。具解脱者忘。忘无心也。诸佛无漏。往往顺事而逆施之。不知所戒尚安事持。不知所持尚安事定。非解脱宁讵能乎。善乎管夷吾之论养生肆之而巳朝穆妄自轻而困子产邓析直以为圣人则长公之徒也何谓形何谓精曼室退而自失曰异哉舅氏沿波流登彼岸矣舅氏闻之喜举卮酒进嬖人修乐事如故 
　　▲湛于性命之言 

　　【 似属诙谐而映发养生妙义可翼道德黄庭】 

　　○荐履篇 
</div>
    <div class="pagination">
<a href="明文霱_page27.html">上一页</a><span>...</span><a href="明文霱_page23.html">23</a><a href="明文霱_page24.html">24</a><a href="明文霱_page25.html">25</a><a href="明文霱_page26.html">26</a><a href="明文霱_page27.html">27</a><span class="current-page">28</span><a href="明文霱_page29.html">29</a><a href="明文霱_page30.html">30</a><a href="明文霱_page31.html">31</a><a href="明文霱_page32.html">32</a><a href="明文霱_page33.html">33</a><span>...</span><a href="明文霱_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
