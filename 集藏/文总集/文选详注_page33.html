<!DOCTYPE html>
<html>
<head>
    <meta charset="UTF-8">
    <title>文选详注 - 第 33 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 33 页/共 153 页</h1>
    <div class="content">　　黄灵詹而访命兮，樛天道其焉如。黄灵，黄帝也。詹，至也。访，谋也。樛，求也。如，之也。曰近信而远疑兮，六籍阙而不书。六籍，六经。神逵味其难覆兮，畴克谋而从诸？九交道曰逵。覆，审也。畴，谁也。克，能也。谋，察也。诸，之也。牛哀病而成虎兮，虽逢昆其必噬。牛哀，鲁人牛哀也。昆，兄也。噬，食也。淮南子曰；牛哀病七日而化为虎，其兄启户而入，哀搏而杀之，不自知为虎也。广雅曰：噬，啮也。鳖令殪而尸亡兮，取蜀禅而引世。鳖令，蜀王名也。殪，死也。禅，传也。引，长也。善曰：蜀王本纪曰：望帝治汶山下邑曰郫。积百余岁，荆地有一死人，名鳖令，其尸亡随江水上至郫，与望帝相见。望帝以鳖令为相，以德薄不及鳖令，乃委国授之而去。死生错其不齐兮，虽司命其不??。??，昭?也。善曰：礼记曰：王立七祀曰司命。郑玄曰：司命主督察三命。史记，扁鹊曰：疾在骨髓，虽司命无奈之何。??，之曳切。东方朔曰：司命之神总鬼录者。窦号行于代路兮，后膺祚而繁庑。善曰：汉书曰：孝文窦皇后，景帝母也。吕太后出宫人以赐诸王，窦姬与在行中，家在清河，愿如赵近家，请其主遣宦者吏，必置赵籍之伍中。宦者忘之，误置代籍伍中。当行，窦姬涕泣怨其宦者，不欲往，相强乃肯行。至代，代王独幸窦姬，生景帝，后立为皇后。王肆侈于汉庭兮，卒衔恤而绝绪。善曰：汉书曰：孝平王皇后，莽女也。莽秉政，以女配帝，遣刘歆奉乘舆法驾迎后于莽第。及莽即真，后常称疾不朝。会莽诛，自投火中死。国语曰：肆侈不违。韦昭曰：肆，恣也。毛诗曰：出则衔恤。尉尨眉而郎潜兮，逮三叶而遘武。尉，官名也。尨，苍也。善曰：汉武故事曰：颜驷，不知何许人，汉文帝时为郎。至武帝，尝辇过郎署，见驷尨眉皓发，上问曰：叟何时为郎？何其老也？答曰：臣文帝时为郎。文帝好文而臣好武，至景帝好美而臣貌丑，陛下即位好少而臣已老，是以三世不遇，故老于郎署。上感其言，擢拜会稽都尉。董弱冠而司衮兮，设王隧而弗处。善曰：汉书曰：董贤年二十二为三公。哀帝崩，贤自杀，家惶恐，夜葬之。莽疑其诈死。有司奏贤造冢墓不异王制。贤既见发，臝诊其尸，因埋狱中。礼记曰：人生二十曰弱冠。周礼曰：三公自衮冕而下。左氏传曰：晋侯请隧。杜预曰：掘地通路曰隧，王葬礼也。夫吉凶之相仍兮，恒反庂而靡所。仍，因也。恒，常也。
　　穆届天以悦牛兮，竖乱叔而幽主。善曰：孔安国尚书传曰：届，至也。左氏传曰：穆，叔孙穆子，名豹，鲁大夫，有罪走向齐，及庚宗，遇妇人通之。有子在齐，梦天压己，不胜，顾而见人，黑而上偻，深目而猳喙，号之曰：牛助余。乃胜之。旦而瞻其徒，无之。后穆子还过庚宗，妇人献雉，穆子问之曰：女有子乎？曰：余子已能捧雉而从我矣。而见之，则所梦也，未问其名，号之曰牛，曰：唯。使为竖。牛欲乱其室而有之。叔孙疾，牛诈谓外人曰：夫子疾病，不欲见人。使寘馈于介而退。牛不进叔孙，覆器空而还之，示君已食。穆子遂饿而死。文断袪而忌伯兮，阉谒贼而宁后。善曰：国语曰：初，献公使寺人勃鞮伐文公于蒲城，文公踰垣，勃鞮斩其袪。及入，勃鞮求见。于是吕甥、冀芮畏逼，悔纳公，谋作乱，伯楚知之，故求见公，公遽见之，伯楚以吕、郄之谋告公。韦昭曰：寺人，掌内人。袪，袂也。勃鞮字伯楚。通人闇于好恶兮，岂昏惑而能剖？剖，分明也。嬴擿谶而戒胡兮，备诸外而发内。苍颉篇，谶书，河洛书也。说文曰：谶，验也。秦语曰：秦三十二年，燕人卢生奏箓图曰：亡秦者胡也。始皇乃使将军蒙恬将兵三十万北击胡，取河南地，遂筑长城以为塞。三十六年，始皇南游，还至平原津，病，始皇恶言死，无复言死事。病甚，乃玺书赐蒲苏，使与丧会咸阳而葬。以书付行符玺令赵高，未授使者。丙寅，始皇崩于沙丘，惟少子胡亥从。丞相李斯恐天下有变，不敢发丧，棺载还咸阳。赵高素与亥善，留所赐蒲苏书，密谓胡亥曰：上崩，无诏封王诸子，而独赐蒲苏书，蒲苏即位为皇帝，太子无尺寸之地。胡亥曰：为将奈何？高曰：非与丞相谋，事不能成。乃谓李斯曰：蒲苏即位，必召蒙恬为相，于君不亦疏乎？于是李斯然赵高言，乃许受始皇诏，立胡亥为太子。更作书赐蒲苏曰：朕巡天下，祷祀名山，以延年寿，而数上书非我所为，日夜怨望，不得为人子，不孝，其赐自裁。将军恬与苏居，不匡正，宜知其谋，为人臣不知，亦赐死。蒲苏为人仁，得书泣，即死。胡亥即位，为二世，葬始皇郦山。善曰：史记曰：卢生使人奏箓图曰：亡秦者胡也。使将军蒙恬北击胡，略取河南地。又曰：始皇崩，李斯与赵高谋，诈受始皇诏，立胡亥为太子也。或辇贿而违车兮，孕行产而为对。车，人名也。孕，怀子也。昔有周犨者，家甚贫，夫妇夜田。天帝见而矜之，问司命曰：此可富乎？司命曰：命当贫，有张车子财可以假之。乃借而与之期，曰：车子生，急还之。田者稍富，致赀巨万。及期，忌司命之言，夫妇辇其贿以逃，与行旅者同宿。逢夫妻寄车下宿，夜生子，问名于夫，夫曰：生车间，名车子也。从是所向失利，遂便贫困。郑玄曰：孕，任子也。善曰：见鬼神志及搜神记。慎灶显以言天兮，占水火而妄讯。慎者，鲁大夫梓慎；灶者，郑大夫裨灶。讯，告也。善曰：左氏传，昭公二十四年五月乙未朔，日有食之。梓慎曰：将水。叔孙昭子曰：旱也，日过分而阳犹不克，克必甚，能无旱乎？秋八月，大雩，旱也。叔孙之言验也，则梓慎之言不验。又昭公十八年夏五月，火始昏见。丙子，风。裨灶言于子产曰：宋、卫、陈、郑将同火，若我用瓘斝玉瓒禳之，犹必不火。子产不予。裨灶曰：不用吾言，郑又将火。郑人请用之。子产曰：天道远，人道迩，非尔及也，何以知之？灶焉知天道？遂不与，亦不复火。今言梓慎、裨灶，是显明天道之人，占于水火，亦有妄为，言事之难知也。占，谓自隐度而言也。讯，息对切。梁叟患夫黎丘兮，丁厥子而剚刃。善曰：吕氏春秋曰：梁国之北，地名黎丘，有奇鬼焉，善效人之子侄昆弟之状。邑丈人有之市而醉归者，黎丘之鬼效其子之状，扶而道苦之。丈人归，酒醒而诮其子曰：吾为汝父也，岂谓不慈哉？我醉，汝道苦我，何故？其子泣而触地曰：孽矣！无此事也。昔也往责于东邑人，可问也。其父信之曰：嘻！是必奇鬼，固尝闻之矣。明日复于市，欲遇而刺杀之。明旦之市而醉，其真子恐其父之不能反也，遂往迎之，丈人望见之，拔剑而刺之。丈人智惑于似其子者，而杀于真子。高诱曰：诮，让也。汉书，蒯通曰：不敢剚刃公之腹者，畏秦法也。韦昭曰：北方人呼插物地中为剚，侧吏切。尔雅曰：丁，当也。亲所睼而弗识兮，矧幽冥之可信？睼，视也。矧，况也。毋绵挛以幸己兮，思百忧以自疹。毋，勿也。绵挛，系貌。幸，引也。疹，疾也。善曰：毛诗曰：我生之后，逢此百忧。幸，胡冷切。
　　彼天监之孔明兮，用棐忱而佑仁。监，视也。孔，甚也。棐，辅也。忱，诚也。佑，助也。善曰：尚书曰：天监厥德。又曰：周公若天威棐忱。汤蠲体以祷祈兮，蒙厖禠以拯民。汤，帝乙也。蠲，絜也。拯，济也。善曰：淮南子曰：汤时大旱七年，卜用人祀天。汤曰：我本卜祭为民，岂乎自当之。乃使人积薪，翦发及爪，自洁，居柴上，将自焚以祭天。火将然，即降大雨。吕氏春秋曰：汤克夏，大旱七年，乃以身祷于桑林，自以为牺牲，用祈于上帝，民乃甚悦，雨乃大至。尔雅曰：厖，大也。褫，福也。祈或为祊，非。景三虑以营国兮，荧惑次于他辰。景，谥也。虑，谋也。荧惑，火星也。次，舍也。善曰：吕氏春秋曰：宋景公有疾，司星子韦曰：荧惑守心，心，宋之分野，君当之。若祭，可移于相。公曰：相，寡人之股肱。岂可除心腹之疾，移于股肱可乎？曰：可移于民。公曰：民者国之本，国无民，何以为国？如何伤本而救吾身乎？曰：可移于岁。公曰：岁所以养民，岁不登何以蓄民？子韦曰：君善言三，荧惑必退三舍，延命二十一年。视之信。一舍七度，三七二十一，当更寿二十一年。魏颗亮以从治兮，鬼亢回以毙秦。善曰：左氏传曰：初，魏武子有嬖妾，武子有疾，命颗曰：必嫁是妾。疾病，则曰：必以殉。及卒，颗嫁之。及辅氏之役，颗见老人结草以抗杜回，回踬而颠，故获之。夜梦曰：余乃所嫁妇人之父也。传，宣公十五年秋七月，秦桓公伐晋，次于辅氏，辅氏即晋地。使魏颗败秦师于辅氏，获杜回，秦之力人也。魏颗所以败秦师者，专由魏犨妾之父也。他年，魏武子，武子即犨也，有嬖妾，无子，武子疾病，命颗曰：必嫁是妾。及武子疾甚困，则更命颗曰：必杀以为徇葬。及武子卒，颗嫁之，不杀徇葬，曰：疾病则心情乱，吾从其治时也。及今年有辅氏之役，颗领兵拒秦师之日，忽见一人在前结草以亢御杜回，杜回遂踬而颠，故获杜回，于是秦师遂败。获杜回之夜，梦曰：畲汝所嫁妇人之父也。尔用先人之治命，余是以报也。咎繇迈而种德兮，树德懋于英六。迈，行也。英、六，国也。楚末乃灭。善曰：尚书，禹曰：咎繇迈种德。史记曰：帝禹封皋陶之后于英、六。桑末寄夫根生兮，卉既凋而已育。桑末，木名也。根生，寄生也。卉，草木凡名也。育，生也。凋，落也。善曰：旧注之意，以卉即桑末也。言桑末寄夫根生，桑末既凋，而寄生已茂。以喻皋繇之后，封于英、六，众国已灭，而英、六独存，言积德之后，必有余庆也。有无言而不酬兮，又何往而不复？复，返也。善曰：迈德行仁，必贻后庆，如有言必酬，有往必复也。毛诗曰：无言不酬，无德不报。礼记曰：往而不来，非礼也。周易曰：无平不陂，无往不复。盍远迹以飞声兮，孰谓时之可蓄？善曰：言何不远迹以飞声，游六合而访道，谁谓时之可蓄，而不可行乎？言时易逝也。郑玄论语注曰：盍，何不也。孔安国尚书传曰：蓄，积也。
　　仰矫首以遥望兮，魂??惘而无俦。俦，匹也。善曰：甘泉赋曰：仰矫首以高视。楚辞曰：怅??惘兮永思。王逸曰：??惘，惆怅失望，志错越也。逼区中之隘陋兮，将北度而宣游。贾逵曰：逼，迫也。尔雅曰：宣，遍也。善曰：司马相如大人赋曰：悲世俗之逼隘。楚辞曰：宣游兮列宿，顺极兮彷徨。行积冰之硙硙兮，清泉冱而不流。冱，冻也。善曰：淮南子曰：八纮，北方曰积冰。高诱曰：北方寒冰所积，名积冰也。方言曰：硙硙，坚也，牛哀切。方言：硙，坚也。左氏传曰：固阴冱寒。杜预曰：冱，闭也。寒风凄其永至兮，拂穹岫之骚骚。凄，寒貌。说文曰：拂，击也。尔雅曰：穹，大也。毛诗传曰：骚，动也。善曰：骚骚，风劲貌。王逸曰：骚，愁也，合韵，所流切。玄武缩于壳中兮，腾蛇蜿而自纠。龟与蛇交曰玄武。壳，甲也。春秋汉含孳曰：太一常居后玄武。蔡雍月令章句曰：北方玄武，介虫之长。尔雅曰：腾蛇，龙类，能兴云雾而游其中。文子曰：腾，无足而腾也。淮南子曰：奔蛇。广雅曰：蜿，曲也。鱼矜鳞而并凌兮，鸟登木而失条。凌，冰也。善曰：矜，寒貌。凌，力证切。坐太阴之庰室兮，慨含唏而增愁。善曰：楚辞曰：选见神于太阴兮。汉书曰：以阴阳言之，太阴者，北方也。说文曰：庰，蔽也。慨，太息也。屏与庰古字通。又曰：不泣曰唏。何休曰：欷，悲也，火既切。怨高阳之相寓兮，?颛顼而宅幽。高阳，帝颛顼也。相，视也。寓，居也。?，小貌也。善曰：家语，孔子曰：颛顼者，黄帝之孙，昌意之子，高阳配水。山海经曰：北海之内有山，名幽都之山，黑水出焉。?，去凤切。庸织路于四裔兮，斯与彼其何瘳？瘳，愈也。南至炎火，郁邑无聊，北至积冰，含欷增愁，此与彼何以相愈乎？庸，劳也。织曰纬。善曰：言涉路东西，有似于织也。望寒门之绝垠兮，纵余绁乎不周。善曰：楚辞曰：踔绝垠乎寒门。又曰：登阆风而绁马。王逸曰：绁，系也。楚辞曰：路不周以左转。王逸曰：不周，山名也，在昆仑西北。汉书，司马相如大人赋曰：轶先驱于寒门。注：寒门，天北门也。左氏传曰：臣负羁绁。绁，马绊也。大荒经：西北海之外，大荒隅有山而不合，名曰不周。淮南子曰：昔共工与颛顼争为帝，共工怒而触不周山，天维绝，地柱折，故令此山缺坏不周。迅焱潚其媵我兮，骛翩飘而不禁。潚，疾貌。媵，送也。翩，飘疾貌。潚，音肃。善曰：尔雅曰：风飖谓之焱。字林曰：潚，深清也。越谽??之洞穴兮，漂通川之碄碄。经重阴乎寂漠兮，慜坟羊之深潜。谽??，大貌。漂，浮也。碄碄，深貌。重阴，地下也。寂寞，静貌。坟羊，土精怪也。善曰：上林赋曰：通川过于中庭。春秋外传国语曰：季桓子穿井，获如土缶，中有羊焉。使问仲尼曰：吾闻穿井得狗，何也？对曰：以丘所闻，坟羊也。丘闻木石之怪夔罔两，水之怪龙罔象，土之怪坟羊。唐固云：坟羊，雌雄未成者也。淮南子曰：水生罔象，木生毕方，井生羵羊。广雅曰：羊，土神。谽，火含切。??，火加切。碄，音林。
　　追荒忽于地底兮，轶无形而上浮。善曰：荒忽，幽昧貌。甘泉赋曰：窥地底于上回。楚辞曰；览方物之荒忽。春秋说题辞曰：元气以为天，混沌无形。出石密之闇野兮，不识蹊之所由。蹊，路也。由，自也。善曰：山海经曰：密山是生玄玉，黄帝取密山之玉策，而投之钟山之阴。然下既有钟山，此石密疑是密山。速烛龙令执炬兮，过钟山而中休。速，征也。善曰：楚辞曰：日安不到，烛龙何照？山海经曰：钟山之神，人面蛇身而赤身，长千里，其眠乃晦，其视乃明，不食不寝不息，风雨是谒，是烛九阴，是谓烛阴。郭璞曰：即烛龙也。瞰瑶溪之赤岸兮，吊祖江之见刘。瞰，瞻也。瑶溪赤岸，谓钟山东瑶岸也。祖江，人名也。刘，杀也。善曰：山海经曰：钟山有子曰敷，其状人面而龙身。钦?杀祖江于昆仑之阳，帝乃戮之于钟山之东，曰瑶岸，钦?化为大鹗。郭璞曰：?，音丕。鹗，音愕。聘王母于银台兮，羞玉芝以疗饥。王母，西王母也。银台，王母所居。羞，进也。疗，愈也。善曰：史记曰：三神山仙人在焉，黄金白银为宫阙。王母，仙者，故假言之。本草经曰：白芝一名玉芝。戴胜慭其既欢兮，又诮余之行迟。戴胜，谓西王母也。憗，笑貌。诮，让也。善曰：字林曰：憗，谨敬也。山海经曰：西海之南，流沙之滨，赤水之后，黑水之前，有大山名曰昆仑之丘，其下有弱水之渊环之。有人戴胜，虎齿豹尾，穴处，名王母，又曰：西王母，其状如人，戴胜，是司天之属。郭璞曰：胜，玉胜。慭，鱼觐切。载太华之玉女兮，召洛浦之宓妃。浦，涯也。善曰：列仙传曰：毛女者，字玉姜，在华阴山中，体生毛，所止岩中有鼓琴声。楚辞曰：迎宓妃，下伊浦。咸姣丽以蛊媚兮，增嫮眼而蛾眉。说文曰：姣，好也。广雅曰：嫮，好也。善曰楚辞曰：嫮目冥笑眉曼。舒訬婧之纤腰兮，扬杂错之褂徽。訬婧，细腰貌。善曰：方言曰：褂谓之裾。刘熙释名曰：妇人上服谓之褂，青绛为之缘。褂，古??切。尔雅曰：妇人之徽谓之缡。郭璞曰：即今香缨也。訬，音眇。说文曰：婧，妍婧也，财性切，一音精。离朱唇而微笑兮，颜的砾以遗光。离，开也。的砾，明貌。善曰：神女赋曰：朱唇的其若丹。上林赋曰：宜笑的砾。砾，音历。献环琨与琛缡兮，申厥好以玄黄。环，珠也。琨，璧也。琛，宝也。缡，今之香缨。玄黄，玉石之色。善曰：白虎通曰：所以必有佩者，表惪见所能也。故循道无穷则佩环，能本道德则佩琨。薛君韩诗章句曰：缡，带也。尚书曰：厥篚玄黄。琨，音昆。缡，音离。虽色艳而赂美兮，志皓荡而不嘉。艳，美色也。善曰：赂美，谓环琨玄黄也。楚辞曰：怨灵修之皓荡。双材悲于不纳兮，并咏诗而清歌。善曰：双材，谓玉女、宓妃也。刘歆列女传颂曰：材女修身，广观善恶。歌曰：天地烟熅，百芔含葩。烟熅，和貌。葩，华也。善曰：周易曰：天地烟熅，万物化醇。广雅曰：絪缊，元气也。毛苌诗传曰：芔，草也。郭璞曰：草，物名也。说文曰：蘤，古花字。本误作蘤，音为诡切，非此之用也。鸣鹤交颈，雎鸠相和。善曰：周易曰：鸣鹤在阴。诗曰：关关雎鸠。处子怀春，精魂回移。善曰：庄子曰：藐姑射之山，有神人居焉，婥约若处子。毛诗曰：有女怀春。如何淑明，忘我实多。淑，善也。淑明，谓衡也。玉女、宓妃言忘弃我实多。善曰：论语摛辅像曰：仲弓淑明清理，可以为卿。毛诗曰：如何如何，忘我实多。
　　将答赋而不暇兮，爰整驾而亟行。爰，于是也。亟，疾也。善曰：毛诗曰：尔之亟行，皇脂尔车。瞻昆仑之巍巍兮，临萦河之洋洋。巍巍，高貌。萦，纡也。言河之曲也。善曰：史记，太史公曰：禹本纪言河出昆仑。毛诗曰：河水洋洋。毛苌曰：洋洋，盛大也。伏灵龟以负坻兮，亘螭龙之飞梁。坻，所以止船也。善曰：楚辞曰：麾蛟龙以梁津兮，诏西皇使涉予。登阆风之层城兮，构不死而为床。阆风，昆仑山名也。善曰：淮南子曰：昆仑虚有三山：阆风、桐版、玄圃，层城九重。禹云：昆仑有此城，高一万一千里。十洲记曰：昆仑北角曰阆风之颠。山海经曰：昆仑开明北有不死树，食之长寿。郭璞曰：言常生也。古今通论曰：不死树在层城西。屑瑶橤以为糇兮，??白水以为浆。屑，碎也。糇，糒也。??，酌也。善曰：瑶橤也。说文曰：糇，干食粮也。楚辞曰：精琼劘以为粻。王逸曰：劘，屑也。毛苌诗传曰：糇，食也。又曰：??，挹也。尔雅曰：??，酌也。楚辞曰：朝吾将济于白水兮。王逸曰：淮南言白水在昆仑之源也。橤，而髓切。??，居于切。抨巫咸作占梦兮，乃贞吉之元符。抨，使也。善曰：言我昔梦木禾，今令巫咸占之。楚辞曰：巫咸将夕降兮，怀椒糈而要之。王逸曰：巫咸，古神巫也，当殷中宗之时也。抨，甫耕切。滋令德于正中兮，含嘉秀以为敷。滋，繁也。不华而实谓之秀。善曰：言己有令德，类禾之有嘉秀也。尚书曰：惟尔令德孝恭。既垂颖而顾本兮，亦要思乎故居。颖，穗也。善曰：言禾垂颖以顾本，犹人之思故居也。淮南子曰：孔子见禾三变，始于粟，生于苗，成于穗，乃叹曰：我其首禾乎？高诱曰：禾穗向根，故君子不忘本也。安和静而随时兮，姑纯懿之所庐。懿，美也。庐，居也。善曰：韩诗曰：静，贞也。周易曰：随时之义大矣哉。杜预曰：姑，且也。
　　戒庶僚以夙会兮，佥供职而并讶。庶僚即下丰隆、列缺等也。讶，迎也。言戒誓令夙早而会，皆供职而来迎我也。善曰：孔安国尚书传曰：佥，皆也。丰隆軯其震霆兮，列缺晔其照夜。丰隆，雷公也。軯，声貌。震霆，霹雳也。列缺，电也。晔，光貌。善曰：楚辞曰：吾令丰隆乘霆兮。羽猎赋曰：霹雳列缺，吐火施鞭。軯，普耕切。云师??以交集兮，涷雨沛其洒涂。云师，雨师也。??，阴貌。涷雨，暴雨也，巴郡谓暴雨为涷雨。沛，雨貌。涂，路也。善曰：诸家之说，丰隆皆曰云师，此赋别言云师，明丰隆为雷也，故留旧说以广异闻。尔雅曰：暴雨谓之涷。注曰：今江东人呼夏月大暴雨为涷雨。楚辞曰：使涷雨兮洒尘。??，徒感切。轙琱舆而树葩兮，扰应龙以服路。善曰：尔雅曰：载辔谓之轙。郭璞曰：轙，车轭上环，辔所贯也。琱舆，琱玉之舆。尔雅曰：玉谓之琱。葩，盖之金华也。独断曰：乘舆车皆羽盖金华爪。扰，驯也。广雅曰：有翼曰应龙。路，车也。百神森其备从兮，屯骑罗而星布。森，聚貌。屯，聚也。善曰：楚辞曰：百神翳其备降。
　　振余袂而就车兮，修剑揭以低昂。揭，卬貌。冠岩岩其映盖兮，佩綝纚以辉煌。綝纚，盛貌。岩岩，冠貌。辉煌，佩光貌。善曰：岩，五咸切。綝，音林。纚，音离。仆夫俨其正策兮，八乘腾而超骧。仆夫，谓御车人也。俨，敬也。八乘，公上得从车八乘。善曰：楚辞曰：仆夫怀余心悲。又曰：撰余辔而正策。又曰：驾八龙之蜿蜿。又曰：超骧。氛旄溶以天旋兮，蜺旌飘以飞扬。旌，羽旒也。善曰：氛旄，氛气为旄也。楚辞曰：连五宿兮建旄，扬氛氲以为旌。字林曰：溶，水盛貌，今取盛意。宋玉笛赋曰：天旋少阴，白日西靡。高唐赋曰：蜺为旌。溶，音勇。抚軨轵而还睨兮，心勺??其若汤。勺??，热貌。善曰：说文曰：无辐曰軨。轵，车轮小穿也。又曰：睨，邪视也。楚辞曰：忽临睨夫旧乡。又曰：心涫沸其若汤。軨，音零。轵，之氏切。勺，市灼切。涫，音换。羡上都之赫戏兮，何迷故而不忘？羡，欲也。赫戏，盛貌。迷，惑也。何惑旧故而不忘新，愚以为当去己之迷故之心也。善曰：言己愿上都之赫戏，是何迷己之故而不能忘。谓不忘上都也。楚辞曰：陟登皇之赫戏兮。左青琱之揵芝兮，右素威以司钲。青琱，青文龙也。素威，白虎威也。善曰：芝，小盖也。礼记曰：君行左青龙而右白虎也。说文曰：揵，竖也。钲，铙也。揵，巨偃切。前长离使拂羽兮，后委衡乎玄冥。长离，朱鸟也。委，属也。水衡，官名也。善曰：司马相如大人赋曰：前长离，后矞皇。如淳曰：长离，朱鸟也。礼记曰：前行朱鸟，而后玄武。又曰：鸣鸠拂其羽。家语，季康子曰：吾闻玄冥为水正，此即五行之主也。司马相如大人赋曰：左玄冥而右黔雷。属箕伯以函风兮，惩淟涊而为清。函，含也。惩，腾也。清，静也，善曰：风俗通曰：风师者，箕星也，主簸物，能致风气也。易曰：巽为长女，长者伯之，故曰风伯也。楚辞曰：切淟涊之流俗兮。王逸曰：淟涊，垢浊也。拽云旗之离离兮，鸣玉鸾之譻譻。鸾，鸾镳也。譻譻，声也。善曰：楚辞曰；载云旗之委蛇。又曰：鸣玉鸾之啾啾。譻，古嘤字。涉清霄而升遐兮，浮蠛蠓而上征。霄，微云也。善曰：楚辞曰：涉青云而泛滥兮。甘泉赋曰：腾清霄而轶浮景。又曰：浮蠛蠓而撇天。淮南子曰：蠛蠓硙而雨，春而风。言群而上下至疾。曰：溢埃风而上征。纷翼翼以徐戾兮，焱回回其扬灵。戾，至也。回回，光明貌。善曰：说文曰：焱，火华也。言光之盛如火之华。楚辞曰：皇剡剡其扬灵。王逸曰：扬其光灵也。叫帝阍使辟扉兮，觌天皇于琼宫。叫，呼也。阍，主门也。辟，开也。扉，宫门阖也。觌，见也。天皇，天帝也。善曰：楚辞曰：吾令帝阍开关兮。杨雄甘泉赋曰：选巫咸兮叫帝阍。聆广乐之九奏兮，展泄泄以肜肜；聆，听也。广乐，乐名也。展，信也。泄泄、肜肜，皆乐貌。善曰：史记曰：赵简子病，二日而寤，曰：我之帝所甚乐，与百神游于钧天，广乐九奏万舞。左氏传曰：郑庄公入而赋：大隧之中，其乐也肜肜。姜出而赋：大隧之外，其乐也泄泄。杜预云：融融，和也。泄泄，舒散也。融与肜古字通。考治乱于律均兮，意建始而思终。律，十二律。均，所均声也。建，立也。善曰：琴道曰：琴七丝，足以通万物而考治乱也。乐汁图征曰：圣人往承天助以立五均。均者，夹律调五声之均也。宋均曰：均长八尺，施弦以调六律五声。惟般逸之无斁兮，惧乐往而哀来。孔安国尚书传注曰：斁，猒也。善曰：庄子曰：乐未毕也，哀又继之。素女抚弦而余音兮，太容吟曰念哉。建始念终也。素，素女也。太容，黄帝乐师也。高诱淮南子注曰：素女，黄帝时方术之女也。善曰：史记曰：泰帝使素女鼓五十弦瑟。旧注本素下无女字，今本有之。尚书曰：帝念哉。既防溢而靖志兮，迨我暇以翱翔。靖，静也。迨，及也。广雅曰：翱翔，浮游也。善曰：字林曰：靖，立也。毛诗曰：迨我暇矣。又曰：将翱将翔。
　　出紫宫之肃肃兮，集太微之阆阆。天文志曰：中宫太极星，其一明者，泰一常居也，旁三星三公，后句曲四星，一星正妃，余三星后宫之属也。环卫十二星，藩臣。皆曰紫宫。善曰：紫宫、太微，二星名也。春秋合诚图曰：紫宫，帝太宫也。又曰：太微，其星十二。字林曰：阆，高貌。甘泉赋曰：阆阆其寥廓。阆，音郎。命王良掌策驷兮，踰高阁之将将。善曰：春秋元命苞曰：汉中四星，天骑，一曰天驷，旁一星王良，主天马也。汉书天文志曰：王良，车骑，古善驭者。汉书曰：营室为清庙。又曰：离宫、阁道。建罔车之幕幕兮，猎青林之芒芒。善曰：罔车，毕星也。青林，天苑也。河图曰：桐柏山上为掩毕，三危山上为天苑。弯威弧之拔剌兮，射嶓冢之封狼。弯，引也。威弧，星名也。拔剌，弯弓貌。善曰：杨雄河东赋曰：玃天狼之威弧。汉书曰：狼下有四星曰弧。淮南子曰：琴戒拨剌。高诱曰：拨剌，不正也。河图曰：嶓??，山名。此山之精，上为星，名封狼。拔，方割切。剌，力达切。观壁垒于北落兮，伐河鼓之磅硠。壁，营壁也。垒，中垒也。北落，星名也。伐，击也。河鼓，星名也。磅硠，声也。善曰：汉书曰：羽林天军西为垒，或曰钺。傍一大星曰北落。尔雅曰：河鼓谓之牵牛。今荆人呼牵牛星为檐鼓。檐者，荷也。乘天潢之泛泛兮，浮云汉之汤汤。天潢，天津也。泛泛，流貌也。云汉，天河也。汤汤，水流也。善曰：乐纬曰：商为五潢。宋均曰：五潢，天津之别名也。毛诗曰：倬彼云汉。倚招摇摄提以低佪剹流兮，察二纪五纬之绸缪遹皇。二纪，日月也。五纬，五星也。摄提，星名，形似车。礼记曰：以日星为纪。善曰：汉书，杓端有两星，一内为矛，为招摇。孟康曰：近北斗者招摇。剹流，缭绕也。汉书曰：摄提直斗柄所指，以建时节，故曰摄提。越绝书，范蠡曰：天贵持盈，不失日月星辰纪纲。易干凿度曰：五纬顺轨，四时和栗。宋均曰：和栗，气和而严正。绸缪，连绵也。遹皇，往来貌也。偃蹇夭矫娩以连卷兮，说文曰：生子二人俱出为娩。纂要曰：齐人谓生子曰娩。善曰：偃蹇，骄傲之貌也。夭矫，自纵恣貌也。娩，跳也。连卷，长曲貌。娩，匹万切。杂沓丛顇飒以方骧。善曰：众多之貌。顇，音悴。戫汨飂泪沛以罔象兮，善曰：皆疾貌。罔象，即仿像也。楚辞曰：沛罔象而自浮。戫，一六切。飂，力凋切。泪，音戾烂漫丽靡藐以迭逿。分布远驰之貌。善曰：烂漫，分散貌。藐，远貌。迭，过也。逿，突也。逿，音唐。凌惊雷之砊磕兮，弄狂电之淫裔。凌，乘也。淫裔，电貌。善曰：楚辞曰：凌惊雷轶骇电兮。砊磕，雷声也。上林赋曰：淫淫裔裔。砊，音苦郎切。踰痝鸿于宕冥兮，贯倒景而高厉。痝鸿宕冥，皆天之高气也。善曰：孝经援神契曰：天度痝鸿孳萌。宋均曰：痝鸿，未分之象也。楚辞曰：贯蒙鸿以东朅兮。说文曰：宕，过也。冥，窈也。凌阳明经曰：倒景气，去地四千里，其景皆倒在下。楚辞曰：飒弭节而高厉。痝，莫孔切。鸿，胡孔切。宕，徒浪切。廓荡荡其无涯兮，乃今窥乎天外。宋玉大言赋曰：长剑耿耿倚天外。
　　据开阳而俯视兮，临旧乡之暗蔼。善曰：春秋运斗枢曰：北斗七星，第六开阳也。楚辞曰：忽临睨夫旧乡兮。悲离居之劳心兮，情悁悁而思归。楚辞曰：将以遗夫离居。字林曰：悁，忿恨也。善曰：毛诗曰：劳心悁悁。乌玄切。魂眷眷而屡顾兮，马倚辀而徘徊。辀，车辕也。善曰：韩诗曰：眷眷怀顾。毛诗曰：屡顾尔朴。虽游娱以偷乐兮，岂愁慕之可怀。善曰：楚辞曰：聊假日而偷乐兮。出阊阖兮降天途，乘焱忽兮驰虚无。阊阖，天门也。降，下也。善曰：楚辞曰：倚阊阖而望兮。又曰：乘回风而远游。服虔甘泉赋注曰：焱，风也。上林赋曰：凌惊风，历骇焱，乘虚无，与神俱。焱，必遥切。云菲菲兮绕余轮，风眇眇兮震余旟。楚辞曰：云菲菲而承宇。眇眇，远貌。周礼曰：鸟隼为旟。尔雅曰：错鸟隼为旟。此谓合剥鸟皮毛置之竿头，即礼记所谓载鸿及鸣鸢也。缤连翩兮纷暗暧，儵眩眃兮反常闾。苍颉篇曰：眩眃，目视不明貌。善曰：眩，音悬。眃，音云。
　　收畴昔之逸豫兮，卷淫放之遐心。善曰：左氏传，羊斟曰：畴昔之羊，子为政。毛诗曰：逸豫无期。楚辞曰：神要眇以淫放。毛诗曰：无金玉尔音而有遐心。修初服之娑娑兮，长余佩之参参。善曰：楚辞曰：退将复修吾初服。又曰：长余佩之陆离。文章奂以粲烂兮，美纷纭以从风。御六艺之珍驾兮，游道德之平林。周礼曰：六艺，礼、乐、射、御、书、数。毛诗曰：依彼平林。结典籍而为罟兮，驱儒墨以为禽。儒家者，述圣道之书也，以仁义为本，以礼乐为用。墨家者，强本节用之书也，以贵俭尚贤为用。善曰：驱，音驱。墨，墨家流也。玩阴阳之变化兮，咏雅颂之徽音。善曰：孙卿子曰：四时代御，阴阳交化。周易曰：四时变化。毛诗曰：大姒嗣徽音。嘉曾氏之归耕兮，慕历阪之嵚崟。善曰：琴操曰：归耕者，曾子之所作也。曾子事孔子十有余年，晨觉，眷然念二亲年衰，养之不备，于是援琴鼓之曰：歔欷归耕来兮！安所耕历山盘兮！恭夙夜而不贰兮，固终始之所服。不贰，不差贰也。服，所服事也。善曰：毛诗曰：夙夜在公。楚辞曰：事君而无贰。夕惕若厉以省？兮，惧余身之未敕。敕，整也。善曰：周易曰：君子夕惕若厉，无咎。苟中情之端直兮，莫吾知而不恧。善曰：楚辞曰：苟余情之端直。又曰：国无人兮莫我知。小雅曰：小愧为恧，女六切。默无为以凝志兮，与仁义乎逍遥。善曰：老子曰：上德无为。楚辞曰：超无为以志清。上林赋曰：驰骛乎仁义之涂。不出户而知天下兮，何必历远以劬劳？善曰：老子曰：不出户而知天下，不窥牖而见天道。河上公曰：圣人以己身知人身，以己家知人家，所以见天下矣。毛诗曰：之子于征，劬劳于野。
　　系曰：系，系也。言系一赋之前意也。天长地久岁不留，善曰：老子曰：天长地久。天地所以长且久者，以其不自生，故能长生。俟河之清秪怀忧。秪，适也。善曰：左氏传，子驷曰：周谚有之，曰：俟河之清，人寿几何。杜预曰：逸诗也，言人寿促而河清迟也。京房易传曰：河千年一清。愿得远渡以自娱，上下无常穷六区。善曰：楚辞曰：远度世以忘归。六区，上下四方也。周易曰：上下无常，非为邪也。超踰腾跃绝世俗，飘遥神举逞所欲。说文曰：逞，极也。天不可阶仙夫稀，善曰：周髀曰：天不可阶而升。柏舟悄悄吝不飞。柏舟，诗篇名也。注：愠，怨也。悄悄，忧貌。群小，众小人在君侧也。吝，恨也。其诗曰：忧心悄悄，愠于群小。又曰：静言思之，不能奋飞。注：不如鸟奋翼而飞去。臣不遇于君，犹不忍去，厚之至也。松乔高跱孰能离，松，赤松子；乔，王乔。离，附也结精远游使心携。携，离也。善曰：楚辞曰：愿轻举而远游。公羊传曰：携其妻子。何休曰：携，犹提将也。回志朅来从玄谋，朅，去也。善曰：刘向七言曰：朅来归耕永自疏。获我所求夫何思！夫，复也。
文选考异
注「平子名衡」下至「系曰」：袁本、茶陵本作「玄道也德也其作此赋以修道德志意不可遂愿轻举历远游六合之外势既不能义又不可故退而思自反其系曰」四十五字。
注「夫何思玄而已」：袁本、茶陵本重「思」字。
注「众妙之门」：袁本、茶陵本此下有「平子时为侍中诸常侍恶直丑正危衡故作思玄非时俗」二十二字。案：此节注修改，盖初与二本同也。未详尤所据。凡本卷以下增多。皆仿此。
旧注：袁本、茶陵本「旧」上有「张平子」三字。案：有者是也。此每篇下所标作人姓名。
注「结深兰之亭」：袁本、茶陵本重「亭」字，是也。
注「尚书帝曰」：袁本、茶陵本无「帝」字，是也。
注「隤恺」：袁本、茶陵本「恺」作「敳」，是也。
注「毛苌传曰」下至「此言无遣为法也」：袁本、茶陵本无此二十一字。
注「而吾曰遇之」：袁本「曰」作「日」，是也。茶陵本亦误「曰」。
注「汉书曰贾谊曰」下至「曰阽」：袁本、茶陵本无此二十六字。
恶既死而后已：何校「恶」改「要」。陈云范书作「要」。袁本、茶陵本作「要」，云善作「恶」。案：各本所见，传写误也。
注「礼记曰箪笥」下至「盖珤字相似误耳」：袁本、茶陵本作「员曰箪方曰笥并盛食器也」，无上八字、下十七字。
注「馽中立切今赋作絷字」：袁本、茶陵本无此九字。
注「萧该音本作陂」下至「陂邪也」：袁本、茶陵本无此三十五字。
注「善曰贾逵曰」：袁本、茶陵本无「贾逵曰」三字
注「说文曰辫」下至「鞶带也」：袁本、茶陵本无此二十九字。
注「说文曰珩」下至「所以节行」：袁本、茶陵本无此二十一字。
昭彩藻与琱琭兮：陈云「琱琭」，范书作「雕琢」。袁本云善作「琱琭」。茶陵本云五臣作「雕琢」。案：「琱」即「雕」字，善不注「琭」，恐传写误。
注「夏末乃止」：袁本、茶陵本无此四字。
注「顺阴阳气而生」：案：「阳」字不当有。各本皆衍。
注「贼害之鸟也」下至「缪也」：袁本、茶陵本无此十三字。
注「尔雅曰苬芝」下至「瑞草」：袁本、茶陵本无此十五字。
咨姤嫮之难并兮：何校「姤」改「妒」。陈云范书作「妒」。袁本云善作「姤」。茶陵本云五臣作「妒」。案：各本所见，皆传写误。善注云「妒，恶也。」章怀注后汉书曰：「言嫉妒者，憎恶美人，故难与并也。」善意正如此，作「妒」无疑，若作「姤」，与「恶也」之训不复可通。各本并注中亦误作「姤」字，遂以为与五臣有异，其实非也。作「妒」字误而为「姤」，已见颜氏家训，是此二字多混。
注「羡韩众之流得一」：案：「流」字不当有。各本皆衍。皆引远游文。
即岐址而??情：袁本、茶陵本「??」作「胪」，注同，是也。何、陈皆云后汉书作「摅」，详旧注云「陈也，善云「力于切」，选文不作「摅」，与范书异也。
注「上九爻辞云肥遁」：案：「肥」当作「飞」，下「故名肥遁」同。各本皆误。正文作「飞」，何云后汉书作「飞」。陈云七启有「飞遁离俗」语，上注亦作「飞」，此不知者改之耳。
注「又曰聊浮游于山陿」：袁本、茶陵本无此八字。
注「遁下体是艮」下至「故曰扬声」：袁本、茶陵本无此二十六字。
注「遁上九变为兑」下至「故曰不营」：袁本、茶陵本无此六十四字。
注「天为泽」：袁本、茶陵本「天」上有「故曰」二字。
注「虽复险戏世路可知」：袁本、茶陵本无此八字。
注「玉阶天子阶也」下至「言尚欲进忠贤」：袁本、茶陵本无此二十四字。
注「东龟长又曰东曰龟甲属」：袁本、茶陵本无「长又曰东曰龟」六字。案：「甲」当作「果」，各本皆伪。
注「尔雅曰龟」下至「以甲卜审」：袁本、茶陵本无此二十七字。
注「字林曰逞尽也」：袁本、茶陵本无此六字。
注「说文曰远也」：袁本、茶陵本无此五字。
注「古文周书曰」下至「及王子于治」：袁本、茶陵本无此一百七十六字。案：二本最是也。善注自上文「母氏喻道也」，其下云「唯归于道」，其下引「老子至母者道也」，一意承接，中间不得有此段，与上下异解，必或记于旁，尤延之误取以增多无疑。余条亦往往类此。
注「从水欶声」下至「液汁也」：袁本、茶陵本无此十三字。
去秽累而飘轻：袁本、茶陵本「飘」作「彯」。案：后汉书作「票」。善不注，未审果何作。
注「海中山也」：袁本、茶陵本「山」上有「神」字。
注「玄中记曰」下至「沉于大海」：袁本、茶陵本无此一百二十六字。
注「饮沆瀣」：袁本、茶陵本此下有「以长生」三字。
注「日出旸谷」：案：「旸」当作「汤」。各本皆误。
注「海外东经曰」下至「有扶桑」：袁本、茶陵本无此十五字。
注「又如椹树长丈」：袁本、茶陵本无「又如椹树」四字，「长」下有「数千」二字。
注「杨雄太玄经曰」：案：「经」当作「赋」。各本皆误。此赋古文苑载之。
注「昔禹致群臣于会稽之山」：陈云「臣」当作「神」，是也。各本皆误。
翩缤处彼湘滨：案：「缤」后汉书作「傧」。章怀注「翩，连翩也；傧，弁也」。善不注，未审果何作。其五臣翰注云「翩缤，美貌」，恐非善意。其字固不必作「缤」也，盖涉下文「缤连翩兮纷暗暧」而误，五臣因辄以「美貌」解之耳。
注「山海经曰洞庭之山」下至「遂号为湘夫人也」：袁本、茶陵本无此一百八十三字。
注「左氏传」下至「为祝融」：袁本、茶陵本无此十七字。
注「善曰尔雅曰沄沉也」：袁本、茶陵本无此八字。
注「自北户之外」：袁本、茶陵本「户」下有「孙」字。
注「北户孤竹」：袁本、茶陵本「孤竹」作「孙」。
注「方言曰」下至「躔行也」：袁本、茶陵本无此十字。
注「广雅曰踌躇犹豫也」：袁本、茶陵本无此八字。
注「不寿者八百岁」：何校「不」改「下」，陈云「不」当依范书注作「下」，是也。各本皆伪。
注「字林曰潺湲流貌」：袁本、茶陵本无此七字。
注「太公金匮曰」下至「谓为冯夷」：袁本、茶陵本无此十九字。
注「注曰冯夷」下至「而水仙」：袁本、茶陵本无此二十字。
注「淮南子曰天子」：袁本、茶陵本此六字，作「又曰」二字。
注「予合韵音夷渚切」：袁本、茶陵本无此七字。
注「穆叔孙穆子」下至「走向齐」：袁本、茶陵本此十五字作「初穆子去叔孙氏」七字。
注「通之有子在齐」：袁本、茶陵本无「通之有子」四字。「在」作「适」。
注「旦而瞻其徒」下至「而从我矣」：袁本、茶陵本此三十八字作「鲁人召之所宿庚宗之妇人献以雉曰余子长」十八字。
注「诈谓外人」：袁本、茶陵本无此四字。
注「覆器」下至「而死」：袁本、茶陵本此十六字作「不食而卒」四字。
注「苍颉篇谶书」下至「葬始皇郦山」：袁本、茶陵本无此三百三十七字。案：此亦非旧注也。若有之，善不烦于下更注矣。凡增多未是者，以此推之。
注「家甚贫」：袁本、茶陵本无「甚」字。
注「致赀巨万及期忌司命之言」：袁本、茶陵本此十一字作「利及期」三字。
注「与行旅者同宿」：袁本、茶陵本此六字作「同宿路」三字。
注「遂便贫困」：袁本、茶陵本无「便」字。
注「郑玄曰孕任子也」：袁本、茶陵本无此七字。
注「慎者」下至「裨灶」：袁本、茶陵本无此十四字。
注「叔孙昭子曰」：袁本、茶陵本无「叔孙」二字。
注「叔孙之言」下至「不验」：袁本、茶陵本无此十三字。
注「裨灶言于子产曰」下至「子产不予」：袁本、茶陵本无此三十一字。
注「遂不与」：袁本、茶陵本「遂」上有「是亦多言矣岂不或信」九字。
注「今言梓慎裨灶」下至「为言事之难知也」：袁本、茶陵本无此二十七字。
注「善效人之子侄昆弟之状」：袁本、茶陵本「之状」作「好扶邑丈人而道苦之」。
注「邑丈人有之市而醉归者」：袁本、茶陵本「邑」作「黎丘」，无「有」字，「而醉」作「醉而」。
注「曰吾为汝父也」下至「何故」：袁本、茶陵本无此十九字。
注「孽矣无此事也」：袁本、茶陵本无「矣」字，「此事」作「若」。
注「昔也」下至「可问也」：袁本、茶陵本无此十一字。
注「是必奇鬼固尝闻之矣」：袁本、茶陵本「必」下有「夫」字，「鬼」下有「也我」二字，无「尝」字。「矣」字。
注「复于市欲遇而刺杀之」：袁本、茶陵本「复」下有「饮」字，无「杀」字。
注「明旦之市」：袁本、茶陵本无「之市」二字。
注「遂往迎之」：袁本、茶陵本无「往」字。
</div>
    <div class="pagination">
<a href="文选详注_page32.html">上一页</a><span>...</span><a href="文选详注_page28.html">28</a><a href="文选详注_page29.html">29</a><a href="文选详注_page30.html">30</a><a href="文选详注_page31.html">31</a><a href="文选详注_page32.html">32</a><span class="current-page">33</span><a href="文选详注_page34.html">34</a><a href="文选详注_page35.html">35</a><a href="文选详注_page36.html">36</a><a href="文选详注_page37.html">37</a><a href="文选详注_page38.html">38</a><span>...</span><a href="文选详注_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
