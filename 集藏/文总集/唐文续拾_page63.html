<!DOCTYPE html>
<html>
<head>
    <meta charset="UTF-8">
    <title>唐文续拾 - 第 63 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文续拾 - 第 63 页/共 91 页</h1>
    <div class="content">    来示又云“此皆庐州海州，皆为背叛，累来投款，不遣措词”者。强谓恩情形於书札，颜虽不厚，心且何安？彼东海、庐江，偶聚奸恶。异端斯起，既非郑有人焉；同气相求，说是跖之徒也。足下己居重任，不徇危谋，自守诏条，何烦饰说？仆累将军食，频救临淮，为分顺逆之踪，令保始终之志，实以泗州曾非杞子之无礼，亦类展禽之有词，每当告急告穷，唯以行仁行义。
    唯望足下暂息馀怒，深量远图，且先报国之诚，无急伐邻之役。兼睹诏书奖谕，请与忠武协和，足见睿情，俾销微憾，在於臣子，合更慎思，求将安抚氓黎，速自追回士卒。苟或上负君命，下违物情，隔碍征途，侵凌近境，则亦难辞借一，用试当千，必见伤禽易惊，困兽犹斗，悔须防後，险已居前。矧乃泗州以抱节为命，贵镇以玩兵为务，泗州则唯遵王化，贵镇则虚构牒词。以较否臧，可知曲直。是敢远申忠告，冀绝後诬，正当圣主蒙尘，未除祸难；何忍诸侯列土，更起兵戎。猛发忠言，懒为谄笑，勉思大体，勿暴小瑕。必因此日所箴，却得後时见谢，幸从诚信，无损功名。某官顿首。
    ○答襄阳郄将军书
    中和二年七月四日，具衔高某谨复书於将军阁下：某侧窥前史，尝慕古贤。赠人以至言，则老聃垂诫；成我者良友，则管仲知恩。但恨季俗寝讹，芳规仅丧，岂期今日，得睹馀风。将军唯恐掩瑜，欲令磨玷，特劳彩翰，远辱长笺。初寻归美之奖词，汗惊浃背；後览扶危之箴谕，泪迸沾颐。既乃粲然可观，焉敢率尔而对？辄凭毫素，仰疏血诚，科冀恩私，略垂采览，幸甚幸甚！
    某自去年春，知寇侵秦甸，帝幸蜀川，欲会兵於大梁，遂传檄於外镇。练成军伍，选定行期，便被武宁，忽兴戎役，先侵泗境，後犯淮ヂ，声言则狼顾旧封，裥民则鲸吞弊镇，长驱猛阵，直犯近疆。是以分遣偏裨，果歼凶丑，及当中夏，乃出大军。既知其北路阻艰，遂决於西征利涉。寻奉诏旨云：“卿手下甲兵数多，眼前防虑处多，但保淮南之封疆，协和浙右之师旅，为朕全吴越之地，遣朕无东南之忧。言其垂功，固亦不朽。”某以兵机固难自滞，君命有所不从，已事征行，必期进发，占风选日，只欲奋飞。又奉七月十一日诏旨云：“诸道师徒，四面攻讨，计度收克，旦夕可期。卿宜式遏寇戎，馈辇粟帛，何必离任，则是勤王。或恐馀孽遁逃，最要先事布置。”以此再承纶旨，遂驻舟理由，唯广利权，宜供戎费。殊不知进退唯命，始终无亏，却被近镇谗诬，圣朝猜虑。食是之良肉，何敢望焉？绊骐骥之骏蹄，无能为也。遂使忠诚未展，睿奖难期，非敢自辜海内之人心，但养淮边之兵力。询之於理，良有所因。
    将军以泗州旧属彭门，谓某妄为占护，必虑未详狡计，或援浮词。且徐州昨自亻舟张，更无戢敛，威权既盛，暴虐转深。见某自五月初再谋征讨，已排劲卒，欲援令公，兼差都押衙韩汶，先赍一百万贯，救济都统军前，尽载舟船，将临道路，又兴兵甲，来扰疆陲，把断淮河，蔟成寨栅。是以行计犹阻，群情莫安，细察徐州所为，是作黄巢外应。不然，则何以每见当军临发，即将凶党奔冲？又乃□□泗滨，阻绝汴路。且临淮则城孤气寡，劣保疲羸；彭门则地险兵强，恐行狂悖。以兹斟酌，可见端倪。况无诸道纲船，曾过泗州本路，今则皆因此寇，却滞诸纲，近则浙东、浙西，远则容府、广府，并未聆馈运，何济急难？
    某见发楚师，俾诛馀孽，一则遵行诏旨，救援邻封；二则得静长淮，欲登征路；固非贪泗民之租税，排徐师之兵戎，盖分曲直之端，将保初终之节。泗州二年闭垒，一境绝烟，织妇停梭，耕夫释耒。满城军食，犹仰给於弊藩；阖郡赋舆，固难徵於疲俗。将军谓某藉其地利，构此邻雠，细阅来言，难知深意。泗州不独咸通之际，得振雄声；曾於天实之中，亦遵直道。况于涛尚书政条既举，武略兼精，收百姓之欢心，得三军之死力。将军便令弃而不问，理复如何？徐州实有大愆，固非小患，若将助虐，岂谓输忠？
    某今所俟者，戮当道之豺狼，奋乘秋之雕鹗，星言夙迈，电击专征，必与王令公腹心见知，首尾相应，齐驱蛇阵，豁转豹韬，克复上京，奉迎大驾，亦不敢负秣陵之节度，争强弩之功名。所冀得继前劳，自防後患。使蔺相如之谦德，不损雄威；费无极之谗徒，皆归显戮。舍此之外，馀无所云。敬佩良箴，岂离愚抱，伏惟鉴察。某再拜。
    ○淅西周宝司空书
    昨奉公牒，云当道临淮叛卒，过江来投，集众广场，已受降讫。三复来示，言难不酬。且降之为名，其理甚大，虞舜之七旬苗格，晋侯之三日原归，此皆以于纪乱常，起兵动众，缓之则稔成患害，急之则横致杀伤，遂假小慈，终施大信，能敷德化，俾革奸凶。若有偶聚茌蒲，散为榛梗者，共须扑灭，勿使晏安。今相公幸此邻灾，乐其军祸，莫能嫉恶，翻欲惠奸，恐乖杖钺之威，虚炫倒戈之捷。且如去年陈儒徒伴，唐突贵镇封疆，仅有六万馀人，宣州曰告危急。此时相公何不招谕，致令侵凌，却见琐琐顽凶，即自勤勤诱引。莫测高旨，实辜众心。《传》不云乎，夫召外盗；《书》不云乎，为逋逃主。稍详至理，无信虚词。昔汉朝匈奴叛党来附，景帝便欲与之封。周亚夫曰：“彼背其主而见赏，何以责人臣之节？以小喻大，可量事情。”况临淮一郡，早从淝上行营，及淮边战敌，每有优赏，曾无偏颇，自是临财则竞起贪心，遇贼则皆无斗志，旋为逗挠，犹与矜宽。昨又请换都头，已依众请，殊不知大易兴於狂，豕难制於喧う，未尽诛擒，便谋奔窜，幸且未离近境，固合同塞奸源，在此既已不忠，於彼亦应非利。石祁子所云：“天下之恶一也，恶於宋而保於我，保之何补？”其在兹乎！
    况凡邻府事宜，一彼一此，互相救援，同致安宁。是以前年六月中，贵镇有天平、潞府元从兵士，背叛奔逃，数仅百人，为患非小。遂蒙移牒，请为追擒。当使差都将梁楚，部领马军，所在讨袭，并各帖管内诸州，令差精兵，同力捕逐。寻即诸镇及东塘游奕使相次收获三十八人，才见擒来，便令押送。续得梁楚状报，到濠州界赶及残孽，杀得三十馀人，其馀漏网之徒，尽以伤弓而走。所生擒之凶党，皆就戮於贵藩。能致彼之快心，实赖此之劳力。今则却见临淮叛卒，特向沿江招呼，便称受降，仍□补职，累牒咨请，不送过江。慝何多，养奸斯甚，敢言以怨报德，实恐在安忘危。《诗》云：“投我以木瓜，报之以琼琚。匪报也，永以为好。”此乃《国风》遗训，昭晰可观。相公通仁，略赐详度，无自贾天下之戮笑也。其他已具回牒，伏惟俯赐昭察。
    ○浙西护军焦将军书
    昨有临淮背叛兵士，咏擒不尽，奔迸过江。便蒙贵镇相公特许归降，遍加补署，兼移公牒，颇构虚词。既乖七纵之谋，谁谓三驱之礼，盖是幸灾乐祸，固非抚士安人，自古受降之义也。叛而伐之，服而舍之，忠信能敷，德刑乃就。或以贼数则动盈千万，奸谋则难测二三，若欲战争，恐多伤杀，或吹笳感动，或书箭招呼，免致膏锋，俾从肉袒。其或蕞伞凶狡，率在叛离，兔奔冈而终必自颠，鼠失穴而欲将安往？在於接境，合与同擒。不料豁开叛换之门，深作逋逃之薮。慰安蝼蚁，虽欲好生；训练熊罴，有何用处？才招稔恶之辈，遽炫受降之名，蕴豹韬而略不施张，对龙节而恐须惭愧。
    鲁史云：“晋楚设誓，无相加戎，同恤灾危，备救凶患。若有害楚，则晋伐之；在晋，楚亦如之。文贽往来，道路无壅，谋其不协，而讨不庭。”此则古时敌国，犹保话言；今日善邻，岂伤师律？况晋楚则各在远地，扬润则只隔长江，会无交恶之端，岂有相欺之事。实惊众听，甚爽远图。已无蚕女争桑，永安两境；宜效农夫去草，静划本根。伏惟将军远护兵符，共成王事，必不欲和之如响，知而不言，唯望稍致良箴，终除巨弊，永使必诚必信，谁云莫往莫来，此既无尊沓以背憎，彼亦免忸怩於颜厚，幸垂采听，特惠终始，伏惟云云。（以上《桂苑笔耕集》十一） 
    ○滁州许委曲（以下委曲）
    报许：得状，知妻刘氏将从征讨，愿效勤劳，嘉尚之怀，谕言不及。吾尝览《後魏书》，见杨大眼者，武伎绝伦，战功居最。其妻潘氏，颇善骑射，至於攻战游猎之际，潘亦戎装齐镳并驱。及至远营，同坐幕下，对诸寮佐，笑言自得。大眼时指诸人曰：“此潘将军也。”吾思见若人，为日已久，不期今夕，得举妙才，此亦可谓刘将军矣。想鼓鼙方振，琴瑟相随，既在同心，可知竭力，教战则必欺孙武，解围则可假陈平。勉致殊功，即行懋赏。悉之，不具云云。
    ○昭义成
    报成大夫：鲁史云：“臣一主二。”《汉书》曰：“一心可以事百君。”则知下有离心，盖为上无全德。侄孙仆射夙亏家训，骤荷国恩，累忝藩方，曾微绩效，每於抚俗，略下随时，恩威岂得并行，宽猛无由相济。况近关西之贼窟，持山北之兵权，战伐既劳，缉绥莫至，固知军情溃散，物议喧张。大夫名既超伦，事能从众，息貔貅之愤怒，慰黎庶之疲羸。实谓有三隽才，谁云犯五不韪，古之所有，今也何疑。远遣专人，迎取家口，傥或行程龃龉，且令彼处婆娑。如能断送出来，便与支持发遣。一坠屦，犹能牵念旧之心；百口孤孀，何忍见含愁之色？必应慰暖，免至饥寒，倚望所多，谕言无及。彼但勤修政理，伫荷宠荣，不令外盗侵凌，必见大君委寄。冬寒，慎为将息，节级各与安存。悉之。
    ○庐江县令李清
    报李令：昔有桓荣祖者，少曾学武。或曰：“何不学书？”答云：“上马构槊，下马谈经，方可谓不负饮食矣。若无自全之伎，何异於犬羊乎？”昨见所申，众情可奖。昔也一百里之疲俗，托在神君；今则十八砦之义兵，请为军帅。若非宽将猛济，惠与威行，则何以黾乇怀仁，各能遂性；熊罴聚党，尽得降心。姑抛堂上之琴，便握匣中之剑，所谓文一变而至於武者也。况李令族联天派，名比水源，才机为一代之雄，心术是万人之敌，足得以指麾锐卒，扫荡叛徒，不惟除郡邑之灾，亦可定国家之难。然而军务既常独理，职衔须有可称，未见所求，固难抑致。为复愿兼知戎役，却守县曹，为复欲改辙从知，乘机立事。察斯二者，决取一途，专期奏论，早与飞报。且如班超投笔，蒯恩舍萏，当池蛟得水之秋，有天骥追风之便。古诗云：“宁为百夫长，羞作一书生。”信知倜傥之人，懒守低亻回之节，勉成勋业，永荷宠光。戎务方殷，善自将息，诸寨将士，各与慰问。悉之。
    ○淮口镇李质
    报李质：览所申状，慰惬良多。李再兴未革狼心，敦张蜂目，构称虚事，违负本军，初凭逐寇之名，却设起戎之计。赖质深怀智策，善审兵机，一唱义声，四围逆党，状疾风之扫危叶，如烈火之飞蓬。再兴将见诛夷，果当慑窜。然既是伤弓之物，必为衅鼓之资。兼知质男裕，黄口上儿，血气未定，偶亏严父之训，以涉叛夫之谋。质又徇公绝私，舍曲取直，爱而知恶，义以灭亲，削其舐犊之言，遵彼烹枭之理。若非忠勇，何得如斯？古语有之：“蝮蛇在手，则壮士断其节。”是乃忍小痛而除大患也。况石昔传芳於鲁史，日载美於《汉书》，故事斯存，令名不朽，足以见质有大丈夫之气，有真君子之心，权兵而动必成功，镇境而静能守节。前劳後效，日就月将，固当荣盛可期，勿以滞淹为恨。勉安军旅，善保勋名，以古况今，惟吾知汝。悉之。
    ○光州李罕之
    报李罕之：成<间见>有言：“彼丈夫也，我丈夫也。”然则成功立节，不独古人；仗顺输忠，正当今日。近奉敕书手诏，无非激励众心，兼除王令公充都统，西门军容充都监，此乃藩镇功亏，朝廷计尽，遂将大任，专付老儒，虽漫传声，必难济事。此去年齐驱猛锐，将扫顽凶，寻奉丝纶，俾安淮海。诏书云：“为朕全吴越之地，遣朕无东南之忧。”遂乃旋师，不敢违命，然则审详物议，参酌军期，关中有执斧之徒，阃外无枕戈之志。谁能竭力，实可痛心；吾若不行，众将焉往？今欲直趋汴路，便入潼关，伫复凤城，奉迎銮驾，永使流传万代，终能肃静四方。罕之己处分忧，久为养勇，必欲拣精练锐，以期伐叛摧凶。今录敕书手诏白寄往，仰窥圣旨，必励忠诚，便决征行，共图富贵。时不可失，吾子勉之。故此告知，速宜飞报。悉之。
    ○楚寿两州防秋回戈将士
    报王承间等：久劳防戍，又役战征，知得远归，良多慰惬。《诗》称束楚，不免怨思；《传》载及瓜，亦尝愤恚。古之难事，今见忠诚。况承问限过三年，训齐一旅，值国家之多难，息乡井之怀归。言下忘身，军前效命，遂得永别伍符之列，高登八座之荣。固知实勤，岂虑虚掷。且往年被练而去，今日衣锦而回。孙权努力之言，已成显验；王昶实身之诫，更慎操持。深秋远行，善自将息，节级将士，遍与安存。遣此不具。
    ○归顺军孙端
    报孙端将军：自从归投，久处闲散，想多郁悒，不暂弭忘。但以端职秩已高，官资须称，使司累具奏荐，朝廷则有指挥。且仰安抚师徒，伫迎恩命，古人贵其晚达，君子诫其速成。王化既无偏无颇，宠章必尽善尽美，勉期顺守，勿念躁求。秋晚其凉，切慎将息，节级遍与慰问。悉之。
    ○楚州张雄
    报张雄中丞：得状，知己点练兵士，兼请出军西去，讨逆贼徒。愤气勃兴，忠词恳切，览之嘉叹，深置於怀。且每值寇戎，稍侵疆圉，雄必心腾勇略，首唱义声。去年己建殊功，今日又申丹请，不辞危於马革，愿展用於豹韬，实谓起予者雄，始可与言兵已矣。则帝委之以郡侯，吾待之以国土，永扬茂绩，固在良时。然彼州司事力犹困，未可便谋征役，且宜更候指挥，兵士各与慰安。秋深，善自将息，驰此不具。
    ○楚州张义府
    报张义府：得状，兼送罚钱，引咎自责，足验用心。古语有之：人谁无过？过而能改，善莫人焉。馈饩之义，《春秋》所重，在於属部，岂可外交？勿为饥则附人，别欲申於知己，将灭白圭之玷，遂以金作赎刑。细览来词，似怀他虑，肤受之，固不行焉。但慎始终，永图富贵。悉之。
    ○滁州许
    报许：语曰：“兵食可去，无信不立。”则知守信之道，乃是立身之本欤！苟若坏隳，自为颠覆。访知近日浙西周相公，频差上元镇使马暨，专赍书曲，兼将金银，送到和州，说诱秦彦，令归浙岸，许授川。信使继来，事情甚细，则未知秦彦终欲如何。且浙西素乏勋劳，骤沾恩宠，谓得长久，遽为骄矜，殊不知人尽指楹，鬼多瞰室，恶既天稔，道唯日亡。今更阻绝我通津，动摇我属郡，已乖众议，可见前途。以直木千寻，精金百炼，固无忧於邪曲，终不改於贞刚。况乃邦媛相随，家肥是保，永除异虑，必享同荣。或恐未审浙西所为，先此告示，悉之。
    ○寿州张翱
    报张翱：知已部领兵士，将赴令公军前，言念远征，倍所加念。且杖钺者比诱阃外，分者略满寰中，而乃顾家产为远图，划国仇为闲事，唯矜肉食，孰肯身先？今则翱首唱义声，躬提锐卒，骋大丈夫之志气，副上宰相之指踪。况知素蕴机谋，久施训炼，伫伸壮节，必树奇功。当五马离乡，远地之芳声独振；及六龙归阙，前程之变化难量。暂此苦辛，善为将理。今附衣段、银器、茶药等往，到宜检领。春寒，慎为行李，将士倍与慰安，驰此不具云云。
    ○庐州杨行敏
    报杨行敏：使至得状，送芝草图一轴，览之嘉叹，喜有馀怀。且草木之祥异也，虽自天成，皆因地秀，物有所应，吾何以堪。行敏始假郡符，已彰瑞谍，天其诫尔，尔宜慎之。况乡号千年，村名谷禄，足验一百年之寿，与二千石之资，固保前程之富贵矣。将酬美贶，更励忠诚，非吝奖词，虑骄锐志，悉之。夏热，切好将息。使回，附此不具云云。
    ○和州秦彦
    报秦彦尚书：使至得状，兼送羊五百口。勤诚斯展，其数实繁，所谓尔羊来思，我爱其礼。况彦虽荣建隼，能效悬鱼，远传廉慎之名，深举抚绥之政。而乃特申恳悃，倍所叹嘉，既无虑於触藩，勉致功於荷。使回，附此不具。
    ○卢传
    报卢传：殿中监裴尚书将到洪州武宁县人吏百姓及僧道等状，举论传前後战敌贼徒、保全县邑功绩一十五件。细览事实，慰惬满怀。《传》不云乎：“公侯子孙，必复其始传。”能资馀庆，无怠聿修，自值危时，便扬壮节，一呼义旅，四讨凶徒，兄弟二人，义声俱唱，遂得疲获赖，廉使见知。始提百里之权，寻假六条之寄，忠诚所至，宠命非遥。勉慎始终，稳图富贵，所希荐举，必不弭忘。悉之。
    ○戴卢
    报戴卢：殿中监裴尚书经过彼县日，得百姓僧道等状，举论卢自乾符五年主镇兼知县事课绩一十三件，事皆摭实，情切举能，词理灿然，良增慰惬。卢竭诚报国，倾产忘家，纠集义军，训齐宗族，抚宁羸瘵，捕袭寇戎，六年於兹，一邑获赖。有功不伐，唯善是从，遂领县曹，永安乡党。古者田称续命，邑号义兴，求之於卢，未足多也。既增嘉叹，不忘荐论，勉保忠诚，终邀美命。悉之。
    ○光州王绪
    报王绪：天不容奸，人唯助顺，苟违至理，必乱常刑。知绪昨因颜璋久藏祸心，果致众怒，璋既诛戮，绪乃奔逃。何不束手戎场，投身义域，而敢更谋啸聚，尚恣喧张。自招相鼠之讥，莫识牵羊之礼。未知尔意，终欲奚为。此乃先惠後诛，武经所重；好生恶杀，王化斯行。豁开诱善之门，俾蹑归仁之路，遂加诲谕，试问端倪，速仰割捐本情，指陈他望，待详来状，即与指麾。《礼》云：“志不可满。”《传》曰：“恶不可长。”绪之今日，其意若何，勿驱齐，枉入罪网。秋冷，切好将息，节级各与慰问。悉之。
    ○楚州营田判官綦毋苹
    报綦毋评事：夫欲均调兵食，固须妙选公才，供亿既多，料量非易。评事自匡郡政，甚洽物情，割而案无滞词，淬磨而笔有馀刃。今委兼判顺国军粮料，举牒同封寄往。孔圣犹为委吏，萧何亦作功曹，唯托干能，无辞猥屑，欲令小人怀惠，伫看君子劳心。悉之。
    ○郓州耿元审
    报耿元审：古来名将，多是耿家，恭、贾、秉、，徽音相继，永言苗裔，固赡机谋。元审虽名异双声，而志能独立，伫申忠勇，别俟恩荣。况逢危难之秋，实建勋名之日，勉存终始，慎守行藏。其他并令樊谷面述。今寄衣一副、鸟觜茶二斤，到宜一一领之。秋凉，切好将息。悉之。
    ○海陵镇高霸
    报高霸：得进奏院状报，知转授右散骑常侍。永言欣惬，霈然满怀。昔周盘龙破虏有功，继沾爵赏，齐世祖戏之曰：“卿替貂蝉，何如兜鍪？”对曰：“此貂蝉乃自兜鍪中出耳。”当时以为名对，前史标之美谈。今此官荣，实彰君宠，唯在专勤戍遏，固守边陲，更俟大来，永扬忠节。知之。
    ○淮口李质
    报李质：得进奏院状报，知质转授右卫大将军。且自数年君恩溥洽，官荣职赏，可谓均沾。然而成功可为，受爵无愧者，屈指而数，能复几人？唯质久戍淮Й，远防寇孽，勤劳最至，品秩尚卑。今授大将军之名，乃满烈丈夫之望。更宜慎守，无虑湮沉，慰惬叹嘉，不离怀抱，遣此不具云云。（以上《桂苑笔耕集》十二）
    ●卷四十
    ☆崔致远（七）
    ○行墨敕授散骑常侍牒词（以下行墨敕牒）
    敕淮南节度盐铁转运等使东面都统兼指挥京西京北神策诸道节度兵马制置等使牒：某官乙。右可检校右散骑常侍，馀如故，如将军须言员外置同正员。
    牒：准今年二月九日诏，应诸州有功剌史及大将军等如要劝奖者，从监察御史至常侍，便可墨敕授讫，分折闻奏者。大君降命，元帅从权，但云能立劝劳，特许先申奖劝。汉祖则手无元刂印，不阻论功；武侯则心若悬衡，必能举职。用示军中之赏，式资阙下之恩。前件官夙蕴壮图，久从戎事，将救奔沈之惠，固凭擒纵之能。桓荣祖之驰名，不唯马槊；周盘龙之受爵，允称貂冠。事须准诏授检校右散骑常侍，仍具申奏，并牒知者。故牒。
    ○广明二年六月十二日使兼都统检校太尉平章事燕国公授盱眙镇将邹唐御史中丞
    牒：准诏云云。将军分阃，大夫出疆，可专未请之权，况奉已成之命，高懋懋赏，用报奇功。前件官术继白猿，名齐赤兔，夙归信义，备察忠良。虽迁柱下之官，尚慊军中之望，宜升专席，更励枕戈。尔其心保清廉，好对映淮之月；力夸骁锐，无惭破浪之风。事须准诏行墨敕授御史中丞。
    ○楚州剌史张雄将军
    牒：准诏云云，见功必赏，汉高祖之殊恩；承制无疑，邓司空之故事。前件官材标落落，韵禀铮铮，自假使符，已扬政绩，理股肱之名郡，登耳目之高官，信义相从，功名愈振。伫擅外台之寄，宜升大树之资。尔其益励忠规，仰衔成命，用副刘弘之善举，无嗟李广之难封。事须准诏行墨敕，转授右武卫将军员外置同正。
    ○授高霸权知江州军州事
    牒：准诏应诸州剌史如有军功，卿量加爵赏，如有罪犯，卿宜书罚，别差人知州具状申奏者。大元帅之权，既资成命；古诸侯之任，宜选良才。前件官蛟跃池中，虎蹲岸上，用军以义，守节唯忠，不辞白刃之危，累挫黄巾之众。或短兵斗勇，或圆阵呈寄，动有所成，往无不利。今以九江阙牧，一郡思春，将活疲，固凭干吏。尔其遏强抚弱，削弊蠲苛。无登庾亮之楼，空知玩月；好把袁宏之扇，且学移风。稍展政声，伫沾恩命。事须准诏行墨敕，差知江州军州事，仍具事由申奏，并牒知者。
    ○许妻刘氏封彭城郡君
    牒：奉处分，古者官至，大夫，室称命妇，遂有从夫之贵，乃为处世之荣。而况静则能慎内言，动则克从外役，躬擐甲胄，志凌雪霜，功名既异於常流，封拜岂拘於成命？以滁州剌史许妻刘氏，英才在授，贞节日彰，平欺後魏将军，洛阳失行；仰慕圣朝公主，司竹兴兵。一昨专命良夫，讨除叛卒，遽陈丹赤，固愿同征。手驱组练之群，远攻城垒；身脱绮罗之色，久犯氛埃。四德有馀，六韬可试，岂独家之肥也，实谓邦之媛兮。夫既冠其银铛，妇宜荣於石。岂可使松标峻影，早致凌云；萝抱柔姿，犹嗟委地。先行茂赏，用报前功，军中之命爵策勋，与人从欲；天上之锦笺钿轴，待凤衔来。事须准诏行墨敕，封彭城郡君，仍表次录奏，并牒知者。
    ○请节度判官李绾大夫充副使（以下举牒）
    牒：大夫天芝禀秀，霜桂含贞。蔚尔芳猷，每见用和为贵；凛然直气，终能嫉恶如雠。信知贤良，实救凋弊。顷者再握一同之政，曾标三异之名，既发县花，伫分郡竹，而乃鹏自滞，羔雁相从，钜野早栖，剑川远役，察俗而唯资婉画，犒师而不乏丰储，果得入奏玉墀，出悬金印。洎某暂临江陆，旋镇海门，永言移节之难，咸假运筹之妙。一来淮甸，四换星霜。判官德以润身，固为已任，恩能济物，不欲人知，莅事实繁，在公匪懈，笔直而吏多畏色，鞭轻而狱绝冤声，见君子之尽心，实古人之用意。十二年之弘益，久而弥芳；千万里之追从，永以为好。虽将徐榻别致，犹恐燕台未高。今已假小秩宗，兼大司宪，不迁职位，何称官荣？幸屈迹於副车，冀扬威於戎幕。陈宠宣诏条无失，尝赖功曹；吕虔致郡俗永安，亦凭别驾。若言今日，彼在下风。事须请摄节度副使，表次录奏。
    ○请副使李大夫知留後
    牒：大夫剑横天外，珠媚水中，雄棱则仰决浮云，温润则旁无枯草。深藏利器，久佐远藩。每施婉婉之谋，共化蚩蚩之俗，五镇相倚，一纪於兹。尝於折狱按刑，唯遵直道；纵至旬休节假，不离公门。敢言知己之难，实荷尬之美。今已三年玩寇，尚恣亻舟张；十道徵师，递相逼挠。若不专征钺，何因倒载干戈，遂驱养勇之锋，伫破稔奸之窟。代行拙政，留托长才，慰八郡之疲羸，察四邻之。翼使袁宏黎庶，粗识咏歌；无令陶侃宾僚，只耽闲戏。数年卧理，今日出行，皆资裨助之功，聿保始终之惠。事须请知观察留後。
    ○请高彦休少储充盐铁巡官
    牒：少府学麟成角，词凤传毛，偶轻桂客之游，暂乐梅仙之侣。鹤唳而月龙寒野，万里清音；鹏飞而云簸长天，九霄高躅。幸联宗党，得接徽猷，敢兴念於维驹，无见辞於绊骥，稍假纵横之术，终匡斡支之权。虽惭燕国之金台，愿接谢家之玉树，同姓必亲於异姓，今人何让於古人。事须请摄盐铁巡官，表次录奏。
    ○请泗州于涛尚书充都指挥使
    牒：尚书洞究儒经，旁探武纬，指清途於万里，牧远群於三年。看隼飞，待鹿挟，慰疲以仁政，捍寇盗以智谋，克归合浦之珍，曾散曲堤之众。今者徐戎遗烬，敢恣侵凌；楚卒精录，伫期埽荡。终免致包胥之哭，况非夺晋鄙之军。但以鹰犬呈功，熊罴就列，须侯指挥之命，仍申抟噬之能。实托威权，远希统摄。俾瞻马首，皆知进退之宜；永灭枭声，用审否臧之律。事须充都指挥使。其应援诸都及甯淮、盱眙、淮阴等三镇将士，悉受指挥。
    ○王启端公摄右司马
    牒：端公乌衣茂族，鹤氅清流，早列官荣，颇精吏术。口中金石，常聆直韵之高；手下铜盐，曾展长才之妙。事既同於外举，理无愧於旁求。今则秩挂方书，职参典午，虽云承乏，且欲试能。宪府威棱，他日见豺狼慑伏；郡庭闲散，此时乐鱼鸟留连。事须差摄右司马。
    ○右司马王启端公摄盐铁出使巡官
    牒：奉处分，且榷莞之设也，本资戎事，将赡军须，既当薄伐之期，实藉均输之利，能成重务，固选良才。端公韵振维山，庆流淮水，静处五常之域，勤寻六义之门，每览缘情，备知守节，继委当仁之任，皆传干吏之名，已为历试诸难，可谓多能鄙事。今以仰裨国用，旁济兵储，榷课方殷，句稽匪易，官居典午，既已优闲，志在推公，抚辞冗屑。伫縻幕职，立展筹谋。虽见王，长寄心於方外；何妨裴楷，暂劳力於俗中。事须请摄盐铁出使巡官，句勘当司钱物。
    ○前邵州录事参军顾玄夫摄桐城县令
    牒：前件官善水无壅，谦山自高，腹饱诗书，口含锋刃，厚利唯勤於耕道，闲情素道於钓名。为疏奔竞之门，尚处皋栖之地，既能洁己，何惜爱人？州主簿之提纲，昔尝留意；邑大夫之制锦，今可呈功。永言不惮勤劳，方谓克承阙乏，稍念时危而慎守，勿云俗弊而难除。一门多咏雪之才，众推儒庆；百里渴象雷之理，勉振政声。事须差摄舒州桐城县令。
    ○海陵县令郑杞
    牒：奉处分，字人之政，为吏所难，欲俟三年有成，固须一日必葺。永言委任，实藉贤能。前件官深於诗，敏於行，不近刘舆脂腻，唯资谢フ膏腴。累假一同，备彰三善，眷彼东吴之近境，实为南兖之奥区。昔也承乏多勤，去思犹在，今可以举旧令尹之政，修真君子之诚。均调政刑，遍慰黎庶，展骥终希於得路，割鸡无惮於发硎。行乎敬哉，勿隳乃力。事须请摄海陵县令。
    ○前宣州当涂县令王翱摄杨子
    牒：奉处分，宰字之术，若驱群鸡，缓之则散，急之则乱。此言虽小，其理其中，知者非难，行之不易。况乃隋城近邑，楚岸通津，螟蝗则久待消除。黾乇则每思养育。前件官相门积庆，儒室推贤，早登廉孝之科，尝历句稽之任。虽栖下位，不坠讼名，果逢连帅之知，再假字人这秩。雉谁忍补，鹊自停喧，陶潜之腰腹暂□，孔奋之膏腴下润。今以杨子一同繁剧，四达要冲，每当使命交驰，实托宰僚勤干，遂重责成之寄，况逢多事之秋。而乃有令患风，请告逾月，若言考秩，亦合替移，固选长才，俾修阙政。其在上瞻夏日，下视春冰，宜无惮於徒劳，伫有成於历试。苟有经年沈醉，必亏莅事之能；如将终夕清谈，亦失相时之理。勉於二说，慎自三思。事须差摄杨子县令。
    ○柳孝让摄滁州清流县令
    牒：奉处分，今世之奖邑大夫也，多以河阳花、彭泽柳为美事，永言至理，我则不然。唯某在其视人如伤，洁己以仕，能怀冰蘖之操，回掩花柳之名，实难其才，得副吾意。前件官展禽苗裔，言偃政能，曾宰济阴，克安属邑，久依江徼，静守穷居，数年而虽甚食贫，直道而未尝改节。今将历试，俾假缺员，无兴喧鹊之讥，勉致驱鸡之术。事须差摄滁州清流县令。
    ○前浙西馆驿巡官乡贡三传张咸摄山阳县丞
    牒：奉处分，前件官族资鹊印，业练麟经，未躬壮图，尝从碎职，既简牍之事，宁辞州县之劳。习传之体有三，能详正义；在公之心无二，宜慎尔官。往矣敬哉，赏罚斯在。事须差摄山阳县丞。
    ○前婺州金华县尉李涵摄天长县尉
    牒：奉处分，夫县尉之设也，其官虽卑，其务甚重，动则推详滞狱，静则慰抚疲，是以佐僚能惮其直声，宰尹亦怀其畏色。悄言至理，实系长才。前件官性习五常，身资一命，尝佐金华剧邑，颇传玉洁高名。久见退修，诚思进取，俾助养黾之政，且升化鲔之资。其在蘖作朝餐，冰为夕饮，高悬曹棒，静和宓琴，誉能息於鹊喧，势必登於鸿渐云云。
    ○前颍上县主簿郑绶摄盛唐县丞（舅韦缄评事荐）
    牒：奉处分，凡城一邑，皆列六曹，虽云具体而徵，岂可从心所欲。况县丞之佐理也。令长惮其纠摘，猾吏禀其规程，苟能自强，何患不立？前件官康成求己，季智奉公，曾申颍上之勤劳，遂见渭阳之论举。桓谭贰政，且宜肃彼奸豪；殷浩吟诗无用伤其贫贱。事须差摄寿州盛唐县丞。
    ○诸葛殷知榷酒务
    牒：奉处分，权酤之权，起於汉代；会计之利，著在周经。既当预备阙悬，难可不从改作，将成重务，固选良才。前件官隐豹含章，卧龙兴庆，洁己则隋珠无，在公则庖初有馀。昨分孔仅之重司，已成历试；今蹑鲁匡之良策；何惮专勤。无辞郑驿之卑栖，早致卓炉之馀利，能资美禄，必赡雄师，所期百姓无哗，非阻三军告醉。事须差摄馆驿巡官，专知榷酒务。
    ○李昭望充奉国巡官
    牒：奉处分，昔孔子诫伯鱼学曰：“其先祖不足称，其族姓不足道，然而大以流声後裔者，岂非学之所致乎？”若然，则先祖之与族姓也，不唯时世所荣，亦乃圣人所重。前件官绅上品，结绶中朝，方袭芸香，遽飘蓬迹；远逃虎口，犹绊骥蹄。今以一言为贤，三代可数，但□□渭阳之族，坐振重名；漂流淮徼之居，来求碎职。遂兹响应，用试才能，既知各有司存，唯在聿修厥德。事须补充楚州营田奉国巡官。
    ○柴岩充洪泽雨塘巡官楚州营田
    牒：奉处分，三农就稔，一溉推功，苟非□降雨之渠，何以致如云之稼？俾无隳惰，固藉专勤。前件官壮志不渝，公才可任，承乏而善参军事，慎终而益见吏能。今以洪泽近封，雨塘美号，徵小喻大，升高自卑。尔其静勖冰心，潜窥水脉，勉禀龚黄之令，远继田曹；无惭郑白之名，有亏地利。高悬赏罚，用试否臧。事须差充楚州营田院洪泽雨塘专知官。
    ○许权摄观察衙推充洪泽巡官
</div>
    <div class="pagination">
<a href="唐文续拾_page62.html">上一页</a><span>...</span><a href="唐文续拾_page58.html">58</a><a href="唐文续拾_page59.html">59</a><a href="唐文续拾_page60.html">60</a><a href="唐文续拾_page61.html">61</a><a href="唐文续拾_page62.html">62</a><span class="current-page">63</span><a href="唐文续拾_page64.html">64</a><a href="唐文续拾_page65.html">65</a><a href="唐文续拾_page66.html">66</a><a href="唐文续拾_page67.html">67</a><a href="唐文续拾_page68.html">68</a><span>...</span><a href="唐文续拾_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
