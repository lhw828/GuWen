<!DOCTYPE html>
<html>
 <head>
  <meta charset="utf-8"/>
  <title>
   宋文选 - 第 4 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋文选 - 第 4 页/共 14 页
  </h1>
  <div class="content">
   宋文选巻四
　　钦定四库全书
　　宋文选巻五
　　司马君实文
　　中和论呈韩秉国与景仁
　　君子从学贵乎博求道贵乎要道之要在治其方寸之地而已大禹谟曰人心惟危道心惟防惟精惟一允执厥中危则难安防则难明精之所以明其防也一之所以安其危也要在执中而已故中庸有曰喜怒哀乐之未发谓之中发而皆中节谓之和君子之心于喜怒哀乐之未发未始不存乎中故谓之中庸庸常也以中为常也及其既发必制之以中则无不中节中节则和矣是故中和一物也养之以中发之以和故曰中者天下之大本也和者天下之逹道也智者知此者也仁者守此者也礼者履此者也乐者乐此者也政者正其不然者也刑者威其不从者也合而言之谓之道道者圣贤之所共由也岂惟人哉天地之所生成万物靡不由之故曰致中和天地位焉万物育焉孔子曰君子无终食之间违仁造次必于是颠沛必于是故曰道不可须臾离可离非道也孔子曰中庸之为徳也其至矣乎民鲜久矣又曰回也其心三月不违仁其余则日月至焉而已矣日月至焉者斯已贤矣以是观之能久于中庸者盖鲜矣孔子曰知者乐仁者寿盖言知夫中和者无入而不自得能无乐乎守夫中和者清明在躬志气如神能无寿乎诗曰乐只君子邦家之基乐只君子万寿无期又曰乐只君子邦家之光乐只君子万寿无疆盖言君子有中和之德则邦家安荣既乐且寿也孔子曰克己复礼为仁盖言礼者中和之法仁者中和之行故得礼斯得仁矣孔子闲居曰无声之乐志气不违以至于气至既起乐记曰易直子谅之心生则乐以至于不言而信不怒而威盖言乐以中和为本以钟鼓为末也商颂曰不竞不捄不刚不柔敷政优优百禄是遒盖言政以中和为美也大雅曰惠此中国以绥四方无纵诡随以谨无良盖言刑以中和为贵也孔子曰饭蔬食饮水曲肱而枕之乐亦在其中矣又曰回也一箪食一瓢饮不改其乐扬子曰纾朱懐金之乐也外顔氏子之乐也内盖言圣贤内守中和虽幽隐贫贱不失其乐也刘康公曰民受天地之中以生所谓命也能者养之以福不能者败以取祸中庸曰大德者必得其寿盖言君子动以中和为节至于饮食起居咸得其宜则隂阳不能病天地不能夭虽不道引服饵不失其寿也孟子曰我善养吾浩然之气夫志气之帅也气体之充也志至焉气次焉故孟子养德以气言之盖能谨守中和之志不以喜怒哀乐乱其气则志平气顺德日新矣故曰持其志无暴其气及夫德之成也沛然不息确然不动挺然不屈故曰至大至刚以直养而无害不有道义以充其内能如是乎故曰配义与道无是馁也凡人为不善能欺天下之人不能欺其心虽忍而行之于其心不能无芥蔕焉然则浩然之气不存矣故曰行有不慊于心则馁矣君子优游从容以养其气虽不敢忽忘亦不正以为事欲其速成故曰必有事焉而勿正心勿忘勿助长也操之则存舍之则亡久而无怠然后能自得之此其所以难言也扬子曰藏心于渊美厥灵根君子存神于内应务于外虽往来万变未尝失其所守是以百骸治而德本植焉故曰神不外也志之所至气必辅之君子乗之以为善小人乗之以为恶故曰气者所适善恶之马也君子守中和之心养中和之气既得其乐又得其寿夫复何求哉孔子曰狂者进取又曰吾党之小子狂简斐然成章如光之谓矣虽然此皆纂述圣贤之言非取诸胸臆也夫道犹的也射者莫不志于的其中否则未可知也必俟有道者乃能裁之
　　再与秉国论中和呈景仁
　　丁通直来防贶书审起居安和至喜示喻见与景仁书似怪论议有所不同此何言哉朋友道废久矣光述中和论所以必欲呈秉国者正为求切磋琢磨庶几近于是耳岂欲秉国雷同而已雅闻秉国有论光不胜其喜故因景仁请见之何谓怪也然光至愚于秉国之论犹有所未逹者请试陈之惟秉国择焉秉国云中之説有二对外而为言一也无过与不及一也此诚如所谕然中者皆不近四旁之名也指形而言之则有中有外指德而言之则有中有和此书以中为名其所指者盖德也非形也如秉国所云则中庸应云喜怒哀乐之未发谓之中及其既发谓之外不则云喜怒哀乐之未发谓之虚发而皆中节谓之和乃相应也秉国又云虚则明塞则闇此诚如所喻然所谓虚者非空洞无物之谓也不以好恶利害蔽其明是也夫心动物也一息之间升天沈渊周流四海固不肯兀然如木石也惟贤者治之能止于一择其所止莫如中庸故虞书曰惟精惟一允执厥中也凡人固有无喜无怒无哀无乐之时当此之际其心必有所在小人则追求嗜好靡所不之君子则处于中庸之地不动以待事也大学曰知止而后有定定而后能静静而后能安安而后能虑虑而后能得又曰为人君止于仁为人臣止于敬为人子止于孝为人父止于慈与国人交止于信言各有所在也荀子曰德操然后能定能定然后能应能定能应夫是之谓成人亦言所定在徳也又曰人何以知道曰心心何以知曰虚一而静心未尝不藏也然而有所谓虚不以所已藏害所将受谓之虚心未尝不两也然而有所谓一不以夫一害此一谓之一心未尝不动也然而有所谓静不以梦剧乱知谓之静然则虚者固不谓空洞无物静者固不谓兀然如木石也凡曰虚曰静曰定云者如大学与荀卿之言则得中而近道矣如佛老之言则失中而逺道矣光所以不好佛老者正以其不得中道可言而不可行故也借使有人真能独居燕坐屏物弃事以求虚无寂灭心如死灰形如槁木及有物歘然来感之必未免出应之则其喜怒哀乐未必皆能中节也曷若治心养气専以忠为事则物虽辐凑横至一以中待之无有不中节者矣秉国又引王弼解复其见天地之心以证虚无为众本之所自出夫万物之有诚皆云出于无既有则不可以无治之矣光常病辅嗣好以老庄解易恐非易之本指未足以为据也辅嗣以雷动风行千变万化为非天地之心然则为此者果谁耶夫雷风日月山泽此天地所以生成万物者也若皆寂然至无则万物何所资耶天地之雷云风雨犹人之有喜怒哀乐必不能无亦不可无也故易曰云行雨施品物流形诗曰君子如怒乱庶遄沮君子如祉乱庶遄已但动静有节隐见有时不可过与不及过与不及皆为灾害必得中然后和和然后能育万物也自有天地以来阳极则隂生隂极则阳生动极则静静极则动盛极则衰衰极则盛否极则泰泰极则否若循环之无端万物莫不由之故曰一隂一阳之谓道此皆天地之心然复者阳生之卦也天地之大德曰生故圣人賛之曰复其见天地之心乎言天地之道虽一往一来本以好生为心也易道幽深而輙敢妄为之解其罪甚大亦不自识其是与非也抑求之空言不若验之实事窃闻秉国平日好习静光不胜区区愿秉国试辍习静之心以为习中之心动静语黙饮食起居皆在于中勿须臾离也久而观其所得所失孰少孰多则秉国必自得之矣岂待光之烦言哉愚虑如此所不及者不惜更示不宣
　　五规【并进状】
　　臣光幸得备位谏官窃以国家之事言其大者逺者则汪洋濩落而无目前朝夕之益防于迂濶言其小者近者则丛挫委琐徒足以凂圣听失于苛细夙夜惶惑口与心谋涉歴累旬乃敢自决与其受苛细之责不若取迂濶之议伏以祖宗开业之艰难国家致治之光美难得而易失不可以不慎故作保业隆平之基因而安之者易为功颓壊之势从而救之者难为力故作惜时道前定则不穷事前定则不困人无逺虑必有近忧故作逺谋燎原之火生于荧荧懐山之水漏于涓涓故作重防象龙不足以致雨画饼不足以疗饥华而不实无益于治故作务实合而言之谓之五规此皆守邦之要道当世之切务戅陋狂瞽触冒忌讳惟知纳忠不敢爱死伏望陛下万几之余游豫之间垂精留神特赐省览万一有取裁而行之则臣生于天地之间不与草木同朽矣
　　保业
　　天下重器也得之至难守之至艰在昔始受天命之时天下之人皆我所比肩也相与角智力而争之智竭不能抗力屈不能支然后肯稽颡而为臣当是之时有智相偶者则为二相防者则为三愈多则愈分自非智力首出于世则天下莫得而一也斯不亦得之至艰乎及夫继体之君羣雄已服众心已定上下之分明强弱之势殊则中人之性皆以为子孙万世如泰山之不可揺也于是有骄惰之心生骄者玩兵黩武穷泰极侈神怒不恤民怨不知一旦涣然四方溃縻秦隋之季是也惰者沉酣宴安虑不及逺善恶襍揉是非颠倒日复一日至于不振汉唐之季是也二者或失之强或失之弱其致败一也斯不亦守之至艰乎臣窃观自周室东迁以来王政不行诸侯多僣分崩离析不可胜纪凡五百有五十年而合于秦秦虐用其民十有一年而天下乱又八年而合于汉汉为天下二百有六年而失其柄王莽盗之十有七年而复为汉更始不能自保光武诛除僣伪凡十有四年然后能一之又一百五十有三年董卓擅朝州郡瓦解更相吞噬至于魏氏海内三分凡九十有一年而合于晋晋得天下才二十年惠帝昏愚宗室构难羣胡乗衅浊乱中原散为六七聚为二三凡二百八十有八年而合于隋隋得天下才二十有八年炀帝无道九州幅裂八年而天下合于唐唐得天下一百有三十年明皇恃其承平荒于酒色养其疽囊以为子孙不治之疾于是渔阳窃发四海横流肃代以降方镇跋扈号令不从朝贡不至名为君臣实为仇敌陵夷衰防至于五代三纲頺絶五常殄灭懐玺未暖处宫未安朝成夕败有如逆旅祸乱相寻战争不息流血成川泽聚骸成丘陵生民之类其不尽者几希于是太祖皇帝受命于上帝起而拯之躬被甲冑栉风沐雨东征西伐扫除海内当是之时食不暇饱寝不遑安以为子孙建太平之业大勋未集太宗皇帝嗣而成之几二百二十有五年然后大禹之迹复混而为一黎民遗种始有所息肩矣由是观之上下一千七百余年天下一统者五百余年而已其间时时有小祸乱不可悉数国家自平河东以来八十余年内外无事然则三代以来治平之世未有若今日之盛者也今民有十金之产犹以为先人所营苦身劳志谨而守之不敢失坠况于承祖宗艰难之业奄有四海傅祚万世可不重哉可不慎哉夏书曰予临兆民懔乎若朽索之驭六马周书曰心之忧危若蹈虎尾涉于春氷臣愿陛下夙兴夜寐兢兢业业思祖宗之勤劳致王业之不易援古以鉴今知太平之世难得而易失则天下生民至于鸟兽草木无不幸甚矣
　　惜时
　　夏至阳之极也而一隂生冬至隂之极也而一阳生盛衰之相承治乱之相生天地之常经自然之至数也其在周易泰极则否否极则泰丰亨宜日中孔子传之曰日中则昃月盈则蚀天地盈亏与时消息而况于人乎况于鬼神乎是以圣人当国家隆盛之时则戒惧弥甚故能保其令闻永久无疆矣凡守太平之业其术无他如守巨室而已今有巨室于此将以传之子孙为无穷之规则必植其堂基壮其柱石彊其栋梁厚其茨盖髙其垣墙严其关键既成又择其子孙之良者使谨而守之日省月视欹者扶之弊者补之如是则亘千万年无頺壊也夫民者国之堂基也礼法者柱石也公卿者梁栋也百吏者茨盖也将帅者垣墉也甲兵者关键也是六者不可不朝念而夕思也夫继体之君谨守祖宗之成法苟不隳之以逸欲败之以谗謟则世世相承无有穷期及夫逸欲以隳之谗謟以败之神怒于上民怨于下一旦涣然而去之则虽有仁智恭俭之君焦心劳力犹不能救陵夷之运遂至于颠沛而不振呜呼可不鉴哉今国家以此承平之时立纲布纪定万世之基使如南山之不朽江河之不竭可以指顾而成耳失今不为已乃顿足扼腕而恨之将何益矣诗云我日斯迈而月斯征夙兴夜寐无忝尔所生时乎时乎诚难得而易失也
　　逺谋
　　易曰君子以思患而豫防之书曰逺乃猷诗曰猷之未逺是用大谏昔圣人之教民也使之方暑则备寒方寒则备暑七月之诗是也今夫市井负贩之人犹知旱则资车水则资舟夏则储裘褐冬则储絺绤彼偷安苟生之徒朝醉饱而暮饥寒者虽与之共为编户贫富必不侔矣况为天下国家者岂可不制治于未乱保邦于未危乎诗曰迨天之未隂雨彻彼桑土绸缪牖户今此下民或敢侮予孔子曰为此诗者其知道乎能治其国家谁敢侮之迨天之未隂雨者国家闲暇无有灾害之时也彻彼桑土者求贤于隐防也绸缪牖户者修敇其政教也夫桑土者鸱鸮所以固其室也贤俊者明主所以固其国也国既固矣虽有侮之者庸何伤哉臣窃见国家边境有急羽书相衔或一方饥馑饿莩盈野则庙堂之上焦心劳思忘寝废食以忧之当是之时未尝不以将帅之不选士卒之不练牧守之不良仓廪之不实追责前人以其备御之无素也幸而熢燧息年谷登明王举万寿之觞于上羣公百官歌太平纵娯乐于下晏然自以为长无可忧之事矣呜呼使自今以往四夷不复犯边水旱不复为灾则可矣若犹未也则天幸安可数恃哉陛下何不试以闲暇之时思不幸边鄙有警饥馑荐臻则将帅可任者为谁牧守可倚者为谁虽在千里之外使之尝如目前至于甲兵之利钝金谷之盈虚皆不可不前知豫谋也若待事至而后求之则已晚矣四夷水旱事之细也抑又有大于是者陛下亦尝留少顷之虑乎诗云维此圣人瞻言百里维彼愚人覆狂以喜此言逺谋之难知近言之易行也夫谋逺则似迂似迂则人皆忽之其为害至惨也亦无切身之急为利至大也而无旦夕之騐则愚者抵掌谓之迂也宜矣国家之制百官莫得久于其位求其功也速责其过也备是故或养交饰誉以待迁或容身免过以待去上自公卿下及斗食自非忧公忘私之人大抵多懐茍且之计莫肯为十年之规况万世之虑乎自非陛下惕然逺览勤而思之日复一日长此不已岂国家之利哉此其所以痛心泣血日夜而忧也昔贾谊当汉文帝之时以为天下之势方病大瘇又苦盭又类辟且病痱陛下视方今国家安固公私富实百姓乐业孰与汉文然则天下之病无乃更甚乎失今不治必为痼病陛下虽欲治之将无及已治之之术非有他竒巧也在察其病之缓急择其药之良苦随而攻之勿责目前之近功期于万世治安而已矣
　　重防
　　虞书曰兢兢业业一日二日万几几之为言防也言当戒惧万事之防也夫水之防也捧土可塞及其盛也漂木石没丘陵火之防也勺水可灭及其盛也焦都邑燔山林故治之于防则用力寡而功多治之于盛则用力多而功少是故圣帝明王皆消恶于未萌弭祸于未形天下隂被其泽而莫知其所以然也周易坤之初六曰履霜坚氷至霜者寒之始也氷者寒之极也坤之初六于律为林钟于厯为建未之月阳气方盛而隂气已萌物未知之也是故圣人谨之曰履霜坚氷至言人君者当絶恶于未形杜乱于未成也系辞曰知几其神乎君子知防知彰知柔知刚万夫之望谓此道也孔子谓鲁哀公曰昩爽夙兴正其衣冠平旦视朝虑其危难一物失理乱亡之端君以此思忧则忧可知矣太宗皇帝命昭宣使河州团练使王继恩讨蜀平之宰相请除继恩宣徽使太宗不许曰宣徽使位亚两府若使继恩为之是宦官执政之渐也宰相固请以继恩之功大他官不足以赏之太宗怒切责宰相特置宣政使以授之真宗皇帝欲与章穆皇后及后宫游内库后辞曰妇人之性见珍寳财货不能无求夫府库者国家所以养六军备非常也今耗散之于妇人非所以重社稷真宗深以为然遂止由是观之先帝以睿明卓越防防杜渐如此之深可不念哉昔扁鹊见齐桓侯曰君之疾在腠理不治将深桓侯不悦曰医之好利也欲以不疾为功及在血胍在肠胃桓侯皆不信及在骨髓扁鹊望之遂逃去徐福言霍氏太盛宜以时抑制汉宣帝不从及霍氏诛人为讼其功以为曲突徙薪无防泽焦头烂额为上客故未然之言常见弃及其已然又无所及夫宴安怠惰肇荒淫之基竒巧珍玩发奢泰之端甘言卑辞启徼幸之徒附耳屏语开谗贼之门不惜名器导僣逼之源假借威福授陵夺之柄凡此六者其初甚防朝夕狎玩未睹其害日滋月益遂至深固比知而革之用力百倍矣伏惟陛下思万几之至重览大易之明戒诵孔子之格言继先帝之圣志使扁鹊得早从事毋使徐福有曲突之叹则可以隆之于庙堂而德冒四海治之于今日而福流万世也优游逍遥而光烈显大岂不美哉
　　务实
　　周书曰若作梓材既勤朴斵惟其涂丹雘此言为国家者必先实而后文也安国家利百姓仁之实也保基绪传子孙孝之实也辨贵贱立纪纲礼之实也和上下亲逺近乐之实也决是非明好恶政之实也诘奸邪禁暴乱刑之实也察言行试政事求贤之实也量材能课功状审官之实也询安危访治乱纳谏之实也选勇果习战鬭治兵之实也实之不存虽文之盛美无益也方今逺方穷民转死于沟壑而屡赦有罪循门散钱其于仁也不亦逺乎本根不固有识寒心而道宫佛庙广修御容其于孝也不亦逺乎统嗣不明祭器紊乱而雕缋文物修饰容貌其于礼也不亦逺乎羣心乖戾元元怨苦而断竹数黍叩古器其于乐也不亦逺乎是非错缪贤不肖混殽而钩校簿书访寻比例其于政也不亦逺乎奸暴不诛寃结不理而拘泥防愆纠擿细过其于刑也不亦逺乎行能之士沉沦草野而考校文辞指决声病其于求贤不亦逺乎材任相违职业废弛而检勘出身比类资序其于审官不亦逺乎久大之谋弃而不省浅近之言应时施行其于纳谏不亦逺乎将帅不良士卒不精而广聚虚教徒取外观其于治兵不亦逺乎凡此十者皆文具而实亡本存而末在譬犹胶板为舟抟土为楫败布为帆朽索为繂画以丹青衣以文绣使偶人驾之而履其上以之居平陆则焕然信可观矣若以之涉江河犯风涛岂不危哉伏望陛下拨去浮文悉敦本实选任良吏以子惠庶民深谋逺虑以保宗庙张布纲纪使天下有欢心移易风俗使人无离愁别白是非使万事归正诛锄奸恶使威令必行取有益罢无用使埜无遗贤进有功退不职使朝无旷官察谠言攷得失使谋无不尽选智将拣勇士使征无不服如是则国家安若泰山而四维之也又何必以文彩之饰歌颂之声惑愚俗之耳目哉
　　上皇帝直言书
　　臣伏读诏书喜极以泣昔成汤以六事自责今陛下以四事求谏圣人所谓异世同符凡诏书所言皆今日之深患陛下既已知之羣臣夫复何言曽子曰尊其所闻则髙明矣行其所知则光大矣陛下诚知其如是复能断制无疑不为左右所惑则安知今日之灾沴不为大戊之桑谷髙宗之雊雉成王之雷风宣王之旱魃更为社稷生民之福也然自诏下以来臣不知中外之臣亦有以当今急务生民之疾苦力为陛下别白言之者乎盖必有之矣而臣未得闻也臣窃不自揆伏念父子受国重恩备位侍从向在朝廷屡以狂瞽尘俛圣聪间以衰疾自求闲官不闻朝廷之议者四年于兹矣今者幸遇陛下发不讳之诏问以朝政之阙失斯特千载一遇古人虽在畎畆犹不忘君况在位食禄者乎是以不敢畏当途避众怒爱防躯保妻子心知时事之可忧而蹇黙不言也窃观陛下英睿之性希世少伦即位以来励精求治耻为继体守成之常主髙欲慕尭舜之隆下不失汉唐之盛擢俊杰之才使之执政言无不听计无不从所誉者超迁所毁者斥退垂衣拱手惟其所为推心置腹人莫能间虽齐桓公之任管仲蜀先主之任诸葛殆不及也执政亦悉心竭力以副陛下之所欲耻为碌碌守法循故事之臣而毎以周公自任是宜百度交正四民丰乐颂声旁溢嘉瑞防至而六年之间百度纷扰四民失业怨愤之声所不忍闻灾异之大古今罕比此其故何哉岂非执政之臣所以辅陛下者未得其道欤所谓未得其道者在于好人同已恶人异已是也陛下既全授之以威福之柄使之制作新法以利天下是宜与众共之舍短取长以求尽善而独任己意恶人攻难羣臣有与之同者则擢用不次与之异者则祸辱随之人情谁肯去福而取祸弃荣而就辱是以天下之士躁于富贵者翕然而附之争劝陛下益加委信顺从其言严断刑罚以絶异议如是者往往立取美官比年已来中外执事权者皆此类也其有懐忠直守亷耻则摈斥废弃或罹罪戾无所容立至于台谏之官天子耳目所以规朝政之阙失纠大臣之专恣此则陛下当自择而亦使执政择之彼专用其亲爱之人小有所违即加贬逐以惩后来必得便佞之尤者然后使为之如此则执政之愆谬羣臣之奸慝生民之疾苦逺方之寃抑陛下何得而闻之又奉使询访利害于四方者亦其所亲爱之人皆先禀其防凭其气势以驱廹州县之吏善恶系其笔端升黜由其唇吻彼州县之吏承迎奉顺之不赡奚暇与之讲利害立同异哉及其入奏则言州县守宰咸以为便经久可行陛下但见其文书灿然可观以为法之至美询谋佥同岂知在外之所为也或有更増其条目务为新巧互陈利病各事改张使画一之法日殊月异久而不言使民莫知所从盖由袭故则无功出竒则有赏彼皆进身之私计非有益国便民之心也又令使者督责所在监司监司督责所在州县上下相驱竞为苛刻奉行新法稍不尽力则谓之非才不职也及沮壊新法互行停替或未熟新法悮有违犯者皆不理赦降官去官与犯赃罪者同而重于犯私罪者州县之吏惟奉行文书求免罪戾之不暇民事不复留心矣又僣遣逻卒听市道之人有诽谤者执而刑之又出榜立赏募人告捕诽谤朝政者臣不知自古圣帝明王之政固如是耶昔尧稽于众舍己从人舜诫羣臣曰予违汝弼汝无面从退有后言此其为帝王称首也秦恶闻其过杀其直谏之士禁偶语之人及其祸败行路之人皆知之而已独不知此其所以为万世之明戒也子产相郑郑人游于乡校以议执政或为请毁之子产曰何为而毁之夫人朝夕退而游焉以议执政之善否其所善者吾则行之其所否者吾则改之是吾师也若之何而毁之吾闻忠善以损怨不闻作威以防怨严为之防岂不遽止然犹防川大决所犯伤人必多吾不克救也不如小决使导吾闻而药之也何今之执政异于古之执政者乎齐景公谓梁丘据曰惟据与我和夫晏子曰据亦同也安得为和和如和羮焉水火醯醢盐梅以烹鱼肉宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以替其否是以政不虐民民无争心今据不然君所谓可据亦曰可君所谓否据亦曰否若以水济水谁能食之今在朝之臣对问启沃其有异于梁丘据者乎卫侯言计非是而羣臣之和者如出乎一口子思曰以吾观卫所谓君不君臣不臣也人主自臧则众谋不进事是臧之犹以众谋况和非以长恶乎夫不察事之是非而悦人之賛己暗莫甚焉不度理之所在而阿谀求容謟莫甚焉君暗臣謟以在民上民不与也若此不已国无类矣子思言于卫侯曰君之国事将日非矣君出言自以为是而卿大夫莫敢矫其非卿大夫亦自以为是而士庶人亦莫敢矫其非君臣既自贤矣而上下同声而贤之贤之则顺而有福矫之则逆而有祸如此则善安从生今执政主新法而上下同志而賛之亦有异于卫国之政乎是以士大夫愤闷郁结视屋窃叹而不敢言庶人饥寒憔悴号呼而无所告此则陛下所谓忠谋谠言郁于上闻而阿谀壅閟以成其私者也苟忠谠退伏阿谀满侧而欲望百度之正四方之富颂声之洽嘉瑞之臻固已难矣今朝廷之阙政其大者有六而已一曰广散青苗使民负债日重而县官实无所得二曰免上户之役敛下户之钱以养浮浪之人三曰置市易之司与细民争利而实耗散官物四曰中国未治而侵扰四夷得少失多五曰排结保甲教习凶器以扰农民六曰信狂狡之人妄兴水利以劳民费财若其他琐琐米盐之事皆不足为陛下道也舍其大而言其小舍其急而言其缓外有献替之迹内懐附防之心是奸邪之尤者臣不敢为也凡此六者之为害人无贵贱愚智莫不知之及至陛下左右前后之人日誉新法之善者其心亦知其不可但希合圣心附防执政以盗富贵耳一旦陛下之志移则彼之所言亦异耳臣今不敢复费简札特叙六者利害以渎圣听但愿陛下勿问阿谀之党勿询权臣之心断志罢之必有为陛下言其详者矣此六者之中青苗免役钱为害尤大夫力者民之所生而有也谷帛者可以耕桑而得也至于钱则县官之所铸民不得私为也自未行新法之时民间之钱固已少矣富商大贾藏镪者或有之彼农民之富则不过占田稍广积谷稍多室屋完修耕牛不假而已未尝有积钱巨万于家者其贫者蓝缕不蔽形糟糠不充腹春指夏熟夏望秋成或为人耕种资以为生亦未尝识钱也故古之取民者各因其所有而取之凡农民之役不过出力税不过谷帛自唐末兴兵始有税钱者故白居易讥之曰私家无钱炉平地无铜山言责民以所无也今有司之为法则不然无问市井田埜之人由中及外自朝及夕惟钱是求农家值丰岁贱粜所收之谷以输官比常年之价或三分减一于斛斗之中或十分加二以求售于人若值凶年无谷可粜而吏责其钱不已欲卖田则家家卖田欲卖屋则家家卖屋欲卖牛则家家卖牛既无所售则不免伐桑柘撤室屋以卖其薪或杀牛以卖其肉然后得钱以输官然民一年如此则明年恃何以为生也故自行新法以来农民尤被害农者天下之本也农既失业余民安取食哉今货益重物益轻年虽饥馑物不甚贵而民倍困为国计者可不少思其故哉此皆敛钱之咎也今北尽塞表东被海涯南逾江淮西抵巴蜀自去歳至今絶少雨雪井泉溪涧往往涸竭三麦无收民已絶望孟夏过半种未入土中下之户大抵乏食采木皮食草根以延旦暮若又如此其当奈何当此之际而州县之吏督责青苖免役不敢少缓鞭笞缧絏惟恐不迨父子遑遑如在汤火号泣呼天无复生望臣恐鸟穷则啄兽穷则攫民困已极矣而无救恤羸者不转死于沟壑壮者不聚而为盗贼将何之矣若东西南北所在啸聚连羣结党日流月蔓弥满山泽蹈籍城邑州县不能禁官军不能讨当此之时方议罢去新法又何益哉緑林赤眉黄巾黒山之徒自何而有皆苦于赋敛歳复饥馑穷困无聊之民耳此诚宗庙社稷之深忧而庙堂之上方且晏然自得以为太平之业八九已成此臣之所痛心疾首昼则忘食夜则忘寝不避死亡欲嘿而不能也易复之初九曰不逺复无祗悔元吉言能改过不逺则虽悔不大至上六曰迷复凶有灾眚用行师终有大败以其国君凶至于十年不克征言迷而有复凶且有灾于君道尤不利者也昔秦穆败于崤秦誓曰惟古之谋人则曰未就予忌惟今之谋人姑将以为亲虽则云然尚猷询兹黄发则罔所愆盖悔弃老成人之道用利口之浅谋以取覆败而思补其过也故能终雪前耻强霸西戎汉武帝征伐四夷中国虚耗盗贼羣起又丧贰师之军乃下哀痛之诏曰乃者以缚马书徧示丞相御史二千石中大夫为文学者皆以敌自缚其马不祥甚哉公车方士太史太卜皆以为吉及谋计卦兆悉皆反缪然后悟公卿方士之謟谀对不以诚致悮国事有悔于心也故禁苛暴止擅赋力本务农而天下复安国家自行新法以来天下之人心祈口祷惟冀陛下之早悟以拯救其失以苏疲民如望天之膏泽日复一日以至于今及今改之犹可救也过则民力竭一旦涣然离散乃始安辑岂不难哉臣窃观陛下诏书寅畏天戒深自谴咎叮咛恳恻以求至言是陛下已知前日之失而欲有所改为也若徒着之空文而于新法无所更变犹临鼎哀鱼之烂而益薪不已又将何益哉陛下诚能垂日月之明奋干刚之断斥逐阿谀勿使壅闭自择忠谠以为谏官收还威福之柄悉由已出诏天下青苗勿使复散见在民间逋欠者计从初官本钱作数年输纳更不收其利免役钱除放差役并仍旧法罢市易务其所积货物依元买价出卖所欠官物钱亦除利傕本罢拓土辟境之兵先阜安中国然后征伐四夷罢保甲教阅使民服田力穑所兴修水利委诸州县相度凡利少害多者悉罢之如此则中外讙呼上下感悦和气薫蒸雨必应矣彼阿谀之人附防执政者皆沿新法以得富贵陛下以为非而舍之彼如鱼之失水必力争固执而不肯移愿陛下勿问之也窃观陛下今以旱熯之故避殿撤食其焦劳至矣而民终不与其泽不如罢此六者则漙博之德及于四海矣又闻京师近虽得雨而畿甸之外旱气如故王者以四海为家无有逺近皆陛下之赤子愿陛下虽狥羣臣之请御正殿复常膳犹应兢兢业业忧劳四方不可遽自寛以谓无复有旱熯之灾也又诸州奏雨往往止欲解陛下之焦劳一寸则云三寸三寸则云一尺多不以实不可不察也又青苗之法灾伤及五分则当倚阁其间官吏有不仁者至于抑过百姓只放四分以下税此尤可罪者臣居冗防之地若朝廷间小小关失臣不敢与闻今坐视百姓困于新法若此则为朝廷深忧而陛下曾不之知乂今年已来臣衰疾防増万一不续先朝露赍懐忠不尽之情长抱恨于泉下矣是以冐死一为陛下言之倘陛下犹弃忽而不之信此则天也臣不敢复言矣干冐冕旒无任战汗之至
　　上体要疏
　　月日具位臣某谨昧死再拜上疏皇帝陛下臣准御史台牒状申奉四月二十日诏勅传曰近臣尽规以其荣耻休戚与上同也今在位者视朕过失与朝廷政事之阙黙而不言乃或私议窃叹若以其责为不在己夫岂皆习见成俗以为当然其亦有含章懐寳待唱而发者也今百度隳弛风俗偷薄惰恶灾异谴告不一此诚忠贤助朕忧愓以剏制改法救除患之时宜令侍从官自今视朕过失与朝廷政事之阙无有钜细各具章奏极言无隠噫言善而不用朕有厥咎循之而勿言尔为不恭朕将用此攷察在位所以事君之实明黜陟焉臣以驽下之材自仁宗皇帝时防擢在侍从服事三朝恩隆徳厚陨身防元不足为报虽访问所不及犹将披肝沥胆以致区区之忠况圣意采纳之勤督责之严谆谆如是臣敢营私避怨慝情爱己不为陛下别白当今之切务庶几小补万分之一耶臣闻为政有体治事有要自古圣帝明王垂拱无为而天下大治者凡用此道也何谓为政有体君为元首臣为股肱上下相维内外相制若网之以纲丝之以纪故诗云勉勉我王纲纪四方又云恺悌君子四方之纲古之王者设三公九卿二十七大夫八十一元士以纲纪其内设侯伯州牧卒正连帅属长以纲纪其外尊卑有序若身之使臂臂之使指莫不率从此为政之体也何谓治事有要夫人智有分而力有涯以一人之智力兼天下之众务欲物物而知之日亦不给矣是故尊者治众卑者治寡治众者事不得不约治寡者事不得不详约则举其大详则举其细此自然之势也益稷曰元首明哉股肱良哉庻事康哉君明则能择臣臣良则能治事也又曰元首丛脞哉股肱惰哉万事堕哉言君亲细务则臣不尽力而事废壊也立政曰文王罔攸兼于庶言庶狱庶慎惟有司之牧夫是训用违庶狱庶慎文王罔敢知于兹言文王择有司而任之其余皆不足知也康诰曰庸庸祗祗威威显民言文王用其可用只其可只刑其可刑专明此道以示民也是故王者之职在于量材任人赏功罚罪而已苟能谨择公卿牧伯而属任之则其余不待择而精矣谨择公卿牧伯之贤愚善恶而进退诛赏之则其余不待进退诛赏而治矣然则王者所择之人不为多所察之事不为烦此事之要也臣窃见陛下日出视朝继以经席日中乃还宫禁入宫之后窃闻亦不自闲省阅天下奏事羣臣章疏逮至昏夜又御灯火研味经史博观羣书虽中宗高宗之不敢荒宁文王之日昃不食臣以为不能及也然自践祚以来孜孜求治于今三年而功业未著者殆未得其体要故也祖宗创业垂统为后世法内则设中书枢宻院御史台三司审官审刑等在京诸司外则设转运使知州知县等众官以相统御上下有叙此所谓纲纪者也今陛下好使大臣夺小臣之事小臣役大臣之职是以大臣解体不肯竭忠小臣诿上不肯尽力此百官所以废弛而万事所以隳頺者也而陛下用为致治之本此臣所大惑也臣微贱不得尽知朝廷之事且以耳目所接近日数事臣所知者言之其余陛下可以类求也昔汉文帝问陈平天下歳决狱及钱谷出入几何平曰陛下即问决狱责廷尉问钱谷责治粟内史必也使卿大夫各得尽其职此乃宰相职也若平者可谓能知治体矣今之两府皆古宰相之任也中书主文枢宻院主武若乃百官之长非其人刑赏大政失其宜此两府之责也至于钱谷之不充条例之不当此三司之责也陛下苟能精选知钱谷忧公私之人以为三司副判官诸路转运使各使久于其任以尽其能有功则进无功则退名不能乱实伪不能掩真安民勿扰使之日富取之有道用之有节何患财利之不丰哉今乃使两府大臣悉取三司条例别置一局聚文士数人与之谋议改更制置三司皆不与闻臣恐所改更者未必胜于其旧而徒纷乱祖宗成法考古则不合适今则非宜吏縁为奸农商失业数年之后府库耗竭于上百姓愁困于下众心离骇将不复振矣且两府于天下之事无所不总若百官之职皆使两府治之则在上者不胜其劳而在下者为无所用矣又监牧使主养马四园苑主课利今乃使监牧使不属羣牧司四园苑不属三司提举司则在下者各得专权自恣而在上者为无所用矣陛下方欲纳天下于大治而使百官在上者不委其下在下者不禀其上能为治乎若此之类臣窃恐似未得其体也凡天下之事在一县者当委之知县在一州者当委之知州在一路者当委之转运使在边鄙者当委之将帅然后事乃可集何则久在其位识其人情知其物宜赏罚之权足以休戚所部之人使之信服故也今朝廷毎有事不委之将帅监司守宰使之自为方畧责以成效而施其刑赏常好别遣使者衔命奔走旁午于道所至徒有烦扰之而于事未必有益不若勿遣之为愈也夫事之利害吏之能否皆非使者所能素知不免临时询采于人所询者或遇公明忠信之人犹仅能得其一二或遇私闇奸险之人则是非为之倒置矣此二者交集于前而使者不能猝辨也是以往往害事而少能为益非将帅监司守宰皆贤而使者皆愚也累歳之讲求与一朝之谋议积久之采察与目前之毁誉精粗详畧其势不同故也其有居官累嵗而不知利害临人积久而不知能否或虽知利害而不能变更虽知能否而不能黜陟此乃愚昧私曲之人朝廷当察而去之更择贤者以代其位不当数遣使者扰乱其间使不得行其职业也又庸人之情苟策非已出则媢嫉沮壊惟恐其成官吏若是者十常五六若使使者所规画曲尽其宜在彼之日其当职之人已怏怏不悦不肯同心以助其谋恊力以成其事曰朝廷自遣専司治之我何敢与知及返命之日彼必败之于后曰使者既谋而授我我今竭力而成之功悉归于首谋之人我何有哉此所以谓不若毋遣使者而属任当职之人为愈也夫使者所以通逺迩之情固不可无然今之转运使即古使者之任茍得人而委之贤于遣使者逺矣若监司自为奸慝贪纵或有所隠蔽欺罔或为部内之人所讼或所谋画之事未得其宜朝廷欲察其罪恶审其虚实判其曲直决其是非然后别遣使者案之若案得其实监司有罪则当刑不才则当废岂有但已者也今毎有一事朝廷辄自京师遣使往治之是在外之官皆无所用也使者既代之治事而当职之人亦无所刑无所废是只使之拱手旁观偷安窃禄者矣若此之类臣窃恐似未得其体也今朝廷之士左右之人皆曰陛下聪明刚断威福在已太平之功可指日而致臣愚窃独以为未也臣闻古之圣帝明王闻人之言则能识其是非故谓之聪观人之行则能察其邪正故谓之明是非既辨邪正既分奸不能惑倿不能移故谓之刚取是而舍非诛邪而用正确然无所疑故谓之断诛一不善而天下不善者皆惧故谓之威赏一有功而天下有功者皆喜故谓之福今陛下聪明刚断则诚体之矣欲收威福之柄则有其志矣然于所以为之之道尚或有所未尽故臣以为太平之功未可期也夫帝王之道当务其逺者大者而畧其近者小者国之大事当与公卿议之而不当使小臣防之四方之事当委牧伯察之而不当使左右觇之倘公卿牧伯尚不能择贤者而任之小臣左右独能得贤者而使之乎若茍为不贤则险诐私谒无不为矣今陛下好于禁中出手诏指挥外事非公卿所荐举牧伯所纠劾或非次迁官或无故废罢外人疑骇不知所从此岂非朝廷之士左右之人所谓聪明刚断威福在己者耶陛下闻其言而信之臣窃以为过矣夫公卿所荐举牧伯所纠劾或谓之贤者而不贤谓之有罪而无罪皆有迹可见责有所归故不敢大为欺冈若奸臣宻白陛下今陛下自为圣意以行之则威福集于私门怨谤归于陛下矣安得谓之威福在陛下耶且陛下向时手诏所指挥者悉非大事至于两禁美官边蕃将帅省府职任诸路监司此皆众人之所希求治乱之所系属当除授之际窃恐未必一一出圣意也若乃贪邪奸猥之人陛下所明知而黜去者或更改官而升资或不久复进用然则威福之柄果不在陛下而陛下偶未之思也以此观之面誉陛下聪明刚断威福在已太平立致者非愚则防不可不察也陛下必威福在己曷若谨择公卿大臣明正忠信者留之愚昧阿私者去之在位者皆得其人然后凡举一事则与之公议于朝使各言其志陛下清心平虑择其是者而行之非者不能复夺也凡除一官亦与之公议于朝使各举所知陛下清心平虑择贤者而任之不肖者不能复争也如此则谋者举者虽在公卿大臣而行之用之皆在陛下安得谓之威福不得已耶陛下此之不为而顾彼之欲行臣窃恐似未得其要也夫三人羣居无所统一不防则乱是故立君以司牧之羣臣百姓势均力敌不能相治故从人君决之人君者所以行赏罚决是非也若人君不肯决当使从谁决之乎夫人心不同如其面焉国家凡举一事朝埜之人必或以为是或以为非凡用一人必或以为贤或以为不肖此固人情之常自古而然不足怪也要在人主审其是非而取舍之取是而舍非则安荣取非而舍是则危辱此乃安危荣辱之所以分也是以圣主重之故博谋羣臣下及庶人然而终决之者要在人君也古人有言曰谋之在多断之在独谋之多故可以观利害之极致断之独故可以定天下之是非若知谋而不知断则羣下人人各欲逞其私志斯衰乱之政也诗云谋夫孔多是用不集发言盈庭谁敢执其咎如匪行迈谋是用不得于道哀哉为猷匪先民是程匪大猷是经惟迩言是聴惟迩言是争如彼筑室于道谋是用不溃于成此言周室之衰人臣不明先王之大道务争近小之事人君不能定其可否而事终无成也汉世国家有大典礼大政令大刑狱大征伐必下公卿大夫博士议郎议其议者固不能一必有参差不齐者矣于是天子称制决之曰丞相议是或曰廷尉当是而羣下厌然无有不服者矣今陛下听羣臣各尽其情以议事此诚善矣然终不肯以圣志裁决遂使羣臣有尚胜者以巧文相攻辨口相挤至扵再至于三互相反覆无有限极臣愚深恐亏朝廷之政体损陛下之明徳流闻四方取轻夷狄非嘉事也夫天下之事有难决者必先以道揆之若权衡于轻重规矩之于方圆锱铢毫忽不可欺矣是以人君务明先王之道而不习律令知根本既植则枝叶必茂也近者登州妇人阿云谋杀其夫重伤垂死情无可愍在理甚明已伤不首于法无疑中材之吏皆能立断已经审刑院大理寺刑部断为死罪而前知登州许遵文过饰非妄为巧説朝廷命两制定夺者再命两府定夺者再勅出而复収者一収而复出者一争论纵横至今未定夫以田舍一妇人有罪于四海之广万几之众其事之细何啻秋毫之末朝廷欲断其狱委一法吏足矣今乃纷纭至此设更有可疑之事大于此者将何以决之夫执条据例者有司之责原情制议者君相之事也分争辨讼非礼不决礼之所去刑之所取也阿云之事陛下试以礼观之岂难决之狱哉彼谋杀为一事为二事谋为所因不为所因此苛察缴绕之论乃文法俗吏之所争岂明君贤相所当留意耶今议论嵗余而后成法终于弃百代之常典悖三纲之大义使良善无告奸凶得志岂非狥其枝叶而忘其根本之所致耶若此之类臣窃恐似未得其要也此皆众人之所私议窃叹而莫敢明言者臣独以受恩深重不顾斧钺为陛下言之惟圣明裁察臣昧死再拜上疏
　　越州张察推字序
　　天下之事未尝不败于专而成于共专则隘隘则暌暌则穷共则博博则通通则成故君子修身治心则与人共其道兴事立业则与人共其功道隆功着则与人共其名志得欲从则与人共其利是以道无不明功无不成名无不荣利无不长小人则不然専己之道而不能从善服义以自广也専己之功而不能任贤与能以自大也専己之名而日恐人之胜己也専己之利而不欲人之有之也是以道不免于蔽功不免于损名不免于辱利不免于亡此二者君子小人之大分也陜郡张君名共才甚美行甚修举进士登上科今从事于浙东某辱与张君为同郡人习其为人固久窃以为古者名于亲而字于朋友亦附名而为义焉某是敢輙广其名之义而字曰大成以勉之异日张君克充其名显裕光大庸可量哉
　　闻喜县重修县学记
　　或问太古何如曰不如今治也何以言之曰古之人寒衣而饥食贪生而畏死不殊于今也喜怒哀乐好恶畏欲与民俱生非今有而古无也古之人食鸟兽之肉草木之实而衣其皮鸟兽日益殚草木日益稀人日益众物日益寡视此或不足视彼或有余能相与守死而勿争乎争而不已相贼伤相灭亡人之类葢可计日而尽也圣人者愍其然于是作而治之择其贤智而君长之分其田土而疆域之聚其父子兄弟夫妇而安养之施其礼乐政令而纲纪之明其道徳仁义孝慈忠信亷让而教道之犹有狂愚傲狠之民悖戾而不从者于是鞭扑以威之鈇钺以戮之甲兵以殄之是以民相与安分而保常养生而送终繁衍而久长也及周之衰先王之道覆荡崩壊防无余矣其不絶者纎若毫芒是非孔子起而振之廓而引之使阔大显融以迄于今则生民之众防何其不沦而为禽夷也今国家所以奉事孔子非轻也庙食于国于州于县以嵗时陈其俎豆鸣其金石以礼飨之自天子之贵亲北面而拜焉所以然者非一人之私为道然也然吏于州县者或以簿领鞭扑为急务视孔子之祠及学校废为余事置之曽不谁何彼真俗吏无足道者闻喜自前世固搢绅大夫之林薮也县有孔子庙咸平中武吏慈释回修之尉李垂为之记厥后继而为长者其严事孔子之心不能及释回于是庙屋頺隳垣墉地缺草树荒椔碑石断仆况于乡饮酒之容弦歌之音固不可得而暏闻矣今大夫马君至而叹曰呜呼为川者知防而不知濬则横溃而不禁为民者知怒而不知教则愁怨而不从故善为川者相髙下而导之善为民者明是非而告之是以为者逸而从者昜物遂性而功速成也今为吏者不能掲先王之道以教之而曰吾専任刑罚亦足为治者是掩民之耳目而为防阱俟之也不仁孰大焉乃属邑中之贤士大夫而告之曰今孔子之庙废不修士无所讲其业民无所承其化斯岂惟今之罪亦二三子之耻也皆曰斯固邑人日夜所不忘而不敢请也今明府有命是天相圣人之道而以明府赐邑人也敢不奔走而承之乃相与敛材聚土葺屋之隳而壮大之修垣之圯而高厚之去木之椔而改树之起碑之仆而更刻之民不加赋吏不告劳不日而新庙焕然成矣于是邑中之贤士大夫相与诵尧舜之书咏商周之诗于其中彬彬然有邹鲁之风矣噫马君之于学也既正其基矣犹未也今之吏率三歳而更后之人继而长于斯者宜勿替马君之功引而申之学者宜卒成马君之志而张大之知人所以严事孔子者非徒饰其辞论其文也固将明其道循其法心喻而身行之使近者悦化逺者慕效由邑及于乡由乡及于家父靡不慈子靡不孝兄靡不友弟靡不恭夫然后知学之成而为益大也夫道之汚隆岂有常邪人为之则存不为之则亡非道去人人去道也古者至治之时或耕者推畔行者推涂狱讼不兴盗贼不作彼风俗若是之美者岂古则可为而今不可为耶由教之未至故也今基既正矣其余则勉之而已矣何惮不及于古耶人之言曰古民淳质故可教今民伪薄故不可教是瞽惑之言不足稽也于庙之成马君谓某旁县之人也宜为之记某以不文辞不敢为使者三返而不获命因直述所闻而书
　　圉人传
　　汧侯有马悍戾不可乘服以为无用将弃之埜爱其疾足募有能驯之者禄以百金有圉人叩门而告曰臣能驯之汧侯使养马数月益调服步骤缓急折旋左右惟人所志汧侯喜赏以百金之禄拜为圉师众驺疾之譛于汧侯曰马驯矣彼何功而徒费侯百金臣请代之侯逐圉人居数月马复悍戾如故侯乃召圉人而谢曰子能使悍马驯子去而马复悍敢问何术也对曰臣贱夫也不知异术而惟养马之知夫马太肥则陆梁太瘠则不能任重防之急则骇而难驯缓则不肯尽力善为圉者渇之饥之饮之秣之视其肥瘠而丰杀其菽粟缓之以尽其材急之以禁其逸鞭防以警其怠御控以驯其心使之得其宜适而不劳亦不使有遗力焉其术其法得于心应于手已不能传之于人人亦不能从已传也如此故马之材在马马之性在我虽悍戻何伤哉汧侯曰善圉人曰是术也岂特养马而已抑治国亦犹是也夫材智之士治国者之悍马也舍之则不能以兴功业御之不以道则不获其利而桀黠不可制故明君者能用材智之士而以爵禄赏罚御之是以爵太高则骄禄太丰则堕骄堕之臣虽有智力君不得而使也制之急则不得尽其能制之缓则不肯宣其用不任恩渥一驱之以威则愁怨而离心故明君者节其爵禄裁其缓急恩泽足以结其心威严足以服其志则士生死贵贱之命在于君矣虽慓悍何忧哉汧侯悦位为上卿任以国政用其术推而行之汧国大治
　　宋文选巻五
　　钦定四库全书
　　宋文选巻六
　　范希文文
　　帝王好尚论
　　老子曰我无为而民自化我好静而民自正我无欲而民自朴此则述古之风以警多事之时也三代以还异于太古王天下者身教化使民从善故礼曰人君谨其所好恶君好之则民从之孔子曰上好礼则民莫敢不敬上好义则民莫敢不服上好信则民莫敢不用情由此言之圣帝明王岂得无好在其正而己尧设敢谏鼓建进善旌舜好问而成至化禹拜昌言而立大功汤五聘伊尹文王躬迎吕望周公握发吐哺以待白屋之士郑武公好贤而诗雅歌之燕昭王筑台募士而智者归之斯圣贤好尚如是之急也桀纣好利欲不好谏诤而天下亡秦好兵刑不好仁义而天下归汉隋炀帝好逸豫不好恭俭而天下归唐使桀纣好谏诤秦好仁义隋炀帝好恭俭岂有丧乱之祸哉
　　推委臣下论
　　天生兆人得主乃定万几百度不可独当内立公卿大夫士外设公侯伯子男先择材以处之次推公以与之然则委以人臣之职不委以人君之权臣请辨之夫执持典礼修举政教均和法令调理风俗内养万民外抚四彛师表百僚经纬百事此宰辅之职也练兵戎谨城壁修方畧威逺人此将帅之职也肃朝廷之仪触缙绅之邪此御史府之职也治繁剧制豪猾此京尹之职也至于金谷刑法各有攸司之职矣抚民人宣风化均徭役平赋敛此刺史县令之职也是皆人臣之职不可不委之也若乃区别邪正进退左右操荣辱之柄制英雄之命此人主之权也不可尽委于下矣何以明之论语孔子曰天下有道政不在大夫晋委三卿【赵文子韩宣子魏献子】延陵季子曰晋国之政归此三家矣后果分晋为三国汉髙祖招纳羣英有将将之权而取天下至于子孙不知祖宗之谋而独委霍光又独委王鳯至于王莽皆有大祸西汉遂倾焉后汉光武亲用二十八将而取天下后之子孙不知祖宗之谋而独委后族至于宦官故奸雄竞起以去恶为名东汉遂倾焉魏委司马晋委刘裕其祸亦然唐太宗驾驭英雄取天下致太平至髙宗朝李义府以立后之功独见委用防害忠良天下愤怨明皇初用姚崇宋璟为相而天下大治推心委之遂成故事及李林甫代其任仍复委之林甫奸邪能中伤善人朝廷无敢言得失者于是明皇不闻谏诤自谓宰相得人泰然无为矣言路已絶故至禄山犯闗向阙而明皇不知一旦丧乱天下瓦解唐德遂衰初以推委而天下治终以推委而天下乱何之然哉当推委之际擢十人上从其九是九分之恩出于下矣如此则数年之间左右前后皆权臣之党也若黜辱十人上从其九是九分之威出于下矣如此则数年之间中外逺近无敢忤权臣者故下之情不逹而上之势孤矣此明皇之失为后代之鉴王者将收其权必先采人采人为难岂无其要孔子之辨门人标以四科一曰德行二曰政事三曰言语四曰文学以四科辨之思过半矣然则朝廷清要之位觊觎者众必审贤以与之贤杰之才谗嫉者众必先时以辨之是故先王孜孜求贤以备选用且千官百辟岂能独选必委之于辅弼矣惟清要之职雄剧之任不可轻授于人佥谐之外更加亲选圣帝明王常精意于求贤不劳虑于临事精意求贤则日聪明而自广劳心临事则日丛脞而自困宜乎屏烦细而广询访其深于正道有忧天下之心可备辅相者记之其精于经术通圣人之防可备顾问者记之其敢言正色有端士之操可备谏诤者记之其能言方畧有烈士之风可备将帅者记之如斯之人精而求之熟而观之然后寘清要之职授雄剧之任使人人竭力争为腹心于是乎得以操荣辱之柄制英雄之命庶务委于下而柄归于上始可以言无为矣犹复置御史大夫中丞使缙绅无敢慢者置诤臣七人使言路无敢蔽者置门下封驳司使制勅无得悮者此又推委无为之中而不废其防不失其权者矣若留意逸豫不孜孜于求贤亲选之时无贤可用则进退赏罚复归于下虽有爵禄不足为上之恩虽有诛罚不足为上之威矣
　　选任贤能论
　　王者得贤杰而天下治失贤杰而天下乱张良陈平之徒秦失之亡汉得之兴房杜魏禇之徒隋失之亡唐得之兴故曰得士者昌失士者亡书曰先王昩爽丕显坐以待旦旁求俊彦启迪后人其勤求人材如是之急也然则求之之道不可一端皐陶賛禹曰亦行有九德乃言曰载采采禹曰何臯陶曰寛而栗柔而立愿而恭乱而敬扰而毅直而温简而廉刚而塞强而义彰厥有常吉哉孔子之门人目以四科一曰德行谓顔渊闵子骞也二曰政事冉有季路也三曰言语宰我子贡也四曰文学子游子夏也此所谓求人之道非一端也又书之说命篇曰旁求俊乂列于庶位是朝廷庶位惟俊乂是求唐太宗曰天下英雄落吾彀中语曰邦有道则智邦无道则愚智则可与治国家安天下愚则可与避怨恶而全一身故圣人以俊乂为得不以柔讷为行如以柔讷为行而宠之则四海英雄失望于时矣使英雄失望于时则秦失张陈隋失房杜岂不悮天下之计矣
　　上皇帝时务书
　　天圣三年四月二十日文林郎守大理寺丞臣范仲淹谨诣阁门再拜死罪上书皇太后陛下皇帝陛下臣闻巧言者无犯而易进直言者有犯而难立然而直言之士千古谓之忠巧言之人千古谓之佞今臣勉思药石窃犯雷霆不遵易进之涂而居难立之地者欲倾臣节以报国恩耻佞人之名慕忠臣之节感激而发万死无恨况臣之所言皆圣朝当行之事而未之行者谅有以也圣人之心岂不至此盖当乎一日万几未暇余论大臣之心岂不至此盖惧乎上疑下谤未克果行臣请言之以发圣虑臣闻国之文章应于风化风化厚薄见乎文章是故观虞夏之书足以明帝王之道览南朝之文足以知衰靡之化故圣人之理天下也文弊则救之以质质则救之以文质弊而不救则晦而不彰文弊而不救则华而将落前代之季不能自救以至于大乱乃有来者起而救之故文章之薄则为君子之忧风化其壊则为来者之资惟圣帝明王文质相救在乎己不在乎人易曰穷则变变则通通则久亦此之谓也伏望圣慈与大臣议文章之道师虞夏之风况我圣朝千载而防惜乎不追三代之高而尚六朝之细然文章之列何代无人盖时之所尚何能独变大君有命孰不从风可敦谕词臣兴复古道更延博雅之士布于台阁以救斯文之薄而厚其风化也天下幸甚臣又闻圣人之有天下也文经之武纬之此二道者天下之大柄也昔诸侯暴武之时孔子曰俎豆之事则尝闻之矣此圣人救之文也文武之道相济而行不可斯须而去焉唐明皇之时太平日久人不知战国不虑危大冦犯阙势如瓦解此失武之备也经曰祸兮福所倚福兮祸所伏又曰防之于未萌治之于未乱圣人当福而知祸在治而防乱故善安身者在康宁之时不谓终无疾病于是有节宣方药之备焉善安国者当太平之时不谓终无危乱于是有教化经畧之备焉我国家文经武纬天下大定自真宗皇帝之初犹有旧将旧兵多经战敌四彛之患足以御防今天下休兵余二十载昔之战者今已老矣今之少者未知战事人不知战国不虑危岂圣人之意哉而况守在四夷不可不虑古来和好鲜克始终汉和亲而匃奴大举唐封册而吐蕃至渭上陆贽议云威之下悟抚之不懐虽或时有盛衰大抵常为边患属方靖中夏未遑外虞因其乞盟遂许结好加恩降礼有欲无违而乃邀求防多翻覆不定托因细事啧有烦言猜矫多端其斯可騐此唐人之至论也今自京至边并无关崄其或恩信不守衅端忽作戎马一纵信宿千里各边少名将则惧而不守或守而不战或战而无功再扣澶渊岂必寻好未知果有几将可代长城伏望圣慈鉴明皇之前辙察陆贽之谠议与大臣论武于朝以保天下先命大臣宻举忠义有谋之人授以方畧委之边任次命武臣宻举壮勇出羣之士试以武事迁其等差壮士防知必懐报效列于边塞足备非常其或自谓无虞不欲生事轻长世之策苟一时之安边患忽来人情大骇自古兵不得帅鱼肉无殊乃于仓卒鬬战之间拔萃为将豺狼竞进真伪交驰此五代之前鉴也至于尘埃之间岂无壮士宜复唐之武举则英雄之辈愿在彀中此圣人居安虑危之备备而无用国家之福也惟圣意详之臣又闻先王建官共理天下必以贤俊授任不以爵禄为恩故百僚师师各扬其职上不轻授下无冒进此设官之大端也我国家累圣求理而致太平大约纪纲法象唐室以臣观之宜法唐兴之时不宜法唐衰之后唐兴之时特开馆殿以待贤俊得学士十八人声满天下此文皇养将相之材以论道经邦而大化也暨之中兴往往得人唐衰之后此选不盛我朝崇尚馆殿目为清华相辅之材多由此选三馆清宻古谓登瀛近歳迁出内庭逼居坊陌非唐所谓集仙之馆也又其间校雠之职或不由科第以恩而除限以歳年渐于清显轻十八学士之选恐非文皇养将相之材之意也伏望圣意与大臣议其可否重为制度以法唐兴之时而延廊庙之器此国家之大义也惟圣意详之又谏官御史耳目之司不讳之朝宜有赏劝自陛下临政以来未闻旌一谏员赏一御史若言而无补是选之不精言而有补岂赏之不行徒使犯顔者危缄口者安以进药石为虚言以陈丝发为供职三载之后进退雷同臣恐天下窃议朝廷言路未广忠臣未劝将令谏官御史之徒尸素于朝非国家之福也惟圣意详之臣又闻先王义重君臣赏延于世大勲之后立贤为嗣余子则以才自调不使混淆而后大防一隳頽波千载凡居近位歳进子孙簮绂盈门冠盖塞路贤与不肖例升京朝谓之赏延无乃太甚此必前代君危臣僣之际务相姑息因为典故以至于斯又百司之人本避乡役不逾数歳例与出官莫非贪恶之徒絶异孝廉之举使亲民政其弊如何开此二途歳取百数无所不有实累王风恐非任官惟贤之体也人避众怨不敢上言遂令仕路纷纭禄位填委文武官吏待阙逾年贪者益励其爪牙廉者悉困于寒饿徒于礼闱之内増其艰难壮士惜年数歳一举廼为奔竞至有讼争而况修辞者不求大才明经者不问大防师道既废文风益浇诏令虽繁何以劝戒士无廉让职此之由其源未澄欲波之清臣未之信也倘国家不思改作因循其弊官乱于上风壊于下恐非国家之福也傥为长久之策则愿与大臣特新其议澄清此源不以谤议为嫌当以治乱为意此国家之福也惟圣意详之臣闻以德服人天下欣戴以力服人天下怨望尧舜以德则人爱君如父母秦以力则人视君如仇雠是故御天下者德可凭而力不可恃也伏惟皇太后陛下皇帝陛下日崇圣德以求服天下之心若夫敦好生之志推不忍之心薄于刑典厚于恻隐在物祝网于民泣辜常戒百官勿为苛酷示天下之慈也唯圣人能之耻珠玉之玩罢组綉之贡焚晋武之雉裘出文皇之宫人少度僧尼不兴土木示天下之俭也唯圣人能之鸡鸣而起孜孜聴政毎有余暇则召大臣讲议文武访问艰难此皇王之勤也唯圣人勉之贵贱亲踈赏罚惟一有功者虽憎必赏有罪者虽爱必罚舍一已之私从万人之望示天下之公也唯圣人行之自古帝王与佞臣治天下天下必乱与忠臣治天下天下必安然则忠臣骨鲠而易踈佞臣柔顺而易亲柔顺似忠多为美言骨鲠似强多所直谏美言者得进则佞人满朝直谏者见疎则忠臣避世二者进退何以辨之但日闻美言则知佞人未去此国家之可忧也日闻直谏则知忠臣在右此国家之可喜也伏惟圣明不可不察自古王者外防强敌内防奸邪强敌侵国奸邪败德国侵则害加黎庶德败则祸起萧墙乃知奸邪之凶甚于夷狄之患伏惟圣明常好正直以杜奸邪此致理之本也臣又闻圣人宅九重之深镇万国之望以静制动以重为威如天之髙如地之深使人不得容易而议也昨覩銮驾顺动稍频恐非深居九重静镇万国之意况进奏院报于天下天下闻之恐损威重先朝以御宇日深功成天下廵幸之费尚或谏止今继明之始圣政方新宜加忧勤深防逸豫则人心大恱天道降康不比先帝功成之年未可轻为廵幸伏惟圣慈再三详览毎有顺动必循典礼以服天下之望臣又闻人主纳逺大之谋久而成王道纳浅末之议久而成乱政方今圣人在上贤人在侧取舍之际岂有未至然而刑法之吏言丝发之重轻钱谷之司举锱铢之利病则往往谓之急务响应而行或有言政教之源流议风俗之厚薄陈圣贤之事业论文武之得失则往往谓之迂说废而不行岂朝廷薄逺大之谋好浅末之议哉伏望圣慈纳人之谋用人之议不以逺大为迂说不以浅末为急务则王道大成天下幸甚臣又闻圣人之至明也临万几之事而不敢独断圣人之至聪也纳羣臣之言而不敢偏听独断则千虑或失偏听则众心必离人心离则社稷危而不扶圣虑失则政教差而弥逺故先王务公共设百官而不敢独断者惧一虑之失也开言路采羣议而不敢偏听者惧众心之离也今圣政方新动思公共委任两地出入万几万几之繁能无得失乃许羣臣上言以补其阙使上无防蔽下无壅塞有以见圣人之不独断也天下幸甚然而臣下上言宻陈得失未可尽信以为实亦当深究其宜或务窥人短长或欲希防上下动揺赏罚之柄离隔君臣之情似是而非言伪而辨虽圣鉴之下能无惑焉偶动宸衷无益王道似此宻奏之类更望圣慈深加详览与大臣议论可否然后施行倘宻奏之言便以为实内降处分一面施行则谗譛之人縁隙而进以讦为直以诈为忠使内外相疑政教不一非致理之本也古人有言曰为君难为臣不易者其在此乎伏惟圣明不可不察又自古亲近小臣率多纎佞恃国恩宠为人阶縁公议未行私请先至如此则人皆由径政有多门伏望圣慈深为防虑以存至公之道也臣曲陋之人本无精识览前王之得失究圣朝之取舍因敢罄而陈之伏望圣慈详择一二干犯天威臣无任战汗激切屏营之至臣仲淹昩死谨言
　　上执政书
　　天圣五年月日丁忧人范仲淹谨择日望拜上书于史馆相公集贤相公参政侍郎参政给事某居亲之丧上书言事逾越典礼取笑天下岂欲动圣贤之知为身名之计乎仲淹谓居丧越礼有诛无赦岂足动圣贤之知耶矧亲安之时官小禄薄今亲亡矣纵使异日授一美衣对一盛馔尚当泣感风树忧思无穷岂今几筵之下可为身名之计乎不然何急急于言哉盖闻忠孝者天下之大本也其孝不逮矣忠可忘乎此所以冒哀上书言国家事不以一心之戚而忘天下之忧庶乎四海生灵长见太平况今圣人当天四贤同德此千百年中言事之秋也然圣贤之朝岂资下士之补益乎盖古之圣贤以刍荛之谈而成大美者多矣岂俟仲淹引而质之况儒者之学非道不谈仲淹敢企仰万一因拟议以言之皆今易行之事其未易行者仲淹所不言也恭惟相府居百辟之首享万钟之厚夙兴夜寐未始不欲安社稷跻富寿答先帝之知致今上之美况圣贤存诚以万物为体思与天下同其安乐然非思之难致之难矣仲淹窃览前书见周汉之兴圣贤共理使天下为富为寿数百年则当时致君者功可知矣周汉之衰奸雄竞起使天下为血为肉数百年则当时致君者罪可知矣李唐之兴也如周汉焉其衰也亦周汉焉自我宋之有天下也经之营之长之育之以至于太平累圣之功岂不大哉然否极者泰泰极者否天下之理如循环焉惟圣人设卦观象穷则变变则通通则久非知变者其能久乎此圣人作易之大防以授于理天下者也岂徒然哉今朝廷久无忧矣天下久太平矣兵久弗用矣士曽未教矣中外方奢侈矣百姓久困穷矣朝廷无忧则苦言难入天下久平则倚伏可畏兵久弗用则武备不坚士曽未教则贤材不充中外奢侈则国用无度百姓困穷则天下无恩苦言难入则国听不聪矣倚伏可畏则奸雄或伺其时矣武备不坚则邻狄或乗其隙矣贤材不充则名噐或假于人矣国用无度则民力已竭矣天下无恩则邦本不固矣倘相府思变其道与国家磐固基本一旦王道复行使天下为富为寿数百年由今相府致君尧舜之功也傥不思变其道而但维持歳月一旦乱阶复作使天下为血为肉数百年亦今相府负天下之过也昔曹参守萧何之规以天下久乱与人息肩而不敢有为者权也今天下久平修理政教制作礼乐以防防杜渐者道也张华事西晋之危而正人无徒故维持纪纲以延歳月而终不免祸以大乱天下今圣人在上老成在右岂取维持之功而忘磐固之道哉仲淹窃请相府报国致君之功正在乎固邦本厚民力重名噐备邻敌杜奸雄明国聴也固邦本者在乎举县令择郡守以救民之弊也厚民力者在乎复游散去冗僣以阜时之财也重名噐者在乎慎选举敦教育使代不乏材也备逺人者在乎育将材实边郡使人无觊觎也杜奸雄者在乎朝廷无过生灵无怨以絶乱之阶也明国听者在乎保直臣斥佞人以致君于有道也夫举县令择郡长以救民之弊者何哉仲淹观今之县令循例而授多非清识之士衰老者为子孙之计则志在苞苴动皆狥已少壮者耻州县之职则政多苟且举必近名故一邑之间簿书不精吏胥不畏徭役不均刑罚不中民利不作民害不去鳏寡不恤游惰不禁播蓻不増孝悌不劝以一邑观之则四方县政如此者十有七八焉而望王道之兴不亦难乎仲淹恐来代之书论得失者谓相府有不救其弊之过矣如之何使斯人之徒为民父母以困穷其天下又朝廷久有择县令郡长之议而不遂行者盖思退人以礼不欲动多士之心故务因循而重改作也岂长世之策哉倘更张之际不失推恩又何损于仁乎今约天下令録自差京朝官外不过千数百员自来郊天之恩鲜及州县若天下令録自大礼以前满十考者可成资日替与职官七考以上可满日循其资俸除録事防军则县令中昏迈常常之流可去数百人矣盖职官録事防军不甚亲民为害亦细此谓退人以礼士岂有怨心哉其间课最可尚论荐颇多俟到铨衡别议畴赏前既善退后当精选其判司簿尉仍赐令録之俸其曽任令録有遇该恩合入本资者可依初入之例颁此数条合入者鲜然后委清望官于幕职判司簿尉中歴三考以上具理绩举充其川广福建县令可委转运使等就近于判司簿尉中举移庶从人便若此后诸处县令特有课最可旌尚者宜就迁一官更留三载庶其宣政者可以成俗其侥幸者自从朝典如此行之三五年中天下县政可澄清矣愿相府为天下生灵而行之为国家磐固基本而思之不以聴刍荛为嫌而罢之则天下幸甚幸甚仲淹又观今之郡长鲜克尽心有尚迎送之劳有贪燕射之逸或急急于富贵之援或孜孜于子孙之计志不在政功焉及民以狱讼稍简为政成以教令不行为坐镇以移风易俗为虚语以简贤附势为知几清素之人非縁嘱而不荐贪黩之辈非寒素而不纠纵胥徒之奸克宠风俗之奢僣况国有职制禁民越礼颁行已久莫能举按使国家仁不足以及物义不足以禁非官实素飡民则菜色有恤鳏寡则指为近名有抑权豪则目为掇祸苟且之积习成风俾斯人之徒共理天下王道何从而兴乎仲淹恐来代之书论得失者亦谓圣朝有不救其弊之过矣然朝廷以黜陟郡长为难者官有定制不欲动揺惧其招怨谤而速侥幸尔故知县两任例升通判通判两任例升知州奈何在下之时饰身修行邀其清举居上之后志满才乏愆于素持止能偷安未至覆餗故贤愚同等清浊一致此乃朝廷避怨于上移虐于下俟其自败民何以堪故郑庄公伺共叔之自毙而春秋罪焉以其长恶也易曰履霜坚氷至由辨之不早辨也此圣人昭昭之训岂用于先王而废于今日者哉近年诸处郡长以赃致罪者数人皆贯盈之夫久为民患如此之类至终不败者岂止数人而已乎虽转运使提防刑狱职在访察其如位望相亚怨可敌非致败露鲜敢发明宜乎论道之间无以激扬天下古者天子五载一廵皇上凝命于今六载矣以军国重大未可行逺古之道今郊礼之余宜宣大庆可于两制以上宻选贤明廵行诸道以兴利除害黜幽陟明舒惨四方岂同常务可命御史严谕百僚与出使之官絶书刺往返之礼仍翌日省途以禁请托苟利天下大体何伤所出使之官宜以宣庆为名安逺聴也其诸道知州通判耄者懦者贪者虐者轻而无法者堕而无政者皆可奏降以激尸素又四方利得以上闻未举巡守之礼而遣观风之使非不典也然后委清望官于朝臣通判中举诸郡长于朝臣知县中举诸通判今后通判之官非着显效及有殊荐虽或久次止可加恩郡国之符不当轻授其知县之人入通判者宜比此例如此行之天下郡政其滥鲜矣今一司一务犹或举官一郡之间生灵数万反可轻授于人乎愿相府为天下生灵而行之为国家磐固基本而行之不以聴刍荛为嫌而罢之天下幸甚幸甚仲淹前所谓官有定制不欲动揺惧其招怨谤而速侥幸者两宫圣人临轩命使激扬善恶澄清天下何怨谤之有乎自兹以降非举不授举官之责厥典非轻何侥幸之有乎如所举之人果成异政则宜旌尚举主以劝来者圣朝未行此典葢亦阙矣县令郡长既得其才然后复游散去冗僣以阜时之财者何哉仲淹观天下谷帛厥价翔起议者谓生灵既庶使之然矣仲淹谓生者既庶则作者复众岂既众之为累哉盖古者四民秦汉之下并及缁黄共六民矣今又六民之中浮其业者不可胜纪此天下之大蠧也士有不稽古而禄农有不竭力而饥工多竒噐以败度商多竒货以乱禁兵多冗而不急缁黄荡而不制此则六民之浮不可胜纪而皆衣食于农者也如之何物不贵乎如之何农不困乎仲淹谓谷帛之贵由其播艺不増而资取者众也金银之贵由其制度不严而噐用者众也或谓资四夷之取而使之然则山川之所出与恩信之所给自可较之非仲淹所敢知也今议更张之制繁细非一仲淹敢略而陈之夫释道之书以真常为性以清净为宗神而明之存乎其人智者尚难于言而况于民乎君子弗论者非今理天下之道也其徒繁秽不可不约今后天下童行可于本贯陈牒必诘其乡党苟有罪戾或父母在鲜人共养者勿从其请如已受度而父母在别无子孙勿许方游则民之父母鲜转死于沟壑矣斯亦养惸独助孝悌之风也其京师寺观多招四方之人宜给本贯凭由乃许收録斯亦辨奸细复游散之要也其天下寺观毎建殿塔蠧民之费动逾数万止可完旧勿许创新斯亦与民阜财之端也又古者兵在于民且耕且战秦汉之下官军为常贵武勇之精备征伐之急也今诸军老弱之兵讵堪征伐旋降等级尚费资储然国家至仁防在存活若诏诸军年五十已上有资产愿还乡里者一可聴之稍省军储复从人欲无所归者自依旧典此去冗之一也又诸道廵检所统之卒皆本城役徒殊非武士使之禁暴十不当一而诸州常患兵少日旋招致谷帛之计其耗万亿以仲淹观之自京四向千里之间或多冦盗盖创制廵检路分颇多而卒伍至羸捕掩无效非要害者宜悉罢之所存之处资以禁军训练既精冦盗如取况千里之内抽发非难又使少歴星霜不至骄惰彼无用之卒可减万数庶使诸郡节于招致此去冗之次也又京畿三辅五百里内民田多隙农功未广既已开导沟洫复须举择令长使询访父老研求利病数年之间力致富庶下被什一之税继以百万之籴则江淮餽运庶几减半挽舟之卒从而省焉此亦去冗之大也至于工之竒噐败先王之度商之竒货乱国家之禁中外因之侈僣上下得以骄华宜乎大变浇漓申严制度使珠玉寡用谷帛为寳此又去僣丰财之本也今盛明之代何事而不可行乎曩者国家禁泥金之饰久未能絶一旦使命妇不服工又不作于今天下无敢衣者使其余奢僣皆如泥金之法亦何患不禁乎又播蓻之家古皆督责今国家有劝农之名无劝农之实毎于春首则移文于郡郡移文于县县移文于乡乡矫报于县县矫报于郡郡矫报于使利害不察上下相防岂朝廷之意乎若县令郡长一变其人乃可诏书丁宁复游散之流抑工商之侈去士卒之冗劝稼穑之勤以周礼司徒之法约而行之使播者蓻者以时以度勤者惰者有劝有戒然后致天下富之寿之彼不我富不我寿者岂能革之哉此则厚民力固邦本之道也观夫国风之七月小雅之甫田皆以农夫之庆为王化之基岂圣人不思而述者乎故周汉李唐虽有祸乱而能中兴者人未厌德作乱者不能革天下之心是邦本之固也六朝五代之乱鲜克中兴者人厌其德吊民者有以革天下之心是邦本之不固也然则厚民力固邦本非举县令择郡长则莫之行焉或谓举择令长久则乏人亦何道以嗣之仲淹谓用而不择贤孰进焉择而不教贤孰继焉宜乎慎选举之方则政无虚授敦教育之道则代不乏人今士林之间患不稽古委先王之典宗叔世之文词多纎秽士惟偷浅言不及道心无存诚暨于入官鲜于致化有出类者岂易得哉中人之流浮沉必矣至于明经之士全暗指归讲议未尝闻威仪未尝学官于民上贻笑不暇责其能政百有一焉诗谓长育人材亦何道也古者庠序列于郡国王风云迈师道不振斯文销散由圣朝之弗救乎当太平之朝不能教育俟何时而教育哉乃于选用之际患其才难亦由不务耕而求获矣今春诏下礼闱凡修词之人许存策论明经之士特与旌别天下之望翕然称是其问所存策论不闻其谁激劝未明人将安信倘使呈试之日先策论以观其大要次诗赋以观其全才以大要定其去留以全才升其等级有讲贯者别加考试人必彊学副其精举复当深念治本渐隆古道先于都督之郡复其学校之制约周官之法兴阙里之俗设文学掾以专其事敦之以诗书礼乐辨之以文行忠信必有良噐蔚为邦材况州县之用乎天庠序之兴由三代之盛王也岂小道哉孟子谓得天下英材而教育之一乐也岂偶然哉行之数年士风丕变斯择材之本致理之基也又李唐之盛常设制科所得大才将相非一使天下竒士学经纶之盛业为邦家之大噐亦策之上也先朝偶属多务暂停此科今可毎因贡举之时申其坠典必有国士继于唐人岂非邦家之盛选欤勿谓未必得人遂废其道此皆慎选举敦教育之道亦何患乏人哉倘国家行此数事若今刑政之用心无不成焉前代乱离鲸吞虎噬无卜世卜年之意故斯道久缺反为不急之务既在承平之朝当为长久之道岂如西晋之祸而有何公之叹者乎愿朝廷念祖宗之艰难相府建风化之基本一之日图之二之日行之不以聴刍荛为嫌而罢之则天下幸甚幸甚至于岩穴草泽之士或节义敦笃或文学髙古宜从聘召之礼以厚浇竞之风国家近年羔雁弗降或有考槃之举不逾助教之命孝亷之士适以为辱何敦劝之有乎又流外之官澄清未至沿之则百姓受弊革之则诸司乏人将使羣谤不兴众心知劝不若敦仍旧之制加奬善之方自簿尉两任有举奏者许入録事参军録事参军有举奏者许入职事官或换三班使臣既有进身之阶岂无畏法之志设使流内之人无迁进之望而能尽公者必亦鲜矣今后百司新入之人或采其艺能或出于仕族行藏必审考试必精避役之人无图之类严革其弊髙为之防既激其流复澄其源亦何患流外之冗乎仲淹又谓育将材实边郡使人无觊觎者何哉盖闻古之善御敌者将不乏人则师战而不衂边不乏廪则城围而不下敌疑且畏罔敢深入此刘汉之所以长也不善御敌者将在贵臣边须逺馈故战之则衂围之则下敌无疑畏乗虚深入此石晋之所以亡也今兵久不用未必为福在开元之盛有潼关之败可鉴矣何哉昔之战者耄然已老今之壮者嚣而未战闻名之将往往衰落岂无晩辈未闻边功此必庙堂之所思也仍闻沿边诸将不谋方畧不练士卒结援弭谤固禄求宠一旦急用万无成功加以边民未丰边廪未实罢武之际兵足食寡如屯大军必烦逺馈则中原益困四夷益骄深入之虞未可量也于时庙堂之上虽有皋陶之谋伯益之賛不亦难乎夫天下祸福如人家道成于覆篑败于疾雷圣朝岂恃其太平而轻其后计王衍之鉴岂曰不明清谈之间坐受其弊盖备之弗预知之弗为许下之兵日血十万岂不痛心哉今西北和好诚为令图安必虑危备则无患昔成周之盛王道如砥及观周礼则大司马阵战之法粲然具存乃知礼乐之朝未尝废武今孙呉之书禁而废学苟有英杰受亦何疑且秦之焚书也将以愚其生人长保天下及其败也陈胜呉广岂读书之人哉况前代名将皆洞逹天人嗣续忠孝将门出将史有言焉今将家子弟蔑闻韬钤无所用心骄奢而已文有武备此能备乎今可于忠孝之门捜智勇之噐堪将材者宻授兵畧歴试边任使其识山川之向背歴星霜之艰难一朝用之不甚颠沛十得三四不云盛乎至于四海九州必有壮士宜设武举以收其遗唐郭子仪武举所得者也斯可遗乎又臣僚之中素有才识可赐孙呉之书使知文武之方异日安边多可指任此皆育将才之道也又沿边知同精加举择特授诏命专谋耕桑三五年间丰其军廪此则实边郡之道也将材既育边郡既实师战而不衂城围而不下敌疑且畏敢深入乎纵有骚动朝廷可髙枕矣前代御敌其策非一唐陆贽议縁边备守之术请置本土之兵勤营田之利与今事宜相近可约而行也本土之兵者若今之北边有云翼招收之军更可増致作为竒兵至于营田之利宜常兴作而加焉愿相府为国家安危思之五代之乱非逺也为河朔生灵思之景德之前未久也今相府劳一夕之思絶百代之耻无使中原见新羁之马赤子入无知之俗则天下幸甚幸甚圣人曰微管仲吾其被发左袵又曰民到于今受其赐管仲伯臣也而能安边境保华夏功髙当时赐及来代况朝廷之盛德乎仲淹又谓朝廷无过生灵无怨以絶乱之阶者何哉盖天下奸雄无代无之或穷为夜舞或起为大盗伺朝廷之过执以为辞幸生灵之怨吊而称义不然亦何名而动哉今明盛之朝岂有大过亦宜辨于毫末杜其坚氷或戚近挠权或土木耗国或禄赏未均或纲纪未修或任使未平斯亦过之渐也仲淹敢小举其失以言之国家戚近之人不可不约除拜之际宜量其才非曰惜恩惧乎致冦若力小任重则挠权乱法増朝廷之过启奸雄之志易曰小人而乗君子之噐盗思夺之矣所谓盗者其奸雄之谓乎今道路传闻或缁黄之流或术艺之辈结托戚近邀求进贡或受恩赐或与官爵此挠权之渐矣可不畏乎夫赏罚者天下之衡鉴也衡鉴一私则天下之轻重妍丑从而乱焉此先王之所慎也又土木之兴久为大蠧或谓土木之费出于内帑无伤财害民之弊故为之而弗戒也仲淹谓内帑之物出于生灵太祖皇帝以来深思逺虑聚之积之为军国急难之备非謟神佞佛之资也国家祈天永命之道岂在兹乎如洞真寿宁之宫以延燎之灾一夕逮尽岂非天意警在帝心示土木之所崇非神灵之所据也安可取民人膏血之利辍军国急难之备奉有为之惑冀无状之福岂不误哉一旦有仓卒之忧须给赏之资虽欲重困生灵暴加率敛其可及乎此耗国之大也可不戒哉倘谓内藏丰盈用不可竭则日者黄河之役使数十州之人极力负资奔走道路岂惜府库之余而不用之耶故土木之妖宜其悉罢岂相府之不言乎两宫之不聴乎又文武百官之禄取兵荒五代之制或职轻禄重或职重禄轻重轻之间奔竞者至大亨之世犹患不均岂圣朝之意乎所宜损之益之以建其极又今三司之官差除颇异禄赐弗轻何知弊而不言多养望以自进天下金谷浃于羣胥掊克无厌取怨四海使先帝寛财之命弗逮于民和气屡伤丰年寡遇曽不谓之过乎盖由三司之官不制考限不责课最朝受此职夕求他官直云假涂相与匿祸天下受职此之由岂圣朝之意乎宜其别制攷课重议赏罚激朝端之俊杰救天下之疲瘵其庶几乎又古之勲臣赏延于世今则毎举大庆必行此典自両省以上奏荐子弟并为京官比于庶僚亦既优矣而特毎歳圣节各序子孙谓之赏延黩乱已甚先王名噐私假于人曽不谓之过乎非君危臣僣之朝何其姑息之如是耶遂使廕序之人塞于仕路曽未稽古使以司民国家患之屡有厘革然但革其下而不革其上节于彼而不节于此天下岂以为然哉我相府岂惜一孺之恩不为百辟之表乎又逺恶之官多在寒族权贵之子鲜离上国周旋百司之务懵昩四方之事况百司者朝廷之纲纪风教之户牖咸在童孺曽无激扬使寺省之规剥床至足公卿之嗣懐安败名未尝试难何以致逺非独招缙绅之议实亦玷钧衡之公此则禄赏未均任使未平纲纪未修之类也斯弊已久何可极乎惟我相府能革其弊能变其极而天下化成不为难矣晋赵王伦石勒之徒心窥天子口责丞相岂非奸雄之人伺朝廷之过乎又今久安之民不经涂炭劳则易怨扰则易惊猛将谋臣威信未着况边民尚困边廪尚乏苟有骚动馈运所艰武备未坚敌志可骋既挠之以征战或加之以饥馑生灵穷匮奸雄奋迅鼓舞羣小血视千里此五代之鉴昭昭焉非止方册之有云抑亦耳目之可接也我太祖皇帝亦尝有事四方劳于馈运而生灵不敢怨奸雄不敢动者何哉一则余民久在涂炭乍覩明盛如子得母纵有劳役未甚曩昔此生灵所以不敢怨也又当乗天开之运震神武之威征伐四方动如山压况躬擐甲冑备尝艰难猛将如云谋臣如雨此奸雄所以不敢动也所谓彼一时此一时尔今朝廷岂谓当时之易而不虑今日之难乎又谓保直臣斥佞人以致君于有道者何哉有若人未之病则苦口之药鲜进焉国未之危则逆耳之言鲜用焉故佞人易进直言易退其致君于有道也难哉及其既病也药必错杂而进故鲜效焉及其既危也言必错杂而用故鲜功焉盖佞人在矣直人逺矣其悔之也难哉今朝廷久安苦言而不用者势使之然矣天深戒而不变者祸可畏矣伏闻京师去歳大水今歳大疫四方闻之莫不大忧此天之有以戒也岂徒然乎而京师之灾甚于四方何哉盖京师者政教之所出君相之所居也祸未盈而天未絶故鉴戒形焉不独恐惧其心必使修省其政国家之德尚可隆天下之道尚可行也倘弗惧于心弗修于政渐盈于祸渐絶于天则国家四海将何如哉或谓国家之灾由厯数之定非政教之出若如所论则夏商九畴之书果妖言耶岂欲弃而焚之乎苟天下有善则归诸己天下有祸则归诸天岂圣贤之用心哉愿黜术士之言奉先王之训必不谬矣必无过矣至于保直臣斥佞人则两宫二省之心如日星焉孰可蔽其明乎纵有行伪而坚言伪而辨试于行事人焉廋哉往日不极言而今极言者学陋之人思虑未精又亲安之时上惧失禄不幸亲今亡矣朝廷或怒之自顶至踵惟忠也又何忧乎倘相府思变其道与国家作长久之计固其基本一旦王道复行使天下为富为寿数百年则福在国家功在相府得与天下生灵长见太平幸甚幸甚窃以五代以来诸侯暴酷视民如芥生杀由之皇朝龙兴典章一寛真宗皇帝至仁如天尽心于此内则举执法之吏外则创按刑之司徒流之间无敢差者若今于教化之道复如刑名之用心亦何患不至乎今缙绅之间多议按刑之司无益于外亦思之未深耳如得其人纠察四方絶斯民之寃恊先帝之志岂无益乎得人而已不可谓川之久平可壊其防也今王刑既清王道可行此天下士人为相府惜其时也或曰天下之事犹指诸掌岂相府弗克行乎亦在两宫之意尔谓夫人主在上或喜怒生杀或好恶邪正则谏诤之际为臣不易也若乃修四方之政教正百司之纲纪澄清风俗相府之职也岂必两宫之意乎倘相府疑仲淹之言谓欲求圣贤之知为身名之计岂不能终丧之后为歌为颂润色盛德以顺美于时亦何必居丧上书逾越典礼进逆耳之说求终身之弃而自置于贫贱之地乎盖所谓不敢以一心之戚而忘天下之忧是不为身名之计明矣观前代国家当其安也士人上言论兴亡之道非圣王贤相则百不一采及其往也则后之史臣收于简策为来代之鉴今日之言愿相府采其一二为国家天下之益不愿后之史臣收于简策为来代之鉴狂斐之人诛赦惟命以庙堂深严恐不得上乃敢相门之下各致此书庶有一逹于聪明干犯台严下情无任惶恐激切之至不次仲淹死罪惶恐再拜
　　上晏侍郎书
　　天圣八年月日具衔范仲淹谨斋沐再拜上书于资政侍郎閤下仲淹近者伏防召问曽上封章言朝廷礼仪事果有之乎仲淹尝辱不次之举矧公家之事何敢欺黙因避席而对曰有之遽奉严教云尔岂忧国之人哉众或议尔以非忠非直但好竒邀名而已苟率易不已无乃为举者之累乎仲淹方一二奉对公曰勿为彊辞仲淹不敢犯大人之威再拜而退退而思之则自疑而惊曰当公之知惟惧忠不如金石之坚直不如药石之良才不为天下之竒名不及泰山之髙未足副大贤人之清举今乃一变为尤能不自疑而惊乎且当公之知为公之悔倘黙黙不辨则恐搢绅先生诮公之失举也如此仲淹何面目于门墙哉请露肝膂之万一皆质于前志非敢左右其説惟公之采择庶几仲淹进不为贤人之疑退不为贤人之累死生幸甚死生幸甚仲淹天不赋智昩于几微而但信圣人之书师古人之行上诚于君下诚于民深切自谓有忧天下之心由是时政得失或尝言之岂所谓不知量也盖闻昔者圣人求天下之言以共理天下于是命百官箴阙百工献艺则大臣小臣无非谏也建善旌立谏鼓谘刍荛采謡咏斯则何逺何近咸可言也此诚歴代令王惧上有所未闻下有所未逹特崇此道以致天下之言俾九重之深无所蔽也亦必忧国大臣惧义有所未从谏有所未上复广此道以致天下之情冀万乗之心有以动也仲淹又闻事君有犯无隐有谏无讪杀其身有益于君则为之卫顗曰非破家为国杀身成君者谁能犯顔色触忌讳建一言哉亦忠臣之分也而曰不在其位不谋其政者谓各司其局不相侵官如当二千石之位则不责尚书之政当尚书之位则不责三公之政非言畧之谓矣又曰天下有道庶人不议盖言有道之朝教化纯被则庶人无所议为仲淹登进士第由幕府歴宰寺为九卿之属似非庶人敢不议乎如云逺不当谏则伯夷叩马谏武王岂近臣哉太公谓之义士夫子称其贤人曽不以逺而为过也至于颍考叔曹刿杜篑髙鲁仲连梅福之徒皆逺而谋国者也前史嘉之况国家以公之清举置仲淹于近閤同文馆之列唐文皇于此延天下之才使多识前言往行以谘政教之得失备廊庙之选用如朝廷延才之意不减于前则仲淹事君于此非逺也又闻言未及而言谓之躁今国家诏百官转对使明言圣躬之过失宰司之阙遗其不预转对者俾实封章奏以闻则仲淹非言未及而言也若以仲淹好竒为过则伊尹负鼎太公直钓仲尼诛侏儒以尊鲁夷吾就缧絏而霸齐蔺相如夺璧于强邻诸葛亮邀主于敝庐陈汤矫制而大破单于祖逖誓江而克清中原房乔杕策于军门姚崇臂鹰于渭上此前代圣贤非不竒也仲淹患好之未至尔若以仲淹邀名为过则圣人崇名教而天下始劝庄叟云为善无近名乃道家自全之说岂治天下者之意乎名教不崇则为人君者谓尧舜不足慕桀纣不足畏为人臣者谓八元不足尚四凶不足耻天下岂复有善人乎人不爱名则圣人之权去矣经曰立身扬名又曰善不积不足以成名又曰耻没世而名不称焉又曰荣名以为寳是则教化之道无先于名三古圣贤何尝不着于名乎仲淹患邀之未至尔仲淹又闻天生蒸民自食其力惟士以有德可以安君可以庇民于是圣人率民以养士易曰不家食吉如其无德何食之有仲淹官小禄微然歳受俸禄仅三十万窃以中田一畆取粟不过一斛中稔之秋一斛所售不过三百金则千畆之获可给三十万以丰歉相半则仲淹歳食二千畆之入矣其千畆中播之耨之获之敛之其用天之时地之利民之力多矣倘仲淹无功而食则为天之螟为民之螣使鬼神有知则为身之殃为子孙之患仲淹今职在校雠务甚清素前编后简海聚云积其间荒唐诡妄之书十有七八朱紫未辨膏肓奈何仲淹栖迟于斯絶无补益上莫救斯文之弊下无庇斯人之德诚无事而食矣所可荐于君者惟忠言耳况我国家以六合之广四叶之盛抚既济之防防未然之几兢兢持盈旰昃不暇谓今天下民庶而未富士薄而未教礼有所未格乐有所未谐多士之源有所未澄百司之纲有所未振兵轻而有所未练边虚而有所未计赏罚或有所未一恩信或有所未充乃诏百官转对其未预者并许封章此吾君尽心以虚受天下之言也亦天下君子尽心以助成王道之日也然献言之初上或有所赏于是浮浅侥觊之辈争为烦言或采其细而伤其大或夸其利而隐其害下冒上之宠而矫其辞上疑下之躁而轻其说此政教之大害也仲淹逺观五帝三王爵以尚德禄以报功未有赏其空言者至于舜俞禹拜惟重其言而行之逮夫春秋之时则有举贤之赏唐文皇赏孙伏伽之谏以天下始定而权以进之未始久行焉今朝廷必欲求有道之言在其择而必行不在其诱于必赏言而无赏则真有忧天下之心者不废其进焉然后下不冒上之宠而直其辞上不疑下之躁而重其説此政教之大利也仲淹亦尝闻长者之余论郁于胸中而莫敢罄发者耻与浮浅侥觊之徒受上之疑于国门矣仲淹昨辄言国家冬至上寿之礼者斯言有罪必不疑其侥觊矣是故轻一死以重万代之法请皇帝率亲王皇族于内中上皇太后圣寿请诏宰官率百僚于前殿上两宫圣寿实无减皇太后尊崇之盛又足存皇帝贵髙之体盖一人与亲王皇族上寿于内则母子之义亲君臣之礼异与百僚上寿于外则是行君臣之仪非敦母子之义在今两宫慈圣仁孝之德而行此典则未见其损奈何后代必有旧族强炽窃此为法以仰制人主者矣圣朝既不能正之使后代忠臣何所执议先王制礼之心非万世利则不行焉或谓五帝不相沿乐三王不相袭礼此何泥于古乎仲淹谓礼乐等数沿革可移帝王名器乾坤定矣岂沿革之可言哉若谓仲淹不知圣人之权则孔子何以谓晋文公谲而不正以臣召君不可以训书曰天王狩于河阳是讳其权而正其礼也岂昩于权哉小臣昩死力言大臣未能力救苟诚为今日之事未量后代之患岂小臣之狂言大臣之未思也仲淹天拙之效不以富贵屈其身不以贫贱移其心倘进用于时必有甚于今者庶几报公之清举如求少言少过自全之士则滔滔乎天下皆是何必仲淹之举也夫天下之士有二党焉其一曰我发必危言立必危行王道正直何用曲为其一曰我逊言易入逊行易合人生安乐何用忧为斯二党者常交战于天下天下理乱在二党胜负之间尔倘危言危行获罪于时其徒皆结舌而去则人主蔽其聪大臣丧其助而逊言逊行之党不战而胜将寖盛于中外岂国家之福大臣之心乎人皆谓危言危行非逺害全身之谋此未思之甚矣使搢绅之人皆危其言行则致君于无过致民于无怨政教不坠祸患不起太平之下浩然无忧此逺害全身之大也使搢绅之人皆逊其言行则致君于过致民于怨政教日坠祸患日起大乱之下忷然何逃当此之时纵能逊言逊行岂逺害全身之得乎凡今之人生于太平非极深研几岂斯言之信哉昔魏晋之乱哲人罹忧至有管宁之徒涉海而遁仲淹今进危言于君亲蹈危机于朝廷不犹愈于涉海之险而遁于异域者乎倘以仲淹逺而尽心不谓之忠言而无隐不谓之直则而今而后未知所守矣惟公察仲淹之词求仲淹之志谓尚可教则愿不悔前日之举而加平生之知使仲淹罄诚于当时垂光于将来报德之心宜无穷已倘察仲淹之志如不可数则愿昌言于朝以絶其进前奏既已免咎此书尚可议责使黜之辱之不为贤人之累则仲淹退藏其身省求其过不敢以一朝之责而忘平生之知报德之心亦无穷已恭惟资政侍郎羽翼旧贤股肱近辅赫赫之猷天下所望愿论道之余一赐鉴虑与其进则天下如仲淹之徒皆不召而进矣与其退则天下如仲淹之徒皆不斥而自退矣决天下进退者其在公一言乎干犯台严不任战惧之至不宣仲淹再拜
　　上时相议制举书
　　天圣八年五月日具位仲淹再拜上书于昭文相公閤下仲淹昨者伏防圣恩优赐差任盖钧造之际靡不获所退省疎拙且惊且惧况唐虞旧域风俗淳俭狱无积讼亭鲜过客栖迟偃仰何以报国然尝试思之似有所补敢不冒黩而言之夫善国者莫先育材育材之方莫先劝学劝学之要莫尚宗经宗经则道大道大则才大才大则功大盖圣人法度之言存乎书安危之几存乎易得失之鉴存乎诗是非之辨存乎春秋天下之制存乎礼万物之情存乎乐故俊哲之人入乎六经则能服法度之言察安危之几陈得失之鉴析是非之辨明天下之制尽万物之情使斯人之徒辅成王道复何求哉至于叩诸子猎羣史所以观异同质成败非求道于斯也有能理其书而不深其防者虽朴愚之心未可与适道然必顾瞻礼义执守规矩不犹愈于学非而博者乎今文庠不振师道久缺为学者不根乎经籍从政者罕议乎教化故文章柔靡风俗巧伪选用之际常患才难仲淹闻前代盛衰与文消息观虞夏之纯则可见王道之正观南朝之丽则知国风之衰惟圣人质文相救变而无穷前代之季不能自救则有来者起而救之是故文章以薄则为君子之忧风俗其壊则为来者之资今朝廷思救其弊兴复制科不独振举滞淹询访得失有以劝天下之学育天下之才是将复小为大抑薄归厚之时也斯文丕变在此一举然恐朝廷命试之际谓所举之士皆能熟经籍之六义知王伯之要畧则反屏而弗问或将访以不急之务杂以非圣之书辨二十八将之功勲陈七十二贤之德行如此之类何所补益盖欲伺其所未至误其所常习不以教育为意而以去留为功若如所量恐非朝廷劝学育才之道也何哉国家劝学育才必求为我噐用辅我风教设使皆明经之士并练王伯之术问一得十亦朝廷教育之本意也况文有精粗理有优劣明试之下得失尚多何患去留之难乎今或伺其所未至误其所常习则天下贤俊莫知所守将博习非圣旁攻异端圣人之门无复启发逮于后举差之益逺如此则制科之设足以误多士之心不足以救斯文之弊恭惟前圣之文之道昭昭乎为神器于天下得之者昌失之者亡后世圣人开学校设科等率贤俊以趋之各使尽其心就其器将以共理于天下故书曰咸有一德斯之谓矣愿相府为此一举倘昌言于两制如能命试之际先之以六经次之以正史该之以方畧济之以时务使天下贤俊翕然修经济之业以教化为心趋圣人之门成王佐之器十数年间异人士必穆穆于王庭矣何患俊乂不充风化不兴乎救文之弊自相公之任也当有吉甫辈颂吾君之德吾相之功登于金石永于天地者矣四海幸甚千载幸甚干犯台严无任僣越战汗之至仲淹再拜
　　南京书院题名记
　　皇宋辟天下建太平功掲日月泽注河汉金革尘积诵风布乃有睢阳先生赠礼部侍郎戚公同文以贲于丘园教育为乐门弟子由文行而进者自故兵部侍郎许公骧而下凡若干人先生之嗣故都官郎中维枢宻直学士纶并纯文浩学世济其美清德素行贵而能贫祥符中乡人曹氏请以金三百万建学于先生之庐学士之子殿中丞舜賔时在私庭俾干其裕故太原奉常博士渎时与贤良始掌其教故清河职方员外郎吉甫时以管记以领其纲学士画一而上真宗皇帝为之嘉叹而可其奏今端明殿学士盛公侍郎度文其记前参预政事陈公侍郎尧佐题其额由是风乎四方士也如狂望兮梁园归欤鲁堂章甫如星缝掖如云讲议乎经咏思乎文经以明道若太阳之御六合焉文以通理若四时之妙万物焉诚以日至义以日精聚学为海则九河我吞百谷我尊淬词为锋则浮云我决良玉我切然则文学之器天成不一或醇醇而古或郁郁于时或峻于层云或深于重渊至于通易之神明得诗之风化洞春秋褒贬之法逹礼乐制作之情善言二帝三王之书博涉九流百家之説者盖互有人焉若夫廊庙其器有忧天下之心进可为卿大夫者天人其学能乐古人之道退可为乡先生者亦不无矣观夫二十年间相继登科而魁甲英雄仪羽台閤盖翩翩焉未见其止宜观名列以劝方来登斯缀者不负国家之乐育不孤师门之礼教不忘朋簮之善导孜孜仁义惟日不足庶几乎刋金石而无愧也抑又使天下庠序规此而兴济济羣髦咸底于道则皇家三五之风步武可到戚门之光亦无穷已他日门人中絶德至行髙尚不仕如睢阳先生者当又附此焉
　　严先生祠堂记
　　先生汉光武之故人也相尚以道及帝握赤符乗六龙得圣人之时臣妾亿兆天下孰加焉惟先生以节髙之既而动星象归江湖得圣人之清泥涂轩冕天下孰加焉惟光武以礼下之在蛊之上九众方有为而独不事王侯髙尚其事先生以之在屯之初九阳德方亨而能以贵下贱大得民也光武以之盖先生之心出乎日月之上光武之量包乎天地之外微先生不能成光武之大微光武岂能遂先生之髙哉而使贪夫廉懦夫立是大有功于名教也仲淹来守是邦始搆堂而奠焉廼复其为后者四家以奉祠事又从而歌曰云山苍苍江水泱泱先生之风山髙水长
　　朱从道名述
　　天圣纪号之六载枢宻留守侍郎齐郡公以东朝旧德右弼上贤将启秉钧之猷尚图分政之任善下成乎江海养浩充乎天地诚明之际无隐不及居一日曰祖宗之都仪刑万邦道德之所兴礼乐之所出风化不作四方何仰哉乃首访胶庠躬省诵敦六籍以恢本发四科以彰善于是人乐名教复邹鲁之盛士为声诗登周召之美既而丘园初秀阀阅令嗣拳拳允集济济如归沛国朱生世严冠冕幼苦霜露悯先构之将坠忽中陵之见育公特命就学果知向方豹以革而有文鸿亦渐而无咎公又嘉其迁善以从道而名焉仍命字之云在复之六四曰中行独复以从道也言能体中而行特从于道以斯而复君子之象请字曰复之庶左右于名矣然则道者何率性之谓也从者何由道之谓也臣则由乎忠子则由乎孝行已由乎礼制事由乎义保民由乎信待物由乎仁此道之端也子将从之乎然后可以言国可以言家可以言民可以言物岂不大哉若乃诚而明之中而和之揖让乎圣贤蟠极乎天地此道之致也必大成于心而后可言焉朱生其拜公之命勉之哉抑文与学者道之器也以君子乗之则积而不败不以君子乗之则满而致覆朱生其拜公之命慎之哉嘻子未预于教也弗学而志穷如玉之未攻如泉之在防汨焉而弗见其寳昩焉而莫朝于宗子既预于教也克学而神悟如金之在铸如骥之方御跃焉可成乎美器腾焉可致乎夷路者也仲淹观士人中有青衿诗书素发畆名不登搢绅之议目弗接轩冕之姿彼何不遇之甚哉朱生进德有渐属文未几始登庠序之列廼被岩廊之知此何遇之甚哉繄尔门之济美欤抑我公之善教欤论者曰公之防也岂徒正尔之名盖将成尔之德激清学校腾休都邑俾夫多士耸善庶邦成流格美俗于诗书被颂声于金石致我宋之文炳焉复三代之英抑公之盛德乎朱生振迹于盛德之下发名于善教之始何必申繻之剧论岂异夫子之荣褒者哉当夙夜懐之不坠我公之令训也其庶几乎



　　宋文选巻六
　　钦定四库全书
　　宋文选巻七
　　王禹偁文
　　投宋拾遗书
　　十一月二十日乡贡进士王某谨斋庄沐浴裁书百拜于拾遗执事某尝谓书契以来以文垂教者首曰孔孟之道始否而终泰则孟不足侔于孔也何者夫子连聘七十国而无尺土之位则否于始也明矣洎祖述尧舜宪章文武张三纲之目提五常之领制礼以检人迹作乐以和人心恢刑政以救人失崇祭祀以介人福使后之为君者为臣者为父者为子者不可斯须而离也则泰于终也又明矣孟子生不享其位死不行其教所著书亦在世之空文尔孰学而行之乎唯皮子请以孟氏为学科属唐祚将终弃而不用可痛惜哉孟轲氏没扬雄氏作时哀平失道贤莽用权子云以穷愁著书始务脱祸故作太凖周易法言凖论语微机深防世人鲜知能师而受者止一侯芭而已方之孟氏季孟间也扬雄氏丧文中子生知隋运将终圣道来跻退居河汾间修先王之业九年而成王氏六经门弟子有若钜鹿魏徴河南房元龄京兆杜如晦咸北面师之隋文中子迹逝矣门弟子归于唐尽出先师之道以弼于文皇故能立贞观之业垂三百年传十八叶夫岂非王氏教之效欤谓隋之夫子焉虽劣于仲尼而复优于孟扬又明矣文中子灭昌黎文公出师戴圣人之道述作圣人之言从而学者有若赵郡李翱江夏黄颇安定皇甫湜固其徒也然位不足以行其道时不足以振其教故不能复贞观之风矣独以词防幽逺规正人伦亦曰唐之夫子焉下韩氏二百年世非无其文章罕能聚徒众于门张圣贤之道矣其或者复授于明公乎明公履孔孟扬雄之业振仲淹退之之辞矧天与其时身得厥位则追还唐风不为难焉然登明公之门师明公之道者甚禾众止闻胡田二君矣岂明公道髙徳深之所隔也而诲人诱善之未至耶某又闻不伤胎卵之命则麟鳯见矣不骨死马之骨则千里之驹来矣明公方欲张姬孔之道聚游夏之风盍以某为首则贤于某者不逺千里而至矣贤既至则明公之道得不光明乎道之光明也则明公得不为宋之夫子乎得不为文之大柄乎顷者明公之典宋鲁也某尝策杖辞亲掲厉行潦编文著书求明公之顾一接威重属明公有泰山之祷某以晨羞阙贡旅火是逼不果志业彷徨而归居鲁西二年间贫病相绊乞衣假食以给切累勉强为文皆有悲愁寒冻之意不知他人之见者悯乎咎乎周乎舍乎但以砚席旧交变化殆尽故里眦睚以为不才今年春始敢囊琴笈文来诣辇毂登明公之门以求誉师明公之道以进身未知明公按剑而拒之解榻而延之向所谓以某为首则贤于某者不逺千里而来矣其在今日哉且某辍防甘之具为桂玉之费久留阙下则身与亲冻馁俱至矣进之退之俟明公命
　　答黄宗旦书
　　某白秀才黄生足下淳化初某自西掖贬官商洛生走仆赍书且引孙何丁谓之事求知于我后一年某徴拜右正言直昭文馆改礼部员外郎知制诰召入翰林充学士留阙下者二年生未尝及吾门洎某黜守滁上生复辱书惠文以寻前好是生不以位之髙下专以道求于我也甚善甚善观生之文词理雅正读之忘倦若与胡舍人论春秋书述数千年事迹议数十家得失剖析明白若抵诸掌虽古作者无以过此又顔子好学论援经而证事义尽而语简使薛邕而自为之未必至是生道日益而文日新也某前书所谓生之文二子之文也天下人将知之不诬矣然而谋道者贵乎有益求知者贵乎尽心生之于我也厚矣我之于生也其有隐乎何者某读生正汉臣策对一章文义诚为髙古其间责晁错不言王道谓汉文几于王矣以史传较之责错太重褒文稍过耳语曰拟人必于其伦又曰人之有过各于其党观过斯知仁矣说者曰小人不能行君子之行非小人之过也夫行王道者禹汤文武周公而已汉文何主哉言王道者孔子孟轲荀卿扬雄而已晁错何人也故子长称错学申商刑名峭直刻深者也是以错之对策不根古道直指时事而亦有讥焉其对国之大体引五帝者盖言汉文不能行帝道也对人情之终始引三王者盖言汉文不能行王道也对直言极谏引五霸者盖言汉文止正师纳谏如五霸焉志在削诸侯尊天子亦伯臣之杰者也又其杀身奉国有足多者于王道则逺矣故曰责错太重者为是也夫西汉诸帝孝文最贤节俭爱人诚得之矣几乎王道则恐未能孟子称仁政必自经界始而汉废古井田用秦阡陌是本已去矣禹防涂山玉帛万国一防风后至而杀之不赦周公于三叔亲可知也流言一作伐而灭之呉王称疾不朝文帝赐之几杖养成大恶流患子孙行王道者果若是乎至嬖邓通为贤臣放贾生为王傅惑辛垣平之妖而黩祀五帝忿冯唐之谏而曰独亡间处耶失德盈编不可悉数故曰褒文稍过者是也虽然生以大儒之行专取王道亦无累于文也某以朋友切磋之道待生而有是说也生以为何如某顿首
　　答张扶书
　　秀才张生足下仆之登第也与子之兄为同恩生故仆兄事子之兄父事子之父子之于仆亦弟也子又以携文致书问道于我他人宜有答也况子之于我哉然仆顷尝为长洲令因病起抄书得目疾不喜视书书不读久矣虽强之少顷必息其目不数日不能竟一巻用是见仆道益荒而文益衰也又四年之中再为谪吏顿挫摧辱殆无生意以私家衣食之累未即引去黾勉于簿书间以度朝夕尚有意讲道而评文乎为子力读十数章茫然难得其句昧然难见其义可谓好大而不同俗矣夫文傅道而明心也古圣人不得已而为之也且人能一乎心至乎道修身则无咎事君则有立及其无位也惧乎心之所有不得明乎外道之所畜不得传乎后于是乎有言焉又惧乎言之易泯也于是乎有文焉信哉不得已而为之也既不得已而为之又欲乎句之难道耶又欲乎义之难晓耶必不然矣请以六经明之诗三百篇皆俪其句谐其音可以播筦荐宗庙子之所熟也书者上古之书二帝三王之世之文也言古文者无出于此则曰惠廸吉从逆凶又曰德日新万邦惟懐志自满九族乃离在礼儒行者夫子之文也则曰衣冠中动作慎大让如慢小让如伪云云者在乐则曰鼓无当于五声五声不得不和水无当于五色五色不得不彰在春秋则全以属辞比事为教不可备引焉在易则曰乾道成男坤道成女日月运行一寒一暑夫岂句之难道耶夫岂义之难晓耶今为文而舍六经又何法焉若第取其书之所谓吊由灵易之所谓朋盍簮者模其语而谓之古亦文之弊也近世为古文之主者韩吏部而已吾观吏部之文未始句之难道也未始义之难晓也其间称樊宗师之文必出于己不袭蹈前人一言一句又称薛逢为文以不同俗为主樊薛之文不行于世吏部之文与六籍共尽此盖吏部诲人不倦进二子以劝学者故吏部曰吾不师今不师古不师难不师易不师多不师少惟师是尔今子年少志专雅识古道又其文不背经防甚可嘉也姑能逺师六经近师吏部使句之易道义之易晓又辅之以学助之以气吾将见子以文显于时也某顿首
　　再答张扶书
　　秀才张生足下仆之前书欲生之文句易道义易晓遂引六经韩文以为证生继为书启谓扬雄以文比天地而下云云者甚乎哉子之笃于道而好于古者也仆为子条辨之庶知仆之用也子之所谓扬雄以文比天地不当使人易度易测者仆以为雄自大之词也非格言也不可取而为法矣夫天地易简者也测天者知刚健不息而行四时测地者知含光大而生万物天地毕矣何难测度哉若较其寻尺广袤而后谓之尽则天地一器也安得言其广大乎且雄之太凖易也易之道圣人演之贤人注之列于六经悬为学科其义甚明而可晓也雄之太既不用于当时又不行于后代谓雄死已来世无文王周孔则信然矣谓雄之文过于伏羲吾不信也仆谓雄之太乃空文尔今子欲举进士而以文比太仆未之闻也子又谓六经之文语艰而义奥者十二三易道而易晓者十七八其艰奥者非故为之语当然矣今子之文则不然凡三十篇语皆迂而艰也义皆昧而奥也岂子之文也过于六籍耶若犹未也子其择焉子谓韩吏部曰仆之为文意中以为好者人必以为恶焉或时应事作俗下笔令人惭及示人人即以为好者此盖唐初之文有六朝淫风有四子艳格至贞元元和间吏部首唱古道人未之从故吏部意中自是而人能是之者百不一二下笔自惭而人是之者十有八故吏部有是叹也今吏部自是者着之于集矣自慙者弃之无遗矣仆独意祭裴少卿文在焉其畧云儋石之储不供于私室方丈之食毎盛于賔筵此必吏部自慙而当时人好之者也今之世亦然也子著书立言师吏部之集可矣应事作俗取祭裴文可矣夫何惑焉又谓汉朝人莫不能文不独司马相如刘向扬雄为之最是谓功用深其文名逺者数子之文班固取之列于汉书若相如上林赋喻蜀封禅文刘向谏山陵扬雄议边事皆子之所见也曷尝语艰而义奥乎谓功用深者取其理之当耳非语迂义暗而谓之功用也生其志之向有江翊黄者自谓好古仆见其文义尚浅故答之曰修之不已则为闲人今子希慕髙逺欲专以絶俗为至故仆欲子之文句易道义易晓也孔子曰由也兼人故退之求也不及故进之亦仆之志也某顿首
　　代伯益上夏启书
　　臣益言臣与先帝比肩而事尧舜在二十二人之数先帝以老臣为贤以天下授臣臣德薄力寡不足当之且知天意人事尽归于吾君矣今君身临大寳手握神器老臣得伸一言以为禆益哉夫天下者非一人之天下也天下之天下也理之得其道则民辅之失其道则民去之民既去又孰与同其天下乎故帝尧不授于子而授于大舜大舜不传于家而传于先帝盖恐失道而民去矣是知亲一子则不能子兆人成一家则不能家六合圣人之用心也如是先帝得之虽勤吾君继之忽忘其勤臣恐失大寳而毁神器也先帝力拯横流为民粒食得九畴定九州乗四载距四海栉风沐雨奠山濬川却昏垫之忧平水土之患以父殛而是念闻子哭而不名然后六府孔修四隩攸宅兴播植之科定贡赋之差亿兆熈熈以成淳化是以授禅而有天下可谓艰难矣及其在位也卑宫室恶衣食见罪人而泣闻昌言而拜故能防诸侯于涂山执玉帛于万国可谓勤俭矣今君得不思其艰难乎念其勤俭乎且创业者易守文者难始则苦于焦劳终或流于逸乐今君生居帝宫坐即大位勿谓家传之勿谓已有之宜惕惕而惧其失也矧乎天无所亲亲于有德人无所懐懐于有仁苟不肖而毁先业亦为臣羞吾君以臣言为何哉聴用之则铭于案几可也罪咎之则斥于荒裔可也庶几老臣朽骨泉壤见先帝而无愧色矣斯言非佞君其念之臣益顿首
　　拟留侯与四皓书
　　汉丞相留侯张良谨裁书遣使致于商山四先生侍者盖闻有天地以来圣人曰轩辕有崆峒之请又曰帝尧有箕山之让况乎风移世变民浇化漓北面而为臣者乎有国家之未决智虑所不及得不资取于贤士哉先生抱大道藏大器荣辱之事出于身外兴亡之理了于掌中胶漆云泉泥滓爵位琼林瑶池以游以息云浆霞馔以饮以食芳君桂父先生之交也青鸾紫鳯先生之驾也亡鹤夭神气愈清桂朽椿枯童顔未改万乗不能屈其节千金不能聘其才真所谓神仙中人风尘外物然而歴观古之圣贤未尝不有意于民也故隐见随其时语黙得其所进则为天下之福退则为天下之乱在暴秦勃兴荼毒华夏虎猛择肉网宻凝脂君德甚于虎狼人命轻于草芥先生知国不可辅民不可化拂衣髙蹈遁于山林其隐也可谓得其时矣今皇帝奋布衣提利剑拨大乱定大难起龙虎于丰谷防云雷于泗濵席巻乱秦电扫强楚可谓英雄矣既而革秦之暴纂尧之绪定覆盆之固成垂拱之风唯于储嗣之间忽有废立之义臣下股栗弗敢遑宁良与帝同起于草莽间始五六年经七十战出竒画策未尝有一事见违唯于此时言不获用既掉三寸舌为帝者之师封万户侯乃布衣之极敢于此际爱死不谏乎盖恐死而无益于国事矣良又闻古之天下者禅让于贤今之天下者封树其子亦已德薄于古矣苟不选贤择能树嫡立长能无毁宗社乎今太子为人元良立事贞固少海流润洊雷震声三善克隆百枝无防帝欲废而不用天下失望朝廷愕然先生于此时可不有意于民哉良愿先生出云关开岫幌驾鹤驭金虬俯降殿庭辱对旒冕定天下之惑决君上之疑隐见语黙之道岂独美于昔贤耶以免于圣人之所议望先生无截辕杜辔之虞发函一披则万国幸甚良顿首
　　待漏院记
　　天道不言而品物亨歳功成者何谓也四时之吏五行之佐宣其气矣圣人不言而百姓亲万邦宁者何谓也三公论道六卿分职张其教矣是知君逸于上臣劳于下法乎天也古之善相天下者自咎防至房魏可数也是不独有其德亦皆务于勤耳况夙兴夜寐以事一人卿大夫犹然况宰相乎朝廷自国初因旧制设宰臣待漏院于丹鳯门之右示勤政也至若北阙向曙东方未明相君启行煌煌火城相君至止哕哕鸾声金门未辟玉漏犹滴彻盖下车于焉以息待漏之际相君其有思乎其或兆民未安思所泰之四夷未附思所来之兵革未息何以弭之田畴多芜何以辟之贤人在野我将进之佞人立朝我将斥之六气不和灾眚洊至愿避位以禳之五刑未措欺诈日生请修德以厘之忧心忡忡待旦而入九门既启四聪甚迩相君言焉时君纳焉皇风于是乎清夷苍生以之而富庶若然总百官食万钱非幸也宜也其或私雠未复思所逐之旧恩未报思所荣之子女玉帛何以致之车马器玩何以取之奸人附势我将陟之直士抗言我将黜之三时告灾上有忧色搆巧词以悦之羣吏弄法君闻怨言进謟容以媚之私心慆慆假寐而坐九门既开重瞳屡回相君言焉时君惑焉政柄于是乎隳哉帝位以之而危矣若然则死下狱投逺方非不幸也亦宜也是知一国之政万人之命悬乎宰相可不慎欤复有无毁无誉旅进旅退窃位而苟禄备员而全身者亦无所取焉棘寺小吏王某为文请志院壁用规于执政者年月日记
　　四皓庙碑
　　易称知进退存亡而不失其正者其唯圣人乎先生避秦知亡也安刘知存也应孝惠之聘知进也拒髙祖之命知退也四者备矣而正在其中先生非圣而孰为圣乎若其秦乱而不避则焚书坑儒髙斯之流也汉危而不出则素隐行怪巢由之徒也应髙祖之命则溺其冠而骑其项矣拒孝惠之聘则功不立而名不称矣引而伸之先生可谓全德者矣尝试论之曰古称周公圣人也鞭伯禽教孺子居摄六年明辟未复而召公不説于内三叔流言于外盛德大业几坠于地吁扶防君秉大政之难也有如是哉观乎戚姬之嬖如意之宠以妾并后以孽代宗本根一揺社稷将坠咸谓扶苏之赐死胡亥之亡国可翘足而待也何止炎灵之不祀抑亦黔首之罹祸岂无留侯陈八难罢六国则可议主鬯则以水而投石也岂无曲逆间强楚解长平则可言立嫡则圆凿而方枘也先生一出而助之一言而定之汉庭公卿皆出其下而能锱铢钟鼎桎梏衣冠安万乗而不有其功抗匹夫而不食其禄自非至人逹识孰能与于此乎向使先生定汉嗣为汉臣报德议功必在平勃之右当以左辅右弼前疑后丞而处之居是时也以四钜贤事一少帝挟震主之威负不赏之功又何止流言不説之事哉欲望其茹紫芝卧商岭其可得乎是知先生之出非独谋汉也实将救时也先生之退非独全身也亦将矫世也危而防之不宴安于独善可谓救乎时矣定而去之不乗时以聚禄可谓矫乎世矣用是警民犹有建相立顺之徒矣呜呼世之为人臣议废立者可胜道哉或因定策而専国或因援主而无君戕杀凶残何莫由此其后滔天于莽卓盗国于曹马移徙鼎易于奕棋累累简编可为太息是以先生危则坐之安则去之其来也至公于万民其往也无私于一身前所谓知进退存亡而不失其正者千古四贤而已或者周公相成王摄天子功成治定制礼作乐号为先圣歴代仰之岂先生之道过于周公乎愚曰周公乗文武之业知王化可兴故辅之以行道焉先生当暴秦之后知伯道终杂故去之以逺害焉周公圣人之用者先生圣人之晦者但时异而迹殊耳非所谓过乎周公者辛夘歳予坐事解制诰职翌日有商于贰使之命下车拜庙西山之侧退立廊庑古碑在焉自唐御史大夫賛皇李公而下作者若干人因歴览之美则美矣叙先生之道似有未尽就馆濡笔申之以碑斯文也岂直歌鸿飞状鹤髪而已哉实欲使立朝廷为臣子而挟防冲图富贵者闻而知惧亦春秋诛乱臣贼子之防也其词曰
　　猗欤先生时行则行髙眠商岭逃难秦坑知秦之祚亡于子婴知汉之祚存于惠盈一言悟主万邦以贞不有其功不食其禄逺害全身矫世励俗清泉洗耳紫芝充腹猎犬自烹冥鸿不复矫矫髙节悠悠后来汉之戾园晋之愍懐江充厚诬贾后雄猜先生不生孰为来哉昏乱之世废立不已操欺孤儿莽抱孺子成既自我权亦归已先生不生孰将去矣苍野峩峩祠荒薜萝遗像斯在德音可歌清风廪廪素发皤皤永懐贞道刻石山阿
  </div>
  <div class="pagination">
   <a href="宋文选_page3.html">
    上一页
   </a>
   <a href="宋文选.html">
    1
   </a>
   <a href="宋文选_page2.html">
    2
   </a>
   <a href="宋文选_page3.html">
    3
   </a>
   <span class="current-page">
    4
   </span>
   <a href="宋文选_page5.html">
    5
   </a>
   <a href="宋文选_page6.html">
    6
   </a>
   <a href="宋文选_page7.html">
    7
   </a>
   <a href="宋文选_page8.html">
    8
   </a>
   <a href="宋文选_page9.html">
    9
   </a>
   <span>
    ...
   </span>
   <a href="宋文选_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
