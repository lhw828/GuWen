<!DOCTYPE html>
<html>
<head>
    <meta charset="UTF-8">
    <title>明文衡 - 第 16 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文衡 - 第 16 页/共 53 页</h1>
    <div class="content">　　（明）程敏政 编

　　○赞

　　龙马赞　　宋濓

　　西南夷自昔出良马而产于罗鬼国者尤良或云罗鬼疑即古之鬼方其地有养龙坑在两山之中泓渟奫深开阖灵气而蛟龙实藏其下当春日始和物情酣鬯夷人立柳坑畔择牝马之贞者系之已而云雾晦冥咫尺不能辨色类有物蜿蜒上与马接盖龙云逮天色开霁视马傍之沙上有龙迹者则与龙遇谨其刍菣而节宣之暨产必获龙驹焉粤若洪武四年六月壬寅夏国主明升以全蜀降献良马凡十而其一色正白乃得之于坑者身长十有一尺首高九尺足之高比首而杀其二尺有肉隠起项下约厚五分广三寸余贯膺络腹至尾闾而止精彩明晃振鬛一鸣万马为之辟易鞯勒不可近近辄作人立而吼上谓天既生此英物必有神以司之亲撰祝策诏有司以牲牢祀于马祖然后勅典牧副使臣高敬囊沙四百觔压之人跨囊上使其游行苑中乆之性渐柔驯适八月癸巳上将行夕月之礼于清凉山坛上于是乗之而出如蹑云而驰一尘弗惊皇情悦豫赐其名为飞越峯复命御用监直长臣马晋臣绘其真形藏焉臣濓稽诸载籍汉之元鼎中有神马出渥洼水中马之生于水者尚矣养龙之说虽相传于夷人要当可征不诬也肆惟皇上以大徳而位大寳日之所出日之所没无不梯山航海献贽奉琛迩者独角之犀来自九真食火之鸡贡于三佛齐之境其它佹形僪状藉藉纷纷且不一而足而况此水产之龙马乎周书有云不寳逺物则逺人格所寳惟贤则迩人安皇上宵衣旰食日懐保于小民岩穴之士搜罗殆尽将图治安如黄虞时其遐荒殊裔珍毓竒产未尝有心求之所以荣光休气洋溢中国仁声义闻充洽八表而龙媒之异自致于天闲十二之中揆之于书前圣后圣盖同一轨辙也其视贰师之遣黩武穷兵以索诸大宛者果为何如哉臣濓以文字为职业际兹盛美不敢默而无言谨述赞辞一首以贻诸后世赞曰
　　天驷荧蛟龙升灵泓澄神马生祥飙瑞霭昼杳冥天一翕聚通精灵龙胡（汉郊祀志龙垂胡髯胡乃颈下垂肉）盈鳬臆轻竹披耳镜悬睛花雪卷毛光照夜汗沟有血霞流赪振鬛鸣万马惊闪流电逐飞星九霄彷佛从龙行但闻潇潇风雨声三川平八极寜真龙媒献龙廷出入天门驾龙軿太霞五彩满瑶京皇风清皇道贞皇威明茫茫堪舆内孰敢不来庭陋彼汉将军空围贰师城乃知天子在树徳不必连年徒用兵

　　滕奉使赞

　　齐人王蠋有言曰忠臣不事二君烈女不更二夫女之从人一与之醮当终身不改譬之白璧小有玷辱人将斥去而不之顾臣之事君也其理亦同故蠋特并言之事两夫者虽辨如虞姬智如邓曼吾知其决非良妇事二君者虽功如汾阳（唐郭子仪封汾阳王）才如西平（唐李晟封西平王）吾知其决非良臣呜呼使此义昭如白日人臣安肯懐二心而国安有丧亡之祸哉东阳滕茂实当宋靖康初以太学正与佥书路允迪奉使于金议割三镇太原寻奉宻诏据城不下金人怒囚之云中钦宗北迁茂实谒见涕泣请从行主者不之许其后允迪南归茂实独留鴈门终身不再仕临没令以黄幡褁尸而葬仍刻石识云宋使者东阳滕茂实墓此殆不事二君者与当是时有宇文虚中者亦以黄门侍郎使金见留遂改节易行反面事雠其后虽欲夺兵伏南奔而自赎卒亦不逃君子之讥其视吾茂实果何如也茂实已矣人至今想其遗节如神龙不可得见至视虚中辈不啻若鬼蜮犬豕有识妾妇亦羞闻之此无他人心天理终不可诬也乃作滕奉使赞用规事君而有二心者赞曰
　　汉有苏武奉使不屈滕公配之有声烈烈黄旛裹尸以全臣节如璧之白弗缁弗缺其人虽亡而神不灭上游帝所凌厉日月降臣见之肝碎胆裂敢述赞辞勒在贞碣

　　溟涬生赞

　　溟涬生者旴江廖应淮海学也抱负竒气好硏摩运世推移及方技诸家学年三十游杭上疏言丁大全误国状大全怒中以法配汉阳军生荷校行歌出都门道傍观者啧啧壮之抵汉江滨遇蜀道士杜可大揖曰子非廖应淮耶生愕然曰道士何自知之可大曰宇宙大虚一尘尔人生其间为尘几何是茫茫者尚了然心目间矧吾子耶然自邵尧夫以先天学授王豫天悦天悦死无所授同葬王枕中未百年而呉曦叛盗发其冡得皇极经世体要一篇内外观象数十篇余贿盗得之今余五十年数当授子吾俟子亦乆矣乃言于上官脱其籍尽教以冡中书其算繇声音起生神鉴颕利可大指画未到者生已先意逆悟可大自以为不及学既成去隠宣歙间遇余安裕弋阳将教之安裕劝生业中庸生瞠目厉声曰俗儒几辱吾康节于地下矣复去之杭客贺外史家昼市大衍数夜沽酒痛饮饮即吐吐即饮不醉如泥弗休醉中尝大呌曰天非宋天地非宋地奈何奈何语闻贾似道遣客叩之生曰毋多言浙水西地髪白时是其祥也似道未解复召至屛人与语生曰明公宜自爱不乆宋鼎移矣似道恶其言掩耳走生亦径出过曽渊子家索酒轰饮酒酣作婴儿啼曰大厦将焚燕犹呢喃未巳耶复赋歌以见意都人士闻之竞指以为怪民不与接独太学生熊晞圣犹时造其庐生私执熊手谓曰吾端居层楼闻空中戎马百万来人鬼作哭泣声壬申襄樊陷甲戌宫车晏驾乙亥长江飞渡似道亦殛死临漳丙子三宫播迁诸王大臣皆南北乱走嘘吸事耳子不去欲何为居亡何宋事日非沿江州郡望风奔溃生大恸曰杀气又入闽广中吾不知死所矣遂遁去其言无一不验后四年病死处州学中年五十二无子唯一义女从之生宗尧夫先天之学颇自谓知易毎见诸易师传疏不问浅深辄讪驳以为乐及论后天则尊羲画为经彖爻系辞为传黜文言彖象二传为九师之言且谓说卦非圣笔不能作上下系乃门人所述序卦直汉儒记尔盖生聪明絶人未闻道而骤语数故其论经多失中然性使酒难近又好讦人阴私人面颈发赤不顾罕有从其学者唯国子簿吴浚进士彭复乐师之浚不卒业复屡受唾斥不怨生将遁时召复至口发例手布筹虽平昔所靳若终身不示人者一举授复复后又授鄱阳傅立云或曰生濒死语女曰吾死后一月中朝命山姓鸟名使者来征吾及傅立立当过予门汝可出藏书示之立当以此致大官后皆如其言所谓山姓鸟名崔鹏飞也生所著书有玄玄集厯髓星野指南象喻统会声谱画前妙用数十万言今犹间传于世赞曰
　　龙图成章有文从衡以浚以明以泄其藏以奠乎玄黄昔我素王韦编三絶坠绪微茫谁其我缀我参我腴九师襄之我苞我晶百氏攘之如河之浑如曀而昏如治丝以棼天未降割一髪攸存维洛有士居于百原超神冲漠凝于画先数往知来小大斯甄莫峻匪厓我陟其颠莫深匪渊我瀹其泉简材以畀非隠弗传有冥者冡卒诏以宣或得其■〈牜甬〉载神子言炎炎宋箓维其讫矣长星蚀栁色之赤矣青祥见征士髪白矣朋昏以世莫之戚矣鱼在在鬵尚其息矣维生之知中如沸羹彼昏弗知覆谓我狂我狂如何我忧孔多我山我河我用弗磨俾沦胥以讹我酒既嘉我瑟又龢我寜不啸歌北风其凉旗旐央央戎车龎龎荡荡江流杭之如陆有腥其秽流血沃沃海氛方殷其何能目人有恒言风雨漂摇夏宇障之涉于大川烝徒楫之楫副宇桡孑孑焉依国武斯队不知攸戒日陨弗升虽昼作夜鸮舞于林鬼瞰于舍孰投是艰曽莫之艾乃惄乃惊乃瞻乃行乃遯死于冥睠生之为胡乃神以着征之古圣匪程伊度何以言之卒沦于数一曲之淹不通其故易道既泯数亦不类激赞于生发我长喟月出皎兮在天之心在天之心何古何今

　　陆秀夫像赞

　　身抱龙髯兮眼不见水鳯阙虽遐兮龙堂则迩玉雪皦如兮肯污泥滓赤日出海兮尔心不死

　　文官花赞　　胡翰

　　覃木之植锺美于天地着见于古今者其品多矣大率以不恒有为瑞以不多得为贵华平宾连紫脱阔阅国家之瑞也旷代始有之扬之琼花润之玉蕊天下之美也岂世所多得哉物皆然今镇江其地即润也范氏世居之为望族有花曰文官先世所植也自呉中富人及京洛公卿之家斥苑囿饰亭馆竞一花一草之竒以夸示世俗极游观之娯者往往求若是花蔑乎未有闻也当唐之世唯学士院有之其曰文官意亦以是邪范氏世业儒以诗书起家为令宰任司臬者衣冠相望于宋元二百年之间其于是花亦有不期而符者邪天地生物自形而色白者不能以为绯碧者不能以为紫今以一植而具有其美一日而递为之变其得于造化之妙非人力能致之唐人以戎王子为异花若文官乃异花也夫以造化所锺之异天下不多得之物而又植于衣冠之族又有名公卿如辛幼安者本其所自而书之制为乐府以歌之虽谓之美瑞可也而顾不厕于琼花玉蕊之列者盖范氏故阀阅也其花先世所植手泽也非若蕃厘招隠老佛之宫琼花玉蕊人得趋而见之使人得而见之有力者将取而去之矣则范氏珍之宜至而传之不广也天下之物负其所有不自见于世者皆是类也余老矣于世无所好愿以平生不知有此花一旦闻之可为寡陋之叹不能无幼安豪发之情焉乃述其事以贻其后人从而为之赞曰
　　泰圜委和嘉植挺生抱素含贞扬采代荣如彼命服品秩有章下民所望君子之光我征前闻厥类匪一瑞木四照神芝五色不贵异物迈种厥徳于古有训君子是式

　　灵峯寺植木赞　　刘基

　　灵峯寺有松杏与朴并植焉刘子见而感之为作赞曰
　　杏叶葱芊有子可以实笾松枝扶踈有苓可以引年朴状如樗众蠧所穿拥肿液瞒不可以镌胡并植于庭溷厥丑妍明堂求材般趋尔先松戕杏割朴独宛然呜呼朴乎孰女之怜维女之全抑弃于人乃获乎天耶

　　宋景濓像赞　　王祎

　　外和而神融内充而面睟衣冠虽晋人之风气象实宋儒之懿夫其知言以穷天下之理养气以任天下之事隠则如虎豹之在山出则类鳯麟之瑞世后乎千载而有存中乎两间而无媿此盖古君子之所难然吾谓斯人之必至

　　筮作赞（有序）　　唐肃

　　予子之■〈氵牵〉欲筮而无蓍请以竹代之予曰易谓圣人之徳幽赞神明而生蓍则蓍固灵矣然地无蓍可废筮乎屈原离骚云索藑茅以筳篿汉方技传亦有筳篿须臾孤虚之术说者曰筳竹篿也楚人以结草折竹卜为篿然则楚人之筳篿以无蓍欤夫蓍蔡产也大龟可卜者出于蔡上有蓍百茎下必有灵龟守之蔡非楚地故以筳代蓍而卜焉今越去蔡尤逺蓍或不能致则仿筳篿之法无害况吾所以质诸神者在诚不在物之■〈氵牵〉既作之因为赞俾刻其椟云辞曰
　　祝蜥蜴以祈雨龙之同类也禁原蚕以助牧马之同气也繄竹之视蓍均草彚也虚中弗窒又圆其外也虚则有灵具乎智也蓍百茎而同本合万殊为一致也以有代无理或弗悖也爰韬爰椟受命则出也载营载画吉凶以示也于戏泰筮神明之攸寄也曷竹曷蓍惟秉诚之无贰也

　　太师韩国公画像赞　　苏伯衡

　　堂堂韩国秉国之成鸿业以定经费以盈羣贤以进百度以贞四裔以服品物以亨公初无作孰得而名天实生之光辅大明天下之士暏其仪刑想其风采不谋同声曰汉萧何唐之玄龄功成而退不伐不矜衮衣朱舄安享尊荣苍颜白髪时游大廷其徳日新其福日増天子万寿共享太平

　　宗忠简公画像赞

　　公之力足以旋干而转坤公之功足以却敌而安夏始以一言能返北斾而南还后以二十四疏不能回南辕而北驾且留钥之任方切而巧言遽入于帝聪度河之志未酬而大星己殒于中夜何人之于公则知媢嫉而天之于公则不知假借此有志之士百世之下所以想英风而激昻拜遗像而悲咤也

　　象山陆先生赞　　赵东山

　　儒者曰其学似禅佛者曰我法无是超然独契本心以俟圣人百世

　　敬赞先正诚意伯画像　　刘仲璟

　　虬髯电目探天根兮斡地轴扶龙兴云四方以肃以生民休戚为忧喜以大道晦明为荣辱武功既成而文治未尽其用者盖天也耶抑人也耶

　　田畴赞（有序）　　方希古

　　智勇人之所有也善用之为难忠义人之所慕也审处之为难天下非无豪杰之士而功不见着于世何耶岂其智勇之不及忠义之沮丧欤用之失其时处之违其机者众也荀彧不用于曹操则可以比子房董卓吕布不为逆乱则可追韩彭亷丹王寻为汉而死则有以与周苛等而皆不免于君子之诛其迹同而其所为异也汉末之乱酷矣余求竒士于其时得一人焉曰田畴忠不避难勇不畏死奋然感刘虞之遇而思为之报雠公孙瓉既亡谓可以尽力者汉室而已故应曹操之辟既而知操非忠汉者也故辞封侯之爵介不同俗清不悖伦忠在树功义不茍合其才良其行果盖豪杰之士非当时奸雄所及也论者眩于成败使操以有功见取而畴之志义不大章明于后世岂不谬哉孟子曰人有不为也而后可以有为若畴者庸非其人耶其不成功者命也豪杰之士制于命而不获施者众矣善观人者观其志不观其事观其器不观其位由是而言士之不幸者独畴乎哉吾是以悲而赞之其词曰
　　古之观人不于用舍考其所存以第高下譬诸龙驹垂首粪车岂以其贱斥之为驽齐侯千驷如南面王仲尼之叹夷齐有光汉季分争得国者操吾独何为田畴是悼操虽据国犬鼠之雄杀后无君天下不容奚若君畴忠义盖世委质刘虞身世靡二使受之命为汉大臣杀操复汉必不顾身呜呼鄙夫惟利是就谁能为俦我与为友

　　翰林待制华川王先生画像序赞

　　传曰国之将兴必有祯祥其得人之谓乎故善观国者不观其甲兵之雄财粟之多土地之大而观其得人贤否诚得其人弱可强败可成不得其人虽威力富庻敌于海内亦不免于亡天将授人以天下亦必授之以守天下之器贤者之所在天下之所归也当国朝之始兴地界于羣雄之间最微矣然是时有数君子者皆起而从之识者已知天命所属既而或以功业定乱或以文章赞化卒能合四海于分裂之余不越十年遂致平治呜呼是岂非天哉乌伤王先生充在数君子中博辨通达以文章名上之为呉王授江南儒学提举司教理升礼部侍郎兼引进使转起居注出同知南康府事及上即天位召入议礼改章州通判会诏修元史遂征还与金华太史公俱为总裁及史成拜翰林待制未几而出使西陲虽未获究其设施然其有益于国者大矣世之趋近功者恒谓儒者不足为时重轻此非知本之论譬之人身彼一才一艺者犹手足耳目然而贤者则元气也人见手足之能持行耳目之能聴视而不知皆本于元气不亦惑哉某幸受业太史公而以未识先生为恨先生之子绅以画像见示乃叙而赞之曰
　　天眷有明勃然龙兴岂惟智谋得人乃成其人伊何匪将匪相爰有君子海内之望望既归之孰能违哉彼王彼侯小大毕来惟华川公蔚其文雅位虽不崇名动天下人知其名岂知其心我懐徳音山高海深

　　义鹳赞（并序）　　髙启

　　呉报恩寺浮屠之颠有鹳二巢焉以游以宿出返必俱一日其雄罣胫轮索中奋翼自掷空悬弗脱雌下首大鸣若吁于人众怜之莫能升遂宛转而絶雌依其傍弗去羣鸟欲磔之辄引喙怒逐不使近逮毛骨尽化乃已余居直寺东尝见其彷徨飞旋形貎惨悴风雨之夕哀唳噭噭若号慕然余念夫世固有伉俪相悦者矣一旦失所天哀未改而已他适涂膏自媒唯恐非艾晨咷夕噱曽无含忸世尝以禽喻恶人寜不辱是鹳哉乃赞曰
　　嗟尔鹳乎维鸟之特猗雄死自守御乌之贼猗独栖于标夜失其匹猗哀嘶返顾不啄而食猗厥质始化岂贞之魄猗匪鲁黄鹄孰配尔徳猗

　　戴院使赞　　茹常

　　神闲以清气和以平质颀而厚貎泽而明学则究轩岐之奥书则启金石之经昭代之老处朝廷盖得其道医国之手虽蛮貊亦知其名怀仁慕义秉徳存诚是宜受高皇之奬誉荷今上之宠荣齿余八袠而强健身备五福而康寜若夫托泉石之高致缔松桂之幽盟彼画史者徒知写其归隠之趣而莫能得其恋阙之情也耶

　　陶弘景讃　　王达

　　士之善于观人者往往不于其事之所己为而必原其心之所隠微者而观焉惟能原夫心之隠微者而观之则其为人者昭昭矣彼泥其迹之显然者而观之夫岂得容伪于其间哉吾于齐梁之际得一士焉陶公弘景公生而有异四五岁即知用荻画灰以为书甫长读书万巻以一事不知为之耻齐高帝作相用为诸王侍读彼时虽在朱门闭影息交不外物接永明间挂冠神武门已上表辞禄矣当斯时也窥神器者匪一人朝为君臣暮为雠敌朝为揖逊暮胥篡夺虽欲以力济之奈天道之未定何于是自勾曲遍厯名山寻访仙药毎经涧谷必坐卧于其间所居皆植松闻其声辄欣然为之乐性好著述凡阴阳五行风角星算山川地理方圆产物医术本草罔不洞究自以为神丹可成寿可致梁武资之以黄金朱砂等物亦不靳而受之至八十五无疾而逝夫当太清之际以梁武为故人取宰相如拾芥此众人所不能得而公可得者可得而公恬不为之意茫然与世相忘焉公之贤为何如蛊之上九不事王侯高尚其事者不偶于时者之所为也公可谓偶于时矣而犹不出者庸讵知天下无可事之主哉故其诗曰夷甫任散诞平叔坐论空岂悟朝阳殿遂作单于宫厥后天下玄理洊兴武事日弛侯景纂位实在昭阳然则公固有逺虑先烛之智矣亦岂可谓公为长逝忘返而无忧世之心者哉予故仰其高风想其遐躅原其心之隠微者为之讃曰
　　蓬荜既高芝兰斯晦枭鸮成羣鸾鹄斯退君子知微黙领心会醇酒虽甘讵宜忘醉哲哉陶公靡所不通糠粃富贵勾曲之从月高秋肃一枕松风安知其它我保其躬彼不知者谓公少疵山中宰相夫岂介而我知公心澹然无为不与物絶龙变是宜上陵下替世道日榛寜于其时俯仰屈伸烟霞泉石今古乾坤高风邈哉不见其人

　　自题侍教像赞　　杨士竒

　　此老之生今七十有三年其仕凡三十有七岁厯事四朝恒持一志颛颛乎毖慎肃肃乎严畏不敢内非类之交不敢徼非义之利禄愈増而意愈澹秩愈进而心愈惴治官务如家务视海内如室内虽不能万一之有济而不敢须臾之或怠诚惧上孤明圣之恩有忝清白之世阅春华之屡谢抚寒栢而犹翠聊自写其素存示同宗以祗励
　　族孙挺来北京旦夕在左右里萧生为写侍教图挺以求赞因谩书此然士之师古挺尚从事乎逺且大者可也

　　七十岁自赞　　杨荣

　　荷蒙先世积徳之厚叨承列圣眷遇之隆乆侍禁近冀效愚忠当齿力之既衰尚责任之愈崇自愧乎进无所补退不我从徒存心之兢兢而懐忧之忡忡惟古人尧舜其君民者素景仰其高风思勉焉而不懈期一致于初终者也

　　故延平守胡子祺赞　　邹缉

　　故延平太守胡公既没三十年缉始得其墓表而读之为之叹曰呜呼士惟患不见用耳未有用而不见其效者况得显行于其位其大小设施岂得不有所见哉国家初兴凡所选擢必择其才良端直之士而任之士既抱负其所有故见诸有为皆足以震耀于当世而其所立类非迂儒俗士所能及若公是已公以洪武三年应诏至京师受知太祖皇帝擢拜监察御史即上书论迁都闗中事其后出为按察佥事调知彭州升知延平府事以没公在风纪不为激扰之政而人畏其威蛮服其化狱以常空其为彭州筑堤堰修水利劝民务本力业郡中翕然称治至为延平声称尤着于今延平之人能道其行事盖其悌弟之化有以信于人而其才徳又足以服之惜其名位止于此不克臣于乆逺也昔何武为扬州刺史凡所刺举未尝敢自私而又仁厚以处下故郡国各重其守相张咏知成都寛严适中威惠信于人故既薨而蜀人为罢市苏子瞻谓其遗爱蜀人乆而尸祝之若公可谓无愧于公者矣公之次子光大为春坊右庻子与余为同门友既覩公之事乃追为之赞曰
　　昔在太祖勤思贤辅有伟哲人实承知遇布衣登朝居法从班迁都之议动于天颜内台外宪荐扬风纪两纡郡符鸣玉曳履材宏徳硕无积不施惠爱所加民自懐之肃肃之仪瞻望莫及棰策之从愿为公执

　　镜容自赞　　杨溥

　　资可以为学而理或未明时可以行道而力有不至缅懐古人夙夜惟厉而莫及焉呜呼老矣

</div>
    <div class="pagination">
<a href="明文衡_page15.html">上一页</a><span>...</span><a href="明文衡_page11.html">11</a><a href="明文衡_page12.html">12</a><a href="明文衡_page13.html">13</a><a href="明文衡_page14.html">14</a><a href="明文衡_page15.html">15</a><span class="current-page">16</span><a href="明文衡_page17.html">17</a><a href="明文衡_page18.html">18</a><a href="明文衡_page19.html">19</a><a href="明文衡_page20.html">20</a><a href="明文衡_page21.html">21</a><span>...</span><a href="明文衡_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
