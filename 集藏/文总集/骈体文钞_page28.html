<!DOCTYPE html>
<html>
<head>
    <meta charset="UTF-8">
    <title>骈体文钞 - 第 28 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈体文钞 - 第 28 页/共 61 页</h1>
    <div class="content">若其宠均董、石，权压梁、窦，雕刻百工，炉捶万物，吐漱兴云雨，呼噏下霜露，九域耸其风尘，四海叠其熏灼。靡不望影星奔，藉响川骛，鸡人始唱，鹤盖成阴，高门旦开，流水接轸。皆愿摩顶至踵，隳胆抽肠，约同要离焚妻子，誓殉荆卿湛七族。是曰势交。其流一也。

富埒陶、白，赀巨程、罗，山擅铜陵，家藏金穴，出平原而联骑，居里闬而鸣钟。则有穷巷之宾，绳枢之士，冀宵烛之末光，邀润屋之微泽，鱼贯凫跃，飒沓鳞萃，分雁鹜之稻粱，沾玉斝之余沥。衔恩遇，进款诚，援青松以示心，指白水而旌信。是曰贿交。其流二也。

陆大夫宴喜西都，郭有道人伦东国，公卿贵其籍甚，缙绅羡其登仙。加以顩颐蹙頞，涕唾流沫，骋黄马之剧谈，纵碧鸡之雄辨，叙温郁则寒谷成暄，论严苦则春丛零叶，飞沉出其顾指，荣辱定其一言。于是有弱冠王孙，绮纨公子，道不挂于通人，声未遒于云阁，攀其鳞翼，丐其余论，附驵骥之旄端，轶归鸿于碣石。是曰谈交。其流三也。

阳舒阴惨，生民大情；忧合欢离，品物恒性。故鱼以泉涸而喣沫，鸟因将死而鸣哀。同病相怜，缀河上之悲曲；恐惧寘怀，昭谷风之盛典。斯则断金由于湫隘，刎颈起于苫盖。是以伍员濯溉于宰嚭，张王抚翼于陈相。是曰穷交。其流四也。

驰骛之俗，浇薄之伦，无不操权衡，秉纤纩。衡所以揣其轻重，纩所以属其鼻息。若衡不能举，纩不能飞，虽颜、冉龙翰凤雏，曾、史兰薰雪白，舒、向金玉渊海，卿、云黼黼敝河汉，视若游尘，遇同土梗，莫肯费其半菽，罕有落其一毛。若衡重锱铢，纩微彯撇，虽共工之蒐慝，欢兜之掩义，南荆之跋扈，东陵之巨猾，皆为匍匐逶迤，折枝舐痔，金膏翠羽将其意，脂韦便辟导其诚。

故轮盖所游，必非夷、惠之室，苞苴所入，实行张、霍之家。谋而后动，毫芒寡忒。是曰量交。其流五也。

凡此五交，义同贾鬻。故桓谭譬之于闤闤，林回喻之于甘醴。夫寒暑递进，盛衰相袭，或前荣而后悴，或始富而终贫，或初存而末亡，或古约而今泰，循环翻覆，迅若波澜，此则殉利之情未尝异，变化之道不得一。由是观之，张、陈所以凶终，萧、朱所以隙末，断焉可知矣。而翟公方规规然勒门以箴客，何所见之晚乎？因此五交，是生三衅：败德殄乂，禽兽相若，一衅也。难固易携，仇讼所聚，二衅也。名陷饕餮，贞介所羞，三衅也。古人知三衅之为梗，惧五交之速尤；故王丹威子以槚楚，朱穆昌言而示绝，有旨哉！有旨哉！

近世有乐安任昉，海内髦杰，早绾银黄，夙昭民誉。遒文丽藻，方驾曹、王；英跱俊迈，联横许、郭。类田文之爱客，同郑庄之好贤。见一善则盰衡扼腕，遇一才则扬眉抵掌。雌黄出其唇吻，朱紫由其月旦。于是冠盖辐凑，衣裳云合，辎车开击轊，坐客恒满，蹈其阃阈，若升阙里之堂；

入其隩隅，谓登龙门之阪。至于顾盼增其倍价，翦拂使其长鸣，彯组云台者摩肩，趍走丹墀者叠迹，莫不缔恩狎，结绸缪，想惠、庄之清尘，庶羊、左之徽烈。及瞑目东粤，归骸洛浦，繐帐犹悬，门罕渍酒之彦；坟未宿草，野绝动轮之宾。藐尔诸孤，朝不谋夕，流离大海之南，寄命瘴疠之地。自昔把臂之英，金兰之友，曾无羊舌下泣之仁，宁慕郈成分宅之德。呜呼！世路险巇，一至于此，大行孟门，岂云崭绝。是以耿介之士，疾其若斯，裂裳裹足，弃之长骛，独立高山之顶，欢与麋鹿同群，皦皦然绝其氛浊，诚耻之也，诚畏之也。

卢子行劳生论有引（亦《绝交》之流，而气已涉俗。）

庄子曰：“大块劳我以生。”诚哉斯言也。余年五十，羸老云至，追惟畴昔，勤矣厥生。乃著此《论》，因言时事云尔。

罢郡屏居，有客造余者，少选之顷，盱衡而言曰：“生者天地之大德，人者有生之最灵。所以作配两仪，称贵群品。妍蚩愚智之辩，天悬壤隔；行己立身之异，入海登山。今吾子生于右地，九叶卿族，天授俊才，万夫所仰。学综流略，慕孔门之游、夏；辞穷丽则，拟汉日之卿、云。行藏有节，进退以礼。不谄不骄，无愠无怿。偃仰贵贱之间，从容语默之际，何其裕也？下走所欣羡焉。”

余莞尔而笑曰：“未之思乎？何所言之过也？子其清耳，请为左右陈之：夫人之生也，皆未若无生。在余之生，劳亦勤止。纨绮之年，伏膺教义，规行矩步，从善而登。巾冠之后，濯缨受署，缰锁仁义，笼绊朝市。失翘陆之本性，丧江湖之远情，沦此风波，溺于倒踬，忧劳总至，事非一绪。何则？地胄高华，既致嫌于管库；才识美茂，亦受嫉于愚庸。笃学强记，聋瞽于焉侧目；清言河泻，木讷所以疾心。岂徒虫惜春浆，鸱吝腐鼠，相江都而永叹，傅长沙而不归。固亦鲁值臧仓，楚逢靳尚，赵壹为之哀歌，张升于是恸哭。有齐之季，不遇休明，申脰就鞅，屏迹无地。段珪、张让，金贝是视，贾谧、郭槐，腥臊可餍。淫刑以逞，祸近池鱼。耳听恶来之谗，足践龙逢之血。周氏末叶，仍值僻王，敛笏升阶，汗流浃背。莒客之踵跻焦原，匹兹非险；齐人之手执马尾，方此未危。若乃羊肠句注之道，据鞍振筴；武落鸡田之外，栉风沐雨。三旬九食，不敢称惫。此之为役，盖其小小者耳。当今泰运肇开，四门以穆，冕旒司契于上，夔、龙佐命于下。岐伯、善卷，耻徇幽忧，卞随、务光，悔从木石。余年在秋方，已迫知命，情礼宜退，不获晏安。一叶从风，无损邓林之攒植；双凫退飞，不亏渤澥之游泳。耕田凿井，晚息晨兴。候南山之朝云，览北堂之明月。汜胜九谷之书，观其节制；崔实四时之令，奉以周旋。晨荷蓑笠，白屋黄冠之伍；夕谈谷稼，沾体涂足之伦。浊酒盈樽，高歌满席。恍兮惚兮，天地一指。此野人之乐也，子或以是羡余乎？”

客曰：“吾子之事，既闻之矣；佗人有心，又请论其梗概。”

余答曰：“云飞泥沉，卑高异等；圆行方止，动息殊致。是以摩霄运海，轻罻罗于薮泽；五衢四照，忽斤斧于山林。余晚值昌辰，遂其弱尚，观人事之陨获，睹时路之邅危，玄冬修夜，静言长想，可以累叹悼心，流涕酸鼻。人之百年，脆促已甚，奔骑流电，不可为辞。顾慕周章，数纪之内，穷通荣辱，事无足道。而有识者鲜，无识者多。褊隘凡近，轻险躁薄。居家则人面兽心，不孝不义；出门则谄谀谗佞，无愧无耻。退身知足，忘伯阳之炯戒；陈力就列，弃周任之格言。悠悠远古，斯患已积；迄于近代，此蠹尤深。范卿捴让之风，搢绅不嗣；《夏书》昏垫之罪，执政所安。

朝露未晞，小车盈董石之巷；夕阳且落，皂盖填阎窦之里。皆如脂如韦，俯偻匍匐，啖恶求媚，舐痔自亲。美言谄笑，助其愉乐；诈泣佞哀，恤其丧纪。近通旨酒，远贡文蛇。艳姬美女，委如脱屣；金铣玉华，弃同遗迹。及邓通失路，一簪之贿无余；梁冀就诛，五侯之贵将起。向之求官买职，晚谒晨趋。刺促望尘之旧游，伊优上堂之夜客。始则亡魂褫魄，若牛兄之遇兽；心战色沮，似叶公之见龙。俄而抵掌扬眉，高视阔步，结侣弃廉公之第，携手哭圣卿之门。华毂生尘，来如激矢；雀罗暂设，去等绝弦。饴蜜非甘，山川未阻，千变万化，鬼出神入。为此者皆衣冠上族，或有艺能，不耻不仁，不畏不义，靡愧友朋，莫惭妻子，外呈厚貌，内蕴百心。繇是则纡青佩紫，牧州典郡，冠帻劫人，厚自封殖，妍歌妙舞，列鼎撞钟，耳倦丝桐，口饫珍旨。虽素论以为非，而时宰不之责。末俗蚩蚩，如此之敝。余则违时薄宦，屏息穷居，甚耻驱驰，深畏干没。心若死灰，不营势利，家无担石，不费囊钱。偶影联官，将数十载，驽拙致笑，轻生所以告劳也。真人御宇，斫雕为朴，人知荣辱，时反邕熙。风、力上宰，内敷文教，方、邵重臣，外扬武节，被之大道，洽以淳风，举必以才，爵无滥授。禀斯首鼠，不预衣簪，阿党比周，埽地俱尽，轻薄之俦，灭影窜迹。砾石变成瑜瑾，莨莠化为芝兰。曩之扇俗搅时，骇耳秽目，今悉不闻不见，莫余敢侮。易曰：‘圣人作而万物睹。’斯之谓乎。”

李公辅天命论（较《王命论》便有雅、郑之别；而舂容茂美，固足下开燕、许。）

粤若邃古，玄黄肇辟，帝王神器，历数有归。生其德者天，应其时者命，确乎不变，非人力所能为也。龙图鸟篆，号谥遗迹，疑而难信，缺而未详者，靡得而明焉。其在典文，焕乎缃素，钦明至德，莫盛于唐、虞；贻谋长世，莫过于文、武。大隋神功积于文王，天命显于唐叔。昔邑姜方娠，梦帝谓己：“余命而子曰虞，将与之唐，而蕃育其子孙。”及生，有文在其手曰虞，遂以命之。成王灭唐两封太叔。又唐叔之封也，箕子曰：“其后必大。”《易》曰：“崇高富贵，莫大于帝王。”老子谓域内四大，王居一焉。此则名虞与唐，美兼二圣，将令其后必大，终致唐虞之美，蕃育子孙，用享无穷之祚。逮皇家建国，初号大兴，箕子必大之言，于兹乃验。天之眷命，悬属圣朝；重耳区区，岂足云也。

有娀玄鸟，商以兴焉；姜嫄巨迹，周以兴焉。邑姜梦帝，隋以兴焉。古今三代，灵命如一。本枝种德，奕叶丕基。佐高帝而灭楚，立宣王以定汉。东京太尉，关西孔子，生感遗鳣之集，没降巨鸟之奇。累仁积善，天申休命。太祖挺生，庇民匡主，立殊勋于魏室，建盛业于周朝，启翼轸之国，肇炎精之纪，爰受厥命，陟配彼天。皇帝载诞之初，神光满室，具兴王之表，韫大圣之能。或气或云，荫映于廊庙；如天如日，临照于轩冕，内明外顺，自险获安。岂非万福扶持，百禄攸集？

有周之末，朝野骚然，降志执均，镇卫宗社，明神飨其德，上帝付其民，诛奸逆于九重，行神化于四海。于斯时也，尉迥据旧齐累世之都，乘新国易乱之俗，驱驰蛇豕，连合纵横，地乃九州陷三，民则十分拥六。王谦乘连率之威，凭全蜀之险，兴兵举众，震荡江山，鸩毒巴、庸，蚕食秦、楚。此二虏也，穷凶极逆，非欲割洪沟之地，闭剑阁之门；皆将长戟强弩，睥睨宸极。从漳河而达负海，连岱岳而距华阳，迫胁荆蛮，吐纳江汉，佐斗嫁祸，纷若猬毛，曝骨履肠，间不容砺。尔乃奉殪戎之命，运先天之略，不出户庭，推毂分阃，一麾以定三方，数旬而清万国，荡涤天壤之速，规摹指画之神，造化以来，弗之闻也。光熙前绪，罔有不服，烟云改色，钟石变音，三灵顾望，万物影响。木运告尽，褰裳克让，天历在躬，推而弗有。

百辟庶尹，四方岳牧，稽图谶之文，顺亿兆之请，披肝沥胆，昼歌夜吟；方屈箕颖之高，式允幽明之愿，基命宥密，如恒如升，推帝居歆，创业垂统。殊徽号，改服，建都邑，叙彝伦，薄赋轻徭，慎刑恤狱，除繁苛之政，兴清静之风，去无用之官，省相监之职。奇才间出，盛德无隐，星精云气，共趋走于阶墀；山神海灵，咸燮理于台阁。东渐日谷，西被月川，教暨北溟之表，声加南海之外。悠悠沙漠，区域万里，蠢蠢百蛮，莫之与竞。五帝所不化，三王所未宾，屈膝顿颡，尽为臣妾。殊方异类，书契不传，梯山越海，贡琛奉贽，欣欣如也。巢居穴处，化以宫室，不火不粒，训以庖厨。礼乐合天地之同，律吕节寒暑之候，制作详垂衣之后，淳粹得神农之前，邀游文雅之场，出入杳冥之极，合神谟鬼，通幽洞微，群物岁成，含生日用，饮和气以自得，沐玄泽而不知也。丹雀为使，玄龟载书，甘露自天，醴泉出地，神禽异兽，珍木奇草，望风观海，应化归风。备休祥于图牒，罄幽遐而戾止。犹且父天子民，兢兢翼翼，至矣大矣。七十四帝，曷可同年而语哉！

若夫天下之重，不可妄据，故唐之许由，夏之伯益，怀道立事，人授而弗可也。轩初四帝，周余六王，藉世因基，自取而不得也。孟轲称仲尼之德，过于尧舜，著述成帝者之事，弟子备王佐之才，黑不代苍，泣麟叹凤，栖栖汲汲，虽圣达而莫许也。蚩尤则黄神抗衡；共工则黑帝勍敌。项羽诛秦摧汉，宰割神州，角逐争驱，尽威力而无就也。其余欻起妖妄，曾何足数。贼子逆臣，所以为乱，皆由不识天道，不悟人谋，牵逐鹿之邪说，谓飞凫而为鼎。若使四凶执八元之诚，三监同九臣之志，韩信、彭越，深明帝子之符；孙述、隗嚣，妙识真人之出；尉迥同讴歌之类，王谦比狱讼之民，福禄蝉联，胡可穷也。而违天逆物，获罪人神。呜呼！此前事之大戒矣。诛夷烹醢，历代共尤；僣逆凶邪，时烦狱吏，其可不戒慎哉。盖积恶既成，心自绝于善道；物类相感，理必至于诛戮。天夺其魄，鬼恶其盈故也。

大帝聪明，群臣正直，耳目监于率土，赏罚参于国朝，辅助一人，覆育兆庶。岂有食人之禄，受人之荣，包藏祸心，而不歼尽者也。必当执法未处其罪，司命已除其籍。自古明哲，虑远防微，执一心，持一德，立功坐树，上书削稿，位尊而心逾下，禄厚而志弥约，宠盛思之以惧，道高守之以恭。克念于此，则奸回不至。事乃畏天，岂惟受礼，谦光满覆，义在知几。吉凶由人，妖不自作。众星拱极，在天成象。夙沙则主虽愚蔽，民尽知归；有苗则始为跋扈，终而大服。汉南诸国，见一面以从殷；河西将军，率五郡以归汉，故能招信顺之助，保太山之安。彼陈国者，盗窃江外，民少一郡，地减半州。遇受命之主，逢太平之日，自可献土衔璧，乞同溥天。乃复养丧家之疹，遭颠覆之轨，趑趄吴越，仍为匪民。虽时属大道，偃兵舞鏚；然国家当混一之运，金陵是殄，有命不恒，断可知矣。防风之戮，元龟匪遥；孙皓之侯，守株难得。迷而未觉，谅可愍焉。斯故未辨昊天之心，不闻君子之论也。

卷二十一 序类刘子政上战国策叙（姬传先生云：不及《过秦》雄骏。然冲溶浑厚，无意为文，而自能尽意。若庄子所谓木鸡者，此境亦贾生所无。兆洛以为如先生之言，则知东汉、魏、晋之文所自出。）

护左都水使者光禄大夫臣向言：所校中《战国策》书，中书余卷，错乱相糅莒。又有国别者八篇，少不足。臣向因国别者略以时次之。分别不以序者以相补，除复重，得三十三篇。本字多误脱为半字，以赵为肖，以齐为立。如此字者多。中书本号，或曰《国策》，或曰《国事》，或曰《短长》，或曰《事语》，或曰《长书》，或曰《修书》。臣向以为战国时游士辅所用之国，为之策谋，宜为《战国策》。其事继《春秋》以后，讫楚、汉之起，二百四十五年间之事，皆定以杀青，书可缮写。

叙曰：周室自文、武始兴，崇道德，隆礼义，设辟雍、泮宫、庠序之教，陈礼乐、弦歌、移风之化。叙人伦，正夫妇，天下莫不晓然。论孝弟之义，惇笃之行，故仁义之道，满乎天下，卒致之刑错四十余年。远方慕义，莫不宾服，《雅》《颂》歌咏，以思其德。下及康、昭之后，虽有衰德，其纲纪尚明。及春秋时，已四五百载矣，然其余业遗烈，流而未灭。五霸之起，尊事周室；五霸之后，时君虽无德，人臣辅其君者，若郑之子产，晋之叔向，齐之晏婴，挟君辅政，以并立于中国，犹以义相支持，歌说以相感，聘觐以相交，期会以相一，盟誓以相救。天子之命，犹有所行，会享之国，犹有所耻。小国得有所依，百姓得有所息。故孔子曰：“能以礼让为国乎何有？”周之流化，岂不大哉！及春秋之后，众贤辅国者既没，而礼义衰矣。孔子虽论《诗》《书》，定《礼》《乐》，王道粲然分明，以匹夫无势，化之者七十二人而已，皆天下之俊也。时君莫尚之，是以王道遂用不兴。故曰：非威不立，非势不行。

仲尼既没之后，田氏取齐，六卿分晋，道德大废，上下失序。至秦孝公捐礼让而贵争战，弃仁义而用诈谲，苟以取强而已矣。夫篡盗之人，列为侯王；诈谲之国，兴立为强。是以转相放效，后生师之，遂相吞灭，并大兼小，暴师经岁，流血满野，父子不相亲，兄弟不相安，夫妇离散，莫保其命，湣然道德绝矣。晚世益甚，万乘之国七，千乘之国五，敌侔争权，尽为战国，贪饕无耻，竞进无厌，国异政教，各自制断，上无天子，下无方伯，力功争强，胜者为右，兵革不休，诈伪并起。当此之时，虽有道德，不得施设。有谋之强，负阻而恃固，连与交质，重约结誓，以守其国。

故孟子、孙卿儒术之士，弃捐于世；而游说权谋之徒，见贵于俗。是以苏秦、张仪、公孙衍、陈轸、代、厉之属，生从横短长之说，左右倾侧。苏秦为从，张仪为横，横则秦帝，从则楚王，所在国重，所去国轻。

然当此之时，秦国最雄，诸侯方弱，苏秦结之。时六国为一，以傧背秦，秦人恐惧，不敢窥兵于关中，天下不交兵者二十有九年。然秦国势便形利，权谋之士，咸先驰之。苏秦初欲横，秦弗用，故东合从。及苏秦死后，张仪连横，诸侯听之，西向事秦。是故始皇因四塞之国，据崤、函之阻，跨陇、蜀之饶，听众人之策，乘六世之烈，以蚕食六国，兼诸侯，并有天下。杖于诈谋之弊，终无信笃之诚，无道德之教，仁义之化，以缀天下之心。任刑罚以为治，信小术以为道，遂燔烧《诗》《书》，坑杀儒士，上小尧、舜，下邈三王。二世愈甚，惠不下施，情不上达，君臣相疑，骨肉相疏，化道浅薄，纲纪败坏，民不见义而悬于不宁。抚天下十四岁，天下大溃，诈伪之弊也。

其比王德，岂不远哉。孔子曰：“道之以政，齐之以刑，民免而无耻；道之以德，齐之以礼，有耻且格。”夫使天下有所耻，故化可致也。苟以诈伪偷活取容，自上为之，何以率下？秦之败也，不亦宜乎。

战国之时，君德浅薄，为之谋策者，不得不因势而为资，据时而为画。故其谋扶急持倾，为一切之权，虽不可以临国教化，兵革救急之势也。皆高才秀士，度时君之所能行，出奇策异智，转危为安，运亡为存，亦可喜，皆可观。护左都水使者光禄大夫臣向所校《战国策》书录。

许叔重说文解字序叙曰：此十四篇五百四十部，九千三百五十三文，重一千一百六十三，解说凡十三万三千四百四十一字。其建首也：立一为耑，方以类聚，物以群分，同牵条属，共理相贯，杂而不越。据形系联，引而申之，以究万原，毕终于亥，知化穷冥。

于时大汉圣德熙明，承天稽唐，敷崇殷中，遐迩被泽，渥衍沛滂。广业甄微，学士知方，探赜索隐，厥谊可传。粤在永元，困顿之年，孟陬之月，朔日甲申，曾曾小子，祖自炎神，缙云相黄，共承高辛，太岳佐夏，吕叔作藩，俾侯于许，世祚遗灵。自彼徂召，宅此汝滨，窃卬景行，敢涉圣门。其宏如何？节彼南山，欲罢不能，既竭愚才，惜道之味，闻疑载疑，演赞其志，次列微辞，知此者希。傥昭所尤，庶有达者，理而董之。

王叔师楚辞章句叙叙曰：昔者孔子，睿圣明哲，天生不王，俾定经术。乃删《诗》《书》，正《礼》《乐》，制作《春秋》，以为后王之法。门人三千。罔不昭达。临终之日，则大义乖而微言绝。其后周室衰微，战国并争，道德陵迟，谲诈萌生。于是杨、墨、邹、孟、孙、韩之徒，各以所知，著造传记，或以述古，或以明世。

而屈原履忠被谮，忧悲愁思，独依诗人之义，而作《离骚》，上以讽谏，下以自慰。遭时暗乱，不见省纳，不胜愤懑，遂复作《九歌》以下凡二十五篇。楚人高其行义，玮其文采，以相教傅。

至孝武帝，恢廓道训，使淮南王安作《离骚经章句》，则大义灿然。后世雄俊，莫不瞻仰，摅舒妙思，缵述其词。逮至刘向，典校经书，分以为十六卷。孝章即位，深弘道艺。而班固、贾逵，复以所见改易前疑，各作《离骚经章句》。其余十五卷，阙而不说。又以壮为状，义多乖异，事不要撮。今臣复以所识所知，稽之旧章，合之《经》《传》，作十六卷章句。虽未能究其微妙，然大指之趣，略可见矣。

且人臣之义，以中正为高，以仗节为贤，故有危言以存国，杀身以成仁。是以伍子胥不恨于浮江，比干不悔于剖心，然后德立而行成，荣显而名称。若夫怀道以迷国，佯愚而不言，颠则不能扶，危则不能安，婉婉以顺上，逡巡以辟患，虽保黄耇，终寿百年，盖志士之所耻，愚夫之所贱也。今若屈原，膺忠贞之质，体清洁之性，直若砥矢，言若丹青，进不隐其谋，退不顾其命，此诚绝世之行，俊彦之英也。而班固谓之露才扬己，竞于群小之中，怨恨怀王，讥刺椒兰，苟欲求进，强非其人，不见容纳，忿恚自沉，是亏其高明而捐其清洁者也。昔伯夷、叔齐，让国守志，不食周粟，遂饿而死，岂可复谓有求于世而恨怨哉？且诗人怨主刺上曰：“呜呼小子，未知臧否，匪面命之，言提其耳。”风谏之语，于斯为切。然仲尼论之以为大雅。引此比彼，屈原之词，优游婉顺，宁以其君不知之故，欲提携其耳乎？而论者以为露才扬己，怨刺其上，强非其人，殆失厥中矣。

夫《离骚》之文，依托《五经》以立义焉：“帝高阳之苗裔”，则《诗》“厥初生民，时惟姜嫄”也；“纫秋兰以为佩”，则“将翱将翔，佩玉琼琚”也；“夕揽洲之宿莽”，则《易》“潜龙勿用”也；“驷玉虬而乘鹥”，则《易》“时乘六龙以御天”也；“就重华而陈词”，则《尚书》咎繇之谋谟也；登昆仑而涉流沙，则《禹贡》之敷土也。故智弥盛者其言博；才益邵者其识远。屈原之词，诚博远矣。自孔某终没以来，名儒博达之士，著造词赋，莫不拟则其仪表，祖式其模范，取其要妙，窃其华藻。所谓金相玉质，百岁无匹，名垂罔极，永不刊灭者也。

陆士衡豪士赋序（此士龙所谓清新相接者也，神理亦何减邹、枚？）

夫立德之基有常，而建功之路不一。何则？循心以为量者，存乎我；因物以成务者，系乎彼。

存夫我者，隆杀止乎其域；系乎物者，丰约惟所遭遇。落叶俟微风以陨，而风之力盖寡；孟尝遭雍门而泣，而琴之感以末。何者？欲陨之叶，无所假烈风；将坠之泣，不足烦哀响也。是故苟时启于天，理尽于民，庸夫可以济圣贤之功，斗筲可以定烈士之业。故曰才不半古而功已倍之，盖得之于时势也。历观古今，徼一时之功，而居伊、周之位者有矣。夫我之自我，智士犹婴其累；物之相物，昆虫皆有此情。夫以自我之量，而挟非常之勋，神器晖其顾盼，万物随其俯仰，心玩居常之安，耳饱从谀之说，岂识乎功在身外，任出才表者哉。

且好荣恶辱，有生之所大期；忌盈害上，鬼神犹且不免。人主操其常柄，天下服其大节，故曰天可仇乎？而时有袨服荷戟，立于庙门之下，援旗誓众，奋于阡陌之上。况乎代主制命，自下裁物者乎。广树恩不足以敌怨，勤兴利不足以补害，故曰代大匠斫者，必伤其手。且夫政由宁氏，忠臣所为慷慨；祭则寡人，人主所不久堪。是以君奭怏怏，不悦公旦之举；高平师师，侧目博陆之势。

而成王不遣嫌吝于怀，宣帝若负芒刺于背，非其然者与？嗟乎！光于四表，德莫富焉；王曰叔父，亲莫昵焉；登帝天位，功莫厚焉；守节没齿，忠莫至焉。而倾侧颠沛，仅而自全，则伊生抱明允以婴戮，文子怀忠敬而齿剑，固其所也。

因斯以言，夫以笃圣穆亲，如彼之懿；大德至忠，如此之盛，尚不能取信于人主之怀，止谤于众多之口；过此以往，恶睹其可？安危之理，断可识矣。又况乎饕大名以冒道家之忌，运短才而易圣哲所难者哉。身危由于势过，而不知去势以求安；祸积起于宠盛，而不知辞宠以招福。见百姓之谋己，则申宫警守以崇不畜之威；惧万民之不服，则严刑峻制以贾伤心之怨。然后威穷乎震主，而怨行乎上下，众心日陊，危机将发，而方偃仰瞪眄，谓足以夸世，笑古人之未工，忘己事之已拙，知曩勋之可矜，暗成败之有会。是以事穷运尽，必于颠仆，风起尘合，而祸至常酷也。圣人忌功名之过己，恶宠禄之逾量，盖谓此也。

夫恶欲之大端，贤愚所共有，而游子殉高位于生前，志士思垂名于身后，受生之分，唯此而已。夫盖世之业，名莫大焉；震主之势，位莫盛焉；率意无违，欲莫顺焉。借使伊人颇览天道，知尽不可益，盈难久持，超然自引，高揖而退；则巍巍之盛，仰邈前贤，洋洋之风，俯冠来籍。而大欲不乏于身，至乐无愆乎旧，节弥效而德弥广，身愈逸而名愈劭。此之不为，彼之必昧，然后河海之迹，堙为穷流；一篑之衅，积成山岳；名编凶顽之条，身厌茶毒之痛，岂不谬哉！故聊赋焉，庶使百世少有寤云。

石季伦思归引序余少有大志，夸迈流俗。弱冠登朝，历位二十五年，五十以事去官。晚节更乐放逸，笃好林薮，遂肥遁于河阳别业。其制宅也；却阻长堤，前临清渠，百木几于万株，流水周于舍下，有观阁池沼，多养鱼鸟。家素习技，颇有秦赵之声。出则以游目弋钓为事，入则有琴书之娱。又好服食咽气，志在不朽，傲然有凌云之操。欻复见牵羁，婆娑于九列，困于人间烦黩，常思归而永叹！寻览乐篇，有《思归引》，傥古人之情有同于今，故制此曲。此曲有弦无歌，今为作歌辞，以述余怀。

恨时无知音者，令造新声而播于丝竹也。

郭景纯山海经序世之览《山海经》者，皆以其闳诞迂夸，多奇怪俶傥之言，莫不疑焉。尝试论之曰：庄生有云：“人之所知，莫若其所不知。”吾于《山海经》见之矣。

夫以宇宙之寥廓，群生之纷纭，阴阳之煦蒸，万殊之区分，精气浑淆，自相濆薄，游魂灵怪，触象而构，流形于山川，丽状于木石者，恶可胜言乎。然则总其所以乖，鼓之于一响，成其所以变，混之于一象。世之所谓异，未知其所以异；世之所谓不异，未知其所以不异。何者？物不自异，待我而后异，异果在我，非物异也。故胡人见布而疑黂，越人见罽而骇毳。

夫玩所习见而奇所希闻，此人情之常蔽也。今略举可以明之者：阳火出于冰水，阴鼠生于炎山。而俗之论者，莫之或怪。及谈《山海经》所载而咸怪之，是不怪所可怪而怪所不可怪也。不怪所可怪，则几于无怪矣；怪所不可怪，则未始有可怪也。夫能然所不可，不可所不可，然则理无不然矣。案汲郡《竹书》及《穆天子传》：穆王西征，见西王母，执璧帛之好，献锦组之属。穆王享王母于瑶池之上，赋诗往来，辞义可观。遂袭昆仑之丘，游轩辕之宫，眺钟山之岭，玩帝者之宝。

</div>
    <div class="pagination">
<a href="骈体文钞_page27.html">上一页</a><span>...</span><a href="骈体文钞_page23.html">23</a><a href="骈体文钞_page24.html">24</a><a href="骈体文钞_page25.html">25</a><a href="骈体文钞_page26.html">26</a><a href="骈体文钞_page27.html">27</a><span class="current-page">28</span><a href="骈体文钞_page29.html">29</a><a href="骈体文钞_page30.html">30</a><a href="骈体文钞_page31.html">31</a><a href="骈体文钞_page32.html">32</a><a href="骈体文钞_page33.html">33</a><span>...</span><a href="骈体文钞_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
