<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 51 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 51 页/共 396 页</h1>
    <div class="content">
　　●钦定四库全书

　　文章辨体彚选巻八十四

　　（明）贺复征 编

　　○上书十九

　　上太祖高皇帝书【明叶居升】

　　臣歴观汉晋唐宋之世皆有灾异之变始因刑政失宜贤愚倒置遂致纪纲不振或政失于权臣或势移于方镇患不生于女祸则困于敌国上下偷安茍延岁月谏书屡上曽莫之省天变于上而不知戒人怨于下而不知恤天下已壊而莫能救也臣每读史至于其间未尝不切齿热中不止太息而已迄元之季天人厌乱既极天命真人以圣神文武之资扫除乱畧四海英雄坐致阙下沙漠之徼罔不臣服方宵衣旰食以图雍熈之治凡汉晋唐宋之失今皆无有然而天变于上以致日月星辰失叙或者鉴观前世之失矫枉其弊而又太过者欤汉贾山有言曰忠臣之事君也言切直则不用而身危不切直则不可以明道明主之所急闻忠臣之所以蒙死而竭之也臣今有刍荛之言虽未足以明道敢切直言之庻尽忠臣事明主之心乎臣闻王者之心上通乎天王者之动上应乎天审天下之治否者则求其端于王而已天之阴阳五行日月星辰其可见也使阴阳交和五行顺序日月星辰得其常天下虽未善治谓之治焉可也阴阳错缪五行不得其序日月星辰不得其行天下虽无事谓之不治可也稽之天道察之人事而后可以验治乱之实矣臣观当今之事太过者有三曰分封太侈也曰用刑太繁也曰求治太速也何以明之日者君之象也月者臣之象也五星者卿士庻人之象也臣愚不知星术姑以所闻于经传并摭前世已行之得失者论之诗曰彼月而食则维其常阴盛阳微则为不善矣今日刑于月犹之可也而曰日月相刑者则月敢抗于日臣敢抗于君矣切观主上之有天下扫除羣雄如踣草芥包络豪杰如臂使指今公卿大臣数十万之众战必胜攻必取者朝廷遣一介之使召之则拱手听命无敢后时况敢有抗衡者乎传曰都城过百雉国之害也先王之制大都不过三国之一中五之一小九之一使上下等差各有定制上得以兼乎下下不得以兼乎上盖所以强干弱枝以遏乱原而崇治本也国家裂土分封使诸王各有分地以树蕃屏以复古制盖惩宋元孤立宗室不竞之弊也然而秦晋燕齐梁楚吴闽诸国各尽其地而封之都城宫室之制广狭大小亚于天子之都赐之以甲兵卫士之盛臣恐数世之后尾大不掉然后削其地而夺之权则起其怨如汉之七国晋之诸王否则恃险争衡否则拥众入朝甚则縁间而起防之无及也此皇天眷顾之甚或者谴告以相刑之象欤今议者曰诸王皆天子亲子也皆皇太子亲骨肉也分地虽广制度虽侈所谓犬牙相制盘石之宗天下服其强耳岂有抗衡之理也书曰列爵惟五分土惟三今王亦爵也汉谓诸侯王亦不过三分之位耳礼莫大于分使王侯之国与京畿同则为列国矣尚有君臣之分乎今秦晋燕齐梁楚吴闽诸国皆连带数十城而复优之以制假之以兵议者何不摭汉晋之事以观之乎孝景皇帝汉高皇帝之孙也七国诸王皆景帝之同祖父兄弟子孙也当时一削其地则遽构兵西向晋之诸王皆武帝之亲子孙也易世之后迭相拥兵以危王室遂成五胡云扰之患由此言之分封踰制祸患立生援古证今昭昭然矣此臣所以为太过者欤昔贾谊劝汉文帝早分诸国之地空之以待诸王子孙谓力少则易使以义国小则无邪心向使文帝尽从谊之所言则必无七国之祸愿及诸王未之国之先节其都邑之制减其卫兵限其疆理亦以待封诸王之子孙此制一定然后诸王有圣贤之德行者入为辅相其余世为藩辅可以与国同休世世无穷矣割一时之恩以制万世之利以消天变以安社稷天下幸甚臣又观歴代开国之君未有不以尚德缓刑而结于民心亦未有不以专事刑罚而失民心国祚长短悉由于此三代秦汉隋唐享国之数具在方册昭然可观其故何也易曰天地之大德曰生圣人之大宝曰位何以守位曰仁何以聚人曰财理财正辞禁民为非曰义此可以见天地好生之心与圣人守位之道矣然而禁民为非之义特居于末者明不得已而用刑而不专任刑罚也古者断死刑天子为之撤乐减膳而寓惨怛之意于其间诚以天生斯民立之司牧而教养之俱欲其并生于天地之间也不幸而不率教者入于其中则不得不刑之耳故其仁爱之笃浃于民之肌肤沦于民之骨髓民思其德愈久而不忘故其子孙享国久远者六七百年近者亦三四百年岂偶然而已哉今议者曰宋元中叶之后纪纲不振专事姑息赏罚无章以致亡灭此行小仁而灭大义虽有其位而不能守之主上所以痛惩其弊而矫枉之者也故制不宥之刑权神变之法使人知惧而莫测其端也臣闻开基之主垂范百世一动一静必合凖绳使子孙有所持守况刑者民之司命可不慎欤夫刑罚贵乎得中过与不及皆非天讨有罪之意也使刑政不立而强暴得以相陵则国非其国矣因之刑法繁苛而政治促急而民无所措手足矣姑以当今刑法言之笞杖徒流死今之五刑也用此五刑既无假贷一出乎大公至正可也而用刑之际多出圣衷致使治狱之吏务从深刻以趋求上意深刻者多获功平允者多得罪或至以赃罪多寡为殿最欲求治狱之平允岂易得哉近者特旨杂犯死罪免死充军其余以次仿流徒律又删定旧律诸条减宥有差此渐见寛宥全活者众而主上好生之仁已蔼然布于宇内矣然未闻有戒治狱务从平允之条是以法司之治狱犹循旧弊虽有寛宥之名而未见有寛宥之实所谓实者诚在主上不在臣下也故必有罪疑惟轻之意而后好生之德洽于民心必有王三宥然后制刑之政而后有囹圄空虚之效此非可以浅浅致也唐太宗皇帝谓侍臣曰鬻棺之家欲岁之疫匪欲害于人欲利于棺售故耳今法司核理一狱必求深以成其考今作何法使得平允太宗矫隋之暴刑法务从寛宥犹患及此况今立法严密以矫寛纵能无是失何以明其然也古之为士者以登仕版为荣以罢职不叙为辱今之为士者以混迹无闻为福以受玷不辱为幸以屯田工役为必获之罪以鞭笞捶楚为寻常之辱其始也朝廷取天下之士网罗捃摭务无遗逸有司催逼上道如捕重囚比到京师而除官多以貌选故所学或非其所闻而其所用或非其所学洎乎居官举动一跌于法茍免诛戮则必屯田工役之科所谓取之尽锱铢用之如泥沙率是为常少不顾惜然此亦岂人主乐为之事哉欲人之惧而不敢犯也切见数年以来诛杀亦可为不细矣而犯者日月相踵岂下人之不惧法哉良由激浊扬清之不明善恶贤愚之无别议贤议能之法既废以致人不自励而为善者怠宋程頥有言曰君子小人常相半也天下治则小人多化为君子而君子多于小人天下乱则君子多化为小人而小人多于君子此言在上之人有以化之耳有人于此亷如夷齐智如良平一或不谨少戾于法上之人将録其所长弃其所短而用之乎将舍其所长摘其所短而寘之法乎茍取其长而舍其斫短则中庸之才争以为亷为智而成有用之君子矣茍取其短弃其所长为善之人皆曰某亷若是某智若是少不如法朝廷不少贷之吾属何所容其身乎致使今之居位者多无亷耻当未仕之时则修身畏慎动遵律法一入于官则以禁网严密朝不谋夕遂弃亷耻或事掊克以备屯田工役之资者率皆是也若是非用刑之烦者乎汉之世尝徙大族于山陵矣未闻实之以罪人也今凤阳皇陵所在龙兴之地而率以罪人居之以怨嗟愁苦之声充斥园邑朝廷知非所以恭承宗庙意也近令就中愿入军籍者听之免罪复官者有之而犹闻有拘其余丁家小在屯夫有罪之家长既赦而任之以政矣余丁家小复何罪哉夫摧强敌垒则扬精鼓鋭奋三军之气攻之必克擒之必获可也今贼人伪四大王突窜山谷如狐如鼠无窟可追以计获之庻或可得而乃劳重兵以讨之彼之惊骇溃散兼之深林大壑人迹不能追踪之地与之较奔走则彼就熟路而轻行与之较死生则彼负必死之气三军之众孰肯舍死而争锋哉今捕之数年既无其方而乃归咎于新附户籍之细民而迁徙之搔动四千里之地鸡犬不得宁息况新附之民日前兵难流移他所朝廷许之复业而来归者今既附籍矣乃取其数而尽迁之是法不信于民也夫有户口而后田野辟田野辟而后赋税增今责守令年増户口正为是也近者已纳税粮之家虽承特旨分释还家而其心犹不自安已起户口虽蒙怜恤见留开封听候今军士散漫村落居民不知所为讹言惊动况太原诸郡外界边鄙民心如此甚非安边之计也臣恐自兹之后北郡户口不复得増矣何者小民易动而难安今之小民以为新籍在官乃见迁徙不报反易逃匿若欲迁徙一概而迁之我奚先受其殃乎凡此皆臣所谓太过而足以召灾异者也未见其可以结民心而延国祚者也晋郭璞有言曰阴阳错缪皆烦刑所致今之天变岂非烦刑所致者乎臣愿自今朝廷宜録大体赦小过明诏天下修举八议之法严禁深刻之吏断狱平允则超迁之苛刻聚敛者则罢黜之凤阳屯田之制见任家小在屯者听其耕种起科已起户口见留开封者悉放复业当差如此则人主足以隆好生之德以树国祚长久之福而兆民自安天变自消矣昔者周自文武至于成康而后教化大行汉自高帝至于文景而后号称富庻文王武王高帝之才非不能使教化行以致富庻也盖天下之治乱气化之转移人心之趍向皆非一朝一夕之故致治之道固不可骤至今国家纪元九年于兹偃兵息民天下大定纪纲大正法令修明亦可谓安矣而主上切切以民俗浇漓人不知惧法出而奸生令下而诈起故或朝诛而暮犯者有之昨日所进今日被戮者有之乃至令下而寻改已赦而复收天下臣民莫之适从而不能相安者甚不称主上求治之心也臣愚谓天下趋于治也犹坚冰之将泮也冰之坚非太阳一日之光能消之也阳气发生土脉微动和气蒸之然后自然融释圣人之治天下亦犹是也刑以威之礼以导之渐民以仁摩民以义而后其化熈熈也孔子曰如有王者必世而后仁此非空言也况今之天下犹古之天下民俗虽漓而民好善恶恶之心则未尝冺也因其好善恶恶之心以正其风俗则求治之道在是矣求治之道莫先于正风俗正风俗之道莫先于使守令知所务使守令知所务莫先于使风宪知所重使风宪知所重莫先于朝廷知所尚则必以簿书期会讼狱钱榖之不报为可恕惟以流俗大壊极弊为不可不问而后正风俗之道得矣风俗既正天下其有不治者乎古之为郡守县令为民之师师则以正率下导民于善使化成俗美者也征赋期会狱讼簿书固其职也今之守令以户口钱粮簿书狱讼为急务至于农桑学校王政之本乃视为虚文而置之不问将何以教养黎民哉以农桑言之方春州县下一文帖里甲回申文状而已守令未尝亲点视种时次第旱涝预备之道也以学校言之廪膳生员国家资之以取人才之地也今各处师生缺员者多纵使具员守令亦鲜有以礼让之实作其成器者朝廷切切以社学为重教民之急务故屡行取勘师生姓名所习课艺如是之严今之社学当社镇城郭或但置立门牌远村僻处则又具其名耳守令亦未尝以教养为已任徒具文案以备照刷而已及至宪司分部按临亦但循习故常照依纸上照刷亦未尝差一人廵行点视兴废之实上下视为虚文如此小民不知孝悌忠信为何物斗争之俗成奸诈之风炽而礼义亷耻扫地矣此守令未知所务之失也风纪之司所以代朝廷导扬风化访察善恶条举纲目拯治万事至于听讼谳狱其一事尔今专以狱讼为要务以藏赃多者为称职以事迹少者为阊茸一有不称虽有忠臣孝子义夫节妇视为虚文末节而不暇举若是谓之察恶亦近矣所谓导扬风化者安在哉其始但知以去一赃吏决一狱讼为治而不知劝民成俗使民迁善远罪为治之大者也此风宪未知所重之失也守令亲民之官风宪亲临守令之官未知所务如此所以欲求善治而卒未能也王制论乡秀士升于司徒曰选士司徒论其秀士而升于太学曰俊士大乐正又论造士之秀升诸司马曰进士司马辨论官材论定然后官之任官然后爵之其考之详如此成周得人为盛今使天下都邑生员考于礼部升于太学使歴练众职任之以事可以洗歴代选举之陋而上法成周之制矣然而郡邑生员升于太学或未数月遽选入官委之以郡者间亦有之臣恐此辈未谙时政未熟朝廷礼法不能倡导德化上乖国政下困黎民虽曰国家养育之仁然世间竒材罕有如颜回耿弇邓禹者固不可拘于常法虽贾谊之才汉朝以其年少难委之开国以来选举秀才不为不多所任名位不为不重自今数之在者宁有几人乎臣恐后人之视今亦犹今之视昔昔年所举之人岂不深可痛惜乎凡此皆臣所谓求治太速之过也昔者宋有天下盖三百余年其始以礼义教其民当其盛时闾阎里巷皆有忠厚之风至于耻言人之过失至其末年扞城之将至力屈计穷则视死如归忠臣义士死事者不可胜数虽妇人女子羞被污辱此皆礼义教之效也元之立国其本固先拨矣其枝叶不从而颠蹶者未之有也故其末年弃城叛将降敌附下者亦不可胜纪虽老儒硕臣甘心屈辱大将北征以来为之死事者几人乎此礼义亷耻不振之弊也使其遗风流俗至今未革深可怪也臣谓国家求治之速莫若敦礼义尚亷耻守令则责其先礼义慎征赋而以农桑学校为急务风宪则责其先教化审法律而以平狱缓刑为最切如此则德泽下流求治之道庻几得矣郡邑生员升于太学须令在学肄业或三年精通一经兼习一艺然后入选或宿卫或办事以观大臣之能而后任之以政则其学识兼懋庻无败事且使知禄位皆天之禄位而可以塞觊觎之心也夫分封有制则本支百世矣刑罪既清则刑期无刑矣崇礼义尚亷耻而风移俗易矣于是主上端拱清穆待以岁月则阴阳调而风雨时诸福嘉祥莫不毕至矣尚何天变之不消也哉虽然臣愚猥不自度微贱庙堂之议辄敢陈说如此是以蝼蚁之命试当雷霆之威不胜屏营之至

　　文章辨体彚选巻八十四

　　●钦定四库全书

　　文章辨体彚选巻八十五

　　（明）贺复征 编

　　○上书二十

　　上孝宗皇帝书【明李梦阳】

　　诏曰朕方图新政理乐闻谠言事关军民利病切于治体可行的着各衙门大小官员悉心开具明白来说于是户部主事臣梦阳上疏曰臣闻人君不患世无直言之臣而患已之不能用其言人臣不患其言不得上闻而常患人君者闻之而不乐也盖直言之臣秉性朴实不识忌讳覩事积愤诚激于中义形于词故其言剀切而无回互药石而鲜包藏是以为君者不乐闻也即闻之不乐行也夫明君英主则不然也谓其言剀切非为身也药石非规名也于是道之使言言可行也于是措之以行是故下无壅蔽之奸上无过举之政故治化浃洽而百姓受福矣臣窃伏思陛下则真明君英主也何以知之陛下法祖宗至矣敬天地者蔑以加矣饬躬勤励延问若不给矣乃犹曰政理未新谠言未闻惓惓焉若将失之欿然恒不自安也乃于是下诏布诚广路谕之以悉心诱之以乐闻惟恐知之者不肯言言之者不肯尽岂不出于寻常者万万乎臣故曰陛下真明君英主也然而治化不浃洽百姓不受福何也意者病与害为之而陛下弗察也又其渐不可长焉夫天下之势譬之身也欲身之安莫如去其病欲其利莫如祛其害欲令终而全安莫如使渐不可长今天下之为病者二而不之去也为害者三而不之祛也为渐者六而不使不可长也乃顾汲汲曰是奚不安也奚不利也奚不令终而全安也是何异于不药而求病愈于戏其可畏也哉夫易失者势难得者时今覩可为之势而遇得言之时使仍缄黙退缩以为自全茍禄之计是懐不忠而欺陛下耳臣今谨据所见昧死开呈惟陛下矜察哀怜俯赐观览焉二病一曰元气之病夫元气之病者何也所谓有其几无其形譬患内耗伏未及发而自谓安此乃病在元气臣窃观当今士气颇似之故曰元气之病夫孔子曰邦有道危言危行今人不喜人言见人张拱深揖口呐呐不吐词则目为老成又不喜人直遇事圆巧而委曲则以为善处是以转相则效翕然风靡为士者口无公是非后进承讹踵弊不复知有言行之实矣如此尚得谓之不病乎且大臣者庻官之表而民之望也今大臣则先不喜人言又恶人直夫谏官得以风闻言事者也今大臣被弹劾则率廷辩以求胜语人曰我非要作官但欲曲直明白耳及直矣又恬然作官此何理也往大臣有亲之丧服除非诏不起今大臣服除自起矣如此尚得谓之有礼义亷耻耶夫无礼义则佞人进乏亷耻则国无防佞人进则因循互相欺诋国无防则纪纲不张臣窃谓此等不治必积渐不可救药故曰四夷未侵百姓未离刑政未坠疆土未蹙而国危主忧此臣所谓元气之病也二曰腹心之病夫腹心之病者何人攻之则难攻不攻则亡身者也臣窃计今事势中官者腹心之病也夫内官者阴性而狼贪其地逼近又朋比难翦臣故以为腹心之病夫仓厂场库钱榖之要也今皆内官主之陛下以此辈为忠贞可用耶抑例不可废也夫例诚不可废每处置一二足矣今少者五六辈多者二三十辈何耶且夫一虎十羊势无全羊况十虎而一羊哉今某某有司擿发其奸幸陛下洞见其情实外议佥曰是必不赦不且窜斥今数月矣犹阁而不行夫人情莫不遮于潜而玩于彰彼未擿发其奸尚有严心今其奸业擿发之矣不置之法又不窜斥彼何所惮而不为乎昔人有言曰宦官有罪不可赦有缺不可补言难除也今皇城之内通名籍者几万人焉亦多矣陛下勅礼部选年十五以下净身男子五百名将安用邪夫人情孰不欲富贵今田野小民无故犹阉割亲儿以希进用矧今有诏犹有名呜呼此其祸可胜道哉夫灭絶人类则必戕天地之和戕天地之和则灾害必至灾害至则五榖不熟人民离散天道乖于上人心怨于下而阴性狼贪之徒无忌妄行于中而国不危者鲜矣臣故曰内官者腹心之病也今陛下诚于此时拔亷直奬忠鲠斥无耻大臣进卢扁之佐则必转病而为安厌祸以为福且陛下何难于此而不为也今议者必曰彼曽不指实某忠某直某为无耻泛言难行然不知上者风也下者草也拔一君子则君子进即有小人相率而化于善矣且人不幸而有病择医而治之者为爱身也今某某冇司幸擿发其奸是亦国之医耳若一切阁而不行是医能治之而上弗肯使也且陛下何难于此而不为也今诚欲腹心安莫如铲内官之权欲铲内官之权莫如有罪不赦有缺不补传曰治未病不治已病今固已病也而犹不治是可惑也已三害一曰兵害夫兵害者何也臣以为冗食而无补空名而鲜实也夫强本者所以弱枝也今在京之兵以卫计之七十有余分为三营一曰神机二曰三千三曰五军盖带甲控弦者数十万焉意固欲以强本也然至正统已已纔数十年耳拔之乃仅得十二万焉亦寡矣于是有十二团营之名团营至今又纔数十年耳日者遣将北伐拔之不满三万焉然其腰鞬弓刀不全也骑士则牵露骨马又旋置鞍辔等夫兵数不减于前食之者増费一旦而狼狈若此何也官不恤其军豪势多占使远者逃近者潜絶者不以报粮籍不开除又壮丁各营其家老弱出而应点宜其食之者増而用之者寡也臣故曰兵害者冗食而无补空名而鲜实也夫腾骧四卫者今非所谓内兵邪外官既不与稽其数征役又不选用其丁故其人率富豪而气骄夫内官者阴狡而狼贪者也以富豪气骄之人而率之以阴狡狼贪之徒兹其害可忍言哉且夫锦衣卫爪牙之司也今内官之家人子弟官之团营兵之精也内官参之内兵又其专掌之陛下乃何独而不为之寒心邪古人有言曰官惟贤赏惟功今团营把总号头等孰非内官之私人乎彼其家人子弟抑孰非诡托冒官也乃遂令布列要地为爪牙乎谚不有之曰萌芽不伐将折斧柯爝爝不扑燎原奈何言贵豫也陛下诚于此时查往年李玉事例仍置总兵官使叅掌内兵又禁团营把总号头等自今不得置其私人乃于是令诸左右曰某诡托冒官自首者听但罢免不问如此则威立而恩亦流所谓销患于未形计之上也二曰民害夫民害者臣以为敛重而民贫又贪墨在位恩不下流也臣闻惟智者而后起家夫人未有无所赖而生者也今百姓贤智者百不一二愚蠢者十常八九然又苦无赖而有司者之不恤也敛之不问贫富也役之不问胜否也曰是尔职焉矣是故富者剥削贫者称贷称贷之不足则必鬻子鬻子而不足则必逋窜一旦弃父母捐亲戚背乡离井愁怨之声上干天和则必有水旱风雹之灾逋者不还居者缧绁而牵连则必有无辜暴露之尸臣故曰民害者重敛使之也夫内府供用有常数也宜有常簿焉今油蜡皮张诸料等较之弘治初年费且十倍于前此何也盖下者效上者也取嬴者未有不羡者也今既十倍于前则户工二部科派必乂倍矣下之州县必又倍矣百姓输纳又有秤头等必又倍矣又经内官必有贿赂是益又倍矣于乎民日贫而敛日积当道不苦言以闻有司乗机而肥其家如此而犹望其治是真却歩以求前耳陛下前固尝降诏旨存问矣然簿数不减也科派不省秤头如故贿赂公行无惮此所谓空名而实祸也臣故曰贪墨在位恩不下流者此也三曰庄场畿民之害臣伏观弘武某年诏曰直隶抛荒田地听民开垦永不起科夫民既自开垦之矣不可谓非其田矣而今皇亲之家听无赖光棍投献主使谓非其田也请之朝廷朝廷亦谓非其田也率即赐皇亲家皇亲家既奉天子命为已有乃輙遂白夺其田土夷其坟墓毁其房屋斩伐其树木于是百年土著之民荡产失业抛弃父母妻子千里之内举骚然不宁矣夫皇亲与国同休戚者也而禄非不丰贵非不极也乃秪以区区之田损害赤子动揺基本如是是不欲与国同休耶呜呼亦甚矣昔鲁廐焚孔子见之但曰伤人乎盖贵人贱马也今蓟州牧马草场与百姓争阡而竞畆尺分而寸剖之臣窃悲也是何贱人而贵马也夫草场数千顷地耳今三遣官矣百姓连年坐勾摄转相牵聨妨废本业耽阁其生理男不秉耜女不上机卖男鬻女弱者转而死泥涂者过半矣呜呼是何贱人而贵马也臣虽未详其始末窃计今事势万无百姓侵官之理设有之所办亦官租耳非若皇亲之家占之为已有也今据勘牒四至与民争者止十之一二耳臣谓宜置而不问且百十年土著之民一旦逐之使去陛下忍为此耶夫王畿天下之本也今以数十百顷之地失黔首之心伤阴阳之和臣固知陛下不忍矣陛下幸哀怜听臣愚计勅户部查景泰六年勘官冯諲奏内事理以前顷田土仍给民征租但以空闲草地牧马为便六渐夫六渐者一曰匮之渐夫匮之渐者何也臣以为兵连然耳然又苦浪费今各边用兵以将则庸以卒则罢靡财而无功旷日而损威而钱榖吏俛首供给莫敢如何稍有不继则军吏诿以自解是故仓廪不足不曰兵者縻之也是钱榖者之误之也钱榖者不曰已误之也曰是无米而求粥也于是始有和买之议矣和买而不足于是乎有穵运之例穵运而又不足于是乞内帑之银臣始至户部太仓库银尚有七十余万今销耗且过半矣然而乞者未已也由是积渐而不止虽欲不匮乌可得矣夫今疆土不蹙于前也又鲜大冦非有若匈奴突厥者也竭天下之力以供边而日犹不足此其故何也糜财而无功旷日而损威者为之也夫钱者泉也言流也散于上则聚于下公家削则私家盈今京城内外千观万寺亦炽矣顾又不止彼左右侍臣孰非造寺者也动孰非以巨万计谚曰十入一出今彼巨万出则其入不止于巨万明矣夫上惟风下民惟草今方春气和耒耜在野陛下乃不发仓廪助不给赈不足犹徧察寺观等勅给费修葺之是道民以奉佛也彼以巨万入者又何惮而不造寺也夫智者察微今货入而于私室矣又出而造寺观等矣设卒有水旱之警兵甲事兴内取则已匮外敛则民穷臣不知陛下计所出矣故曰又苦浪费者此也二曰盗之渐夫盗之渐何也臣以为其几在民穷夫盗者非不知法当死也彼以为往固无食矣今盗而得食即死不犹踰于馁乎往固无衣矣今盗而得衣即死不犹踰于冻乎往有租调官司之辖矣今盗而得自由不犹踰于追系鞭笞之乎夫天下无智愚强弱举俛首捧心以事我者以有法维之且畏死也今既死而踰于冻馁追系鞭笞之则彼亦何所不至耶故以臣之愚窃计今事势非但忧盗将必有大患大患者何所谓有乱之机无乱之形也夫今天下无不臣之邦四夷无不庭之国百官奉职筐篚岁至太仓有红腐之粟武库之兵朽而不用又无方二三千里水旱之灾也然而哨聚杀人刼县烧村剽掠妇女者日相闻也假如不幸而有方二三千里水旱之灾武库之兵太仓粟竭百官不奉职邉冦外侵海内有警则事势又何如矣故曰有乱之机无乱之形呜呼此亦可以寒心矣臣谓宜趁此急选良有司恤饥赈寒以安民心又密令整饬城池军马以伺缓急之变夫安不忘危霸者之畧有备无患圣王之政况今承平日久民不知兵万一有虑外之警有如平原睢阳之伦乎臣故曰计今事势非但忧盗将有大患者此也三曰壊名器之渐夫壊名器之渐者臣以为黜陟失制也夫明王悬爵赏以待天下之贤将以奉天而理民也故曰五服有章自天命之示非我也又曰爵人于朝与众共之明至公也是以古之英君宁损百万之费而靳一郎之拜其意亦谓此耳而今乞官者官乞荫者荫黜其父者陟其子黜其祖者陟其孙臣不知陛下计所出矣夫荫者所以报功又示劝也今黜者既陟其子孙则有功者何劝焉是以高其爵不足以励糜乎赏不足以讽夤縁钻刺之风既行而亷耻名节之士遂寡且陛下何利于斯而为之也夫大学士万安前侍先皇帝丑秽彰露陛下践祚之始尝令内官逼脱其牙牌逐之去矣今而荫其子为丞臣不知报耶劝耶且陛下何利于斯而为之也夫薫莸同器不知有薫亷污并赏熟肯为亷陛下若谓天下之大何恡此一官则所谓敝袴之藏繁缨之惜者皆非耶惟名与器不可以假人臣故曰壊名器之渐者黜陟失制也四曰弛法令之渐夫弛法令之渐者臣以为舛与玩为之也夫舛莫大于纵罪玩莫大于长奸昔者舜为天子其父瞽瞍杀人孟子以为士师执之为舜者但宜窃负而逃盖法者公之天下受之祖宗者也掌于士师士师不得而专也出于天子天子不得而专也是故士师可以执天子之父而为舜者不可私其亲曩者犯人王礼擅抢夷僧货物损辱国体传笑外邦狱案已具法所不赦也陛下何从而赦之耶以为无罪则固已追偿其货直矣以为有罪未闻有罪而赦之者也有罪而赦之是纵罪也纵罪则奸长奸长则政舛政舛则民玩民玩则令慢令慢则法弛此古之所大忌而今之所甚怱也夫忌莫大于刑忽莫大于私何则刑天讨也公天道也王者不私其天故罚一人而千万人惧谚曰勿谓尺五后且不补臣故以王礼之赦为弛法令之渐五曰方术眩惑之渐夫方术眩惑之渐者臣以为去之不力则诱之必入也夫自古帝王享国长久者畏天而忧民也非以奉佛也康强少疾者清心而寡欲也非以事仙也且陛下独不见梁武唐宪乎梁武帝奉佛最谨然罹祸最惨唐宪宗事仙又最谨然年又最短此其明效大验彰彰可考者而今创寺创观请额者陛下弗止也比又诏葺其圯废臣不知陛下乃何所取于彼而为之也夫真人者大虚无为之名也今酒肉粗俗道士陛下敬重之如神尊为真人又法王佛子等并肩舆出入珍食衣锦陛下践祚诏曰僧道不得作醮事扇惑人心堂堂天言四海诵焉夫陛下神心睿姿不减于前也乃今复尔者臣故知有诱之者也夫去之不力则诱之必入譬若锄草不尽反滋其势陛下奈何去之不力而反使之滋也夫诱者必曰其道妙其法又灵今天变屡见于上百姓嗷嗷于下边报未捷仓库匮乏信如真人国师道足以庇法足以佑陛下何不遂一试之且彼能设一醮噀一法使天变息而嗷嗷者安乎此固必无之事而陛下不察反听其诱此臣之所以日夜悲心者也六曰贵戚骄恣之渐夫贵戚骄恣之渐者臣以为其防决也夫水防惟土国防惟礼水决则溃礼决则凌昔者高皇帝制皇亲令曰皇亲之家不得与政臣尝伏读叹息以为圣王不易之论及退而考夫班禄列爵则又使大贵而极富已又考其器度田奴之等则又不使踰也臣于是又叹曰是所谓礼之防也夫皇亲与国至戚也不宜有间今顾制礼以防之者臣以为此固保全而使之安也今陛下至亲莫如寿宁侯所宜保全而使之安者亦莫如寿宁侯乃顾不严礼以为之防臣恐其溃且有日矣夫下替则上陵今寿宁侯招纳无赖罔利而贼民白夺人田土擅拆人房屋又强虏人子女开张店房要截商货而又占种盐课横行江河张打黄旗势如翼虎此之谓不替可乎替则陵陵则逼大逼则法行且令侧目而视切齿而谈孰非饮恨于寿宁侯者也夫川溃则伤必众万一法行陛下虽欲保全而使之安得乎臣窃以为宜及今慎其礼防则所以厚张氏者至矣亦杜渐剪萌之道也

　　文章辨体彚选巻八十五

　　●钦定四库全书

　　文章辨体彚选巻八十六

　　（明）贺复征 编

　　○上书二十一

　　至言【汉贾山】

　　臣闻为人臣者尽忠竭愚以直谏主不避死亡之诛者臣山是也臣不敢以久远谕愿借秦以为谕惟陛下少加意焉夫布衣韦带之士修身于内成名于外而使后世不絶息至秦则不然贵为天子富有天下赋敛重数百姓任罢赭衣半道羣盗满山使天下之人戴目而视倾耳而听一夫大謼天下向应者陈胜是也秦非徒如此也起咸阳而西至雍离宫三百钟鼓帷帐不移而具又为阿房之殿高数十仞东西五里南北千歩从车罗绮四马骛驰旌旗不桡为宫室之丽至于此使其后世曽不得聚庐而托处焉为驰道于天下东穷燕齐南极吴楚江湖之上濒海之观毕至道广五十歩三丈而树厚筑其外隠以金椎树以青松为驰道之丽至于此使其后世曽不得邪径而托足焉死葬乎骊山吏徒数十万人旷日十年下彻三泉合采金石冶铜锢其内漆涂其外被以珠玉饰以翡翠中成观游上成山林为葬薶之侈至于此使其后世曽不得蓬颗蔽冢而托葬焉秦以熊罴之力虎狼之心蚕食诸侯并呑海内而不笃礼义故天殃已加矣臣昧死以闻愿陛下少留意而详择其中臣闻忠臣之事君也言切直则不用而身危不切直则不可以明道故切直之言明主所欲急闻忠臣之所以蒙死而竭知也地之硗者虽有善种不能生焉江皋濒河虽有恶种无不猥大昔者夏商之季世虽关龙逢箕子比干之贤身死亡而道不用文王之时豪俊之士皆得竭其智刍荛采薪之人皆得尽其力此周之所以兴也故地之美者善养禾君之仁者善养士雷霆之所击无不摧折者万钧之所压无不糜灭者今人主之威非特雷霆也埶重非特万钧也闻道而求谏和颜色而受之用其言而显其身士犹恐惧而不敢自尽况于纵欲恣行暴虐恶闻其过乎震之以威压之以重则虽有尧舜之智孟贲之勇岂有不摧折者哉如此则人主不得闻其过失矣弗闻则社稷危矣古者圣王之制史在前书过失工诵箴谏瞽诵诗谏公卿比谏士传言谏过庻人谤于道商旅议于市然后君得闻其过失也闻其过失而改之见义而从之所以永有天下也天子之尊四海之内其义莫不为臣然而养三老于太学亲执酱而馈执爵而酳祝饐在前祝鲠在后公卿奉杖大夫进履举贤以自辅弼求修正之士使直谏故以天子之尊尊养三老视孝也立辅弼之臣者恐骄也置直谏之士者恐不得闻其过也学问至于刍荛者求善无餍也商人庻人诽谤已而改之从善无不听也昔者秦政力并万国富有天下破六国以为郡县筑长城以为关塞秦地之固大小之势轻重之权其于一家之富一夫之强胡可胜计也然而兵破于陈渉地夺于刘氏者何也秦王贪狠暴虐残贼天下穷困万民以适其欲也昔者周盖千八百国以九州岛之民养千八百国之君用民之力不过岁三日什一而籍君有余财民有余力而颂声作秦皇帝以千八百国之民自养力罢不能胜其役财尽不能胜其求一君之身耳所以自养者驰骋弋猎之娯天下弗能供也劳罢者不得休息饥寒者不得衣食亡罪而死刑者无所告诉人与之为怨家与之为雠故天下壊也秦皇帝身在之时天下已壊矣而弗自知也秦皇帝东廵狩至会稽琅琊刻石着其功自以为过尧舜统县石铸钟簴筛土筑阿房之宫自以为万世有天下也古者圣王作谥三四十世耳虽尧舜禹汤文武絫世广德以为子孙基业无过二三十世者也秦皇帝曰死而以谥法是父子名号有时相袭也以一至万则世世不相复也故死而号曰始皇帝其次曰二世皇帝者欲以一至万也秦皇帝计其功德度其后嗣世世无穷然身死纔数月耳天下四面而攻之宗庙灭絶矣秦皇帝居灭絶之中而不自知者何也天下莫敢告也其所以莫敢告者何也亡养老之义亡辅弼之臣亡进谏之士纵恣行诛退诽谤之人杀直谏之士是以道谀偷合茍容比其德则贤于尧舜课其功则贤于汤武天下已溃而莫之告也诗云匪言不能胡此畏忌听言则对谮言则退此之谓也又曰济济多士文王以宁天下未尝亡士也然而文王独言以宁者何也文王好仁则仁兴得士而敬之则士用用之有礼义故不致其爱敬则不能尽其心不能尽其心则不能尽其力不能尽其力则不能成其功故古之贤君于其臣也尊其爵禄而亲之疾则临视之亡数死则往吊之临其小敛大敛已棺涂而后为之服锡衰麻绖而三临其丧未敛不饮酒食肉未葬不举乐当宗庙之祭而死为之废乐古之君人者于其臣也可谓尽礼矣服法服端容貌颜色然后见之故臣下莫敢不竭力尽死以报其上功德立于后世而令闻不忘也今陛下思念祖考述追厥功图所以昭光洪业休德使天下举贤良方正之士天下皆欣欣焉曰将兴尧舜之道三王之功矣天下之士莫不精白以承休德今方正之士皆在朝廷矣又选其贤者使为常侍诸吏与之驰驱射猎一日再三出臣恐朝廷之解弛百官之堕于事也诸侯闻之又必怠于政事矣陛下即位亲自勉以厚天下损食膳不听乐减外徭卫卒止岁贡省廐马以赋县传去诸苑以赋农夫出帛十余万匹以赈贫民礼高年九十者一子不事八十者二算不事赐天下男子爵大臣皆至公卿发御府金赐大臣宗族亡不被泽者赦罪人怜其亡髪赐之巾怜其衣赭书其背父子兄弟相见也而赐之衣平狱缓刑天下莫不说喜是以元年膏雨降五榖登此天之所以相陛下也刑轻于他时而犯法者寡衣食多于前年而盗贼少此天下之所以顺陛下也臣闻山东吏布诏令民虽老羸癃疾扶杖而往听之愿少须臾毋死思见德化之成也今功业方就名闻方昭四方乡风今从豪杰之臣方正之士直与之日日猎射击兎伐狐以伤大业絶天下之望臣窃悼之诗曰靡不有初鲜克有终臣不胜大愿愿少衰射猎以夏岁二月定明堂造太学修先王之道风行俗成万世之基定然后唯陛下所幸耳古者大臣不媟故君子不常见其齐严之色肃敬之容大臣不得与宴游方正修洁之士不得从射猎使皆务其方以高其节则羣臣莫敢不正身修行尽心以称大礼如此则陛下之道尊敬功业施于四海垂于万世子孙矣诚不如此则行日壊而荣日灭矣夫士修之于家而壊之于天子之廷臣窃愍之陛下与众臣宴游与大臣方正朝廷议论夫游不失乐朝不失礼议不失计轨事之大者也

　　文章辨体彚选巻八十六

　　●钦定四库全书

　　文章辨体彚选巻八十七

　　（明）贺复征 编

　　○疏一

　　吴讷曰按唐虞禹皋陈谟之后至伊尹周公遂有伊训无逸等篇此文辞告君之始也汉高惠时未闻有以书陈事者迨乎孝文广开言路于是贾山献至言贾谊上政事疏厥后进言日众或曰上疏或曰上书或曰奏札或曰奏状或曰封事或曰弹文考之于史可见矣昔人有云君臣相遇虽一语而有余上下未孚虽千万言而奚补为臣子者唯当罄竭忠爱之诚而巳尔信哉　徐师曾曰按奏疏者羣臣论谏之总名也奏御之文其名不一七国以前皆称上书秦初改书曰奏汉定礼仪则有四品一曰章以谢恩二曰奏以按劾三曰表以陈情四曰议以执异然当时奏章或上灾异则非专以谢恩至于奏事亦称上疏则非专以按劾也又按劾之奏则称弹事尤可以征弹劾为奏之一端也又置八仪宻奏阴阳皂嚢封板以防宣泄谓之封事而朝臣补外天子使人受所欲言及有事下议者并以书对则汉之制岂特四品而巳哉魏晋以下启独盛行唐用表状亦称书疏宋人则监前制而损益之故有札子有状有书有表有封事而札子之用居多盖本唐人牓子録子之制而更其名也今将篇目定为十有四式一曰疏二曰奏三曰章四曰表五曰弹事六曰封事七曰条事八曰对九曰议十曰启十一曰状十二曰札子十三曰笺十四曰笏记至于疏对议启状札六者又皆以奏字冠之以别于臣下私相徃来对答之辞也今制论政事者曰题陈私情者曰奏皆谓之本以及让官谢恩之类并用散文间为俪语亦同奏格至于庆贺虽仿表词而首尾亦与奏同唯史馆进书全用表式然则当今进呈之目唯本与表二者而本则称疏焉

　　论政事疏【汉贾谊】

　　臣窃惟事埶可为痛哭者一可为流涕者二可为长太息者六若其它背理而伤道者难徧以疏举进言者皆曰天下巳安巳治矣臣独以为未也曰安且治者非愚则谀皆非事实知治乱之体者也夫抱火厝之积薪之下而寝其上火未及燃因谓之安方今之埶何以异此本末舛逆首尾衡决国制抢攘非甚有纪胡可谓治陛下何不一令臣得熟数之于前因陈治安之策试详择焉夫射猎之娱与安危之机孰急使为治劳智虑苦身体乏钟鼓之乐勿为可也乐与今同而加之诸侯轨道兵革不动民保首领匈奴宾服四荒乡风百姓素朴狱讼衰息大数既得则天下顺治海内之气清和咸理生为明帝没为明神名誉之美垂于无穷礼祖有功而宗有德使顾成之庙称为太宗上配太祖与汉亡极建久安之埶成长治之业以承祖庙以奉六亲至孝也以幸天下以育羣生至仁也立纲陈纪轻重同得后可以为万世法程虽有愚幼不肖之嗣犹得蒙业而安至明也以陛下之明逹因使少知治体者得佐下风致此非难也其具可素陈于前愿幸无忽臣谨稽之天地验之徃古按之当今之务日夜念此至熟也虽使舜禹复生为陛下计亡以易此夫树国固必相疑之埶下数被其殃上数爽其忧甚非所以安上而全下也今或亲弟谋为东帝亲兄之子西乡而击今吴又见告矣天子春秋鼎盛行义未过德泽有加焉犹尚如是况莫大诸侯权力且十此者乎然而天下少安何也大国之王幼弱未壮汉之所置傅相方握其事数年之后诸侯之王大抵皆冠血气方刚汉之傅相称病而赐罢彼自丞尉以上徧置私人如此有异淮南济北之为邪此时而欲为治安虽尧舜不治黄帝曰日中必熭操刀必割今令此道顺而全安甚易不肯早为巳乃堕骨肉之属而抗刭之岂有异秦之季世乎夫以天子之位乗今之时因天之助尚惮以危为安以乱为治假设陛下居齐桓之处将不合诸侯而匡天下乎臣又知陛下有所必不能矣假设天下如曩时淮阴侯尚王楚黥布王淮南彭越王梁韩信王韩张敖王赵贯高为相卢绾王燕陈豨在代令此六七公者皆亡恙当是时而陛下即天子位能自安乎臣有以知陛下之不能也天下殽乱高皇帝与诸公并起非有仄室之埶以豫席之也诸公幸者乃为中涓其次厪得舎人材之不逮至逺也高皇帝以明圣威武即天子位割膏腴之地以王诸公多者百余城少者乃三四十县德至渥也然其后十年之间反者九起陛下之与诸公非亲角材而臣之也又非身封王之也自高皇帝不能以是一歳为安故臣知陛下之不能也然尚有可诿者曰疏臣请试言其亲者假令悼惠王王齐元王王楚中子王赵幽王王淮阳共王王梁灵王王燕厉王王淮南六七贵人皆亡恙当是时陛下即位能为治乎臣又知陛下之不能也若此诸王虽名为臣实皆有布衣昆弟之心虑亡不帝制而天子自为者擅爵人赦死罪甚者或戴黄屋汉法令非行也虽行不轨如厉王者令之不肯听召之安可致乎幸而来至法安可得加动一亲戚天下圜视而起陛下之臣虽有悍如冯敬者适启其口匕首已陷其胸矣陛下虽贤谁与领此故疏者必危亲者必乱巳然之效也其异姓负强而动者汉巳幸胜之矣又不易其所以然同姓袭是迹而动既有征矣其埶尽又复然殃旤之变未知所移明帝处之尚不能以安后世将如之何屠牛坦一朝解十二牛而芒刃不顿者所排击剥割皆众理解也至于髋髀之所非斤则斧夫仁义恩厚人主之芒刃也权埶法制人主之斤斧也今诸侯王皆众髋髀也释斤斧之用而欲婴以芒刃臣以为不缺则折胡不用之淮南济北埶不可也臣窃迹前事大抵强者先反淮阴王楚最强则最先反韩信倚胡则又反贯高因赵资则又反陈豨兵精则又反彭越用梁则又反黥布用淮南则又反卢绾最弱最后反长沙乃在二万五千户耳功少而最完埶疏而最忠非独性异人也亦形埶然也曩令樊郦绛灌据数十城而王今虽以残亡可也令信越之伦列为彻侯而居虽至今存可也然则天下之大计可知巳欲诸王之皆忠附则莫若令如长沙王欲臣子之勿葅醢则莫若令如樊郦等欲天下之治安莫若众建诸侯而少其力力少则易使以义国小则亡邪心令海内之势如身之使臂臂之使指莫不制从诸侯之君不敢有异心辐辏并进而归命天子虽在细民且知其安故天下咸知陛下之明割地定制令齐赵楚各若干国使悼惠王幽王元王之子孙毕以次各受祖之分地地尽而止及燕梁他国皆然其分地众而子孙少者建以为国空而置之须其子孙生者举使君之诸侯之地其削颇入汉者为徙其侯国及封其子孙也所以数偿之一寸之地一人之众天子亡所利焉诚以定治而巳故天下咸知陛下之亷地制一定宗室子孙莫虑不王下无倍畔之心上无诛伐之志故天下咸知陛下之仁法立而不犯令行而不逆贯高利几之谋不生柴竒开章之计不萌细民乡善大臣致顺故天下咸知陛下之义卧赤子天下之上而安植遗腹朝委裘而天下不乱当时大治后世诵圣一动而王业附陛下谁惮而乆不为此天下之埶方病大瘇一胫之大几如要一指之大几如股平居不可屈信一二指搐身虑亡聊失今不治必为痼疾后虽有扁鹊不能为巳病非徒肿也又苦■〈炙〉盭元王之子帝之从弟也今之王者从弟之子也惠王亲兄子也今之王者兄子之子也亲者或亡分地以安天下疏者或制大权以偪天子臣故曰非徒病瘇也又苦■〈炙〉盭可为痛哭者此病是也天下之埶方倒悬天子者天下之首何也上也蛮夷者天下之足何也下也今匈奴嫚娒侵掠至不敬也为天下患至亡已也而汉歳致金絮采缯以奉之夷狄征令是主上之操也天子共贡是臣下之礼也足反居上首顾居下倒悬如此莫之能解犹为国有人乎非亶倒悬而巳又类辟且病痱夫辟者一面病痱者一方痛今西邉北邉之郡虽有长爵不轻得复五尺以上不轻得息斥侯望烽燧不得卧将吏被介胄而睡臣故曰一方病矣医能治之而上不使可为流涕者此也陛下何忍以帝王之号而为戎人诸侯势既卑辱而旤不息长此安穷进谋者率以为是固不可解也亡具甚矣臣窃料匈奴之众不过汉一大县以天下之大困于一县之众甚为执事者羞之陛下何不试以臣为属国之官以主匈奴行臣之计请必系单于之颈而制其命伏中行说而笞其背举匈奴之众唯上之令今不猎猛敌而猎田彘不搏反冦而搏畜兎翫细娱而不图大患非所以为安也德可逺施威可逺加而直数百里外威令不信可为流涕者此也今民卖僮者为之绣衣丝履偏诸缘内之闲中是古天子后服所以庙而不宴者也而庻人得以衣婢妾白縠之表薄纨之里緁以偏诸美者黼绣是古天子之服今富人大贾嘉会召客者以被墙古者以奉一帝一后而节适今庻人屋壁得为帝服倡优下贱得为后饰然而天下不屈者殆未有也且帝之身自衣皂绨而庻民墙屋被文绣天子之后以缘其领庻人嬖妾以缘其履此臣所谓舛也夫百人作之不能衣一人欲天下亡寒胡可得也一人耕之十人聚而食之欲天下亡饥不可得也饥寒切于民之肌肤欲其亡为奸邪不可得也国巳屈矣盗贼直湏时耳然而献计者曰毋动为大耳夫俗至大不敬也至亡等也至冐上也进计者犹曰毋为可为长太息者此也啇君遗礼谊弃仁恩并心于进取行之二岁秦俗日败故秦人家富子壮则出分家贫子壮则出赘借父耰鉏虑有德色母取箕箒立而谇语抱哺其子与公并倨妇姑不相说则反唇而相稽其慈子嗜利不同禽兽者亡几耳然并心而赴时犹日蹷六国兼天下功成求得矣终不知反亷愧之节仁义之厚信并兼之法遂进取之业天下大败众掩寡智欺愚勇威怯壮陵衰其乱至矣是以大贤起之威震海内德从天下曩之为秦者今转而为汉矣然其遗风余俗犹尚未改今世以侈靡相竞而上亡制度弃礼谊捐亷耻日甚可谓月异而岁不同矣逐利不耳虑非顾行也今其甚者杀父兄矣盗者剟寝户之帘搴两庙之器白昼大都之中剽吏而夺之金矫伪者出几十万石粟赋六百余万钱乘传而行郡国此其亡行义之尤至者也而大臣特以簿书不报期会之间以为大故至于俗流失世坏败因恬而不知怪虑不动于耳目以为是适然耳夫移风易俗使天下回心而乡道类非俗吏之所能为也俗吏之所务在于刀笔筐箧而不知大体陛下又不自忧窃为陛下惜之夫立君臣等上下使父子有礼六亲有纪此非天之所为人之所设也夫人之所设不为不立不植则僵不修则坏筦子曰礼义亷耻是谓四维四维不张国乃灭亡使筦子愚人也则可筦子而少知治体则是岂可不为寒心哉秦灭四维而不张故君臣乖乱六亲殃戮奸人并起万民离叛凡十三歳而社稷为墟今四维犹未备也故奸人几幸而众心疑惑岂如今定经制令君君臣臣上下有差父子六亲各得其宜奸人亡所几幸而羣臣众信上不疑惑此业一定世世常安而后有所持循矣若夫经制不定是犹渡江河亡维楫中流而遇风波船必覆矣可为长太息者此也夏为天子十有余世而殷受之殷为天子二十余世而周受之周为天子三十余世而秦受之秦为天子二世而亡人性不甚相逺也何三代之君有道之长而秦无道之暴也其故可知也古之王者太子乃生固举以礼使士负之有司斋肃端冕见之南郊见于天也过阙则下过庙则趋孝子之道也故自为赤子而教固巳行矣昔者成王幼在襁抱之中召公为太保周公为太傅太公为太师保保其身体傅傅之德义师道之教训此三公之职也于是为置三少皆上大夫也曰少保少傅少师是与太子宴者也故乃孩提有识三公三少因明孝仁礼义以道习之逐去邪人不使见恶行于是皆选天下之端士孝悌博闻有道术者以卫翼之使与太子居处出入故太子乃生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚之地不能不楚言也故择其所嗜必先受业乃得尝之择其所乐必先有习乃得为之孔子曰少成若天性习惯如自然及太子少长知妃色则入于学学者所学之宫也学礼曰帝入东学上亲而贵仁则亲疎有序而恩相及矣帝入南学上齿而贵信则长幼有差而民不诬矣帝入西学上贤而贵德则圣智在位而功不遗矣帝入北学上贵而尊爵则贵贱有等而下不隃矣帝入太学承师问道退习而考于太傅太傅罚其不则而匡其不及则德智长而治道得矣此五学者既成于上则百姓黎民化辑于下矣及太子既冠成人免于师傅之严则有记过之史彻膳之宰进善之旌诽谤之木敢谏之鼓瞽史诵诗工诵箴谏大夫进谋士传民语习与智长故切而不媿化与心成故中道若性三代之礼春朝朝日秋暮夕月所以明有敬也春秋入学坐国老执酱而亲馈之所以明有孝也行以鸾和歩中采齐趋中肆夏所以明有度也其于禽兽见其生不忍其死闻其声不食其肉故逺庖厨所以长恩且明有仁也夫三代之所以长乆者以其辅翼太子有此具也及秦而不然其俗固非贵辞让也所上者告讦也固非贵礼义也所上者刑罚也使赵高傅胡亥而教之狱所习者非斩劓人则夷人之三族也故胡亥今日即位而明日射人忠谏者谓之诽谤深计者谓之妖言其视杀人若艾草菅然岂唯胡亥之性恶哉彼其所以道之者非其理故也鄙谚曰不习为吏视已成事又曰前车覆后车诚夫三代之所以长久者其已事可知也然而不能从者是不法圣智也秦世之所以亟絶者其辙迹可见也然而不避是后车又将覆也夫存亡之变安危之机其要在是矣天下之命县于太子太子之善在于早谕教与选左右夫心未滥而先谕教则化易成也开于道术智谊之指则教之力也若其服习积贯则左右而已夫胡粤之人生而同声嗜欲不异及其长而成俗累数译而不能相通行者有虽死而不相为者则教习然也臣故曰选左右早谕教最急夫教得而左右正则太子正矣太子正而天下定矣书曰一人有庆兆民頼之此时务也凡人之智能见已然不能见将然夫礼者禁于将然之前而法者禁于已然之后是故法之所用易见而礼之所为难知也若夫庆赏以劝善刑罚以惩恶先王执此之政坚如金石行此之令信如四时据此之公无私如天地耳岂顾不用哉然而曰礼云礼云者贵絶恶于未萌而起教于微眇使民日迁善逺罪而不自知也孔子曰听讼吾犹人也必也使毋讼乎为人主计者莫如先审取舎取舎之极定于内而安危之萌应于外矣安者非一日而安也危者非一日而危也皆以积渐然不可不察也人主之所积在于取舎以礼义治之者积礼义以刑罚治之者积刑罚刑罚积而民怨背礼义积而民和亲故世主欲民之善同而所以使民善者或异或道之以德教或驱之以法令道之以德教者德教洽而民气乐驱之以法令者法令极而民风哀哀乐之感祸福之应也秦王之欲尊宗庙而安子孙与汤武同然而汤武广大其德行六七百载而不失秦王治天下十余歳则大败此亡他故矣汤武之定取舎审而秦王之定取舎不审矣夫天下大器也今人之置器置诸安处则安置诸危处则危天下之情与器亡以异在天子之所置之汤武置天下于仁义礼乐而德泽洽禽兽草木广裕德被蛮貊四夷累子孙数十世此天下所共闻也秦王置天下于法令刑罚德泽亡一有而怨毒行于世下憎恶之如仇雠旤几及身子孙诛絶此天下之所共见也是非其明效大验与人之言曰听言之道必以其事观之则言者莫敢妄言今或言礼谊之不如法令教化之不如刑罚人主胡不引殷周秦事以观之也人主之尊譬如堂羣臣如陛众庻如地故陛九级上亷逺地则堂高陛亡级亷近地则堂卑高者难攀卑者易陵理势然也故古者圣王制为等列内有公卿大夫士外有公侯伯子男然后有官师小吏延及庻人等级分明而天子加焉故其尊不可及也里谚曰欲投鼠而忌器此善谕也鼠近于器尚惮不投恐伤其器况于贵臣之近主乎亷耻节礼以治君子故有赐死而亡戮辱是以黥劓之罪不及大夫以其离主上不逺也礼不敢齿君之路马蹵其刍者有罚见君之几杖则起遭君之乗车则下入正门则趋君之宠臣虽或有过刑戮之罪不加其身者尊君之故也此所以为主上豫逺不敬也所以体貌大臣而厉其节也今自王侯三公之贵皆天子之所改容而礼之也古天子之所谓伯父伯舅也而今与众庻同黥劓髠则笞傌弃市之法然则堂不亡陛乎被戮辱者不泰廹乎亷耻不行大臣无乃握重权大官而有徒隶亡耻之心乎夫望夷之事二世见当以重法者投鼠而不忌器之习也臣闻之履虽鲜不加于枕冠虽敝不以苴履夫尝已在贵宠之位天子改容而体貌之矣吏民尝俯伏以敬畏之矣今而有过帝令废之可也退之可也赐之死可也灭之可也若夫束缚之系绁之输之司冦编之徒官司冦小吏詈骂而榜笞之殆非所以令众庻见也夫卑贱者习知尊贵者之一旦吾亦乃可以加此也非所以习天下也非尊尊贵贵之化也夫天子之所尝敬众庻之所尝宠死而死耳贱人安得如此而顿辱之哉豫让事中行之君智伯伐而灭之移事智伯及赵灭智伯豫让衅面吞炭必报襄子五起而不中人问豫子豫子曰中行众人畜我我故众人事之智伯国士遇我我故国士报之故此一豫让也反君事雠行若狗彘已而抗节致忠行出乎烈士人主使然也故主上遇其大臣如遇犬马彼将犬马自为也如遇官徒彼将官徒自为也顽顿亡耻奊诟亡节亷耻不立且不自好茍若而可故见利则逝见便则夺主上有败则因而挻之矣主上有患则吾茍免而已立而观之耳有便吾身者则欺卖而利之耳人主将何便于此羣下至众而主上至少也所托财器职业者粹于羣下也俱亡耻俱茍安则主上最病故古者礼不及庻人刑不至大夫所以厉宠臣之节也古者大臣有坐不亷而废者不谓不亷曰簠簋不饰坐污秽淫乱男女亡别者不曰污秽曰帷薄不修坐罢软不胜任者不曰罢软曰下官不职故贵大臣定有其罪矣犹未斥然正以謼之也尚迁就而为之讳也故其在大谴大诃之域者闻谴诃则白冠牦缨盘水加剑造请室而请辠耳上不执缚系引而行也其有中罪者闻命而自弛上不使人颈盭而加也其有大罪者闻命则北面再拜跪而自裁上不使捽抑而刑之也曰子大夫自有过耳吾遇子有礼矣遇之有礼故羣臣自憙婴以亷耻故人矜节行上设亷耻礼义以遇其臣而臣不以节行报其上者则非人类也故化成俗定则为人臣者主耳忘身国耳忘家公耳忘私利不苟就害不苟去唯义所在上之化也故父兄之臣诚死宗庙法度之臣诚死社稷辅翼之臣诚死君上守圉扞敌之臣诚死城郭封疆故曰圣人有金城者此物此志也彼且为我死故吾得与之俱生彼且为吾亡故吾得与之俱存夫将为我危故吾得与之皆安顾行而忘利守节而仗义故可以托不御之权可以寄六尺之孤此厉亷耻行礼义之所致也主上何丧焉此之不为而顾彼之乆行故曰可为长太息者此也

　　论积贮疏【贾谊】

　　管子曰仓廪实而知礼节民不足而可治者自古及今未之尝闻古之人曰一夫不耕或受之饥一女不织或受之寒生之有时而用之亡度则物力必屈古之治天下至纎至悉故其畜积足恃今背本而趋末食之者甚众是天下之大残也淫侈之俗日月以长是天下之大贼也残贼公行莫之或止大命将泛莫之振救生之者甚少而靡之者甚多天下财产何得不蹵汉之为汉几四十年矣公私之积犹可哀痛失时不雨民且狼顾岁恶不入请卖爵子既闻耳矣安有为天下阽危者若是而上不惊者世之有饥穰天之行也禹汤被之矣即不幸有方二三千里之旱国胡以相恤卒然邉境有急数十百万之众国胡以馈之兵旱相乗天下大屈有勇力者聚徒而冲击罢夫羸老易子而齩其骨政治未毕通也逺方之能疑者并举而争起矣乃骇而图之岂将有及乎夫积贮者天下之大命也苟粟多而财有余何为而不成以攻则取以守则固以战则胜怀敌附逺何招而不至今驱民而归之农皆着于本使天下各食其刀末技游食之民转而縁南畮则畜积足而人乐其所矣可以为富安天下而直为此廪廪也

　　请封建子弟疏【贾谊】

　　陛下即不定制如今之埶不过一传再传诸侯犹且人恣而不制豪植而大强汉法不得行矣陛下所以为蕃扞及皇太子之所恃者唯淮阳代二国耳代北邉匈奴与强敌为邻能自完则足矣而淮阳之比大诸侯厪如黒子之着面适足以饵大国耳不足以有所禁御方今制在陛下制国而令子适足以为饵岂可谓工哉人主之行异布衣布衣者饰小行竞小亷以自托于乡党人主唯天下安社稷固不耳高皇帝瓜分天下以王功臣反者如猬毛而起以为不可故斩去不义诸侯而虚其国择良日立诸子雒阳上东门之外毕以为王而天下安故大人者不牵小行以成大功今淮南地逺者或数千里越两诸侯而县属于汉其民吏繇役徃来长安者自悉而补中道衣敝钱用诸费称此其苦属汉而欲得王至甚逋逃而归诸侯者已不少矣其埶不可乆臣之愚计愿举淮南地以益淮阳而为梁王立后割淮阳北邉二三列城与东郡以益梁不可者可徙代王而都睢阳梁起于新郪以北着之河淮阳包陈以南揵之江则大诸侯之有异心者破胆而不敢谋梁足以扞齐赵淮阳足以禁吴楚陛下高枕终亡山东之忧矣此二世之利也当今恬然适遇诸侯之皆少数岁之后陛下且见之矣夫秦日夜苦心劳力以除六国之祸今陛下力制天下頥指如意高拱以成六国之祸难以言智茍身亡事畜乱宿祸熟视而不定万年之后传之老母弱子将使不寜不可谓仁臣闻圣主言问其臣而不自造事故使人臣得毕其愚忠唯陛下裁幸

　　谏封淮南四子疏【贾谊】

　　窃恐陛下接王淮南诸子曽不与如臣者熟计之也淮南王之悖逆亡道天下孰不知其罪陛下幸而赦迁之自疾而死天下孰以王死之不当今奉尊罪人之子适足以负谤于天下耳此人少壮岂能忘其父哉白公胜所为父报仇者大父与伯父叔父也白公为乱非欲取国代主也发愤快志剡手以冲仇人之胸固为俱靡而已淮南虽少黥布尝用之矣汉存特幸耳夫擅仇人足以危汉之资于策不便虽割而为四四子一心也子之众积之财此非有子胥白公报于广都之中即疑有剸诸荆轲起于两柱之间所谓假贼兵为虎翼者也愿陛下少留计

　　谏放民私铸疏【贾谊】

　　法使天下公得顾租铸铜锡为钱敢杂以铅铁为他巧者其罪黥然铸钱之情非殽杂为巧则不可得赢而殽之甚微为利甚厚夫事有召祸而法有起奸今令细民人操造币之势各隠屏而铸作因欲禁其厚利微奸虽黥罪日报其势不止乃者民人抵罪多者一县百数及吏之所疑榜笞奔走者甚众夫县法以诱民使入陷阱孰积于此曩禁铸钱死罪积下今公铸钱黥罪积下为法若此上何頼焉又民用钱郡县不同或用轻钱百加若干或用重钱平称不受法钱不立吏急而壹之乎则大为烦苛而力不能胜纵而弗呵乎则市肆异用钱文大乱茍非其术何乡而可哉今农事弃捐而采铜者日蕃释其耒耨冶镕炊炭奸钱日多五榖不为多善人怵而为奸邪愿民陷而之刑戮刑戮将甚不详奈何而忽国知患此吏议必曰禁之禁之不得其术其伤必大今禁铸钱则钱必重重则其利深盗铸如云而起弃市之罪又不足以禁矣奸数不胜而法禁数溃铜使之然也故铜布于天下其为祸博矣今博祸可除而七福可致也何谓七福上收铜勿令布则民不铸钱黥罪不积一矣伪钱不蕃民不相疑二矣采铜铸作者反于耕田三矣铜毕归于上上挟铜积以御轻重钱轻则以术敛之钱重则以术散之货物必平四矣以作兵器以假贵臣多少有制用别贵贱五矣以临万货以调盈虚以收竒羡则官富实而末民困六矣制吾弃财以与匈奴逐争其民则敌必怀七矣故善为天下者因祸而为福转败而为功今乆退七福而行博祸臣诚伤之

　　文章辨体彚选巻八十七

　　●钦定四库全书

　　文章辨体彚选巻八十八

　　（明）贺复征 编

　　○疏二

　　论贵粟疏【汉鼌错】

　　圣王在上而民不冻馁者非能耕而食之织而衣之也为开其资财之道也故尧禹有九年之水汤有七年之旱而国亡捐瘠者以畜积多而备先具也今海内为一土地人民之众不辟禹汤加以亡天灾数年之水旱而畜积未及者何也地有遗利民有余力生榖之土未尽垦山泽之利未尽出也游食之民未尽归农也民贫则奸邪生贫生于不足不足生于不农不农则不地着不地着则离乡轻家民如鸟兽虽有高城深池严法重刑犹不能禁也夫寒之于衣不待轻暖饥之于食不待甘旨饥寒至身不顾亷耻人情一日不再食则饥终岁不制衣则寒夫腹饥不得食肤寒不得衣虽慈母不能保其子君安能以有其民哉明主知其然也故务民于农桑薄赋敛广畜积以实仓廪备水旱故民可得而有也民者在上所以牧之趋利如水走下四方亡择也夫珠玉金银饥不可食寒不可衣然而众贵之者以上用之故也其为物轻微易藏在于把握可以周海内而亡饥寒之患此令臣轻背其主而民易去其乡盗贼有所劝亡逃者得轻资也粟米布帛生于地长于时聚于力非可一日成也数石之重中人弗胜不为奸邪所利一日弗得而饥寒至是故明君贵五谷而贱金玉今农夫五口之家其服役者不下二人其能耕者不过百亩百亩之收不过百石春耕夏耘秋获冬藏伐薪樵治官府给徭役春不得避风尘夏不得避暑热秋不得避阴雨冬不得避寒冻四时之间无日休息又私自送徃迎来吊死问疾养孤长幼在其中勤苦如此尚复被水旱之灾急政暴虐赋敛不时朝令而暮改当其有者半贾而卖亡者取倍称之息于是有卖田宅鬻子孙以偿债者矣而商贾大者积贮倍息小者坐列贩卖操其竒赢日游都市乗上之急所卖必倍故其男不耕耘女不蚕织衣必文采食必粱肉亡农夫之苦有阡陌之得因其富厚交通王侯力过吏势以利相倾千里游敖冠盖相望乗坚策肥履丝曵缟此商人所以兼并农人农人所以流亡者也今法律贱商人商人已富贵矣尊农夫农夫已贫贱矣故俗之所贵主之所贱也吏之所卑法之所尊也上下相反好恶乖迕而欲国富法立不可得也方今之务莫若使民务农而已矣欲民务农在于贵粟贵粟之道在于使民以粟为赏罚今募天下入粟县官得以拜爵得以除罪如此富人有爵农民有钱粟有所渫夫能入粟以受爵皆有余者也取于有余以供上用则贫民之赋可损所谓损有余补不足令出而民利者也顺于民心所补者三一曰主用足二曰民赋少三曰劝农功今令民有车骑马一匹者复卒三人车骑者天下武备也故为复卒神农之教曰有石城十仞汤池百歩帯甲百万而亡粟弗能守也以是观之粟者王者大用政之本务令民入粟受爵至五大夫以上乃复一人耳此其与骑马之功相去逺矣爵者上之所擅出于口而无穷粟者民之所种生于地而不乏夫得高爵与免罪人之所甚欲也使天下人入粟于边以受爵免罪不过三岁塞下之粟必多矣

　　谏起上林苑疏【东方朔】

　　臣闻谦逊静悫天表之应应之以福骄溢靡丽天表之应应之以异今陛下累廊之台恐其不高也弋猎之处恐其不广也如天不为变则三辅之地尽可以为苑何必盭厔鄠杜乎奢侈越制天为之变上林虽小臣尚以为大也夫南山天下之阻也南有江淮北有河渭其地从汧陇以东商雒以西厥壤肥饶汉兴去三河之地止覇产以西都泾渭之南此所谓天下陆海之地秦之所以虏西戎兼山东者也其山出玉石金银铜鐡豫章檀柘异类之物不可胜原此百姓所取给万民所仰足也又有秔稻梨栗桑麻竹箭之饶土宜姜芋水多鼃鱼贫者得以人给家足无饥寒之忧故丰镐之间号为土膏其价亩一金今规以为苑絶陂池水泽之利而取民膏腴之地上乏国家之用下夺农桑之业弃成功就败事损耗五谷其不可一也且盛荆棘之林而长养麋鹿广狐兎之苑大虎狼之墟又坏人冢墓发人室庐令幼弱怀土而思耆老泣涕而悲其不可二也斥而营之垣而囿之骑驰东西车骛南北又有深沟大渠夫一日之乐不足以危无堤之舆其不可三也故务苑囿之大不恤农时非所以强国富人也夫殷作九市之宫而诸侯畔灵王起章华之台而楚民散秦兴阿房之殿而天下乱粪土愚臣忘生触死逆盛意犯隆指罪当万死不胜大愿愿陈泰阶六符以观天变不可不省

　　论限民名田疏【董仲舒】

　　仲舒说上曰春秋它谷不书至于麦禾不成则书之以此见圣人于五谷最重麦与禾也今关中俗不种麦是岁失春秋之所重而损生民之具也愿诏大农使关中民益种宿麦令毋后时又言古者税民不过十一其求易共使民不过三日其力易足民财内足以养老尽孝外足以事上供税下足以畜妻子极爱故民说从上至秦用商鞅之法改帝王之制除井田民得卖买富者田连阡陌贫者亡立锥之地又颛川泽之利管山林之饶荒淫越制踰侈相高邑有人君之尊里有公侯之富小民安得不困又加月为更卒已复为正一岁屯戍一岁力役三十倍于古田租口赋盐鐡之利二十倍于古或耕豪民之田见税什五故贫民常衣牛马之衣而食犬彘之食重以贪暴之吏刑戮妄加民愁亡聊亡逃山林转为盗贼赭衣半道断狱歳以千万数汉兴循而未改古井田法虽难卒行宜少近古限民名田以赡不足塞并兼之路盐铁皆归于民去奴婢除专杀之威薄赋敛省繇役以寛民力然后可善治也

　　谏昌邑王疏【王吉】

　　臣闻古者师日行三十里吉行五十里诗云匪风发兮匪车掲兮顾瞻周道中心■〈制上心下〉兮说曰是非古之风也发发者是非古之车也掲掲者盖伤之也今者大王幸方与曽不半日而驰二百里百姓破费耕桑治道牵马臣愚以为民不可数变也昔召公述职当民事时舎于棠下而听断焉是时人皆得其所后世思其仁恩至乎不伐甘棠甘棠之诗是也大王不好书术而乐逸豫冯式撙衘驰驱不止口倦乎叱咤手苦于棰辔身劳乎车舆朝则冐雾露昼则被尘埃夏则为大暑之所暴炙冬则为风寒之所匽薄数以耎脆之玉体犯勤劳之烦毒非所以全寿命之宗也又非所以进仁义之隆也夫广厦之下细■〈施，冉代也〉之上明师居前劝诵在后上论唐虞之际下及殷周之盛考仁圣之风习治国之道欣欣焉发愤亡食日新厥德其乐岂徒衘橛之间哉休则俯仰诎信以利形进退歩趋以实下吸新吐故以练臧专意积精以适神于以养生岂不长哉大王诚留意如此则心有尧舜之志体有乔松之寿美声广誉登而上闻则福禄其辏而社稷安矣皇帝仁圣至今思慕未怠于宫馆囿池弋猎之乐未有所幸大王宜夙夜念此以承圣意诸侯骨肉莫亲大王大王于属则子也于位则臣也一身而二任之责加焉恩爱行义孅介有不具者于以上闻非飨国之福也臣吉愚戅愿大王察之

　　言得失疏【王吉】
</div>
    <div class="pagination">
<a href="文章辨体汇选_page50.html">上一页</a><span>...</span><a href="文章辨体汇选_page46.html">46</a><a href="文章辨体汇选_page47.html">47</a><a href="文章辨体汇选_page48.html">48</a><a href="文章辨体汇选_page49.html">49</a><a href="文章辨体汇选_page50.html">50</a><span class="current-page">51</span><a href="文章辨体汇选_page52.html">52</a><a href="文章辨体汇选_page53.html">53</a><a href="文章辨体汇选_page54.html">54</a><a href="文章辨体汇选_page55.html">55</a><a href="文章辨体汇选_page56.html">56</a><span>...</span><a href="文章辨体汇选_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
