<!DOCTYPE html>
<html>
<head>
    <meta charset="UTF-8">
    <title>香艳丛书 - 第 248 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 248 页/共 467 页</h1>
    <div class="content">　　茜桃星靥柳枝眉，小小金莲阿软宜。更有堪怜怜盼盼，盈盈秋水月华披。 
　　茜桃　柳枝　小小　金莲　阿软　怜怜　盼盼　盈盈　秋水　月华 
　　三 
　　清风明月映春卮，合德妖娆孰亚儿。何日清娱欢子夜，酥香斜抱碧兰枝。 
　　清风　明月　春卮　合德　妖娆　亚儿　清娱　子夜　酥香　碧兰　兰枝 
　　四 
　　荆玉无瑕琬琰稀，妙容如玉媚春晖。宜男欲佩金萱草，何必频频唤浣衣。 
　　荆玉　无瑕　琬琰　妙容　如玉　春晖　宜男　金萱　频频　院衣 
　　五 
　　缝仙弄玉在蓬莱，妙净玄机双凤来。欲驾彩鸾寻玉女，非烟非雾是阳台。 
　　缝仙　弄玉　蓬莱　妙净　玄机　双凤　彩鸾　玉女　非烟　非雾　阳台 
　　六 
　　雪儿为貌玉儿身，软弱兰香逼太真。况是亭亭方袅袅，蕙柔何日共迎春。 
　　雪儿　玉儿　弱兰　兰香　太真　亭亭　袅袅　蕙柔　迎春 
　　七　 
　　微眠幽梦等虚舟，忽渡清波到远洲。六六峰头春草翠，心心只爱爱温柔。 
　　微眠　幽梦　虚洲　清波　远舟　六六　春草　心心　爱爱 
　　八 
　　寒梅新杏发新香，惹恨含愁益断肠。夜夜碧云清照我，云容倩女在何方。 
　　寒梅　新杏　新香　惹恨　含愁　断肠　夜夜　碧云　清照　云容　倩女 
　　九 
　　玉环敲断水晶纹，金凤衔来上彩云。制作玉箫吹月素，素娥逸韵比湘君。 
　　玉环　水晶　金凤　彩云　玉箫　月素　素娥　逸韵　湘君 
　　一○ 
　　紫云缝树袅烟长，络秀飞琼淡淡妆。却要夜来同醉月，今宵巧笑玉奴旁。 
　　紫云　缝树　袅烟　络秀　飞琼　淡淡　却要　夜来　醉月　巧笑　玉奴 
　　一一 
　　轻红拂面丽春知，夜妹朝姝魂欲痴。贮以金珠真宠宠，白云英里写幽姿。 
　　轻红　红拂　丽春　夜妹　朝姝　金珠　宠宠　白云　云英　幽姿 
　　一二 
　　青童绣佛思深深，两意三香悔昔心。立志坚坚欺白雪，青杨紫竹礼观音。 
　　青童　绣佛　深深　两意　三香　坚坚　白雪　青杨　紫竹　观音 
　　一三 
　　素秋银烛理瑶筝，叶桂苔华吐月英。莫愁满愿无双日，红叶传诗锦瑟横。 
　　素秋　银烛　瑶筝　叶桂　曹华　月英　莫愁　满愿　无双　红叶　锦瑟 
　　一四 
　　江柳青青芍药红，流莺巧啭弄翔风。芳春百媚珠帘卷，结佩流苏密约通。 
　　江柳　青青　芍药　流莺　巧啭　翔风　芳春　百媚　珠帘　结佩　流苏　密约 
　　一五 
　　寒月清琴操已残，延娱琴客久乘鸾。相思欲寄梅花蕊，踏雪儿郎奈兴阑。 
　　寒月　清琴　琴操　延娱　琴客　乘鸾　相思　梅花　花蕊　踏雪　雪儿 
　　一六 
　　 丽玉娟娟妒玉英，娇红红艳艳生情。蕴秀更饶洪度韵，爱卿窈窕复才卿。 
　　丽玉　玉娟　娟娟　玉英　娇红　红红　艳艳　蕴秀　洪度　爱卿　窈窕　才卿 
　　一七 
　　思士飞仙拥丽容，绿珠滴滴睡芙蓉。罗罗敷体灵芸喷，杜若兰闺卿与侬。 
　　思士　飞仙　丽容　绿珠　滴滴　芙蓉　罗罗　罗敷　灵芸　杜若　兰闺 
　　一八 
　　文婉芸香香玉梅，眉言眼语笔耕来。巧心织出怡云曲，何意娘行佳丽才。 
　　文婉　芸香　香香　玉梅　眉言　眼语　笔耕　巧心　心织　怡云　何意娘　佳丽 
　　一九 
　　缝红绡制采春衣，紫玉生香翡翠霏。月滴花娇浑不似，如姬最好世应稀。 
　　缝红　红绡　采春　紫玉　生香　翡翠　月滴　花娇　如姬　最好 
　　二○ 
　　宝树樱桃赛紫霞，柳丝飏色采芹芽。山山游尽愁春去，暮雨朝云解语花。 
　　宝树　樱桃　紫霞　柳丝　采芹　山山　愁春　暮雨　朝云　解语花 
　 

　　玄妙洞天记　明　佚名 

　　夫人生若梦耳。至楚襄荐枕于高唐，淳于获配于南柯，余始不信，以为寓言。近余之所梦，有类于是，乃始信其真有耳。然高唐一夜，南柯片时，未足为异。乃余之所梦，有足纪者。伊昔夏夜，爰坐萧馆。厌世俗之陈言，揽神仙之往牒。既感于刘晨阮肇，遂暨乎兰香智琼。当吾之世，庶几一遇。悠然兴慨，颓尔思卧。甫就枕间房，辄游神异境。睹金殿之嵯峨，仰珠宫之璀璨。楼台濒水，则蓬莱仿佛。户牖绕山，则赤水依稀。有璇甍玉柱，榜曰玄妙洞天。见一少女独立于中，舞袖飘于轻飚，回裾散乎芳芷。温兮美璧，艳兮奇葩。或鸣佩而微步，或倚扉而遥睇。余去匪远，佯为不觉。举袂障面，若啼若泣。转身顿足，欲舞欲歌。徘徊久之，郎然高咏。其词曰： 
　　欢非有歉，亲自不来。彼何人也？两心是怀。惟君与妾，双双不散，妩女既嫁，得国之半。　　其声袅袅，如丝如竹。歌已，命侍儿传语曰：“与君有缘，把臂密迩。今时未至，请速退矣。”余心异之，翻然而醒。于是曙色横于窗棂，栖鸟鸣于林木矣。自是之后，不数夕一梦，其事之奇，不敢轻泄。至所歌之词，聊藉于此，以示好事。失其邂逅之详，自有私志。其《渴金门》词曰： 
　　真堪惜，锦帐夜长虚掷。挑尽银灯情脉脉，绣花无气力。　　女伴声停刀尺，蟋蟀争吟四壁。自起卷帘窥夜色，天青星欲滴。 
其《临江仙》词曰： 
　　飞尽流萤无兴扑，扇儿闲却秋风。绕山夜半又闻钟，解衣斜对影，欲寝恨床空。　　凄断银釭浑欲灭，数声窗外孤鸿。夜凉如水出帘栊，微云淡河汉，疏雨滴梧桐。 
其《山花子》词曰： 
　　剖得新橙掷绣筐，酿成美酒覆闲房，寒闺无计会萧郎。　　夜色暗随鸿雁后，秋光争绕菊花傍，满城风雨近重阳。 
其《玉楼春》词曰： 
　　韶阳欲暮莺声碎，望远凭阑伤妾意。杂花满地绣成裀，人在绣茵深处醉。　　妾非飞鸟无双翅，空想郎边芳草媚。愿为柳絮倩东风，吹向郎身撩乱坠。 
其《踏莎行》词曰： 
　　香罢宵熏，花姑昼赏，粉墙一丈愁千丈。多情春梦苦抛人，寻郎夜夜离罗幌。　　好句刊心，佳期束想，甫愁春到还愁往。消魂细柳一时垂，断肠芳草连天长。 
其《临江仙》词曰： 
　　花影半帘初睡起，绣鞋着罢慵移。窥妆强把绿窗推，隔花双蝶散，犹似梦初回。　　纤指弹瓯呼女伴，出帘聊共徘徊。闲将罗袖倚朱扉，楼台近水处，日午燕争飞。 
其《菩萨蛮》词曰： 
　　兰闺日永花慵绣，纱窗独倚垂罗袖。燕子做巢忙，诗成难寄郎。　　新篁窥绿水，荷蕊青无比。风暖不知吹，游丝自在飞。 
其《踏莎行》词曰： 
　　佳约忧乖，韶光难驻，柳絮飞尽江头树。朝来为甚不钩帘，落花铺满帘前路。　　春赏未阑，春归何遽，问春归向何方去！有情燕子不同归，呢喃独伴春愁住。 
其《孤鸾》词曰： 
　　虾须初揭，正寺日停钟。窗风鸣铁，懒自梳妆，乱挽髻儿非滑。追想昨宵瞥见，有多少动情谁说。枉在屏风背后，立歪罗袜。　　听玉人言去苦难泄。任树上黄莺，歌道难别。强欲排余恨，反寸肠悲裂。试使侍儿挽住，想未离画桥东折。传道行踪已远，但垂杨烟结。 
其《蝶恋花》词曰： 
　　梳罢晓妆屏上倚，欲把金针，玉腕娇亡比。不卷珠帘窥竹里，翠禽飞下阑干嘴。　　步向荷缸闲弄水，荷叶田田，似有清香起。照面水中私自喜，芙蓉四月先开矣。 
其《踏莎行》词曰： 
　　玉臂宽钚，纱衫缓钮。绣床针线无心久。豹头枕冷麝兰轻，虾须帘静尘埃厚。　　紫燕风头，黄梅雨后。柳条乱拂长江口。但言羃■柳如烟，谁知摇曳愁如柳。 
其《玉蝴蝶》词曰： 
　　为甚夜来添病！强临宝鉴，憔悴娇慵。一任钗斜鬓乱，永日熏风。恼脂消榴红径里，羞玉减粉蝶丛中。思悠悠，垂帘独坐，倚遍熏笼。　 　朦胧，玉人不见，罗裁囊寄，锦写笺封。约在春归夏首，依旧各西东。粉墙花影来疑是，罗帐雨梦断成空。最难忘，屏边瞥见，野外相逢。 
其《眼儿媚》词曰： 
　　石榴花发尚伤春，草色带斜曛。芙蓉面媚，蕙兰心病，柳叶眉颦。　　如年长昼虽难过，入夜更消魂。半窗淡月，蛙声鸣鼓，一个愁人。 
其《踏莎行》词曰： 
　　红叶空传，赤绳未绾，天涯可见人难见。绿窗病起落梅繁，玉箫梦断行云短。　　波眼将穿，柳腰似刬，寂寥偏与东风管。水仙愁绝翠围寒，春云空谷兰香远。 
其《玉楼春》词曰： 
　　空闺日夜和尘闭，郎马何时门外系。愁中眉让远山长，病里腰添垂柳细。　　如烟一种津头树，可喜谁知还可怒。榆钱难买少年回，柳絮能牵幽梦去。 
其《念奴娇》词曰： 
　　鸳帏睡起，正飞花兰径，啼莺琼阁。对镜梳妆愁见那，怯怯容颜瘦弱。一自仙郎，题诗寄简，屡订西厢约。墙花拂影，独眠何事如昨。　　谁怜潘果空投，贾香难与，愁肠安托。带眼轻拴，须看取杨柳腰肢如削。珠履玲珑，罗衫雅淡，件件无心着。何时厮见，得偿今日萧索。 
其《踏莎行》词曰： 
　　花径争穿，珠帘屡认，止逢梅雨芹泥润。画梁无处可安巢，玉纤为把花枝衬。　　社日才来，端阳已近。寻巢为甚偏迟钝？算来一似凤鸾期，蹉跎渐觉无真信。 
其《临江仙》词曰： 
　　昨夜惊眠梅雨大，枕前窗上频敲，天明番觉梦魂遥。起来看女伴，熏袖已香消。　　云锁房栊烟锁竹，卷帘水湿绞绡，菱花底照拂眉梢。玉梳云发润，不喜上兰膏。 
　　弅丘道人曰：“玄之梦游，必有所为，难于显言，托之华胥耳。何词之多而佳也，一至此哉！不然则关关乍觉，屏合在傍。观宝梦回，玉簪匪妄。人间固有此真梦，则吾不可得而知矣。” 

　　〖注：■，罒＋历，音历，羃■，烟貌。〗 
</div>
    <div class="pagination">
<a href="香艳丛书_page247.html">上一页</a><span>...</span><a href="香艳丛书_page243.html">243</a><a href="香艳丛书_page244.html">244</a><a href="香艳丛书_page245.html">245</a><a href="香艳丛书_page246.html">246</a><a href="香艳丛书_page247.html">247</a><span class="current-page">248</span><a href="香艳丛书_page249.html">249</a><a href="香艳丛书_page250.html">250</a><a href="香艳丛书_page251.html">251</a><a href="香艳丛书_page252.html">252</a><a href="香艳丛书_page253.html">253</a><span>...</span><a href="香艳丛书_page249.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
