<!DOCTYPE html>
<html>
 <head>
  <meta charset="utf-8"/>
  <title>
   古文辞类纂 - 第 42 页/共 46 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古文辞类纂 - 第 42 页/共 46 页
  </h1>
  <div class="content">
   般般之兽，乐我君囿；白质黑章，其仪可嘉；映映穆穆，君子之态。盖闻其声，今视其来。厥途靡从，天瑞之征。兹尔于舜，虞氏以兴。
　　濯濯之麟，游彼灵峙。孟冬十月，君徂郊祀。驰我君舆，帝用享祉。三代之前，盖未尝有。
　　宛宛黄龙，兴德而升。采色炫耀，焕炳辉煌。正阳显见，觉寤黎烝。于传载之，云受命所乘。厥之有章，不必谆谆。依类托寓，谕以封峦。
　　披艺观之，天人之际已交，上下之情允洽。圣王之德，兢兢翼翼。故曰于兴必虑衰，安必思危。是以汤武至尊严，不失肃祗，舜在假典，顾省厥遗，此之谓也。
　
　卷六十八
　　○扬子云甘泉赋
　　孝成帝时，客有荐雄文似相如者，上方郊祠甘泉泰畤、汾阴后土，以求继嗣，召雄待诏承明之庭。正月，从上甘泉，还，奏《甘泉赋》以风。其辞日：惟汉十世，将郊上玄，定泰畤，雍神休，尊明号，同符三皇，录功五帝，恤胤锡羡，拓迹开统。于是乃命群僚，历吉日，协灵辰，星陈而天行。诏招摇与太阴兮，伏钩陈使当兵。属堪舆以壁垒兮，梢夔魖而抶獝狂。八神奔而警跸兮，振殷辚而军装。蚩尤之伦带干将而秉玉戚兮，飞蒙茸而走陆梁。齐总总以撙撙，其相胶葛兮，焱骇云迅，奋以方攘；骈罗列布，鳞以杂沓兮，偨傂参差，鱼颉而鸟行；翕赫曶霍，雾集而蒙合兮，半散照烂，粲以成章。
　　于是乘舆乃登夫凤皇兮而翳华芝，驷苍螭兮六素虬，蠖略蕤绥，漓呼参纚。帅尔阴闭，霅然阳开，腾清霄而轶浮景兮，夫何旖旎郅偈之旖旎也！流星旄以电烛兮，咸翠盖而鸾旗。屯万骑于中营兮，方玉车之千乘。声轷隐以陆离兮，轻先疾雷而驭遗风。凌高衍之容嵸兮，超纡谲之清澄。登椽栾而羾天门兮，驰阊阉而人凌兢。
　　是时未辏夫甘泉也，乃望通天之绎绎。下阴潜以惨懔兮，上洪纷而相错。直蛲蛲以造天兮，厥高庆而不可乎弥度。平原唐其坛曼兮，列新雉于林薄。攒并闾与茇葀兮，纷被丽其亡鄂。崇丘陵之駊騀兮，深沟嵌岩而为谷。往往离宫般以相烛兮，封峦、石关迪靡乎延属。于是大厦云谲波诡，摧唯而成观。仰挢首以高视兮，目冥旬而亡见。正浏滥以弘惝兮，指东西之漫漫。徒侗侗以徨徨兮，魂魄眇眇而昏乱。据转轩而周流兮，忽块儿而亡垠。翠玉树之青葱兮，璧马犀之瞵扁。金人仡仡其承钟虞兮，嵌岩岩其龙鳞。扬光曜之燎烛兮，垂景炎之圻々。配帝居之悬圃兮，象泰壹之威神。洪台崛其独出兮，橄北极之尊々。列宿乃施于上荣兮，日月才经于柍桭。雷郁律于岩窔兮，电倏忽于墙藩。鬼魅不能自逮兮，半长途而下颠。历倒景而绝飞梁兮，浮蠛蠓而撇天。
　　左欃枪而右玄冥兮，前熛阙而后应门。荫西海与幽都兮，涌醴汨以生川。蛟龙连蜷于东厓兮，白虎敦圉乎昆仑。览楞流于高光兮，溶方皇于西清。前殿崔巍兮，和氏珑玲。抗浮柱之飞榱兮，神莫莫而扶倾。闶阆阆其寥廓兮，似紫宫之峥嵘。骈交错而曼衍兮，妥皋崾隗隗乎其相婴。乘云阁而上下兮，纷蒙笼以棍成。曳红采之流离兮，飚翠气之宛延。袭旋室与倾宫兮，若登高眇远，亡国肃乎临渊。
　　回猋肆其砀骇兮，翍桂椒而郁移杨。香芬以以穹隆兮，击薄栌而将荣。芗呹以棍批兮，声轷隐而历钟。排玉户而飏金铺兮，发兰蕙与芎劳。帷硼强其拂汩兮，稍暗暗而靓深。阴阳清浊穆羽相和兮，若夔、牙之调琴。般、任弃其剞劂兮，王尔投其钩绳。虽方征侨与偓佺兮、犹仿佛其若梦。
　　于是事变物化，目骇耳回。盖天子穆然，珍台闲馆，璇题玉英，螈蜎蠖之中。惟夫所以澄心清魂，储精垂恩，感动天地，逆厘三神者；乃搜逑索偶皋、伊之徒，冠伦魁能，函甘棠之惠，挟东征之意，相与齐乎阳灵之宫。靡薜荔而为席兮，折琼枝以为芳。喻清云之流瑕兮，饮若木之露英。集乎礼神之囿，登乎颂祗之堂。建光耀之长旖兮，昭华覆之威威。攀旋玑而下视兮，行游目乎三危。陈众车于东坑兮，肆玉软而下驰。漂龙渊而还九垠兮，窥地底而上回。风从从而扶辖兮，鸾凤纷其衔蕤。梁弱水之涌淡兮，蹑不周之逶蛇。想西王母欣然而上寿兮，屏玉女而却宓妃。玉女亡所眺其清卢兮，宓妃曾不得施其蛾眉。方揽道德之精刚兮，侔神明与之为资。
　　于是钦柴宗祈，燎薰皇天，招摇泰壹。举洪颐，树灵旗。樵蒸昆上，配藜四施。东烛沧海，西耀流沙，北熿幽都，南炀丹压。玄瓒觩&lt;角&gt;，柜鬯泔淡，蚃丰融，懿懿芬芬。炎感黄龙兮，熛讹硕麟。选巫咸兮叫帝阍，开天庭兮延群神。傧暗蔼兮降清坛，瑞穰穰兮委如山。
　　于是事毕功弘，回车而归，度三峦兮偈棠梨。天阃决兮地垠开，八荒协兮万国谐。登长平兮雷鼓磋，天声起兮勇士厉。云飞扬兮雨滂沛，于胥德兮丽万世。
　　乱曰：崇崇圜丘，隆隐天兮。登降列施，单蜷垣兮。增宫参差，骈嵯峨兮。岭营嶙峋，洞无压兮。上天之縡，杳旭卉兮。圣皇穆穆，信厥对兮。徕祗郊禋，神所依兮。徘徊招摇，灵迟迟兮。辉光眩耀，降厥福兮。子子孙孙，长无极兮。
　　○扬子云河东赋
　　其三月，将祭后土，上乃帅群臣，横大河，凑汾阴。既祭，行游介山，回安邑，顾龙门，览盐池。登历观，陟西岳以望八荒，迹殷、周之虚，眇然以思唐、虞之风。雄以为临川羡鱼，不如归而结网，还，上《河东赋》以劝。其辞日：伊年暮春，将瘗后土，礼灵祗，谒汾阴于东郊。因兹以勒崇垂鸿，发祥隤祉，钦若神明者，盛哉铄乎，越不可载已！于是命群臣，齐法服，整灵舆，乃抚翠凤之驾，六先景之乘，掉奔星之流旃，攫天狼之威弧。张耀日之玄旄，扬左纛，被云梢，奋电鞭，骖雷辎，鸣洪钟，建五旗。羲和司日，颜伦奉舆，风发飙拂，神腾鬼越；千乘霆乱，万骑屈桥，嘻嘻旭旭，天地稠寂。簸丘跳峦，涌渭跃泾。秦神下詟，跖魂负沴；河灵矍踼，爪华蹈襄。遂臻阴宫，穆穆肃肃，蹲蹲如也。灵祗既乡，五位时叙，纲组玄黄，将绍厥后。于是灵舆安步，周流容与，以览乎介山。嗟文公而愍推兮，勤大禹于龙门。洒沉灾于豁渎兮，播九河于东濒。登历观而遥望兮，聊浮游以经营。乐往昔之遗风兮，喜虞氏之所耕。瞰帝唐之嵩高兮，觅隆周之大宁。汩低回而不能去兮，行睨陔下与彭城。涉南巢之坎坷兮，易豳、岐之夷平。乘翠龙而超河兮，陟西岳之峣青。云黍熏而来迎兮，泽渗漓而下降。郁萧条其幽蔼兮，浴泛沛以丰隆。叱风伯于南北兮，呵雨师于西东。参天地而独立兮，廓荡荡其亡双。
　　遵逝乎归来，以函夏之大汉兮，彼曾何足与比功？建《乾》、《坤》之贞兆兮，将悉总之以群龙。丽钩芒与骖蓐收兮，服玄冥及祝融。敦众神使式道兮，奋六经以摅颂。腧於穆之缉熙兮，过《清庙》之雍雍。轶五帝之遐迹兮，蹑三皇之高踪。既发轫于平盈兮，谁谓路远而不能从？
　　○扬子云羽猎赋
　　其十二月羽猎，雄从。以为昔在二帝三王，宫馆台榭，沼池苑囿，林麓薮泽，财足以奉郊庙，御宾客，充庖厨而已，不夺百姓膏腴谷土桑柘之地。女有馀布，男有馀粟，国家殷富，上下交足。故甘露零其庭，醴泉流其唐，凤凰巢其树，黄龙游其沼，麒麟臻其囿，神爵栖其林。昔者禹任益虞而上下和，草木茂；成汤好田，而天下用足；文王囿百里，民以为尚小；齐宣王囿四十里，民以为大：裕民之与夺民也。武帝广开上林，东南至宜春、鼎湖、御宿、昆吾，旁南山，西至长杨、五柞，北绕黄山，滨渭而东，周袤数百里。穿昆明池，象滇河营建章、凤阙、神明、馺娑，渐台、泰液，象海水周流方丈、瀛洲、蓬莱。游观侈靡，穷妙极丽。虽颇割其三垂以赡齐民，然至羽猎，甲车戎马，器械储偫，禁籞所营，尚泰奢丽夸诩，非尧、舜、成汤、文王三驱之意也。又恐后世复修前好，不折中以泉台，故聊因《校猎赋》以风之。其辞日：
　　或称羲、农，岂或帝王之弥文哉？论者云否，各亦并时而得宜，奚必同条而共贯？则泰山之封，焉得七十而有二仪？是以创业垂统者俱不见其爽，遐迩五三，孰知其是非？遂作颂曰：丽哉神圣，处于玄宫，富既与地乎侔訾，贵正与天乎比崇。齐桓曾不足使扶毂，楚严未足以为参乘。狭三王之陇僻，峤高举而大兴。历五帝之寥廓，陟三皇之登闳。建道德以为师，友仁义与之为朋。
　　于是玄冬季月，天地隆烈，万物权舆于内，徂落于外，帝将惟田于灵之囿，开北垠，受不周之制，以终始颛顼、玄冥之统。乃诏虞人典泽，东延昆邻，西驰阊阖。储积共偫，戍卒夹道，斩丛棘，夷野草，御自汧、渭，经营酆、镐，章皇周流，出入日月，天与地杳。尔乃虎落三峻以为司马，围经百里而为殿门。外则正南极海，邪界虞渊，鸿濛沆茫，碣以崇山。营合围会，然后先置乎白杨之南，昆明灵沼之东。贲、育之伦，蒙盾负羽，杖镆邪而罗者以万计，其馀荷垂天之罼，张竟野之罘，靡日月之朱竿，曳彗星之飞旗。青云为纷，虹霓为缳，属之乎昆仑之墟，涣若天星之罗，浩如涛水之波，淫淫与与，前后要遮，欃枪为闰，明月为候，荧惑司命，天弧发射，鲜扁陆离，骈衍佖路。徽车轻武，鸿絧緁猎，殷殷轸轸，被陵缘坂，穷敻极远者相与迾乎高原之上；羽骑营营，户分殊事，缤纷往来，畾轳不绝，若光若灭者，布乎青林之下。
　　于是天子乃以阳晁始出乎玄宫，撞鸿钟，建九旒，六白虎，载灵舆，蚩尤并毂，蒙公先驱。立历天之旗，曳捎星之旃，霹雳列缺，吐火施鞭。萃傱亻允溶，淋离廓落，戏八镇而开关；飞廉、云师，吸嚊浦率，鳞罗布列，攒以龙翰。秋秋跄跄，人西园，切神光。望平乐，径竹林，蹂蕙圃，践兰唐。举烽烈火，辔者施技，方驰千驷，狡骑万帅。虓虎之陈，从横胶葛，猋泣雷厉，骇駍駖磕，汹汹旭旭，天动地岌。羡漫半散，萧条数千里外。
　　若夫壮士忼慨，殊乡别趣，东西南北，骋耆奔欲。拖苍犭希，跋犀牦，蹶浮麋。斫巨挺，搏玄猿，腾空虚，距连卷，踔夭娇，嬉涧间，莫莫纷纷，山谷为之风猋，林丛为之生尘。及至获夷之徒，蹶松柏，掌蒺藜。猎蒙茏，辚轻飞。屦般首，带修蛇，钩赤豹，捏象犀。踺峦坑，超唐陂。车骑云会，登降暗蔼，泰华为旒，熊耳为缀。木仆山还，漫若天外，储与乎大浦，聊浪乎宇内。
　　于是天清日晏，逢蒙列訾，羿氏控弦。皇车幽曷，光纯天地，望舒弥辔，翼乎徐至于上兰。移围徙阵，浸淫蹴部，曲队坚重，各按行伍。壁垒天旋，神抶电击，逢之则碎，近之则破。鸟不及飞，兽不得过，军惊师骇，刮野扫地。及至罕车飞扬，武骑聿皇，蹈飞豹，羂嘄阳。追天宝，出一方。应轷声，击流光。野尽山穷，囊括其雌雄，沇沇溶溶，遥噱乎纮中。三军芒然，穷尤阏与，亶观夫剽禽之绁喻，犀兕之抵触，熊罴之挐攫，虎豹之凌遽，徒角枪题注，戚竦詟怖，魂亡魄失，触辐关脰。妄发期中，进退履获，创淫轮夷，丘累陵聚。
　　于是禽殚中衰，相与集于靖冥之馆，以临珍池。灌以岐、梁，溢以江、河，东瞰目尽，西畅亡厓，随珠和氏，焯烁其陂。玉石巑，眩耀青荧，汉女水潜，怪物暗冥，不可殚形。玄鸾孔雀，翡翠垂荣，王雎关关，鸿雁嘤嘤，群嬉乎其中。噍噍昆鸣，凫鹭振鹭，上下砰磋，声若雷霆。乃使文身之技，水格鳞虫，凌坚冰，犯严渊，探岩排碕，薄索蛟螭，蹈摈獭，据鼋鼍，抾灵蠵。人洞穴，出苍梧，乘巨鳞，骑京鱼。浮彭蠡，目有虞。方椎夜光之流离，剖明月之珠胎，鞭洛水之宓妃，饷屈原与彭、胥。
　　于兹乎鸿生巨儒，俄轩冕，杂衣裳，修唐典，匡《雅》、《颂》，揖让于前。昭光振耀，蚃曶如神，仁声惠于北狄，武谊动于南邻。是以旃裘之王，胡貉之长，移珍来享，抗手称臣。前人围口，后陈卢山。群公常伯杨朱、墨翟之徒，喟然并称曰：“崇哉乎德，虽有唐、虞、大夏、成周之隆，何以侈兹！太古之觐东岳，禅梁基，舍此世也，其谁与哉？”
　　上犹谦让而未俞也，方将上猎三灵之流，下决醴泉之滋，发黄龙之穴，窥凤凰之巢，临麒麟之囿，幸神爵之林。奢云梦，侈侈诸，非章华，是灵台，罕徂离宫而辍观游，土事不饰，木功不雕，承民乎农桑，劝之以弗怠，侪男女使莫违。恐贫穷者不遍被洋溢之饶，开禁苑，散公储，创道德之囿，弘仁惠之虞，驰弋乎神明之囿，览观乎群臣之有亡。放雉兔，收置罘，麋鹿刍荛，与百姓共之，盖所以臻兹也。于是醇洪鬯之德，丰茂世之规，加劳三皇，勖勤五帝，不亦至乎！乃祗庄雍穆之徒，立君臣之节，崇贤圣之业，未遑苑囿之丽、游猎之靡也。因回轸还衡，背阿房，反未央。
　　○扬子云长杨赋（有序）
　　明年，上将大夸胡人以多禽兽。秋，命右扶风发民入南山，西自褒斜，东至弘农，南驱汉中，张罗网置罘，捕熊罴、豪猪、虎豹、狖玃、狐兔、麋鹿，载以槛车，输长杨射熊馆。以网为周陆，纵禽兽其中，令胡人手搏之，自取其获，上亲临观焉。是时，农民不得收敛。雄从至射熊馆，还，上《长杨赋》，聊因笔墨之成文章，故藉翰林以为主人，子墨为客卿以风。其辞日：子墨客卿问于翰林主人曰：“盖闻圣主之养民也，仁沾而恩洽，动不为身。今年猎长杨，先命右扶风，左太华而右褒斜，椓截嶭而为弋，纡南山以为置，罗千乘于林莽，列万骑于山隅，帅军碎陆，锡戎获胡。搤熊罴，拖豪猪，木拥枪累，以为储胥，此天下之穷览极观也。虽然，亦颇扰于农人。三旬有馀，其勤至矣，而功不图。恐不识者，外之则以为娱乐之游，内之则不以为乾豆之事，岂为民乎哉！且人君以玄默为神，澹泊为德。今乐远出以露威灵，数摇动以罢车甲，本非人主之急务也，蒙窃惑焉。”
　　翰林主人曰：“吁，客何谓兹邪！若客，所谓知其一未睹其二，见其外不识其内也。仆尝倦谈，不能一二其详，请略举其凡，而客自览其切焉。”客曰：“唯唯。”
　　主人曰：“昔有强秦，封豕其士，窦窳其民，凿齿之徒相与磨牙而争之，豪俊糜沸云扰，群黎为之不康，于是上帝眷顾高祖。高祖奉命，顺斗极，运天关，横巨海，漂昆仑，提剑而叱之，所过麾城撕邑，下将降旗，一日之战，不可殚记。当此之勤，头蓬不暇梳，饥不及餐，鞮鍪生虮虱，介胄被沾汗，以为万姓请命乎皇天。乃展民之所诎，振民之所乏，规亿载，恢帝业，七年之间而天下密如也。
　　“逮至圣文，随风乘流，方垂意于至宁。躬服节俭，绨衣不敝，革鞘不穿，大厦不居，木器无文。于是后宫贱玳瑁而疏珠玑，却翡翠之饰，除雕琢之巧，恶丽靡而不近，斥芬芳而不御，抑止丝竹晏衍之乐，憎闻郑、卫幼眇之声，是以玉衡正而太阶平也。
　　“其后熏鬻作虐，东夷横畔，羌戎睚眦，闽越相乱，遐氓为之不安，中国蒙被其难。于是圣武勃怒，爰整其旅，乃命骠卫，汾坛沸渭，云合电发，猋腾波流，机骇蜂轶，疾如奔星，击如震霆。碎辕韫，破穹庐，脑沙幕，髓余吾。遂躐乎王庭，驱橐驼，烧膈蠡，分嫠单于，磔裂属国。夷坑谷，拔卤莽，刊山石，蹂尸舆厮，系累老弱。吮铤瘢耆、金镞淫夷者数十万人，皆稽颡树颌，扶服蛾伏。二十馀年矣，尚不敢惕息。夫天兵四临，幽都先加，回戈邪指，南越相夷，靡节西征，羌焚东驰。是以遐方疏俗、殊邻绝党之域，自上仁所不化，茂德所不绥，莫不骄足抗手，请献厥珍，使海内澹然，永亡边城之灾、金革之患。
　　“今朝廷纯仁，遵道显义，并包书林，圣风云靡。英华沉浮，洋溢八区，普天所覆，莫不沾濡。士有不谈王道者，则樵夫笑之。意者以为事罔隆而不杀，物靡盛而不亏，故平不肆险，安不忘危。乃时以有年出兵，整舆竦戎，振师五榨，习马长杨，简力狡兽，校武票禽。乃萃然登南山，瞰乌弋，西厌月蜡，东震日域。又恐后代迷于一时之事，常以此为国家之大务，淫荒田猎，陵夷而不御也。是以车不安轫，日未靡旃，从者彷佛，骫属而还。亦所以奉太尊之烈，遵文、武之度，复三王之田，反五帝之虞；使农不辍耰，工不下机，婚姻以时，男女莫违；出恺悌，行简易，矜劬劳，休力役；见百年，存孤弱，帅与之同苦乐。然后陈钟鼓之乐，鸣轺磬之和，建碣碚之虞，拮隔鸣球，掉八列之舞。酌允铄，肴乐胥，听庙中之雍雍，受神人之福祜。歌投颂，吹合雅。其勤若此，故真神之所劳也。方将俟元符，以禅梁甫之基，增泰山之高，延光于将来，比荣乎往号。岂徒欲淫览浮观，驰骋粳稻之地，周流梨栗之林，蹂践刍荛，夸诩众庶，盛抗攫之收，多麋鹿之获哉！且盲者不见咫尺，而离娄烛千里之隅；客徒爱胡人之获我禽兽，曾不知我亦已获其王侯。”
　　言未卒，墨客降席再拜稽首曰：“大哉体乎！允非小人之所能及也。乃今日发蒙，廓然已昭矣。”
　　○扬子云解嘲
　　客嘲扬子曰：“吾闻上世之土，人纲人纪，不生则已，生则上尊人君，下荣父母。析人之硅，儋人之爵，怀人之符，分人之禄，纡青拖紫，朱丹其毂。今子幸得遭明盛之世，处不讳之朝，与群贤同行，历金门、上玉堂有日矣，曾不能画一奇，出一策，上说人主，下谈公卿，目如耀星，舌如电光，一从一横，论者莫当。顾默而作《太玄》五千文，枝叶扶疏，独说十馀万言，深者人黄泉，高者出苍天，大者含元气，细者人无伦。然而位不过侍郎，擢才给事黄门。意者玄得无尚白乎？何为官之拓落也？”
　　扬子笑而应之曰：“客徒欲朱丹吾毂，不知一跌将赤吾之族也！往者周网解结，群鹿争逸，离为十二，合为六七，四分五剖，并为战国。士无常君，国无定臣，得士者富，失士者贫。矫翼厉翮，恣意所存。故士或自盛以橐，或凿坏以遁。是故邹衍以颉颃而取世资，孟轲虽连蹇，犹为万乘师。
　　“今大汉左东海，右渠搜，前番禺，后陶涂，东南一尉，西北一候。徽以纠墨，制以锧鈇，散以礼乐，风以《诗》、《书》，旷以岁月，结以倚庐。天下之士，雷动云合，鱼鳞杂袭，咸营于八区。家家自以为稷契，人人自以为皋陶，戴縰垂缨而谈者皆拟于阿衡，五尺童子羞比晏婴与夷吾。当途者升青云，失路者委沟渠，旦握权则为卿相，夕失势则为匹夫。譬若江湖之崖，渤澥之岛，乘雁集不为之多，双凫飞不为之少。昔三仁去而殷虚，二老归而周炽，子胥死而吴亡，种、蠡存而越霸，五投入而秦喜，乐毅出而燕惧，范雎以折摺而危穰侯，蔡泽以噤吟而笑唐举。故当其有事也，非萧、曹、子房、平、勃、樊、霍，则不能安。当其无事也，章句之徒，相与坐而守之，亦无所患。故世乱，则圣哲驰骛而不足；世治，则庸夫高枕而有馀。
　　“夫上世之士，或解缚而相，或释褐而傅；或倚夷门而笑，或横江潭而渔；或七十说而不遇，或立谈间而封侯；或枉千乘于陋巷，或拥帚彗而先驱。是以士颇得信其舌而奋其笔，窒隙蹈瑕而无所诎也。当今县令不请士，郡守不迎师，群卿不揖客，将相不俯眉。言奇者见疑，行殊者得辟。是以欲谈者卷舌而同声，欲步者拟足而投迹。乡使上世之士处乎今，策非甲科，行非孝廉，举非方正，独可抗疏，时道是非，高得待诏，下触闻罢，又安得青紫？
　　“且吾闻之，炎炎者灭，隆隆者绝。观雷观火，为盈为实，天收其声，地藏其热。高明之家，鬼瞰其室。攫孥者亡，默默者存；位极者宗危，自守者身全。是故知玄知默，守道之极；爰清爰静，游神之庭；惟寂惟寞，守德之宅。世异事变，人道不殊，彼我易时，未知何如。今子乃以鸱枭而笑凤皇，执堰蜓而嘲龟龙，不亦病乎？子徒笑我玄之尚白，吾亦笑子病甚，不遭臾跗、扁鹊，悲夫！”
　　客日：“然则靡玄无所成名乎？范、蔡以下，何必玄哉？”
　　扬子曰：“范雎，魏之亡命也。折胁拉髂，免于徽索，翕肩蹈背，扶服人橐，激中万乘之主，界泾阳、抵穰侯而代之，当也。蔡泽，山东之匹夫也。顿颐折颊，涕唾流沫，西揖强秦之相，搓其咽，炕其气，拊其背而夺其位，时也。天下已定，金革已平，都于洛阳，娄敬委辂脱挽，掉三寸之舌，建不拔之策，举中国徙之长安，适也。五帝垂典，三王传礼，百世不易，叔孙通起于袍鼓之间，解甲投戈，遂作君臣之仪，得也。《吕刑》靡敝，秦法酷烈，圣汉权制，而萧何造律，宜也。故有造萧何律于唐虞之世，则谆矣；有作叔孙通仪于夏、殷之时，则惑矣；有建娄敬之策于成周之世，则缪矣；有谈范、蔡之说于金、张、许、史之间，则狂矣。夫萧规曹随，留侯画策，陈平出奇，功若泰山，响若砥隤，虽其人之赡智哉，亦会其时之可为也。故为可为于可为之时，则从；为不可为于不可为之时，则凶。若夫蔺先生收功于章台，四皓采荣于南山，公孙创业于金马，骠骑发迹于祁连，司马长卿窃资于卓氏，东方朔割名于细君，仆诚不能与此数子者并，故默然独守吾《太玄》。”
　　○扬子云解难
　　客难扬子曰：“凡著书者，为众人之所好也，美味期乎合口，工声调于比耳。今吾子乃抗辞幽说。闳意眇指，独驰骋于有亡之际，而陶冶大炉，旁薄群生，历览者兹年矣，而殊不寤。直费精神于此，而烦学者于彼。譬画者画于无形，弦者放于无声，殆不可乎？”
　　扬子曰：“俞。若夫闳言崇议，幽微之途，盖难与览者同也。昔人有观象于天，视度于地，察法于人者，天丽且弥，地普而深，昔人之辞，乃玉乃金。彼岂好为艰难哉？势不得已也。独不见夫翠虬绛螭之将登乎天，必耸身于苍梧之渊；不阶浮云，翼疾风，虚举而上升，则不能撠胶葛，腾九闳。日月之经不千里，则不能烛六合，耀八纮；泰山之高不焦峣，则不能淳浦云而散烝。是以宓牺氏之作《易》，也，绵络天地，经以八卦，文王附六爻，孔子错其象而彖其辞，然后发天地之臧，定万物之基。《典》、《谟》之篇，《雅》、《颂》之声，不温纯深润，则不足以扬鸿烈而章缉熙。盖胥靡为宰，寂寞为尸；大味必淡，大音必希；大语叫叫，大道低回。是以声之眇者，不可同于众人之耳；形之美者，不可棍于世俗之目；辞之衍者，不可齐于庸人之听。今夫弦者，高张急徽，追趋逐耆，则坐者不期而附矣；试为之施《咸池》，揄《六茎》，发《萧韶》，咏《九成》，则莫有和也。是故钟期死，伯牙绝弦破琴而不肯与众鼓；夔人亡，则匠石辍斤而不敢妄斫。师旷之调钟，俟知音者之在后也；孔子作《春秋》，几君子之前睹也。老聃有遗言：贵知我者希。此非其操与！”
　　○扬子云反离骚
　　有周氏之蝉嫣兮，或鼻祖于汾隅。灵宗初谍伯侨兮，流于末之杨侯。淑周、楚之丰烈兮，超既离乎皇波。因江潭而淮记兮，钦吊楚之湘累。
　　惟天轨之不辟兮，何纯洁而离纷！纷累以其淟涩兮，暗累以其缤纷。
　　汉十世之阳朔兮，招摇纪于周正。正皇天之清则兮，度后士之方贞。图累承彼洪族兮，又览累之昌辞。带钩矩而佩衡兮，履梭枪以为綦。累初贮厥丽服兮，何文肆而质Ε！资娵！娃之珍髢兮，鬻九戎而索赖。
　　凤皇翔于蓬陼兮，岂驾鹅之能捷！骋骅骝以曲艰兮，驴骡连蹇而齐足。枳棘之榛榛兮，猿狖拟而不敢下。灵修既信椒、兰之唼佞兮，吾累忽焉而不蚤睹？
　　衿芰茄之绿衣兮，被夫容之朱裳。芳酷烈而莫闻兮，固不如襞而幽之离房。闺中容竞淖约兮，相态以丽佳。知众婶之嫉妒兮，何必飏累之蛾眉？
　　懿神龙之渊潜兮，俟庆云而将举。亡春风之被离兮，孰焉知龙之所处？愍吾累之众芬兮，飚烨烨之芳苓。遭季夏之凝霜兮，庆夭悴而丧荣。
　　横江、湘以南淮兮，云走乎彼苍梧。驰江潭之泛溢兮，将折衷乎重华。舒中情之烦或兮，恐重华之不累与。陵阳侯之素波兮，岂吾累之独见许？
　　精琼靡与秋菊兮，将以延夫天年。临汨罗而自陨兮，恐日薄于西山。解扶桑之总辔兮，纵令之遂奔驰。鸾皇腾而不属兮，岂独飞廉与云师！
　　卷薜芷与若蕙兮，临湘渊而投之。棍申椒与菌桂兮，赴江湖而沤之。费椒稰以要神兮，又勤索彼琼茅。违灵氛而不从兮，反湛身于江皋。
　　累既攀夫傅说兮，奚不信而遂行？徒恐鷤圭之将鸣兮，顾先百草为不芳！
　　初累弃彼虑妃兮，更思瑶台之逸女。抨雄鸩以作媒兮，何百离而曾不壹耦！乘云霓之旖柅兮，望昆仑以樛流。览四荒而顾怀兮，奚必云女彼高丘？
　　既亡鸾车之幽蔼兮，焉驾八龙之委蛇？临江濒而掩涕兮，何有《九招》与《九歌》？夫圣哲之不遭兮，固时命之所有。虽增欷以於邑兮，吾恐灵修之不累改。昔仲尼之去鲁兮，斐斐迟迟而周迈。终回复于旧都兮，何必湘渊与涛濑！溷渔父之甫歠兮，洁沐浴之振衣。弃由、聃之所珍兮，跖彭咸之所遗！
　
　卷六十九
　　○班孟坚两都赋（并序）
　　或日：赋者，古诗之流也。昔成、康没而颂声寝，王泽竭而诗不作。大汉初定，日不暇给。至于武、宣之世，乃崇礼官，考文章，内设金马、石渠之署，外兴乐府、协律之事，以兴废继绝，润色鸿业。是以众庶悦豫，福应尤盛，《白麟》、《赤雁》、《芝房》、《宝鼎》之歌，荐于郊庙。神爵、五凤、甘露、黄龙之瑞，以为年纪。故言语侍从之臣，若司马相如、虞丘寿王、东方朔、枚皋、王褒、刘向之属，朝夕论思，日月献纳；而公卿大臣，御史大夫倪宽、太常孔臧、大中大夫董仲舒、宗正刘德、太子太傅萧望之等，时时间作。或以抒下情而通讽谕，或以宣上德而尽忠孝，雍容揄扬，著于后嗣，抑亦雅颂之亚也。故孝成之世，论而录之，盖奏御者千有馀篇，而后大汉之文章，炳焉与三代同风。且夫道有夷隆，学有粗密，因时而建德者，不以远近易则。故皋陶歌虞，奚斯颂鲁，同见采于孔氏，列于《诗》、《书》，其义一也。稽之上古则如彼，考之汉室又如此。斯事虽细，然先臣之旧式，国家之遗美，不可缺也。臣窃见海内清平，朝廷无事，京师修宫室，浚城隍，起苑囿，以备制度。西土耆老，咸怀怨思，冀上之眷顾，而盛称长安旧制，有陋洛邑之议。故臣作《两都赋》，以极众人之所眩曜，折以今之法度。其辞日：
　　有西都宾问于东都主人曰：“盖闻皇汉之初经营也，尝有意乎都河、洛矣。辍而弗康，实用西迁，作我上都。主人闻其故而睹其制乎？’：主人曰：“未也。愿宾摅怀旧之蓄念，发思古之幽情。博我以皇道，弘我以汉京。”宾曰：‘‘唯唯。
　　“汉之西都，在于雍州，实曰长安。左据函谷、二崤之阻，表以太华、终南之山。右界褒斜、陇首之险，带以洪河、泾、渭之川。众流之隈，汧涌其西。华实之毛，则九州之上腴焉；防御之阻，则天地之隩区焉。是故横被六合，三成帝畿。周以龙兴，秦以虎视。及至大汉受命而都之也，仰悟东井之精，俯协《河图》之灵。奉春建策，留侯演成。天人合应，以发皇明。乃眷西顾，实惟作京。于是唏秦岭，哦北阜。挟沣灞，据龙首。图皇基于亿载，度宏规而大起。肇自高而终平，世增饰以崇丽。历十二之延祚，故穷泰而极侈。建金城之万雉，呀周池而成渊。披三条之广路，立十二之通门。内则街衢洞达，闾阎且千。九市开场，货别隧分。人不得顾，车不得旋。阗城溢郭，旁流百廛。红尘四合，烟云相连。于是既庶且富，娱乐无疆。都人士女，殊异乎五方。游士拟于公侯，列肆侈于姬、姜。乡曲豪举，游侠之雄。节慕原、尝，名亚春、陵。连交合众，骋骛乎其中。若乃观其四郊，浮游近县，则南望杜、霸，北眺五陵。名都对郭，邑居相承。英俊之域，绂冕所兴。冠盖如云，七相五公。与乎州郡之豪杰，五都之货殖。三选七迁，充奉陵邑。盖以强干弱枝，隆上都而观万国也。
　　“封畿之内，厥土千里。卓荦诸夏，兼其所有。其阳则崇山隐天，幽林穹谷。陆海珍藏，蓝田美玉。商、洛缘其隈，鄠、杜滨其足。源泉灌注，陂池交属。竹林果园，芳草甘木。郊野之富，号为近蜀。其阴则冠以九峻，陪以甘泉，乃有灵宫起乎其中。秦汉之所极观。渊、云之所颂叹，于是乎存焉。下有郑、白之沃，衣食之源。提封五万，疆埸绮分。沟塍刻镂，原隰龙鳞。决渠降雨，荷插成云。五谷垂颖，桑麻铺棻。东郊则有通沟大漕，溃渭洞河。泛舟山东，控引淮、湖，与海通波。西郊则有上囿禁苑，林麓薮泽，陂池连乎蜀、汉。缭以周墙，四百馀里。离宫别馆，三十六所。神池灵沼，往往而在。其中乃有九真之麟，大宛之马。黄支之犀，条枝之鸟。逾昆仑，越巨海。殊方异类，至于三万里。
　　“其宫室也，体象乎天地，经纬乎阴阳。据坤灵之正位，仿太、紫之圆方。树中天之华阙，丰冠山之朱堂。因瑰材而究奇，抗应龙之虹梁。列棼撩以布翼，荷栋桴而高骧。雕玉填以居楹，裁金璧以饰珰。发五色之渥彩，光焖朗以景彰。于是左墄右平，重轩三阶。闺房周通，门闼洞开。列钟虞于中庭，立金人于端闱。仍增崖而衡阈，临峻路而启扉。徇以离宫别寝，承以崇台闲馆。焕若列宿，紫宫是环。清凉、宣、温，神仙、长年。金华、玉堂，白虎、麒麟。区宇若兹，不可殚论。增盘崔嵬，登降炤烂。殊形诡制，每各异观。乘茵步辇，惟所息宴。后宫则有掖庭、椒房，后妃之室。合欢、增城，安处、常宁。茝若、椒风，披香、发越。兰林、蕙草，鸳鸾、飞翔之列。昭阳特盛，隆乎孝成。屋不呈材，墙不露形。哀以藻绣，络以纶连。随侯明月，错落其间。金钍衔璧，是为列钱。翡翠、火齐，流耀含英。悬黎、垂棘，夜光在焉。于是玄墀钿砌，玉阶彤庭。硬碱彩致，琳琘青荧。珊瑚碧树，周阿而生。红罗飒缅，绮组缤纷。精曜华烛，俯仰如神。后宫之号，十有四位。窈窕繁华，更盛迭贵。处乎斯列者，盖以百数。左右庭中，朝堂百僚之位。萧、曹、魏、邴，谋谟乎其上。佐命则垂统，辅翼则成化。流大汉之恺悌，荡亡秦之毒螫。故令斯人扬乐和之声，作画一之歌。功德著乎祖宗，膏泽洽乎黎庶。又有天禄、石渠，典籍之府。命夫悖诲故老，名儒师傅。讲论乎《六艺》，稽合乎同异。又有承明、金马，著作之庭。大雅宏达，于兹为群。元元本本，殚见洽闻。启发篇章，校理秘文。周以钩陈之位，卫以严更之署。总礼官之甲科，群百郡之廉孝。虎贲赘衣，阉尹阍寺。陛戟百重，各有典司。周庐千列，徼道绮错。辇路经营，修除飞阁。自未央而连桂宫，北弥明光而亘长乐。陵蹬道而超西墉，棍建章而连外属。设璧门之凤阙，上觚棱而栖金爵。内则别风瞧蛲，眇丽巧而耸擢。张千门而立万户，顺阴阳以开阖。尔乃正殿崔嵬，层构厥高，临乎未央。经骀荡而出驭娑，洞枍诣以与天梁。上反宇以盖戴，激日景而纳光。神明郁其特起，遂偃蹇而上跻。轶云雨于太半，虹霓回带于棼楣。虽轻迅与傈狡，犹愕眙而不能阶。攀井斡而未半，目眩转而意迷。舍檑槛而却倚，若颠坠而复稽。魂恍恍以失度，巡回途而下低。既惩惧于登望，降周流以榜徨。步甬道以萦纡，又杳察而不见阳。排飞闼而上出，若游目于天表，似无依而洋洋。前唐中而后太液，览沧海之汤汤。扬波涛于碣石，激神岳之崭崭。滥瀛洲与方壶，蓬莱起乎中央。于是灵草冬荣，神木丛生。岩峻蝤蟀，金石峥嵘。抗仙掌以承露，擢双立之金茎。轶埃蹉之混浊，鲜颢气之清英。骋文成之丕诞，驰五利之所刑。庶松、乔之群类，时游从乎斯庭。实列仙之攸馆，非吾人之所宁。
　　“尔乃盛娱游之壮观，奋大武乎上囿。因兹以威戎夸狄，耀威灵而讲武事。命荆州使起鸟，诏梁野而驱兽。毛群内阗，飞羽上覆。接翼侧足，集禁林而屯聚。水衡虞人，修其营表。种别群分，部曲有署。罘网连纮，笼山络野。列卒周匝，星罗云布。于是乘銮舆，备法驾，帅群臣。披飞廉，人苑门。遂绕酆、鄙，历上兰。六师发逐，百兽骇殚。震震爚爚，雷奔电激。草木涂地，山渊反覆。蹂躏其十二三，乃拗怒而少息。尔乃期门佽飞，列刃钻鍭，要趹追踪。鸟惊触丝，兽骇值锋。机不虚掎，弦不再控。矢不单杀，中必叠双。飑飑纷纷，矰缴相缠。风毛雨血，洒野蔽天。平原赤，勇士厉，猿抗失木，豺狼慑窜。尔乃移师趋险，并蹈潜秽。穷虎奔突，狂兕触蹶。许少施巧，秦成力折。掎僄狡，扼猛噬。脱角挫脰，徒搏独杀。挟师豹，拖熊螭。曳犀牦，顿象罴。超洞壑，越峻崖。蹶崭岩，巨石隤。松柏仆，丛林摧。草木无馀，禽兽殄夷。于是天子乃登属玉之馆，历长杨之榭。览山川之体势，观三军之杀获。原野萧条，目极四裔。禽相镇压，兽相枕藉。然后收禽会众，论功赐胙。陈轻骑以行炰，腾酒车以斟酌。割鲜野食，举燧命爵。飨赐毕，劳逸齐。大辂鸣銮，容与徘徊。集乎豫章之宇，临乎昆明之池。左牵牛而右织女，似云汉之无涯。茂树荫蔚，芳草被堤。兰茵发色，晔晔猗猗。若摛锦布乡绣，烛耀乎其陂。玄鹤白鹭，黄鹄鹳。鸧鸹鸨鶂，凫鸿雁。朝发河海，夕宿江汉。沉浮往来，云集雾散。于是后宫乘栈辂，登龙舟，张凤盖，建华旗。祛黼帷，镜清流。靡微风，澹淡浮。棹女讴，鼓吹震。声激越，营厉天。鸟群翔，鱼窥渊。招白鹇，下双鹄。揄文竿，出比目。抚鸿罯，御矰缴。方舟并骛，俯仰极乐。遂乃风举云摇，浮游溥览。前乘秦岭，后越九峻。东薄河、华，西涉岐、雍。宫馆所历，百有馀区，行所朝夕，储不改供。礼上下而接山川，究休祐之所用。采游童之欢谣，第从臣之嘉颂。于斯之时，都都相望，邑邑相属。国藉十世之基，家承百年之业。士食旧德之名氏，农服先畴之畎亩。商循族世之所鬻，工用高曾之规矩。粲乎隐隐，各得其所。
　　“若臣者，徒观迹于旧墟，闻之乎故老。十分未得其一端，故不能遍举也。”
　　东都主人喟然而叹曰：“痛乎风俗之移人也！子实秦人，矜夸馆室，保界河山，信识昭、襄而知始皇矣，乌睹大汉之云为乎？夫大汉之开兀也，奋布衣以登皇位，由数期而创万世，盖六籍所不能谈，前圣靡得而言焉。当此之时，功有横而当天，计有逆而顺民。故娄敬度势而献其说，萧公权宜而拓其制。时岂泰而安之哉？计不得以已也。吾子曾不是睹，顾曜后嗣之末造，不亦暗乎？今将语子以建武之治，永平之事。监于太清，以变子之惑志。
　　“往者王莽作逆，汉祚中缺。天人致诛，六合相灭。于时之乱，生民几亡，鬼神泯绝。壑无完柩，郛罔遗室。原野厌人之肉，川谷流人之血。秦、项之灾犹不克半，书契以来未之或纪。故下民号而上诉，上帝怀而降监。乃致命乎圣皇。于是圣皇乃握乾符，阐坤珍。披皇图，稽帝文。赫然发愤，应若兴云。霆击昆阳，凭怒雷震。遂超大河，跨北岳。立号高邑，建都河、洛。绍百王之荒屯，因造化之荡涤。体元立制，继天而作。系唐统，接汉绪。茂育群生，恢复疆宇。勋兼乎在昔，事勤乎三、五。岂特方轨并迹，纷纶后辟，治近古之所务，蹈一圣之险易云尔哉？且夫建武之元，天地革命。四海之内，更造夫妇，肇有父子。君臣初建，人伦实始。斯乃伏牺氏之所以基皇德也。分州土，立市朝，作舟舆，造器械，斯乃轩辕氏之所以开帝功也。龚行天罚，应天顺民，斯乃汤、武之所以昭王业也。迁都改邑，有殷宗中兴之则焉；即土之中，有周成、隆平之制焉。不阶尺土一人之柄，同符乎高祖。克己复礼，以奉终始，允恭乎孝文。宪章稽古，封岱勒成，仪炳乎世宗。按六经而校德，眇古昔而论功，仁圣之事既该，而帝王之道备矣。
　　“至于永平之际，重熙而累洽。盛三雍之上仪，修衮龙之法服。铺鸿藻，信景铄。扬世庙，正予乐。人神之和允洽，群臣之序既肃。乃动大辂，遵皇衢。省方巡狩，穷览万国之有无。考声教之所被，散皇明以烛幽。然后增周旧，修洛邑。扇巍巍，显翼翼。光汉京于诸夏，总八方而为之极。于是皇城之内，宫室光明，阙庭神丽。奢不可逾，俭不能侈。外则因原野以作苑，顺流泉而为沼。发蓣藻以潜鱼，丰圃草以毓兽。制同乎梁邹，谊合乎灵囿。若乃顺时节而菟狩，简车徒以讲武。则必临之以《王制》，考之以《风》、《雅》。历《驺虞》，览《驷失》。嘉《车攻》，采《吉日》。礼官整仪，乘舆乃出。于是发鲸鱼，铿华钟。登玉辂，乘时龙。凤盖棽丽，和銮玲珑。天官景从，寝威盛容。山灵护野，属御方神。雨师泛洒，风伯清尘。千乘雷起，万骑纷纭。元戎竟野，戈铤彗云。羽旄扫霓，旌旗拂天。焱焱炎炎，扬光飞文。吐爓生风，歙野歕山。日月为之夺明，丘陵为之摇震。遂集乎中囿，陈师按屯。骈部曲，列校队。勒三军，誓将帅。然后举烽伐鼓，申令三驱。辅车霆激，骁骑电骛。由基发射，范氏施御。弦不视禽，辔不诡遇。飞者不及翔，走者未及去。指顾倏忽，获车已实。乐不极盘，杀不尽物。马腕馀足，士怒未泄。先驱复路，属车案节。于是荐三牺，效五牲。礼神祗，怀百灵。觐明堂，临辟雍。扬缉熙，宣皇风。登灵台，考休征。俯仰乎乾坤，参象乎圣躬。目中夏而布德，瞰四裔而抗棱。西荡河源，东澹海渭。北动幽崖，南耀朱垠。殊方别区，界绝而不邻。自孝武之所不征，孝宣之所未臣。莫不陆詟水栗，奔走而来宾。遂绥哀牢，开永昌。春王三朝，会同汉京。是日也，天子受四海之图籍，膺万国之贡珍。内抚诸夏，外绥百蛮。尔乃盛礼兴乐，供帐置乎云龙之庭。陈百寮而赞群后，究皇仪而展帝容。于是庭实千品，旨酒万钟。列金罍，班玉觞。嘉珍御，太牢飨。尔乃食举《雍》彻，太师奏乐。陈金石，布丝竹。钟鼓铿鍧，管弦晔煜。抗五声，极六律。歌九功，舞八佾。《韶》、《武》备，泰古毕。四夷间奏，德广所及。《傈》、《侏》、《兜离》，罔不具集。万乐备，百礼暨。皇欢浃，群臣醉。降烟俎，调元气。然后撞钟告罢，百寮遂退。
　　“于是圣上睹万方之欢娱，又沐浴于膏泽，惧其侈心之将萌，而怠于东作也，乃申旧章，下明诏。命有司，班宪度。昭节俭，示太素。去后宫之丽饰，损乘舆之服御。抑工商之淫业，兴农桑之盛务。遂令海内弃末而反本，背伪而归真。女修织红，男务耕耘。器用陶匏，服尚素玄。耻纤靡而不服，贱奇丽而不珍。捐金于山，沉珠于渊。于是百姓涤瑕荡秽，而镜至清，形神寂寞，耳目不营。嗜欲之源灭，廉耻之心生。莫不优游而自得，玉润而金声。是以四海之内，学校如林，庠序盈门。献酬交错，俎豆莘莘。下舞上歌，蹈德咏仁。登降饫宴之礼既毕，因相与嗟叹玄德，谠言弘说。咸含和而吐气，颂曰：盛哉乎斯世！
　　“今论者但知诵虞、夏之《书》，咏殷、周之《诗》。讲羲、文之《易》，论孔氏之《春秋》。罕能精古今之清浊，究汉德之所由。唯子颇识旧典，又徒驰骋乎末流。温故知新已难，而知德者鲜矣！且夫僻界西戎，险阻四塞，修其防御。孰与处乎土中，平夷洞达，万方辐凑？秦岭、九峥峻，泾、渭之川。曷若四渎、五岳，带河诉洛，图书之渊？建章、甘泉，馆御列仙。孰与灵台明堂，统和天人？太液、昆明，鸟兽之囿。曷若辟雍海流，道德之富？游侠逾侈，犯义侵礼。孰与同履法度，翼翼济济也？子徒习秦阿房之造天，而不知京洛之有制也；识函谷之可关，而不知王者之无外也。”
　　主人之辞未终，西都宾矍然失容。逡巡降阶，惵然意下，捧手欲辞。主人曰：“复位，今将授子以五篇之诗。”宾既卒业，乃称曰：“美哉乎斯诗，义正乎扬雄，事实乎相如。匪唯主人之好学，盖乃遭遇乎斯时也。小子狂简，不知所裁。既闻正道，请终身而诵之。”其诗曰：
　　於昭明堂，明堂孔阳。圣皇宗祀，穆穆煌煌。上帝宴飨，五位时序。谁其配之？世祖光武。普天率土，各以其职。猗与缉熙，允怀多福。
　　乃流辟雍，辟雍汤汤。圣皇莅止，造舟为梁。皤皤国老，乃父乃兄。抑抑威仪，孝友光明。於赫太上，示我汉行。洪化惟神，永观厥成。
　　乃经灵台，灵台既崇。帝勤时登，爰考休征。三光宣精，五行布序。习习祥风，祁祁甘雨。百谷蓁蓁，庶草蕃庑。屡惟丰年，於皇乐胥。
　　岳修贡兮川效珍，吐金景兮浮云。宝鼎见兮色纷组，焕其炳兮被龙文。登祖庙兮享圣神，昭灵德兮弥亿年。
　　启灵篇兮披瑞图，获白雉兮效素乌。嘉祥阜兮集皇都。发皓羽兮奋翘英，容洁朗兮於淳精。彰皇德兮侔周成，永延长兮膺天庆。
　　○傅武仲舞赋
　　楚襄王既游云梦，使宋玉赋高唐之事。将置酒宴饮，谓宋玉曰：“寡人欲觞群臣，何以娱之？”玉曰：“臣闻歌以咏言，舞以尽意‘是以论其诗，不如听其声；听其声，不如察其形。《激楚》、《结风》、《阳阿》之舞，材人之穷观，天下之至妙。噫，可以进乎？”王曰：“其如郑何？”玉曰：“小大殊用，郑雅异宜，弛张之度，圣哲所施。是以《乐》记干戚之容，《雅》美蹲蹲之舞，《礼》设三爵之制，《颂》有醉归之歌。夫《咸池》、《六英》，所以陈清庙、协神人也。郑、卫之乐，所以娱密坐、接欢欣也。馀日怡荡，非以风民也，其何害哉！”王曰：“试为寡人赋之。”玉曰：“唯唯。”
　　夫何皎皎之闲夜兮，明月烂以施光。朱火晔其延起兮，耀华屋而熔洞房。黼帐祛而结组兮，铺首炳以馄煌。陈茵席而设坐兮，溢金罍而列玉觞。腾觚爵之斟酌兮，漫既醉其乐康。严颜和而怡怿兮，幽情形而外扬。文人不能怀其藻兮，武毅不能隐其刚。简惰跳踏，般纷挐兮。渊塞沉荡，改恒常兮。
　　于是郑女出进，二八徐侍。姣服极丽，句蝓致态。貌燎妙以妖蛊兮，红颜晔其扬华。眉连娟以增绕兮，目流睇而横波。珠翠的螈而熠耀兮，华桂飞髾而杂纤罗。顾形影，自整装。顺微风，挥若芳。动朱唇，纡清扬。亢音高歌，为乐之方。
　　歌曰：摅予意以弘观兮，绎精灵之所束。弛紧急之弦张兮，慢末事之委曲。舒恢炱之广度兮，阔细体之苛缛。嘉《关雎》之不淫兮，哀《蟋蟀》之局促。启泰贞之否隔兮，超遗物而度俗。扬《激徵》，骋《清角》。赞舞操，奏均曲。形态和，神意协。从容得，志不劫。
　　于是蹑节鼓陈，舒意自广。游心无垠，远思长想。其始兴也，若俯若仰，若来若往。雍容惆怅，不可为象。其少进也，若翱若行，若竦若倾。兀动赴度，指顾应声。罗衣从风，长袖交横。骆驿飞散，飒擖合并。鶣票燕居，拉揞鹄惊。绰约闲靡，机迅体轻。姿绝伦之妙态，怀悫素之洁清。修仪操以显志兮，独驰思乎杳冥。在山峨峨，在水汤汤。与志迁化，容不虚生。明诗表指，嘳息激昂。气若浮云，志若秋霜。观者增叹，诸工莫当。
　　于是合场递进，案次而俟。埒材角妙，夸容乃理。轶态横出，瑰姿谲起。眄般鼓则腾清眸，吐哇咬则发皓齿。摘齐行列，经营切拟。仿佛神动，回翔竦峙。击不致策，蹈不顿趾。翼尔悠往，暗复辍已。及至回身还入，迫于急节。浮腾累跪，跗蹋摩跌。纡形赴远，淮似摧折。纤觳蛾飞，纷猋若绝。超越鸟集，纵弛媪殁。蜲蛇蚺袅，云转飘曶。体如游龙，袖如素霓。黎收而拜，曲度究毕。迁延微笑，退复次列。观者称丽，莫不怡悦。
　　于是欢洽宴夜，命遣诸客。扰躟就驾，仆夫正策。车骑并狎，宠崴逼迫。良骏逸足，跄捍凌越。龙骧横举，扬镳飞沫。马材不同，各相倾夺。或有逾埃赴辙，霆骇电灭。跖地远群，暗跳独绝。或有宛足郁怒，般桓不发。后往先至，遂为逐末。或有矜容爱仪，洋洋习习。迟速承意，控御缓急。车音若雷，骛骤相及。骆漠而归，云散城邑。天王燕胥，乐而不泆。娱神遗老，永年之术。优哉游哉，聊以永日。
　
　卷七十
　　○张平子二京赋
　　有凭虚公子者，心侈体忲，雅好博古，学乎旧史氏，是以多识前代之载。言于安处先生，曰：“夫人在阳时则舒，在阴时则惨，此牵乎天者也。处沃土则逸，处瘠土则劳，此系乎地者也。惨则鲜于欢，劳则褊于惠，能违之者寡矣。小必有之，大亦宜然。故帝者因天地以致化，兆民承上教以成俗。化俗之本，有与推移。何以核诸？秦据雍而强，周即豫而弱，高祖都西而泰，光武处东而约。政之兴衰，恒由此作。先生独不见西京之事与？请为吾子陈之。
　　“汉氏初都，在渭之诶，秦里其朔，实为咸阳。左有崤、函重险，桃林之塞，缀以二华，巨灵赑屃，高掌远跖，以流河曲，厥迹犹存。右有陇坻之隘，隔阂华、戎、岐、梁、汧、雍，陈宝鸣鸡在焉。于前则终南、太一，隆崛崔崒，隐辚郁律，连冈乎幡冢，抱杜含鄂，钦沣吐镐，爰有蓝田珍玉，是之自出。于后则高陵平原，据渭踞泾，澶漫靡迤，作镇于近。其远则有九峻、甘泉，涸阴沍寒，日北至而含冻，此焉清暑。尔乃广衍沃野，厥田上上，实为地之奥区神皋。昔者大帝悦秦缪公而觐之，飨以钧天广乐，帝有醉焉，乃为金策，锡用此土，而翦诸鹑首。是时也，并为强国者有六，然而四海同宅西秦，岂不诡哉？
　　“自我高祖之始人也，五纬相汁以旅于东井。娄敬委辂，干非其议，天启其心，人惎之谋。及帝图时，意亦有虑乎神祇，宜其可定以为天邑，岂伊不虔思于天衢？岂伊不怀归于扮榆？天命不滔，畴敢以渝？
　　“于是量径轮，考广袤，经城洫，营郭郛，取殊裁于八都，岂稽度于往旧？尔乃览秦制，跨周法，狭百堵之侧陋，增九筵之迫胁，正紫宫于未央，表蛲阙于阊阉。疏龙首以抗殿，状巍峨以岌显，亘雄虹之长梁，结棼橑以相接。蒂倒茄于藻井，披戏葩之狎猎，饰华榱与璧珰，流景曜之韡晔。雕楹玉碉，绣栭云楣，三阶重轩，镂槛文棍，右平左墄，青琐丹墀。刊层平堂，设砌压赚，坻鳞旬，栈齴巉崄，襄岸夷途，修路陵险。重门袭固，奸宄是防。仰福帝居，阳曜阴藏，洪钟万钧，猛虡趪々，负笱业而馀怒，乃奋翅而腾骧。朝堂承东，温调延北，西有玉台，联以昆德，嵯峨疌嶪，罔识所则。
　　“若夫长年、神仙，宣室、玉堂，麒麟、朱鸟，龙兴、含章，譬众星之环极，叛赫戏以辉煌。正殿路寝，用朝群辟，大夏耽耽，九户开辟，嘉木树庭，芳草如积。高门有闶，列坐金狄。内有常侍、谒者，奉命当御；外有兰台；金马，递宿迭居；次有天禄、石渠校文之处，重以虎威、章沟严更之署。徼道外周，千庐内附，卫尉八屯，警夜巡昼，植铩悬瞂，用戒不虞。
　　“后宫则昭阳、飞翔，增成、合欢，兰林、披香，凤凰、鸳鸾，群窈窕之华丽，嗟内顾之所观。故其馆室次舍，采饰纤缛，哀以藻绣，文以朱绿，翡翠火齐，络以美玉，流悬黎之夜光，缀随珠以为烛。金戺玉阶，彤庭辉辉，珊瑚琳碧，瑶珉磷彬。珍物罗生，焕若昆仑。虽厥裁之不广，侈靡逾乎至尊。
　　“于是钩陈之外，阁道穹隆，属长乐与明光，径北通乎桂宫。命般、尔之巧匠，尽变态乎其中。于是后宫不移，乐不徙悬，门卫供帐，官以物辨。恣意所幸，下辇成燕，穷年忘归，犹弗能遍，瑰异日新，殚所未见。
  </div>
  <div class="pagination">
   <a href="古文辞类纂_page41.html">
    上一页
   </a>
   <span>
    ...
   </span>
   <a href="古文辞类纂_page37.html">
    37
   </a>
   <a href="古文辞类纂_page38.html">
    38
   </a>
   <a href="古文辞类纂_page39.html">
    39
   </a>
   <a href="古文辞类纂_page40.html">
    40
   </a>
   <a href="古文辞类纂_page41.html">
    41
   </a>
   <span class="current-page">
    42
   </span>
   <a href="古文辞类纂_page43.html">
    43
   </a>
   <a href="古文辞类纂_page44.html">
    44
   </a>
   <a href="古文辞类纂_page45.html">
    45
   </a>
   <a href="古文辞类纂_page46.html">
    46
   </a>
   <a href="古文辞类纂_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
