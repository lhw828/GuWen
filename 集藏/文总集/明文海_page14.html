<!DOCTYPE html>
<html>
<head>
    <meta charset="UTF-8">
    <title>明文海 - 第 14 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 14 页/共 134 页</h1>
    <div class="content">　　明文海巻五十一　　　　　余姚黄宗羲编奏疏五
　　正典礼疏【张孚敬】
　　臣窃谓孝子之至莫大乎尊亲尊亲之至莫大乎以天下养伏惟皇上应天顺人嗣登大宝乃即敇议追尊兴献玉以正其号奉迎圣母以致其养此诚孝子之心有不能自已者也兹者朝议谓皇上入嗣大宗宜称孝宗皇帝为皇考改称兴献王为皇叔父兴献大王兴献王妃为皇叔母兴献大王妃者然不过拘执汉定陶王宋濮王故事谓为人后者为之子不得复顾其私亲之说耳伏承圣谕以此礼事体重大令博求典故务合至当之论臣有以仰见皇上纯孝之心矣比有言者遂谓朝议为当恐未免胶柱鼓瑟而不适于时党同伐异而不当于理臣固未敢以为然也夫天下岂有无父母之国臣厠立清朝发愤痛心不得不为皇上明辨其事记曰礼非从天降也非从地出也人情而已矣故圣人縁人情以制礼所以定亲疏决嫌疑别异同明是非也夫汉之哀帝宋之英宗乃定陶王濮王之子当时成帝仁宗无子皆预立为皇嗣而养之于宫中是尚为人后者也故师丹司马光之论施于彼一时犹可今武宗皇帝已嗣孝宗十有七年比于崩殂而廷臣遵祖训奉遗诏迎取皇上入继大统岂非以天下者祖宗之天下天下之天下也臣伏读祖训曰凡朝廷无皇子必兄终弟及夫孝宗兴献王兄也兴献王孝宗亲弟也皇上兴献王长子也今武宗无嗣以次属及则皇上之有天下直犹髙皇帝亲相授受者也故遗诏直曰兴献王长子伦序当立初未尝明着为孝宗后比之预立为嗣养之宫中者其公私寔较然不同矣或以孝宗徳泽在人不可无后夫孝宗诚不可忘也假使兴献王尚存嗣位今日恐弟亦无后兄之义夫兴献王往矣称之以皇叔父鬼神固不能无疑也今圣母之迎也称皇叔母则当以君臣礼见恐子无臣母之义礼长子不得为人后况兴献王惟生皇上一人利天下而为人后恐子无自絶父母之义故在皇上谓继统武宗而得尊崇其亲则可谓嗣孝宗以自絶其亲则不可或以大统不可絶为说者则将继孝宗乎继武宗乎夫统与嗣不同而非必父死子立也汉文帝承帝之后则以弟继宣帝承昭帝之后则以兄孙继若必强夺此父子之亲建彼父子之号然后谓之继统则古尝有称髙伯祖皇伯考者皆不得谓之统矣或以魏诏谓由诸侯入奉大统则当明为人后之义殊不知曹叡是时尚未有嗣其诏盖预为外藩援立者坊此有为之私非经常之典也可概论乎故曰礼时为大顺次之不时不顺则非人情矣非人情则非礼矣臣窃敢谓今日之礼宜别为兴献王立庙京师使得隆尊亲之孝且使母以子贵尊与父同则兴献王不失其为父圣母不失其为母矣夫人必各本于父母而无二议礼者亦惟体之于心而已今者不稽古礼之大经而泥末世之故事不守祖宗之明训而率曹魏之旧章此臣之所未解者也虽然非天子不议礼今皇上虚已宏大畴咨众言倘以朝议为礼之当称号一定不可复易且将使天下后世之人皆知以利为利而自遗其父母疑非永言孝思孝思维则之谓也臣窃惟此礼乃天经地义万代瞻仰毫厘之差千里之谬故大臣平章小臣献纳皆分之宜也书曰有言逆于女心必求诸道有言逊于女志必求诸非道夫逆心之言疑于忠而未必皆道也逊志之言疑于防而未必皆非道也臣愚岂敢导防君上以自误于不臣又岂敢昧于自献以误君于不孝惟圣明体察而裁决焉臣不胜恳切听命之至
　　庙议疏【张孚敬】
　　臣伏惟皇上以大孝之心议尊亲之典初因廷臣执论聚讼四年更诏三遍盖自汉宋以来之君所不决之疑至皇上决之所未成之礼至皇上成之真可谓洗千古之陋垂百王之法者也是以新诏传宣愚氓丕应盖礼必如此然后合乎天理之正即乎人心之安也兹光禄寺署丞何渊妄肆浮言破壊成礼称献皇帝为所自出之帝请立世室列祀太庙此何言也臣与廷臣抗论之初即曰当别为兴献王立庙京师又曰别立祢庙不干正统此非臣一人之议天下万世之公议也今何渊以献皇帝为所自出之帝比之今之徳祖请立世室比之周文王武王不经甚矣皇上聪明中正谅已察之兹言也上干九庙之威监下骇四海之人心臣不敢不为皇上言之昔汉哀帝追尊父定陶共王为共皇帝立寝庙京师序昭穆仪如孝元帝是为干纪乱统人到于今非之今何渊请入献皇帝主于太庙不知序于武宗皇帝之上与序于武宗皇帝之下与孝宗之统传之武宗序献皇帝于武宗之上是为干统无疑武宗之统传之皇上序献皇帝于武宗之下又于继统无谓何渊所请此何言也如谓太庙中不可无祢汉宣帝嗣昭帝后昭为宣之叔祖史皇孙尝别立庙未闻有议汉宗庙无祢者盖名必当实不可强为也如谓献皇帝庙终当何承臣谓由皇上以及圣子神孙于太庙当奉以正统之礼于献皇帝庙当奉以私亲之礼尊尊亲亲竝行不背者也先儒谓孝子之心无穷分则有限得为而不为与不得为而为之均为不孝皇上追尊献皇帝别立庙者礼之得为者也此臣所以昧死劝皇上为之也入献皇帝主于太庙者礼之不得为者也此臣所以昧死劝皇上不为之也夫成礼则难壊礼则易伏乞皇上念此礼大成原出圣裁匪由人夺何忍一旦遽为小人所破壊邪
　　重制诰疏【张孚敬】
　　臣窃惟制诰者王言也知制诰者臣职也知制诰而使王言不重则不得其职矣臣按国初以来成化以前制诰之体犹为近古明敭履厯宣昭事功其于本身者不过百余字其覃恩祖父母父母并妻室者不过六七十字言之者无费辞受之者无媿色近来俗习干求文尚夸大藻情饰伪张百成千至有子孙读其祖父母父母诰勅莫自知其所以然者卒使万乗之尊下誉匹夫匹妇之贱良可惜也孔子曰天下有道则行有枝叶天下无道则辞有枝叶今当圣明之世可使制诰之文为枝叶之辞哉伏乞勅下内阁自今以后凡为诰勅必须复古崇实一切枝叶浮夸之辞尽行删去庶王言重而人知所劝矣
　　厘正孔庙从祀疏【张孚敬】
　　臣谨按程敏政奏曰唐贞观三十一年始以左丘明等二十二人从祀孔子庙庭盖当是时圣学不明议者无识拘于旧注疏谓释奠先师如诗有毛公礼有髙堂生书有伏生之类遂以専门训诂之学为得圣道之传而并及马融等行之至今诚不可不考其行之得失与义之可否而厘正于大明有道之世也臣考厯代正史马融初应邓隲之召为秘书厯官南郡太守以贪浊免官髠徙朔方自刺不殊又不拘儒者之节前授生徒后列女乐为梁冀草奏杀忠臣李固作西第颂以美冀为正直所羞即是观之则众丑备于一身五经为之扫地后世乃以其空言目为经师使侑坐于孔子之庭臣不知其何说也刘向初以献赋进喜诵神仙方术尝上言黄金可成铸作不验下吏当死其兄阳城侯救之获免所着洪范五行传最为舛驳使箕子经世之防言流为隂阳术家之小技贾逵以献颂为郎不脩小节専一附防图谶以致贵显盖左道乱政之人也王弼与何晏倡为清谈所注易専祖老庄而范追究晋室之乱以为王何之罪深于桀纣何休则止有春秋解诂一书黜周王鲁又注风角等书班之以孝经论语盖异端邪说之流也戴圣为九江太守治行多不法惧何武劾之而自免后为博士毁武于朝及子賔客为盗系狱而武平心决之得不死则又造谢不惭先儒谓圣礼家之宗而身为赃吏子为贼徒可为世鉴王肃在魏以女适司马昭当是时昭簒魏之势已成肃为世臣封兰陵侯官至中领军乃坐观成败及母丘俭文钦起兵讨贼肃又为司马师画防以济其恶若好人佞已乃其过之小者杜预所着亦止有左氏经传集解其大节益无可称如守襄阳则数馈遗洛中贵要绐人曰惧其为害耳非以求益也伐吴之际因斫瘿之讥尽杀江陵之人以吏则不防以将则不义凡此诸人其于名教得罪非小而议者谓能守其遗经转相授受以待后之学者不为无功臣窃以为不然夫守其遗经若左丘明公羊髙谷梁赤之于春秋伏胜孔安国之于书毛苌之于诗髙堂生之于仪礼后苍之于礼记杜子春之于周礼可以当之盖秦火之后惟易以卜筮仅存而余经非此九人则几乎熄矣此其功之不可泯者以之从祀可也若融等又不过训诂此九人所传者耳况其书行于唐故唐姑以备经师之数祀之今当理学大明之后易用程朱诗用朱子书用蔡氏春秋用胡氏又何取于汉魏以来驳而不正之人使安享天下之祀哉夫所以祀之者非徒使学者诵其诗读其书亦将识其人而使之尚友也臣恐学者习其训诂之文于身心未必有补而考其奸謟淫邪贪墨怪妄之迹将自甘于效尤之地曰先贤亦若此哉其祸儒害道将有不可胜言者矣至于郑众卢植郑服防范五人虽若无过然其所行亦未能以窥圣门所着亦未能以发圣学若五人者得预从祀则汉唐以来当预者尚多臣愚乞将戴圣刘向贾逵马融何休王肃王弼杜预八人褫爵罢祀郑众卢植郑服防范五人各祀于其乡后苍在汉初说礼数万言号后氏曲台记戴圣等皆受其业盖今礼记之书非后氏则不复传于世矣乞加封爵与左丘明等一体从祀则伪儒免欺世之名贤者受専门之祀而情文两得矣又曰孔子弟子见于家语自顔回而下七十六人家语之书出于孔氏当得其实而司马迁史记所载多公伯寮秦冉顔何三人文翁成都庙壁所画又多蘧瑗林放申枨三人先儒谓后人以所见增益殆未可据臣考宋邢昺论语注疏申枨孔子弟子在家语作申续史记作申党其实一也今庙庭从祀申枨封文登侯在东庑申党封淄川侯在西庑重复无稽一至于此且公伯寮愬子路以沮孔子乃圣门之蟊贼而孔子称瑗为夫子决非及门之士林放虽尝问礼然家语史记邢昺注疏朱子集注俱不载诸弟子之列秦冉顔何疑亦为字画相近之误如申枨申党者但不可考耳臣愚以为申枨申党位号宜存其一公伯寮秦冉顔何蘧瑗林放五人既不载于家语七十子之数宜罢其祀若瑗放二人不可无祀则乞祀瑗于衞祀放于鲁或附祭于本处乡贤祠仍其旧爵以见优崇贤者之意亦庶乎名实相符而不舛于礼也又按洪武二十九年行人司司副杨砥建议请黜扬雄进董仲舒太祖髙皇帝嘉纳其言而行之主张斯道以淑人心可谓大矣然荀况扬雄实相伯仲而况以性为恶以礼为伪以子思孟子为乱天下以子张子夏子游为贱儒故程子有荀卿过多扬雄过少之说今言者欲竝黜况之祀宜也然臣窃以为汉儒莫如董仲舒唐儒莫如韩愈而尚有可议者一人文中子王通是也通之言行先儒之论已多大约以为僣经而不得比于董韩云尔臣请断之以程朱之说程子曰王通隐徳君子也论其粹处殆非荀扬所及若续经之类皆非其作然则程子岂私于通哉正因其言之粹者而知其非僣经之人耳朱子曰文中子论治体处髙似仲舒而本领不及爽似仲舒而纯不及又曰韩子原道诸篇若非通所及者然终不免文士之习利逹之求若览观古今之变措诸事业恐未若通之精到恳恻而有条理也至于河汾师道之立出于魏晋佛老之余迨今人以为盛则通固豪杰之士也今董韩并列从祀而通不预疑为缺典臣又按宋儒自周子以下九人同列从祀而尚有可议者一人安定胡瑗是也瑗之言行先儒之论已详大约以为少著述而不得比于濂洛云尔臣亦请断以程朱之说程子看详学记曰宜建尊贤堂以延天下道徳之士如胡瑗张载邵雍使学者得以矜式朱子小学书亦偹载瑗事以为百世之法臣以为自秦汉以来师道之立未有过瑗者矧程子于瑗之生也欲致其与张邵并居于尊贤之堂其没也乃不得与张邵并侑于宣圣之庙其为阙典甚矣况宋端平二年议增十贤从祀以瑗为首若以为瑗无著述之功则元之许衡亦无著述但其身教之懿与瑗相望诚有不可偏废者臣考之礼有道有徳于教于学者死则为乐祖祭于瞽宗乡先生没则祭于社若通瑗两人之师道百世如新得加封爵使与衡同祀于学宫最得礼意谢铎奏曰孔庙从祀之贤实万世瞻仰所系有若龟山先生杨时程门髙弟伊洛正传息实演晦翁之派虽其晚节一出不克尽从其言而新经之辟诚足以卫吾道而不预从祀之列臣窃惑焉又若临川郡公吴澄著述虽不为不多行检则不无可议生长于淳祐贡举于咸淳受宋之恩者已如此之久为国子司业为翰林学士厯元之官者乃如此其荣生前朝而居然忍于忘君亲而事仇敌昔人谓其専务圣贤之学卓然进退之际不识圣贤之于进退果如是否乎如是而犹在从祀之列臣固不能以无惑况二人者皆太学之师其于庙祀黜陟之际尤不可以不正也举人桂华议曰尝读宋史有蔡元定者史曰朱熹疏释四书及易诗传通鉴纲目皆与元定参订啓防一书则元定之藁又曰元定平生问学皆寓朱子书集又曰朱子论易推本图书往往与元定往复而有发焉然则后朱熹而生者于朱熹皆受防极之恩惟元定独为有功于朱熹死者可作朱熹之志可知也更复考其所着成书有律吕新书皇极指要洪范解大衍详说等篇昔我太宗编辑性理全书指要新书固已擢录至于范数虽止入其子沈之所著者沈之所受则何自哉观其命沈之言女宜演吾皇极数而真徳秀又谓范数西山独心得之沈之受于元定盖不由师传而自得之也可知矣先王制祀以死勤事则祀之窃以元定盖亦勤斯道而窜死与古以死勤事者同所宜从祀臣谨详敏政所奏率多正论可采治初曾奉孝宗圣防着礼部照例防官议率为沮格不行及按孝宗实录云铎议吴澄不当从祀尚书傅瀚力诋铎言为谬又力称前人之请为有见不可遽易侍郎焦芳曰所谓前人者盖杨士竒也今天下方议其当柄用之际虽从祀大事犹能私庇其乡人可又袭其非耶瀚竟引礼所谓凡祭有其举之莫敢废诗书所谓率由旧章监于成宪以文其说而于澄忘宋事元之大节畧不及澄遂仍旧从祀而铎议皆寝论者谓士竒之以澄欺宣庙非特私其乡人而措意亦有在瀚不悟此则为溺乡里之私而不顾君臣之大伦正道统之攸系乃据为旧章成宪再不可议然则杨时奏黜王安石之配享当时安石岂无朝命而配享哉特其命虽出自朝廷而事实由臣下阿私所亲以误朝廷而非天下之公议所以易之后世竟不以为过也此岂横私意于胷中者所能与哉臣又详桂华之议蔡元定宜列祀典以协众论之公也臣又按欧阳脩乃有宋一代人物未与从祀尝观其所着本论实有翊衞圣道之功苏轼曰自汉以来道术不出于孔氏而乱天下者多矣五百余年而后得韩愈学者以配孟氏盖庶几焉愈之后三百余年而后得欧阳子其学推韩愈孟子以逹于孔氏故天下翕然师尊之曰欧阳子今之韩愈也夫韩愈既已从祀欧阳脩岂可阙哉
　　孔子祀典或问【张孚敬】
　　或问孔子祀典自有唐以来称号定矣子必愿皇上正之者何也臣答曰为尊孔子也为人道大伦也圣人人伦之至也孔子以徳则师也以位则臣也大伦正而后孔子之道尊故曰尊孔子也然非愚一人之见也今昔诸儒之公论也世之人徒知以封王尊孔子而实不知所以尊也或曰孔子封号圣祖诏仍元旧也臣答曰圣祖初未尝为孔子作谥号也仍元旧耳按洪武三年诏曰夫礼所以明神人正名分不可以僣差厯代忠臣烈士依当时初封以为实号后世溢美之称皆与革去其孔子善明先王之要道为天下师以济后世非有功于一方一时者可比所有封爵宜仍其旧夫故元祀神凟礼极矣名之不正甚矣圣祖一切革去独存孔子祀典者实以孔子明先王之道为天下师也曰为天下师圣祖实尊之以师也非以王号也祖训凡传制遣官代祀厯代帝王孔子庙于帝王则直曰帝王于孔子则直曰孔子故凡祭祀遣命俱称先师孔子实未尝有以王号称之者也夫孔子称文宣王太公称武成王实始于开元之制也洪武二十年礼部奏请如前代故事立武学仍祀太公建武成王庙圣祖曰太公周之臣封诸侯若以王祀之则与周天子并矣加之非号必不享也太公之祀止宜从祀帝王庙遂命去王号罢其旧庙观此则孔子専庙祀之实圣祖尊之以师之故其不王孔子之意亦自可见矣不然孔子道徳虽非太公可拟然以周天子视之则皆臣子也加以非号太公既必不享也孔子又岂肯享哉或曰追崇之礼其来尚矣凡为人君者皆尊崇其祖父孔子师也独不可追崇乎臣答曰此国朝杨守陈之论也其言曰孔子道徳教化之盛贤尧舜而配天地自生民以至于今一人而已后世人君皆师之则皆其弟子也称为先师固当矣若追崇之典必当臻乎极而后已焉周公制礼追王其父祖前未有也师生之义与父子之恩同子可以追王其父则生亦可以追王其师况孔子又万世一人后王实被防极之恩者乎噫斯言也悖也甚矣天子而追崇其父周公之制也弟子而追王其师古有是制乎信斯言也成汤之于伊尹学焉者也亦追崇伊尹可乎或曰孔子有天徳王道者也追崇为王奚为不可臣答曰孟轲氏曰匹夫而有天下者徳必若舜禹而又有天子荐之者故仲尼不有天下夫昔者尧荐舜于天矣舜荐禹于天矣故舜禹之有天下天与之也孔子徳虽无媿于舜禹而无天子荐之者故不有天下自夫唐宗加孔子以王号也末世因之若将使孔子有天下者也以为尊孔子也噫欺天甚矣或曰然则周惇頥以为万世无穷王祀夫子其言不足证乎臣答曰周惇頥曰春秋正王道明大法也孔子为后世王者而修也乱臣贼子诛死者于前所以惧生者于后也宜乎万世无穷王祀夫子报徳报功之无尽焉夫王祀夫子自唐宋未之有改也惇頥之意特主言孔子功徳之隆宜万世报之无尽焉耳夫岂既以孔子正王道明大法也而复以王祀为宜乎读者不以辞害意可也或曰孔子王号自唐宋至今未之有改也虽三尺童子皆知所尊也臣答曰三尺童子皆知所尊者尊孔子以师也非以王也有人于此列尧舜禹汤文武之像而祀之其罹刑禁也必矣孔子虽三尺童子皆得以祀之尊之以师故也或曰塑像之说果非礼乎臣答曰非礼也诸儒已论之详矣又按国朝宋濂曰不以古之礼祀孔子是防祀也防祀不敬不敬则无福开元之制抟土而肖像焉则失神而明之之义矣或曰孔子塑像固非礼也然仍元之旧一旦毁之忍乎臣答曰以土梗为孔子也为礼也诚一旦不忍毁也以土梗非孔子也非礼也则不可不亟毁之矣毁之所以尊孔子也以全礼也夫奚疑哉或曰塑像毁矣无假于章服矣然则笾豆乐舞之数其仍旧可乎一旦杀之忍乎臣答曰以笾豆乐舞之加为尊孔子也为礼也诚一旦不忍杀之矣以笾豆乐舞之加非尊孔子也非礼也则不可不亟杀之矣杀之所以尊孔子也以全礼也夫奚疑哉或曰祭用生者之禄天子以天子之礼乐祀其先师夫奚不可臣答曰祭用生者之禄人子推之以事其父则古礼也弟子推之以事其师则古礼未之有闻也杞宋用天子礼乐以祀其先为二代王者后也若鲁以周公之功用天子礼乐则非礼矣孔子谓季氏八佾舞于庭是可忍也孰不可忍也又谓爼豆之事则尝闻之矣然则八佾十二笾豆天子之礼乐也孔子肯安然享之乎或曰庙仍以殿名可乎臣答曰孔子学宫之祭本古弟子释奠先师之礼也谓庙可也非殿也或曰孔子祀典之正将行之天下也然则阙里也如之何臣答曰孔子之后其传道者宜莫如子思也昔鲁哀公诔孔子曰尼父子思作中庸则直称曰仲尼固未尝援之为孔子重也曾子将死起而易箦责曾元曾申曰君子之爱人也以徳细人之爱人也以姑息是不安用大夫之礼也孔子岂肯安享天子之礼乐乎又子思曰今天下车同轨书同文行同伦言天下一统也奚疑于阙里乎哉或曰圣明在上凡诸祀典诚不可不正也无乃太速乎臣答曰天地定位日月隂阳各止其所礼仪有成典矣夫孔子与天地合其徳日月合其明实祀典之大者不可不急正者也非速也宜也
　　慎出命以示大顺疏【汪思】
　　迩者给事中刘防得罪禠軄科道诸臣以为斥逐言官殊乖治体交疏恳请乞赐优容不意上犯天威严加诘责圣恩浩荡尚免刑诛蝼蚁防躯粉骨难报臣已随班入谢感激无涯退而深思犹有疑惑既存胷臆不敢腹腓谨用敷陈冀回天听此臣区区一念之忱陛下诚有社稷深忧则曰是朴直者或可听也不然则曰是狂愚耳不足问也其又不然则是奏扰之罪无复可逃万钧所压雷霆所击摧折败壊臣复何惜但恐天下之事方将劳圣虑耳然臣念陛下圣明必不肯至此极也臣闻之易曰重防以申命夫防顺也重防者上下皆顺也上顺道以出命下顺道而从之于是乎风四方而鼔万姓古之善治天下者用此道也陛下之出命于此殆有慊乎陛下即位之始诏防流宣臣工奉行防有或怠可谓得防之义矣既而初心渐弛徳意颇乖人心未免惊疑臣下未免驳议驯至今日更又可愕陛下岂未自知乎臣请言之圣谕有曰朝廷设言官务以指实具奏不许虚词奏扰似也然言官风闻言事自祖宗来固已许之盖势有所不及详机有所不可泄一有见闻即当奏报徐行勘实庶足防奸如曰止当防实不许风闻则论劾益难憸邪日肆矣圣谕又曰刘防劾奏事不以实轻率妄言回话又不认罪防诚轻率可罪矣然崔文之恶言者竞兴各以所闻告之陛下多糜内帑防亦奏所闻耳其实固不可知防既有闻不敢不告防之心则实也律文曰奏事诈不以实防何尝诈使防而不以所闻告乃为诈不实耳若夫回话之说尤有可议方崔文有诉陛下止令防查明银两耳防之再奏亦止言内帑不得查究崔文不当搆防耳陛下固未尝责防回话防亦何得认其罪哉圣谕又曰姑从寛调外任以穪朝廷容宥之恩臣则以为陛下何能容宥之有夫崔文陛下防臣也刘防陛下争臣也防臣以快一身者也争臣以利天下者也假使防更疎狂径讦陛下犹当宥之以彰仁圣乃为防臣私昵之故而黜忠直之臣未见其为容宥也圣谕又曰这厮每如何这等奏扰恣意回防本当挐问究治且饶这遭再不许仍前奏扰夫诸臣之意盖为社稷深忧故敢交章匡救岂有敢为同官奏扰圣情以轻蹈拏问究治之祸又况草疏初心已分显戮其身不敢保于防乎何回防之有陛下殆亦不亮诸臣之心矣虞夏之治亦既盛矣而君臣之间更相勅戒不敢怠忽陛下继乱而兴治绩未就竒灾大沴所在兴嗟正宜恐惧脩省访问缺失乃禁臣下使勿复言臣之愚狂诚不敢奉诏也夫自兴献帝尊崇之议外廷羣臣不能悉合陛下之意及夫近日都督同知陈万言赐第之事又复议论相乖左右近防必有献谀贡佞抑或借此兴防将谓外庭于陛下懿亲每不相假遂使圣情疑惑心意渐踈谓此軰为尊承谓羣臣为违慢言不足听计不足从是未可知也如其信然则陛下之赫怒固宜然此岂盛徳事哉又如内帑银两陛下既有軄掌不容擅支矣若以妄劾崔文为防之罪则直罪之可也何为而使防查明以难之及防言其难然后加之罚也是乃挟术搆防之谋殊非王者正大光明之体又陛下先因刑部之叅已曰崔文已有防了饶他后因崔文之诉乃又极其慰留温语褒词不一而足是方以有罪而恕之忽以有徳而章之私情公义转展相妨意有偏投便为所胜臣恐陛下刚明之资或其有可憾也夫王言如丝其出如纶王言如纶其出如綍一言一话若甚细防流布四方实闗大体盖一时诘难虽下情易穷而少有乖违则人心未服甚非重防顺出顺从之义也陛下如欲诸臣勿言何不俯从众志省察愆尤割去已私深惟至计纳诸臣之说复刘防之官自今睿防拟行一切责付内阁务俾注慎允当大顺人心如或过差责有攸在若是则羣臣将顺之不暇又奚奏扰之病乎唐臣魏徴言于其君曰愿使臣为良臣毋使臣为忠臣亦臣之夙愿也臣言已尽涕泪交零待罪阙庭不胜战栗




　　明文海卷五十一
　　钦定四库全书
　　明文海巻五十二　　　　　余姚黄宗羲编奏疏六
　　容直言霁严谴以广圣聪疏【陈时明】
　　臣窃见近日礼科给事中刘最论太监崔文以左道蛊惑圣心糜费内帑银两数多节奉圣防内帑银两自有职掌岂容擅便动支刘最不谙事体轻率妄言本当提问且饶这遭着对品调外任吏部知道钦此严命一下举朝惊骇夫刘最非他言官也言官非他朝廷之耳目也自古帝王暨我祖宗所以设立言官者以朝政缺失奸邪情状责之而后察察之而使言也所以博视听而防壅蔽也所以图安全而戒危亡也言之而当虽于君身不便左右不便强而从之其不当虽触忌讳亦包而容之所以尽下情而冀善言也所以畧小过而存大体也最自以身荷国恩官以谏名职当耳目诚见迩者圣学之不笃也时政之不修也大臣之不亲也忠谏之不行也意必有左右险佞之徒惑移圣心防蔽圣聪者已而防得崔文诱导诵经设醮事且风闻崔文指以斋醮为由滥用内帑银两至六七万故为陛下言之所以输忠欵举职事也当最此疏下时臣窃自愧均一待罪言官而耳目短浅识见疎暗不知左右欺防有如此者将谓陛下必痛罪崔文以彰英断以肃近幸也讵意阅月之后复有崔文强肆之奉致有陛下今日之怒乎最以假斋醮侵内帑劾崔文有是事当命内司查勘果出风闻亦可因以戒谕左右而为先事之防最为朝廷虑无不可也文被劾时若无此事即当明白陈奏使外廷知之何有事渉旬月之余言者已目为堕甑矣乃敢喘息而为反噬之计乎乃敢防譛而注误陛下乎诗曰取彼譛人投畀豺虎豺虎不食投畀有北有北不受投畀有昊盖痛愤防邪之伤善类而欲其死亡之甚也臣意文被劾时自以肺肝毕见所惧者陛下之知其奸而致其罚也所经营者在乞哀左右而求免于戾也正多方救罪之不暇安能谋人及陛下曲赐恩宥文罪已脱矣人言亦稍息矣其弥缝亦已固矣左右颇有助矣防计度可行矣内外一无顾忌乃讐言者发其隂事潜为狙击之谋要言官以必不能根究之事以激怒陛下故陛下堕其术中而不悟也自古设敢谏之鼔立诽谤之木树进善之旌言之而善尊其爵富其家不善则姑置之犹不敢显言其谏之过也舒徐以谕之和顔色以悦之何则古先哲王诚见进言之难而虑人之不敢尽言也言官进言实难循黙不言谁则不能盖有言必有讐凡言官所指而不讐者百千中间一二也所赖者圣明为之主而庇防之耳犹司防之犬搏噬奸宄为之主者不知怜恤其不为盗贼之虀粉也罕矣自非忠鲠独立之士几何不为利害所林故言官敢言之难非独臣以为难自古以为难也若使言官持禄以富家积考以迁官从容附防上无忤于君下无怨于人此言官之利也恐非有国之福也前有防而不见后有贼而不知政事日非而其社稷亦随之矣其一时风闻之误虽有言过其实者人主亦当取其千里而畧其牝牡骊黄昔人所谓不激切不足以动人主之心是也至其正言不讳尤足以阐扬盛徳古所谓主圣则臣直君仁则臣直载诸前史可复寻也况陛下嘉靖改元之诏有曰给事中御史职当言路今后凡遇朝廷政事得失天下利病许直言无隐明诏一出播诸万国传诸四海载诸青史为千古盛徳事今最忽以言得罪恐非陛下明诏之本意也人有千金之璧固珍袭以藏之也而自毁弃之而自防汚之观者以为何如哉伏读嘉靖改元一诏陛下一代之大制度也犹汉髙之约法也三章之法亦草草粗具耳犹终汉世未之改易陛下登极之诏质诸天理揆诸人心断诸圣裁采诸舆论与帝王致治之迹如出一轨辙固将传之圣子神孙为万世不刋之典陛下之宝陛下自当惜之可也讵意方自为而旋自背之乎彼汉唐宋愿治之主其自为法制犹兢兢持守终其世而不肯少变陛下有此大制度良法美意纵不能贻厥孙谋犹当矜持永世今乃始终参差一至如此陛下方比隆尧舜岂可使所为出汉唐宋之下乎就使最言委狂妄罪委当加天下之人先以明诏为主而望治之深也必将怅然曰向也求言今也罪言何以异于正徳之世天下太平无复望焉最虽狂率妄言之罪谁与家喻而户晓也闻诸中国尚不知况可使闻于四逺乎最设以他事得罪犹之可也今以劾崔文而得罪天下闻之必曰陛下之宠幸宦臣又所以防幸者习道经建斋醮也最之所以得罪者忤幸臣辟异端也宠幸宦官非朝廷美事也崇尚异端亦非朝廷美事也陛下虽曰最狂率天下则曰陛下阿私近幸之故陛下虽曰最妄言天下则曰陛下惑于异端之故将最之名愈彰而朝廷之失益着此一事最言官之责庶几矣如陛下何忤已而罪言官虽汉唐宋愿治之主犹弗为也今以忤近幸而罪言官不亦异乎夫天下人心竭力收之而不足一事失之而有余此风一出逺近传布其于盛徳闗系匪轻愿留三思无为圣明之累此转祸为福之机也陛下宠幸崔文纵不治前事之罪然因其中伤言官亦足以明其为凶猂无良之人知人之恶而不能去自古以来未有不遗后日之悔者也况因文而罪言官亏朝廷纳谏之美蓄天下忠义之愤阻苍生思治之望首壊明诏上玷盛徳阻言官忠荩之门长奸谀骄横之气他日事有大于此者谁敢复为陛下言之后世有秉朱子纲目之笔者必书曰某月日以给事中刘最为某官分注曰时宦官崔文诱上设斋醮因而盗费内帑不赀给事中刘最以为言文愬之上怒命对品调外任自是在廷以言为讳呜呼文非独误陛下于一时而寔使陛下取讥于万世只此一事文可斩也后世之主固有始好言而终恶言如唐之宗者彼因在位日久世道小康志满意得不胜骄矜之偏私汩其礼义之良心然卒致天宝之乱流离巴蜀局蹐南内抑郁而终今陛下在位日浅恩泽未洽于人心威令未行于左右无宗数十年纳谏之美而有宗末年拒谏之非今各省水旱异常留都疫疠大起草泽冦盗屡发人情岌岌方有土崩鱼烂之忧此正朝廷兢兢业业上下交修奨忠直求善言以祈天永命以收集人心之时若复罪言拒谏是病危之人甘乌喙而嗤和扁也况左右近习多宫掖宿奸习于揣摩敢于纵肆方朝夕窥伺陛下之浅深陛下固宜操其鞭棰揽其防勒以防不掉之虞今复假之恩顾拂逆天下之心为之黜责言官箝制天下之口细民犹乌也乌将散复从而骇之近幸犹虎也虎出柙又随而翼之臣恐甿耰鉏不特起于秦指鹿为马将复见于今也伏望陛下惕然猛省收回成命存刘最以诱致尽言罪崔文以湔雪圣徳于以疏通既塞之言路于以招徕将散之人心于以控驭泛驾之近习则四海清宁尚可望也若终迷不复他日之患臣有不敢尽言者矣亦有不忍尽言者矣易曰不逺复无祗悔元吉言改过贵速也臣待罪言官知言出于口必触犯近幸但臣軄在进言非言无以报国触犯近幸固知有不测之祸然防君父于有过之地当防万世不忠之诛其实一也一时之祸是为累及身家万世之诛实以得罪名教臣非不解人意而为是瞽言也亦非暝目宵行而自投陷穽也于罪戾之中择其近且轻者而居之诚日夜拳拳于君父不愿朝廷有此不美事也惟陛下留神静察勿以臣名位踈逺而忘其衷悃勿以成命已下而难于收回使天下之人知今日之罪言官果非陛下本意也则社稷幸甚天下苍生幸甚臣待罪言署之臣亦幸甚
　　对禘祫疏【魏校】
　　朕每观书见论祭义曰祫曰禘但不知其义何谓卿可指陈之使朕得闻其防
　　伏承问及禘祫之防臣愚何足以知仰惟皇上圣孝逹天徳固已黙契古圣人制礼之原复欲讲求其名义此尧舜好问好察之盛心也臣敢稽古经传异同择其可徴者以对礼记大传曰礼不王不禘王者禘其祖之所自出以其祖配之赵匡曰禘王者之大祭也王者既立始祖之庙又推始祖所自出之帝祀之于始祖之庙而以始祖配之朱子曰以始祖配祭而不及羣庙之主不敢防也臣惟太庙祭始祖子孙千百世不忘孝心固得伸矣但祭不及始祖而上则孝心伸有不尽故又推广始祖孝心追禘其所自出其义至为深逺人之祭祖考也声容相接则其情易通今推而至于始祖所自出世代辽隔邈不相亲自非仁孝诚敬到那极处何由感通然则如之何愿我皇上常斋厥心致其精诚之极
　　右论禘礼
　　春秋公羊传曰大祫者何合祭也其合祭柰何毁庙之主陈于太祖未毁庙之主皆升合食于太祖臣按祫有二有大祫有时祫天子七庙太祖百世不迁自太祖而下亲尽则祧祧则不祭故时祫惟迁六庙之主于太庙至于大祫则凡已毁庙未毁庙之主咸在而合食马盖子孙之于逺祖恩虽无穷义则有止故亲尽则不免祧然其恩终有不能忘者故又制为大祫之礼而后可以伸其孝心也臣愿皇上常念祖宗一脉相传以至于今则报本追逺之诚自笃矣
　　右论祫礼
　　臣按禘祫之礼不明也久矣古者天子有禘有祫诸有祫而无禘周衰诸侯祫祭其祖僣拟王者禘礼行之是故禘祫之礼始混后人从而附防之曰禘者谛也审谛昭穆也盖因误以传误耳诗云禴祠蒸尝此四时祭名也记礼者误以禴为禘后之人推其说而不通则曰此夏殷礼也是又因误而生误矣众言殽乱折诸圣臣尝考订周礼而着其说曰古者天子祭祀之礼有六一曰禘大祭也周礼所谓以肆献祼享先王也禘莫重于祼孔子尝叹禘自既灌而往者吾不欲观之矣二曰祫合祭也周礼所谓以馈食享先王也祫莫重于食故春秋传曰升合食于太祖二者其礼极隆故谓之间祀三曰祠春祭也周礼所谓以祠春享先王也四曰禴夏祭也周礼所谓以禴夏享先王也五曰尝秋祭也周礼所谓以尝秋享先王也六曰蒸冬祭也周礼所谓以蒸冬享先王也四者其礼少杀故谓之常祀四时惟春特祀各行礼于庙夏秋冬则合祀之故又谓之时祫
　　右总论祭礼
　　御札
　　朕闻卿禘祫之义论朕惟禘祭王者所重之祭我圣祖之制何无此举古之王天下者尝有此祭者几君朕欲闻之朕又闻郊祭曰祀天宗祀于明堂曰祀上帝夫上帝即天之主宰何为焉又古者祭天地于圜丘方丘取冬夏二至以为隂阳之始又有合祀之说不知皆起何时也卿其言之
　　伏读圣谕臣瞿然而惊作而叹曰我皇上真圣人之资也郊禘之礼不明也久矣自昔章句俗儒终身学之往往牵制于文义而不能晓今我皇上闻言即悟涣然不逆于心才一二言便了大义自非聪明睿知超越古今曷克臻此诚千载之竒逢也更得博求二三名儒有实学者以备顾问朝夕啓沃明乾坤易简之理发圣贤心学之要述生民困苦之状陈帝王经世之略圣心洞然开悟天下事可运之掌从头整顿一畨此真大圣人作为出于寻常万万者也臣不胜愿望之至禘固王者大祭然此乃守成之君推隆创业之祖特制此礼在创业时却未有此礼可行故我太祖止立亲庙追帝四世祖考所谓礼时为大也古之行禘礼者唐虞不可闻矣前三代夏商周也皆行此礼而夏商周之礼不可通于今后三代汉唐宋也汉未尝行此礼惟唐宋行之然不尽合于古以诸儒论议纷纷也
　　右答禘礼之问
　　虞书肆类于上帝周礼以禋祀祀昊天上帝其言明而有徴孝经乃谓郊祀后稷以配天宗祀文王于明堂以配上帝是分昊天与上帝而二之朱子刋误尝辩其非圣谕谓上帝即天之主宰可谓一言以蔽之矣天人一理上帝神明正如人身浑合中间一防灵处岂可分而为二也
　　右答祀天祀上帝之问
　　礼家谓冬至祭天于圜丘夏至祭地于方丘然考之周礼不合大宗伯以禋祀祀昊天上帝以血祭祀社稷初未尝以皇地祗与昊天上帝并称宋儒胡宏考定古礼谓先王祭天于郊祭后土于社而已人与造化一体臣每论学必推之造化论造化必反诸身验之天地浑浑一气正如吾人之身只有一个主宰独运岂有两个主宰并持故知分祭天地之说非也乃若天地合祭比诸夫妇同牢始于王莽其言不经后世因而未改耳不特此也后世训诂为学始于汉儒科举取士始于隋炀帝资格用人始于拓跋魏之崔亮君臣不相接始于秦二世之听赵髙皆非先王之旧也
　　右答天地分祭合祭之问
　　臣自少有志古礼尝与司志讲求今幸躬逢圣明何忍黙而不献诚以天下事有缓急今四海困穷所在人相残食此岂功成制礼治定作乐时邪若欲润色太平为事则是以礼乐为虚文矣我皇上岂务虚文者臣愚惓惓惟愿皇上恢廓大度收用天下豪杰共图太平是乃今日急务制度文物在所可缓况今学士大夫知礼者甚少知乐者絶少徒使皇上劳心焦思谁与讨论哉宜勅下礼部博求能通礼乐者荐之来京使之考求先王遗法以备他日任使仰惟皇上钦明仁孝固性之于天但圣体清癯臣血诚窃以为今日第一义莫大于保防圣躬焉耳皇上思虑太多励精太急故于不急之章奏无益之文义亦或留神恐非养徳养身之道也易曰干以易知坤以简能易简而天下之理得矣臣敢稽首以献
　　昧死陈言以效愚忠疏【杨名时】
　　臣以灾异修省妄有建白继奉圣防令臣明言臣捧诵之余不胜悚惧切念臣本庸劣无所知识荷防皇上简防及第宠列词林感仰殊恩每懐图报近见诸臣奉诏陈言议论不一恐未足以上慰渊衷故以草茅之见腾为狂妄之说尘凟睿览但臣涵养未至故气乏和平问学未明故言多疎谬乃重烦明防臣惊悸陨越无地自容既而伏自思省所以有言寔出于犬马一念之诚非敢故为矫激以速谴责也以臣之愚时务人品固未能一一周知然得于见闻寔不容已者况承严命之下茍复畏罪隐黙或支离迁就以求幸免岂不有负皇上虚心纳谏之仁也哉而臣愿忠之初心亦自负矣故敢不避诛殛谨以所闻见出于臣民之公论者为皇上明言之臣惟吏部诸曹之首尚书百官之表而汪鋐者小人之尤者也往者吏部尚书有缺皇上亦慎重其任不肯轻子今乃属任于鋐岂不以鋐为贤于诸臣耶然而命下之日大小臣工罔不惊愕虽闾阎细民亦切切不已皆曰此地非鋐所宜处也盖以鋐之为人心行反覆举动乖张志惟务于逢迎心秪期于报复向总宪台累遭论劾今迁吏部又被羣言臣恐失今不处使在位日久益以逢迎之巧济其报复之私内外臣工用舍尽谬则其为害可胜言哉此鋐之不当用也如武定侯郭勋赋性奸回立心险诈阿奉权贵叨受天恩盖不必考其心术之防观其气象之着亦知其为险人也皇上使之久典戎务屡代祀事及凡要朝政皆得与议彼复不自捡饬肆意猖狂使为臣子者朝夕观效皆如勋之为人岂得无可虑乎此勋之不当用也如太常寺者本司掌礼仪以事神祗祖宗导迎和气光昭国祚者也位列崇阶称为清要非心行纯白资深望久者不得与矣近者乃使陈道瀛金赟仁軰庸恶道流充任其秩臣每观其声音容貌即极粗鄙及闻其素行则饮酒食肉贪财好色无所不至一遇祭祀则専意于分受品物及香烛柴炭之类而已如此等人如此等心而望其诚敬精白以賛助皇上明禋之敬有是理乎此道瀛軰不当用也臣愚窃妄以为是数人者羣心皆曰不当用也而皇上用之岂亦圣心之偏于喜者耶又如皇上践祚以来在廷之臣条建议论之间识见偏执言辞纰缪以上触天威自取罪戾者固非一人一事但据其迹虽若难恕而究其心则皆可原自明示薄罚之余惩创已久况皆累朝作养才能文行各有可取其遗我皇上共成光明之治者也而可终忍于废弃老死已乎虽累有寛释起用为言者尚未防慨然允行近见大学士李时以爱惜人才为请即荷嘉纳中外臣民不胜欣跃此可以观人心矣但下该部已久未见覆题则臣所谓迟回观望不能悉力将顺纵有陈焉不过虚文塞责之说岂可谓无哉臣愚窃妄以为是得罪者羣心皆曰当矜宥也而皇上亦未能释然岂亦圣心之偏于怒者耶推而至于施为之间如稽复旧典以偹一代之制真盛举也但未免工作屡兴财力并竭采运木植烧造砖瓦装载灰石所至骚然民无宁日则闾阎之下形诸愁叹以戾太和者亦岂少乎又如真人邵元节者得以其术过防采听于内府脩建醮事此虽皇上祈天永命之心不能自已但祷祀之说自古无验今乃不惜糜费使之频举且命左右大臣奔走共事而元节复率其徒侣持其旛乐敢于大内阐扬法事遂至不肖之臣妄为依托且闻有昏夜乞哀出其门下者亦不能必其无市恩播威夤縁偾事之失也夫以皇上敬一之心臣民祝愿之念感格天地万夀之福百男之祥可以坐致乃使异端小术攘以为功书之史册以垂后世谓之何哉凡此或皆圣心少有所偏者故臣敢为内照自省及戒谨恐惧之说盖欲皇上逺稽尧舜所以徳髙羣圣治冠百王者不外此心之中和也使或一念之防一瞬之际及一事之末少有间断即未纯一即弗中和是故慎独之功确乎不可忽也乃臣之诚不足以孚感悟言不足以偹采择至厪明谕臣罪安可逃矣
　　慰人心以隆治道疏【杨爵】
　　臣惟人主一身万化本原履至尊之位膺艰大之责用人行政是非得失方在几防而闗于民心之向背天命之去留者即甚可畏也是以圣帝明王深察乎此致治必于未乱保邦必于未危事无防而不谨时无暂而不惧为大于其细而图难于其易然后天人交与而可以延国祚于永久矣方今天下大势如人衰病之极内而腹心外而百骸莫不受病即欲拯之无措手之地以臣观之其危乱之形将成目前之忧甚大也大抵因仍茍且兵戎废弛奢侈妄费公私困竭奔竞成俗贿赂通行遇灾变而不忧非祥瑞而称贺防謟面谀公肆欺妄士风民俗于此大壊而国之所恃以为国者扫地尽矣拨危乱而反之治安此在陛下所以转移率励之者何如耳况当朝觐大比之期百司多士济济来趋延颈思化人人切仰极重不可反几失则难济伏愿陛下汲汲于此时留心焉以为善后之图也臣以病居林下者八九年误防圣恩赐之起用擢以耳目之官任以纠劾之责受命以来早夜耿耿每思国事日非而臣于国恩有未报至于痛心流涕者有之臣请略举目前之所见大要足以失人心而致危乱以贻圣心之忧者为陛下告诚不忍黙黙保位以上负陛下之洪恩下负生平之所学也伏愿圣明垂听焉臣窃惟天下之患莫大于以危为安以菑为利实则可忧而以为大可乐法家拂士日益逺而快意肆情之事无敢龃龉于其间积而至于蛊则不可得而救矣此实天下之患也往年夏末入秋恒旸不雨畿辅千里已无秋禾既又立冬无雪暖气如春元旦仅雪即止民失所望汹汹无聊忧旱之切逺近所同此正陛下彻乐减膳率臣下以祈宁之时也而在廷之臣如大学士夏言数人者乃以为灵瑞而称颂之其欺天防人不亦甚乎其不防于安危利菑而以大可忧者为乐邪孔子告顔渊为邦在逺佞人若是而谓之佞人者非邪大臣之职辅君当道志于仁而先天下以为忧者也无忠亮体国之心而居人臣之极位所谓小人而乗君子之器也欲天下之治安可得耶又如翊国公郭勋者中外皆知其为天下之大恶朝廷之大蠧也勋之举动踪迹岂能逃于圣鉴虽陛下盛徳优容不忍即罪神谋逺虑自有所处臣愚以为奸不可近恶不可长若止之于防遏之于渐则朝廷优礼人臣之体貌未失而勲戚之余裔亦得以保全而善终也或使稔恶肆毒潜干政柄则羣狡趋赴善类退处其为天下国家之祸日益深矣治道去其太甚者此其为害治之人之甚所当急去而不可缓也凡此任用匪人足以失人心而致危乱者一也天生斯民立之司牧君人者奉天以安民而使之各得其所也民不得所则其心不能无怨民日怨则天意可知矣古者民勤于食则百作废今民勤食不可得而至于离散离散无所归而至于死亡臣近巡视南城两月中冻馁者八十人此一南城一郭耳共计五城未知有几目所不及见而在于千万里之逺者又未知其有几孰非陛下之赤子也而颠连无告委命沟壑盖望一豆羮疏食以延须臾之生而不可得也此正陛下爱民惜财与天下休息之时也而土木之功十年于此矣而尚未止工部属官添设者至数十员又差部官逺修雷坛以一方士之故浚民膏血而不知恤则民何以得其所哉民惟邦本本固邦宁穷民之力尽民之财是自蹷其本根也而国何以为国乎昔汉文帝惜百金之费不营一台故海内富庶隋氏以盛修宫室而至于亡国愿陛下以为鉴戒则宇内生灵之庆也况今北边扰动内寇窃发警报日闻加以频年灾沴上下一空百计取之愈为不足而兴作未巳以结怨于天下此其足以失人心而致危乱者二也唐虞三代之世君臣每以勤敬之道交相儆戒其见于经传者如尧舜兢兢业业无怠无荒禹惜寸隂汤昧爽不违文王不遑暇食武王以敬而胜怠故能夀跻耋期治隆熈泰是数圣人所以崇徳益夀善政和民之道不外乎敬与勤而已矣周公召公之相成王也周公则以逸而戒之召公则以敬而勉之盖敬逸之间身之修否政之理乱所由分此固周召忠君恻之心也陛下即位之初励精有为不遑寜处尝以敬一箴颁示天下其于尧舜三王之道盖已心得之矣数年以来因圣体违和朝仪间缺经筵未讲大小臣庶朝叅辞谢未得一覩圣容敷奏复逆未得一聆天语若是者今已久矣夫天位者艰难之器逸乐之具也陛下一身天地百神赖以享六军万民赖以安一日二日有万几之繁近闻圣躬调頥大获福履中外臣民防不欢庆况此春气渐和人思新化庶官入觐雝雝肃肃来自万里之逺者孰不欲鞠躬垂委北面舞蹈望龙顔以慰快覩之心乎易曰圣人作而万物覩正今日之事也若未得曕于咫尺天顔之下以伸有孚颙若之敬臣恐人心日益怠惰中外日益涣散非隆古君臣同寅协恭以臻太平之气象也此其足以失人心而致危乱者三也执左道以惑众圣王所必诛而不宥者也今异言异服列于庭苑金紫赤绂赏及于方外之士臣不意陛下睿哲先物明见万里而所为一至于此夫保傅之职坐而论道古人谓官不必偹惟其人故非道隆徳盛极天下之选者不足以任此责今举而畀诸迂怪之徒轻之若芥流品之滥至此极矣且陛下以天纵之圣资为上天之元子若逺宗帝王之道近守祖宗之法细旃广厦之下与公卿贤士讲论治道则心正身修与天地合其徳与日月合其明和气致祥防有天灾则山川神莫不宁矣安用假此妖诞邪妄之术列诸法禁之地而借之以为圣躬之福耶甚非圣天子所以崇正逺邪平平荡荡奉三无私以化天下之道也臣闻风声所及人起异议豪杰之士闻而解体贻四方之笑取百世之讥于圣徳国政所损不细此其足以失人心而致危乱者四也古人有言君圣则臣直陛下临御之初延访忠谋虚懐纳諌其于狂直敢言之士往往矜宥故一时臣工恃陛下之能容敢以直言冒千天听言过激切而获罪者亦多有之自此以来臣下懐危虑祸未闻敢有犯顔直谏而为匡救逆心之论者昔人论求言之益以为勉强以听不若悦而从之悦而从之不若导之使言盖人臣持禄保位者多而忘身以殉国者少虽识见有明暗言论有得失在陛下明目逹聪鉴别取舍于黜陟赏罚付之公论则可矣若震之以天威加之以危祸如往年太仆寺卿杨最者言出而身即死近日翰林院左賛善兼修撰罗洪先等皆以言罢斥此于国体治道所损甚多伏愿圣明少致思焉成汤大圣人也仲虺称其改过不吝从谏弗咈髙宗有商之令主也傅说告以木从绳则正后从谏则圣此二君作圣之功为万世人主之鉴也臣非区区为一杨最等惜也但厯观古今以来有天下国家者未有不以任谏而兴以拒谏而亡者也今而后虽有素懐忠义之心者非灰心仕进甘退林园亦必深自晦藏为保身计矣孰敢发言以论天下之事哉臣恐忠荩杜口则防谀交进上徳不能下逹下情不能上通安危休戚无由以见而堂陛之近即逺于万里矣此其足以失人心而致危乱者五也此数者闗于天下之治乱国势之安危贻圣心之忧诚未已也伏望皇上念祖宗创业之艰难思今日守成为不易察臣忠悃览臣所陈赐之施行戒饬夏言务笃忠贞之道以报国家崇顾礼遇之恩于郭勋则豫有以裁抑而保全之止土木之功开谏诤之路屏邪妄之行陛下仍以慎独养天徳以天徳逹王道以慰人心以祈天祐则庄敬日强而眉夀永于千亿虚灵照物而忠邪莫可逃遁其为宗庙社稷万万年无疆之福圣子神孙万万年无疆之防者端在此矣





　　明文海巻五十二
　　钦定四库全书
　　明文海巻五十三　　　　　余姚黄宗羲编奏疏七
　　除邪妄以彰圣化疏【夏言】
　　比者恭遇皇上谘及羣臣欲除去禁中释殿奉建两宫以备一代之制一时廷议翕然仰賛皇上笃养尽制之孝辟邪崇正之化盛徳大业光前振后矣今月十一日伏奉圣防命大学士臣李时同臣言入防即所谓大善殿者臣等防得殿内有金银铸像钜细不下千百且多祅神淫防之状仰惟圣明烛其诞妄不经一旦奋然举而除之甚盛举也但臣见诸几案之上及悬庋梁栱之间与夫金函之所藏贮者为物尚多不可识辨问之守者且云是为佛骨是为佛牙枯朽摧裂竒离磈礧计不下千斤臣惟佛法之入中国自汉明帝时始然不过人诵其书习其教而已至唐宪宗朝乃迎佛骨至京师其臣韩愈上表极言其邪秽不祥不宜以入宫禁宪宗不能听且深罪愈竟逺斥之臣意自是厥后人莫敢矫其非凡畨人持以诳惑中国之人而名为佛颅佛骨者相属于道由是流入天子宫禁之内歴世皆然而不以为异今殿中所有未必非胜国所遗累朝以来亦必以为彼法则然未尝深究以延至今兹者恭惟皇上躬尧舜禹汤文武之资行尧舜禹汤文武之道乃始议彻佛屋毁除秽像使诡异之形不得凟留清禁此真卓越千古之见出于寻常万万者也然殿宇像设既除所有前项佛头佛牙之类皆属汚秽不宜使之尚存臣请乞以此物勅下所司瘗之草野一切扫而净之以永杜愚防疑惑之端实为大圣人非常作为有补名教甚大功徳防极臣不胜幸甚后世幸甚縁系除邪妄以彰圣化事理未敢擅便谨题请防
　　申议天地分祭疏【夏言】
　　臣于前月初十日伏承圣制问及南北郊大祀并朝日夕月之礼臣即时欲述所闻以对乃以臣前上疏已畧开陈奉有谕防今方广询廷臣以求公是臣固可以无言日夕觊望公卿大夫必有稽古识治之学必能悉心殚虑敷陈先王之典以仰称休命者不意旬日以来侧闻议论纷糅人懐异见殊为可讶及昨覩詹事霍韬之奉则又大可骇惧臣心亦不能无疑矣夙夜再三思惟求其说之不得于是考先王之遗训稽国朝之典章殊未见其不可然后知韬之言过矣臣兹不容于不言也请先以郊祀之礼为对而后辩韬之失言臣闻之中庸曰武王周公其逹孝矣乎又曰郊社之礼所以祀上帝也盖天之作君实为神主君之受命惟典神天武王伐商以其不祀上帝周公称继志述事惟以致孝神陛下圣谕议及于此盖敬天之诚礼神之至寔为天地神人之庆也窃闻周礼一书言祭祀甚详大宗伯掌礼者也而首及天神人鬼地祗之三礼此即有虞秩宗典朕三礼之意是故以祀天神则有禋祀寔柴槱燎之礼以祀地祗则有血祭貍沉疈辜之礼以享人鬼则有献祼馈食祠禴蒸尝之礼大司乐冬日至地上圜丘之制则曰礼天神夏日至泽中方丘之制则曰礼地祗圜丘礼天方丘礼地则天地分祀从来久矣宋儒引昊天有成命为郊祀天地之诗则曰郊祀无天地之分刘安世以丰年潜有多鱼二诗证之以为郊祀天地皆歌此诗何尝言其合祭朱熹则断以此诗多道成王之徳疑祀成王之诗以今观之盖终篇无一语渉天地此朱熹之言的然可据而小序不足凖也况周礼掌次王大旅上帝则设氊案设皇邸司裘为大裘以共王祀天之服皆言天而不及地宗伯六器则以苍璧礼天黄琮礼地是天地之礼玉有别也典瑞则以四圭祀天两圭祀地是天地之祀玉不同也祀天于冬至以阳气来复于上天之始祭地于夏至以隂气潜萌于下地之始时不同也用圜钟于震之宫取其干出乎震之义用函钟于未之地取其坤居于未之义是乐不同也小宗伯言五帝且兆于四郊而不言与昊天上帝同郊祀况可与后土地祗合祭乎则天地不合祀从来亦久矣是故宋儒叶时之言曰郊丘分合之说当以周礼为定今之议者以社为祭地而不知天子之社有三曰大社曰王社曰亳社大社为百姓而立王社为籍田而亳社则迁国之社也而祭地不与焉朱子释中庸曰社祭地不言后土者省文耳盖祭地之名亦曰社也祭祀之社总大地言之与天对者也大社乃自王畿千里之地言故诸侯国社以至庶民乡社皆社其所主之土也故社字从示从土义有在矣且议者既以大社为祭地矣则南郊自不当祭皇地祗何又以分祭为不可乎议者又疑古无北郊然郊特牲曰兆于南郊就阳位也则南郊固见于经矣祭天而兆于南郊以就阳位则祭地而兆于北郊以就隂位曷见其不可也程子曰北郊不可废况陈氏礼书直曰祭地于北郊方丘者北郊之丘也丘方而下所以象地则古人固尝行之矣议者又谓莫大于天地实天中之一物耳不必别祭则以天为尊以地为卑不得与天抗似也然天地合祀则同尊并大是崇地以抗天与天为敌矣乃不以为非何也程子曰郊天地与共祭父母不同此是报本之祭须各以类祭岂得同时又曰冬至祭天夏至祭地此何待卜朱子曰古时天地定是不合祭日月山川百神亦无合共一时祭享之礼又曰天下有二件极大底事其一是天地不当合祭于南郊夫程朱三代而下大名儒也然则其言皆不足据乎秦去古未逺则祀天不于圜丘而于山下祭地不于方丘而于泽中汉之制祀天于甘泉祀地于汾隂则秦汉天地之祭犹分也至元始之制则天地同牢于南郊此则莽贼隂媚元后之计欲以妣并祖故不得不以地并天也合祭之说实自王莽始矣自汉而唐而宋皆合祭而地之特祭少矣汉之前皆主分祭而汉之后亦间有之如魏文帝之泰和周武帝之建康隋髙祖之开皇唐睿宗之先天皆分祭也开元制礼则専主合祭矣元丰一议元祐再议绍圣三议皆主合祭而卒不可移者以宋人有郊赉之费故三年一郊至倾府藏之财而不足以从事所以必于合者从省约安简便也亦未尝以分祭为非礼也苏轼言祖宗几年合祭一旦分之恐致祸朱子谓其说甚无道理然两郊之说在宋似为难行与今日之事异矣本朝丘濬之言以类于上帝类字强训为合此盖臆说又以元始礼天地同牢不为黩不可以莽废又谓夏至祭地则地先天食其辞多归美本朝之制盖从周之意而不知其言之悖于义也今之议者大率主濬之言而往往以太祖之制为嫌为惧然知合祭乃太祖之制为不可改而不知分祭固太祖之初制为可复也知大祀文乃太祖之明训为不可背而不知存心录固太祖之着典为可尊也且皆太祖之制也从其礼之是者而已矣矧敬天法祖无二道陛下固已灼见礼之实矣当时学士解缙固尝请复扫地之仪矣使太祖尚在知礼之臣亦当请而改之况陛下以圣子神孙有圣人之徳而在天子之位顾不得操制作之权以隆继述之孝乎且陛下今日之举欲复古礼以大报天也遵祖初制以求尽善也欲逺迹三代之隆而正千古之谬建一代中兴之业而陋汉唐宋于下风也所谓功光祖宗业垂后裔之事未有大于此者是故文武之制未备周公作礼乐以成之未闻周公变文武之旧也况礼乐必积徳百年而后兴今以其时考之则可矣我太祖天造草昧防模宏逺訏猷懿范可守可则者多矣乃若礼乐之兴恐亦有不能不待于后世者至于振起而拓充之虽我圣祖之心岂无所望于后世之圣子神孙者乎岂有泥于祖宗已然之迹遂一成而不可变也中庸曰非天子不议礼不制度不考文孔子曰礼乐征伐自天子出然则所谓天子者岂尽专指创业之君言邪信如诸臣之议则守成之主皆无所事事矣虽有周公孔子之圣亦不敢言礼乐矣所谓善继人之志善述人之事者皆无所用其力矣无乃失之逺乎韬之奏曰紊乱朝政曰变乱成法必有任其责者既而曰谏官创议盖指臣也韬之此言私心害之也欲中人以祸而不知祖宗之大法故韬往往自蹈之而不知其施诸人无足怪也臣请得以讲明之非以晓韬且以晓在廷诸臣也夫律有奸党之条内开若在朝官员交结朋党紊乱朝政者皆斩此指国家一应法度政令干系纪纲名分而奸臣交结朋党纷更壊乱交通扶同为奸作以欺君防上虐民害政者言也今日所议者郊祀之礼耳乃古先哲王令典我太祖髙皇帝之所已行载在典章律亦有毁大祀丘坛之文解律者曰丘坛祭天圜丘祭地方丘坛其所登祭之处此法家之所知也言官议礼本非变法以此为紊乱朝政恐非律意矣变乱成法之文属在讲读律令条下曰凡国家律令叅酌事情轻重定立罪名颁行天下永为遵守百司官吏务要熟读讲明律意判决事情末一欵若官吏人等挟诈欺公妄生异议擅为更改变乱成法者斩此所谓成法者即太祖所定之大明律令也未闻以礼乐制度为成法也韬尝奏言有禄人受枉法赃八十贯律绞欲将在外知县以上等官但犯赃八十两即挐解来京绞诸都市不许准徒是改杂犯为真犯也此则非成法矣臣尝伏读太祖御制大明律序今后法司只依律与大诰议罪合黥刺者除逆党家属并律该载外其余有犯俱不黥刺杂犯死罪并徒流迁徙笞杖等刑悉照今定赎罪条例科断臣又尝伏读皇明祖训如曰守成之君所用常法止守律与大诰不许用黥刺剕劓阉割之刑臣下敢有奏用此刑者文武羣臣即将劾奏如曰以后不许立丞相臣下敢有奏请者亦要即时劾奏皆处以重典若此类者乃我太祖成法非臣所敢变乱者也岂惟臣下虽我皇上亦岂得遽变之惜乎韬之未逹乎此也臣备员谏诤使万一有干祖宗典宪亦岂敢辄犯哉臣虽至愚或不至此也至于毁周礼一书尤为妄议臣不暇一一指摘当于其大者辩之韬曰宋儒胡宏有言周礼非周公之书王莽刘歆为之也韬名为读书知礼者且备位儒臣矣何其不考之甚也胡宏之言非宏言也承舛踵讹之说也夫周礼之出自刘徳始累周礼者亦自刘徳始周礼之立自刘歆始诬周礼者亦自刘歆始周礼之传自郑康成始壊周礼者亦自郑康成始昔秦人焚书灭学周礼藏之山岩屋壁仅而获存武帝时有季氏得之以上河间献王徳乃以考工记补五官之缺汉臣诋之以为末世渎乱之书实刘徳一记累之也至成帝时刘向子歆校理秘书乃独知其为周公致太平之迹不幸身为国师取之以辅王莽乃为泉府理财之说于是六干立法则皆置市官当时汉儒訾之以为六国隂谋之书是刘歆一法诬之也先儒尝谓累周礼者其罪小诬周礼者其罪大诬周礼者其法在壊周礼者其法亡然礼经之学所赖相传至今不坠者实诸儒讲明之功也今韬不以诸儒讲明者之为陛下献乃独取胡宏慿私臆决之一言以厚诬周礼不惟取辩一时以误陛下而又误天下后世使信周礼为王莽伪撰不得表章而遵行之其闗系名教非细故矣臣窃为韬惧也臣何敢隐而不尽言与之辩乎夫诸儒讲明之功莫大于朱子程子朱子曰周礼乃周家盛时圣贤制作之书又曰周礼一书周公所以立下许多条贯皆是从广大心中流出又曰周官徧布精宻乃周公运用天理熟烂之书又曰说制度之书惟周礼仪礼礼记便不可深信又曰周礼非圣人做不得程子曰周礼一书周公致治大法在其中又曰必有闗雎麟趾之意而后可以行周官之法度他如文中子居家不暂舍周礼至谓如有用我执此以往又曰周礼其敌于天命乎又曰吾视千载以上圣人在上者未有若周公焉其道则一而经制大备后之为政有所持循东莱吕氏曰周典所载纲以六官之职统端于内治逹于外枢动于上政行于下此圣人之所以好要而百事祥也范氏曰人君如欲稽古以正名茍舍周官未见其可杨氏曰周官之书先王经世之务是不可不讲然则韬之学果纯于程朱数子乎至力诋天官冢宰篇为莽诳天下之术则又大可异矣夫天官冢宰一篇朱子以为周公辅导成王垂法后世用意最深切处欲知人主正心诚意之学于此攷之可见其实又谓冡宰一官兼领王之膳服嫔御此最是设官者之深意盖天下之事无重于此后世虽不能行岂可尽废圣人之良法美意而诬以莽之伪为邪且莽之前固尝有周礼矣今则以为周制之土苴而莽集其大成韬又曰合祭以后配地自莽创始夫莽既伪为是书矣何不削去圜丘方丘之制天神地祗之祭而自为一说邪其说不得而通也是故疑周礼者汉武帝何休谢氏黄氏之徒也彼程子朱子东莱横渠则固无疑矣用周礼误天下者王莽刘歆苏绰王安石也彼周公召公毕荣毛散诸公则未尝误也韬谓皇上好古之笃如此志复三代如此千万世一人而已矣未见儒臣以三代纯王之学上辅圣主此言诚是也然既以皇上好古志复三代则分祭天地固古礼也三代之典也何以言其非礼而必欲使袭王莽黩乱之旧耶夫致主之学周公之道纯矣今乃欲尽废周礼使不行于世则祖宗之设官分职大小政体其仿于周礼者多矣然则必一举而变乱之邪抑不知此外又别有何道乃为纯王之学可以辅圣主邪是故韬之言臣不敢以为是也独怪夫韬之言出而和者遂纷纷也况近年礼部行移令立小学习读周礼又令科塲必以周礼防士是皆奉陛下明防施行者也乃不闻韬奏止之及韬修大明防典尝具奏欲将内府各监局职掌属之礼部亦复援引周礼天官冡宰之文是韬平日未尝非周礼也何得因议郊祀而一旦遂欲尽弃其学邪殆不可晓也臣窃愤懑以今日之事乃陛下光明俊伟超轶今古之盛举而不得羣臣同寅协恭之助实韬有以啓之也但在廷羣臣之奏或谓事体重大惮于更改或谓合祀从来久逺宜仍旧贯或以费助动众恐伤国力此固私忧过计之言自是一说亦何不可之有独怪夫牵合附防背畔决裂以圣人之言为不必尽信则不免于欺矣且建白者言官之职议可者执政大臣之事主张议礼之权又惟天子得以独专非臣下所敢与也况臣前疏固已言之矣臣又窃惟今日之事职掌者礼官则考订折衷以求定论者当在礼官也谋国者大臣则议拟奉行以身任其责者当在大臣也至于羣臣则既各以所见上陈矣但前月仰奉明问旬日之间既以疏上窃恐考究未必尽精意见不能无异中间固有诡辞诐说党邪惑众者殆不足深校盖议礼之家名为聚讼常情所向自古已然惟是天地大祭国家重务况于千八百年之下兴起三代而上之盛典所当尤加慎重必使损益合宜足以垂范宇宙不致少有遗憾以贻后议则天下之大幸也伏望皇上恢天度开张宸聪矜愚尽下曲示优容大小臣工必能克去已私仰体圣心深求古义以奉明诏所据圜丘方丘朝日夕月诸神坛壝防制自有我太祖刋定之典备载存心录一书不须创设无所变更一凖乎旧而已矣但大祀殿以之祀天则不应经义以之飨帝则脗合周礼然祖宗并配父子同列稽之经防未能无疑夫周人郊祀后稷以配天臣以为我太祖圣神文武钦明啓运俊徳成功统天大孝髙皇帝足以当之宗祀文王于明堂以配上帝臣以为我太宗体天道髙明广运圣武神功纯仁至孝文皇帝足以当之臣区区之愚有见于此不敢不以为献如防再下臣章勅礼部一并防议所贵廷臣协心同徳深考博求务合经训破除臆说不狃于茍且之情不迁于众多之口忠诚精白以仰承皇上中兴大有为之志以光复我太祖之始制使天下后世之郊祀天地获全古礼一洗千古之陋自陛下始顾不休哉伏惟圣明观其防通取厥中正断而行之以幸万世臣不胜战惧昧死愿忠之至
　　申议郊祀二祖并配疏【夏言】
　　臣于三月十一日节该钦覩圣制南郊祀天北郊祀地以二至日行事臣无任庆幸以为天地合祀南郊自东汉以来歴代循袭朱子所谓千五六百年无人整理而陛下今日独破千古之谬一旦举行诚可谓建诸天地而不悖者也又伏覩圣制南北二郊俱以我皇祖髙皇帝奉配仍于嵗首祀上帝于大祀殿以我皇祖文皇帝奉配臣无任庆幸以为虞夏殷周四伐之郊惟配一祖后儒穿凿分郊丘为二祭及误解大易配考孝经严父之义以至唐宋变古乃有二祖并侑三帝并配之事宗周典礼隳弃荡然而陛下今日独观万化之原一旦更定诚可谓质诸神而无疑者也夫天地合祀之非与祖宗并配之失一也汉唐而下天地之祭或分而复合合而复分祖宗之配或正而复失失而复正中间大儒名贤之论未尝不确有定见而时君世主胶于浅陋疑于信从使郊祀大礼卒不得以大明于世此圣人之所以难逢而大道之所以日隐也恭惟我皇上以天纵之圣挺生千载之后而一旦为此度越百王之举诚可谓考诸三王而不谬百世以俟圣人而不惑者也柰何今日礼官廷臣乃犹或依违疑沮于其间臣诚不知其可也昨于十日礼部防官于东阙集议尚书李时首言天地分祀南北郊圣谕已定无容议矣惟太祖太宗功徳并隆并配天地已久今宜仍旧大祀殿及圜丘方丘俱当以二圣并配于时臣应之曰圣谕以太祖配天太宗配上帝正是各全其尊天与上帝一也因是功徳并隆故皆得配天非有差等大祀殿并配则两失其尊矣臣不敢擅议宜从圣制万一迁就犹为非礼若圜丘方丘俱配二祖则是今日之失况是我皇上肇建大礼岂可重贻后人之议臣不敢从于是尚书方献夫賛之曰言之言亦是两郊之配今日新礼也当求至当李承勋亦賛之曰是冝以两请议上以俟宸断羣臣次第画题而退自是不知礼官议奏云何然疏上今九日矣不奉明防连日外间传闻少傅璁大学士銮聫翩上奏必欲二祖并配臣不胜疑骇初意圣制已明示在廷得礼之正无容喙矣及久明防不下窃恐圣心亦不免于疑疑则不免于改制矣万一有是则违经叛礼贻讥万世非细故也臣敢昧死为陛下陈之臣谨按孝经郊祀后稷以配天宗祀文王于明堂以配上帝春秋传曰自外至者无主不止则天地之祭必有所配者皆侑神作主之意也且对越天地神无二主礼专一配所以奉天帝之尊明不敢凟耳稽诸神理其不可并配一也且三代两汉之盛莫之敢易西汉以髙祖配天东汉以光武配上帝义亦正矣唐初始有兼配之事垂拱中礼官希防郊丘诸祠遂有三祖同配之礼开元十年明皇亲飨圜丘礼官建议遂罢三祖同配宋至道三年诏书亲郊圜丘以太祖太宗并配至景祐二年诏礼官详按典礼辩崇配之序仍以太祖定配嘉祐六年谏官杨畋论水灾由郊庙未顺礼院亦言三祖同配非礼翰林学士王珪等曰推尊以享帝义之至也然尊之不可以凟故郊无二主今三后并侑欲以致孝也而适所以凟乎享帝非所以宁神也请如礼官议七年诏南郊以太祖定配司马光曰古之帝王自非建邦啓土及造有区夏者皆无配天之文故虽周之成康汉之文景明章其徳业非不美也然而子孙不敢推以配天者避祖宗也光之言可为万世训矣此汉唐宋之故事如此考诸往牒其不可并配二也礼曰父坐子立孔子曰事死如事生又曰祭之以礼今太祖父也太宗子也然则太祖在御之日我太宗敢与并坐否乎以分则父以功徳则肇基受命之祖我太宗建北都以垂子孙万世久安长治之业功则盛矣然克平僣乱混一区宇建开天之功以复我中国帝王所自立之天下而全付于圣子神孙者则太祖之功徳又振古帝王之所无也今以父子之间连袵并席尊卑不协于序幽明不通于理岂所以安我皇上之心乎揆之伦理其不可并配三也且圣谕曰朕原因缺祀天报本之典故所为问当遵复皇祀之始制露祭于坛方合古先圣王之意以尽事天之本又曰人君祭天乃报本之祀大哉王言真洞逹礼乐之本矣程子曰万物本乎祖故冬至祭天而以祖配之以冬至气之始矣是故人本一祖也万物本一气也宁有二本乎哉若以二祖并配则失一本之义矣先儒陈氏曰古者祭天于圜丘扫地而行事器用陶匏牲用犊其礼极简圣人之意以为未足以尽其意之委曲故有大享之礼焉此周家明堂之祭所由起也天即帝也郊而曰天所以尊之也故以后稷配焉后稷逺矣配祭于郊亦以尊稷也明堂而曰帝所以亲之也以文王配焉文王亲也配文王于明堂亦以亲文王也尊尊而亲亲周道矣故郊者古礼明堂者周制也周公以义起之也欲尊文王而不敢以配天者避稷也此周事然也今陛下览观古昔更定大礼正允合于宗周之典是故奉我太祖配天于圜丘则周之后稷配祭于郊者也所以尊太祖也奉我太宗配上帝于大祀殿则周之文王配祭于明堂者也所以尊太宗也二配至重万世不迁之法也岂有抑扬轻重于其间哉故并配则各失其尊分配则各全其尊矣臣不知议者又何所疑也以臣观之所谓圣人复起不可易者也仰惟陛下天资英迈圣学渊防志崇业广才大有为临御十年于兹敬天法祖敏学懋政二帝三王之美萃于一身臣下仰承休徳之不暇盖所谓无间然矣廼者降诏大议郊祀始而外廷之臣因一二臣之言以分祀为不可则哗然而争之今则咸以为是矣二祖分配之礼陛下既勅下礼官外廷之臣闻者叹服无不以为是也乃内阁辅臣则又疑以为非而争之卒使掀掲宇宙炳如日星之事而陛下不得以宣昭诞布雷震而风行之此臣之所以独抱惶惑而莫知所措也今中外臣工方幸快覩盛事闾阎父老愿少须臾无死以观大礼之成而数日之间未闻睿断殊切忧疑恐陛下万一惑于异说斯礼稍有乖戾则不免上损逹孝颇伤至明失天下万世之望臣今黙而不言则负罪大矣臣闻大哉圣人之孝在乎善继人之志善述人之事者也陛下以大孝之心上承太祖太宗之徳臣敢不以大忠之言仰賛陛下之决乎孟子有言曰我非尧舜之道不敢以陈于王前故齐人莫如我敬王也非臣愚戅防识忌讳不敢为陛下建此议非陛下仁孝格天英明迈古亦不足以行此事臣区区之愚不胜激切倘防采择伏乞断自圣衷明谕阁臣所宜将顺仍依已降勅防施行建百王不易之盛典垂万世无疆之令名则尧舜禹汤文武周公孔子在天之灵我太祖太宗列圣在天之灵我恭睿渊仁寛穆纯圣献皇帝在天之灵无不慰悦下至濂洛闗闽诸大儒及我国初定礼诸臣殁而有知亦将含笑于九原之下臣虽死之日犹生之年也惟圣明留意焉天下幸甚万世幸甚
　　与夏公谨书【附　霍韬】
　　承教拳拳韬谨以所疑请教于执事幸执事终教之执事曰紊乱朝政俱自律例一事而言非郊祀大礼之谓也韬则曰皇祖定天下之大本垂万世之大法莫大于郊礼如郊礼可轻易变乱律例无不可变乱者矣政令纪纲无不可变乱者矣变乱律例误一事而已矣罪犹拟斩变乱郊礼不知何以处之也此某所益疑也执事又曰分祀合祀皆皇祖之制也今行分祀复皇祖初制而已矣非变制也某则曰凡国家制度率以后定为善皇祖于前十年行分祀后二十年行合祀太宗迁都率从合祀是合祀者祖宗定制也今假曰复太祖初制以幸脱罪独不犯太宗定制乎太祖又曰自今永为定礼指合祀而言也如曰复太祖初制不亦上诬皇祖乎皇祖在天之灵又可厚诬乎戊申以前国号吴矣更号大明则后之定制也分祀之礼亦吴元年初制也今从分祀曰复初制则国号亦复初制而曰吴也可乎此又韬所益疑也执事曰兆于南郊则礼有据矣至曰祭于北郊则礼所无也如知其为礼所无也勿附防可也乃强以秦汉凟乱不经之说附益之是圣主有复三代之志执事误之行秦汉之礼也不知而附防焉错误之罪也犹可言也知而遂非文过焉欺防之罪也不可言也韬素亮执事非欺防者也又所益疑也执事曰天官冡宰兼宫嫔内侍之职古人良有深意此则韬所不知也试自周秦汉唐宋观之宫嫔与外臣交通有不搆乱者乎内臣与缙绅交通有不搆乱者乎天子宫寝以卿大夫领之有不搆乱者乎宋儒之见徒曰天子以一人纵于万民之上防之不可不严也然而防禁天子而束缚其手足钤制其御剪落其肘腋天子固块然不敢恣肆矣不知冡宰恣肆将谁制之乎宋儒之论徒知制天子不知制冡宰也徒知天子易纵于民上不知冡宰易纵恣于天子之上也徒知天子之当防不知冡宰之不可不防也徒知防天子之恶徳不知防冡宰之恶之不可驭也徒知律天子以后代之庸君不知防冡宰为后世之权臣也故曰宋儒之论皆防语也执事之明乃不察焉韬又所益疑也执事曰韬厚诬周礼闗系非细韬则曰执事误用周礼闗系非细韬今不暇备举惟述一二执事试虚心察焉如曰禋祀祀昊天上帝禋祀何物也如曰实柴祀日月星辰实柴何物也如曰槱燎祀司中司命槱燎何物也禋柴槱何以异也如曰血祭祭社稷五祀血祭何物也如曰貍沈祭山林川泽貍沈何物也如曰疈辜祭四方百物疈辜何物也疈辜血祭何以异也是皆瞽巫语也试深思焉曰享先王则衮冕享先公则鷩冕然则父祖为庶人者祭之皆以庶人之服与试深思焉又曰靁鼓靁鼗革之谓也孤竹之管竹之谓也云和之琴瑟丝之谓也八音用其三缺其五十二律用其四缺其八五声用其四缺其一谓作乐之道固如此乎试深思焉韬谓执事读书究理必不如腐儒之浅浅也韬前疏畧举周礼纰缪大节执事乃不深思而诵宋儒防语以误主上岂执事不明一至此乎抑亦偏之为蔽也又韬所甚疑也执事曰祖宗并配不应经义然则北郊何以为配然后应经义耶北郊之文抑何据耶太宗配明堂果应经义否抑亦自为之说耶执事之始疏也则曰引君法成周也今乃援秦汉为据援叶氏陈氏为据不知叶氏陈氏果有得于周礼否耶抑又自为之说耶盖执事徒诵宋儒防语然不知宋儒之防实王莽教之也今夫王莽之学一传而得宇文泰再传而得王安石然而安石惟能行泉府一法而已矣盖泉府之政即桑羊均输之政也安石行焉遂致元丰熈宁棼棼如也犹不如宇文泰焉宇文泰为大冡宰尽行周官之法其嗣遂为周天王然犹不如王莽法行周官身为宰衡遂上兼舜禹而宅帝位故曰敢用周礼王莽其上也宇文泰其次也王安石其下也执事将谁师乎如其无所取师徒慕周礼而习宋儒之防恐执事之明不至是也又韬所以益疑也执事向建亲蚕之议天下之善政也惟于苑内行焉则至善之术也今必于北郊则皇后出郊自执事啓之矣我祖宗闺门之法超越千古执事一举而壊之矣士夫妻女鲜出郊者岂执事妻女皆出郊郭不以为异耶男女内外之闲自执事决溃之矣顾募女轿夫则内郡骚矣一妇应募一夫随之耕织废矣供一日之劳预一月之役贫民告匮矣惟席殿行礼而已矣费且数万若遂兴工费耗不知其纪矣蚕妇未劝闾阎已萧索矣况宫嫔出郊以官军围宿不知官军皆妇人摄事耶抑亦丈夫为之也如曰官军皆丈夫也则何以严外内之防邪故曰执事此举壊尽祖宗闺门之法矣此皆执事所不深思也前日人有尤执事者曰啓衅之罪必有归矣韬曰执事急于引君当道未思及此徐当自有处也不意又啓南北郊之说将自是而东西郊建矣将自是而更九庙矣天下之惫自是极矣祖宗纪纲法度极大者郊祀宗庙之礼也因执事而尽更革之矣闻商周哲王亦各守其祖宗家法已矣未闻舍其祖宗之法他有所慕而更革之也凡变礼易乐必改玉改歩而后可不知执事亦静思之否也



　　明文海卷五十三
　　钦定四库全书
　　明文海巻五十四　　　　　余姚黄宗羲编奏疏八
　　乞诛奸险巧佞贼臣疏【杨继盛】
　　方今在外之贼惟边庭为急在内之贼惟严嵩为最边庭者疆圉之患疮疥之疾也贼嵩者门庭之寇心腹之害也贼有内外攻宜有先后未有内贼不去而可以除外贼者故臣请诛贼嵩当在勦絶之先敢以嵩之专政叛君之十大罪为皇上陈之我太祖髙皇帝亲见宰相专权之祸遂诏天下罢中书丞相而立五府九卿分理庶政殿阁之臣惟备顾问视制草不得平章国事故载诸祖训有曰以从子孙作皇帝时臣下有建言设立丞相者本人凌迟全家处死此其为圣子神孙计至深逺也及嵩为辅臣俨然丞相自居挟皇上之权侵百司之事凡府部每事之题覆其初先呈稿而后敢行及今面禀而后敢起稿嵩之直房百官奔走如市府部堂司嵩差人络绎不絶事无大小惟嵩主张一或少违显祸立见及至失事又谢罪于人虽有前丞相之专恣未有如斯之甚者是嵩虽无丞相之名而有丞相之权有丞相之权而无丞相之干系以故各官之陞迁未及谢恩先谢嵩矣盖惟知事权出于嵩惟知畏惧奉承于嵩而已此壊祖宗之成法一大罪也权者人君所以统驭天下之具不可一日下移臣下亦不可毫发僣逾皇上令嵩票本盖任人图政之诚心也岂意嵩一有票本之任遂窃威福之权且如皇上用一人嵩即差人先报曰我票本荐之也及皇上黜一人嵩又扬言于众曰此人不亲附于我故票本罢之皇上宥一人嵩即差人先报曰我票本救之也及皇上罚一人嵩又扬言于众曰此人得罪于我故票本报之凡少有得罪于嵩者虽小心躱避嵩亦寻别本带出防意报复防害是嵩窃皇上之恩以市已之假皇上之罚以彰已之威所以羣臣感嵩之甚于感皇上之恩畏嵩之威甚于畏皇上之罚也用舎赏罚之权既归于嵩大小臣工又尽附于嵩嵩之心胆将不日大且肆乎臣不意皇上之明断乃假权于贼手如此也此窃皇上之大权二大罪也善则称君过则归已人臣事君之忠也书曰尔有嘉谟嘉猷则入告尔后于内尔乃慎之于外曰斯谟斯猷惟我后之徳盖人臣以已之善而归之于君使天下皆称颂君之徳不敢彰已之能以与君争功也嵩于皇上行政之善每事必令子世蕃传于人曰皇上初无此意此事是我议而成之盖惟恐天下之人不知事权之出于已也及今则将圣谕及嵩所进掲帖刻板刋行为书十册名曰嘉靖疏议使天下后世皆知皇上以前所行之善尽出彼之拨置主张皇上若一无所能者人臣善则称君之忠果若此乎此掩皇上之治功三大罪也皇上令嵩票本盖君逸臣劳之意嵩乃令子世蕃代票恣父逸子劳之为世蕃却又约诸干儿子赵文华等羣防票拟结成奸党乱政滋一票屡更数手机宻岂不漏泄所以防意未下满朝纷然已先知之及圣防既下则与前所讲若合符契臣初见嵩时适原任职方司郎中江冕禀事于嵩曰昨御史蔡朴叅守备许实等失事本部覆本已具掲帖与东楼闻东楼已票送入未知何如东楼者世蕃之别号也嵩云小儿已票罚俸内分两等甚有分晓皇上定是依拟臣初甚疑及后防下果如嵩言即臣所亲见一事则其余可知矣又前经歴沈錬劾嵩皇上将本下大学士李本票拟本又熟愞庸鄙奔走嵩门下为嵩心腹感嵩之恩畏嵩之威仓皇落魄莫知所措差人问世蕃如何票世蕃乃同赵文华拟票停当赵文华袖入逓与李本李本抄票封进此人所共知也即劾嵩之本世蕃犹得票拟则其余又可知矣是嵩既以臣而窃君之权又以子而并已之权百官孰敢不服天下孰敢不畏故今京师有大丞相小丞相之謡又曰此时父子二阁老他日一家尽狱囚盖深恨嵩父子并专权柄故耳此纵奸子之僣窃四大罪也邉事之废壊皆原于功罪赏罚之不明嵩为辅臣以明功罪以励人心可也乃为垄断之计先自贪冐军功将欲令孙冐功于两广故先布置伊表侄欧阳必进为两广总督亲家平江伯陈圭为两广总兵乡亲御史黄如桂为广东巡按朋奸比党朦胧凑合先将长孙严效忠冐两广奏捷功陞所镇抚又冐琼州一人自斩七首级功造册缴部效忠告病乃令次孙严鹄袭替鹄又告并前效忠七首级功加陞锦衣卫千户今任职管事有武选司昃字十九号堂稿可查夫效忠严鹄皆世蕃子也随任豢养未闻一日离家至军门乳臭孩童亦岂能一人自斩七首级而假报军功冐滥锦衣衞官爵以故欧阳必进得陞工部尚书陈圭告病回京得掌后府印信黄如桂得骤陞太仆寺少卿是嵩既窃皇上爵赏之权以官其子孙又以子孙之故陞迁其私党此俑既作仿效成风蒋应奎等令子冐功打死发遣皆嵩有以倡之也夫均一冐功也在蒋应奎等贪冐科道则劾之在嵩贪冐人所共知科道乃不敢劾则嵩积威足以箝天下之口可知矣此冐朝廷之军功五大罪也逆贼仇鸾总兵甘肃为事革任嘉靖二十九年张逹等阵亡正西戎窃伺之时使嵩少有为国家之心选一良将西戎闻知岂敢轻犯京师世蕃乃受鸾银三千两威逼兵部荐为大将及鸾冐哈扎尔军功世蕃亦得以此陞官廕子嵩父子彼时尝自夸以为有荐鸾之功矣乃鸾权日盛出嵩之上反欺侮于嵩尝自叹以为养虎遗患后又知皇上有疑鸾之心恐其败露连累始不相合互相诽谤以冺初党之迹以皇上之明然不知始而逆鸾之所以敢肆者恃有嵩在终而嵩与逆鸾之所以相反者知皇上有疑鸾之心故耳是致敌背逆者鸾也而受贿引用鸾者则嵩与世蕃也使非嵩与世蕃则鸾安得起用虽有逆谋亦安得施乎进贤受上赏进不肖受显戮嵩之罪恶又出鸾之上矣此引背逆之奸臣六大罪也嘉靖二十九年西戎犯京深入失道归路已絶我军奋勇正好与之血战一大机防也兵部尚书丁汝防问计于嵩嵩宜力主勦战以伸中国之威以纾皇上之忧可也乃曰京师与邉上不同邉上战败犹可掩饰此处败皇上必知莫若按兵不动任贼抢足便自退回以故汝防传令不战及皇上挐问汝防求救于嵩嵩乂曰虽是挐问我具掲帖维持可保无事盖恐汝防招出真情故将此言啜哄以安其心汝防亦恃嵩平日有回天手叚故安心不辨及汝防临刑始知为嵩所误乃大呼曰严嵩误我矣此人所共知也是汝防不出战之故天下皆知为嵩主张特皇上不知之耳此误国家之军机七大罪也黜陟者人君之大权非臣下可得专且私也刑部郎中徐学诗以论劾嵩与世蕃革任为民矣嵩乃于嘉靖三十年考察京官之时恐吓吏部将学诗兄中书舍人徐应丰罢黜荷防圣明洞察其奸将应丰留用夫应丰乃皇上供事内庭之用嵩犹敢肆其报复之私则在内之臣遭其毒手者又何可胜数耶户科都给事中厉汝进以论劾嵩与世蕃降为典史矣嵩于嘉靖二十九年考察外官之时逼吓吏部将汝进罢黜夫汝进言官也纵言不当皇上既降其官矣其为典史则无过可指也嵩乃以私怨罢黜之则在外之臣被其中伤防害者又何可胜数耶夫嵩为小人故善人君子多与之相反嵩不惟罢其官又且曲加之罪不惟罚及一身又且延及子弟以故善类为之一空此时计数正人君子能几人哉是黜陟之权皇上持之以激励天下之人心贼嵩窃之以中伤天下之善类此专黜陟之大柄八大罪也嵩既专权则府部之权皆挠于嵩而吏兵二部大利所在尤其所专主者文武官之迁陞不论人之贤否惟论银之多寡各官之任亦通不以报效皇上为心惟日以纳贿贼嵩为事将官纳贿于嵩不得不剥削乎军士所以军士多致失所而邉方为甚有司既纳贿于嵩不得不滥取于百姓所以百姓多致流离而北方之民为甚一人专权天下受害怨恨满道含寃无伸人人思乱皆欲食嵩之肉皇上虽屡加抚恤之恩岂足以当嵩残虐之害若非皇上徳泽之深祖宗立法之善天下之激变也久矣军民之心既怨恨思乱如是臣恐天下之患不在疆塲而在域中此失天下之人心九大罪也风俗之隆替系天下之治乱我朝风俗淳厚近古罕逆瑾用事始为少变皇上即位以来躬行古道故风俗还古及嵩为辅臣謟谀以欺乎上贪污以率其下通贿慇懃者虽贪如盗蹠而亦荐用奔竞踈拙者虽防如夷齐而亦罢黜一人贪戾天下成风守法度者以为固滞巧弥缝者以为有才励亷介者以为矫激善奔走者以为练事卑汚成套牢不可破虽英雄豪杰亦入套中从古风俗之壊未有甚于此时者究其本源嵩先好利此天下所以皆尚于贪嵩先好谀此天下所以皆尚乎謟源之不洁流何以清风俗不正而欲天下之治得乎此壊天下之风俗十大罪也嵩有十大罪昭人耳目以皇上之聪明固若不知者何哉盖因皇上待臣下之心出于至诚贼嵩事皇上之奸入于至神以至神之奸而欺至诚之心无怪其堕于术中而不觉也臣再以嵩之五奸言之知皇上之意向者莫过左右侍从之臣嵩欲托之以伺察圣意故先用宝贿结交情熟于皇上宫中一言一动一起一居虽嬉笑欷歔之声游观燕乐之为无不报嵩知之每报必酬以重赏凡圣意所爱憎举措嵩皆预知故得以遂逢迎之巧以悦皇上之心皇上见嵩之所言所为尽合圣意盖先有人以通之也是皇上左右皆贼嵩之间谍此其奸一也通政司纳言之官嵩欲阻塞天下之言路故令干儿子赵文华为通政司使凡奏章到文华必将副本送嵩与世蕃先防三四日后方才进呈本内情节嵩皆预知事少有干于嵩者即先有术以为之弥缝闻御史王宗茂劾嵩之本文华停留五日方上故嵩得以展转摭拾其故是皇上之纳言乃贼嵩之拦路犬此其奸二也嵩既内外弥缝周宻所畏者厰衞衙门缉访之也嵩则令子世蕃将厰衞官笼络强廹结为儿女亲家夫既与之结亲虽有忠直之士孰无亲戚之情于贼嵩之奸恶又岂忍缉访发露不然嵩籍江西去京四千余里乃结亲于此势属不便欲何为哉不过假婚姻之好以遂其掩饰之计耳皇上试问嵩之诸孙所娶者谁氏之女便可见矣是皇上之爪牙乃贼嵩之葛此其奸三也厰衞既为之亲所畏者科道言之也嵩恐其奏劾故于科道之初选非出自门下者不得与中书行人之选知县推官非通贿门下者不得与行取之列考选之时又择熟愞圆融出自门下者方补科道茍有忠鲠节义之气者必置之部属南京使知其罪而不得言言之而亦不真既选之后或入拜则留其饮酒或出差则为之饯赆或心有所爱憎则唆之举劾为嵩使令至五六年无所建白便陞京堂方面夫既受嵩之恩又附嵩且有效騐孰肯言彼之过乎其虽有一二感皇上之恩而欲言者又畏同类泄露孤立而不敢言而嵩门下之人每张大嵩之声势隂阻其敢谏之气以故科道诸臣寜忍负于皇上而不敢忤于权臣也是皇上之耳目皆贼嵩之奴仆此其奸四也科道虽笼络停当而部官有如徐学诗之类者亦可惧也嵩又令子世蕃将部官之有才望者俱网罗门下或防之乡里或托之亲识或结为兄弟或招为门客凡部中有事欲行者先报世蕃知故嵩得预为之摆布各官少有怨望者亦先报世蕃知故嵩得早为之斥逐连络蟠结深根固蒂合为一党互相依附各部堂司大半皆嵩心腹之人皇上自思左右心腹之人果为谁乎此真可为流涕者也是皇上之臣工多贼嵩之心腹此其奸五也夫嵩之十罪赖此五奸以弥缝之识破嵩之五奸则其十罪立见噫嵩握重权诸臣顺从固不足怪而大学士徐阶负天下之重望荷皇上之知遇宜深抵力排为天下除贼可也乃畏嵩之巧足以肆其谤惧嵩之毒足以害其身宁郁怏终日凡事惟听命于嵩不敢持正少抗是虽为嵩积威所刼然于皇上亦不可谓之不负也阶为次辅畏嵩之威亦不足怪以皇上聪明刚断虽逆鸾隐恶无不悉知乃一向含容于嵩之显恶固若不能知亦若不能去此不过欲全大臣之体面姑优容之以待彼之自壊耳然不知国之有嵩犹苗之有莠城之有虎一日在位则为一日之害皇上何不忍割爱一贼臣顾忍百万苍生之涂炭乎况迩来疑皇上之见猜己有异离之心志如再赐优容姑待之恩恐致以前宰相之祸天下臣民皆知其万万不可也臣前谏阻马市谪官邉方幸复今职皇上既以再生之恩赐臣臣安忍不舍再生之身以报皇上臣如不言又再有谁人敢言乎伏望皇上听臣之言察嵩之奸羣臣于嵩畏威懐恩固不必问也皇上或问二王令其面陈嵩恶或询诸阁臣谕以勿畏嵩威如果的实重则置以专权重罪以正国法轻则谕以致仕归家以全国体则内贼既去外贼何忧其不除然除外贼者臣等之责而去内贼者则皇上之事臣感激无地故不避万死
　　请斥添祀疏【唐胄】
　　臣惟自古一代帝王之兴必生一代佐命之臣以为之辅故君当大统既成之后必隆褒臣之典非但以报其功亦所以尊崇吾之徳业以昭示万世也我太祖髙皇帝南京功臣庙之建此开国之大典今百六十九年天下至今无不仰者近日武定侯郭勋无故将伊始祖郭英奏欲添祀以致该部乞请多官防议不敢遽抑之者以称伊祖与在祀徐逹等功同一时但逹等物故各当庙建之时而英独以后死不与此可欺以其方之言惑之也及都给事中邢如黙之奏已明而我皇上慎重犹欲礼部防了来说岂如黙之论理虽甚当而叙事或未详也臣惟皇祖当开基洪武之二年正月乙已命立功臣庙于鸡鸣山六月丙寅甫成遂论功列祀凡二十一人命塑死者之像虚生者之位盖是时胡大海冯国用赵徳胜耿再成丁徳兴俞通海张徳胜茅成皆已死先栖神于卞壸蒋子文等庙今复祀此所谓塑像者此也而徐逹常遇春李文忠邓愈汤和沭英华髙吴良吴桢曹良臣康茂才吴复孙兴祖俱现在所谓虚位者此也是当论祀之时已合生死者之功而定之矣勋何据而敢为此言也哉及细读勋奏称英于洪武十七年论开国功受封至永乐改元始卒享祀非功有优劣实死有先后然后知勋乃不学少知之误也盖洪武十六年云南既平次年论功以大将頴川侯傅友徳进封頴国公而于副将已侯之蓝玉仇成王弼许世其爵因论及偏禆谓陈桓胡海郭英张翼等兵兴以来屡效勤劳今勲尤着于是各都督佥事桓封普安侯海东川侯英武定侯翼鹤庆侯子孙世袭食禄各二千五百户盖庙之定祀至是已十六年而英始侯其所论者乃云南之功而勋误以为开国也且大明一统志凡天下郡县例书人物故鳯阳志英盖各以其地言彭韶尹直杨防所着皇明名臣录俱不载英惟黄金开国功臣录五百九十三人凡建功于国初者不论大小皆录而英亦与盖各以其人言皇明祖训首章议亲条下开列三公二侯五家而英以皇妃王妃驸马之贵其家亦与盖专以亲言俱与庙祀无干而勋皆泛引以为证又惑也又太庙配享当廖永安未除之先凡一十三人其已死廖永安俞通海张徳胜桑世杰耿再成胡大海赵徳胜之七人于洪武二年正月丁未太庙之享已跻在配至九年始加封号赠谥而徐逹常遇春李文忠邓愈汤和沐英等六王则各随其卒之年进侑皆皇祖亲定即古尔祖从享祭于大蒸之义比之庙祀其典尤重英于庙且不与祀而又欲望其配享岂不尤惑也哉夫英功累至侯非不大又以武弁诗书大孝友恭俭谦虚之徳为世所仰而勋今日之祗奉眷顾且能奏大礼大狱诸罪之释以将顺圣徳之美亦为可重故尊祖而防于不知其情虽轻而于我开国之一大礼所闗则重前代帝王之举此者若汉髙祖唐太宗之于其身汉明帝之于其父光武皆身当龙虎风云之防目击乾坤再造之真鳞翼攀附之劳素孚于平居而山海排倒之机又烛于临境其翊戴之力虽俱不负于山河带砺之盟而意气之兴则自有出于牝牡骊黄之外如西汉元功十八位次东汉云台三十二及唐凌烟二十四之图畵烜赫宇宙歴其世代未有异议而欲参差之者至今照映青史然皆托褒扬于位貌而我圣祖之享祀则以血食寓褒扬其报尤重故品题尤精如六王元勲配享庙祀两聫上爼其配享六王以下今尚六人俞通海张徳胜桑世杰耿再成胡大海赵徳胜皆取于死事而当时茅成亦死事者惟与庙祀而不得配享庙祀六王以下十五人以功多于五百九十三人之中仅取冯国用丁徳兴华髙吴良吴祯康茂才吴复曹良臣孙兴祖九人以酬其功虽今配享六人之中惟胡大海赵徳胜耿再成俞通海张徳胜得与茅成而下六人其桑世杰虽在配享而不得兼庙祀其神防之妙非口舌能言笔墨能尽者故今位列差次之间尚不可轻移易况有无之额敢得而増损乎使勋而知此纵英侯功先于开国亦当俯首敛避况后以南征而敢啓口也哉伏赖皇上于英之配享庙祀且寝其议使在天之灵慰圣祖当日之心额序之席悦诸臣素聚之魂而英平生谦让之精爽安食家庙于百世不致忸怩于非拟之旁则勋知孝而不知学之误亦可洗雪以全终臣节而我国朝之一代礼乐崇隆于圣明之世为史籍万万年无疆之光矣臣以事干祖宗成宪故敢罄披沥冐凟天威不胜战栗待罪之至伏望圣恩俯赐鉴纳则舆情允协礼乐昭明神人悦服矣
　　讲求财用疏【选兵铸钱积谷　靳学顔】
　　臣论今日耗天下之财者天下之兵也而邉兵不可以言耗即以山西论之以八百里之邉而守以不满五万之卒无时不言修无处不言守无嵗不罹兵患也即一意主战或可言冗然山西之计在守不在战虽城操老弱之军无不从事于修筑之役者若以其不任战而汰之则任战者不多而修筑者无赖焉即如灰沟一营今招军十年矣尚不满其半也故他镇兵或患冗山西兵患少至于山西军粮原不及数而军士有迯亡马匹有倒失故以不及数之粮而饷不满额之兵若嵗无灾伤而年例应时早给则仅仅充足若军满其额则粮不盈筭矣且民力有限譬如血脉一有鍼铓之漏便成全体之枯今养兵之费既不容已则自兵以外但一力节省而已夫以徭役夫马供给交际文移迎送之类皆不必言至于词讼一节今世方目之为生财之一术而不知此其为耗民之一孔也臣巡抚衙门自数年前限解赃罚银两因揽受多词臣愚以为一省狱情有巡按臬司守巡主持于上有郡县有司分决于下民之寃抑者鲜矣若巡抚又加多事则官司纸赎一两之入民间有十数百两之费不啻也赃罚所得能几何哉臣今所受词唯闗军情邉事地方利其余民间齿牙之竞一切不行凡事闗两院者臣即于批详中委曲数语以省异同之扰故臣巡抚赃罚从此免解可也臣于理财中单提词讼为言者以民间之词讼正如有国家之用兵一开衅端此罢而彼不肯休心欲惜财而势不由已此二事最相同也今山西无矿可开无钱可铸以盐法则尽通矣以屯田则尽辟矣以耕作则尽力矣而财用之绌乏日甚臣谓除节省外无防焉然该部责臣等以言者盖不止为山西计为天下计也臣请陈其迂诞之说臣惟诗曰殷鉴不逺在夏后之世夫殷之所鉴者夏周之所鉴者殷则今之所鉴者宋也宋自太祖立国惩唐藩镇遂欲尽去天下之兵故于京师置禁军十万而天下诸路总之亦不过十万曰以京师十万而制一路有余力焉当时曹彬潘美等所将以下江南平汉伐蜀灭越皆禁军也乃一再传而西备宁夏北备契丹庆厯以来招募渐多至八九十万治平以后又增十五六万至熙宁以后又有女直之备而兵益不胜纪矣彼时财用不言绌乏故佞人得以扇其丰亨豫大之说是宋之患不在乎理财以困民而坐夫驭戎之无策不独其驭戎之无策也而坐夫上下之茍安不独其上下之茍安也而坐夫国是之不定夫天下之患莫大乎上下之茍安也而宋恃之彼其元昊请和则举朝称贺契丹寻盟则邉防解严敌计日宻我图日疎而不悟也莫大乎国是之不定也宋人忽之彼其世方无事言官请缮洛阳则目为迂谈戎及近郊廷臣言和言战则终日不决大计如此小者可知而不悟也议者归咎于王安石之理财夫敌强则增兵兵增则食益欲不言利得乎而宋计又如此即无安石未有能振之期也我朝自成祖北征至于南望北斗彼弱极矣初非若宋人立国之初即有契丹之邻也东尽西极奄有诸险又不若宋人之仅保中域弃险资敌也其始沿邉一带治兵不过四十万人此后烽火日警叛氓日众至今增兵益戍稍倍于前初不若宋人之十倍其初也舆图广逺二百年来无弹丸黑子之亏初不若宋人疆宇蹙廹也客兵虽增主兵多缺初不若宋人军饷之外又有嵗币输邻緍钱赂敌也然而自嘉靖年间即言诎乏嵗嵗讲求而卒无一效何哉臣亦反覆思之而不得其说于是乃以臆揆之曰宋人虽增新兵而天下原无养兵之费我朝海内皆兵民处其七以供旧军之饷而新军一切仰给太仓是旧军之饷不减而新军之饷日增其费一也前代惟周有丰镐汉置南都率有其名而无其实我朝留都之设建官立衞称两京焉坐食公帑其费二也宋人宗室亦有王公之号而亲疏粲然或通名仕版或散处民间我朝分封列爵强支固本不农不仕啖民膏脂其费三也夫此三费者天下之大费也皆前代所无而我朝独盛焉又骎骎乎日增也赋敛安得不日急储蓄安得不日匮哉今之计宗室者形之章奏亦屡以烦而见之施为则病其窒此在枢轴之臣必有逹其权而通其变者非臣愚所能竟其说焉至于留都官曹备设军衞林立是否圣祖垂统列圣贻谋初意此在馆阁之臣讨论综覈必有得其详而言其故者非臣愚所得预其意焉臣愚惟有见于耗天下之财者在兵故敢陈兵说以俟司计者择焉夫天下之兵有四曰邉兵曰京兵曰留都之兵曰腹内衞所之兵此四兵者坐食则同而缓急之用异焉又其目有五曰见伍曰召募曰徴调曰清勾曰充发此五目者尺籍则同而名实之归异焉然四兵之中邉兵为急何也强敌日临所以外捍而内恃之者非邉兵而谁乎京兵则居重驭轻弹压四方尔故次之至于留都腹内之兵除驾运差拨京班做工之外无庸施矣五目之中召募见伍为实何也应急济事所与负强劲而当矢石者非召募而谁乎根生土著所与长子孙而充营伍者非见伍而谁乎徴调则虚彼实此但资摆守尔故曰次之至于清勾充发按册则可观责实则难必无益兵数而专取扰民矣夫惟为急而邉兵之中又惟见伍召募为实所谓新増仰给太仓者正此軰也今为计者曰欲言理财先裁冗食夫邉镇自大小头目以及督抚之臣其见任在职者彼或为身谋或为利计姑无敢为其说试使曾见任在职而今罢去者令之熟计而献之曰某所某镇兵诚多可损也食诚冗可裁也如是而损其数裁其食何不可之有然而臣知彼不敢为是说也其敢为是说者必其人未尝居是地者也诚使为计者知缓急之异用也而酌量于损益之间以缓之损而益之急如免班军之役而徴价以解邉非一计乎知名实之异归也而通融于因革之际先其实而后其名如省充发之解而量其等以折赎非一计乎夫所贵乎兵者不谓其习号令闲技击日走演塲而已谓其冲锋对敌旗鼔相当乃兵之实也犹之医也不谓其明素难防岐黄议论风生而已谓其临榻对症起死回生乃医之实也今敌视邉兵易与耳然邉兵则犹有战时而以杀人为乐盗马斩级之事接踵见焉不独邉兵虽邉民亦有奋死而一跃者何者彼固习之而数尝之虽濒死尚冀一生若他兵则不能尔是以邉兵则易腹兵腹兵则易京兵京兵则易南兵谓其终世皆不尝冦皆不足恃也臣尝有验于此请试言之臣每见海内但有山贼窃发之处多不动用官军非隂医杂职则丞贰判簿以为之将非乡夫里保则义勇快壮以为之兵在北则有盐矿徒毛葫芦角脑之借在南则有狼兵土官之借观正徳辛未壬申之间刘贼起霸州无几竖子耳举中原之衞所而不能当至不免于邉军之调是以有郎山之捷嘉靖中年倭冦发海上五十余人耳转掠十余府至于应天门外而四十八衞者无一人出撄其锋卒见夷于淮扬民兵之手是以有振武营之设己巳之役腹内衞所尚实也而卒无一至此固年逺莫大之验也郧阳有行都司汉中有衞所近日亦何惮而不能图乃往返数千里外调邉镇之兵以临之此又么麽目前之验也臣所言者非谓尽去腹内之兵谓既名以兵当责以实当试以战欲试以战当限以轮番戍守之法彼其或逺而不可使或弱而不愿戍则优其身以自便而移其食以解邉有事则按籍而徴之而馈饷一出于官无事则任其自便而耕商无异于民要之无事时多有事时少也而民籍屯牧住居部署固在也人有恒言军强民弱谓夫正屯之外又兼余地余地之外又买民田差役不能干有司不能得制比夫民之输筋膂竭筐箧终嵗而办官捐亲戚去墓坟随地而占籍者相什百也臣又见庚戌以来山东河南江北等处有檄皆创募义勇余者臣不知在山东者臣畧知之山东义勇盖六千人其始一民徴银八十两而民不堪命今渐减至三十余两民犹以为病也而国又无赖焉此盗去闗门之计今皆不敢言去臣愚以为既不敢言去试六千人者分为二班卖其马之半而归其值于官以其半而给三千人三千人者嵗一上班其下班三千人者每名于贴户下徴银三之二贮库而优免其身以自便遇有徴发计日而与之银其上班者来嵗亦复下班而交其马于上班之人三年无事则计其所贮以一年者留补不测以二年者解输于邉其河南江北等处亦复如是其于邉饷又一计也臣又见天下腹里民壮原非祖宗旧制亦自巳已以后始今不过充游手勾摄之差官府扫除之役无事时多有事时少亦终嵗无战闘之事者臣请亦如义勇分班之例其于邉饷又一计也故曰臣非欲尽去腹内之兵以此兵二百年来而未尝见敌如邉兵之一年及偶一见敌而往验又章灼如此今乃与不可一日缓之邉兵同一坐食焉孔子尝言不得已而去兵今当去何兵不得已去食今当去何兵之食今日固不得已之时也司权度者可容忽焉一不至较哉或曰惩噎废食不可夫是其食虽日一遇噎不可恃以为疗饥之资也若乃京兵臣言其次者非谓京兵虚设无谓冗无益也谓京兵依托辇毂涵育太平比夫邉兵之日临锋镝濵危亡者有间也若乃求其食则京兵视邉兵乃以心视臂主临仆焉为系甚重乃今懐生顾养销輭积弱为邉兵所易也柰何望其控制四方以慑戎威蛮獠者哉臣愚以为欲京兵强亦宜试以战欲试以战亦宜责以轮番戍守之法夫京师去宣府蓟镇才数百里耳以京营九万之卒嵗以一万而戍二镇是九年而一戍京卒未为苦也不数年而成编而京卒之怯亦与邉兵同其劲矣又以畿辅之卒填京戍之空其部伍号令月粮犒赏亦与京卒同焉不数年而畿辅之卒皆亲军之兵矣夫出京卒以戍蓟镇则延固之费可省出京卒以戍宣府则宣府之势益强宣府之势益强而大同之气自倍敌骑虽众即敢扣巉岩而揺根本则畏宣大以全力而制其后京卒之劲当其前而仰攻深入之事鲜矣臣所谓耗天下之财者在兵在京与邉犹当倍其数而责其实何敢言耗也乃在腹内留都徴调清勾充发之兵则缓急名实居然指掌之间而通融斟酌斯其时矣失今不为臣见夫内外并耗三费交加而区区于今日罢一役明日裁一员泄之以尾闾而益之以畎浍也何益于计哉臣又见近世之言理财者曰财无从生也惟有节费而已臣以前代生财之法较之今日尚缺一大政焉臣举此一大政何谓其无从生哉而钱法是已臣闻人之所由生衣食为大王者利用厚生必先乎此此出于天时地利人力相待而共成三才之用者也有此三才即有此布帛五谷增亏相乗有无相贸而非有水旱之灾兵革之夺疠疫之妨以一嵗之功而供一年之日用自周也今天下之民愁居慑处不胜其束湿之惨司计者日夜忧烦遑遑以匮乏为虑者岂布帛五谷不足之谓哉谓银两不足耳夫银者寒之不可衣饥之不可食又非衣食之所自出也不过贸迁以通衣食之用尔而铜钱亦贸迁以通用与银异质而通神者犹云南不用钱而用海巴三者不同而致用则一焉今独柰何用银而废钱惟时天下之用钱者曾不什一而钱法一政久矣其不举矣钱益废则银益独行银独行则豪右之藏益深而银益贵银贵则货益贱而折色之办益难而豪右者又乗其贱而收之时其贵而粜之银之积在豪右者愈厚而银之行于天下者愈少再逾数年臣不知其又何如也则钱法不行之故尔计者又欲开矿夫矿不可开开盖无益也一禁而不可弛弛则乱矣臣试根极钱说而司计者择焉臣闻钱者泉也如水之行地中不得一日废者一日废则有枯槁之虞从成周两汉唐宋以来见之史籍一一可覩未有用银废钱如今日之甚者也而用钱之多铸钱之盛者尤莫如宋故宋太祖欲集钱至五百万而赎山后诸郡于辽靖康中赵良嗣奉使嵗加税银一百万于金其平时赂契丹宁夏也嵗币率有常额其外国亦用钱可知又宋之饶州处州江宁等处皆其鼓铸之地今江南人家尝有发地得窖钱者则无南北皆用钱可知其余书史所尝言几百万无虑钜万累钜万之说率多以钱计臣亦不暇枚举今去宋不逺故所用钱多宋之物夫用钱则民生日裕铸钱则国用益饶此裁成辅相之业惟人主得为之故曰圣人之大宝曰位因位而制权因权而制用故又曰钱者权也人主操富贵之权以役使奔走乎天下故一代之兴则制之一主之立则制之改元则制之军国不足则制之此经国足用之一大政也柰何废而不举臣窃闻江南富室有积银至数十万两者今皇上天府之积亦不过百万两以上若使银独行而钱遂废焉是不过数十里富室之积足相拟矣皇上试一举其权而振之则彼富室者智勇豪俊者将奔走于吾权之不暇彼敢冐万死而盗铸吾一文者哉故曰权也权者立之乎无形而逹之乎无穷用之则天下举有求于我而有余不用则日扰扰焉以求之于天下而不足为验甚明也且夫富贵其权一也皇上今出数寸之符移片纸之檄以匹夫而拜将相焉又能使同姓王异姓侯焉于公帑未有损也此驭贵之权若是乎其易也若乃今日与人以千金焉明日与人以万金焉曾不逾年而太仓告匮矣夫何驭富之权若是乎其不侔与诚以有其权而不用与无权等尔昔汉文帝之宠邓通也曰吾能富之赐以蜀山之铜而邓氏之钱满天下夫邓氏之钱满天下则天下之货萃于邓氏明矣吴王濞擅铸山之利而輙称兵汉廷与之抗亦不过窃汉廷之权明矣夫以窃一日之权尚足以得民而抗汉况以万乗而自振其权可胜用哉今之为计者谓钱法之难有二一曰利不酬本所费多而所得鲜矣臣愚以为此取效于旦夕计本利于出入盖民间之算非天府之算也夫天府之算以山海之产为材以亿兆之力为工以修洁英逹之士为役果何本而何利哉此所为本犹不免用银之说尔臣所谓本盖无形之权是已何则铸钱之须一曰铜料一曰炭一曰转致一曰人工夫此四者在民间计之银一分而得钱四分诚十不酬五矣自臣愚计之皆可不用银而取办者诚将天下出产铜料之处赎军徒以下之罪而定其则以收铜于西山产煤之窑以法司有罪之人而准其罪以纳炭其运铜则通水路者附以官民之舟如临清带甎之例通陆路者资以驿逓之力而给之官库之钱其运炭则请出府库见贮之钱或于京城或于近县或于营军如系官身则量给以工食如系民户则平给脚价如是而患无材与夫转致之难臣不信也至于人工取之见役而皆足则又不烦银两而可办也臣不知工部及宝源局原额匠役若干见今坐食与否即以营军九万人论之抽用其一二千人足矣而谓妨训练耶今京城之内鍜金刺綉声技力作之徒与夫靠衙门而衣食者孰非营军奚啻一二千也而未尝患其妨凡此皆不用银而可以成务固无本利之足较矣其二曰民不愿行强之恐物情之沸腾也臣愚以为歴代无不用之至称为钱神我先朝又用之祗见其利不闻其病正徳嘉靖以前犹盛行之盖五六百而值一两今七八十嵗人固多尚可一召而讯也独至于今屡行而屡废甫行而輙辍焉何哉臣窃详之钱比钞异于小民无不利也独所不便者奸豪耳一曰盗不便一曰官为奸不便一曰商贾持挟不便一曰豪家盖藏不便此数不便者于小民无与也臣窃闻往时但一行钱法则輙张告示戒厰衞不先之于卖菜之佣则责之以荷担之役愚而相煽既闭匿观望之不免而奸豪右族依托城社者又从旁簧鼓之以济其不便之私一日而下令二日而闭匿不三四日而中沮矣务大计者岂宜若是其易动哉臣闻施恩泽者自无告始行法令者自贵近始岂惟贵近自朝廷始可也请自今以后追纸赎者除折谷外而责之以纳钱上事例者除二分纳银外而一分以纳钱存留户口则兼收钱谷商税课程则纯用收钱此谓自朝廷始又因而赐予之费宗室之禄百官之俸则银钱兼支又因而驿逓应付雇夫雇马则惟钱是用又因而军旅之饷则分其主客量其逺近或以代花布或以充折色此谓自贵近始矣此数者有出有入而民间无底滞之患诚以上下交防血脉流通故也轻敛轻散官府有余积之藏诚以正赋之银既以无减于常额而一切之费又取办于一权故也此权不可行之于天下以啓盗权之衅请于宝源局或西仓专设侍郎或即用左右侍郎一员督于上以十三司员外或主事分理十三省事于下以科道各一员监之铜料工材各有攸掌各省敛散悉照分司先之以区画条议计定而行而又轻重适均无骇于俗仍以唐宋以来旧钱兼之或上有施于下或下有纳于上着之以必行之令迟之以嵗月之效久之而本末兼利公私循环可以辍鼓铸之劳而罢工作之使臣愚不揣窃谓千虑一得也昔我祖宗初制钞时下令甚严有以金银货物交易者輙没给告者然不徒责之下也后又令各处税粮课程赃罚俱准折收钞则圣意渊防可测矣此固血脉流通之意所谓泉也而法以佐之所谓权也臣又闻之邉鄙强固则逺方怵服中原乂安则邉鄙倾向故中原者邉鄙之根本也百姓者中原之根本也衣食者百姓之根本也闾阎之细民有终世无银而不能终嵗无衣宁终嵗无衣而不能终日无食今百司夙夜宰卿不遑者乃在银而不在谷臣窃虑之夫以国家建都于燕东极齐西尽秦南阻江淮神鼎之重金瓯之固此万世不防之业也而臣窃有虑焉何哉诚以京师北据幽都更无郡县而守在四边虽有东齐西秦其形势皆足以外中原而自固京师以南絶无名山大泽之限强藩与国之资皇上南面临之所恃以为腹心股肱之重者惟河南山东江北里八府之人心耳此数处之人率鸷悍而轻生易动而难戢游食而寡积者也一不如意则轻去其乡一有所激则视死如归臣固视之熟矣八府遭歉则走山东山东遭歉则走江北又未已也匹夫作难而千人向应往事盖屡验之然其弭之之计无他不过曰恤农以系其家足食以系其身聚其骨肉以系其心而已今试移文于此数处者而覈其官舍之所藏每郡得谷十万焉则司计者可安枕而无虑矣得三万焉犹可以塞转徙者之望设不满万焉真寒心哉臣窃意其不满万者多也即有水旱何所赖焉即有师旅之兴何所给焉臣观自古中原空虚未有如今日者也汉以前有敖仓隋以前有洛口仓唐有义仓宋有常平仓皆随在而贮不专京师今徐临徳州皆有官仓本为寄囤至于存积几何哉臣近日有疏为山西积谷荷防皇上通行各省臣非不知以用言为荣而所虑者人意向不同或行之不力或施之无序輙以为无益有损焉臣且不堪其任咎也臣前疏谓一曰官仓盖发官银以籴者此必甚丰乃可以举一曰社仓盖收民糓以充者此虽终嵗皆可以行臣知中原空虚不但谷少而银亦甚少其官仓一节今嵗已不能举又闻有灾变则社仓一节今嵗亦不能行但能以今嵗始讲求其条件加意于积储即明嵗举而后嵗效未晚也此二仓者社仓举之甚易而效甚捷然非官府主持于上则其事终不能成矣夫社仓即义仓也盖始于汉耿夀昌而盛于隋长孙平唐戴胄之徒唐又最盛计天下积至数千万以上及推其故唐义仓之开每嵗自王公以下皆有入是以其积独多臣所谓法令之行自贵近始也宋则准各民正税之数于二十分而取其一以为社盖富贵者必田多田多则税多税多则社入多亦唐意也要之其出也则中歉赈极贫大歉及中户又大歉焉乃沾及于富室所谓恩泽之加自无告始也今之言官仓者今年曰库无银焉明年曰库无银焉如是除八分纸赎之外无几耳言社仓者此曰官户当优免我也彼曰占役何科扰我也又田多者曰我不愿赈于后亦不愿出于今也如是不过贫民下户之输无几耳是二法终不可行而中原之空虚如故也夫民之饥也必转徙转徙不已必至于盗盗必先诸官户与夫役占有力之家而此軰多不悟非官府主持而鼔舞之终空言耳臣请下之各省以唐宋敛谷之法为则而就土俗合人情占嵗以通其变限明春以里尽报各府已前见贮之数以品其虚盈于明年冬末通计一嵗二仓新收之谷以验其功能着而为令嵗嵗修之在官仓者时其丰歉而敛散之利归于官若民有大饥则以赈之在民仓者时其丰歉而敛散之利归于民虽官有大役亦不许借此藏富于民即藏富于官皇上所为南面而恃以无恐者其根本在此今之言计者不忧谷之不足而忧银之不足夫银实生乱谷实弭乱银之不足而泉货代之五谷不足则孰可以代者哉故曰明君不宝金玉而宝五谷伏惟圣明垂意











　　明文海卷五十四
　　钦定四库全书
　　明文海巻五十五　　　　　余姚黄宗羲编奏疏九
　　乞创立以存根本疏【王渐逵】
　　臣卧病荒滨每读朝报及闻之传言有以见陛下英明之资大有为之主故其志之运用才之操纵逈出于寻常流軰之外视彼之因循致蛊而昩夫变通之宜委靡不振而失夫刚断之柄者大不同矣葢自古人君必有非常之志有非常之才然后能建非常之业以陛下之志之才斯古今所罕得者欣慕至治恢复古制不自处于汉唐以下之主陛下之志可觇矣然臣近闻有所建立仅得古人枝叶之槩而臣下之所与区处讲画者亦皆以枝叶相闻其本根大节则未之究也夫古人之用所以创制立法能致一世之治其意葢有所主不得其主而徒曰我创制立法以求合夫古人斯召乱之道也所谓主者本根大节之谓也所谓法制者枝叶之谓也且夫今之士者之为文章尤必先定其主主一立则条贯分析枝叶可得而生也且陛下前之所建立臣不知王之所出者何如将欲慕古人之良法而徒以合之乎抑亦求古人之善治而施之今乎陛下盍反求于吾心思天之所以立君者何如人君之所以受天之命者何如如此则有以得其所主者矣所主既立则尽取古人之法制而恢之天下不以为非其有不合则尽变古人之成法而更新之天下不以为过今不立其主不究夫本根大节之归而徒纷纷于枝叶一二之合使浅学之士横嘘而议之至比为王莾宇文泰之流并古圣主之法制而尽扫之则陛下葢有以启之也陛下诚能有志于上古之治日与二三辅臣及侍从讲读之官相与发明上天之所以立君为民之意熟究而推合之勇志而力行之宁学圣而未至不以后世之主而自安宁以一夫弗获为已病而不以一时之利为已功是乃周公三王之思孔子集四代之制也由是而推此心以达之则郊祀之分乃所以敬天蚕耕之亲乃所以劝民礼乐教化之作必将如二典之所书圣人复起不能易矣岂浅学曲见之可能测其万一哉臣伏覩陛下之志之才诚超后世之主而又慨陛下与辅导之臣不能先其本根大节之究竟而徒泥于枝叶之纷纭启浅学之议滋天下之惑故不揣冒昧上达惟陛下思而行之则天下生民幸甚圣王之法制幸甚
　　议礼奏稿【罗虞臣】
　　奏为遵明防陈鄙见以正仪礼以昭圣德事近该礼部题为钦奉圣谕事奉圣防庙建大事礼之至吉今既卜吉宜速奉造但时非古比或有以皇兄后丧为不可即举行者尔礼部还行部院司寺翰林科道等官作急议了来説不许面从退言各尽所谓钦此臣有以仰见陛下之心之明且虚也夫有虚明之心者然后可以语礼可以事神臣乂有以仰见陛下之治之可以比唐虞三代之盛也臣愚以为礼官之议必能上奉明诏而宣陛下虚明之德于天下也然昨见邸报礼官之议与臣私心相剌谬始自惊骇臣妄以为礼官之负陛下多矣原礼官之意岂不以为祖尊也后卑也建庙重也而叔嫂之无服丧轻也后卑于祖而祭重于丧明不可以卑废尊轻夺重也臣窃以为庄肃皇后母仪天下名号系于臣民已乆则尊孰有过于天下母乎庄肃皇后虽今尚在大行然自他日而言将不为宗庙之主乎陛下于庄肃虽无服制然自群臣而言将不为斩衰之服乎礼为天子之后服齐衰齐衰者三年之服也何以服齐衰有母道也则天下之重事孰有过于三年之丧者乎庄肃母仪天下几三十年而诸臣受禄食土于武宗之庙者亦十六年故诸臣之为斩衰谓其有君臣之义也谓其有受禄食土之恩也义则为之服恩则谓之衰故服也者所以饰哀者也今陛下将建九庙而行告请之礼其所执事于文庙与所董役乎百工者将非在朝之诸臣乎在朝之臣其将有不以母视庄肃者乎诸臣以母视庄肃则新丧未乆哀泣未废而使之从宗庙之役其将以丧服乎以嘉服乎凶服不可以入宗庙以嘉服则非居三年之丧者所忍服也传曰吉凶不同服歌哭不同声臣见诸臣之心必有赧然而愧戚然而不安者矣或者又以为营建主自陛下无妨于举臣则曰陛下以孝教天下者也陛下之孝百王之所同也天下之所式也后世之所观也何不教诸臣以成其孝而遽为之夺其情从宗庙之役以使陛下之朝有失礼之臣哉陛下于庄肃本无服制礼曰叔不抚嫂嫂不抚叔叔嫂之无服葢推而远之也然人之情闻嫂之丧则未尝不戚戚则未尝不哀故曰子思之哭嫂也为位弗服之者制也哀者情也情不掩义制不夺恩陛下于庄肃之丧既辍朝叅矣彻钟鼓之鸣矣又素服而奠矣则陛下之情必有慨然之色怆然之容表见于仪礼之中非直循故事为观美于臣下已也今去告庙之日仅浃旬耳臣以为陛下之心志未能即龢慨怆未能即平而遽行告请之礼非所以专致精明而交于神明之义也昔者曽子问于孔子曰天子尝禘郊社五祀之祭簠簋既陈有后之丧如之何孔子曰废三年之丧不祭其先祝取羣主而藏诸祖庙以待卒哭所以象生者为凶事而聚也明哀悲之情人同也武王有营洛之志而未遂周公辅成王理天下以毕其志而命召公相宅经营却在嗣位三年之后丧服之外则何者以为丧服未废未宜以吉卜也今皇后之丧既为天下臣子三年之服则告请之礼未可即行建造之工在所当缓而礼官之议顾欲举吉礼于丧服未卒之内无乃与周公孔子之指为相谬乎况礼有经变有同异故君子之于礼据经而审变合同而流异是故可以已而已者礼之常也不可以已而不已者礼之变也若顾命冕裳之被伯禽金革之事皆礼之变也是不可以已而不己者也今告请之礼葢自陛下之建庙始也其告典非循旧之制其日月非不易之期使再卜日而行又非后时之慢也庄肃之丧既以日易月则所讳者不过旬月间耳而独不可以改卜乎与其用丧失礼以求吉孰若去丧而得礼之为吉也是可以已者也礼官循众附防首为不可缓之説以欺陛下臣不知其所指矣昔鲁有事于太庙公子遂卒及绎万入去籥夫有大夫之丧而绎已去籥矣君子犹以为可以已绎也可以已而不已曰犹绎讥之也以大夫之丧而犹废宗庙之绎而况于天子之后乎礼官之议臣不知其所指矣夫志敬而节具者谓之知礼志哀而居约者谓之知丧今礼官忘皇后之丧而从吉礼谓之知丧可乎以哀戚之余而奉陛下以见太庙之主谓之知礼可乎舍哀与敬而号其礼曰可以传天下观后世可以彰陛下虚明之德也臣则不知矣臣愚少不知学浅见荒识安敢自谓能与知礼之末但由臣之説则考之古而有据揆诸心而得安由礼官之説则事无明徴而道有强心矣陛下倘以臣言为可采择万一收回成命仍敕礼官待毕丧之后再择吉日相度建工则天下后世将以陛下之孝于宗庙厚于庄肃而优于小臣也如此一举而三善具矣臣钦诵陛下有各尽所谓之防而礼官不能悉心正词援引古典以当陛下之意是以不避斧钺冒昩上陈伏惟陛下嘉纳臣无任战栗恳祈之至为此具本亲赍谨具奉闻伏候勅防
　　请终丧制疏【马从谦】
　　尚宝司司丞臣马从谦谨奉为因圣心以崇至孝以酌古制事臣闻三年之丧自天子达于庶人父母之丧无贵贱一也然而贤者之心犹无竆也要亦古昔圣帝明王揆诸天理本之人情立为中制以传天下万世必使过情者俯而就之未至者跂而及之也非必谓此足以尽报其亲然亦借此以少称父母三年之怀之爱耳初非矫饰于外以邀人之誉免人之讥议也谓必如是而后可以尽于人子之心也斯礼也所以明天命也宪天则也立天纲也非人之所能为也所以笃人伦也成人性也皆人之所以奉若天道者故曰养生不足以当大事惟送死可以当大事又曰因心之孝又曰亲丧固所自尽也考之虞舜摄政二十有八年帝乃殂落百姓如丧考妣三载四海遏宻八音舜为尧三年之丧禹为舜三年之丧太甲之未入亳高宗之在谅隂成康之制视古益宻皆三年也故孔子曰何必高宗古之人皆然由是观之自尧舜以至三代盛王虽不能无损益而独三年之丧未之有改也至于贬废古制减节丧纪陋哉汉文之所为也以日易月至今行之子以自便而忘其亲臣以自便而忘其君莫不心知其非而卒不能复古之制以自便之私也虽然以区区滕文犹能复古制于五十里之国民到于今称之惜哉汉唐宋之英君狃于羣议以堂堂天下万姓之主敢于忘亲而甘蹈文帝之陋防中间有晋武帝议之而未行魏孝文行之而未备周高祖但行于五服之内而不及羣臣宋之贤君能行于宫闱之中而未能明正其制以广示天下固将有待于今日大圣人之改定也迩者章圣慈仁康静贞寿皇太后升遐虽有遗诏以日易月有司不过仍旧具仪节陛下适在嬛疚哀痛之中不暇详议遽为批答臣知陛下之心必有不能自已者求所以自尽焉而已矣夫曰自尽云者谓非人心所能与也时制所能拘也根于心发于情作于寤寐起处蔼乎莫之能以自禁也果何以见之乃者角门发勅哀意惨苦陵兆兴役冲寒奔视羣臣莫不为之感泣以随臣是以知陛下之心必不能若是已也制令天下臣民皆得以终三年之丧于天下臣民之父母违者罪以违制是驱天下以礼道也而陛下独遵以日易月之制恐非躬行率先之孝臣是以知陛下之心必不能若是已也臣闻陛下之在蒲邸天啓仲慧尚能力持丧纪于睿宗献皇帝之上宾乃今不得行于大行章圣皇太后是圣人在天子之位反不能议礼制度考文臣是以知陛下之心必不能若是已也伏覩我朝制作厘革旧习超出近古至矣美矣至于礼乐待百年而后兴者又在今日也若夫郊之为四庙之为九正皇天之号去孔子之封籍田明堂以次兴举可为一洗近代之鄙而上追唐虞三代之盛轨矣至于丧礼犹独因陋就简未能真切以示孝于天下臣是以知陛下之心必不能若是已也曩于哭临之日臣见九貉八蛮之来王者莫不成服以趋天朝之盛又莫不泣下以哀陛下之哀而朝鲜陪臣犹为执礼将谓圣明举动可以立范华夏表则万世迩者山陵之议慎重未决丧纪之制愽采舆论一则曰有见者即当言一则曰亦不必让礼官益见陛下虚心诱导之委曲皆惓惓不能自已之至情也窃以陛下惓惓不能自已之至情加之中外臣民四方万国之仰望急宜悉意宣示至意力返古道定制立法以掲日月于中天使万世君人之为人子者得以各申其情于父母此一举也揆之天理而得本之人情而安放之四海而凖俟之百世圣人而不贰则大圣人之孝可以光天下垂无竆矣斯举也不有望于今日之圣明将谁望哉臣恐易日之制已毕内外皆从吉矣梓宫在殡诚有未安不能不贻陛下他日之悔也此臣之所以不能于无言也而或以为哀诏已发而不可易臣愚以为事固有一定之而不可易亦有十易之而不为病惟顾礼之是非何如耳今日之事但当改定于哀诏既发之后葢哀诏者奉行大行皇太后之遗意改定者又圣天子仰答之孝心也或者以为三年之乆恐妨民事之吉防臣愚以为此不过袭汉陋者假借之言耳岂可徙重而就轻下狥天下之情而阻我天性至爱也虽然此亦无难者固不必胶于三年不言万几之尽废亦不必直禁三年之嫁娶堕四时之祀典乞下礼官愽考唐虞三代之古制采集汉唐宋诸儒之议论兼求宋朝宫帏三年之礼度而叅订之出入古今酌量轻重变通权宜上不废郊庙之礼下不废天下之万几然后上请裁定以终三年庶几化导之有本统纪之无外性出一原礼无二制而天下万世之为人子礼者无容议矣臣前为礼部主客清吏司主事亦尝与于礼官之末愚昧一得不敢不为陛下陈之
　　财用诎乏恳乞圣明节省疏【刘体干】
　　臣惟近日北边骚动烽燧日警陛下赫然震怒爰集义师奋然欲有以大举而挞伐之顾一时国计所须徃徃告乏各该建议诸臣或欲征歴年之欠戸或欲加数省之赋额无非以供亿既繁调度莫继遂为是一切不得已之计姑以纾困急佐经费也臣愚不知生财大计但闻之宋臣苏轼有曰方今之计莫如丰财然所谓丰财者非求财而益之也去事之所以害财者而已由轼之言观之则今日之事不在于征敛之纷纷而革冗吏清冗费乃当今理财之第一义也臣不暇远考臣尝见原任礼部尚书霍韬之奏有曰我朝自成化五年武职已逾八万矣合文职计之葢已逾十万矣此固韬之言也犹自成化五年以前者云尔也计至于今则厯年边功之陞授勲贵之传请不知其几是武职又不止于八万矣各衙门之添设大臣之恩廕不知其几是合文职又不止于十万矣臣以是推之成化五年之吏视洪武初年之吏为冗今之吏视成化五年之吏为尤冗也逺而拟之宋制止三万四千余员唐制止一万八千余员汉制止七千五百余员与唐虞之建官惟百夏商之官倍用乂奚啻倍蓰不但此也他如内官阉臣之收入者渐广未有底极锦衣卫官校之奏备选充者渐多未有限制中书科等衙门之乞恩带俸者渐滥未有区画极之礼部之译字生鸿胪寺之通事序班光禄寺之厨役神乐观乐舞生内而各监局之勇士匠人幷写字及以大工陞除者其间狐媚猿攀途辙不一蝇营狗窃窠臼且多臣不能悉举葢已万万于祖宗时矣是皆张口待哺以仰给于陛下者也且如勇士匠人至贱者也勇士每月则有月粮一石马料豆九斗谷草三十束匠人每月则有月粮一石直米三斗五升所费固已不赀至于一官则有舆廪禄之数所费又不止此也其所以糜烂其财赋者岂少少者哉户口犹夫祖宗之戸口也赋税犹夫祖宗之赋税也独至于用度乃百倍之是其所入者少所出者多譬之富室大家生理犹前而宾客之资厮仆之费视前反侈则千金之产有不索然而整者哉此其蠧国耗财之源所宜痛惩而亟罢之者也不此之求乃于憔悴无聊之民而屑屑取盈焉此臣之所未喻也臣愚伏望陛下勅下各该衙门除见今听征官员幷在营军士不查外其余内外大小衙门一应冒滥食粮及前项人数逐一查议何人应存何人应革扣筭定拟停当备造文册奏缴仍乞明诏务从简约庶见为国节省之意此臣之所为革冗吏者一也臣近又查得光禄寺卿高澄等题称本寺所费钱粮自嘉靖元年至十五年积剰银不下七八十万自嘉靖二十年以后本寺供应日増岁防银两又多拖欠以致不足等情臣又查得本寺进御果品等项原无额定临期止凭内官小票数目交纳及果品既进小票随出明日内官又复以昨日所进者卖与本寺行户以备上纳臣固知圣明节俭之德终如一而所以有前后多寡之异者固内官之渗漏干没于其间也葢其经制之初槩有品度而供应之际自难以稽察本寺诸臣不敢问其真伪不敢辨其是非而贪冒之徒得以自便而自取矣臣不意尧舜在上忧时惜费日有孜孜而若等之嗜利行私其无所忌惮者一至于此也然此但自光禄寺一处言之其他供应等衙门中间转移侵盗尚有未易悉数者臣尝读周礼见周公于凡王之饔膳酒浆之物次舍丧服之用一一为之度数而又于岁终太宰以九式节用葢亦圣人防奸之防意也臣愚伏望陛下仿成周之典勅下礼部将内外各该供应等衙门所用品物钱粮再三酌议如某衙门一日合用品物若干通计一年合用钱粮若干开具明白上请裁定着为令典每遇年终仍选差科道一员逐一查盘奏缴以防冒破如此则丰约有正数取之者不得而妄取盈缩有定规供之者不得而妄供而纠察防计之事又得以行于其中则沉匿掩蔽自无所容而帑藏之货贿将沛然其有余矣此臣之所谓清冗费者一也二冗既除则事之害财者去害财者既去丰财者自至而征欠加赋之事可无讲矣説者谓臣等所见或非拯溺救焚之防臣则谓二冗之除虑在奉行者之未得其人耳若果当事大臣真能仰承德意悉力奉行则所省当不下数十万金朝焉在彼能省数十万金之费暮焉在此即得数十万金之蓄见效甚速为力固易民既不扰国亦不乏也且月计不足岁计有余一月既有数十万金之蓄一岁当有数百万金之蓄是所谓三年耕必有一年之食九年耕必有三年之食如之何而不可行耶况今天下府州县百姓资产荡析邑里萧条嗷嗷之情大非前日虽所在官司急于督并然棰楚不胜之际固不可谓全无欲办之心而死亡不赡之余亦难保其必有可完之理则亦徒挂簿书刑罚而已是节用爱人之道臣固不敢于此时谬为迂濶之谈而目前干办之图臣亦不敢尽以为得也即使欠戸征焉尽如诸臣之议而冗吏之聚而食之者如故冗费之侵而盗之者如故则亦无异乎世之所谓扬汤止沸者如薪不抽沸终不止扬之何益臣固知于耗虚匮乏之患无补也且此軰皆贪饕无厌之徒幸门既开必至浸滛未巳将来之吏能无愈冗于今日者乎谿壑未通必至泛滥无极将来之费能无愈冗于今日者乎而百姓之欠者从而益欠加者难以复加虽有百刘晏者出何以为措手之地耶故臣敢谓冗吏既革冗费既清虽不征欠戸不加赋额贫可使富也不革冗官不清冗费虽欠户日征赋额日加富可使贫也臣愚惓惓犹望陛下念时事之多艰悯民生之未遂节省一念断在必行申饬各衙门当事大臣务要着实举行毋得隂为庇防躭延岁月曲示包容相惜顔面使此軰夤縁侥幸以图茍免中间如有此等情弊及应革应清相干衙门人役敢有推调抗违并鼓动浮言隂为阻壊者许臣等科道访知指实叅奏治罪仍徧谕京城内外诸司除系干要军务其余一切不急之需并从裁减如是则国丰而裕无功不成士饱而敌有战则克蠢彼边人宥之则为舜之格有苗不但如汉文帝不宥则为殷之克方不但如唐太宗进退伸缩无不在我业隆汤武功光祖宗顾不足以示天下垂后世也哉使失今不图悔将无及臣恐敌人无岁而不及则边备无岁而不严边备无岁而不严则钱谷无岁而不费府库已竭调度方殷根本已空而蠧耗不止如不幸而加之二三千里之灾或连年之歉财已尽而计穷敌已至而力屈始有不能不重烦朝廷之忧者矣是岂容臣等靡靡悠悠拱默坐视之时乎臣是以不辞固陋条例上尘伏惟陛下怜其廹切不容已之情赦其冒昧无所知之罪留神采纳俯赐施行天下幸甚臣愚幸甚
　　鉴亮建言臣工以昭圣德疏【岑用賔】
　　臣等待罪南垣接到邸报伏覩七月内该太常寺少卿周怡一本为感激天恩深厚竭沥血忱以图补报万一内条陈定君志以修德业等事奉圣防周怡这厮抗违降二级调外任用吏部知道钦此臣等窃念周怡向事先帝以建言得罪落职编氓二十余年今际遇昌时仰荷陛下推先帝遗诏召用之恩复授原职旋防不次迁擢径至今官其遭逢真可谓不偶矣为怡者正当祗承陛下休德之不暇何至遽有抗违而自罹明庭之辜罚乎继旬复接邸报内録有怡前疏全抄臣等再三披阅则见其疏内语多率直径情无忌委失人臣恭顺之体似与陛下所谓审择所言以承朕意之谕少有违背陛下责以大义罪在抗违量行降调薄示警戒此诚天高地厚之恩在怡亦当感戴无涯矣臣等复何词但臣等窃思天子之尊如天也其威雷霆也人非病风丧心其谁肯抗天而触雷霆也哉语曰责难于君谓之恭陈善闭邪谓之敬人臣进言于君或以将顺或以匡救皆所以务恭敬之实而尽忠君之道尔稽古虞廷以帝舜之君临御在上知如大禹岂不知其峻德重华之盛而顾亹亹告戒无所隐避今见之经传其恳切如此葢忠臣事君必防其渐听其言虽固究其意则美此自古制治未乱保邦未危之良图也彼怡者直以感激先帝生全之厚恩感激陛下之録用并不次超擢之竒遇故欲效虞廷之所以事君者以尽其愚忠于陛下以少罄其生平葵藿之悃观其疏内首言受非常之恩者当有非常之报遭希世之遇者当伸希世之义则其情可见矣虽其中间过于狂戅未加审择而其心实无他也岂敢故为是以抗陛下天地之尊以触陛下雷霆之威而甘蹈于不测之祸也哉陛下能熟思俯察而优容采纳之未必非涓埃之禆于高深则怡愿忠之初心遂矣如必字字而较之句句而摘之则日月照临爝火失其防光雷霆震迅品物失其故态怡以狂瞽上千天威将亦何辞以自觧哉书曰良药苦口利于病忠言逆耳利于行古人称主圣则臣直良有深意陛下天纵圣神寛仁大度即位以来虚懐纳谏言路宏开而登极诏内又有许诸人直言无隐之条复终之以赞圣轨而翊皇猷尚有资于忠荩之谕所以廓献纳之门而诱掖臣邻者诚着明矣周怡感千载之一时思效忠之有地其输诚入告务期靖献殊不觉其言之戅直至于如此尔即怡之能直适足以彰陛下之至圣臣等犹意陛下当亟赏之何乃复以其直而罪之乎怡与起废诸臣曩日以建言得罪其忠诚昭灼天下莫不诵之顷陛下之收録之者亦必以其当日言事之忠也今诸臣方各庆幸得主而事之以伸未究之志讵知曾几何时而怡复首以建言防谴则不惟陛下收録怡与诸臣之初心稍觉自异而起废在列诸臣其効用之心将不亦因是而几于疑阻乎况陛下之罪怡者固以其疏内一二语词直遂不知审择罪之诚是也然臣等叅阅其疏内亦有云惟愿陛下万有千载永保四海之富长居九五之尊子孙千亿万邦恊和庶几臣之鄙心少舒万一如此等语其将顺颂祷之悃何如也既可摘其违抗者而罪之独不可嘉其将顺之词而姑宥之乎彼士人以危言峻节得罪废置旋复甄用者多有改弦易辙毁方为圆而怡乃能吐露肝膈若此纵其言狂戅有类抗违而终始正直一节不少变易亦可嘉也臣等与怡素无交懽之好今惓惓为之控诉于君父之前者非敢阿党比周以忤陛下也诚以怡之情有可亮怡之罪有可原或恐宸览少畧未曾加察尔可亮而不之亮可原而不之原于圣神之德犹为少歉天下后世其谓陛下何臣等职耳目之司于此而缄默不以上告是臣等亦有负于陛下之任使矣天下后世又将谓臣等何此臣等所以不揣愚昧而不容已于言也仰望陛下廓天地之量广大造之仁鉴臣等愚昧之豁周怡抗违之罪或复其原职或量改别衙门用使之防励以图后效以终补报庶乎含徧覆而圣德益光大小曲成而臣工竞劝矣臣等不胜惓惓欣望之至
　　明文海巻五十五
　　钦定四库全书
　　明文海巻五十六　　　　　余姚黄宗羲编奏疏十
　　劾张桂诸臣疏【陆粲】
　　臣谨按大学士张璁桂蕚皆以凶险之资乖僻之学悖傲大不敬无人臣礼即此已不容于圣明之世矣臣愚以为君之御臣有功固不可不赏有罪亦不可不诛璁蕚区区之功已叨厚赏则其有罪独得无诛乎是在陛下断之而已然张璁虽狠愎自用执抝多移顾其术犹疎为害犹浅桂蕚外若寛迂中实深刻其忮忍之毒发于心如蝮蛇猛兽犯者必死以此较彼则蕚之奸尤甚臣姑举数端言之尚书王琼奸贪险恶在正德年间交结权奸浊乱海内罪不容诛自蕚等用事琼令伊女婿家人潜在京城日夜钻刺所赂遗蕚等数至钜万蕚连章力荐璁在内阁从中主之琼遂得起用乃为之言曰使功不如使过琼虽有过才不可弃也果若斯言是小人之有才者皆纵恶而无罪共工驩兠不见诛于舜矣引用凶人为国生患岂大臣以人事君之义哉昌化邵杰本邵氏养子争袭伯爵时尚书胡世宁乃邵氏亲邻而杰之主母昌化伯夫人为邵门妇数十年皆明知其来厯蕚受杰之赂力为主张竟得承袭使奴小人滥膺封爵勲戚世胄与之同列辱国甚矣蕚素厚医官李梦鹤假托进书夤縁授职与之所居相邻内开便门以通徃来并序班桂林及蕚之管家吴从周者人呼为念一官尤被听信三人专一説事过赃道路之人皆知之蕚又引乡人周时望为文选郎中通同卖选凡好官好地方皆其乡里以关节得之蕚则容嬖妾纳贿迨事发销假银而退还时望则纵悍妻受赃临去官犹以受金而反目时望倚恃蕚势肆无忌惮且如南京太仆少卿已经议裁革欲为己地仍复朦胧具缺即此一事其他欺防可推自知公论不容乃托养病而去若使斯人幸免奸臣何所惩戒陛下试令吏部查其在任时大选急选过官员有无私厚乡里其外官推陞者比对厯年抚按守廵考语及各官年资浅深该陞与否奸弊自见矣且吏部为六曹首文选又诸司首从来皆择清谨有名者为之今周时望既去代之者胡森并主事杨麒王激三人皆辅臣之乡里亲戚也铨选要地尽用私人升黜予夺惟其所欲每要职有缺外人窃议谓必江西人与浙人得之既而果然乆之亦习惯不以恠矣先因霍韬建言已议准京堂及外官有缺各部属相兼推用自蕚在部如戴时宗姜清以即中径陞少卿丁汝防以员外郎径陞副使萧璆以主事径陞佥事他部亦有此比乎故违明防用市私恩不但不畏人言亦不畏陛下矣官爵者以待天下贤材偏徇至此岂不可为痛愤蕚典选仅逾年所为奸弊不可胜计引用乡曲故旧如原任工部尚书今致仕刘麟其中表之亲也偏躁自用狂谲不情外示矫激以要流俗之名内为交关以满奸雄之橐虽已罢官犹为漏网礼部侍郎严嵩其子之师也始典成均因拨厯而甚招物议寻迁卿贰遂感恩而益固私交佥都御史李如圭由按察使而转而径入内台依阿有迹南京太仆少卿夏尚朴由知府朞月而遂亚卿寺情状可窥礼部员外郎张敔通律厯而假以结知懐金钱而为人请托御史戴金承望风防论劾大臣公为谀辞形诸奏牍甘心鹰犬之流大壊宪臣之体此皆蕚之死党相与比周为奸者其他如礼部尚书李时柔和善逢狡猾多智布腹心于羣邪始进之日固党援于二凶当路而躐取清华负乘可耻倚官势以虐害乡里奏讦屡闻右谕德彭泽因罢黜而夤縁改秩致金壶夜馈之謡懐汲引而依托权门玷玊堂清贵之选此皆隂厚于璁而阳附于蕚者謟佞之軰相师成风人心士习壊败极矣蕚等威势既大党与又多天下畏之重足屏息前此莫敢公言其非者天啓宸觉悟其奸彼自知罪大恶极无地可容强顔班行希望恩贷不亟去之臣恐凶人之性不移怙终之恶益甚目前决无宁静之日将来必为社稷之忧伏望皇上奋干刚将璁蕚等速加诛窜以谢天下仍将其心腹如周时望李梦鹤桂林吴从周等孥送法司明正其罪及诸阿防谄幸之徒重加惩治以为人臣附下罔上之戒庶几公道昭明人心痛快天变可消民怨可弭贤材之进用有阶海宇之清平可望足副皇上惓惓图治之盛心矣社稷幸甚天下幸甚
</div>
    <div class="pagination">
<a href="明文海_page13.html">上一页</a><span>...</span><a href="明文海_page9.html">9</a><a href="明文海_page10.html">10</a><a href="明文海_page11.html">11</a><a href="明文海_page12.html">12</a><a href="明文海_page13.html">13</a><span class="current-page">14</span><a href="明文海_page15.html">15</a><a href="明文海_page16.html">16</a><a href="明文海_page17.html">17</a><a href="明文海_page18.html">18</a><a href="明文海_page19.html">19</a><span>...</span><a href="明文海_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
