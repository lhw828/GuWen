<!DOCTYPE html>
<html>
<head>
    <meta charset="UTF-8">
    <title>晚明二十家小品 - 第 6 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚明二十家小品 - 第 6 页/共 11 页</h1>
    <div class="content">
    ○题懒园记
    无地间人，懒者多矣，而独一嵇叔夜当之，懒亦未易言。真懒者世外而得身，外身而得性。性便神逸，形骸不能束，尘鞅不能绁，故足尚也。叔夜之懒，见于绝山巨源一书。鄙薄荣进，遗弃世俗，即肢体骨节，非其所检。而于琴于锻，于往古高士，于当世之名流仟品，欣然有合，率尔天放，此真懒者也。吾里有秦心卿，亦以懒自命，即以懒名园。园之中，玄对山水，而尤寄兴于画。所逢旷达之士，醉眠任意，而亦不奈见俗人，酬俗务。即楚楚风仪，而颓然土木。识者谓心卿之类叔夜，犹长卿之慕相如，有之似之耳。余笑谓心卿：“请以子之园，以葛天无怀为懒祖，巢许卞务而下，若子陵渊明嗣宗叔夜一辈人，高列两庑，若五斗先生之祠杜康，配以焦革，心卿即于此中参一座。且著我作懒侯，附庸如何？”心卿亦笑不答，遂书其语云。

    ○跋陈白阳阿房宫墨迹
    米南宫行草，颇得晋人之神。祝京兆纵横下笔，不减南宫。道复此卷，如“六王毕，四海一；”起笔数行，神酣色飞，即京兆可为让席。至“妃嫔媵嫱”以下，腕力多散，世或疑非道复真物，非也。唐名将薛万彻，有大胜亦有大败。此为道复胜中之败，未可知，不宜遂掩名将风气。

    ○偶语小引
    孔肩心澄一泓，笔落众妙，著作非一种，忽有摇落不偶之感，乃作《偶语》。为是不偶而寓诸偶，风绪触物，灵籁相宣。予戏谓孔肩：“此岂泽畔之吟，出于憔悴；当是苎萝美人，病而生颦，颦乃益美耳。”

    ○姚元素黄山记引
    我辈看名山，如看美人。颦笑不同情，修约不同体，坐卧徙倚不同境，其状千变。山色之落眼光亦尔，其至者不容言也。庚戌春晚，予游黄山，有记，自谓三十门峰之美略尽。而元素后予往，以秋月，所为纪简而整，有与不同者，取境使然。海子光明顶上，元素独饶取，而予所快览丹台之云气，与石┺上下之峰幻，元素不尽也。虽然，亦各言其美也已夫。美人入宫见妒，而吾辈入山岂相妒耶？书之发览者一笑。

    ○复吴用修
    怀足下意非楮墨可了，彼此穷愁，亦复默会，姑与足下陈说两境：泉声咽石，月色当户；修竹千竿，芭蕉一片；或探名理，时对佳客；清旷则弟蓄嵇阮，飞扬则奴隶原尝；萧然四壁，傲倪千古，此一境也。采薇颇艰，辟纟卢不易；内窘中馈之奉，外虚北海之尊；更复好义，先人守雌去道，食指如林，多口若棘；风雅之趣既减，往来之礼务苛；此又一境也。两境迭进，终归扰扰，半是阿堵小贼，坐困英雄耳。吾与足下俱不免，故敢及之。此未可示俗客也。

    ○与吴子野
    乍惊鹊起，复羞牛后，恐足下喜心未倒也。明年夏可得一令，今秋计乞一差南还。居京师无佳事可为，惟有“折腰卷舌，冥心柔骨”八字可行，皆非木强所堪。至于耳目化为长班，资粮捐之簿分；金谷亦竭，尘甑何为？如足下所为荷锄东皋，散发北窗；皆有道无怀之民，岂长安贵人所得与闻？素履此境者，当知仆言不谬耳。允文酒兴何似？孟孺笔墨定佳，寄声千万。

 
《晚明二十家小品》
张侗初小品

    ○程原迩稿序
    南高峰下，松梢乱云，竹影蔽日。刳竹引泉，其声潺潺，出于涧底。啼鸟上下，与行人唱和，境过清，非韵士不能耦而居，非胸中夙有烟霞者不能耦其文章之灵气。吾友程原迩从新安来，同王象斗读书于此。余偶过其室，瀹茗焚香，出文章数篇读之，旷远卓绝，涧水松风，宛在笔底。吾尝叹人生于世，凡浓艳之物，可争掬取者，以吾澹然当之，其味立尽。惟天下名山水，高人韵士，与奇文章相Τ而来，领此趣者觉神魂飞动，手足鼓舞。盖游不奇不旷，交不奇不王也。文章之借灵于湖山，如草色之借润于酥雨；其于朋友之助，如鸟逆风而鱼沫水也。挟册子咿唔，仰面看屋梁索解句者，恶足以语此？原迩之文，饶于韵而远于趣，入于正而出于奇；倘非湖山之助，安能笔笔生动？今而往原迩益勉之矣。吾归山中，晨起见远烟一抹，起玳瑁源上，九峰隐隐在西楼可数者，不觉旷然远览，有南峰之怀焉。原迩其时寄我新篇，令我数浮大白，为原迩展山水之清音也。

    ○赠海盐胡尔音即同居叙
    余与尔音实并海而居。余郡南金山鹦鹉没海洲，即古海盐旧县地。循而西，诸山多浮海中，乘蜃气出没。其秦山一带，面海而嵬然者，间有之耳。而山亦不甚窈，无崖栖岭玩之趣，独海若浩淼奔荡，堤高千尺，遥望蓬岛十洲，恍惚有无，一望无际。怒涛雷惊，彻于枕上。朝日沐浴，光怪万状。渔子牧儿，不能领其奇胜，而通人慧士居其间者，可以开眼目，荡心胸，拓其咏歌笔墨之气。若夫掩关却轨，一室无尘；夜绝余喧，八总通明；藏书在架，案无冗牍，笔床楚楚，楮墨惟良，浏览会心，信手拈句，山花自笑，禽语相悦；倦起行乐，临水望云，或开尊引觞，或对客清话，不闻儿女之声，不近糠比之气；处则了心见性，出则应世济民；斯亦人生一大快，而千古豪杰，其能领此者几人也？丈夫灵气，多从清虚来，取势于海，取情于山；然终日望溟渤而未旷大观，一生居幽谷而不具远体；要在我心能自得之耳。尔音之师符九曰：“静坐即是深心。”尔音即以扁其居，名其所行之卷。尔音：“居海上如太史公下龙门，浮沅湘，登崆峒，南浮江淮，以壮其文章之气者，不必静坐，不必纵观，都是文章。”如是则尔音出处皆可不朽，无论山居海观，总是尔音得力处矣。吾作此说，为即山居转一注脚也何如？

    ○题尔遐园居序
    缁衣化于京尘，非尘能化人也。地不择其偏，交不绝其靡；精神五脏，皆为劳薪，能于此中得自在者，其惟简远者乎；尔遐以治行人官柱下，卜居西城之隅，数橼不饰，虚庭寥旷；绿树成林，绮蔬盈圃；红蓼植于前除，黄华栽于篱下；亭延西爽，山气日佳；户对层城，云物不变；钩帘缓步，开卷放歌；花影近人，琴声相悦；灌畦汲井，锄地栽兰；场圃之间，别有余适。或野寺梵钟，清声入座；或西邻砧杵，哀响彻云；图书涧泽，琴尊潇洒；陶然丘壑，亦复冠簪觞咏之娱，素交是叶。尔遐尝言：“高林受日；宽庭受月；短墙受山；花夜受酒；闲日受书；云烟草树受诗句。”余谓非尔遐清适，不能受此六种。然余尝笑人眼目不开，辄浪谈泉石，桎梏簪裾；彼实无所自树乃尔。夫能自树者，寄澹于浓，处繁以静；如迂泥红莲，不相染而相为用。但得一种清虚简远，则浓繁之地，皆我用得，马头尘宁复能溷我？尔遐读书高朗，寡交游，能自贵重，而以其僻地静日，观事理，涤志气；以大其蓄而施之于用，谁谓园居非事业耶？然尔遐临民，卓然清净，中州人比之为刘襄城卓太传，则今日之园居，其又以六月息者，而九万里风斯在下，吾益信京尘之未必不能息人也。

    ○西湖谈艺序
    余病游西湖，见养生家钱先生。先生谓余曰：“人生功业盖世，文章名满天下，其于一针元气，如漏卮注水。”余感其言，作诗谢之，有“省言常护气，息念自通神”之句。遂假宿湖上僧舍浃旬日，求尽其服气之术。而钱塘诸君子闻余至，操文叩吾阁者，履错户外。既相对，辄似酒人逢麴车，津津不能置口矣。省言护气之戒，都不复记忆，坡老所谓知过不改者也。每坐上偶拈一题，率尔谈论，粗有本末，诸君子遂以为文，客退不能多记，其录成编者才十余首耳。友请刻而传之世，余笑曰：“钱先生一服良药，吾不能服，奈何以膏肓中语，误天下无病人。”时钱孟玉郑德滋从余游，请曰：“愿师无执养生家十成语。”坡老云：“与其茹也，宁吐之，适吾意而已。”余快其言曰：“是吾药也，吾病且霍然。”遂听诸君子刻之。

    ○盖茅处记
    城之南墅，吾卢居焉，径寂而宜禅也。百堞萦左，群木萝户；映以环溪，错以修竹；广畴迷望，云物旷然，累累古丘，平出者若髻。有僧慧云者，紫柏老人旧弟子也，率其二徒来就于傍，定而无喧，朴乃知足；于是编竹为椽；诛茅当瓦；一龛依于松柏，灯火挂于蓬萝；虽震风凌雨，未受夏屋之；而夕秀朝云，已占萧斋之景色。一枝粗稳，半壁晏如：量腥出一钵千家，度形而十年片衲；物无取也，我何有哉？古之至人，以三光为户牖，故不碍桑枢；四时为庭除，故不卑茨草；但取造化之有，生成自然；若罄人工之能，补苴甚；所以虚能生白，无有窒用；况乎佛地，雅似蓬居；昔维摩十笏开基，支公三贤备胜；止以眼前作案，不须物外多求；岂必问金田于给孤，飞玉于只恒；作尘外尘，作法中法也？余性嗜丘园，夙敦禅悦，数椽古屋，栖已俭于鹪鹩；四壁秋风，趣更饶于薜荔；暇当选佛，闲亦观空；意不属于蜗争，忻亦同于鸟托，盖茅之旨，余有味焉，故记。

    ○夜坐自述贻自南上人
    性不解治生，客居更葛，旅馆四壁立。金马门吏故善贫，月俸所入，裁给薪水。间损其一二，供佛如来灯，为祈福。马上时携百钱，遇贫儿号者，辄量施之。长安肉价颇高，独韭腐与南方相当，能甘澹素食，小奚奴经月不尝肉味。闲日，谨闭门。或无过客，则科头坐斗室，不衫不袖，啜茶以供冷腹，至终日突不黔，性所适也。或俸钱所入略赢，辄分之书贾，贷其直之半而读之，贾人徵利，局龊不堪，则倾囊而应。大率囊累累空者，多坐此。夜惟一榻一衾，独故同志者至，则抵足而寝，论古今之慨，夜分不倦。客来无论新故，度是日有酒数升，则欣欣强之坐，且语且嚼，倒瓶而止。遇交际劳攘，笔墨繁困，则子夜焚香，育《楞严》一两段。性鲁，故不甚解，聊以淘汰渣滓而已。长安有僧，号自南，僻居城之西隅，以情静自胜。散堂后，时往过，偕论奢糜观。渠又能从世法内下无碍转语，每一往复，豁然参解，若渴人之饮醍醐。似此客居，几忘年月。每念为诸生时，杜门不通世事，于世颇不宜，而独好读书，至钱不得裹纸中。山妻操作，枵腹相视，乃始为谭经亻庸，以糊其口。又不肯误人子弟，好行其直，非分所得，或得之有故者，不悄向俗人作较量，往往唾千金于途，傲然不顾，其食贫固宜。第拙此一事，而幸不没我恬澹所好，今来长安，中遵而行之，粗能自乐。向令当日略有徵逐妄想。转念堕落，涓涓江河，决坊谁砥？是今日客子冷落，大为一身苦海矣。忆吾执友郁孝廉先生之言曰：“书生解为文，宁解为人亦犹是也，先定其草藁，而后真焉，蔑不工矣。”先生没十二年，此语至今耿耿也。余不忘先生之言，其敢忘我诸生时耶？

    ○题王甥尹玉梦花楼
    辟一室，八总通明。月夕花晨，如水晶宫，万花谷也。室之左构层楼。仙人好楼居，取远眺而宜下览平地，拓其胸次也。楼供面壁达摩，西来悟门，得自十年静专也。设蒲团，以便晏坐。香鼎一，宜焚柏子。长明灯一盏，在达摩前，火传不绝，助我慧照。《楞严》一卷，日育一两段，涤除知见，见月忘标。《南华》六卷，读之得齐物养生之理。此二书，登楼只宜在辰巳时，天气未杂，讽诵有得。室中前楹设一几，置先儒语录，古本《四书》白文，凡圣贤妙义，不在注疏，只本文已足，语录印证，不拘窠臼，尤得力也。北总置古秦汉韩苏文数卷，须平昔所习诵者，时一披览，得其间架脉。名家著作通当世之务者，亦列数篇卷尾，以资经济。西牖广长几，陈笔墨古帖，或弄笔临摹，或兴到意会，疾书所得。时拈一题，不复限以程课。南隅古杯一，茶一壶，酒一瓶，烹泉引满，浩浩乎备读书之乐也。

    ○与姜箴胜门人
    杜门不见一客者，三月矣。留都散地，礼曹冷官，而乞身之人，其冷百倍。然生平读书洁身，可对衾影，即乡曲小儿，忌谤相加，无怪也。独念国家所重者人才，君子所惜者名行；今设为风波之世局，令小人得驾为陷阱，而驱局外之人以纳其中，纵不为斯人名行惜，其如国家人才一路何？人才坏而国事坏，国事坏而士大夫身名爵位与之俱坏；呈，可惧也！不佞归矣。有屋可居；有田可耕；有书可读；有酒可沽；西过震泽；南过武林；湖山之是，赋诗谈道，差堪自老。官居卿贰，年逾五十，而又黄门弹事，止云文章无用，恐滥金瓯，不减一篇韩昌黎《送杨少尹序》。嘻！可以归矣。况又朝局以为庸縻，而天子以为才望；即宗伯墓门一片，即年邀惠史，不称好结局哉！可以归矣。谛观年来士大夫风尚，愈趋愈下，鳃鳃惟异已是除，私人是引；楚人为楚人出缺，秦人为秦人营迁；不论官方，不谈才品；目中岂复君父，而堪以服天下，拘世运乎？足下讲臣也，朝夕对扬重瞳，须留一段光明于胸中，即不宜轻发以逢时忌，而因事陈规，婉词微讽，当有旋转妙用，莫负此千载曹逢也！吾辈口不宜快，而心固不可不热，二疏已收，速去为幸，扁舟已买江上矣。

 
《晚明二十家小品》
李长蘅小品

    ○沈雨若诗草序
    去年中秋，待月于西湖，因流连两山间，至红叶落而还。雨若后余至，而先余去，在湖上不数日，又初病起，扶杖敝薛而行。然两高三竺诸名胜，无幽还探，无奇不咏，日得诗数十篇。余游迹所至，不能道一字，仅题画走笔数篇而已。见雨若之诗，畏其多而服其工，不敢出而示之。雨若乃欲余序其诗，余又何敢哉？犹忆与雨若看潮六和塔下，酒后并肩舆而行于虎跑山间，相与论诗甚洽。雨若似以余为知诗者。虽然，余不知诗，而能知诗人之情。夫诗人之情，忧悲喜乐，无于俗，而去俗甚远，何也？俗人之于情，固未有能及之者也。雨若居然羸形，兼有傲骨，孤怀独往，耿耿向人，常若不尽。吾知雨若之于情深矣。夫诗者，无可奈何之物也。长言不足，从而咏歌嗟叹之，知其所之而不可既也，故调御而出之，而音节生焉。若导之使言，实制之使不得尽言也。非不欲尽，不能尽也。故曰无可奈何也。然则人之于诗，而必求其尽者，亦非知诗者也。余尝爱昔人钟怀吾辈之语，以为不及情之于忘情，似之而非者也。必极其情之所之，穷而反焉，而后可以至于忘。则非不及情者能近之，而唯钟情者能近之也。由此言之，雨若其将有进于诗者乎？请以此质之。甲寅九日。

    ○白岳游记序
    友人徐声远诗云：“向平五岳无一字，其名亦自垂千秋，”予每读而壮之，举以为游者劝。及遇山水佳处，嗒然无言，有知之而不能以告人者，又自恨才不逮情，则聊举声远之言以自解。乃今读闲孟《白岳游记》而予殆有不能解者焉。夫人之情与才，固有兼之如闲孟者。闲孟与余谈，不能胜予，而所不能言者，闲孟之笔皆足以发之，其才真有过我者矣在。往时与亲泊真州，风涛际天，喷薄万里，予低回留江口不去，而闲孟顾欲入城，一观其土风民俗之盛。盖闲孟之不能忘情于世如此。故其为纪游之语，不尽得之于山水，而遇事辄发，纵横古今，其鬼骚屑之意，亦可以想见矣。予尝再游武林，无一语纪其胜，白岳吾故土，先人坟墓在焉。冉冉逾壮，而不得一往，闲孟乃能先之，又其所著撰若此，予甚妨且愧焉。虽然，吾闻黄山三十六峰，插青天而垂旷野，其胜在白岳之上，闲孟游齐云而不能兼有黄山，又至武林，出没于灵隐天竺之间，而不得一参云栖，此皆闲孟未了公案，闲孟倘有意乎？予请执笔而从闲孟之后矣。乙竹醉日。

    ○游虎丘小记
    虎丘，中秋游者尤盛。士女倾城而往，笙歌笔，填山沸林，终夜不绝。遂使丘壑化为酒场，秽杂可恨。予初十日至郡，连夜游虎丘，月色甚美，游人尚稀，风亭月榭，间，以红粉笙歌一两队点缀，亦复不恶。然不若山空人静，独往会心。尝秋夜与弱生坐钓月矶，昏黑无往来，时闻风钅Э，及佛灯隐现林杪而已。又今年春中，与无际舍至偕访仲和于此。夜半月出无人，相与趺坐石台，不复饮酒，亦不复谈，以静意对之，觉悠然欲与清景俱往也。生平过虎丘才两度，见虎丘本色耳。友人徐声远诗云：“独有岁寒好，偏宜夜半游。”真知言哉！

    ○游石湖小记
    予往时三至石湖游，皆绝胜。乙亥与方孺冒雨著屐，登山颠亭子，贳酒对饮，狂歌绝叫，见者争目摄之。去年与孟阳弱生公虞寻梅至此，遍历治平僧舍，已登郊台，至上方绝顶。风日清美，人意颇适。九日，复来登高，以雨不果登。放舟湖中，见墙雨楫，杂沓而来，举酒对之，亦足乐也。是日秋爽，伯美舍弟辈俱有胜情。由薇村至上方，复从郊台茶磨取径而下。路旁时有野花幽香，童子采撷盈把。落日，泊舟湖心，待月出，方命酒，孟阳鲁生继至，方舟露坐，剧饮至夜半而还，盖十年无此乐矣。

    ○游虎山桥小记
    是夜，至虎山。月初出，携坐桥上小饮。湖山寥廓，风露浩然，真异境也。居人亦有来游者，三五成队，或在山椒，或依水湄，从月中相望，错落ㄙ映，歌呼笑语，都疑人外。予数过此，爱其闲旷，知与月夕为宜，今始得果此缘。因忆闲孟子薪无际彦逸皆贪游好奇，此行竟不得共。闲孟以病，挟子薪彦逸俱东；无际虽倦游，意犹飞动，以逐伴鞅鞅而去，尤可念也。清缘难得，此会当与诸君共惜之。

    ○游玉山小记
    二十五日，抵京口。饭后步银山，小憩玉山亭子。遥见伯美自山麓施施而来，遣童呼之。亭下皆绝壁瞰江，有巨石独立江渚，上夷而下罅。涉而登，可数人。丁酉春，留滞京口，暇即来此。或摊书独坐竟日，或与兄辈载酒剧饮，值惊风怒涛，澎湃震荡，水激其下，坎镗，如东坡之所谓“石钟”者，江豚乱起，帆樯绝迹，飞流溅沫，时落酒中，亦一时快事也。癸卯，偕孺谷过白下，登亭子小饮。丙午，复偕仲和至此。皆值秋涨，石没水中，每怀昔游，为之怃然。不意今日得还旧观！与伯美盘砖石上，不能去。适有渔舟过绝壁下，遂呼之，至金山，登紫霞楼，坐眺久之而还。

    ○游焦山小记
    二十七日，雨初霁，与伯美约为焦山之游。孟阳鲁生适自瓜州来会，亟呼小艇，共载到山。访湛公于松寥山房，不遇，步至山后，观海门二石。还登焦先岭，寻郭山人故居。小憩山椒亭子。与孟阳指点旧游。孟阳因诵公诗“风篁一山满，潮水两江多，”相与赏其标格。寻繇小径至别山云声二，径路曲折，竹树交翳，阒然非复人境。有僧号见无，与之谈，亦楚楚不俗，相与啜茶而别。寻《瘗鹤铭》于断崖乱石间，摩挲久之。还，饭于湛公房。孟阳鲁生遂留宿山中。予以舟将渡江，势不可留，怏怏而去。孟阳鲁生与山僧送余江边。徙倚柳下，舟行相望，良久而灭，落日注射，江山变幻，顷刻万状，与伯美拍舷叫绝不已。因思焦山之胜，闲旷深秀，兼有诸美。焦先岭上，一树一石，皆可彷徨追赏。其风涛云物，荡胸极目之观，又当别论。且其地时有高人道流，如湛公之徒，可与谈禅赋诗，逍遥物外。观其所居，结构精雅，庖氵位置，都不乏致。竹色映人，江光入牖，是何欲界，有此净居？孟阳云：“吾尝信宿兹山，每于夕阳，登岭眺望，落景尚烂于西浦，望舒已升于东溆；琥珀琉璃，和合成界，熠恍惚，不可名状。”嗟乎！敬有奇怀，闻此语已那免飞动？予自丁酉来游，未遑穷讨。人事参商，忽忽数年，始一续至。又以羁绁俗缘，卒卒便去，如传舍然，不知此行定复何急，良可浩叹，自今以往，日月不居，一误难再，赋归之后，纵心独往，尚于兹山不能无情。当择春秋佳日，买小艇，ゎ被宿松寥阁上十日夕，以偿夙负，滔滔江水，实闻此言。

    ○游西山小记
    出西直门，过高梁桥，可十余里，至元君祠。折而北，有平堤十里，夹道皆古柳，参差掩映，澄湖百顷，一望渺然。西山铪与波光上下。远见功德古刹及玉泉亭榭，朱门碧瓦，青林翠嶂，互相缀发。湖中菰蒲零乱，鸥鹭翩翻，如在江南画图中。予信宿金山及碧云香山，是日，跨骞而归。由青龙桥纵辔堤上，晚风正清，湖烟乍起，岚润如滴，柳娇欲狂，顾而乐之，殆不能去。先是约孟旋子将同游，皆不至。予慨然独行。子将夹西湖为已有，眼界则高矣。顾稳踞七香城中，傲予此行，何也？书寄孟阳诸兄之在西湖者一笑。

    ○江南卧游山题词△横塘
    去胥门九里，有村曰横塘。山夷水旷，溪桥映带村落间颇不乏致。予每过此，觉城市渐远，湖山可亲，意思豁然，风日亦清朗。即同游者未喻此乐也。横塘之上，为横山，往时曾与潘方孺阴风于此。寻径至山下，有美松竹，小桃方花，恍若异境。因相与攀跻，至绝顶。风怒甚，几欲吹堕。二十年事也。丁已中秋后三日，画于孟阳阊门寓舍。九月，复同孟阳至武林，夜雨，泊舟朱家角补题。

    ○石湖
    石湖在楞枷山下，寺于山之颠者，曰上方。逶迤而东，冈峦渐夷，而上下起伏者，曰郊台，曰茶磨。寺于郊台之下者，曰治平。跨湖桥者，曰行春。跨溪而桥，达于酒城者，曰越来。湖去郭不十里而近，故游者易至，然独盛于登高之会，倾城士女皆集焉。戊申九晶，余与孟髯同游，值风雨，游人寥落，山水如洗。著屐至治平寺，抵暮而还。有诗云：“客思逢重九，来寻雨外山，未能凌绝顶，聊共泊湾；茶磨风烟白，薇村木叶斑；谁言落帽会，不醉复空还？”山下有紫薇村，髯尝居于此，今已作故人矣，可叹！

    ○虎丘
    虎后宜月，宜雪，宜雨，宜烟，宜春晓，宜夏，宜秋爽，宜落木，宜夕阳，无所不家，而独不宜于游人杂沓之时。盖不幸与城市密迩，游者皆以附逐臭而来，非知登览之趣者也。今年八月，孟阳过吴门，余舟往会。中秋夜，无月。十六日，晚霁，偕游虎丘，秽杂不可近，掩鼻而去。今日为孟阳书此，不觉放出山林本色矣。丁巳九月六日，清溪道中题。

    ○灵严
    余往来西山，数过灵严山下。戊申秋日，始得与起东及其二子梁瞻雍瞻一登，余皆从舟中遥望其林石之秀而已。灵严为馆娃旧趾，响さ廊，采香迳，琴台皆在其上。石上有陷痕如履，相传以为西施履迹，殆不信。少时梦与友人，至此僧舍作诗，醒时记有“松风水月皆能说”之句。辛亥，同家弟看梅西碛，过灵严，诗云：“灵严山下雨绵绵，香迳琴台云接连，忆得秋山黄叶路，松风水月梦中禅。”盖谓此也。丁已九月七日，西塘舟中题。

    ○题画册
    甲寅九月，扫墓新安，过吴门，别季弟无垢于寓舍，持素册授余曰：“遇新安山水佳处，当作数笔，归以相示，可当卧游，”颔之而别。自禹航从陆至丰于，一路溪山红树，掩映曲折，或旷或奥，皆在画中行。归自屯溪，买舟沿溪而下，清流见底，奇峰怪石，参错溪中，两严束之，上限云日。所谓舟行若穷，忽又无际者，昔人称新安江之胜，今始见之。每欲下一笔，逡巡不敢。归与无垢言之，但相对一笑而已。然此册犹在余箧中，每开视之，犹作新安山水想。乙卯北上，携之而行。京师尘埃蔽天，笔冻欲死，画意不得发。丙辰，落魄而南，长夏闲居，思理笔研，简得此册，则曩时新安山水又付之子虚乌有矣。因随意弄笔，以解烦热，数日而册满，尚欲题字，识此一段因缘。邹仲锡一见便夺去。固索不得，好画如仲锡，便脱手相赠，不足复惜。但此册未画时，已走新安，往返二千里，京师八千里，中闲游览之乐，车马风尘，菀枯冰炭之感，历历皆影现于此，不可不惜也。因题而归之。丁已五月二十四日。

    ○题画卷与子薪
    三月十八日，余自吴门还。翌日，与子薪相闻，且招之。子薪报云：“彦逸亦在此，质明当与偕来。”是日轻阴，风气萧爽，集伯氏从子辈于宝尊堂，既酣，子薪彦逸遂留宿山雨楼头，晨起，登楼看雨，焚香啜茗，颇适。饭罢，两君便欲别去。予曰：“家酿颇冽，尚堪小饮，当为稍淹，”已维舟于门矣。既饮，酒白于玉，芳于桂，甘于泉，新绿映槛，雨润欲滴，门外屐声不至，鼎足而谈，或笑，或歌，或泣，皆生平怀而不尽者，遂不能去。肴既尽，佐以笋蔌。重涤酒器，出所藏哥窑旧玉二杯陈案上，呼五木得异采者饮一杯。童子时时摘花来供，惠既主，蔷薇视人而笑，虎茨数树，著花如雪，掩映斋壁。子薪往往叫绝。因相牵入慎娱室，索墨汁属予画，且画且谈，竟尽此卷，欲题一诗，已醉不能，聊纪此以资它日谭柄，相知如闲孟孟阳者，可一示之，勿以示俗人也。已未三月廿二日，泡道人题。

    ○题画两则
    余近喜画小册，时有好事者，往往乞画。此册亦为友人所乞，携之虞山。是日风日清美，与子崧寻吾谷，盘砖枫林下，舟黄如绣。饭后，呼兜舆对维摩兴福两兰若。归而落日映湖，圆月出岭矣。因出此册示子崧，便欲攘去，子崧爱余画，十年所畜，皆落盗手，遂欲以攘补之，知攘效矣。顾余手在，患子崧不好尔，何必尔耶！因题而归之，并发一笑。

    ○又
    余尝画柳，赠西湖张女郎，题云：“断桥堤外柳如丝，愁杀春风烟雨时，见说美人能爱画，的应将此斩腰肢。”女郎珍重此画，数持以示人。由湖上之人，无不知余能画柳者。乃至缁道民，亦以见乞。一日，法相寺小师乞余画，辄依韵题云：“西湖烟柳断肠丝，只合将来斩翠眉，料得禅心应不染，也教和墨写风枝。”后又为灵隐蘧沙弥题扇云：“爱柳终何意，秋风君始知，青青虽画得，不是动摇时。”为六如画此便面，已数年，纸墨剥落，犹为装池成轴，可以见其癖好，不灭女郎小师也。

    ○题画册
</div>
    <div class="pagination">
<a href="晚明二十家小品_page5.html">上一页</a><a href="晚明二十家小品.html">1</a><a href="晚明二十家小品_page2.html">2</a><a href="晚明二十家小品_page3.html">3</a><a href="晚明二十家小品_page4.html">4</a><a href="晚明二十家小品_page5.html">5</a><span class="current-page">6</span><a href="晚明二十家小品_page7.html">7</a><a href="晚明二十家小品_page8.html">8</a><a href="晚明二十家小品_page9.html">9</a><a href="晚明二十家小品_page10.html">10</a><a href="晚明二十家小品_page11.html">11</a><a href="晚明二十家小品_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
