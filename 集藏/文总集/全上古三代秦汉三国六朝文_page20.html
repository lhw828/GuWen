<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 20 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 20 页/共 658 页</h1>
    <div class="content">　　魂乎归来！赏罚当只。
　　名声若日，照四海只。
　　德誉配天，万民理只。
　　北至幽陵，南交阯只。
　　西薄羊肠，东穷海只。
　　魂乎归来！尚贤士只。
　　发政献行，禁苛暴只。
　　举杰压陛，诛讥罢只。
　　直赢在位，近禹麾只。
　　豪杰执政，流泽施只。
　　魂乎归来！国家为只。
　　雄雄赫赫，天德明只。
　　三公穆穆，登降堂只。
　　诸侯毕极，立九卿只。
　　昭质既设，大侯张只。
　　执弓挟矢，揖辞让只。
　　魂乎来归！尚三王只。
　　（《楚辞》王逸叙曰：「《大招》，屈原之所作也。或曰景差疑不能明也。」洪兴祖以为非屈原作今按《汉志》《屈原赋》二十五篇，谓《离骚》一篇，《九歌》十一篇，《天问》一篇，《九章》九篇，《远游》、《卜居》、《渔父》各一篇，凡二十五篇，洪说是也。）
　　◎唐勒
　　勒，楚人。仕顷襄王为大夫。
　　◇奏土论
　　我是楚也，世霸南土，自越以至叶垂，弘境万里，故号曰万城也。（《水经。汝水注》）
【卷十一】 《全上古三代文》
◎赵鞅
　　鞅一称志父，赵武孙，与秦俱伯翳之後。事晋顷公，定公、出公为上卿，谥曰简子。孟之言长，故自赵盾至鞅，通称赵孟。鞅专晋权，四世至敬侯章，与韩魏共灭晋，遂为三晋。
　　◇铁誓
　　范氏、中行氏反易天明，斩艾百姓，欲擅晋政而灭其君，寡君恃郑而保焉。今郑为不道，弃君助臣，二三子顺天明，从君命，经德义，除谤耻，在此行也。克敌者，上大夫受县，下大夫受郡，士田十万，庶人工商遂，人臣隶围免。志父无罪，君实图之。若其有罪，绞缢以戮。桐棺三寸，不设属辟；素车朴马，无入于兆，下卿之罚也。（《左传》哀二年）
　　◇自为二书牍与二子。
　　节用听聪，敬贤忽慢，能能勿贱。（《御览》一百四十六引《韩诗外传》）
　　◎赵武灵王
　　王名雍，鞅七世孙，肃侯子。在位二十七年，传国少子何，是为惠文王，而自号主父。後四年，公子成李兑作乱，饿死沙丘宫，谥曰武灵王。
　　◇命相国肥义傅少子
　　毋变而度，毋异而虑，坚守一心，以殁而世。（《史记。赵世家》：肥义曰：「昔者主父以王属我也。曰云云，义再拜受命而籍之。」）
　　◇潘吾勒石
　　主父常游於此。（《韩非子。外储说左上》：「赵主父令工施钩梯而绿潘吾，刻疏人迹其上，广三尺长五尺，而勒之。」）
　　◎赵惠文王
　　王名何，武灵王少子。在位三十三年，谥曰惠文王。
　　◇空雄约
　　自今以来，秦之所欲为，赵助之；赵之所欲为，秦助之。（《吕氏春秋。淫辞篇》：「空雄之遇，秦、赵相与约。」）
　　◎代王嘉
　　王名嘉，赵悼襄王之适子，以无宠废。至幽缪王迁之八年，秦拔邯郸，虏王迁。赵人北保代，拥立为王。王代六年，为秦将王贲所虏。
　　◇遗燕王喜书
　　秦所以尤追燕急者，以太子丹故也。今王诚杀丹，献之秦王，秦王必解，而社稷幸得血食。（《史记。刺客传》：「秦拔蓟城，燕王喜、太子丹等东保辽东。秦将李信追击，燕王急，代王乃遗燕王喜书。」）
　　◎董安于
　　安于，赵简子家臣，守晋阳。范、中行之乱，以与谋为荀跞所谴，自杀。
　　◇书赵简子梦之帝所事
　　赵简子疾，五日不知人，大夫皆惧。医扁鹊视之，出，董安于问。扁鹊曰：「血脉治也，而何怪？在昔秦穆公尝如此，七日而寤寤之日，告公孙支与子舆曰：「我之帝所，甚乐。吾所以久者，适有学也。帝告我，晋国将大乱，五世不安，其後将霸，未老而死。霸者之子且令而国男女无别。」公孙支书而藏之，秦谶於是出矣。献公之乱，文公之霸，而襄公败秦师於ゾ，而归纵淫，此子之所闻。今主君之疾与之同，不出三日，疾必间，间必有言也。」居二日半，简子寤，语大夫曰：「我之帝所，甚乐，与百神游於钧天，广乐九奏万舞，不类三代之乐，其声动人心。有一熊欲来援我，帝命我射之，中熊，熊死。又有一罴来，我又射之，中罴，罴死。帝甚喜，赐我二笥，皆有副。吾见儿在帝侧，帝属我一翟犬，曰：「及而子之壮也，以赐之。」帝告我，晋国且世衰，七世而亡。嬴姓将大败周人於范魁之西，而亦不能有也。今余思虞舜之勋，适余将以其胄女孟姚配而七世之孙。」董安于受言而书藏之，以扁鹊言告简子，简子赐扁鹊田四万亩。（《史记。赵世家》）
　　◇又书子晰事
　　他日，简子出，有人当道，辟之不去。从者怒，将刃之，当道者曰：「吾欲有谒於主君。」从者以闻。简子召之曰：「噎，吾有所见子晰也。」当道者曰：「屏左右，愿有谒。」简子屏人，当道者曰：「主君之疾，臣在帝侧。」简子曰：「然，有之。子之见我，我何为？」当道者曰：「帝令主君射熊与罴，皆死。」简子曰：「是，且何也？」当道者曰：「晋国且有大难，主君首之。帝令主君灭二卿，夫熊与罴，皆其祖也。」简子曰：「帝赐我二笥，皆有副，何也？」当道者曰：「主君之子，将克二国于翟，皆子姓也。」简子曰：「吾见儿在帝侧，帝属我一翟犬，曰：「及而子之长以赐之。」夫儿，何谓以赐翟犬？」当道者曰：「儿，主君之子也。翟犬者，代之先也。主君之子必且有代，及主君之後嗣，且有革政而胡服，并二国于翟。」简子问其姓而延之以官，当道者曰：「臣野人，致帝命耳。」遂不见。简子书藏之府。（同上。案此与上文梦之帝所为一事，未必简子自书，盖亦董安于受言而书藏之府耳。史蒙上文，故省其辞。）
　　◎阳虎
　　虎字货（见《孟子疏》引《论语》孔注）鲁季氏家臣，以谋去三桓事败奔齐，齐囚之。逃奔宋，又奔晋，赵鞅迎为相。
　　◇议
　　主贤明，则悉心以事之；不肖，则饰奸而试之。（《韩非子。外储说》左下）
　　◎王登
　　登，赵襄子家臣，为中牟令。
　　◇上言举中牟二士
　　中牟有士曰中章、胥已者，其身甚修，其学甚博，君何不举之？（《韩非子。外储左上》：王登为中牟令，上言於襄主。主曰：「子见之，我将为中大夫。」）
　　◎谅毅
　　毅，赵之辩士。
　　◇献书秦王
　　大王广地宁邑，储侯皆贺。敝邑寡君亦窃嘉之，不敢宁居，使下臣奉其币物，三至王廷，而使不得通。使若无罪，愿大王无绝其欢；若使有罪，愿得请之。（《战国策》二十一）
　　◎李牧
　　牧事赵孝成王，常居代、雁门，为北边良将。悼襄王时，以破秦军功封武安君。王迁末，秦攻赵，郭开受秦金，诬以谋反，诛。後三月而虏王迁。
　　◇备边约
　　匈奴即入盗，急入收保，有敢捕虏者斩。（《史记。廉颇蔺相如附传》）
　　◎秦孝公
　　公姓嬴，亦姓赵，名渠，梁伯翳之後，献公子。在位二十四年，谥曰孝公。
　　◇下令国中
　　昔我穆公，自岐、雍之间，修德行武，东平晋乱，以河为界；西霸戎翟，广地千里，天子致伯，诸侯毕贺，为後世开业，甚光美。会往者厉、躁、简公、出子之不宁，国家内忧，未遑外事，三晋攻夺我先君河西地，诸侯卑秦，丑莫大焉。献公即位，镇抚边境，徙治栎阳，且欲东伐，复穆公之故地，修穆公之政令。寡人思念先君之意，常痛於心。宾客群臣，有能出奇计强秦者，吾且尊官，与之分土。（《史记。秦本纪》）
　　◎秦昭襄王
　　王名则，一名稷，孝公之孙，悼武王异母弟。初为质于燕，燕送归得立。在位五十六年，谥曰昭襄王。
　　◇下令国中
　　有敢言郑安平事者，以其罪罪之。（《史记。范睢传》）
　　◇遗楚怀王书
　　始寡人与王约为弟兄，盟于黄棘，太子为质，至欢也。太子陵杀寡人之重臣，不谢而亡去，寡人诚不胜怒，故兵侵君王之边。今闻君王乃令太子质于齐以求平，寡人与楚接境壤界，故为婚姻，所从相亲久矣。而今秦楚不欢则无以令诸侯。寡人愿与君王会武关，面相约，结盟而去，寡人之愿也。敢以闻下执事。（《史记。楚世家》）
　　◇遗楚顷襄王书
　　楚倍秦，秦且率诸侯伐楚，争一日之命。愿王之饬士卒，得一乐战。（《史记。楚世家》）
　　◇详为好书遗平原君
　　寡人闻君之高义，愿与君约为布衣之交。君幸过寡人，寡人愿与君为十日之饮。（《史记。范睢传》：秦昭王闻魏齐在平原君所，欲为范睢必报其仇，乃详为好书遗平原君。）
　　◇遗赵孝成王书
　　君之弟在秦，范君之仇魏齐在平原君之家，王使人疾持其头来。不然，吾举兵而伐赵，又不出王之弟於关。（同上）
　　◇与夷人刻石为盟要
　　秦犯夷，输黄龙一双。夷犯秦，输清酒一钟。（《後汉。南蛮传》，又《华阳国志》一）
　　◇华山勒石
　　昭王尝与天神博於此矣。（《韩非子。外储说左上》：「秦昭王令工施钩梯而上华山，以松柏之心为博，箭长八尺，棋长八寸，而勒之。」）
　　◎秦宣太后
　　后姓芈，号芈八子，楚人，秦相穰侯魏冉之异父妹。为惠文王妃，生昭襄王。王即位，尊为太后，临朝四十一年，为范睢所废。其明年薨，谥曰宣。全文总例，母后在诸臣前，故不入列女类。
　　◇将死出令
　　为我葬，必以魏子为殉。（《战国策》四，秦宣太后爱魏丑夫。太后病将死，出令。）
　　◎杞子
　　杞子，秦大夫。穆公使戍郑，寻谋袭郑，事觉奔齐。
　　◇自郑使告于秦
　　郑人使我掌其北门之管，若潜师以来，国可得也。（《左传》僖二十二年）
　　◎商鞅
　　鞅姓公孙，卫之庶孽公子，故称卫鞅。初事魏相公叔痤，为中庶子。痤死，去魏入秦，秦孝公以为左庶长，进大良造，封之商於，号为商君。相秦十年，秦以富强。惠王即位，公子虔之徒诬以谋反，亡还魏，魏弗受，复入秦，秦获之，车裂以徇。有《商君书》五卷。
　　◇定变法之令
　　令民为什伍，而相收司连坐。不告奸者腰斩，告奸者与斩敌者同赏，匿奸者与降敌同罚。民有二男以上不分异者，倍其赋；有军功者，各以卒受上爵；为私斗者，各以轻重被刑。大小戮力本业耕织，致粟帛多者复其身。事末利及怠而贫者，举以为收孥。宗室非有军功论，不得为属籍。明尊卑爵秩等级，各以差次。名田宅臣妾衣服，以家次。有功者显荣，无功者虽富，无所芬华。（《史记。商君传》）
　　◇南门募徙木令
　　有能徙置北门者，予十金。（《史记。商君传》：「既具未布，恐民之不信已，乃立三丈之木於国都市南门，募云云。」）
　　◇复募
</div>
    <div class="pagination">
<a href="全上古三代秦汉三国六朝文_page19.html">上一页</a><span>...</span><a href="全上古三代秦汉三国六朝文_page15.html">15</a><a href="全上古三代秦汉三国六朝文_page16.html">16</a><a href="全上古三代秦汉三国六朝文_page17.html">17</a><a href="全上古三代秦汉三国六朝文_page18.html">18</a><a href="全上古三代秦汉三国六朝文_page19.html">19</a><span class="current-page">20</span><a href="全上古三代秦汉三国六朝文_page21.html">21</a><a href="全上古三代秦汉三国六朝文_page22.html">22</a><a href="全上古三代秦汉三国六朝文_page23.html">23</a><a href="全上古三代秦汉三国六朝文_page24.html">24</a><a href="全上古三代秦汉三国六朝文_page25.html">25</a><span>...</span><a href="全上古三代秦汉三国六朝文_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
