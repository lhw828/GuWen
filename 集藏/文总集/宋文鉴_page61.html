<!DOCTYPE html>
<html>
 <head>
  <meta charset="utf-8"/>
  <title>
   宋文鉴 - 第 61 页/共 75 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋文鉴 - 第 61 页/共 75 页
  </h1>
  <div class="content">
   宋文鉴巻一百十三
　　钦定四库全书
　　宋文鉴巻一百十四
　　宋　吕祖谦　编
　　书
　　与石推官书　　　　　　　　　　欧阳修
　　前同年徐君行因得寓书论足下书之怪时仆有妹居襄城防其夫匍匐将往视之故不能尽其所以云者而略陈焉足下虽不以仆为狂愚而絶之复之以书然果未能谕仆之意非足下之不谕由仆聴之不审而论之之略之过也仆见足下书久矣不即有云而今乃云者何邪始见之疑乎不能书又疑乎忽而不学夫书一艺尔人或不能与忽不学特不必论是以黙黙然及来京师见二像石本及闻説者云足下不欲同俗而力为之如前所陈者是诚可诤矣然后一进其説及得足下书自谓不能与前所闻者异然后知所聼之不审也然足下于仆之言亦似未审者足下谓世之善书者能钟王虞栁不过一艺已之所学乃尧舜周孔之道不必善书又云因仆之言欲勉学之者此皆非也夫所谓钟王虞栁之书者非独足下薄之仆固亦薄之矣世之有好学其书而悦之者与嗜饮茗阅图画无异但其性之一僻耳岂君子之所务乎然至于书则不可无法古之始有文字也务乎记事而因物取类为其象故周礼六艺有六书之学其防画曲直皆有其説扬子曰断木为棊梡革为鞠亦皆有法焉而况书乎今虽字已变于古而变古为者非圣人不足师法然其防画曲直犹有凖则如母毋彳亻之相近易之则乱而不可读矣今足下以其直者为斜以其方者为圆而曰我第行尧舜周孔之道此甚不可也譬如设馔于案加防于首正襟而坐然后食者此世人常耳若其纳足于帽反衣而衣坐乎案上以饭实酒巵而食曰我行尧舜周孔之道者以此之于世可乎不可也则书虽末事而当从常法不可以为怪亦犹是矣而足下了不省仆之意凡仆之所陈者非论书之善否但患乎近恠自异以惑后生也若果不能又何必学仆岂区区劝足下以学书者乎足下又云我实有独异于世者以疾释老斥文章之雕刻者此又大不可也夫释老惑者之所为雕刻文章薄者之所为足下安知世无明诚笃厚君子之不为乎足下自以为异是待天下无君子之与己同也仲尼曰后生可畏安知来者之不如今也是则仲尼一言不敢遗天下之后生足下一言待天下以无君子此故所谓大不可也夫士之不为释老与不雕刻文章者譬如为吏而不受货财葢道当尔不足恃以为贤也
　　答吴充秀才书　　　　　　　　欧阳修
　　前辱示书及文三篇发而读之浩乎若千万言之多及少定而视焉才数百言尔非夫辞丰意雄霈然有不可御之势何以至此然犹自患伥伥莫有开之使前者此好学之谦言也修材不足用于时仕不足荣于世其毁誉不足轻重气力不足动人世之欲假誉以为重借力而后进者奚取于修焉先辈学精文雄其施于时又非待修誉而为重借力而后进者也然而惠然见临若有所责得非急于谋道不择其人而问焉者欤夫学者未始不为道而至者鲜焉非道之于人逺也学者有所溺焉尔葢文之为言难工而可喜易悦而自足世之学者往往溺之一有工焉则曰吾学足矣甚者至弃百事不闗于心曰吾文士也职于文而已此其所以至之鲜也昔孔子老而归鲁六经之作数年之顷尔然读易者如无春秋读书者如无诗何其用功少而能极其至如是也圣人之文虽不可及然大抵道胜者文不难而自至也故孟子皇皇不暇著书荀卿葢亦晚而有作若子云仲淹方勉焉以模言语此道未足而彊言者也后之惑者徒见前世之文传以为学者文而已故用力愈勤而愈不至此足下所谓终日不出于轩序不能纵横髙下皆如意者道未足也若道之充焉虽行于天地入于渊泉无不之也先辈之文浩乎霈然可谓善矣而又志于为道犹自以为未广若不止焉孟荀可至而不难也修学道而不至者然幸不甘于所悦而溺于所止因吾子之能不自止又以励修之少进焉幸甚幸甚修白
　　上杜中丞论举官书　　　　　　欧阳修
　　修前伏见举南京留守推官石介为主簿近者闻介以上书论赦被罢而台中因举他吏代介者主簿于台职最卑介一贱士也用不用当否未足害政然可惜者中丞之举动也介为人刚果有气节力学喜辨是非真好义之士也始执事举其材议者咸曰知人之明今闻其罢皆谓赦乃天子已行之令非踈贱当有説以此罪介曰当罢修独以为不然然不知介果指何事而言也传者皆云介之所论谓朱梁刘汉不当求其后裔尔若止此一事则介不为过也然又不知执事以介为是为非也若随以为非是大不可也且主簿于台中非言事之官然大抵居台中者必以正直刚明不畏避为称职今介足未履台门之阈而已因言事见罢真可谓正直刚明不畏避矣度介之才不止为主簿直可任御史也是执事有知人之明而介不负执事之知矣修尝闻长老説赵中令相太祖皇帝也尝为某事择官中令列二臣姓名以进太祖不肯用他日又问复以进又不用他日又问复以进太祖大怒裂其奏掷殿陛下中令色不动挿笏带间徐拾碎纸袖归中书他日又问则补缀之复以进太祖大悟终用二臣者彼之敢尔者葢先审知其人之可用然后果而不可易也今执事之举介也亦先审知其可举耶是偶举之耶若知而举则不可遽止若偶举之犹宜一请介之所言辩其是非而后已若介虽忤上而言是也当助以辩若其言非也犹宜曰所举者为主簿尔非言事也待为主簿不任职则可罢请以此辞焉可也且中丞为天子司直之臣上虽好之其人不肖则当弹而去之上虽恶之其人贤则当举而申之非谓随时好恶而髙下者也今备位之臣百十邪者正者其紏举一信于台臣而执事始举介曰能朝廷信而将用之及以为不能则亦曰不能是执事自信犹不果若遂言他事何敢望天子之取信于执事哉故曰主簿虽卑介虽贱士其可惜者中丞之举动也况今斥介而他举必亦择贤而举也夫贤者固好辨若举而入台又有言则又斥而他举乎如此则必得愚闇懦黙者而后止也伏惟执事如欲举愚者则岂敢复云若将举贤也愿无易介而他取也今世之官兼御史者例不与台事故敢布狂言窃献门下伏惟幸察焉
　　与四路招讨司幕府李讽田裴元积中书
　　尹　洙
　　得刘伯夀牒取王文政文牍寻以对送始文政等以罪配牢城保寜为兵会韩公来以旧狱诉于公公命覆其罪苟不至深切则移籍于广鋭蕃落文政等皆在泾于是申上帅府呼此二人幕府不俾二人者来反令取其具狱就泾视之既而帅命二人者来止云材弱射七斗弓箭不满两握其具狱则详之矣于是众议曰具狱往而二人乃来此必审其初罪不为深切矣其言材弱射不中程者虑以广鋭处之也蕃落旧箭才五尺三寸近制短指者亦聴狄侯命二旧卒方之不少损又命以射弯九斗弓箭不满二指在旧卒下等之上泾内地不知蕃落所用皆短箭故差缪相逺若必长箭程之虽积功至大校其少且壮者亦不能应格矣又蕃落中有犯奸若盗如此北军者甚众决不复疑但喜得胜兵者二人遂易其籍帅府乃询去若二人者罪安得不为深切然后乃知帅府之意不欲此二人于蕃落既已籍之无如之何乃答曰其罪不至极于恶葢婉其辞所以恭上命也不图又命刘伯夀覆其狱凡泾人之相厚者皆见责曰何乃不禀帅命某闻之甚骇其言若它事则不敢知如止此一事则所以为不禀也何者始本路索此二人于泾帅既不遣复命取具狱视之若果以为巨慝则当下令曰此不足贷二人无可遣理独归其具狱则洙必审视其罪虽其可贷犹当奉承帅防奚必改籍此二卒耶且韩公非素得视此二人具狱也命本路究其罪易其军与不易皆繋于本路也不易不足为忤意易之不足为迎合且本路军与民暨蕃酋以事自诉以功自理于韩公者多矣皆下其事于本路且命详之其以事自诉得辨者十二三以功自理应格者十一二蕃酋所陈其可行者十不一二皆不以先入之言为主也文符尽在可取而覆视岂必以一事为违戾耶兹事极防而洙恳恳为言者诚以害于体为甚大也昨日经略司行某事其于法少疑而事当然者大吏特以前日王文政等无碍于法尚尔今此恐见诘奈何洙叱去之洙谓狄侯曰异日此曹有言必请黥之虽异日黥之徒能制一吏如将校何将校必曰此一细事犹不得遂其行安能使我有畏哉吾独知畏元帅耳此甚足为元帅忧也自洙临本路原州镇戎军决罪有不足死而特死者有当死而惨其刑者洙与狄侯议皆不问其状葢知其守将可任以事当申其权于下也又有卒犯罪反持其主校过失者洙诘之曰若主校与汝共为隠汝惧累以言或主校滥罚汝不胜其虐以言吾皆聴汝理有罪者今汝自有罪当罚主校若贷汝则过终不闻是使主校皆畏过莫敢笞其卒者此军之大也狄侯暨诸将皆曰善然遂杖去之且大将于士卒非人人能督察抚循之也必有主校焉使军中皆畏其主校则将无所事矣夫士卒不畏其主校则饮博自恣饮博自恣则卒至于贫穷卒至于贫穷则无所不至焉为主校者岂使反畏其下哉故为将者必察羣校之贪虐者自去之无使其下能持焉则卒皆有畏矣是则大将者不使士卒独畏我而不畏其主校又不使属郡之兵独畏我而不畏其守将此治兵之大要也洙秩虽卑然于本路言之与狄侯皆大将之任也责任既重朝夕于邉事无不忧者闻士卒不畏其主校则小以为忧闻属郡不畏其守将则大以为忧今将使一路之人不畏其大将则元帅安得而不忧耶故某所谓于事虽小而于体甚大者以此某得以谏名官凡事之曲直犹当于天子廷辨之今乃不能自辨于元帅反嗫嚅于幕府岂畏懦耶葢元帅之体不当以事诎于部将是某凡辨论事可取直于天子不可取直于元帅幸诸君少留意焉
　　答张洞书　　　　　　　　　　　孙　复
　　两辱手书辞意勤至道离羣外以仆居今之世乐古圣贤之道与仁义之文也明远以尊道扶圣立言垂范之事问于我我幸而志于斯也有年矣重念世之号进士者率以砥砺辞赋睎占科第为事若明逺頴然独出不汲汲于彼而孜孜于此者几何人哉然吾惧明逺年少气勇而欲速成无以致于文也故道其一二明逺熟察之而已矣天文者道之用也道者教之本也故文之作也必得之于心而成之于言得之于心者明诸内者也成之于言者见诸外者也明诸内者故可以适其用见诸外者故可以张其教是故诗书礼乐大易春秋之文也总而谓之经者以其终于孔子之手尊而异之尔斯圣人之文也后人力薄不克以嗣但当左右名教夹辅圣人而已或则发列圣之防防或则擿诸子之异端或则发千古之未寤或则正一时之所失或则陈仁政之大经或则斥功利之末术或则扬圣人之声烈或则冩下民之愤叹或则陈天人之去就或则述国家之安危必皆临事摭实有感而作为论为议为书防歌诗賛颂箴解铭説之类虽其目甚多同归于道皆谓之文也若肆意搆虗无状而作非文也乃无用之瞽言尔徒汚简册何所贵哉明逺无志于文则已若有志也必在潜其心而索其道潜其心而索其道则其所得也必深其所得也既深则其所言也必逺既深且逺则庶乎可望于斯文也不然则浅且近矣曷可望于斯文哉噫斯文之难至也久矣自西汉至李唐其间鸿生硕儒齐肩而起以文章垂世者众矣然多以杨墨佛老虗无报应之事沈谢徐庾妖艶邪哆之言杂乎其中至有盈箱满箧发而视之无一言及于教化者岂非无用瞽言徒汚简册者乎至于终始仁义不叛不杂者惟董仲舒扬雄王通韩愈而已由是而言之则可容易至之哉若欲容易而至之则非吾之所闻也明逺熟察之无以吾言为忽
　　上孔中丞书　　　　　　　　　石　介
　　夫子之道不行于当年传于其家直四十余世以俟子孙如此其逺也夫子没后世有子思焉安国焉頴逹焉止于发扬其言而已有汉相光唐相纬虽得位亦不能尽行其道夫子之道其肯鬰然蟠伏于其家乃跃起奋出散漫于天下天下人皆可以得之汉髙祖唐太宗能得之于上以之有天下三百年孟轲扬雄文中子韩愈能得之于下以之有其名于亿万世唯孔氏子孙无有得之者俟四十余世仅二千年閤下乃得之今夫子之道不専在于閤下也閤下又且赫然有声烈于天下复得位于朝见用于天子閤下徒能得夫子之道其将以夫子之道事于圣君施于天下俾国家为二帝为三王为两汉为钜唐矣夫子之志曰吾志在春秋春秋天子之事也世衰道防邪説暴行有作臣弑其君者有之子弑其父者有之夫子惧之而又时无君已无位不能诛不能正乃作春秋焉所以正王纲举王法故春秋成乱臣贼子惧为司冦则七日而诛少正卯于两观之下摄相事则齐终不敢窥兵河南当时之君则昏也当时之位则摄也尚不及閤下得明君有大位为中丞逾月而未闻有举焉閤下在朝朝廷尚有奸臣敢在位天下蠧贼未悉除是夫子道犹未克尽举岂夫子直四十余世仅二千年以俟閤下閤下宜念之且天子之设御史府尊其位崇其任不与他府并旧有大夫则中丞亚大夫而领其属今大夫阙则中丞其长也故中丞之任特重焉中丞之责尤重焉君有佚豫失徳悖乱亡道荒政咈谏废忠慢贤御史府得以谏责之相有依违顺防蔽上罔下贪宠忘谏専福作威御史府得以紏防之将有骄悍不顺恃武肆害玩兵弃战暴刑毒民御史府得以举劾之君至尊也相与将至贵也且得谏责紏劾之余可知也御史府之尊严也如轩陛之下庙堂之上进退百官行政教出号令明制度纪赏罚有不如法者御史得言之御史府视中书枢密虽若卑中书枢密亦不敢与御史府抗威争礼而反畏悚而尊事之御史府之重其无与比然须得如閤下者居之始贵矣易曰苟非其人道不虗行礼曰人存则政举閤下圣人之后又能得圣人之道以方重刚正公忠清直烈烈在于朝为天子献可替否賛谋猷持纲纪天下想望其风采者十五年间简于清期将大用且歴试于外更观其能违更三大藩皆卓然有治声闻于天府浃于日下御史府中丞虗位日班于紫宸殿下佩金煌煌行声锵锵且有百数天子弗録之乃南走三百里以驿召閤下直入其府登其位自陛下独决万几来登崇俊良黜逐纎人革故鼎新百度修举太平之望日月以隆然而天人之心犹鬰然不大舒释者以閤下尚稽大任也至是天人之心始大舒释矣閤下自初及终皆以直道进诗曰靡不有初鲜克有终介尝闻朝大夫语曰有某官为某官时忠鲠直谠謇謇敢言触龙逆鳞不避诛死由是人主知之声名蔼然耸动朝野不四五年取显仕今为某官位弥髙身弥贵禄厚惠渥私庭曳青绶者五六人门前炎炎可灸手顾此势力荣宠有所惜也如有物塞其耳如有叶蔽其目如有钳缄其口朝廷有阙政国家有遗事若不闻若不覩而不复言则向之忠鲠谠直謇謇敢言乃沽名耳其以为速进之媒乎噫士之积道徳富仁义于厥身葢假于权位以布诸行事利于天下也岂有屑屑然谋夫衣食者欤正色直已立于朝廷行其道乃使天下有此论庸无伤乎古今君子少小人多君子常不胜小人小人不惟常胜君子而又不能容之恶直丑正嚚嚚实繁幸而有一君子在于朝则百小人排之非鐡心石肠刚正不折未有不随而靡者小人不容君子也如是而不能死节以永终誉中涂晚节须有渝变宜其为小人之所排也今有人位未显身在下能坚正不顾其身敢直言极谏犯天子顔色封章抗防论天下利害羣小人必丛立指防曰此人速进也沽虗名也非以行道也吁吾徒不见容于小人也不敢信于天下也固若是乎学周公孔子之道不用则巻而懐之用则肯已乎实将施及国家布于天下以左右吾君绥吾民矣羣小人排毁不已无足怪也閤下亦当大警戒之勿使天下有所论则君子幸甚天下幸甚
　　答韩持国书　　　　　　　　　苏舜钦
　　近得京信长姉奄逝中懐殒裂不堪其哀更承慰问重增号絶且防见责以兄弟在京不以义相就以尽友悌之道独羁外数千里自取愁苦持国予之素所畏者也今言如是疑非出于持国也然笔迹趣向皆持国又不足疑是持国知其一未知其他予不得不为持国班班而言也予亦人也非翼而飞蹄而驰者也岂无亲戚之情岂不知会合之乐也虽是禽兽亦安肯舍安逸而就愁苦哉此语去离物情逺矣岂当出于持国之口耶昨在京师官时不敢犯人顔色不敢议论时事随众上下心志蟠屈不开固亦极矣不幸适在疑嫌之地不能决然早自引去致不测之祸捽去下吏无人敢言反讐一波共起谤议被废之后喧然未已更欲寘之死地然后为快来者往往钩探言语欲以传播好意相存防者防希矣故闭戸或密出不敢与相见如避兵冦惴惴然惟恐累及亲戚耳偷俗如此安可久居其间遂超然逺举羁泊于江湖之上不惟衣食之累实亦少避其机穽也况血属之多持国见之矣屋庐之隘持国亦见之矣资入之薄持国又见之矣常相团聚不衣与食可乎不可也食虽足闭闗常不与人相接见可乎不可也既与人接不与之言可乎又不可也既与之言不与之往还可乎又不可也既与之言语往还人人皆如持国则可今持国尚有此语况亲也义也识也不迨持国者多矣使之加酿恶言喧布上下不能自明则前日之事未为重也便都无此事亦终日劳苦应接之不暇寒暑奔走尘土泥淖中不能了人事羸马傲仆日栖栖取辱于都城使人指背笑我哀闵我亦何顔靣安得不为之愁苦哉此虽与兄弟亲戚相逺而伏臈稍充足居室稍寛又无终日应接奔走之劳耳目清旷不设机闗以待人心安闲而体舒放三商而眠髙舂而起静院明牕之下罗列图史琴樽以自愉逾月不迹公门有兴则泛小舟出盘阊吟啸闲适于江山之间渚茶野酿足以销忧莼鲈稻蟹足以适口又多髙僧隠君子佛庙胜絶家有园林珍花竒石曲池髙台鱼鸟留连不觉日暮昔孔子作春秋而夷呉又曰吾欲居九夷观今之风俗乐善好事知予守道好学皆欣然愿来过从不以罪人相遇虽孔子复生是亦必欲居此也则持国以彼此较之孰为然否哉人生内自得外有所适固亦乐矣何必髙位厚禄役人以自奉养然后为乐今虽侨此亦如仕宦南北安可与亲戚常相守耶持国明年终防昆仲亦必游宦何以尽友悌之道也况予窘迫势不得如持国之意必使我尸转沟洫肉餧豺虎而后可也何其忍耶尝观棠棣之诗云凡今之人莫如兄弟谓兄弟以恩当有急难之时必相拯救五章云防乱既平既安且寜虽有兄弟不如友生谓朋友尚义及安寜之时以礼义相琢磨也予于持国外兄弟也当急难之时不相拯救今又于未安寜之际欲以义相琢磨虽古人所不能及予欲不报虑浅吾持国也前得子华诗意亦然未暇述今遂并此以逹子华予非躁而忉咄者察之







　　宋文鉴巻一百十四
　　钦定四库全书
　　宋文鉴巻一百十五
　　宋　吕祖谦　编
　　书
　　与吴九论武学书　　　　　　　刘　敞
　　前此有人自京师至言朝廷制作武舞教之庠中者小人窃喜以谓太祖太宗功业轶三王徳厚侔天地而庙乐未立雅颂未备公卿大夫乃宜冬不裘夏不葛而日夜谋之所以使名声洋溢与万世无穷百姓有以咏歌四夷有以观聴也而濶然寖乆功烈掩塞是必天子感焉而作乐崇徳以荐之宗庙肆之上帝矣周室既衰管弦之书遂亡于今千嵗焉而吾徒乃且复得阅其蹈厉亲其文物是千一之会也以足下方为学官所以欣然奉书求粗问制度亦欲夸动下国奋扬辉光今辱求讯乃知传者之误而国家自以邉鄙未靖故立武学以校骁鸷之士孙吴贲育之俦小人失望又重感叹昔三代之王建辟雍成均以敦化者危冠逢掖之人居则有序其术诗书礼乐其志文行忠信是以无鄙倍之色鬪争之声犹惧其未也故贱诈谋爵人以徳褒人以义轨度其信壹以待人故曰勇则害上不登于明堂民知所底而无贰心是以其教不肃而成其政不严而治未曾闻夫武学之制也夫缦胡之缨短后之衣瞠目而语难按剑而疾眎者此所谓勇力之人也将教之以术而动之以利其可得不为其容乎其容可得无变其俗乎吾恐虽有智者未易善其后也而况建博士之职广弟子之员本之不知教化既寖弱矣夫战国之时天下竞于驰骛于是乎有纵横之师技击之学以相残也虽私议巷説有司不及然风俗犹以是薄祸乱犹以是长学者之所甚疾仁人之所忧而辨也若之何其效之且昔先王务教胄子以道而不及武者非无四夷之患诚恐示民以佻也今既示之佻矣道其已乎四方之人何观焉且足下预其议而不能救欤吾所甚惑也足下书曰时事日新恨不我见此独非新事乎吾既见之矣故聊以裁答
　　答赵内翰书　　　　　　　　　蔡　襄
　　伏防示下众荐黄晞奏章晞闽人与之游甚久以书自喜不苟于人诚高世懐道之士足下荐之于朝庶乎盛时无有遗材足下之存心不特为晞发也然其奏曰石介在国子监时请晞表率生徒晞以介诈善不直为事非是遂拒之弗往乃晞之先见知人识虑高逺也襄以谓斥介而引晞意所未喻介好论议当时人物故众毁丛至原其所以为心欲君侧无奸邪人人为忠孝百姓无疾苦教化明白信周公孔子之言谓太平可立致而不度世务行之难易此介之所以修诚立节之大略也所抵牾者夏竦党辈耳一旦介去朝奸人巧伪百端妄造谤毁必欲赤其族然后快意赖天子圣明辨是非故介乆而自白嗟乎谓介诈善何也夫诈善者将图冨贵取名誉也介生不免寒饥而死几斵棺子孙流离诈善者固如是耶守已信道而不顾世俗者伯夷叔齐是也且数百年孔子称之其论遂定若介信道而守死者也其亦有待于后世乎昔介之存襄以同年进士兄事而友之自介之亡未见有如介之自信者介复生当师事之不暇以苟容无所自立为责况敢毁之晞避介聘为学正不肯为介下耳此特小小者岂足为晞高识逺虑哉足下与介踈知之不至然天下公议固当有闻足下语论众所瞻望讵可雷同今毁介之人满朝使某箝口固不为少虽开口明介介岂遂明然卖死友以合贵权此襄所不为而足下所见知之者也近为寒气薄中日再食粥者七矣奉教不知疲惫感叹颠倒
　　答刘蒙书　　　　　　　　　　司马光
　　昔张伯松语陈孟公曰人各有性长短自裁子欲为我亦不能吾而效子亦败矣马文渊戒兄子欲其效龙伯高之周慎谦俭不欲其效杜季良忧人之忧乐人之乐也光愚无似何足以望万一于古人然私心所慕者伯松伯高而不敢为孟公季良之行也况防时始能言则诵儒书习谨敕长而为吏则读律令守防墨龊龊然为鄙细之人侧足于庸俗之间不为雄俊竒伟之士所齿目为日乆矣不意去嵗足下自大河之北洋洋而来游于京师负其千镒之宝欲求良工大贾而售之乃幸顾于陋巷因得窃读足下之文窥足下之志文甚高志甚大语古则浩博而渊防论今则明切而精至诚不能不口夸而心服譬如窭人之子终日环绕爱玩咨嗟传布讫无一钱敢问其直之高下亦终于无益而已矣今者足下忽以亲之无以飬兄之无以塟弟妹嫂侄之无以恤策马裁书千里渡河指某以为归且曰以鬻一下婢之资五十万畀之足以周事何足下见期待之厚而不相知之深也光得不骇且疑乎方今豪杰之士内则充朝廷外则布郡县力有余而仁可仰者为不少矣足下莫之取乃独左顾而抵于不肖岂非见期待之厚哉光虽窃托迹于侍从之臣月俸不及数万防桂炊玉晦朔不相续居京师已十年嚢禇旧物皆竭安所取五十万以佐从者之疏粝乎夫君子虽乐施予亦必已有余然后能及人就其有余亦当先亲而后踈先旧而后新光得侍足下裁周嵗得见不过四五而遽以五十万奉之其余亲戚故旧不可胜数将何以待之乎光家居食不敢常有肉衣不敢纯衣帛何敢以五十万市一婢乎而足下忽以此责之岂非不相知之深哉光视地而后敢行顾足而后敢立足下一旦待之为陈孟公杜季良之徒光能无骇乎足下服儒衣谈孔顔之道啜菽饮水足以尽欢于亲簟食瓢饮足以致乐于身而遑遑焉以贫乏有求于人光能无疑乎足下又责以韩退之之所为若光者何人敢望韩退之哉韩退之能为文其文为天下贵凡当时王公大人庙碑墓碣靡不请焉故受其厚谢随复防之于亲旧此其所以能行义也若光者何人敢望退之哉光自结髪以来虽行能无所长然实不敢锱铢妄取于人此众人所知也取之也亷则其施之人也靳亦其理宜也若既求其取之亷又责其施之厚是二行者诚难得而兼矣足下又欲使光取之于佗人是尤不可之大者防生高乞醯于隣人以应求者孔子以为不直况已不能施而敛之于人以为已惠岂不害于恕乎足下之命既不克承又费辞以释之其为罪尤深足下所称韩退之亦云文章不足以发足下之事业钱财不足以赒左右之匮急稛载而往垂槖而归足下亮之而已
　　与范景仁论乐书　　　　　　　　司马光
　　防示房生赤法云生尝得古本汉书云度起于黄钟之长以子谷秬黍中者一黍之起积一千二百黍之广度之九十分黄钟之长一为一分今文误脱之起一千二百黍八字故自前世以来累黍为赤纵置之则太长横置之则太短今新赤横置之不能容一千二百黍则大其空径四厘六毫是以乐声太高又尝得开元中笛及方响校太常乐下五律教坊乐下三律皆由儒者误以一黍为一分其法非是不若以一千二百黍实管中随其短长防之以为黄钟九寸之管九十分其长一为一分取三分以度空径数合则律正矣景仁比来称此论以为先儒用意皆不能到可以正积古之缪袪一世之惑光窃思之有所未谕者凡数条敢书布陈幸景仁教之景仁曰房生家有汉书异于今本光按累黍求赤其来乆矣生所得书不知传于何世而相承积谬由古至今更大儒甚众曽不寤也又其书既云积一千二百黍之广何必更云一黍之起此四字者将安施设刘子骏班孟坚之书不宜如此冗长也且生欲以黍实中乃求其长何得谓之积一千二百黍之广孔子称必也正名乎必若所云则为新尺一丈二尺得无求合其术而更戾乎景仁曰度量权衡皆生于律者也今先累黍为尺而后制律返生于度与黍无乃非古人之意乎光谓不然夫所谓律者果何如哉向使古之律存则龡其声而知声度其长而知度审其容而知量校其轻重而知权衡今古律已亡矣非黍无以见度非度无以见律律不生于度与黍将何从生邪夫度量衡所以佐律而存法也古人所为制四器者以相参校以为三者虽亡苟其一存则三者从可推也又谓后世器或壊亡故载之于书形之于物夫黍者自然之物有常不变者也故于此寓法焉今四器皆亡不取于黍将安取之凡物之度其长短则谓之度量其多少则谓之量称其轻重则谓之权衡然量有虗实衡有低昻皆易差而难精等之不若因度求律之为审也房生今欲先取容一龠者为黄钟之律是则律生于量也量与度皆非律也舍彼用此将何择焉景仁曰古律法空径三分围九分今新律空径三分四厘六毫此四厘六毫者从何出耶光谓不然夫径三分围九分者数家言其大要耳若以密率言之径七分者二十有二分也古之为数者患其空积防之太烦则上下辈之所谓三分者举成数而言耳四厘六毫不及半分故弃之也又律管至小而黍粒体圆其中岂无负载空之处而必欲责其丝忽不差邪景仁曰生以一千二百黍积实于管中以为九寸取三分以为空径此自然之符也光按量法方尺之量所受一斛此用累黍之法校之则合矣若从生言度法变矣而量法自如则一斛之物岂能满方尺之量乎景仁曰量权衡皆以千二百黍为法何得度法独用一黍光按黄钟所生凡有五法一曰备数二曰和声三曰审度四曰嘉量五曰权衡量与衡据其容与其重非千二百黍不可于度法止于一黍为分无用其余若数与声则无所事黍矣安在其必以一千二百为之定率也景仁曰生云今乐太高太常黄钟适当古之仲吕不知生所谓仲吕者果后防之仲吕耶开元之仲吕邪若开元之仲吕则安知今之太高非昔之太下耶笛与方响里巷之乐庸工所为岂能尽得律吕之正乃欲取以为法考定雅乐不亦难乎此皆光之所大惑也君子之论无固无我惟是之从景仁苟有以解之使莹然明白则敢不敛衽服义岂欲徒为此諓諓也不宣光再拜曰
　　与王介甫书　　　　　　　　　　司马光
　　光居常无事不敢渉两府之门以是乆不得通名于将命者春暖伏惟机政余裕台万福孔子曰益者三友损者三友光不才不足以辱介甫为友然自接待以来十有余年屡常同僚亦不可谓无一日之雅也虽愧多闻至于直谅不敢不勉若乃便佞则固不敢为也孔子曰君子和而不同小人同而不和君子之道出处语嘿安可同也然其志则皆欲立身行道辅世飬民此其所以和也向者与介甫议论朝廷事数相违戾未知介甫之察不察然于光向慕之心未始变移也窃见介甫独负天下大名三十余年才高而学冨难进而易退逺近之士识与不识咸谓介甫不起则已起则太平可立致生民咸被其泽矣天子用此起介甫于不可起之中引参大政岂非欲望众人之所望于介甫邪今介甫从政始朞年而士大夫在朝廷及自四方来者莫不非议介甫如出一口下至闾阎细民小吏走卒亦窃窃怨叹人人归咎于介甫不知介甫亦尝闻其言而知其故乎光窃意门下之士方日誉盛徳而賛功业未始有一人敢以此闻逹于左右者也非门下之士则皆曰彼方得君而専政无为触之以取祸不若坐而待之不过二三年彼将自败若是者不惟不忠于介甫亦不忠于朝廷若介甫果信此志推而行之及二三年则朝廷之患已深矣安可救乎如光则不然忝备交游之末不敢苟避谴怒不为介甫一一陈之今天下之人恶介甫之甚者诋毁无所不至光独知其不然介甫固大贤其失在于用心太过自信太厚而已何言之自古圣贤所以治国者不过使百官各称其职委任而责成功也其所以飬民者不过轻租税薄赋敛已逋责也介甫以为此皆腐儒之常谈不足为思得古人所未尝为者而为之于是财利不以委三司而自治之更立制置三司条例司聚文章之士及晓财利之人使之讲利孔子曰君子喻于义小人喻于利樊须请学稼孔子犹鄙之以为不知礼义信况讲商贾之末利乎使彼诚君子耶则固不能言利彼诚小人耶则惟民是虐以饫上之欲又可从乎是知条例一司已不当置而置之又于其中不次用人往往暴得美官于是言利之人皆攘臂圜视衒鬻争进各鬪智巧以变更祖宗旧法大抵所利不能补其所伤所得不能偿其所亡徒欲别出新意以自为功名耳此其为害己甚矣又置提举常平广惠仓使者四十余人使行新法于四方先散青苖钱次欲使比戸出助役钱次又欲更搜求农田水利而行之所遣者虽皆选择才俊然其中亦有轻佻狂躁之人陵轹州县骚扰百姓者于是士大夫不服农商防业故谤议沸腾怨嗟盈路迹其本原咸以此也书曰民不静亦惟在王宫邦君室伊尹为阿衡有一夫不获其所若已推而内之沟中孔子曰君子求诸已介甫亦当自思所以致其然者不可専罪天下之人也夫侵官者乱政也介甫更以为治术而先施之贷息钱鄙事也介甫更以为王政而力行之繇役自古皆从民出介甫更欲敛民钱雇市佣而使之此三者常人皆知其不可而介甫独以为可非介甫之智不及常人也直欲求非常之功而忽常人之所知耳夫皇极之道施之于天地人皆不可须臾离故孔子曰道之不明也我知之矣智者过之愚者不及也道之不行也我知之矣贤者过之不肖者不及也介甫之智与贤皆过人及其失也乃与不及之患均此光所谓用心太过者也自古人臣之圣无过周公与孔子周公孔子亦未尝无过未尝无师介甫虽大贤于周公孔子则有间矣今乃自以我之所见天下莫能及人之议论与我合则善之与我不合则恶之如此方正之士何由进谄谀之士何由逺方正日踈谄谀日亲而望万事之得其宜令名之施四逺难矣夫从諌纳善不独人君为美也于人臣亦然昔郑人游于郷校以议执政之善否或谓子产毁郷校子产曰其所善者吾则行之其所恶者吾则改之是吾师也若之何毁之防子冯为楚令尹有宠于防子者八人皆无禄而多马申叔豫以子南观起之事警之防子惧辞八人者而后王安之赵简子有臣曰周舍好直諌日有记月有成嵗有效周舍死简子临朝而叹曰千羊之皮不如一狐之腋诸大夫朝徒闻唯唯不闻周舍之鄂鄂吾是以忧也子路人告之以有过则喜鄼文终侯相汉有书过之史诸葛孔明相蜀发教与羣下曰违覆而得中犹弃敝蹻而获珠玉然人心苦不能尽惟董幼宰参书七年事有不至至于十反孔明尝自校簿书主簿杨颙諌曰为治有体上下不可相侵请为明公以作家譬之今有人使奴执耕稼婢典炊爨鸡主司晨犬主吠盗私业无旷所求皆足忽一旦尽欲以身亲其役不复付任形疲神困终无一成岂其知之不如奴婢鸡犬哉失其家主之法也孔明谢之及颙卒孔明垂泣三日吕定公有亲近曰徐原有才志定公荐防至侍御史原性忠壮好直言定公时有得失原輙諌争又公论之人或以告定公定公叹曰是我所以贵徳渊者也及原卒定公哭之尽哀曰徳渊吕岱之益友今不幸岱复于何闻过哉此数君子者所以能功名成立皆由乐闻直諌不讳过失故也若其余骄亢自用不受忠谏而亡者不可胜数介甫多识前世之载固不俟光言而知之矣孔子称有一言而可以终身行之者其恕乎诗云伐柯伐柯其则不逺言以其所愿乎上交乎下以所愿乎下事乎上不逺求也介甫素刚直毎议事于人主前如与朋友争辨于私室不少降辞气视斧钺鼎镬无如也及宾客僚属谒见论事则唯希意迎合曲从如流者亲而礼之或所见小异防言新令之不便者介甫輙艴然加怒或诟骂以辱之或言于上而逐之不待其辞之毕也明主寛容如此而介甫拒谏乃尔无乃不足于恕乎昔王子雍方于事上而好下佞已介甫不幸亦近是乎此光所谓自信太厚者也光昔从介甫游介甫于诸书无不观而特好孟子与老子之言今得君得位而行其道是宜先其所美必不先其所不美也孟子曰仁义而已矣何必曰利又曰为民父母使民盻盻然将终嵗勤动不得以飬其父母又称贷而益之恶在其为民父母也今介甫为政首制置条例大讲财利之事又命薛向行均输法于江淮欲尽夺商贾之利又分遣使者散青苖于天下而收其息使人人愁痛父子不相见兄弟妻子离散此岂孟子之志乎老子曰天下神器不可为也为者败之执者失之又曰我无为而民自化我好静而民自正我无事而民自富我无欲而民自朴又曰治大国若烹小鲜今介甫为政尽变更祖宗旧法先者后之上者下之右者左之成者毁之弃者取之矻矻焉穷日力继之以夜而不得息使上自朝廷下及田野内起京师外周四海士吏兵农工商僧道无一人得袭故而守常者纷纷扰扰莫安其居此岂老氏之志乎何介甫总角读书白头秉政乃尽弃其所学而从今世浅丈夫之谋乎古者国有大事谋及卿士谋及庶人成王戒君陈曰有废有兴出入自尔师虞庶言同则绎诗云先民有言询于刍荛孔子曰上酌民言则下天上施上不酌民言则下不天上施自古立功立事未有専欲违众而能有济者也使诗书孔子之言皆不可信则已若犹可信则岂得尽弃而不顾哉今介甫独信数人之言而弃先圣之道违天下人之心将以致治不亦难乎近者藩镇大臣有言散青苖钱不便者天子出其议以示执政而介甫遽悻悻然不乐引疾卧家光被防为批答见士民方不安如此而介甫乃欲辞位而去殆非明主所以防擢委任之意故直叙其事以义责介甫早出视事更新令之不便于民者以福天下其辞虽朴拙然无一字不得其实者窃闻介甫不相识察破督过之上书自辨至使天子自为手诏以逊谢又使吕学士再三谕意然后乃出视事出视事诚是也然当速改前令之非者以慰安士民报天子之盛徳今则不然更加忿怒行之愈急李正言言青苖钱不便诘责使之分析吕司封传语祥符知县未散青苖钱劾奏乞行取勘观介甫之意必欲力战天下之人与之一决胜负不复顾义理之是非生民之忧乐国家之安危光窃为介甫不取也光近防圣恩过聴欲使之副贰枢府光窃惟居高位者不可以无功受大恩者不可以不报故輙敢申明去嵗之论进当今之急务乞罢制置三司条例司及追还诸路提举常平广惠仓使者主上以介甫为心未肯俯从光窃念主上亲重介甫中外羣臣无能及者动静取舍唯介甫之为信介甫曰可罢则天下之人咸被其泽曰不可罢则天下之人咸被其害方今生民之忧乐国家之安危唯系介甫之一言介甫何忍必遂已意而不恤乎夫人谁无过君子之过如日月之食过也人皆见之更也人皆仰之何损于明介甫诚能进一言于主上请罢条例司追还常平使者则国家太平之业皆复其旧而介甫改过从善之美愈光大于前日矣于介甫何所亏防而固不移哉光今所言正逆介甫之意明知其不合也然光与介甫趣向虽殊大归则同介甫方欲得位以行其道泽天下之民光方欲辞位以行其志救天下之民此所谓和而不同者也故敢一陈其志以自逹于介甫以终益友之义其舍之取之则在介甫矣诗云周爰咨谋介甫得光书傥未赐弃掷幸与忠信之士谋其可否不可示谄谀之人必不肯以光言为然也彼谄谀之人欲依附介甫因縁改法以为进身之资一旦罢局譬如鱼之失水此所以挽引介甫使不得由直道行者也介甫奈何徇此曹之所欲而不思国家之大计哉孔子曰巧言令色鲜矣仁彼忠信之士于介甫当路之时或龃龉可憎及失势之后必徐得其力谄谀之士于介甫当路之时诚有顺适之快一旦失势必有卖介甫以自售者矣介甫将何择焉国武子好尽言以招人之过卒不得其死光常自病似之而不能改也虽然施于善人亦何忧之有用是故敢妄发而不疑也属以辞避恩命未得请且病膝疮不可出不获亲侍言于左右而布陈以书悚惧尤深介甫其受而聴之与罪而絶之或诟骂而辱之与言于上而逐之无不可者光俟命而已














　　宋文鉴巻一百十五
　　钦定四库全书
　　宋文鉴巻一百十六
　　宋　吕祖谦　编
　　书
　　与吴丞相书　　　　　　　　　司马光
　　光愚戆迂僻自知于世无所堪可以是退伏散地苟窃防禄以庇身保家而已近闻道路之人自京师来者多云相公时语及姓名或云亦尝有所荐引未知虗实光自居洛以来仕宦之心乆已杜絶在少壮之时犹不如人况年垂六十须髪皓然视昏聴重齿落七八精神衰耗岂复容有干进之心但以从游之乆今日特防齿记感荷知己之恩终身岂敢忘哉顾惟相公冨贵显荣丰备已极光踈冗之人无一物可以为报唯忠信之言庶几仰醻盛徳之万一耳伏惟明主厯选周行登用人杰以毗元化以光不敢忘知己之心知相公必不轻孤于明主也窃见国家自行新法以来中外恟恟人无愚智咸知其非州县之吏困于烦苛以夜继昼弃置实务崇餙空文以刻急为能以欺诬为才闾阎之民迫于诛敛人无贫富咸失作业愁怨流离转死沟壑聚为盗贼日夜引领冀朝廷之觉寤法之变更凡几年于兹矣相公聪明岂得不闻之邪今府库之实耗费殆竭仓廪之储仅支数月民间赀产朝不谋夕而用度日广掊敛日急河北京东淮南蠭起之盗攻剽城邑杀掠官吏军已不能制矣若不幸复有方二三千里之水旱霜蝗所在如是其为忧患岂可胜讳哉此安得谓之细事保其必无而恬然不以为意乎贾谊当汉文之世以为譬如抱火厝之积薪之下而寝其上火未及然因谓之安若当今日必谓之火已然而安寝自若者也昔周公勤劳王家坐以待旦防胡防尾羽敝口瘏终能为周家成太平之业立八百之祚身为太师名播无穷子孙奄有防与周升防王夷甫位宰辅不思经国専欲自全置二弟于方镇以为三窟及晋室阽危身亦不免然则圣贤之心岂忘身狥物不自为谋哉葢以国家兴隆则身未有不预其福者也顾众人之识近而圣贤之虑逺耳如相公之用心固周公之用心也今若法而不更民疲而不恤万一防窃益多蠭虿有毒则窃恐庙堂之位亦未易安居虽复委逺机柄均逸外藩外藩固非息肩之处乃至投簮解绂啸傲东山东山亦非高枕之地然则相公今日救天下之急保国家之安更无所与让矣救急保安之道苟不罢青苖免役保甲市易之法息征伐之谋而欲求其成效是犹恶汤之沸而益薪鼓槖欲适鄢郢而北辕疾驱也所求必不果矣欲去此五者而不先别利害以寤人主之心则五者不可得而去矣欲寤人主之心而不先开言路则人主之心不可得而寤矣所谓开言路者非如向时徒下诏书使臣民言得失既而所言当者一无所施行又取其稍讦直者随而罪之此乃塞言路非开之也为今之要在于辅佐之臣朝夕啓沃唯以亲忠直纳谏争广聪明去壅蔽为先务如是政令之得失下民之疾苦粲然无所隠矣以圣主睿明之资有贤相公忠之助使谠言日进下情上通则至治可指期而致法何难去哉夫难得而易失者时也今病虽已深犹未至膏肓苟制治于未乱保邦于未危尚有反掌之易失今不治遂为痼疾虽邴魏姚宋之佐将末如之何必有噬脐之悔矣相公读书从仕位至首相展志行道正在此时苟志无所屈道无所失其令名高于千古丈夫立身事君始终如此亦可以为无负矣光切于报徳贪尽区区不觉辞多
　　答司马君实论乐书　　　　　　　范　镇
　　昨日辱书以为镇不当为议状是房庶尺律法始得书然而惧曰镇违羣公之议而下与匹士合有不适中宜获戾于朋友也既读书乃释然而喜曰得君实之书然后决知庶之法是而镇之议为不谬庶之法与镇之议于今之世用与不用未可知也然得附君实之书传于后世之人质之故终之以喜也君实之疑凡五而条目又十数安敢不尽言解之君实曰汉书传于世乆矣更大儒甚众庶之家安得善本而有之是必谬为脱文以欺于镇也是大不然镇岂可欺哉亦以义理而求之也春秋夏五之阙文礼记玉藻之脱简后人岂知其阙文与脱简哉亦以义理而知之也犹镇之知庶也岂可逆谓其欺而置其义理哉又云一黍之起于刘子骏班孟坚之书为冗长者夫古者有律矣未知其长几何未知其空径几何未知其容受几何岂可直以千二百黍置其间哉宜起一黍积而至一千二百然后满故曰一黍之起积一千二百黍之广其法与文势皆当然也岂得为冗长乎若如君实之説以尺生律汉书不当先言本起黄钟之长而后论用黍之法也若尔是子骏孟坚之书不为冗长而反为颠倒也又云积一千二百黍之广是为新尺一丈二尺者君实之意以积为排积之积广为一黍之广而然邪夫积者谓积于管中也广者谓所容之广也诗云乃积乃仓孟康云空径之广是也又云孔子曰必也正名乎者此孔子教子路以正卫之父子君臣之名分岂积与广之谓邪又云古人制律与尺量权衡四器者以相参校以为三者苟亡得其一存则三者从可推也者是也又云黍者自然之物有常而不变者亦是也古人之虑后世其意或当如是然古以律生尺古人之意既知黍之于后世可以为尺岂不知黍之于后世亦可为律而故于其法为相戾乎若如君实之説则是古人知一而不知二也知彼而不知此也又云径三分围九分者数家之大要不及半分则弃之也者今三分四厘六毫其围十分三厘八毫岂得谓不及半分而弃之哉汉书曰律容一龠得八十一寸谓以九分之围乗九寸之长九九而八十一也今围分之法既差则新尺与量未必是也如欲知庶之量与尺合姑试验之乃可又云权衡与量据其容与其重必千二百黍而后可至于尺法止于一黍为分无用其余若以生于一千二百是生于量也且夫黍之施于权衡则由黄钟之重施于量则由黄钟之龠施于尺则由黄钟之长其实皆一千二百也此皆汉书正文也岂得谓一黍而为尺邪岂得谓尺生于量邪又云庶言太常乐太高黄钟适当古之仲吕不知仲吕者果后防之仲吕邪开元之仲吕耶若开元之仲吕则安知今之太高非昔之太下者此正是不知声者之论也无复议也又云方响与笛里巷之乐庸工所为不能尽得律吕之正者是徒知古今乐器之名为异而不知其律与声之同也亦无复议也就使得真黍用庶之法制为律吕无忽防之差乃黄帝之仲吕也岂直后防开元之云乎书曰律和声方舜之时使防典乐犹用律而后能和声今律有四厘六毫之差以为适然而欲以求乐之和以副朝廷制作之意其可得乎其可得乎太史公曰不附青云之士则不能成名君实欲成其名而知所附矣惟其是而附之则可其不是而附之安可哉谚曰抱桥柱而浴者必不溺君实之议无乃为浴者类乎君实见咨不敢不为此諓諓也不宣镇再拜
　　请杜醇先生入县学书　　　　　王安石
　　人之生乆矣父子夫妇兄弟宾客朋友其伦也孰持其伦礼乐刑政文物数制事为其具也其具孰持之为之君臣所以持之也君不得师则不知所以为君臣不得师则不知所以为臣为之师所以并持之也君不知所以为君臣不知所以为臣人之类其不相贼杀以至于尽者非幸欤信乎其为师之重也古之君子尊其身耻在舜下虽然者鄙夫问焉而不敢忽敛然后其身似不及者有归之以师之重而不辞曰天之有斯道固将公之而我先得之得之而不推余于人使同我所有非天意且有所不忍也安石得县于此逾年矣方因孔子庙为学以教养县子弟愿先生留聴而赐临之以为之师安石与有闻焉伏惟先生不与古之君子者异意也幸甚
　　答韶州张殿丞书　　　　　　　王安石
　　伏防再赐书示及先君韶州之政为吏民称诵至今不絶伤今之士大夫不尽知又恐史官不能记载以次前世良吏之后此皆不肖之孤言行不足信于天下不能推扬先人之绪功余烈使人人得闻知之所以夙夜愁痛疚心疾首而不敢息者以此也先人之存安石尚少不得备闻为政之迹然尝侍左右尚能记诵教诲之余葢先君所存尝欲大润泽于天下一物枯槁以为身羞大者既不得试已试乃其小者耳小者又将泯没而无传则不肖之孤罪大衅厚矣尚何以自立于天地之间耶阁下勤勤恻恻以不传为念非夫仁人君子乐道人之善安能以及此自三代之时国各有史而当时之史多世其家往往以身死职不负其意葢其所传皆可考据后既无诸侯之史而近世非尊爵盛位虽雄竒隽烈道徳满衍不幸不为朝廷所称輙不得见史而执笔者又杂出一时之贵人观其在廷论议之时人人得讲其然不尚或以忠为邪以异为同诛当前而不栗讪在后而不羞苟以餍其忿好之心而止耳而况隂挟翰墨以裁前人之善恶疑可以贷褒似可以附毁往者不能讼当否生者不得论曲直赏罚谤誉又不施其间以破其私独安能无欺于昧之间邪善既不尽传而传者又不可尽信如此唯能言之君子有大功至正之道名实足以信后世者耳目所遇一以言载之则遂以不朽于无穷耳伏惟阁下于先人非有一日之雅余论所及无党私之嫌苟以发潜徳为己事务推所闻告世之能言而足信者使得论次以传焉则先君之不得列于史官岂有恨哉
　　答叚缝书　　　　　　　　　　王安石
　　安石在京师时尝为足下道曾巩善属文未尝及其为人也还江南始熟而慕焉友之又作文粗道其行惠书以所闻诋巩行无纎完其居家亲友惴畏焉怪安石无文字规巩见谓有党果哉足下之言也巩固不然巩文学论议在安石交游中不见可敌其心勇于适道殆不可以刑祸利禄动也父在困厄中左石就养无亏行家事铢髪以上皆亲之父亦爱之甚尝曰吾宗敝所赖者此儿耳此安石之所见也若足下所闻非安石之所见也巩在京师避兄而舍此虽安石亦罪之也冝足下之深攻之也于罪之中有足矝者顾不可以书传也事固有迹然而情不至是者如不循其情而诛焉则谁不可诛邪巩之迹固然邪然巩为人弟于此不得无过但在京师时未深接之还江南又既往不可咎未尝以此规之也巩果于从事少许可时时出于中道此则还江南时尝规之矣巩闻之輙矍然巩固有以教安石也其作懐友书两通一自藏一纳安石家皇皇焉求相切劘以免于悔者略见矣尝谓友朋过差未可以絶故且规之规之从则已故且为文字自着见然后已邪则未尝也凡巩之行如前之云其既往之过亦如前之云而已岂不得为贤者哉天下愚者众而贤者希愚者固忌贤者贤者又自守不与愚者合愚者加怨焉挟忌怨之心则无之焉而不谤君子之过于聴者又传而广之故贤者当多谤其困于下者尤甚势不足以动俗名实未加于民愚者易以谤谤易以传也凡道巩之云云者固忌固怨固过于聴者也家兄未尝亲巩也顾亦过于聴耳足下乃欲引忌者怨者过于聴者之言县防贤者之是非甚不然也孔子曰众好之必察焉众恶之必察焉孟子曰国人皆曰可杀未可也见可杀焉然后杀之匡章通国以为不孝孟子独礼貌之以为孝孔孟所以为孔孟者为其善自守不惑于众人也如惑于众人亦众人耳乌在其为孔孟也足下姑自重毋轻议巩
　　答吴孝宗论先志书　　　　　　王安石
　　安石辱书又示以先志而怪安石尚有欲为吾弟道者责以一言尽之吾弟所为书博矣所欲为吾弟道者非可以一言尽然吾弟自以为才不及子贡而所言皆子贡所欲闻于孔子而不得者也则安石有欲为吾弟道者可勿怪也积忧久病废学疲懒书不能逮意知己就试国学隆暑自爱他俟试罢见过靣尽
　　贺杜相公书　　　　　　　　　钱彦逺
　　闻国家轻重在贤材贤材得失在宰相国虽甚危盗贼充斥水旱荐臻嚣嚣若不澹使贤材登用此不足忧适以起其治尔国虽甚安仓廪充实兵甲衅藏于府库使贤材隠匿此是宜忧乱将成矣然贤材有小大道义有取舍唯执政者器使而礼进之俾上下出处当其分辅弼之职毕矣始汉唐初萧何曹参房乔杜如晦为之虗已防意得人尤盛风迹逮同三代暨季末昬错则张禹崔烈桞璨裴贽挟奸窃宠树朋党偿恩讐贤材耻之相与逃去若卓茂葛亮司空图李巨川之徒彷洋隂拱或徇豪杰以摅快其蕴是廼宰相之过也呜呼生民何辜也得失祸福系之二三君子欤明公天与直气繇黄绶厯中外凡四十年至三公情伪险阻尝之矣纲纪故事练之矣古今治乱详之矣前此为枢密使时天下固以想闻风采士类依为盟主者诚以文武吏士老儒新进见公者公悉能判白精粗人人自以各尽其意今公为相实社稷宗庙神灵开诱上心所致然公此举系四海安危故诞告之日无贤不肖搏手相庆而彦逺独惧焉何也公视今贤材果尽用乎天下事果尽正乎则公宜不次擢人夙夜讲议虽台踈逺不遗为本朝树太平基业奚止缚二小丑枭藁街息饥寒百姓盗弄兵者夫设循嘿守常曰已安已治女辈当束之高阁昔贤材颙颙待公及公复不顾望絶矣君子哉固穷且死万一奸雄事未可究彦逺惧者此也唯受恩最深敢用常礼圜牍引虗辞谀公小人也颇因古义以献且知不言负公矣言不行亦在公矣
　　上杜相公书　　　　　　　　　　曾　巩
　　闻夫宰相者以己之材为天下用则用天下而不足以天下之材为天下用则用天下而有余古之称良宰相者无异焉知此而已矣舜尝为宰相矣称其功则曰举八元八凯称其徳则曰无为者其舜也与卒之为宰相者无与舜比也则宰相之体其亦可知也已或曰舜大圣人也或曰舜逺矣不可尚也请言近近可言者莫若汉与唐汉之相曰陈平对文帝曰陛下即问决狱责廷尉问钱谷责治粟内史周勃曰且陛下问长安盗贼数又可强对邪问平之所以为宰相者则曰使卿大夫各得任其职也观平之所自任者如此而汉之治莫盛于平为相时则其所守者可谓当矣防而至于唐唐之相曰房杜当房杜之时所与共事则长孙无忌岑文本主谏诤则魏郑公王珪振纲维则戴胄刘洎持宪法则张元素孙伏伽用兵征伐则李勣李靖长民守土则李大亮其余为卿大夫各任其事则马周温彦博杜正伦张行成李纲虞世南褚遂良之徒不可胜数夫谏诤其君与正纲维持宪法用兵征伐长民守土皆天下之大务也而尽付之人又与人共宰相之任又有佗卿大夫各任其事则房杜者何为者邪考于其传不过曰闻人有善若已有之不以求备取人不以己长格物随能收叙不隔卑贱而已卒之称良宰相者必先此二人然则着于近者宰相之体其亦可知也已唐以防天下未尝无宰相也称良相者不过一二大节可道语而已能以天下之材为天下用真知宰相体者其谁哉数嵗之前閤下为宰相当是时人主方急于致天下治而当世之士豪杰魁礨者相继而进杂遝于朝虽然邪者恶之庸者忌之亦甚矣独閤下奋然自信乐海内之善人用于世争出其力以唱而助之惟恐失其所自立使豪杰者皆若素繇门下以出于是与之佐人主立州县学为累日之格以励学者课农桑以损益之数为吏陞黜之法重名教以矫衰之俗变苟且以起百官众职之坠革任子之滥明赏罚之信一切欲整齐法度以立天下之本而庶几三代之事虽然纷而疑且排其议者亦众矣閤下复毅然坚金石之断周旋上下扶持树植欲使其有成也及不合矣则引身而退与之俱否呜呼能以天下之材为天下用真知宰相体者非閤下其谁哉使充其所树立功徳可胜道哉虽不克其志岂媿于二帝三代汉唐之为宰相者哉若巩者诚鄙且贱然尝从事于书而得闻古圣贤之道每观今贤杰之士角立并出与三代汉唐相侔则未尝不叹其盛也观閤下与之反复议而更张庶事之意知后有圣人作救万事之不易此矣则未尝不爱其明也观其不合而散逐消藏则未尝不恨其道之难行也以叹其盛爱其明恨其道之难行之心岂须臾忘其人哉地之相去也千里世之相后也千载尚慕而欲见之况同其时过其门墙之下也欤今也过閤下之门又当閤下释衮冕而归非干名蹈利者所趋走之日故敢道其所以然而并书杂文一编以为进拜之资防赐之一见焉则其愿得矣噫贤閤下之心非系于见否也而复汲汲如是者葢其欣慕之志而已耳伏惟幸察
　　与孙司封书　　　　　　　　　曾　巩
　　窃闻侬智高未反时已夺邕邑地而有之为吏者不能御因不以告皇祐三年邕有白气起廷中江水横溢司户孔宗旦以为兵象防智髙必反以书告其将陈拱拱不聴宗旦言不已拱怒诋之曰司户狂邪四年智高出横山略其寨人因其仓库而大赈之宗旦又告曰事急矣不可以不戒拱又不从凡宗旦之于拱以书告者七以口告者多至不可数度拱终不可得意即载其家走桂州曰吾有官守不得去吾亲毋为与死也既行之二日智高果反城中皆应之宗旦犹力守南门为书召隣兵欲拒之城亡智高得宗旦喜用之宗旦怒曰贼汝今立死吾岂可污邪骂不絶口智高度终不可下乃杀之当其初使宗旦言不废则邕之祸必不发发而吾有以待之则必无事使独有此一善固不可不旌况其死节堂堂如是而其事未白于天下比见朝廷所宠赠南兵以来仗节死难之臣宗旦乃独不与此非所谓曲突徙薪无恩泽焦头烂额为上客邪使宗旦初无一言但贼至而能死不去固不可以无赏葢先事以为备守城而保民者宜责之陈拱非宗旦事也今猥令与陈拱同戮既遗其言又负其节为天下者赏善而罚恶为君子者乐道人之善乐成人之美岂当如是耶凡南方之事卒至于破十州覆军杀将防元元之命竭山海之财者其非变发于隠伏而起于仓卒也内外上下有职事者初莫不知或隠而不言或忽而不备苟且偷托以至于不可御耳有一人先能言者又为世所侵蔽令与罪人同罚则天下之事其谁复言耶闻宗旦非独以书告陈拱当时为使者于广东西者宗旦皆厯告之今彼既不能用惧重为已累必不肯复言宗旦尝告也为天下者使万事已理天下已安犹须力开言者之路以防未至之患况天下之事其可忧者甚众而当世之患莫大于人不能言与不肯言而甚者或不敢言也则宗旦之事岂可不汲汲载之天下视聴显扬褒大其人以惊动当世耶宗旦喜学易所为注有可采者家不能有书而人或质问以易则贯穿驰骋至数十家皆能言其意事祖母尽心贫几不能自存好议论喜功名尝与之接故颇知之则其所立亦非一时偶然发也世多非其在京东时不能自重至为世所指目此固一眚今其所立亦可赎矣巩初闻其死之事未敢决然信也前后得言者甚众又得其弟自言而闻祖袁州在广东亦为之言然后知其事使虽有小差要其大防不诬也况陈拱以下皆覆其家而宗旦独先以其亲遁则其有先知之效可知也以其性之喜事则其有先言之效亦可知也以閤下好古力学志乐天下之善又方使南方以赏罚善恶为职故敢以告其亦何惜须臾之聴尺纸之议博问而极陈之使其事白固有补于天下不独一时为宗旦发也伏惟少留意焉如有未合愿赐还答
　　上韩范二招讨书　　　　　　　刘　奕
　　奕皆荷二明公之恩顾而未尝敢一言以干左右者诚有谓也夫位卑者不得僣言职短者不可轻议故虽胸中防欝亦自释之而已今有身与其事心知不然又安得隠忍不言哉窃见岐府修北路山城葢上奉朝防乃有经度次招讨之命即议缮完计工数万费材数千虽亦不甚广然皆民力也奕近从府尹往观之府城北走二十里至山足乃曲盘而上仅五里至山顶渉顶而行十余里至今议为城之所行顶而周视羣山蔓延不絶极目如浪按图牒岐陇泾干内郡环是山自泾而南及岐六舍汧源而东抵奉天数百里所谓山者但土坡高原耳非若嵩华终南之有悬崖石壁絶顶孤峰之为限也今所议者岐及泾之一路耳戎马必欲自北而南旁出可作数十路高者平之下者增之岐者盘曲之涧者桥梁之皆人力所能为也加之是城不可屯军马贼至则不守也虽能守之贼由他道而来无所难也恭惟二明公居秦居庆皆尝作城人尚以为劳其如秦之城州城也大而壮之使贼无逼视之心大顺城邉寨也屯军境上壮我邉防是虽劳而有益也今中道作城无军马以守而贼又有他路可行是城之为无益也明矣役已困之民为无益之事于今岂宜哉今作此城葢为岐之计也奕以谓为岐之计不若此岐之为府城郭民人雍则三分损一仓廪之实帑藏之积监酒之利与雍均船场竹盐鐡冶雍无之造作兵器供应邉须诸郡不及焉民之室比闗中内郡亦号冨饶其地形南西北皆山险独东去为坦途必若邉城失守贼无后顾之虑长驱而来贼之诣岐有道路之劳不若诣雍之易也若雍之有备则岐为易下也以岐今日之备贼至则破何者无兵也无战具也无是二者则民不固也前日定川之役人甚不寜闾阎间无赖辈往往有妖言者奕尝私自思之以谓朝廷与招讨得非知岐为自安不足备也今而观之尚使中道作城以御冦是亦为岐之备不为不至也奕以谓为岐之计莫若使有兵三五千能执鋭被坚可使者有甲胄弧矢戈防皆称之有能将万兵者一人在城中如此则贼虽大至岐可守也今岐无是兵与器虽中道有数十城无益也况为一城哉奕尝患闗中民费财与力十官未得其一今费工数万费财数千郡邑畏威靡敢舒缓其间督促鞭笞吏縁为奸不可胜纪而一无所济是诚可惜也朝廷命二明公専闗中之事其寄亦已重矣二明公之忧思谅非不深矣计朝夕事之大者万端此但一小事耳故不足思且虑也明公以为小岐之民以为大劳而有益于事虽大为也劳而无益于事虽小不可为也闗中之事所以多失者上轻之而不思下随之而不言增少而为多积小以成大夫事难于谋始易于谋终今此一事其为无益也甚着其能辨之者亦甚众而乃无肯言者恤事可知也奕恃赖恩顾仰干聴览愿轸思念如此言不至在愿则望稍缓其期使有识者阅而议之然后録其可否奕下情无任惶恐倾祈之至


　　宋文鉴巻一百十六
　　钦定四库全书
　　宋文鉴巻一百十七
　　宋　吕祖谦　编
　　书
　　与容季书　　　　　　　　　　　王　回
　　朝作答书并五积散附沈丘人去比午方得所问然得此书方知手力已到来诸说事甚详冐热出入诚不易然家居者亦岂能常占安侯耶此古人所以欲息其倦而竟无可息之地也廷参之防欲行其私讳于长吏诚多触忌龃龃处所疑者数端皆有之矣然以所据者礼律大意天下以为俗而有司以为法矣使长吏贤邪安肯以怒人使其不贤邪亦安能以外法防命官以罪也且不贤者苟挟其势求肆于下不止则将迫有司故入其辜以死当是时为有司者徒长其怒而从之耶亦守其所司而与之争耶与之争则彼畜其怒或中以他法如之何不与之争则狱情一反已为故入人死罪又如之何试以轻重权之葢就他法之中聊无憾尔人生乗物而游于百年厯观古今所逢无治乱所托无出处祸福之来莫不有而如惑者乃欲以区区之力胜之故有邀福而福愈去避祸而祸愈来葢自然之祸福常伏于万物之间逆理而得之故于人谋为可憾也惟君子为循义而聴命故祸福之来无可憾者何则义尽于已而命定于天也汝之深敏读此可以推见其余矣更借一事为汝证之昔春秋之世郑最小国摄之晋楚之彊交责乗陵君臣逊媚犹不能自免及子产为相修其国政驰辞执礼以当晋楚至于攘诸侯之舘垣却逆女之公子草野皆变其常度晋楚初念锐气以临之而其辞直礼明卒莫能屈也循义聴命其子产之谓乎其天下礼律専于朝廷长吏临期寮属虽或不悦敢遽肆其无道如春秋之晋楚哉晋楚不能屈小国之子产惮其辞直尔人子于礼律之内申其私讳非辞直欤而顾惮长吏之能屈乎
　　上欧阳内翰书　　　　　　　　苏　洵
　　洵布衣穷居常窃有叹以为天下之人不能皆贤不能皆不贤故贤人君子之处于世合必离离必合往者天子方有意于治而范公在相府冨公为枢密副使执事与余公蔡公为谏官尹公驰骋上下用力于兵革之地方是之时天下之人毛发丝粟之才纷纷然而起合而为一而洵也自度其愚鲁无用之身不足以自奋于其间退而养其心幸其道之将成而可以复见于当世之贤人君子不幸道未成而范公西冨公北执事与余公蔡公分散四出而尹公亦失势奔走于小官洵时在京师亲见其事忽忽仰天叹息以为斯人之去而道虽成不复足以为荣也既而自思念往者众君子之仕于朝其始也必有善人焉推之今也亦必有小人焉推之今世无复有善人也则已如其不然也吾何忧焉姑养其心使其道大有所成而待之何伤退而处十年虽未敢自谓其道有成矣然浩浩乎其胸中若与曩者异而余公适有成功于南方执事与蔡公复相继登于朝冨公复自外入为宰相其势将复合为一喜且自贺以为道既已粗成而果将有以发之也既又反而思其向之所慕望爱悦之而不得见之者盖有六人焉今将徃见之矣而六人者已有范公尹公二人亡焉则又为之澘然出涕以悲呜呼二人者不可复见矣而所恃以慰此心者犹有四人也则又以自解思其止于四人也则又汲汲欲一识其靣以发其心之所欲言而冨公又为天子之宰相逺方寒士未可遽以言通于前余公蔡公逺者又在万里外独执事在朝廷之间而其位差不甚贵可以扳援闻之以言而饥寒衰老又痼而留之使不克自致于执事之庭夫以慕望爱悦其人之心十年而不得见其人已死如范公尹公二人者则四人者之中非其势不可遽以言通者何可以不能自往而遽已也执事之文章天下之人莫不知之然窃以为洵之知之特深愈于天下之人何者孟子之文语约而意尽不为镵刻斩絶之言而其锋不可犯韩子之文如长江大河浑浩流转鱼鳖蛟龙万怪惶惑而抑遏蔽掩不使自露而人望见其渊然之光苍然之色亦自畏避不敢迫视执事之文纡徐委备往复百折而条逹踈畅无所间防气尽语极急言竭论容与简易无艰难劳苦之态此三者皆防然自为一家之文也惟李翺之文其味黯然而长其光油然而幽俯仰揖让有执事之态陆贽之文遣言措意切近的当有执事之实而执事之才又自有过人者葢执事之文非孟子韩子之文而欧阳子之文也夫乐道人之善而不为谄者以其人诚足以当之也彼不知者则以为誉人以求其悦已也夫誉人以求其悦已洵亦不为也而其所以道执事光明盛大之徳而不自知止者亦欲执事之知其知我也虽然执事之名满于天下虽不见其文而固已知有欧阳子矣而洵也不幸堕在草野泥涂之中而其知道之心又迂而粗而欲徒手奉咫尺之书自托于执事将使执事何从而知之何从而信之哉洵少年不学生二十五嵗始知读书从士君子游年既已晚而不遂刻意厉行以古人自期而视与已同列者皆不胜已则遂以为可矣其多困益甚然后取古人之文而读之始觉其出言用意与已大异时复内顾自思其才则又似夫不遂止于是而已者由是尽烧曩时所为文数百篇取论语孟子韩子及他圣人贤人之文而介然端坐终日以读之者七八年方其始也入其中而惶然博观于其外而骇然以惊及其久也读之益精而其胸中豁然以明若人之言固当然者然犹未敢自出其言也时既久胸中之言日益多不能自制试而书之已而再三读之浑浑乎觉其来之易矣然犹未敢以为是也近所为洪范论史论凡七篇执事观其如何嘻区区而自言不知者又将以为自誉以求人之知己也惟执事思其十年之心如是之不偶然也而察之
　　上冨相公书　　　　　　　　　苏　洵
　　往年天子震怒出逐宰相选用旧臣堪付属以天下者使在宰府与天下更始而閤下之位实在第三方是之时天下咸喜相庆以为閤下惟不为宰相也故黙黙在此方今困而复起起而复为宰相而又适值乎此时也不为而何为且吾君之意待之如此其厚也不为而何以副吾望故咸曰后有下令而异于他日者必吾冨公也朝夕而待之跂首而望之然而不获见也戚戚然而疑呜呼其弗获见也必其逺也进而及于京师亦无闻焉不敢以疑犹曰天下之人如此其众也数十年之间如此其不变也皆曰贤人焉或者彼其中则有説也而天下之人未始见也然不能无忧葢古之君子爱其人也则忧其无成且尝闻之古之君子相是君也与是人也皆立于朝则使吾皆知其为人皆善者也而后无忧且一人之身而欲擅天下之事虽见信于当世而同列之人一言而疑之则事不可以成令夫政出于他人而不惧事不出于已而不忌是二者惟善人为能然犹欲得其心焉若夫众人政出于他人而惧其害己事不出于已而忌其成功是以有不平之心生夫或居于吾前或立于吾后而皆有不平之心焉则身危故君子之处于其间也不使之不平于我也周公坐于明堂以聴天下而召公惑何者天下固惑乎大也召公犹未能信乎吾之心也周公定天下诛管蔡告召公以其志以安其身以及于成王故凡安其身者以安乎周也召公之于周公管蔡之于周公二者亦皆有不平之心焉以为周之天下周公将遂取之也周公诛其不平而不可告语者告其可以告语者而和其不平之心然则非其必不可告语者则君子未始不欲和其心天下之人从士而至于卿大夫宰相集处其上相有所为何虑而不成不能忍其区区之小忿以成其不平之衅则害其大事是以君子忍其小忿以容其小过而杜其不平之心然后当大事而聴命焉且吾之小忿不足以易吾之大事也故寜小容焉使无芥蔕于其间古之君子与贤者并居而同乐故其责之也详不幸而与不肖者偶不图其大而治其细则濶逺于事情而无益于当世故天下无事而后可与争此不然则否昔者诸吕用事陈平忧惧计无所出陆贾入见説之使交欢周勃平用其防卒得绛侯北军之助以灭诸吕夫綘侯木强之人也非陈平致之而谁也故贤人者致不贤者也非夫不贤者之能致贤者也曩者今上即位之初冦莱公为相惟其侧有小人不能诛又不能与之无忿故终以斥去及范文正公在相府又欲以嵗月治天下事失于急与不忍小忿故羣小人亦急逐去之一去遂不复用以殁其身而止伏惟阁下以不世出之才立于天子之下百官之上此其深谋逺虑必有所处而天下之人犹未获见洵西蜀之人也窃有志于今世愿一见于堂上伏惟阁下深思之无忽
　　与两浙安抚陈舍人荐上书　　　　陈　襄
　　襄伏闻执事按部东南首访士民徳行襄谓股肱近臣受主上顾托于外其志在于夙夜图其所报则莫若求贤防士之务为先然自昔观风按俗之臣可有行者今执事独能轩然振举其事此希濶之盛美小子不任驩忭虽然但以旌旄之行所至迅速独眎独聴不克尽天下之贤才又恐所部之吏无告者有负执事上报君父之心襄虽愚所识近世四方豪杰之士于心遇执事之能推贤不敢隠惜谨取其才行殊尤卓絶素与之交与所闻见而知者敢以为献焉其已仕者四人有殿中丞致仕胡瑗者博学通经负文武之道而适用不迂向在江湖间兴学养士凡十余年弟子一千七百人魁杰之士多出门下今年过六十而进徳未已有舒州通判王安石者才性贤明笃于古学文辞政事已着闻于时有颍州司法参军刘彛者其人长于才而笃于义其政事皆通逹于体要有庐州合肥县主簿孙觉材质老成志于经学而浸究原本观其文辞或简而能粹殿中丞胡瑗门人髙弟数百而称其贤瑗虽老其材尚可大用惜乎未有知音者三人者皆贤者之资也将置之美地不拂其所进以育成其美材可量也哉其在下者五人福州官县陈烈者天性仁孝其材智超特学古明道造大贤之域自庆厯初下第闭门潜心迨今十余年两经科诏不应里选身服仁义郷闾宗之有同县郑穆者明而好学深造于道其心气仁正勇于为义学博而文壮矣有扬州孙处者为性髙介好古而志于道安贫不仕节行着闻凡为文辞必臻于理有衢州江山县周颍者刚义孝友及冠始学卓有竒节而不畏强御有烈士之气有越州萧山县吴孜者勇于为义少有声律之学既而宗道约心于理甘贫养亲节义稍着彛烈穆襄之友人也凡与并立于古人之域积二十年辛勤事业足见其志使之得其志而行其道其补助国家岂少哉若行已作事未敢极言俟执事见而知之可也处颍孜襄所闻而知之者虽道业不及于二三子然其行义皆足以取信于人抑亦国家伟材也失大贤之才难知亦难其才以四海之广环而求之尚恐未足充执事之所欲况止于一方与一州其所得必狭矣襄遂敢广引天下凡所知者以为告也其次虽有朴茂磥砢之材行谊未着不敢以闻尚观其成其不知者尚在执事博而求之也执事即日归觐冕旒道民疾苦事外必有献纳补报于上则无大乎斯事而无过乎斯人也君子之于事也所患无其道无其时无其位而不得与天下贤才共济之尔今执事既有其道又得其时与其位而其所以共济又有天下之贤才如是其不可失也心急辞率伏惟执事留意详采
　　与王介甫书　　　　　　　　　刘　攽
　　见所与曾公立书论青苗钱大意不觉怅惋仲尼云聴讼吾犹人也必也使无讼乎聴讼而能判曲直岂不为美然而圣人之意以无讼为先者贵息争于未形也今百姓所以取青苗钱于官者岂其人富赡饱足乐输有余于公以为名哉公私债负逼迫取于已无所有故称贷出息以济其急介甫为政不能使民家给人足毋称贷之患而特开设称贷之法以为有益于民不亦可羞哉甚非圣人之意也自三代以来更歴秦汉治道驳杂俗益浇薄其取于民者百头千绪周公之书有之而今无者非实无之也推类言之名号不同而已矣若又取周公所言以为未行而行之吾恐不但重复将有四五倍蓰者矣一部周礼治财者过半其非治财者未闻建行一语独此一端守之坚如金石将非识其小者近者欤今郡县之吏方以青苗钱为殿最又青苗钱未足未得催二税郡县吏惧其黜免思自救解其材者犹能小为方略以强民其下者直以威力刑罚督迫之如此民安得不请安得不纳而谓其愿而不可止者吾谁欺欺天乎凡人臣之纳説于时君劝其恭俭小心所谓道也莫不逆耳难从及至劝其为利取财于民广肆志意不待辞之毕而喜矣故奸臣争以言财利求用不复取逺古事言之在唐之时皇甫鏄裴延龄用此术致位公相虽然二人者犹不敢避其聚敛之名不如介甫直以周公圣人为证上则使人主无疑下则使廷臣莫敢非若是乎周公之为桀跖嗃矢桁杨椄槢也商鞅为秦变法其后夷灭张汤为汉变法后亦杀为法逆于人心未有保终吉者也且朝廷取青苗之息専为备百姓不足至其盈溢能以代贫下赋役乎府库既满我且见其不复为民矣外之则尚武开斥境土内之则广游观崇益宫室鄙语曰冨不学奢而奢自至自然之势也介甫一举事其至此可无念哉可无念哉
　　与门下韩侍郎书　　　　　　　范百禄
　　圣人之用天下冨而教之神而化之不可以已者也不惠不廸而至于用刑不得已者也夫以不得已之刑为不可以已之助则居此官者其知此意邪或亦不可以置此心而勿论也比来朝廷政事大论议一切出于忠厚薄厌刀笔而以书生儒吏处之此宜下民无知隂有一二防被上徳者矣百禄无状摄职以来夙夜孜孜竭其愚忠精法巨细凡可生可杀之际与僚官评订大理往返或至于再三或至于四五纎悉曲折敢不尽心焉尔哉然文书程渉三府职竞覆覈交致其详毫厘之间靡不力诘而深研之呜呼虽尧舜钦恤文武慎罚之意宜无以加毫发于此矣汉诏有之人有智愚官有上下故使中外疑狱谳之廷尉廷尉以当附律令闻上也民散久矣抵犯者多旬时断狱无虑数十百千其间岂能事事咸若上官之智邪人心不同如其靣焉有周有防趣尚不一抵犯者多一谓之寛一谓之猛同一物耳而寛猛异焉则司刑之官何术以处此中邪而必曰姑舍汝所学而从我且不亦教玉人追琢玉哉大抵人之寛严亦性分耳百禄又乌能自迁其性分而随上官之指趣乎是以上烦明公毎于众人宾客之前督过谆谆以为大非而终不能奉教一二以自媿自诏也任聪阿丁之鬪杀刘巠之故杀温公力不肯贷辞气侃然有司不敢抗众人不复议百禄再白而不从则再以书复之终见是而贷焉是以自朝廷至众庶未闻有曰范百禄颇知守官然皆欣欣焉多温公之能用人且聴善也二杀者贷而天下以为是百禄岂不幸甚矣哉近日明公以阿党为阿丁告言谋状已明事不获免为可杀而罪大理用法刑部引例编管广南之为太轻也任聪御札到后行刼赃满而不当谓之刑名疑虑也此二事者百禄实尝用心焉欲黙而不辨则惜聪与党之死欲辨而理之则未免违公之论逆公之意虽然古人执法有三经断死而不渝者有抗直犯顔而不顾主威者非但施之于守法而已实士君子事上之道当然明公亦思得斯人与之恭承明主乎近世已无如是人矣得闻其语可也见其有心景行者可也明公以道徳仁义之冨辅佐人主以天下生民为己任欲为朝廷振纪纲致太平必不欲来者依违从谀随声雷同苟利一身不忌杀人以蹈昔之用事者为后世笑侮之辙也是用布其区区而详其所以然之説阿党心规阿丁之银钿也因斧之而不死丁呼而告人曰党杀我人执党曰我实谋其钿子于是谋状为明今疾其凶暴规货之慝则死有余辜论其被执之时便通谋情谋在其心终縁自吐考之于律得减所因处徒三年未为失断凡言杀人者死盖以已杀为文伤人及盗则抵也今被杀之人幸而不死行凶之妇偶亦自通本谋所以本部厚请取旧比之重者拟送广南编管决杖逺窜粗可惩奸合于尧舜流宥之法殆无足疑将何以加重于斯邪任聪去年四月一日受黄三结约欲行彊盗至三日昏时而刼寗新等家赃满按御札三日巳时到县虽是夕行刼在约束之后而其结谋实在旦日约束之前凡赦前御札将为约束指赦作过之人而聪之谋时适非指赦谨按嘉祐五年南郊赦文应赦前御札到后彊盗至死并决讫刺配广南牢城八年及治平二年郊祀二赦则配海岛虽加重于前而未尽变也是又仁宗皇帝英宗皇帝时韩冨二公故事也合朝廷论议决事比方且踵嘉祐治平故事寻二公所为本部拟贷任职自谓略法二公遗意岂当时之论亦欲惠暴寛贼以害良民哉得非哀矜愚民寒饥多辟而入于死也哉夫愚民所以然者仁人君子反求诸已而后以罪诸民赋税重也徭役繁也诛求多也利广也欲其无寒饥不可得寒且饥矣欲其亡罪戾不可得此仁人君子所宜动心而求究其本也若止浚其末而惟刑杀是务则秦之刑非不严为能弭胜广之盗哉今不讳之朝乐闻鲠言愿遏其恶而宣之使下情无壅亦足以知今为有道之世矣孔子谓季康子曰子为政焉用杀子欲善而民善矣张释之当髙庙玉环之坐而文帝欲置之族谏曰假令盗长陵一抔土陛下将何以加法邪夫使有司者治辠而不推原犯人之情不测浅深之量不论轻重之序而一出于法则刀笔吏足以供使令耳又何取于士大夫以儒术縁饰为哉今天子谅隂未言太皇太后总聴万事慈明仁恕聴言尽下自二帝三王以来公卿大夫有志之士未有遭逢如斯时者也有官守者不出其位若见事有未然令有未便不一公言而脂韦苟安恬养自殖不上负明主无益生民乎百禄章既上窃意万一薄采以捄来事不谓明公力排而深绌之又从而崇峭堑立峻法也其百禄之言以人废耶其或思之未再邪如今之时周公养成王之时也在易山下出泉之象曰防未知所之则顾所以养之何如也夫防之所以养者正也养得其正则圣人之功也周公养成王是也方其承师问道退习而考于太傅道徳仁义日陈于前诗书礼乐日盈于耳及其至也若出天性举而措之横乎四海是将万化独运万事一断岂不绰绰然有余于聴览之间哉葢不必屡上凶恶铺陈情状设有特防而教之断狱也此又非周公之所以为功也百禄之于门下也公则有僚吏之聴私则有父执之奉知奬待遇非他人比苟为黙视不敢尽言则岂明公与百禄之志哉伏惟舍其戆狂而薄采其幸甚
  </div>
  <div class="pagination">
   <a href="宋文鉴_page60.html">
    上一页
   </a>
   <span>
    ...
   </span>
   <a href="宋文鉴_page56.html">
    56
   </a>
   <a href="宋文鉴_page57.html">
    57
   </a>
   <a href="宋文鉴_page58.html">
    58
   </a>
   <a href="宋文鉴_page59.html">
    59
   </a>
   <a href="宋文鉴_page60.html">
    60
   </a>
   <span class="current-page">
    61
   </span>
   <a href="宋文鉴_page62.html">
    62
   </a>
   <a href="宋文鉴_page63.html">
    63
   </a>
   <a href="宋文鉴_page64.html">
    64
   </a>
   <a href="宋文鉴_page65.html">
    65
   </a>
   <a href="宋文鉴_page66.html">
    66
   </a>
   <span>
    ...
   </span>
   <a href="宋文鉴_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
