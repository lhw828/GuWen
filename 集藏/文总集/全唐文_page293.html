<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 293 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 293 页/共 603 页
  </h1>
  <div class="content">
   ○唐故使持节歙州诸军事守歙州刺史赐绯鱼袋陆君墓志铭（并序）
    君讳亻参，字公佐，吴郡人。曾祖某，某官。考某，某官。君早孤，与兄隐居於越，有佳山水，率子弟耕汲於其中，日修桑门之法，摈落人事。贞元初，兄既殁，始为宗姻士友所强，慨然有应知已之心。繇试左环卫，历大理评事，摄监察御史里行佐黔中，又以殿中侍御史内供奉佐浙东。凡四居宪职，介二方伯，皆有直声休利，邦人宜之。十二年，所从既罢，继之者再至，率以重礼礼君，终不能屈，非所乐而不苟合故也，朝廷宗公贤大夫多悦其风。十六年徵拜祠部员外郎，居二年，执事者上言其才，请为剧曹，会东方守臣表二千石之缺。天子方加恩元元，循责吏理，面命执事曰：“诚如是，姑使为郡，须其报政，縻以好爵。”遂拜歙州刺史。在途发疡，夏四月二十日，卒於洛师，享年五十五。夫人河东柳氏，殿中侍御史并之息女，才淑有贤行。长子某，年在羁贯。嗣子某，未离褓抱，夫人既得卜吉，且以孤藐之词，请表墓於父友，故鄙夫泣书於寝门之外而不让云。君峻而通，直而和，群而不党，至若流俗之龌龊，细人之姑息，屑屑汲汲之态，不萌於胸中。器度夷远，英华发外，居常无怵迫，临事有风节。同心定交，造次以文，评议鉴裁，精明不惑，从善亲仁，发於肺肝，文章宏朗，有作者风格。学不为人，与古为徒，向使登其年，充其量，束带公朝，其骨鲠魁垒之士欤？常与故虔州刺史陇西李公受、故右补阙安定梁宽中、今礼部郎中京兆韦德符、右补阙广平刘茂宏、秘书郎赵郡李叔翰、方外士右谕德博陵崔公颖暨子友善。б呋！相视莫逆，行二十年，洪范之攸好德，儒行之远相致，今则已矣。可胜恸也耶！时贞元十八年岁直鹑首秋七月甲子，镂坚石而铭曰：
    陆生，中和粹清。直如朱弦，洁如白珩。或默或语，不将不迎。如何斯人？ㄙ忽冥冥。蚩蚩下辈，戬或丁。煜煜芳兰，严霜飘零。命不可问，死不可作，呜呼陆生！
    ○使持节郴州诸军事权知郴州刺史赐绯鱼袋李公墓志铭（并序）
    君讳伯康字士丰，陇西成纪人。自凉武昭王元孙文穆公冲为元魏仆射司空，与兄穆侯恭侯惠侯庄公中秉枢揆，外颛方伯。文穆公二子，长曰廷实，次曰休纂，论道追命，皆至司徒，蝉联茂盛，冠於百族，君即叔氏司徒之後也。曾祖仲进，皇宣州司马。祖侨，皇河南府渑池县令。父，皇朝议大夫宗正丞，赠濮州刺史。三叶用晦，仕不过郡佐县令大夫，典司宗籍，而天爵崇茂，士要向仰。君以才实克家，清方入官，始为知已者所荐。授阆州司仓掾，转下わ福昌奉先三县尉，皆有能名。建中三年调补御史台主簿，成奏未下，以太夫人寝疾，归侍药膳，明年丁内艰，衣裳外除，迫严君之命，复调为长安尉。时王师清宫，銮辂初复，武人干吏理，毂下为多事，邑之细大，必决於君每岁考绩，为府中最。贞元五年，再集荼蓼，终丧犹毁，不交人事，屏居池阳，以耕植自业。九年春，西鄙不靖，诏城五原以备边，坊节将，选重贤佐，以厚礼辟君，实董塞门之役，不愆於素，抑有劳焉。拜监察御史，转殿中丞，赐以章绂，寻迁侍御史，加检校工部员外郎。凡十四年，徙官为上介，伐谋而之师以律，折狱而之人不冤。十八年，从守臣来朝，行次中部，所从复於左毂，护其青衤炎，以至京师，庀具会事，称情中礼。十九年秋七月拜郴州刺史，精力惠养，蠲除烦苦。导利省啬，而人不扰；廉平信厚，而吏知方。今相国左丞郑君，顷移佐兹郡，知郡也熟，洎入总纲辖，盛推理行，再宰政。方圆陟明，斯言未复，奄忽雕落，时永贞元年十月某日甲子，春秋六十三。悲夫！君天资器干，机用强敏，夷易疏通，不移名声。学尚周给，而缘情甚丽；业履端修，而睦姻尢甚。时人多知君吏理过於文行，唯故相太傅卢恭公、今相国左丞郑君洎鄙人实知之，而栖迟下国，迫厄委化，斯可叹已。夫人范阳卢氏，宣城县令炅之女，华绪令仪，执先佐，先於君殁二十年矣。嗣子卢氏县尉操、次子前明经掖、支子某等，皆以孝谨而承训义，君令弟长安主簿少安，请急丧事，奔波勤远，自荆抵洛，泣奉而车，以元和元年某甲子，葬於某县某原之旧封。君子曰：“於长安之兄之丧，有以见同气之痛。”德舆以中外伯仲，周知所履，刻石纪事，朴而不诬。铭曰：
    郴之政兮理平，君之行兮廉清。矧有深知兮秉国之成，亟言於朝兮将陟其明。窘然符守兮奄忽冥冥，胸臆约结兮未摅平生。道途自远兮广柳刍灵，风雨所交兮卜洛佳城。元龟是贞，厚载是宁，吁嗟乎内兄！
    ○唐故给事郎使持节房州诸军事守房州刺史赐绯鱼袋崔公墓志铭（并序）
    公讳述，字元明，博陵安平人。自东汉长岑长济北相代擅雕龙之美，济北五代至晋大司农宏，司农八代至北齐右仆射昂，仆射三代至公曾祖皇朝散大夫冀州武邑县令讳绍，大父同州白水县尉讳顼，烈考晋州汾西县领赠定州刺史讳之，代有文行懿德，为北州冠族。公夷雅温粹，安舒廉静，於座右铭得含元之妙，於政论得理道之奥，以之修身，以之莅官，盖家法积厚，而公能践之之故也。始自官卫试守，未弱冠而为蓝田尉，已有嘉闻。寻转婺州浦阳令扬州兵曹参军，皆以吏理著称，故辟书交委，命书随之。历监察御史殿中侍御史，再为侍御史，实佐寿潭洪三邦车赋之重，拊循辑睦，ム上介是赖，府迁於荆，荐言於朝，拜著作郎虞部员外郎，论著奏议，率循宪矩，不毁方以求合，不由径以取捷。贞元十二年出为房州刺史，承长帅刚严之理，当舆师馈饣向之殷，暴征继起，烦言狎至，而能推情廑身，以裕劳人，恻隐所被，四封嘉靖。十七年秋九月辛酉，感疾捐馆舍，春秋五十七。夫人京兆韦氏，承公宫之训，为女士之表，凡合姓二纪，柔而正劝以义之道备焉。其孤文伯武伯等，学通礼籍，姿性纯至，斩焉相视，泣奉裳帷。以冬十一月甲子，葬於东都某原，礼也。初公仲兄左庶子安平公，有重名於时，安平所与游者，公皆从而游焉。故常与贤士大夫推古今世道，博约论辨，摅之於词，凡数千言。因曰：“胜质之文，吾所甚惧，彼奔驰塞路者，既不可遏，又恶用斐然之为也耶？”遂辄削去，其用晦如此，行义醇备，慈仁任恤。安平既即世，伯兄继殁，犹子之解巾结衤离，先於已子，故不举火之日，男未仕，女未行，其於疾则十起，衣无常主，虽伯鱼稚春，不能加焉。群从族姻，均禄直以其乏。不结党友，不趋声利，常欲修性息迹，考一邱之乐而未克，齿与位皆负其实，奄然不淑，为知者所叹。建中初，德舆遇公於九江之西，其後辱安平戴侯之知，於公获南容之眷。刻石志美，不敢曼辞，而实录焉。铭曰：
    齐称大风，汉有文宗。隽贤葳蕤，似续昭融。坦坦房陵，劳谦孝恭。优游禄仕，惟道之从。素履不华，黄裳在中。乃仪列星，乃饰伏熊。居易处厚，有初有终。魂气杳冥，诸孤哀恫。圆著大蔡，先远攸同。刻兹贞珉，永贲邱封。
    ○坊节度使推官大理评事唐志铭（并序）
    君讳柰，字嘉言，北海人。曾祖贞休，皇比部郎中河南少尹。祖诩，太子洗马。考试，河南府士曹参军。代有懿行，远承华构，君清方敏厚，幼有立志，与伯氏文编，讲艺修词，知名於士友闻。其文华浃洽而长於比兴，其义行洁修而笃於友悌。贞元初举进士甲科，解巾补官卫纪纲掾，右辅守臣，抚封辟士。表为支使，转左领军仓曹，明年复调为左金吾胄曹。因喟然曰：“吾三命不越於环列，其道蹇欤？”满岁宴居，吟咏情性而已。会故人彭城刘景通，受天子推毂之重，镇於洛郡，辟书既至，命书继下，以廷尉评事理军讼。未几，请急省兄於盛山，又东南至於云安，间关巴峡，婴冒雾露。俄而景通入觐，为冬官司空，方欲盛荐君於献纳侍从之列，景通既殁，左右曹中执法多所引重，而枕疾不起。悲夫！时二十年秋八月壬子，其年四十有九。昔崔る管辂，官不过长岑令少府丞，而当时之翕然扇巧言进取满志者，可胜道哉？夭阏纷纶，从古所叹，初娶冯翊严氏，兴元长帅相国太保公之女，不幸早亡。继娶天水权氏，华州司士参军集之女，子之从祖妹也。有明识淑行，为六姻仪法，结衤离周月，遭罹柏舟之痛，遗允方娠，可哀也哉。予与文编周旋於文章道义，二十年矣，故辱君之欢亦旧，淮湖暌阻，京毂会合，合姓怛化，在旬岁之中，寝门屑涕，情何有极？冬十月庚寅，其孤辉既得吉卜，窆於万年县义善原，且虞邱夷谷变，不可以不识。遂为铭曰：
    一气，浮休滑。英华未伸，奄忽归根。于嗟乎嘉言，于嗟乎九原，刻此清芬。
    ○太原府司录事参军李府君墓志铭（并序）
    君讳雍，字某，赵郡高阝人。曾祖万安，皇邹平郡丞。祖顼，赠郑州刺史。父日知，皇银青光禄大夫黄门侍郎侍中户工刑三部尚书。君承荫庥覆露，而资性和厚，有词藻，工篆隶。起家太子通事舍人，转太常寺主簿，年甫成童，卓然有立志。历都水监丞长安丞，毂下难理，号为称职。丁太夫人韦氏忧，免丧犹毁，不交人事。寻诏除太原府录事参军，已抱沈瘵，以开元十有九年夏五月，殁於长安升道里，享年三十五。噫嘻！以侍中公之宽明正直，忠孝於君亲，书在国籍，为景云贤相，宜其子孙昌阜，有韦平之庆。而义方积善所及，不过於丞吏都吏，未强仕而夭，斯命矣。夫人范阳卢氏，殿中侍御史敷之女，司勋郎中游之妹，华宗淑行，先殁者二岁。有子元之，仕至晋州洪洞县令，恺悌之化，行於乡党，命屈其才，亦不至大官。洪洞之子曰邓州新野令彬、万年尉彤、陈州太康主簿彩、太公庙丞文彡、前明经等，以吏以文，循守家法。君初尝谓洪洞曰：“吾家代壤树，在周郑之郊，延陵嬴博，岂限故土？苟吾启手足，必促择不食之地，而归全焉。故君殁之岁秋八月，权窆於万年县龙首原，厥後七十有七岁，彬、彤等居内忧，忍哀襄事，因竭诚信，循祖祢之志，启君之，迁於京兆府奉先县漫泉乡保章里，从考卜也。与洪洞君庚甲分穴，昭穆列次，聿修之义，情理无违。而彤又状其祖德，请刻墓石，抑予之重表甥也，嘉其忠孝而铭之。其辞曰：
    伊昔侍中，实相睿宗。以孝以忠，穆然清风。乃生良士，博约仁义。坦坦居易，郁湮不位。家有孝孙，卜兹鲜原。刻勒清芬，藏於墓门。
    ○叔父故朝散郎华州司士参军府君墓志铭（并序）
    《洪范》叙三德五福之道，而德存科人，福系乎运。时未光大，则卷而怀之，姑以清行厚德，遗诸子姓而已。公讳隼，字子鸷，天水略阳人。十二代祖安邱敬公讳翼，为前秦司徒，代有勋德，以至四代祖平凉公讳文诞，历开府仪同三司涪常二州刺史。曾祖滑州匡城县令讳崇本，王父益州成都县令讳无侍，烈考许州临颍县令讳，初平凉之先，三叶开国，匡城以降，世名文行。公缵承茂绪，祗服家法，有大易之鸣谦，中庸之慎独。忄造忄造其守，孳孳其勤，中立而不易方。夷道而不由径，故克家无玷，干禄有声。天宝末，州里举经明，属幽陵叛涣，计偕中止，解巾试守河西尉，真拜鄢陵丞。时东郊不开，违难逃禄，艰贞洁白，终出盗泉，朝廷嘉之，除楚州宝应丞。是岁太夫人弃孝养，刺血写大乘微言，毁瘠过礼。既除丧，为亲戚所勉，调补宋州宋城县丞。孟尚书某方持郡节，深相推重，每岁考课，居郡中最。大历中授福昌丞，贞元初改华州司士，尝辟彭城刘公萧国班公之府，皆分事任，实助经费。所至之邦，必闻其政，所奉之主，必加以礼，而又学古不怠，歌诗必类，缘情而不流，体要而无害。故秘书包公谓公内外循理，心正气和，君子以为知言。其道未伸，天夺之算。呜呼！贞元九年四月辛亥，终於富平从事之馆，享年六十一。夫人陈郡殷氏，皇曹州司法丽正殿学士践猷之孙，清河尉寅之女，故给事中杭州刺史亮，其兄也；今侍御史郴州刺史永，其弟也。生德义之门，袭猗那之庆，自执主馈，逮四十年。孝慈柔明，六姻是仰，学备箴诵，言成礼法。公之禄甚薄而家甚肥，中外无闲言，诸孤犹已子，闺门之内，和乐薰如也。既茹未亡之痛，护奉青车，东旋洛都。八月癸丑，遘疾疠终於新安之别墅，享年若干。有男子五人：长曰少成，仕至桐庐尉。次曰少清，以经术甲科。次曰某曰某，皆以文学裕蛊，禀公之义方。女子五人：长适安福尉刘公范，次适常州司仓齐畅，其次未及笄，皆禀夫人之明训，少成等曾未半岁，再集荼蓼，思养於下，如不欲生，衔恤忍哀，竭其诚信。以十月某日，得吉卜於新安方山南龙涧原，礼也。小子龀岁而孤，夙承善诱，且惧徽音行实之不传於後，与陵谷之有迁也。谨用论撰，哀而不文。铭曰：
    惟叔父，秉直清。温而文，诚而明。六试吏，扬令名。再从事，有淑声。猗夫人，懿纯德。倬妇行，为内则。乐申申，恭翼翼。女有家，男述职。天不佣，降鞠凶。道未行，祸已锺。刻金石，识邱封。德不泯，哀无穷。
    ○扬州兵曹参军萧府君墓志铭（并序）
    君讳惟明，字某，楠兰陵人。曾祖浚，皇丹州刺史。祖文远，皇睦州别驾。考重晖，皇金州别驾。自丹州已降，虽位不过守佐，而皆以行义似续，君即别驾府君之元子也。天宝中举秀才，数上，行过乎谦，竟不得居甲乙科，时苟未至，虽巧力无所措其用。否不可久，後累为知已所荐，自明州参军事至扬州兵曹掾，凡四更官，皆有理效，多以名闻荐拜，或参从事之列，向非刃有馀而用无滞，畴能及此。晚岁病风，家於丹阳，葆真乐和，樽酒自适，轻财重义，推诚於朋友之闲，不饰边幅，以旷达自任。初君与令弟故司封郎中惟则同以儒服游京师，贤士大夫缔交慕义者如响，郎中以通才历职，而君亦累为名公所荐。年位未至，相次凋落。呜呼！以建中二年四月某日，所疾沈痼，终於丹阳私第，享年若干。以某月日，权窆於某所，从宜也。夫人扶风窦氏，妇道柔明。子氵风、氵、汝等，年未志学，藐然无怙，刍挽时行，哀以求铭。铭曰：
    南齐之後，福祉氵存臻。厥生兵曹，洵美且仁。如何中路，翳魄荆榛。刻石穷泉，永志声尘。
    ○洪州建昌县丞崔公墓志铭（并序）
    君讳遴，字某，博陵安平人也。六代祖北齐右仆射昂，以文学正直，周历诸曹，礼乐刑政，所损益者十七八，生隋水部司门二郎中洽。有风仪器尚，以世其家，司门生皇掖县令昙首，掖县生武邑令绍，武邑生白水尉顼，顼生汾西令赠定州刺史升之。自掖县四世，含备不耀，君即定州府君之长子，故相国右庶子安平公，其介弟也。恬淡愿悫，不迁於时，仁於乡党，友於兄弟。大历中，御史大夫赞皇李公之宣风於吴也，闻其贤，起家表荐为常州武进县尉。迹徇知已，主不近名，俯视官曹，非其好也。建中初，嗣曹王分阃案部於九江之西，又以名闻，转洪州建昌县丞。君喟然曰：“庄生於陵子，吾之师也，恶用是哉。”终不屑就。先是筑室於毗陵，疏清流，荫碧藓，树艺偃仰，有终焉之志。贞元十年正月日，寝疾终於其家，享年六十三。夫人范阳卢氏，华宗淑行，动循礼法。其孤景伯等，年未及冠，皆专经趣善，藐然衔恤，护奉青车。以明年十月某日，归於河南东原之旧茔，先远故缓也。季弟著作郎述，贞谅逊悌，称於士林，抱终鲜之痛，主归全之礼，以德舆详其素履，俾为墓铭。铭曰：
    公绰之道，澹无欲兮。结身用晦，言可复兮。视履考祥，宜戬谷兮。乃如之人，胡不淑兮。周原旧封，森拱木兮。於以宁神，识陵谷兮。
    ○润州丹阳县丞卢君墓志铭（并序）
    君讳岘，字某，范阳人。自魏已降，官婚人物，为天下清甲，大略书於国史，详言在乎家牒。今所书三叶，自曾王父卫州司马府君讳宏寿，初贞晦不仕，公车徵拜，生冀州信都主簿府君讳友裕，友裕生扬州高邮县令府君讳相，君即高邮之第若干子。奉前人之业，讲先师之训，以之克家，以之从政，直方谦厚，卑不可逾。筮仕三次，不离州县之职，曰亳州蒙城县主簿、楚州宝应县尉、润州丹阳县丞。宽敬莅事，不希名誉，故每当廉问荐延之日，使牙陟明之举，皆迁延晦避，时议多之，清行懿名，竟用不振。以大历九年七月日，寝疾终於官舍，享年五十五。其嫠陇西李氏，柔顺有妇行。嗣子某等，决於蓍蔡，衔恤襄事，以关河不靖，未克归。遂以某月日，权厝於县之北原焉，从宜也。予侨居丹阳，尝与君游，故粗书事实，以备刻石。铭曰：
    生死，如环斯循。吁嗟卢君，於此归根。
    ●卷五百四
    ☆权德舆（二十二）
    ○再从叔故京兆府咸阳县丞府君墓志铭（并序）
    府君讳达，字某，天水略阳人。曾祖崇本，皇朝散大夫滑州匡城县令。祖若讷，皇通议大夫桂歙梓三州刺史。考亻巽，皇深州安平县令。自十二代祖前秦安邱敬公至四代祖平凉公，皆有勋力，为通侯大吏。自匡城至安平，以文采政事，为列城二千石，家法休声，贻於後昆。府君以士行吏理，平端简实。大历初调为家令寺主簿，历同州冯翊县尉河南府登封主簿京兆府咸阳县丞，居之必闻考绩，得之必由综核。中外之姻，或据戚里，都侈乡，未尝巧从，以去穷约。且以枉道由径，食浮於人为诫，大率每十岁徙一官，故历三纪，而四受禄。勤官肃事，不诱於长上；循理蹈和，不慑於健羡。其有常欤，其难进欤？贞元十九年岁在癸未秋七月壬戌，感风疾终於新昌里，享年六十。先是夫人南阳张氏，明茂有礼法，亦天夺其寿。府君周既除，三月而鞠凶及。悲夫！支子埙等，谋於族属家老，以明年春二月己酉，真宅於万年县龙首原，谨书官次，以纳幽穸。铭曰：
    幽邱而下，煜煜圭组。宜昌城，仍代启土。平凉策勋，梓州懿文。家牍德风，仪刑荐绅。时惟叔父，祗服丕矩。始仕宫卿，乃从左辅。周旋二畿，坦坦安卑。遵道而行，不竞於时。修短奄忽兮，呜呼涕Д。崇冈美贾兮，永褒於兹。
    ○长安主簿李君墓志铭（并序）
    君讳少安，字公和，陇西成纪人。自元魏仆射文穆公冲而下，为西州冠族，或位不充者，必以令德闻。曾祖仲进，皇宣州司马。祖侨，河南府渑池县令。父，朝议大夫宗正丞，赠濮州刺史。君即濮州第三子，敏信宽绰，笃於行义，方举孝廉，偶为所亲者荐授冀州阜城县尉，既非所好，终不屑就。王黔中础之持节廉问也，表为推官，转支使，历左武卫胄曹参军大理评事，用诚直赞佐，夷落之人宜之。府除，至京师，转三原县尉，中书甲库。考绩四居上第，迁长安主簿，二陵复土之重，比岁会同，辇毂之下，储峙无违，典司厩置，肃给安静，尹守以为能。方受代而复表留一岁，御史府察视者数荐君自代，君方通於退，故朝命未及焉。元和三年三月乙酉，感疾不起於长安兴化里第，享年五十，君温仁孝友，喻义循理，恢恢然有君子之度。齿位皆屈，而知者叹焉。夫人荥阳郑氏，太仆少卿叔规之女，仁而不寿，先是君元兄柳州刺史捐馆含，请君襄事，间关勤远，间一岁有嗒然之痛，丧服甫除，俄启手足。噫！以积善之家，而丛不淑如是，纠纟墨之数，其可问耶？嗣子拭授等，号奉青车，以夏五月景申，於东都颍阳县之某原，礼也。音徽永昧，志义相伦，情殷中外，年同甲子，濡涕操管，铭於墓门。铭曰：
    族之盛兮，才之令兮。才知命兮，俄大病兮。葬者藏兮，颍之阳兮。志邱荒兮，杳茫茫兮。
    ○王妣夫人宏农杨氏葬墓志铭（并序）
    王妣夫人姓杨氏，宏农人。祖敏，皇太仆少卿交州都督金乡县公。父晏，湖州武康县令。夫人始笄，归於王考府君，府君名重而禄薄，家肥而身约，仕至左辅尉中兵纪纲掾，所与游者皆天下隽人贤士，夫人无攸遂，劝以义之道备焉。天宝四年，先太保贞孝公既孤，夫人慈仁训育，以文行绍续。繇进士第授临清尉蓟县尉，安禄山之乱也，以大节闻，履险违难，崎岖色养，灭迹人事，以扁舟为家。至德二年，夫人弃孝养於杭州富阳县之行次，时四方兵交，岁大疫，江东尢剧，未克归，此焉宁神？先公号兆崩毁，因中风湿Φ痛，（一作痼）外除，拜御史著作郎，皆以疾不祗命。大历丁未，德兴丁荼蓼，贞元戊辰，再集艰棘。馀生未泯，积庆所锺，因缘践履，叨冒崇大。以岁时之不易，事物之多故，久未迁神，心焉若摧。言阴阳者，利在卯酉，元和五年，岁直庚寅，德舆忝太常卿，以明年之吉，襄事既具。其年猥参宰政，礼不克就，乃建宗庙，以严蒸尝。逮今十二岁在丁酉，德舆以检校吏部尚书理戎汉中，拜章上请，协用龟策，启先公先太君寿堂於丹徒，启夫人寿宫於富阳，得七月壬寅王考府君兆域於东都伊阙县慈水之阳吉。自杭抵洛，凡二千五百里，水陆安静，诚信无违，天之佑也。惟尊灵幽，周一甲子，罪在孱菲，宜当诛殛。而懿范遗训，流光孕休，闺门受祉，施於孙了，霜露怵惕，如忄炎如酲。又德舆之生也後，不获逮事，逖听令闻，靡详万一，故合姓之纪岁，弃代之享年，皆阙焉。刻兹介石，以永终吉。铭曰：
    惟王母之令德，淑明柔克。闺门延耀，以引以翼。王父安卑兮，其道未光。先公大节兮，易名章章。伊孤孙之蒙，不获逮事。庆灵流泽兮，积累名器。氵制河汤汤，青车帷裳。伊水之阳，於幽堂。万有千岁兮，徽音不忘。
    ○独孤氏亡女墓志铭（并序）
    元和十年岁在乙未冬十月二十一日戊午，故秘书少监赠绛州刺史独孤郁妻天水权氏，寝疾终於京师光福里。呜呼！吾之女也。故哭而识之，惟吾门代有懿德，至先君太保贞孝公，以大节大行，为人伦师表，故锺庆於尔，而又天阏其居，此吾所以不知夫天之所赋也。初笄有行，未尝远父母兄弟，考室同里，常如归宁。始绛州以褐衣纳采，其後为侍臣史官，更掌中外诰诏，皆再命或三命。十数年间，便蕃清近，ピ赫光大，天下公议，以宰政待之。其於闺门之内，佐君子，供先祀，嘻嘻申申，有孝有仁。乃者吾忝大任，绛州居近侍，而能婉约劳谦，得六姻之和。长信宫受册命之岁，与母於内朝序位，环佩之声相闻，党族荣之。人情礼意，纤微矩度，言内则者以为折中。б夫！绛州方强仕不淑，尔又未练而殁，年止三十一，天之报施其何哉？始称未亡人也，惧贻吾忧，每敛感容，而为柔色，然以沈哀攻中，竟不能支。悲夫！初先舅宪公有重名於时，绛州生而孤，不得逮事，傥冥冥有知，将同穴而养於下耶？抑智气在上，归於合莫耶？吾不知也。生子二人，女一人，长男前一岁未成童而夭，次曰晦，生十年矣，至性过人，未期再丁荼蓼，敫号罔极，晦世父右拾遗朗，茹终鲜之痛，抚之如不孤。贞於龟策，得明年六月六日壬寅葬於东都寿安县之某原，宜琢墓石以永认後。吾老矣，岂以文为？惧他人不知吾女之茂实，故隐痛而铭曰：
    光未昼，而湛ㄙ兮。植物方华，以槁落兮。懿吾女之淑令兮，君子於冥漠。已乎已乎！吾不知夫神理之有无？
    ○唐故相国右庶子崔公夫人河东县君柳氏葬墓志铭（并序）
    贞元十有一年岁在乙亥三月丁丑，故相国安平公夫人河东县君，考终命於京师安仁里，盖春秋若干。其孤曰懿伯，号侍青衤炎，以十月庚午，返於河南某原安平公之旧封，礼也。夫人姓柳氏，代为河汾右族，齐周之际，中书孝公虬，司会景公庆，以匪躬厚行，为北朝名臣。孝公生止戈，後周洛州刺史，洛州孙皇海州长史憬，憬生皇伊阳县丞，夫人之祖祢也。夫人凭积厚之祉，体柔嘉之姿，既笄，归於安平公。公始以处士纳采，至於佩相印，三十年间，内则彰闻。尝以命妇宜家，疏封於本郡，又以中宫恤礼，为位於内朝，齐明以助祭，慈惠以厚下。プ翟五采，副笄六珈，幽闲必闻於法度，侈泰不萌於心术，盛德发於身，而被於族姻，不可详已。始用和乐，安於隐约，终以淑均，居於显尊。大君子之家肥道光，其助宏矣。既婴未亡之痛，深惟出世之法，受微言於顺禅师，以莲华普门，为方寸津筏，宜其永锡眉寿，而为大家。今则已矣，子壹不知夫命也。懿伯为左千牛备身，纯孝好学，居丧得礼。长女适宏农杨宏徵，才半岁，有共姜柏舟之誓，明识令行，伦於古人。幼女以衿衤离来归，共承宗事，故於夫人之道，得周知之。懿伯以陵谷之不可以不识，哀请论撰，大凡以乾元元年合姓，贞元二年受封，安平公薨八年而夫人捐馆。其铭曰：
    於穆夫人，徽柔淑温，仪於德门。蹈履内则，六姻是式，蔼然慈仁。鱼轩煌煌，佩玉锵锵，威仪申申。居贫且乐，处贵逾约，其道可尊。不享天年，奄归下泉，孰司陶钧。哀此孝嗣，茕然无恃，诉於苍。东周矿园，宰树鲜原，裳帷翻翻。於幽穸，刻是贞石，厥声长存。
    ○唐故义武军节度使支度营田易定观察处置等使检校司空同中书门下平章事赠太傅上谷郡王张公邓国夫人谷氏墓志铭（并序）
    夫人姓谷氏，魏郡昌乐人。其先汉大司农永之後，故义武军节度检校司空同中书门下平章事赠太傅上谷郡王张公之夫人也。四代祖那律，贞观中仕至谏议大夫宏文馆学士。曾祖补衮，左羽林军长史。祖倚相，秘书省正字，佐兰以严禁旅，详鲁鱼以考秘文，犹未充其才，则延耀於後。考崇义，天宝末以雄略气敢，从渔阳之师，每建奇功，亟摧北狄，历左武卫将军左金吾卫大将军，累兼太仆殿中，追赠特进，懿是勋庆。聚於夫人，天资才明，动合图史，早以衿ひ之诫，宜於钟鼎之门。百两以纳采，三月而助祭，克洽中馈，至於上公。其於佐以纯诚，规以策画，超冠命妇之道，叶赞守臣之劳者有焉。建中元年疏赋於魏郡，三年徙封於邓国，徽音法度，列在命书。贞元七年，太傅薨於理所，嗣子今义武军节度易定等州观察处置等使工部尚书易州刺史兼御史大夫延德郡王茂昭，能业其勤，载延其赏，克家禀训，宣力抚封。六官分职，八命作牧，虞潭荣养，用厚人伦。鲁侯燕喜，方期寿考，伯仲有裕，称於北河。曳裾於邸第者三，持宪於牙门者一。贞元十一年，以幼子银青光禄大夫光禄少卿驸马都尉茂宗，既承筑馆之恩，来俟执之庆，方荣著代，俄痛终堂。以十二年二月丁犯，寝疾殁於万年县安仁里，享年四十九。遗表以车服器用上献，王人就第申吊，赐绢三百匹，布一百端，此又恩礼之有加也。尚书以移孝在公，远竭诚信，光禄以衔恤茹痛，躬奉裳帷。以其年冬十月甲戌，得吉卜於京师少陵原，不於太傅，行古之道也。生极井赋，没有宠赙，恩备终始，以荣以哀。申命司言之臣，采其淑行，用琢琬玉，铭於墓门。铭曰：
    鹊巢之德，夫人之职。辅於上谷，启是邓国。淑慎温惠，徽柔令色。克大闺门，施於燕翼。万锺虽及，九原俄即。赋命有涯，孝思罔极。
    ○卫国夫人李氏墓志铭（并序）
    夫人姓李氏，赵郡人。前相国司空今户部尚书燕国于公之室也。曾祖仲恩，皇蓝田县尉。祖琳，河南府参军。考复，司农丞。三业名器卑，而婚亲族类，为山东冠甲。外曾王父裴丞相文献公，左右元宗，为时才臣。外王父吏部郎中赠刑部尚书综，以文行著於清名，舅族多贤，与轩冕俱大，中外积厚，而生夫人。兴元元年，燕公以南宫郎冕而亲迎，其後历二千石九卿，观风贞师，焯耀宏大。三公相印，六职地征，勤劳辅佐，淑慎和乐。《鹊巢》之均一，《つ木》之逮下，《采苹》之能循法度，《螽斯》之子孙众多，实备有焉。晋令公侯夫人银印青绶，佩水苍玉，贞元三年，夫人以外命妇封河内县君，十九年，以元侯内子进卫国夫人。广大专静，尚柔含德，不言而徽音自远，不耀而仪型可象。锺郝之礼法，为而不有；姬嬴之地望，有而不恃。於六姻之中，薰然以仁，煦然如春，推心以及物，各得其所欲。故燕公琴瑟友之，钟鼓乐之，克成妇顺，以赞家道。元和十年冬十二月甲辰，寝疾薨，於安仁里第，享年若干，不求医祷，以顺性命，虽知道之君子，所难能焉。明年春二月庚申，先姑之茔於兴平县之某原，礼也。嗣子前太子左赞善大夫正秘书丞方某官季友某官某等，永惟免於水火，以至冠婚，列在朝序，率由兹荫，自帷堂至於遣奠，哀敬有加。燕公以德舆於外族为表甥，於中台为同列，嗒然之痛，俾志斯文。公又命方等泣状往行，始终详实，故如其论次，系之以铭。铭曰：
    燕公之室，宏是内则。卫国攸宜，淑明柔克。环锵然，蒸尝吉蠲。家肥族睦，二十二年。如宾之敬，循道之性。不虑不图，奄忽大病。茂陵苍苍，宰树阴堂。幽宅於兹兮，德耀不忘。
    ○前京兆府咸阳县丞权公故夫人清河张氏墓志铭（并序）
    夫人姓张氏，南阳人。曾祖铉，皇正议大夫常州刺史。祖重晖，后朝议大夫衡州刺史，赠太常卿。考伯禽，皇银青光禄大夫将作少监兼通事舍人，弈代以大夫二千石，班宣教化，而先公赞谒，在帝左右。兄凭，又以卫尉少卿简王傅世其宫，故表仪风训，家法延耀。夫人承是吉禄，生而懿美，大历十二年既笄，归於天水权公。公时为冯翊县尉，其後簿登封，赞咸阳，徊翔於周秦甸圻间，皆用功次得调，满岁食贫，则嘻嘻於衡华之下。族属和而家事理，抑夫人是赖，资性温重，闺门整峻，每中外六姻，有嘉会丧礼，必羞必赴，周旋法度，士女宪焉。而不得鸣珈玉，宏大中馈，命也。贞元十八年夏四月，暴婴疾疠终於京师新昌里，春秋若干。秋九月，窆於某县某原，从吉筮也。支子某等，充穷扌文泣，捧是圆石，云不可以识，命从祖兄子铭之。其词曰：
    在汉七貂，族之盛兮。常山衡阳，休有庆兮。父兄仍代，赞名命兮。展彼夫人，来合姓兮。徽柔静专，家道正兮。生也有涯。斯大病兮。刍灵广柳，掩泉迳兮，刻此贞珉，彰淑令兮。
    ○朝议大夫洋州刺史王君夫人博陵县君崔氏葬墓志铭（并序）
    夫人姓崔氏，博陵安平人。皇凤阁侍郎平章事博陵郡王元晖之曾孙，礼部侍郎璩之孙，侍御史贲之息女，洋州刺史琅琊王君澄之嘉偶。崔氏自汉济北长岑，代为文宗。王氏自晋睢陵即邱，继和元臣，二族之茂，范蔚宗、沈休文推本言之矣。重以母后中宗之际，石泉博陵二先正有经纶命代之材，推戴格天之业，延耀济美，为祥为祉，为君子，为士女，合姓好逑，与他族不侔。夫人未笄，累失恃怙，旁无兄弟，泣血襄事。奉二尊裳帷，间关道途，自锺陵抵洛邑，哀敬与礼，三者无违。神纯孝，为宗姻所叹。某年，从父兄纵盛选卿才，故王君纳采焉。王君以才器政事，连辟公府，历御史司直为河南纪纲掾，改阳翟令，入为尚书屯田郎，出刺洋州，柔嘉左右，叶是休德。初洋州同气八人，名位焯於当时，冢妇介妇，必华宗淑。夫人赞宗事，供先祀，鼓瑟诵诗，姿操闲雅。奉上以诚，群居用和，外言内言，不越於阃。朝服祭服，必成於手。洋州捐馆二十年，而夫人殁於栎阳之别墅，时贞元十九年秋七月某甲子，盖年五十一。初洋州娶荥阳郑氏，生子曰造而夭。夫人以继室生子三人，曰乃曰逵曰迈。母仪均养，皆为良士，造仕至蓝田尉，乃修词与计偕，逵迈咸以门资，分佐环列，哀号罔极。泣问龟策，以二十年冬十月某甲子，於洋州之旧封。先是洋州犹子兴平尉源长，受夫人之理命曰：“吾与尔二门，积德奕代，铭表必咨时文。先舅之碑，吏部赵郡李公实为之，先君之志，从翁太傅文贞公实为之。”且以德舆於夫人有通世之旧，猥求论撰，泣状遗懿，实而不华，是用采获，以铭内则。铭曰：
    安平临沂，右族蕃滋。仁贤是仪，好合嘻嘻。乃封故地，象服斯贵。谅无攸遂，亦劝以义。妇顺彰闻，母仪可尊。肃肃闺门，四男晨昏。吁嗟风树，奄泉路，鲁人之，皇辟之墓。镂兹淑声，永识冥冥。
    ○湖州武康县丞许君夫人京兆韦氏墓志铭（并序）
    夫人姓韦氏，京兆杜陵人。楚傅汉相之後，分封竞爽，以至周郧襄公孝宽，为宗门龟龙。曾祖某，某官。祖某，某官。父楚器，皇太子宫门郎。其外族陇西李氏，凉武昭王元盛、後魏司空文穆公冲、隋绛郡公礼成之世，德舆之从母姊也。
    中外华阀，乃生淑，幼失恃怙，先太君保而养之，犹女子子焉。既笄，归於某郡许授。授循理喻义，调常州义兴尉湖州武康丞。满岁，葺田庐於溪之上，忘怀进取。夫人赞家道以供先祀，诫伯宗而饣盍冀缺，许君之动静无悔，抑有助焉。所从之禄甚薄，不及偕老，徙宅教子，宜家佐，闺门之礼，有同严君，才识所及，过人远甚。虽内外之言，不越於阃，而人事物理，皆能折中焉。凡结衤离二十五岁而称未亡人，又十五岁而不举火，时元和二年正月某甲子，春秋五十九。其子士俭，谨敏属诗书，未与计偕者，不忍违养故也。泣访蓍蔡，得十月某甲子吉，权於皇辟之封。惟夫人有姿操徽范，不得被鱼轩翟之饰，独振内则而传母仪，孝子冢妇，居丧率礼，礼无违而哀有馀，姻党称焉。呜呼！孩提相长，实均同气，今视士俭，犹吾之出焉。士俭缄哀词理命，请刻圆石，屑涕直书，寄兹沈痛。铭曰：
    士之积行，未必丰禄。有美夫人，不登象服。从夫也有德有仪，训子也恩斯勤斯。劝以义兮导之慈，养未及兮命夺之。服在缌兮心若期，刻琬玉兮流涕Д。
    ○润州丹阳县尉李公夫人范阳卢氏墓志铭（并序）
    夫人姓卢氏，范阳人，北齐黄门侍郎思道之五代孙也。曾祖悌，皇高道不仕。祖纲，皇城门郎。父侑，皇太原县尉。虽仕，皆数命，以至沦谢，而皆饰行懿文，有当时之誉。明德奕世，诞生夫人，既笄，嫔於李公。李公为乌程丹阳二县尉，夫人居贫守约，动必由礼，谦敬以睦中外，吉蠲以奉蒸尝。甘粝粱，服浣濯，中馈式叙，和乐嘻嘻，有嘉闻而无攸遂，一纪於兹矣。尝闻善馀庆，谦受益，岂前志之谬欤？半有必定之数欤？既而奄忽遘疾，不翌日而大渐，以大历十一年月日殁於丹阳之私第，享年若干。以某月日，权厝於县西之五里原，从宜也。生子数人，早岁夭落，今之存者，女子三人。长者生才六霜，其次差以幼矣，虽礼所未及，而号不绝声，呱呱然行路为之よ戚。公以为鼓盆伤神，两不中节，而锺情之哀，可胜既乎？且虞陵谷之变也，乃命权氏甥德舆为之铭曰：
    去夏屋之渠渠兮，即孤邱之峨峨。往不可复兮，沈痛如何？薤露蒿里兮，古有哀歌。
    ○洛阳县尉何君夫人范阳卢氏墓志铭（并序）
    夫人姓卢氏，范阳人。曾祖仁，皇相州录事参军。祖不勤，皇寿州霍山县丞。父随，皇太原府祁县丞。三世冲晦，皆不至大官。故夫人锺其粹美，生为嫔则，以既笄之年，归庐江河君，官至洛阳县尉，夫人有辅赞之美。柔明之行，诚顺孝慈，以内则为师，故得六姻之和，而礼无违者。乾元中，何君早世，夫人训字诸孤，动必以方。长子士程，为苏州嘉兴尉。幼子士，儒行修明，或吏或文，克荷克构。有女二人，长适河东裴氏，次适博陵崔氏，皆奉母氏之训，宜其家室，非导之教之之至，其及此欤？以与元元年三月日，考终命於嘉兴，年六十一。士程、士等谋及龟筮，以某月日权厝润州，未克返葬故也。夫人即考功员外郎士干之世母也。予尝接考功游，获闻行实，故不敢辞二孤之请，刻石以铭之。辞曰：
    婉彼夫人，淑明柔克。周旋动用，率由四德。不享蕃祉，不跻寿域。二连之哀，哀何有极？
    ○唐睦州桐庐县丞柳君故夫人天水权氏墓志铭（并序）
    夫人姓权氏，天水略阳人。十二代祖翼，前秦仆射安邱敬公，其後至周隋间，有佐命功，代荷茅土者三叶，以至曾王父滑州匡城县令崇本，王父益州成都县尉无侍，烈考许州临颍县令。成都以太学进士擢第，临颍判入甲科，皆以文学著名，粹行纯气，有以锺下。夫人生而敏异，姿性端明，懿行全识，发於天授。而和敬以事长，慈惠以拊下，窈窕德象，动成仪度，同鉴精辩，而深自晦默。伯仲甥侄等，每有疑理滞义，多所谘访夫人不得已而後言，言必中伦。诚顺之道，自中形外，外内族姻之中，瞻其仪型，刚戾者顺，不仁者化。以贞元二年三月，归河东柳君，君为睦州桐庐丞，方谓有鱼轩象服之庆，享偕老宜家之寿，不幸遘疾疠，以其年七月日，终於桐卢之官舍，享年若干。自设至於属纩，九族无间言，终食无违德，宜乎绥福履而介眉寿，备祭服以参茧馆，而迫厄终身，莫申其道，六姻安仰？为善者惑。岂善庆昭报之言妄作耶，将寿夭淹速之度固有所定耶？柳君奉其丧，以某月日权厝於丹阳县某原窦氏伯娣之茔次，从遗旨也。从父兄子德舆，一二群从，衔茹永痛，书实录於墓石。铭曰：
    采蘩采苹，列於诗人。恭惟淑明，与古为邻。嘉玉粹温，英。凄风夜壑，销铄堙沦。命不可问兮，从古。追琢淑德兮，用识幽坟。
    ●卷五百五
    ☆权德舆（二十三）
    ○唐故银青光禄大夫守吏部尚书兼御史大夫充诸道盐铁转运等使上柱国赵郡开国公赠尚书右仆射李公墓志铭（并序）
    惟元和四年夏五月丁卯，冢宰赵郡公巽寝疾薨於永崇里，享年六十三。天子悯然不视朝，追命右仆射。冬十月乙酉，返葬於洛师缑氏县芝田乡之大墓。公字令叔，赵郡赞皇人。曾祖知让，皇河南府长水县主簿。祖承允，江州别驾，赠太府少卿。父嶷，右武卫录事参军，饰终四加至尚书右仆射。代载德善，至公昌大。始以明经筮仕为华州参军。试言超绝，补县尉，登朝为监察御史殿中侍御史，由美原县令课最为刑部员外郎，由万年县令课最为户部左司二郎中，由常州刺史理刑第一徵为给事中，以御史中丞领潭州刺史湖南观察使，就加右散骑常侍，以右散骑常侍领洪州刺史江西观察使，就加御史大夫，同二府报政入为兵部侍郎，在涂加度支盐铁副使。至止逾月，代今司徒岐公为使，明年迁兵部尚书，间一岁转吏部尚书。总八柄，平九赋，左右理道，以纾元元。天子方推心竦意，倚以为相，奄然大病，斯可痛也。
    公温重方严，恺悌忠清，得洪范之正直，禀大雅之明哲。强志特立，为儒门吏师，中台草议，左曹还诏，法程之下无尢违，分画之下无差失。其为二方，循班制，建长利。布以休和，树之风声。大凡都府岁杪使刻深吏周行支郡，钩摭泉货，二千石不相聊生，如梏[
XDI]然。公至，分命部从事览观礼俗，问人疾苦，廉吏善否而已。至有经用之羡，使郡自为理，得以蠲乏用，补庸亡，府无私焉。四履之内，遇凶旱水溢，捐有馀以均不足。农里无大乏，官司无宿忧，而邦乡硕生，劝学讲艺，道彼轻亻票，率循教化，皆有声诗，揭於康庄。其制国用也，调盈虚，御轻重。阜齐人之业，而地不加赋；佐公家之急，而利无所滞。先是池泽之税，因缘为奸，牢盆以私，币货浸滥。公则去一朝之便，质终岁之成，变其苦窳，以宽物力，盈入之数，不可胜条。上嗣位之岁，发武库禁兵，以诛刘辟。三蜀之馈，不乏於军；千金之费，不征於人。扬天声於井络，断戎首於齐斧，是皆谋猷大绩，经理大本，岂止於汉庭桑大夫、耿中丞，区区然商功利析秋毫而已哉？其为天官，已婴寝患，犹与郎吏切靡刂奏书，去缴绕之科，禁绝私回於胥吏，士之得调者，多受赐焉。内外埽除之际，精爽不乱，与上介言职业，虽康宁宴间之不若，君子以为难。自解巾褐，至捐馆舍，凡历官十六，利刃触虚，不大车以载，文理聪明，卓冠出伦。规为密静，矩度章灼，大吏之所表的，诸公之所严重。其文采精实，循道体要，而不为曼辞。其术学博洽，折中定疑，而不理章句。喜士尊贤，开怀盍簪，丝桐博奕，谈笑け噱。每有馀裕，而无留事，志在端正百度，仪刑四方，以谟明宏济为己任。而绩用未究，斯吾君所以当宁流叹，而众君子失声怛化，岂虚也哉？凡三合姓，初曰范阳卢夫人，太子宾客幼平之女。次京兆韦氏二夫人，颍州刺史勺洎膳部员外郎襄之女，以从祖妹而继室焉。皆以华腴淑哲，不幸凋落。长子绍，左卫兵曹参军凤翔节度巡官，专谨有驯行。嗣子继，京兆府参军，饬躬︹学，幼子、编，皆以门荫在仕。绍、继等泣次先公官簿事业，请书墓石，且以理命见托，故不得让焉。铭曰：
    太行之东，全赵古风，锺懿美兮。左车武毅，元礼文事，丛庆祉兮。天官冢卿，庄重廉清，大君子兮。精金断割，良玉特达，视所履兮。表率二邦，鳏孤惠康，斯乐只兮。均齐八政，底慎徽令，有经纪兮。宜登上台，以赋群才，命遄已兮。缑原厚地，追琢款识，神在此兮。
    ○唐丞相金紫光禄大夫守太保致仕赠太傅岐国公杜公墓志铭（并序）
    有唐元老太保岐公，讳佑，字君卿。年七十八，以得谢之岁岁十一月辛未，启手足於京师安仁里。皇帝恤然不视朝三日，册赠太傅，吊祠加恩。明年夏四月乙酉，返真宅於少陵原大墓。公之先，自汉建平侯晋当阳侯而下，忠贤辈出，积厚昌大。以至曾王父行敏，皇银青光禄大夫荆益二州大都督府长史南阳郡公。王父悫，皇中散大夫尚书右司员外郎详定学士。父希望，皇银青光禄大夫鸿胪卿恒州刺史西河郡太守，饰终三加至尚书左仆射。
    公总中和之粹灵，蹈明哲之大方，体仁以长人，厚德以载物。器周代资，材为国华，程功积事，博达宏裕。在元宗朝，以门子筮仕，解巾有声。在肃宗朝，以郡掾廷吏，贤侯交辟。俄以台郎御史二千石事代宗，以六职之贰十联之重兵符相印德宗。初自度支郎，岁中拜小司徒。时当艰急，政有均节，持权者排陷，改苏饶二州刺史。以亚丞相颛征南方，入居左辖，出典侯服，旋委节旄，贞师淮海。凡居镇十五年，历礼刑二尚书，乃进左揆，燮和大政，拜章来朝，兼理公台，绸缪枢极，在帝左右。顺宗谅ウ，公摄冢宰，因山复土，护其任。进掌五教，乃平九赋，永贞内禅，公奉典策。今上继明，真授司徒，备物采饰，褒优章灼，推致四时之和，茂明万物之宜。初公来朝之明年，年及悬车，抗章告老，三上不允。厥後诏公，每旬一朝，访决重务，以公年与德耆，尊礼不名。後八岁，天子悯烦公以官职之事，恩遂坚请，礼优师臣。大雅称方叔元老，且非宰政；东汉之胡公中庸，不理藩服。曷若公都将相之重，兼文武之全，三代论道，两朝总已。缙绅瞻仰者，凡六十年，致仕就第，极其荣号。响用五福，ウ然得之，在临川有恺悌之化，莅南海有威怀之略。自淮而南，兴事任力，三邦之人，类其声诗，炳如嵩华，刻在金石。公既当安危注意之重，一人倚赖，急宣密启，多所交感，嘉保太平，承宁诸侯。或洒其烦言，或导其善气，损怨服义，日用不知。至有执介圭，朝象魏，冠功臣之表，近天子之光，为时龟龙，公所枢极。喜士容物，群而不党，理遣情恕，犯而不校。一言定交，死生以之，趋人之急，唯恐不及。不徼福，不乞灵。物怪气焰，不接於心术；诚明坦荡，自得於天理。中正之外，无自入焉。国门南出，杜陵故地，畎清流，疏灌丛。觞引满，金丝合奏，时贤俊人，结辙在门。极谢安之林墅，异陆贾之装橐，乡耆时会，鸥鸟不惊。又以见公放怀推仁，无不逮也。至若阅天下之义理，究先王之法志，著《通典》二百篇，诞章宏议，错综古今，经代立言之旨备焉。凡推毂之士，繇幕廷而奋迅者，近於百辈，将相六职，左右曹台，以至列藩二千石，不可胜书。
    夫人安定郡梁氏，苏州常熟县令幼睦之女也，专柔淑慎，动有仪矩，先於公殁，几三十年矣。嗣子司农少卿师损，与其弟昭应县令式方驾部员外郎从郁等，皆以材能孝谨为卿大夫元士，推择之际以吏资，荫庥之下有淑声，俨然摧剥，相视无怙，诚信哀敬，实加於人。以德舆常忝府辟，晚联台座每荷同升之义，盍陈无愧之辞，直书德辉，以镂幽础。铭曰：
    君子之用，可以大受。斤斤岐公，祗事三后。谟明盛时，其道甚夷。乃将乃相，乃公乃师。六认和平，五福丛滋。齐之温良，商之慈爱。推本性术，发舒光大。宣力中外，勤劳翼戴。县车乞身，知进知退。岁在大梁，月生一阳。以佚以息，忽乎茫茫。衤遂纳书，礼优职丧。智气在上，昭明光扬。少陵郁郁，蓍蔡协吉。宰木号风，虞泉落日。吁嗟岐公，居此元室。
    ○唐故金紫光禄大夫检校司空兼尚书左仆射同中书门下平章事上柱国魏国公赠太傅贾公墓志铭（并序）
    德宗皇帝享国二十有七年，注意於将相之臣，惟魏国贾公，讳耽，字敦诗。始则四握兵符，保节制，终乃再践师长，燮和枢极。文武致用，实宁斯人，景钟书伐，金鼎和味。咸有一德，用平泰阶，奉缀衣之诏，公始感疾，先复土之期，公乃捐馆。属太上皇重公耆硕，进加司空。今皇帝悯公徽懿，追命太傅。春秋七十六，佩相印十三年。前史称贾生通达国体，其孙嘉好学世其家，其曾孙捐之建议深切，汉元帝为之罢珠崖郡，皆其先古之有议论风节者也。曾王父远则，皇长河尉。生王父知义，沁源主簿，赠扬州大都督。都督生烈考炎之，燕居不仕，赠尚书左仆射，皆代德安贞，延耀於後。
    公忠正仁恕，极深研几，究今古於百氏，穷地域於九译。乾元初，寰海未静，褐衣危言，始尉太平，连辟大府。三入御史府，再为尚书郎，亚尹北都，剖符西河，嘉猷循行，所莅居最。大历十四年冬十月，繇大鸿胪贞师於梁，协力群帅，平夷江汉，青绶大封，ピ然光明，进参六职，节制襄岘，载会兵车，抚征淮右，徵诣行宫，真拜冬官。明年，以三后之任，分正洛师，加地进律，察廉唐邓，复总赋舆，镇於灵昌，政成八稔，恺悌清静。於是膺审象之寄，赞格天之业，中外授受，勤劳王家。《易坤》之说曰：“地道也，臣道也。”惟公有博载之量，露生庶物。《书洪范》之说曰：“强弗友刚克，燮友柔克。”惟公推宽信之诚，弼亮时化。故其抚封也，不尚禁厉，不施察，扶导善气，折销未萌。使贪者让，躁者静；四邻敬之如神明，阖境爱之如父母。其作相也，当先皇帝洪覆阴骘，财成造化，宗工旧老，但以忠厚承清光。故公之扬庥德辉，涵泳无际，蔼然和平之运恬然易简之道。至若匪躬诡词，劳谦不伐者，亦何可胜言？坦夷而周密，广大而洁静。从善虚已，求天下之才；博闻强识，通天下之志，斯不可及已。所著《梁怀王傅碑》、《先君子碑》，陈祖德以自况，载家声於可久，体要闳达，迈乎群伦。撰《海内华夷图》，及论次地理之书，凡五十有五篇，贡在中禁，传於域内。言方志者，以公名家，被病更时，屏绝医术。且曰：“吾以忠信为孔祷，死生为天理，一气聚散，斯焉顺之。”美贾寿堂，自为终制，ㄨ然委化，以启手足，虽从古知命之士，所难能焉。夫人武功苏氏，驾部郎中守忠之曾孙，处士之女，有柔仪淑行，殁於中身，二十有五年矣。嗣子畴，太常寺协律郎，早夭。次子，太子司议郎。少子柔，京兆府参军事。驯行孝谨号兆毁瘠，奉二尊裳帷，合於九原。刻兹乐石，以永终古。铭曰：
    麟之仪仪，凤之师师。有倬魏公，发辉清时。外总方国，埽除螟。入居公台，左右皇极。於学无不通，於士无不容。穆如和风，叩若华钟。伟材闳议，信以发志。中行循性，其道易易。始初清明，纪号永贞。维阳月之朔日兮，返智气於冥冥。下旬逮半兮，祖载於庭。神休古原兮，此音形。前直国门兮，旁迩梁傅。不忘本兮公之素。笳箫启路，归此壤树。呜呼！有唐元老兮，魏公之墓。
    ○故幽州卢龙军节度副大使知节度事管内支度营田观察处置押奚契丹两番经略卢龙军等使开府仪同三司检校司徒兼中书令幽州大都督府长史上柱国彭城郡王赠太师刘公墓志铭（并序）
    析木之下，幽陵碣石，融结，诞灵熊浑。乃生元臣，以翼大君，惟彭城郡王宣力三代，抚封四纪。在德宗朝，纂服旧劳，以亚丞相，得颛征伐，冬官夏卿，再践六职，乃列台宰，乃居师长。在顺宗朝，论道进律，就加司空，又拜司徒。今皇帝聪明齐圣，厚功德，擢侍中中书令。绸缪枢衡，临长诸侯，元衮赤舄，崇其物采。九命二伯，极其名器，勋猷备於赞书，终始焯於代家。五年秋七月，寝疾薨於莫州之廨舍，享年五十四。冬十月，归全於涿州良乡县之某原，追锡太师，不视朝三日，命谏议大夫吊祠法赙，廷尉卿持节礼册。又诏宰臣德舆铭於寿堂，所以加恩报劳，始终渗漏之泽也。
    公姓刘氏，讳济，字济之，蜀昭烈皇帝二十一代孙。曾祖宏远，皇检校司卫卿临洮军使，袭彭城郡公，赠宋州刺史。祖贡，皇特进左金吾卫大将军，赠扬州大都督。父怦，皇幽州卢龙节度观察等使御史大夫，赠司徒恭公。公承是覆露，生而岐嶷。深而通，直而和，宏毅忠肃，端明温重。固已蕴绝人之姿，挺希代之器，始以门子横经游京师，有司擢上第。参幽州军事，转兵曹掾，历范阳令，考绩皆为府中最。兴元初以太子家令为莫州刺史，以御史中丞为行军司马，凡吏理之尉荐，舆师之拊循，如良庖之无肯綮，良农之无灭裂。司徒即代，有诏夺情，节哀顺变，讲信修睦。先公之封轸尽在，长帅之威惠毕举。比岁大旱，彖蝗为灾，齐蔬菲，默以心祷。甘雨祁祁，嘉生莓莓，因其丰登，示以班制。古诸侯之令典，靡不具焉。贞元初，乌桓诱北方之戎，幸吾阻饥，大耸边鄙。公先计後战，陈兵於郊，乃遣单车使者，诱掖教告。繇是诸戎，皆为公用，干不庭方，厥猷茂焉。明年，鲜卑墨乙之犯古渔阳，其後啜利冠右北平，公分命左右军，异道并出。然後以中坚衡击，古不离伤，师不留行，{冖米}入其阻，抵青都山下，捕斩首虏以万级，获橐驼马牛羊以万数。十九年，林胡率诸部杂种，浸淫於澶蓟之北，公亲统革车，会九国室韦之师以讨焉。饮马滦河之上，扬旌冷陉之北，戎王弃其国遁去。公署南部落刺史为王而还，登山斫石，著北伐铭以见志。自太行以东，怀和四邻，或归其天伦，或复其地理。警急则解其颠没，居常则纳诸矩度，兵兴以来，气俗相因。或以败度，或以美没礼，比屋之人，被缦胡而挥孟劳，不知书术。公乃修先师祠堂，选幼壮孝悌之伦，春秋二仲，行释菜乡饮酒之礼，生徒俎豆，若在洙泗。私门耽耽，公署沈沈，自从事掾史，迨纪纲之仆，禀稍有伦，采章不紊，接士必下以词气，推贤而容其出处。陇西李益，乐安任公叔，以宾介荐延至郎吏二千石，为近臣良守，此又烈太夫大君子旷度卓荦之为也。
    其於勤身裕物，生聚教训，祁寒则颁以絮帛，大歉则振其仓廪，一方之人，蒙被惠和，嘉祥交於动植，孝顺浃於州壤，美化周行，无不及焉。去年冬，王师问罪於常山，公率先蹈厉，累上功捷，引义慷慨，赋诗以献，诏宰司序引百执事属和以美大之。师次瀛州，既围乐寿，又遣支兵，急攻安平，三旬未下。武怒益奋，命其子总以骑士八千先登，公亲鼓之，士皆殊死战，亭午而拔，诛屠无噍类，盖所以宣威制胜於可必也。天子赐以宝剑金甲、彤弓卢矢。方董诸侯之师，将覆其巢，俄感厉气，隐机口占，署总军司马，曰：“无以吾故而稽天诛。”悉召戏下，以须王命。俄而下霈然之诏，宥罪班师，加公宠渥。已至大病，遗章悃款，不及家事，天下之人，伟其忠劳，总以君命起於倚庐之中，委重戎事。由御史大夫为工部尚书，凡军师之节制，封部之廉察，尽如恭公太师之命焉。茹荼雪泣，祗服丕矩，以国侨之遗爱，知公业之不亡。生极荣号，没有愍册，扬名以继志，善训以克家，君臣父子之道，斯为至矣。大臣所以尊王命。懿武事所以恢天声，敢摅馨香，以识冥漠。铭曰：
    帝在法官，推心懋功。彭城，秉义纳忠。幽都朔易，赐履来宅。便藩渥命，耀嘉绩。北戎病燕，从古以然。怀徕荡定，勇略昭宣。燮和之重，公作霖雨。师律之严，公为齐斧。廓开，振奋威武。保大定功，庇人尊主。却敦悦，乃主成师。善经义府，公实似之。北伐刻铭，西征赋诗。播於工歌，列在鼎彝。壮猷未极，大暮如斯。华首童牙，辛酸涕Д。义方绍续，君命吉禄。孝在无改，恩延必复。参差辂葆，澶漫陵谷。勒石下泉，幽元照烛。
    ○唐故河中晋绛慈隰等州节度使支度营田观察处置等使开府仪同三司检校太尉兼中书令河中尹上柱国延德郡王食邑三千户赠太师张公墓讠志铭（并序）
    元和五年冬十二月戊寅，太尉兼中书令延德郡王自河中来朝，明年春二月景子，发疡薨於京师务本里第，春秋五十。皇帝不视朝五日，册赠太师。冬十月乙酉，归全於万年县少陵原，嗣子检校工部尚书兼右金吾卫将军克让，毁瘠号慕，没於倚庐之中，追命尚书右仆射。次子太仆少卿克恭、检校右散骑常侍驸马都尉克礼等，泣遵理命，用诚信襄事，举书公之大绩大烈，请刻石以识云。
    公讳茂昭，字丰明，其先燕人。九代祖奇，北齐右北平太守，因封其地，代袭王爵，违难出疆，雄於北方。曾祖逊，乙失活部落刺史。祖谧，皇开府仪同三司平州刺史，赠太子太傅。父孝忠，皇义武军节度易定等州观察处置等使检校司空同中书门下平章事上谷郡王，赠太师，谥曰贞武。惟公承太傅贞武之遗烈，受严凝温厚之全性，戴翼其代，抚征其人，戎容山立，盛气玉色。英风义声，单光明，调鼎七岁，秉圭三觐。爰立於明廷，考终於会朝，卓尔拔乎伦类，沛然满乎观听。凡异姓而王，真食其封，於三公备司空司徒太尉之任，於三师历太子太保太傅之秩，累阶宰职，乃於中书令，名器始终，与勋伐俱。初公生当上元宝应之闲，天下兵兴，感激代故，间关力用。始自掾曹宫卫，以至卿寺台阁，金艾采饰，祗庸显明，宝臣物故，成德不靖。公以弱冠，偏师破朝鲜於束鹿，禁旅急病，蓟人挺灾。公以中权，衡击脱西平於清苑，此其裕蛊宣力之章章者。贞元七年，贞武公薨於位，朝廷以公狎贯戎重，可辑宁一方。繇定州刺史起领留府，礼服外除，策勋懋官，统节制之师，修方伯之职。累丁赵国魏国二太夫人忧，丧祭情理，一其哀敬，凡三夺齐斩，以从王事。孝文当阳，考礼述职，瞻斧於法座。顺宗继明，保齐信，执壤奠於翌室。今上报本，侍祠肃事，奉圭币於泰坛。至於浃洽邴魏，优游平勃，错综事典，习通仪制。树善於庙堂，陈谟於穆清，迥出功臣之表，实行宰相之事矣。前年冬，诏武库禁兵，会诸侯之师於常山，分道并出，卤帅绝太行，越飞狐。是日北道，以公为主，於是创厩置以辟硗陋，悉刍米以给赋舆，军尉裨校，待之满志，供具宴饩，无非加等，亦既压境，士皆贾馀，公与群帅屈指环城有日矣。恒人以步骑二万，逾木刀沟，为从衡七里之阵，来薄於城。公擐甲出壁门，径当其锋，俾其子克让与犹子克俭甥陈楚等分扌角之，设左右翼以待之，出奇决命，凡数十合，取巧於七纵，蓄锐以三捷，席胜鼓行，横尸如陵。方申尽敌之算，俄奉班师之诏，因喟然曰：“自五十年间，两河多垒，县官以在宥含垢，怀和万方，推恩息人。延代赐履，或恃长毂，且逾短垣，至有相依若辅车，相求若市贾。虽有长智，不能自还，大丈夫亦当排而翔庆霄出樊笼以Р阊阖，行之自我，仁远乎哉！”姑请军司马於朝，使人狎其理，然後以一方之地图户版，三军之驷介伍符授焉。子文告令尹之政，士传太傅之法，拜章撰日，尽室就途。举代得请，然後有河内之命，麾幢才至於理所，剑履遽来於毂下。沃心体国，指掌论边，慷慨行义，涕Д交感。方受面命，以班诏条，嶷然持重，为守臣表率。其或行不俟驾，干不庭方，清昆夷，埽獯狁，然後销五兵为农器，驱一代为寿域，此公之心也。嘘夫！以析木之下，将相代家，按节股肱郡，在诸侯王上，而荐绅文吏，拥旄山东。廉风俗於武旅之地，修班制於战争之後，是一举也，而二美行焉。君子以为元和理平之嘉瑞，虽西汉之白麟黄龙不若也。始公割符，三年而分阃，又四年而进律，以州为都府而为长吏，又七年而为公，明年作相，最凡盛大。几三十年，君臣极其感会，天下仰其风采，诏葬法赙，率用汾阳王咸宁王故事。所不至者，殁於中身，岂造於物者不与其全欤？此吾君所以当宁流恸，而叹其用之未极也。夫人卫国夫人李氏，沧州刺史兼御史中丞陵川郡王固烈之女，阀阅庆祉，淑明柔嘉，由内外音徽以大。凡所顾复，皆为善良。克让以劳而贵，以毁而殁。克恭以才能历卿士，克礼以淑令俪夫人，克礼之季曰沙门宏信，宏信之季曰太子舍人。克从少府丞、克勤光禄丞、克正等，禀训尚义，执丧知礼，闺门积厚，名教多之。德舆久辱深知，谬参大政，畴庸之命，亲奉圣谟，撰德之词，式藏厚载。铭曰：
    太尉兵柄，中书理本。桓桓令君，宣令分阃。行旆摇摇，马鸣萧萧。华衮九命，介圭三朝。乃率赋舆，乃颁诏条。先台谅ウ，雾霾蔽晦。词极切靡刂，义形风概。皇明光宅，绩用章大。恒碣之间，革车所会。蹈厉策勋，推授交代。皇用畴庸，遍登三公。毅然举宗，来自山东。周有申伯，汉称窦融。乃陟其明，於河之中。行道有福，为仁由已。哀荣思福，冠耀终始。少陵为谷，幽宅在此。中南如砺，令闻不已。刻铭泉垆，与天壤俱。
    ○唐故山南西道节度营田观察处置等使开府仪同三司检校尚书左仆射同中书门下平章事兼兴元尹上柱国冯翊郡王赠太保严公墓志铭（并序）
    序曰：阴阳和而万物得，君臣合而九功叙。内竭忠力，外修班制，匡戴藩辅勤劳王家。安危注意，终始尊任，明德大烈，为信臣龟龙者，其惟太保冯翊王乎！太保讳震，字遐闻，本冯翊人，後徙家於梓潼。曾祖丰，皇剑州司马。大父和本，双流县尉，赠遂州刺史，仍代贞晦，以至皇考审纲，天爵内充，聘问不屈，盖君平湛冥之遗烈也，四追命至尚书左仆射。
    公少有风节，忠厚闳大，学涉古今之变，器包王佐之略，三命官至合州刺史。严黄门武时领方任，诸牙门，副军攘寇，威望大著。又三徙至太常卿，秩银青光禄大夫，黄门既没，公亦居息，常以智免，不为利疚。李仆射叔明之至也，以前後功劳上闻，起家拜渝州刺史，公曰：“李公中外之姻也，今兹推达，无乃诱於私乎？”义无所苟，移疾罢去。是岁迁凤州刺史，充本道节度副使，摄侍御史。先是兵火未戢，州壤萧然，庸亡毙踣，数闾无几。公乃翦其荆棘，吊其伤痍，毁家以佐军，约已以裕人，精力不懈，视之如子。未周月而四郊襁负，感甚以泣曰：“严公之仁，父母不若也。”寻丁内忧，诏复厥职，充兴凤两州都团练使，血涕拜章，三上不允。就加殿中侍御史，至於御史中丞，爵冯翊郡公，进封郧国。阶极仪同，赏变推恩，居部十四年，考课为天下最。教训尽其物宜，编人有以质俚之词，摅其肝膈，刻岩石而颂公者，虽古之善颂，不能加焉。建中三年，陟报政之尢，修连帅之职，拜梁州刺史御史大夫山南西道节度观察等使。後二岁，皇帝以避狄之乱，狩於是邦，加户部尚书冯翊郡王。公以汉中形束壤制，迩於京师，陈主断，咫尺三接，清跸既驻，皇心乃夷。大僚法从，储峙肃给，事不乏於上，人不劳於下。於是师期四合，士气百倍，神武阴骘，诸侯鼓行。丹水即戎，乃申恢复之略；涂山执玉，克备声明之礼。夏六月，诏梁州为兴元府，公为尹，迁尚书左仆射，真食二百室。其於先事备戎，赢粮积甲，北达於骆谷，成功翼从，除道执勺；西至於散关，属车以安，重险斯济。明智一德，合於宸衷。仍岁来朝，命赐备厚，温室宴见，圜丘侍祠。事业焯於功令，形容绘於麟阁，时所难能，而公沛然。常以同谷阴平，备边要害，乃建堡垒，新廪庾。御寇有金汤之固焉，积粟有水火之饶焉。出舆师以会汉南之讨，而人不知役；操量鼓以济中都之歉，而敏必有程。尽虑以干王事，多方以佐百姓，而又精於鉴裁，敏於推择。能树善於幕庭，终翰飞於公朝，率由慰荐，而後光大，至於为宗工近臣贤大夫良二千石者，列於中外。《书》曰“慎简乃僚”，又曰“俊人用章”，惟公有焉。贞元十二年同中书门下平章事，崇德报功，於是乎在。纯诚积恋，亟请朝谒，上以一方戎重，优诏止之。十六年六月癸巳，感疾薨於理所，春秋七十六。追赠太保，废朝三日，吊祠法赙，率有加数。乃有兵符命书，授公从祖弟代之。才既得於官下，恩实彰於身後，及青车之至也，又诏有司备礼册命，以其年十月丁酉，葬於长安县居安乡之某原。
    前夫人武功郡夫人苏氏，剑州长史束之之女。继夫人沂国夫人王氏，试左千牛卫长史舟之女。咸具柔德，以宜家道。长子忄戒，河中府士曹参军。次子协，殿中侍御史剑南西川节度推官。嗣子公弼，以文学克家，仕至国子监主簿，以似续疏土，封会稽县男。幼子公贶，亦以修词为州党所荐，祗服义方，绰绰有裕，哀敬诚信之礼备焉。初公从父兄亻先，以含章好义，历中执法，剖符卢山，同气曰坚曰霁曰{注}，皆卿才也。坚为盛山咸安二郡守，霁以殿中侍御史介於岷峨，{注}四为尚书郎，犹子婿雅，皆用文雅筮仕，有名於时。信乎致义贻训，知人之全也。弼以德舆职忝司言，知大臣之功行，捧持官簿，哀托铭篆。是用论次，藏诸九原。铭曰：
    宪宪冯翊，平康正直。柔嘉强毅，允是三德。端诚启迪，有大勋力。河池理平，物遂其生。汉中经武，人悦是举。智能患。忠以卫主。谋猷既臧，翼戴以恭。黄道捧日，卿云从龙。梁山斯峻，硕德斯镇。雕戈金铉，戎辂相印。时惟元老，克叶昌运。方壮其猷，天胡不。涂刍即远，金石传信。作铭元堂，永识休问。
    ●卷五百六
  </div>
  <div class="pagination">
   <a href="全唐文_page292.html">
    上一页
   </a>
   <span>
    ...
   </span>
   <a href="全唐文_page288.html">
    288
   </a>
   <a href="全唐文_page289.html">
    289
   </a>
   <a href="全唐文_page290.html">
    290
   </a>
   <a href="全唐文_page291.html">
    291
   </a>
   <a href="全唐文_page292.html">
    292
   </a>
   <span class="current-page">
    293
   </span>
   <a href="全唐文_page294.html">
    294
   </a>
   <a href="全唐文_page295.html">
    295
   </a>
   <a href="全唐文_page296.html">
    296
   </a>
   <a href="全唐文_page297.html">
    297
   </a>
   <a href="全唐文_page298.html">
    298
   </a>
   <span>
    ...
   </span>
   <a href="全唐文_page294.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
