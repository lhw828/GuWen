<!DOCTYPE html>
<html>
<head>
    <meta charset="UTF-8">
    <title>全唐文 - 第 425 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 425 页/共 603 页</h1>
    <div class="content">    初陲既惊异其迹，乃请道於妻，留守一诗一章，曰：“世有修福之门，无知道之士。君至丙申年，神理运会，遇异人琅琊君，必与开释此诗。君今未属於道，不可与言无为之教。”长孙巨泽之友曰栖真子王君。行於陕之郊，觏陲，备言妻之状，复以守一诗询於王君。君鉴诗骇然曰：“此天真秘理，非可苟尽。”遂演成章句，目之曰《元珠心境》，以授陲。时元和丁酉岁。巨泽聆於王君，乃疏本末为传。其渊密奥旨，具列章句云。
    ☆杨虞卿
    虞卿字师皋，虢州宏农人。元和五年进士，又举博学宏词科。累拜谏议大夫宏文馆学士，转给事中。出为常州刺史，入拜工部侍郎，授京兆尹。贬虔州司户卒。
    ○上穆宗疏
    臣闻乌鸢遭害，则仁鸟逝；诽谤不诛，则良臣进。况诏旨勉谕，许陈愚诚，故臣不敢避诛死，以献瞽言。窃闻尧舜以天下为忧，不以位为乐。况今北虏方梗，西戎弗靖。两河之疮痍未平，五岭之妖氛未解。生人之疾苦尽在，朝廷之制度莫修。边储屡空，国用犹屈，固未可以高枕而息也。陛下初临万几，宜有忧天下之志。当日延辅臣公卿百执事，凝旒而问，造膝以求，使四方内外，灼有所闻。今自听政以来，六十日矣，入对延英，独三数大臣，仰龙颜承圣问。其他侍从诏诰之臣，偕入而齐出，无所咨询，何足以闻政事哉？谏臣盈廷，忠言不闻，臣实羞之。盖主恩疏而正路塞也。夫公卿大臣，宜朝夕接见论道，赐与从容，则君臣之情相接，而理道备闻矣。今宰臣四五人，或顷刻侍坐，天威不远，鞠躬陨越，随旨上下，无能往来。此繇君太尊臣太卑故也。自公卿已下，虽历践清地，曾未祗奉优眷，以承下问。郁塞正路，偷安幸门，虽陛下神圣如五帝，臣下莫能望清光。所宜周爰顾逮，惠以气色，使支体相辅，君臣昭明。陛下求治於宰相，宰相贵治於臣等。自然上下孜孜相问，使进忠若趋利，论政若诉冤，此而不闻过失，不致升平，未之有也。自古天子居危思安之心同，而居安虑危之道则异，故不得皆为圣帝明王。小臣疏贱，岂宜及此，独不忍冒荣偷禄，以负圣朝。伏惟陛下察之。
    ●卷七百十八
    ☆金献贞
    献贞，元和时官卫尉卿。
    ○海东故神行禅师之碑（并序）
    夫法之体也，非名非相，则盲聋智者莫能观其趣；心之性也，若存若亡，则童蒙理者焉可测其源。故有学无学，才尝香钵之饭；二乘三乘，宁得药树之果。言禅那者，即末还本之妙门，因心阶道之元路，归之者销沙劫之罪，念之者获尘刹之德。况乎经年累代，积行成功，深之又深，其极致欤！粤若位登五七，声亘三千，绍佛种，傅法灯，即我神行禅师受其记焉。
    禅师俗姓金氏，东京御里人也。级千常勤之子，先师安宏之兄曾孙。积善薰心，曩因感性。年方壮室，趣於非家，奉事运精律师。五缀一网，苦练二年。更闻法朗禅师在胡踞山，传智慧灯，则诣其所，顿受奥旨。未经七日，试问之曲直微言，冥应以即心无心。和上叹曰：“善哉！心灯之法，尽在於汝矣。”勤求三岁，禅伯登真。恸哭粉身，恋慕那极。遂以知生风烛，解灭水泡，远涉大阳，专求佛慧。乘危碧浪，不动安心之念；对险沧州，逾策护戒之情。誓愿坚固，承佛神威，孤帆直指，得到彼岸。时属凶荒，盗贼乱边，敕诸州府，切令捉搦。吏人遇而诘之，禅师怡然而对曰：“贫道生缘海东，因求法而至耳。”吏不得自放，捡系其身，廿有四旬矣。於是同侣俟其无人时，说桎梏而息焉，佥语之曰：“汝盍如此耶？”答言：“吁，我於往昔造罪业，故今见罹苦。甘心受之，竟不脱休。斯则忍辱纳污之迹，和光匿耀之事也。”事解，遂就于志空和上。和上即大照禅师之入室。朝夕钻仰，已过三年，始开灵府，授以元珠。不坏微尘，便撮大千经卷；非舒方寸，遍游百亿佛刹。常游泳於性海之深源，恒翱翔乎真空之幽际。洎於和上欲灭度时，灌顶授记曰：“往钦哉。汝今归本，晓悟迷津。激扬觉海，（阙）已归寂。”应时豁尔，得未曾有。挑慧灯於虚室，凝定水於禅河。故远近见闻，尊重瞻仰，不可殚载矣。然後还到鸡林，倡导群蒙。为道根者，诲以看心一言；为熟器者，示以方便多门。通一代之秘典，传三昧之明灯。实可谓佛日再杲自谷，法云更起率扶桑。设欲括三达，罩十方，书其迹，写其功庸，讵能记一分之德耳。所冀道身地久，慧命天长。於戏！能感已尽，所应方移。此则导师隐显，理必然故。生平七十有六，大历十四年十月廿一日，终於南岳断俗之寺。
    是日也，圆穹黯黪，三光为之晦冥；方振动，万物因兹零落。甘泉忽竭，鱼龙惊跃其中；直木先摧，猿鸟悲鸣其下。於时素缁饮化，遐迩同声。或闻异香，飞锡空而电奔；或观瑞云，乘杯流而雨骤。泣血焚身，尽心葬骨，殆三纪矣。其处则悬崖万丈，流水千寻，逃名洗耳之隐居，抛世遁迹之幽栖。定沼泓澄，深藏慧日之光；空林萧索，长引禅风之响。北倚独立之高冈，西邻三藏之迥谷。挂烟月於山头，捐金玉於渊底。岂惟地理之崔，复乃灵神之洞窟也。记云：鸡足石室，摩诃迦叶守法衣，待慈氏，岂非是欤？世世称岩，今见在兹。成踪自尔，其状如门。门辟之期，未知几许。如是圣迹，其数孔多，难可详悉耳。
    今我三轮禅师者，宿殖众妙，本有三身，心无自性，悟不由他，同修道业，互作师资。於时安禅馀暇，熟虑寰中。谓言无形之理，不建像而莫睹；离言之法，非著文以靡传。悲夫慈父怀玉而归，穷子得宝几日。是以招名匠，画神影，造浮图，存舍利，烧戒香，洒定水。致恳恻於先圣，将龟镜於季叶焉。有若大隐明朝之贤，栖心道境之士，策念韦提之贵，亚迹圆寂之徒，相顾誓言。我等数人，共承沙佛，齐念尘僧。由是禀紫气於桂菀，挺玉叶於金枝。分鸾镳，驱凤驾。休沐清河之上，泛舟楫於巨川；蹈舞黄屋之下，作栋梁乎大厦。世上可观，於斯为盛。盛必有衰，古人所传。哀哉人世！生也独自以来，死亦共谁而去。尔未知过隙，俯仰无有是非。若欲出火宅而登露地，截三有以归一如者，教网多端，不如三觉；助道非一，随喜为最。故命忠直之吏，劝洁净之僧，将兹有限之财，造彼无穷之福。於是取石名山，伐木幽谷。刊翠炎，构绀宇。庶几标万古之景迹，历千秋而不雕。所谓人能宏道，岂虚言哉！善逝遗法，付嘱国家，良有以也。仆以狂简无材，忸怩有愧，欲赞元化，辄录短怀。未净一心之地，讵升三学之堂。冀将萤火之爝，窃助明景之晖。前识早计，焉可以扌丽指求月，剖卵责晨也哉？惟愿天池有涸，愿海无涯，水旱ㄡ浸，碑铭固存。然後茫茫有识，蠢蠢含灵，灌法水於神器，长道牙於心田，永出爱欲之泥，齐登涅盘之岸云尔。其词曰：
    深哉觉海，量等虚空。无名无相，寂寂融融。就中最胜，三学为宗。心心传祖，言语难通。初因佛起，来诣溟东。谁能神解，则我禅公。辞亲舍室，超出樊笼。入山求道，逾海寻踪。韬光被苦，策念成功。师资每遇，目击相逢。凝神壁观，独步唐中。还归日域，引导群蒙。逗机应物，授药无穷。兹缘已毕，化彼天宫。遗形空谷，脱影云峰。同声辐凑，擗踊摧胸。慈光已灭，追恋何终。有一真僧，亲承法要。神会一如，心藏众妙。非言非默，即寂即照。出定暂忆，偏哀浅识。彩画神影，容仪不忒。更造浮图，再修功德。万古千年，传灯轨则。金城鼎族，紫府亲皇。一心若海，百谷为王。前修激发，结愿平章。齐沾法雨，同遇佛光。清河舟楫，黄屋栋梁。寰中所望，以此为昌。傥来若梦，荣落无常。涅迢，何不贮粮。劝僧洁行，选士忠良。刻铭雕石，卜地成堂。山崩海竭，此欲无央。日居月诸，兹文久彰。上从有（阙二字）至金刚。四生蠢蠢，三界茫茫。飧禅悦食，饮解脱浆。咸臻觉道，速诣真场。
    ☆吴武陵
    武陵，信州人。元和初进士，官太学博士。出为韶州刺史，以赃贬播州司户参军。
    ○上韩舍人行军书
    朝廷命将，自数十百年，未有此重。然始命之重，而终责之固重矣。今丞相主也，刑部以宣慰为名，乘生杀之机，制善败之略，独在阁下。阁下可使诸侯尽附，馀寇必诛，以快天子之心哉。若曰我独主降者与其县邑耳；则是一王官之事，又非相国与朝之大贤所宜降也。若曰吾将以法令齐之；则是韩宏之法令，严肃已过，不可加也。若曰吾以阙庭之威劫之，俾诸将惧而前斗；则在下数行之语决行之耳，又不必蹑踵而推，ㄏ项而驱也。若曰吾亲视其师，有不用命者，则夺其符而易置幕府；则宜有素定，不可临事而待闻也。若曰吾将将彼三将，督进六万以诛寇；则其军各从其帅，帅之命也，吾未尝抚循其人，又将何以结其心而求其死哉。独曰贼重吾德义必来降，此盖万一也。脱不如旨，其将何图？
    呜呼！国之理乱，在此行矣。得其画，则两河不足平，河湟不足复；失其策，则天下之事，自此繁矣。岂不惜哉！丞相尊重，素狎武陵之言，轻而不能尽行。时益恐不尽，愿梗概其旨於阁下。夫兵机若神，应事立断。千里之外，必待奏闻而後行，事亦变矣。诚愿丞相宜密请敕旨，事无巨细，行而後闻。又宜奏取中人尝所不快者为监军以一之，即归素所快者於内为吾地，则用阴符五贼之术以倾诸侯，即复出绢八九十万以赏结士大夫。诚然矣，则孰不为丞相之人？既获腰领，则以朝命命三将为三阵。既定，则明斥候，击牛高会，潜授缘边诸将以实期。又公以三期绐贼，令辩士持一函书，赐元济及其将士以全活，彼必降矣。适不如料，则一日快进，必次於城下，此大略也。
    夫临机制变，又何可数？昔司马宣王征孟达，则八道急攻，征公孙文懿，则舍其锐而趋其虚缓以挠，各从其利也。夫禽之制在气，顾吾之法令何如耳。昔萧王以千人，刘牢之以八百人，高隆以三千五百人，谢元以五千人，刘裕以二千五百人，是皆立鸿勋成大业矣。夫就世务者在结人心，结人心者在吾所以张其形势也。方闻纪纲之仆者三百人，军令苟行，亦足以塞诸侯之望，夺群寇之心，归六万人之志矣。使贼不为则已，为则必决死於一战，以延其命。愿阁下无事迫速，慎出令拔奇士而已。昔先主所以分蜀而帝者，独以长短之权倾曹公耳。诚使诸侯以严暴，吾以宽厚收之；诸侯以杀戮，吾以礼义怀之；彼有所短，吾见其长；彼有所乏，吾施其馀，则事何不济？功何不成？书不可尽，寻当面策。
    ○上崔相公书
    月日，谨白书相公阁下。昔者获侍坐於东掖，窃闻馀论：吾之行已，略无遗事，独未能举贤士大夫於朝为恨耳。武陵诚愚，不觉窃，以为明哲之达，必将与人同。然犹恨尔时相公未得行其志。今者熔铸生人，鼓簧群物。九牧之士，倾耳而听，拭目而视，以为举善黜恶，大尧之功。相公亦塞其望乎？昔者管夷吾致隰朋{宓冉}戚东郭牙宾胥无王子成於桓公，分职其务，且曰：“欲理国者，则五子存焉；如将霸王，则夷吾在焉。”盖不欲专其能也。先相国居位旬朔，而所举者亦数十百人。今不知相公所举阿谁？所黜阿谁？自秋徂春，非特旬朔，岂天地无其人邪！将相公有所待邪？或则曰：“明主春秋鼎盛，方有所好。升平之画，未可为也。”此又常人之论，无足徵者。夫人君病无所好，苟有所好，何为不可？假若主好畋猎，则正人其无畋猎者乎？主好晏游，正人其无蹙リ拔河者乎？因好而致，事将潜化。或以歌谣进，或以烹饪来，相公讵谓不然乎！今两河馀寇，条贯未得，北虏踞慢，西戎猖獗。三关可收，五城可理，河Й可田，运漕可罢。相公岂独遗此而优游廊庙，更以岁月取贤相之位，然後旄钺而出镇乎？生人可怜，勋业可惜。伏惟相公越群士之胸臆，姑为踌躇，天下幸甚。始从北来，得边隅之事，谨条别状，轻渎严重。武陵再拜。
    ○遗吴元济书
    夫势有不必得，事有不必疑，徒取暴逆之名，而殄物败俗，不可谓智。一日破亡，平生亲爱，连头就戮，不可谓仁；支属繁衍，因缘磨灭，先魂伤馁，不可谓孝；数百里之内，拘若槛，常疑死於左右手，低回姑息，不可谓明。且三皇以来，数千万载，何有悖理乱常，而能自毕者哉？
    贞元时，德宗以函容御天下。河北诸镇，专地不臣。朝廷资以爵号，桀黠者自谓得计，以反为利。於是杨惠琳、刘辟、李、卢从史等又乱。皇帝即位，赫然命偏师讨之，尽伏其辜，所谓时也。日者张太尉厌垣捍之勤，谢易定为国老，田尚书知虑绝俗，又以魏博来归，幽檀沧景，皆为信臣。然而与足下者，独齐、赵耳。夫齐安可为恃哉？徐压其者，梁薄其翼，魏斫其胫，滑针其腹，淮南承其冲。分兵不足相救，全举则曹鲁东平非其有也。彼何苦而自弃哉？若赵则固竖子耳，前王主上以泽潞为之导，既斥从史，姑赦罪复爵禄之，天下之人欲讨者十八。无何残丞相御史，朝廷以足下故，未加斧钺也。然则中山薄藁城之险，太原乘井陉之隘，燕徇乐寿，邢扼临城，清河绝其南，弓高断其北。孤雏腐鼠，求责不暇，又曷以救人哉？二镇不敢动亦明矣，足下何待而穷处耶！
    昔仆之师裴道明尝言：“唐家二百载，有中兴主。当其时，狠傲者尽灭，河湟之地复矣。”今天子英武任贤，同符太宗，宽仁厚物，有元宗之度。罚无贷罪，赏无遗功。诸侯豢齐赵以稔其衅，群帅筑室厉兵，进窥房蔡，屯田继漕。前锋扼喉，後阵抚背，左排右掖，其几何而不踣邪！足下勿谓部曲勿我欺，人心与足下一也。足下反天子，人亦欲反足下。易地而论，则婴凶横之命，不若奉大君官守矣；枕戈持矛死不得地，不若坐兼爵命而保允嗣也。足下苟能挺知己之烈，莫若发一介，籍士马土疆，归之有司。上以覆载之仁，必保纳足下。涤垢洗瑕，以倡四海，将校官属不失宠且贵。何哉？为国者不以纤恶盖大善也。且贰而伐，服而舍，宠辱可厚，骨肉可保，何独不为哉？
    三州至狭也，万国至广也，力不相侔，判然可知。假使官军百败，而行阵未尝乏；足下一败，则成禽矣。夫一壮士不能当十夫者，以其左右前後咸敌也。矧以一卒欲当百人哉！昏迷不返，诸侯之师集城下，环垒刳堑，灌以流潦，主将怨携，士卒崩离，田儋吕兴，发於肘腋。尸不得裹，宗不得祀，臣仆以为诫，子孙所不祖。生为暗愎之人，没为忧幽之鬼。何其痛哉！
    ○遗孟简书
    古称一世三十年，子厚之斥十二年，殆半世矣。霆砰电射，天怒也，不能终朝。圣人在上，安有毕世而怒人臣邪？且程刘二韩，皆已拔拭，或处大州剧职。独子厚与猿鸟为伍，诚恐雾露所婴，则柳氏无後矣。
    ○谏窦易直
    今缘边膏壤，鞠为榛杞，父母妻子不相活。前在朔方，度支米价四十，而无逾月积，皆先取商人而後求牒，还都受钱。脱有寇薄城，不三旬便当饿死，何所取财而云和籴哉！天下不治，病权不归有司也。盐铁度支，一户部郎事，今三分其务。吏万员，财赋日蹙。西北边院官，皆御史员外郎为之。始命若责可信，今又加使权其务，是御史员外久於事，返不可信也。今更旬月，又将以郎中之为不可信。即更时岁，明公之为亦又不可信，上下相阻？一国交疑，谁为可信者？况一使之建，胥役走卒殆百辈，督责腾呼，数千里为不宁。诚欲边隅完实，独募浮民，徙罪人，发沃土，何必加使而增吏也。
    ○新开隐山记
    入则维化，出则宁物，物宁而後志适，乃有西之赏。始一日，命骑西出。出门里馀，得小山。山下得伏流，顾曰：“石秀水清，葱葱乎其韬怪物耶。”乃释骑蹈履。北上四十步得石门，左右剑立，矍然若神物特之。自石门西行二十步得北峒，坦平如室。室内清缥若绘，积乳旁溜，凝如壮士，上负横石，奋怒若活。乘高西上，有石窗。凌窗下望，千山如指。自石室东回三步得石岩，岩下有水泓然，疑虬螭之所宅，水色墨渌，其浚三丈，载舟千石。舟上坐数十人，罗丝竹歌舞，飘然若乘仙。岩之南壁有石磴，可列乐工十六人。其东若畎浍，石流去不知所止。北壁半穴如悬门[A16P]，外容小舟。出门有潭，袤三十步，潭有芰荷。潭北十步得溪。溪横五里，径二百步，可以走方舟，可以泛画，渺然有江海趣。鱼龙氵氵爵，鸥鹭如养。溪潭之间，有地丈馀，其色正赤。历石门东南越小岭，石林危峤，夹耸左右。自岭下十步得东岩。自岩口直下二十步，有水阔三尺许，浅沙若画，细草如织。南望有结乳如薰笼，其白拥雪。自岩西南上，陟飞梯四十级，有碧石盆。二乳窦滴，下可以酌饮。又梯九级，得白石盆。盆色如玉，盆间有水无源，香甘自然，可以饮数十人不竭。还自石盆东北上，又陟飞梯十二级，得石堂，足坐三十人。乳穗骈垂，击之铿然金玉声。堂间有石，方如棋局。即界之以弈，然不知柯之烂矣。自堂北出四步，直西二筵，南入小峡。过峡得内峒。东有石室，妙如刻画。顶上方井，弱翠轻渌，便如藻绣。自峒南下，仰瞩东崖，有凝乳如楼如阁，如人形，如兽状，暗然不知造物者之所变化也。自楼阁斗下七步次石渠。渠深七十尺。渠上为梁，曲折缭绕，三百步远，日月所不能烛矣，左右列炬而後敢进。自渠直南抵绝壁，斗下为飞梯，飞梯九盘而後及水。水北涯有石阁，峭甚，资以栏槛，适可宴息。水通鱼船。东出朝阳，西隅黝墨。方谷如凿，以石下投，波声响应。山寒气薄人，往往畏恐。自石阁还上绝壁，西去十步，又得小峒。俯行三十步，左右壁有锺乳，或垂或滴。其极有石室，正如禅庵，多白蝙蝠。出小峒北上二十步，又得列石，色犹西峒。东西壁下有石数十枚，其面砥平，间有凹琴荐，厥状甚怪。游人列坐，肃若冰霰。其东有便房。桁栌ㄆ，枝撑环合，犹国工之椎琢也。峒北七步临西石门。石门西去三十九步得西峒，峒深九十尺。北崖有道，可容一轨。崖南有水，水容若镜，纤鳞微甲，悉可数识。东过小石门。门东俯行三十步，诘屈幽邃，道绝穷崖。崖之右宽明爽阂，浑成水阁。崖下阁胜九人，阁下水阔三十尺。伏流崖南，亦达朝阳。自西峒口南去一矢得南峒，峒西壁可宴数十人。其东有水，轻风徐来，微波荡漾，琴高遇之，当不返矣。北上山顶，盘曲五百步，石状如牛如马，如熊如罴，剑者鼓者，笙竽者，埙篪者，不可名状。石路四周，而松萝萃於西北。
    公曰：“兹山之始，与天地并，而无能知者，揭于人寰。沦夫翳荟，又将与天地终。岂不以其内妍而外朴耶？君子所以进夫心达也。吾又舍去，是竟不得知於人矣。”乃伐棘导泉，日山曰隐山；泉曰蒙泉；溪曰蒙溪；潭曰金龟；峒曰北牖、曰朝阳、曰南华、曰夕阳、曰云户、曰白蝙蝠；嘉莲生曰嘉莲；白雀来曰白雀；石渠寒深若蟠蛟蜃，特曰蛟渠。或取其方，或因其瑞，几焯乎一图谍也。於是节稍禀，储羡积，度材育功，为亭於山顶。不采不ぬ，倏然而成。冯轩四望，目极千里。高禽鸷兽，蚊翔蚁走。恍然令人心欲狂。又作亭於比牖之北，夹溪潭之间，轩然鹏飞，矫若虹据，左右翼为厨为廊，为歌台，为舞榭。环植竹树，脱嚣滓。邦人士女，咸取宴适。或景晴气和，萧然独往，听词於其下。嗟乎！我俗既同，我风既调，兹亭兹山，又与人物共之，则不知古之甘棠，其类是耶？其差是耶？他日会新亭之下，辱命纪事，奉笔遽题於北荣，曰成纪公字之，不名重也。内则为伊周，外则为方召。疏山，发隐也；决泉，启蒙也；作亭，子来也。三者其异乎四贤之志乎？不异也。故书。宝历元年八月三日记。
    ○阳朔县厅壁题名
    群山发海峤，顿伏腾走数千里而北。又发衡巫，千馀里而南。咸会於阳朔。朔经四百里，孤崖绝，森耸骈植。类三峰九疑，析成天柱者，凡数百里。如楼通天，如阙凌霄，如修竿，如高旗。如人而怒，如马而。如阵将合，如战将散。难乎其状也。而又漓江荔水，罗织其下。蛇龟猿鹤，焯万怪。县界山间，其土壤方百里。其势险，其形蹙，千人守之，十万不能攻。东制邕容交广之冲，南挹宾峦岩象之隘。一日有盗，则吾扌益其吭而制其变，皆由善命理者常选於地。县治西七步有石渠，其浚十仞。渠之下有洞，洞有水，水深百尺。上有亭，可以宴乐游处。肆在亭西，廪在肆西。士宦胥吏，黎民商贾，夹川而宅，基置山足。山多大木，可以堂，可以室。其花四时红紫，望之森然，犹珊瑚琼玖。予又不知夫昆仑崆峒，其名安取而胜兹。籍户五千，其税缗钱千万，於桂为大。俗犷人狡，尤难於正。宝历元年，正大夫有事罢，渤海李以能贤补其阙。浃时而俗咸变，斯又以见吾宰之官人也。明年春，予使番禺，因谒於亭。予视共吏肃然，视其亭修然，无喧哗之异。惟城无隍，予勉之凿，曰：“诺。”惟门无台，予勉之修，曰：“诺。”惟廨宇之倾圯，予勉之葺，曰：“诺。”其应响然如转圜，是其材不啻为是县邑矣。思荐天下士以补其大小之任，可为滕薛，舍是何称？遂书其垣曰阳朔摄令厅壁记，以旌勤。县在吴为始安，在隋而易之。更二百年以前名氏，予不得闻。彼奇伟倜傥之难，有若人也如此，故记。後之从政者，可不仿哉。
    ☆崔蠡
    蠡字越卿，元和五年进士。文宗朝拜礼部侍郎，转户部。出为华州刺史镇国军等使，历平卢军节度使，终尚书左丞。
    ○请停国忌行香奏
    臣伏以国忌行香，事不师古。圣心求治，动法典章，臣顷於延英奏陈，愿有厘革。陛下令史官寻讨，起置无文。昨日阁中再求顾问，虽因循未变，亦无损于盛朝。而除去不经，冀流芳於异日。
    ○劾李听疏
    臣闻赏罚不立，无以示天下，是非一贯，莫能建大中。窃见义成军节度使李听，昨者资其承藉，委以统戎，俾代宪诚，付之雄镇。总二万虎貔之旅，位极宠荣；兼两藩节制之权，心无报效。况陛下授以神算，假以天威，入魏之期，克日先定。而听拥旄观望，按甲迁延，荧惑人心，逗挠军政。遂使宪诚陷於屠戮，乱众肆其奸凶。失六郡於垂成，固危巢於已覆。委贝州而不守，烧劫无遗；望浅口而疾驱，狼狈就道。自图苟免，不吝包羞，蔑弃朝章，有同儿戏。魏州之乱，职听之由，论其负恩，万死犹幸。伏以封常清河南失律，斩於关门，高霞寓唐邓破伤，投诸遐裔。浑缟节制易定，将战而兵力不支；袁滋逗留西川，欲进而凶渠尚在。或亲当矢石，或躬历艰危，势屈贼锋，竟申朝典，未曾贷法，必震皇威。今李听罪状夙闻，中外愤惋，比之常清等辈，万万过之。若陛下犹示含宏，不置极法，臣等恐宪章坠地，天下寒心，伏请付法。
    ○义激
    长安里中多空舍，有妇人佣以居者。始来，主人问其姓，则曰：“生三岁长於人，及长，闻父母逢岁饥，不能育，弃之涂。故姓不自知。”视其貌，常人也；视其服，又常人也。归主人居佣无有阙，亦常佣居之妇人也。旦暮多闭关，虽居如无人。居且久，又无有称宗族故旧来讯问者。故未自道，终莫有知其实者焉。凡为左右前後邻者，皆疑其为他。且窥见其饮食动息，又与里中无有异。唯是织缄纟解，妇人当工者，皆不为。罕有得与言语者。其色庄，其气颛，庄颛之声四驰，虽里中男子狂而少壮者，无敢侮。
    居一岁，惧人之大我异也。遂归於同里人。其夫问所自，其云如对主人之词。观其付夫之意，似没身不敢贰者。其夫自谓得妻也，所付亦如妇人付之之意。既生一子，谓妇人所付愈固，而不萌异虑。是後则忽有所如往，宵漏半而去，未辨色来归。於再於三。其夫疑有以动其心者，怒愿去之。以有其子，子又乳也，尚依违焉。
    妇人前志不衰。他夜既归，色甚喜，若有得者。及诘之，乃举先置人首於囊者，撤其囊，面如生。其夫大恐，恚且走。妇人即卑下辞气，和貌怡色，言且前曰：“我生於蜀。长於蜀，父为蜀小吏，有罪，非死罪也。法当笞，遇在位而酷者，阴以非法绳之，卒弃市。当幼，力不任其心，未果杀。今长矣，果杀之，力符其心者也。愿无骇。”又执其子曰：“尔渐长，人心渐贱尔。曰其母杀人，其子必无状。既生之，使其贱之，非勇也。不如杀而绝。”遂杀其子。而谢其夫曰：“勉仁与义也，无先已而後人也。异时子遇难，必有以报者。”辞已，与其夫决。既出户，望其疾如翼而飞云。
    按蜀妇人求复父仇有年矣，卒如心，又杀其子，捐其夫，子不得为恩，夫不得为累。推之於孝斯孝已，推之於义斯义已，孝且义已，孝妇人也。自国初到於今，仅二百年，忠义孝烈妇人女子，其事能使千万岁无以过，孝有高愍女、庚义妇、扬烈妇、今蜀妇人宜与三妇人齿。前以陇西李端言始异之作传，传备，博陵崔蠡又作文。目其题曰：“义激。”将与端言共激诸义而感激者。蜀妇人在长安凡三年，来於贞元二十年，嫁於二十一年，去於元和初。
    ☆韦庆复
    庆复，苏州刺史应物子。
    ○凤翔鼓角楼记
    十月成楼，记时也。自圣人观象立制，则重门击柝，以待暴客。故天下都邑，大崇建之。凡千乘之君，其外者郛，其内者城。郛之门所以苞纳州聚，城之门所以严护师长。故诸侯国多以内城门，於中军为最近。率皆楼於斯，饰於斯，建鼓角於斯。先是此府无内城，无重门。厅事之阶，才隐内屏，旌门之次，迫於通道。大将军鼓角置於郛，宴然而安，积有岁矣。今我江夏公，七月下车，首乎谋；八月虑事，鸠乎材；九月恩洽，得乎众；十月劳农，兴乎役。然後下令，葺篑相土，命毁削旧宇，坦平新途，回环翼张，绚洁冰静。既而版干具，畚筑兴，山虞纳材，梓人准绳，雕琢切磨，丁丁登登。重楹叠户，霞起云蒸，如斯升，势将骞腾，如山斯层，崔嵬凌兢。
    君子曰：大哉斯楼之作，上可以陈列鼙鼓，下可以禁限中外，近可以张皇斯众，远可以戒励大军。稽晷度不失於方中，审山川乃得其面势。众心多乐成之助，工徒有悦使之劝。非大君子渊虑宏谋，则兹楼何从而兴也！或者以为前之阙政，公能补之。愚则不然。夫举一事，建一功，不量其小大，苟能迥拔人表，独得殊见，则无非天假之才得之。纵有贤方伯比肩於前，欲责其人表之见，无乃过欤！然则斯楼旷之於前宜也，成之於今亦宜也。奚所谓称补其阙哉？楼成二日，我公与护军中贵人洎宾僚偕登而阅之，庆复仰而叹曰：公之政教，见於斯楼尽矣。且栋之梁之，小大攸宜，材不遗也。壁垒完坚，圬涂缜密，人不偷也。绳墨修整，苦窳不用，法至行也。丹ぬ铺彩，光辉烛人，照至明也。举是署以福我境内之人，德泽甚厚，岂土木云乎哉！元和二年十二月十七日记。
    ●卷七百十九
    ☆蒋防
    防字子微，义兴人。元和中官司封郎中知制诰，进翰林学士，出为汀州刺史。
    ○惜分阴赋（以“光景难驻，贤哲无怠”为韵）
    君子自强，惜分阴於短刻，期硕学於缣缃。念冉冉之特移，非徒爱景；惜依依之为恋，足冀回光。每正中而圭表，常惧减於毫芒。事且异於秉烛，理宁同於息影。崇树在乎功名，淹速继於时景。苟不竞夫分寸，亦何期乎悠永。三冬未就，实有念於锱铢；九仞将成，顾无亏於俄顷。当其南轩向昼，北户初寒。微照悠扬而渐短，斜晖δ晚而将残。分以惜焉，岂少私而寡欲；时之至也，谅失易而得难。及其躔次当留，光华未暮。宜草草以不息，希аа而常驻。出处无瑕，故垂法於前贤；往来不遑，见遗履之莫顾。既目击而眷眷，亦心想而专专。况志业之难就，当清阴之屡迁。莫不以日系月，以时系年。是宜向微秒而重矣，何得在斯须而舍旃。不然夏後何以为圣，陶公曷足称贤？於焉激切，仰兹先哲。彼分晷而莫驻，此寸阴而靡辍。不食不寝，载勉於劳者之心；以遨以游，诚乖乎志士之节。皎皎白驹，若有若无。虽长绳而莫系於桑野，长戈不能却彼泉隅。今则暧昧斯在，瞬息不改。宜乎陋韫石之腾辉，轻尺璧之殊彩。庶立功而立事，故不愆而不怠。
    ○萤光照字赋（以“能励躬必大成”为韵）
    士有阅简策，尚专精。恒俾夜而作昼，每聚萤以袭明。期照烛於无隐，俟沉研而有成。缥帙时开，玉篆共丹辉并耀；银钩下映，繁星与片月俱生。帷幌之际，微明舒蔽。或熠熠以光吐，复离离而珠缀。俯而察，焕乎呈科斗之文；静而观，炯尔见雕虫之艺。谅依人以明道，匪韬光以自卫。居暗室者，怀我而载寝载兴；遇明时者，假我而自强自励。用或因物，勤斯饬躬。不晦乎风雨，不翳乎昏蒙。临墨池则珠还合浦，映草圣则燎点寒丛。谁谓向乎晦，照篇籍兮无大无小；谁谓藏乎密，随昼夜兮无固无必。金辉始彻，疑清露之腾文；鸟迹旋分，谓灵乌之就日。可以穷永夕，可以佐残灯。舍之则其功不足，用之则其道弥宏。顾萤光之在照，盖欲罢而不能。
    ○政不忍欺赋（以“爱养人为本”为韵）
    政之至也，物全其真；德之至也，信洽於人。不矜不能，彼则先之於戒令；无偏无党，我则独寄於真淳。谅保政以自睦，乃去邪而得仁。不然，何以奸归曲，直从伸，风俗优游而向化，草木条畅而和春者哉？观夫穆穆时和，温温德广。渐之以忠信，纪之以刑赏。奉圣日之贞明，助南风之长养。於以任人而任德，岂惟举直而错枉。戴星从事，我且亦务共劬劳；鸣琴在堂，我又不违其偃仰。是知循名法者，非鸿淳之盛代；施惨烈者，异冬日之可爱。苟和顺以积中，故信诚而发内。人知我所，奚忧险易之争；政致平康，谁假韦弦之佩。事无事，为无为。清净而时惟昭泰，简易而人不驱驰。物无欺兮，彝伦式序；政有经兮，百度咸宜。布和为风而偃草，降德为泽而濡枝。匪宽猛以取济，匪恩威而自施。一德旁流，齐是非於众庶；三无合则，混情性於高卑。岂不以酌元和，叶诚悃。迁善者斯焉而取斯，怀慝者损之而又损。君子谓是政也，为邦家之大本。
    ○不宝金玉赋（以“君子立身，无利财贿”为韵）
    圣哲之人，含道德以自贵，远瑰奇而不珍。被褐所怀，上恃慈俭以为主；作砺於用，下推忠信以为臣。俾得各归於其璞，庶将靡失於其真。异彼满堂，且由乎知足；殊夫润屋，焉藉以发身。虑知损而贾害，比行妨而贱贿。宁因众口以铄，自绝匹夫之罪。当令与土同价，谁重一ぷ；念其将石俱焚，奚夸陆海。塞淫奢之路，彰廉洁之徒。谅纵横而抵鹊，岂熔范以为符。抑好货之心，自家刑国；秉不贪之志，虽有若无。顾毁椟兮则那，念称穴之可耻。献而辞也，足愧彼宋人；欲乃攫之，诫书乎列子。还兹碛砾之内，宜彼岩峦之隈。类亚父之碎斗，鄙昭王之筑台。虚而盈，将以礼义为器；藏诸用，何须府库之财。靡近取於蓝田，讵远求於林邑。却玲珑兮尘翳，守清净兮冰立。或黄或白，得之而必捐；如锡如圭，践之而不拾。空韫石以自晦，孰披沙而强分。若受欺於田父，嗤冒赏於商君。执固穷以去奢，视同累块；喻至富於求学，轻如浮□。於是国尚亲仁，民从弃利。戒多藏於百货，思寡欲於万类。所攻惟善，宁采之於荆山；所拣惟贤，任雨之於秦地。
    ○聚米为山赋（以“习知山川之险易”为韵）
    至精者米，至大者山。伊巧心之可化，谅措手之非艰。始聚之时，虽未离乎掌握；象成之後，若可极於跻攀。昔马援以炎徼未宾，雄图是急。爰请兵以薄伐，将越险而深入。惧君意之未明，陈地形之久习。既而辨襟带，分郡邑。虽蛮貊千里，亦可围於寸眸；冈峦万重，诚不过於数粒。方高高而仰止，异屑屑而俯拾。远近忽其豆分，东西俄而玉立。写载既宣，规模罔愆。雪峰竞耸，云岭交连。初疑栖亩之粮，尚班於地；渐似如坻之庾，欲峻於天。笑覆篑之难进，讶高陵之遽迁。起自纤微，有类积尘为岳；终非奇幻，那同画地成川。且坚而不动者山之常，远而可识者人之智。既分铢於忖度，得道路之险陂。所谓喻大於微，图难於易。事非同於积累，迹岂涉夫诈伪。故得户牖不窥，要荒可知。积廪於增丽，因陈而究奇。缩地势於撮土之间，孰云见小；备山形於握粟之内，何虑功亏。近可得而立验，远无劳於坐驰。经营若神，不愧巨灵之迹；融结随意，将符真宰之窥。至矣哉！曲尽人谋，详规地险。非群玉而玉彩争光，异落星而星芒乱点。然後师干可试，隘害可期。不假斗筲之算，因成指画之资。念彼愚公，谁肯与其进也；徵夫良将，吾当学以聚之。
    ○隙尘赋（以“不依光末，难见微质”为韵）
    惟隙有辉，惟尘是依。微明散乱，若动若飞。殊向晦以宴息，类趋明而识机。不逐大车，宁发诗人之叹；无昏广陌，讵缁游子之衣。观乎杲杲初阳，沉沉暗室。纤光乍进，爰委其质。忽烟涵而雾贯，每延风而写日。透绮帐而偏明，暧丹楹而乍失。不重乎金屋，不贵乎华堂。随明则著，在映而彰。代皆择其居，我则不辞於处隙；代皆异其志，我则不厌乎和光。似有情而聚散，若任理以行藏。漠漠如流，翳白驹之逸影；不息，起清唱於雕梁。惟深惟微，于闺于闼。来不可止，去不可遏。语其志也，流形似竞於分阴；语其微也，弱质已侔於毫末。岂不以循其隙，袭其辉。洞幽房之党朗，笼疏牖之霏微。道或未行，叹浮沉之异路；时而後动，任韬晦以同归。散漫回环，空练。谓醯鸡之乍睹，疑野马之潜见。不争邻女之光，不杂寒阶之霰。故知委范甑者，志有所未安；惑孔颜者，时有所未欢。处沉冥而匪异，辨疑似而愈难。曷若因孤光而有托，附流影而为观者哉。所谓暗而能彰，虚而能受。望弹冠而自必，腾清路而何不。幸承命於光尘，赋斯文而藉手。
    ○兽炭赋（以“朱火清耀升”为韵）
    彼好奇者，巧与之俱。揉煨烬兮，是谋是度；象猛兽兮，为虎为ァ。将以辉烁殊观，熠洪炉。腹翕以凝电，口喊呀而夺朱。曳尾垂头，似无心而暴物；嘘烟吐焰，若有齿而焚躯。寓形兮必果，徒搏兮莫可。锯牙钩爪，乍腾倚於寒灰；隅目高眶，载光芒於烈火。所以暖虚室，娱密坐。稽其状也，成鸷兽之雄雄；求其类焉，笑形盐之琐琐。其静兮无营，其动兮匪惊。稍顿足以狼顾，时迸裂以豺声。煜龠交光，孰辨犬羊之享；<幽页><尧页>々欲步，似怀林野之情。因炎上以委质，殊槛中而徇生。辉兮赫兮，美其容之有焯；不贪不暴，嘉其身之中清。无野心以见诮，非内热以自照。恒而畜勇，复煌煌而引耀。威而不猛，谓驯扰於中堂；攫而莫前，疑局於馀燎。袭狐貉者，对之而不惊；被者，向之而伏膺。佐南薰之煦妪，却北陆之严凝。金近之而发彩，玉壶邻之而散冰。{髟丕}{髟而}枕藉，广晃依冯。类火鼠兮炎邱是托，比烛龙兮昆阆斯升。此制也，不唯资於玩好，抑亦彰夫伎能。
    ○镇圭赋（以“王者端拱，四维镇宁”为韵，依次用）
    天镇四野，君尊万方。取威重以驭物，在秉持而有章。叶和人神，盖先之於六瑞；表正旒，诚用之乎百王。斯为贵也，宝之大者。琢磨有耀，温润无瑕。天临静谧，以我镇压乎寰中；帝德休明，以我熠乎诸夏。皓尔凝洁，温如可观。蕴五德之符采，写四镇之峰峦。其色正，其容端。乃直乃方，象名山而守固；不瑕不秽，配王室以常安。岂不贞姿有奉，嘉名天宠。远以视其凝命，近以彰其端拱。大而不彖，礼经匪尚其文华；执之不回，圣人无离其轻重。想夫始自良工，成兹国器。端乎掌握，抚宁天地。邦有六瑞，而圭列其初；国有三山，而象包其四。穆穆之仪是佐，温温之德斯备。所谓天子是毗，邦国是维。云虹发色，冰雪成姿。玉几临朝，承德音而有裕；金门晓阙，布宽政而无私。是知岱华恒衡之高，自此而增峻；琳琅琬炎之美，自此而发奇。形抱素以呈妍，声含清而取振。当照临之际，曾不掩瑜；在韬韫之时，宁忘作镇。所以朝九有，接万灵。奇姿粲粲，众彩荧荧。大禹成功，垂芳於帝典；吾君致理，酌宪於国经。故曰观一圭之质，见四镇之形；观一夫之政，见万国之宁。儒臣赋镇圭之事，敢大扬於王庭。
    ○娥奔月赋（以“一升天中，永弃尘俗”为韵）
    昔娥服仙药於俄顷，指阴灵以驰骋。嗟人世之如流，觉天衢之何永。於是竦身骞翥，霁月凝冷。振环锵，杂珠露之珊珊；云帔花冠，渡银河之耿耿。伊立志之有恒，果蹑景而可凭。出乎寥廓，爱此清澄。企予望之，想蟾蜍之下视；进吾往也，轶埃而上升。且夫碧虚望而自致，清质瞻而不坠。天迥而音尘已没，风落而芳馨微至。往而不返，谁谓与子偕行；仰之弥高，孰云不我遐弃。窈窕轻举，圆明映空。遗九族於脱屣，冀孤轮之处躬。独往孤高，若集瑶池之上；潜来烟雾，如分纨扇之中。迷晶皎，乱瞳融。神明合，柔德通。想泛金波，讵假琴高之鲤；将摇桂魄，宁因御寇之风。冥冥ㄧ容，规规皓质。乘飞廉兮竦踊，迫望舒兮寥。初疑妆以临镜，形影犹分；终类冰之在壶，辉华相失。故得享年代之悠久，与乾坤而齐一。明明配日，高高在天。对阳乌之升降，伴顾兔之昭宣。满时而玉貌和光，难分皓皓；亏处而娥眉共丽，不辨娟娟。炯若通辉，超然绝俗。想明眸而下鉴，并玉钩而傍烛。闺中结恨，感予於三五之时；笛里传情，听我於关山之曲。岂伊异人，学道全真。湘波之妃，洛浦之神，曾不足继其芳尘。
    ○草上之风赋（以“君子之德，风偃乎草”为韵）
    草绵绵兮，擢颖含薰。风发发兮，乍靡而分。其取象也，散芳馨於知己；其为义也，合政令於人君。岂惟动之而委顺，抑亦播之而有闻。观其徜徉代起，激拂无已。转绿蕙而影乱时光，泛青苹而文横秋水。浸淫翳荟，振奋兰芷。飒然而动，昔有遇於荆王；泠尔斯来，今不乘於列子。翻蓊郁，转葳蕤。在而可玩，观习习而无遗。被以幽深，谅有条而有畅；布乎原隰，诚长之而养之。或徐或疾，顺天作则。大以抑其滋蔓，细以荡其幽默。分乎万汇，盖吹万以齐驱；系於一人，诚画一於同德。不择乎高下，不弃乎幽蒙。敷叶而重重偃翠，翻花而灼灼骈红。连绵九野，披靡千丛。倚伏俟时，小人之心犹草；衰荣不问，君子之德如风。莽眇平皋，悠扬茂苑。风何草之不动，草何风而不偃。飘杜蘅而芳气自遥，历蒿艾而清声渐远。是知风为号令之类，草为众庶之徒。方以俟其披拂，固有适於荣枯。立政则斯为大矣，腾芳而孰不宜乎。故观其化者，知神之造；观其风者，知国之道。将有宣於八方，故寓形於蔓草。仲尼以之而取譬，宋玉由斯而奋藻。虽异代而殊时，窃敢摅於怀抱。
    ○转蓬赋（以“本根一断，随风所之”为韵）
    彼茁者蓬，其生苯。因惊风之动地，遂虽根而去本。委顺而往，异愚夫之守株；任运则行，叶高人之嘉遁。摧弱质，绝陈根。始迟迟而徐转，俄忽忽而骏奔。体以圆而疾，质以弱而存。凌寒後雕，虽有惭於松柏；近秋俱败，亦无愧於兰荪。时也玉露为霜，金风应律。叹芳菲而难久，睹摇落之不一。初宛转以孤翻，渐逦迤而连出。度平野而暂见，映层皋而还失。徘徊未已，同风叶之辞枝；漂荡不停，甚水萍之委质。若乃惨澹云晚，悠扬日短。岁云秋矣，茎弱者先衰；风以动之，根危者易断。徒观其委地离披，萦吹参差。既忘怀於近远，宁系迹於高卑。触物何情，类虚舟而自泛；善行无迹，於野马而相随。岂不以生无固蒂，转有长风。象车轮未始有极，如循环莫知所终。游子感而忘归，叹飘居陌上；小人见而怀土，忆生在麻中。矧夫依物暂停，遇风复举。乍飘扬以历乱，或回旋而容与。青苹之末不起，聊可以踌躇；黄埃之中自飞，孰知其处所。客有因时结念，寓物属词。观其衰兮，惧老将至矣。观其转也，嗟行靡不之。抚怀抱起心有之诫，惊鬓发增首如之悲。傥阳春之可待，亦何恨飘飘於此时。
    ○登天坛山望海日初出赋（以题为韵）
    山有极天崇，冠群岳而首出。下压溟渤之奇岸，平视扶桑之初日。天光海上，瞳瞳而晓色已分；人代梦中，促促而寒更未毕。客有爱此早景，登兹崇山。候东方之昏黑，据中顶之孱颜。俄而阳开阴闭，翕回还。曳晨光於莽苍之外，走狂电於溟之间。高焰忽兴，澜汗而洪涛血赤；半规犹隐，洪彤而青帝朱殷。及其旋转将升，睢盱万状。散五彩而锦章已出，照三山而鼎足相向。杲杲兹始，规规满望。火轮上碾，烧碧落之氛埃；金汁下融，跃洪炉之波浪。观夫巨浸无际，乌上搏。万家昭著，二仪霍宽。惊鱼龙之蛰，销昧谷之寒。散入圃畦，想葵藿之俱靡；稍分林岭，见木石之同坛。独立嵯峨，旷瞻晷度。躔次一道，晖华四布。赫曦而六合贞明，吞纳而百川奔赴。不假浚冲之目，尽见元虚之赋。赫奕昭宣，层岩之巅。赤玉之盘烛地，黄金之镜帖天。海若夺魄，羲和振鞭。湿光而长波初沃，暖气而孤峰最先。美润呈祥，重光赋彩。带环抱之珥，照不波之海。阴火之微茫已沉，土圭之盈缩屡改。则知大明之丽天兮，可捧而升；高山之横空兮，作镇不崩。傥跻攀之有路，愿观光而一登。
    ○湘妃泣竹赋
    昔帝舜之南巡不回，翳二妃兮心伤猓已摧。对三湘之遥兮积水无际，望九疑之作兮愁云不开。郁丹诚而饮恨，攀绿以兴哀。泪浪浪而千里随睫，竹冉冉而万点凝苔。敛蛾之怨盈臆，如狸之班变色。落红脸而珠影争圆，染碧纤兮缬文交织。夭绍婵娟，呜咽潸然。沥青简兮丹书粲粲，洒绿枝兮白露涟涟。所谓精神达而理归其著，悲哀集而物谢其坚。想夫万里迎秋，重江向夕。引苍翠以欷，忽阑干而委积。杖卷然之手，两点垂丝；挥密尔之丛，众痕凝碧。是知至哀必感，有怨必通。竹无情而发外，泪有感而从中。慷慨成行，乍洗龙吟之管；斓ょ绕节，如交凤食之丛。宁类夫声伯再怀其梦想，杨朱徒叹其西东。岂无芳菲，渝其霜霰。岂无浩淼，忘其顾盼。是以委檀栾，寄葱。来非鼓瑟，玉箸之滴沥双流；去乃望夫，粉箨之淋漓一变。懿乎岩峦满目，今古含情。事虽迁於岁月，理不昧於坚贞。或翦修竿，对潭中而锦落；或成长簟，施堂上而霞腾。岂不以拂水捎云，逾千越万。庶夫知我者谓我点点而成文，不知我者徒曰青青而怀怨。
    ○白兔赋（以“至仁垂化，灵物表祥”为韵）
    圣理遐远，毛群效灵。有兔爰止，载白其形。乘金气而来，居然正色；因月轮而下，大叶祥经。岂不以应至道之神化，彰吾君之德馨。皎如霜辉，温如玉粹。毫素丝而可拟，足琼枝而取类。与三窟以殊归，将五灵而共至。洁朗贞质，联绵雅致。名殊东郭，韩卢不敢向前；迹近中林，苍鹰无由得鸷。其容炳真，其性怀仁。饮玉池而冰光不散，食瑶草而雪影长新。理符守黑，事异文身。傥使衔钩，殷帝之狼不若；如令受彩，江生之笔非神。载寝载兴，或驯或扰。仰天鉴以昭晰，托御林而皎。为太白之材用，作殊祥之标表。原夫阴骘所为，不识不知。贲然练被，炯若星驰。白则西方，其理且同於服顺；兔为明视，其义取鉴於安危。岂惟ㄣ伏於庭侧，踊跃於堂垂者哉。观其闲暇，沐浴鸿化。笑鲁殿之浮名，耻梁园之旧价。俾夫守株之士，几恨穷通；过隙之驹，空悲代谢。是知隐雾而忧者其文蔚，反袂而嗟者其道屈。曷若保贞白以晖映，承圣灵之剪拂。同瑞牒而登高，异周书而玩物。所以充福应，叶祯祥。事资朴素，匪亚文章。知兽用之不扰，审天符之允臧。伴祥乌於苑囿，邻瑞雁於池塘，懿夫以道德为筌蹄者其可忘。
    ○雪影透书帷赋（以“光彩辉映，披阅古今”为韵）
    颢尔凝素，如夕张。因洁朗以旁彻，遂虚明而内彰。繇是以洞篇翰，鉴毫芒。委六出之姿，喜乘时而瑞圣；就三冬之业，期利用之观光。况复素轴增辉，经纱彩。择居中之茫昧，致藏用之所在。霏微兮太素初分，晃朗兮穷阴既改。映草元之客，类姑射之神仙；隐谈天之人，疑胚浑之真宰。凛凛寒色，融融墓帏。缣缃丛耀，简牒连辉。ㄔ胧而微月将入，幂ャ而轻风乍霏。故得百代旁窥，万流仰镜。稽古昔，资兴咏。动铅管而有助含章，对鹤书而无非浴净。盖以启其幽默，不独事其韬映。契庄周之理，虚白自生；徵大禹之文，光阴是竞。俾夫夕可以忘寐，牖可以罢窥。焕乎而不藏於密，昭然而盖取诸离。清荧兮寒气方壮，仿佛兮晴云欲披。澄笔海之波澜，皆为练色；耀书林之杞梓，尽作琼枝。是能烛前辙，彰往哲。时观谢赋，想墀庑之萦盈；载睹曹诗，叹蜉蝣之掘阅。详夫理同委照，处异在阴。比然膏之功益简，助繁日之务逾深。必将修词以进德，实勤考古以观今。所谓用晦而彰，韬光有睹。绛纱之邃，发素王之牖户。期洁白以无亏，庶研精乎千古。
    ○黄云捧日赋（以“黄云捧日，佳气充塞”为韵）
    吾君朝黄图，坐甲乙，履元吉。观庆云之飞来，晕长空以夹日。日明而丽，□润而黄。随轮已入乎青陆，抱影长依於正阳。磅礴不散，氛氲呈祥。暖万物则草木春色，涵一气则天地黄光。推而言之，则君为日，臣为云。君非臣则股肱斯废，云非日则光耀难分。故上下同体，表里成文。楼形遥景于东户，叶影潜扇於南薰。由教有所至，朝无可昏。是日王三朝，躔五纬。杲杲然无幽不烛，飘飘然何远不暨。白主丧氛，黑为兵气。将闭阳和，动令人畏。又奚能势均抱戴，色不严毅。似龙虎之宛转，傍楹檐之仿佛。是日也，风不霾，时正佳。云日轮盛，光阴克谐。入房焉可以拟议，干吕何足以为怀。带庆云而共美，与淑气而同侪。天有日兮晨光重，日有珥兮黄云捧。亦如东海大而百川朝，北辰高而众星拱。云初缭绕，日亦。合三光而为一，混五色而居中。於是彰国祚，表年丰。应履端之时令，识来事之殷充。察天象兮阳乌奋翼，稽瑞图兮人望允塞。使无阶而可乘，敢不惭於帝力。
    ○梦捧日赋（以“神遇辉烛，兆发嘉祥”为韵）
    灵降嘉梦，天垂至阳。诚发身之兆朕，符翊圣之祯祥。所谓神而过，暗而章。息冲澹之居，于于而自得；见贞明之质，暧暧而弥光。倏尔疑升，瞰兮下烛。甘寝之所，恍惚曾泉之曲。抚金乌之翼，匪隔云霄；驻羲和之车，乍回昏旭。想夫卑高莫邻，授受何因。忽煌煌而委照，值默默而凝神。寂其神，乃无间而通碧落；上其手，自有昊而得红轮。缥缈魂交，光芒景附。肘腋辉烁，襟怀煦妪。类衔规於远山，同抱璧於中路。在忘形之际，用示无私；当向晦之时，将未寤。岂不以精诚可托，光阴可驻。从九霄之降祉，表千载之嘉遇者也。故曰道契幽微，天且不违。阴骘，指掌阳辉。载营魄而虚无默住，荷灵贶而照烛潜依。至若冥蒙上越，埃盍中歇。始悠悠以神契，俄赫赫而明发。验扶桑之际，其往阻修；偶支枕之时，其来倏忽。是知天无亲，降灵而非遐；神不昧，烛幽而不赊。不然，何虚徐衽席，承奉光华。高眠而不惊不悚，见瑞而可仰可嘉。然则荀令之谈足徵，程昱之荣有兆。常眷眷於天路，每拳拳於云表。周旋寐寐，偃仰昏晓。庶照临之理感通，知葵藿之诚不小。
    ○舜琴歌南风赋
    昔在帝舜昭融，车书混同。当中而方覃睿化，弹琴而遂奏薰风。将令煦妪之恩，被于天下；欲使和平之道，均彼寰中。钦若鸿猷，康哉上圣。修柴望而巡四岳，在璇玑而齐七政。彝伦攸叙，八元用而八凯登；庶绩咸熙，四目明而四聪正。是何茂育生民，时移化淳。岂不以道有所渐，功有所因。始颁瑞於群後，俄舞于於七旬。然後端拱无事，垂衣守真。奏五弦之乐，陶万化之钧。所以厚风俗，和神人。正父子，明君臣。三才所以，百姓所以亲。故其歌曰：南风之薰，以阜吾之民。且夫角之音兮和而治，商之音兮廉而耻，徵之音兮正而始。皆可以叙九功，康百揆。琴之声兮既若此，歌之声兮复如彼。然则五音之配，在宫为君。八风之德，在南曰薰。南者庶类之所滋盛，薰者万物之所氤氲。动乎中，形於外。播於乐，声成文。是知尽善之乐，非圣人兮孰作；移风之和，助元功之匪讹。且异轩皇，但奏云门之曲；宁同汉後，唯陈猛士之歌。今我後运叶兴王，公符象帝。修夔氏之韵乐，执真元之左契。故得淑气四统，妖远霁。洋洋圣谟，岂逊于有虞之际。
    ○任公子钓鱼赋（有序）
    昔任公子钓鱼，经年不获。及其获也，众人餍之。公孙宏十上不遇，及其遇也，帝王任之。固知饵大则鱼大，功高则禄厚。鱼也人也，何酷似乎。感其义以作赋曰：
    千载崇崇，我闻任公。独坐会稽之上，垂钓东海之中。海之广兮，混然飞流；鱼之大兮，邈矣难俦。所谓之鱼，三千馀里。何以为饵，五十其牛。其钓兮星霜已周，日居月诸兮吞此大钩。吞钩之时，其势回互。觉巨纟亘之紧急，惊白波以鼓怒。搅大海，簸高涛。で三山，惮群鳌。及夫道尽途殚，绳穷势蹙。突兀出水，蹉跎望陆。一岸山横，半天云矗。巨鳞既已倾，海水亦以清，吞舟之害平。若乃飞鸾刀以撞突，泉为膏兮岳为骨。剥鳞上之重锦，抉眼中之明月。由河之北，达於东溟。万民餍饫，三年膻腥。向时兮刻意临川，劳神有年。舟人不顾，渔子悠然。坐石滑兮积苔藓，苍葭变兮老云烟。今日兮投竿瞬息，以肉为食。豫且气慑，詹何失色。契我心者臧丈人，适我愿者龙伯国。钓道既尔，人亦如此。孙宏未遇，买臣家贫。海上牧豕，江边负薪。常以云霄自致，燕雀时人。受侮不少，守志弥真。终逢挺拔，俱为汉臣。典郡则还乡衣锦，作相而开阁迎宾。则知饵大者鱼大，道肥者禄肥。获大则喜，虽晚何悲。鱼之与人，殊途而同归。
    ○吕望钓玉璜赋（以“道济天下，神符告休”为韵）
    昔太公之未遇也，隐於渭之滨，钓於渭之津。坐石而不易其掺，垂直钩而不挠其神。波万重而我心惟一，岁三周而吾道方申。既而寒潭晓霁，莫不遗乎巨细。兀忘形而有待，引经纶而不替。期阴骘以旁行，忽冥符而下济。於是拔深泉，激细涟。振锦鳞而□霞焕若，获玉璜而篆籀昭然。皎皎霜净，亭亭月悬。表苍兕之期，功邻造化；腾白虹之气，理契先天。所以耀川灵，所以夸渔者。徘徊自适，愤惋俱写。临清流而素彩荧煌，昭白日而祥光上下。公乃起川隅，怀宝符。禺昂志气，振奋泥涂。捧抵鹊之容，弥彰洁白；入飞熊之兆，宁掩瑕瑜。众皆钓其名，我则钓其道。众皆钓其鱼，我则钓其宝。故知神全者不辞於贫贱，志大者不叹於枯槁。皤皤兮白发，兮清流。其来也钓於周，所谓运良谋，拥神休。岂芳饵而能获，匪嘉鱼而足求。异和氏之功，疵瑕受戮；贱詹何之术，溪涧空投。然则道感其诚，德亦有报，天以我为忠告。客有悦其性者，莫不望兹川而高蹈。
    ○授李门下侍郎平章事制
    门下。凝成庶政，必属於长材；经制四方，是资於硕望。况参酌理本，燮和化源，苟非杰贤，孰允斯任。爰立旧德，将谐具瞻。淮南节度副大使知节度事管内支度营田观察处置等使银青光禄大夫检校尚书左仆射兼扬州大都督府长史御史大夫上柱国江夏县开国侯食邑一千户李，性惟直方，器本宏固。冲敏足以成务，通明可以质疑。怀匡主之忠规，蕴经邦之远略。历居雄镇，累服大寮。台阁藩方，动留成式。资为重望，绰有馀材。必能翼宣鸿猷，导迎嘉祉。是用徵拜，陟于黄枢。竭尔︳谟，司我号令，法期画一，俗俾康宁，寅亮庶工，属在良弼。可守门下侍郎同中书门下平章事，散官勋赐如故。
    ○授柳公绰襄州节度使制
    门下。江汉之间，襟带之重，历考前载，咸称上游，滨七泽之川源，为一方之都会。抚封命帅，匪易其人。朕所以属意忠贤，达於寤寐，思宏至理，畅合元元。是用选兹廉平，付以疆土，允叶佥议，庸归至公。银青光禄大夫尚书左丞相柳公绰，儒门令绪，文苑宏才。器含刚坚，质抱沉厚。临事有断，龙泉挺霜雪之锋；处身无瑕，大宝蕴云虹之气。间者擢居台阁，累守方隅，长沙流易简之风，鄂渚肃鼓鼙之令。及典司馈运，牧长京畿，铨综庶官，纪纲百度，咸能举其典则，奉以周旋。顾惟公忠，朕所嘉尚。今乃命尔，仗兹旌旄，镇岘首之城池，抚襄阳之耆旧。於戏！昔羊叔子以宽厚宏其化，杜征南以文雅播其猷，人到於今，往往称叹。勉尔终始，嗣乎风流，罔俾二臣，独辉专美。霜台峻秩，人部荣班，载光超擢之恩，式崇连帅之拜。服我嘉尚，尔其钦哉！可检校户部尚书襄州山南东道节度等使。
</div>
    <div class="pagination">
<a href="全唐文_page424.html">上一页</a><span>...</span><a href="全唐文_page420.html">420</a><a href="全唐文_page421.html">421</a><a href="全唐文_page422.html">422</a><a href="全唐文_page423.html">423</a><a href="全唐文_page424.html">424</a><span class="current-page">425</span><a href="全唐文_page426.html">426</a><a href="全唐文_page427.html">427</a><a href="全唐文_page428.html">428</a><a href="全唐文_page429.html">429</a><a href="全唐文_page430.html">430</a><span>...</span><a href="全唐文_page426.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
