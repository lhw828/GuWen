<!DOCTYPE html>
<html>
<head>
    <meta charset="UTF-8">
    <title>全蜀艺文志 - 第 53 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全蜀艺文志 - 第 53 页/共 53 页</h1>
    <div class="content">　　张道陵为蝮蛇所吸门人以为登仙矣
　　眉山象耳山题名【旧有石刻今亡】　　　唐李白
　　夜来月下卧醒花影零乱满人襟袖疑如濯魄于氷壶也李白书
　　渠州冲相寺题名　　　　　　崔涂
　　中原黄贼煽乱前进士崔涂避地于渠州春日独游冲相寺由此登眺翌日北归
　　赤水县龙多山唐人刻字【在今合州】
　　北山高明窈深变态万状下视涪水如帯烟云出没山之伟观也
　　流溪县铁冠仙人钤记
　　大洲连小洲此地出公侯
　　黎州西林寺壁间题
　　囘道人日行一千五百里谒全庵上人不遇而去
　　摩围山唐人石刻【士人谓天曰围】
　　巴黔路途濶远亦无舘舍凡至宿泊多倚溪岩就水造飡鑚木出火
　　嘉州旧市鎭石阙九字　　　　李德裕
　　唐李德裕领重兵过此
　　峨眉山普贤殿简板
　　天真皇人谕道之地楚狂接舆隠迹之乡
　　阆中台星岩题名　　　　　　司马池
　　【阙】路运使司马池天圣九年游台星岩司马光扶
　　下嵓行记　　　　　　　　　苏轼
　　子瞻子由与侃师至此院僧以路恶见止不知仆之所歴有百倍于此者矣丁未正月二十日书
　　香山寺行记　　　　　　　　黄庭坚
　　太守高仲本率南昌黄鲁直垫江谭处道同来远水乔木僧房高下景物清絶为防路第一建中靖国元年二月庚申防中来庭坚书
　　卧龙行记　　　　　　　　　　前人
　　天水张茂先世家南昌黄庭坚鲁直弟叔向嗣直建中靖国元年三月丁卯同来时左绵道人思顺开法席于此山道俗归心荆棘草莱化为金碧新晚晴同登中阁观白盐之崇崛想杜少陵之风流叹大雅之不作裵回乆之鲁直书
　　石笋上行记
　　江通济道吕珣东玉黄庭坚鲁直同来【建中靖国元年三月】
　　卧龙行记　　　　　　　　　刘均国
　　頴川刘均国邀古雍李绍隆雒阳邢仲时阳翟衞师【阙】黄山韩次阮游卧龙山咸平院归至天宁寺谒长老忍禅师建炎【阙】年【阙】月晦日均国之子瓖侍涪翁以文学名世学徐浩书而婉美一时名士之逰者皆文义卓然间有得笔法之妙者涪翁死三十年矣今人见其翰墨及从之逰者莫不欣然景慕之都运徽猷乆从涪翁游而文学翰墨皆造其妙步趋之相若模范之相承誉望
　　【阙】　　　　　　　乎其能肖也后之人茍未知涪翁之贤请观于公可知矣茍有未知公之贤请观于涪翁可知矣乐是师友之道光华之因书子留题之后建炎五年正月日门生从政郎防州奉节县令主管劝农公事王行谨跋
　　龙春滩留题　　　　　　　　冯时行
　　建炎戊申正月上巳日判官李造道司户赵执权知县母丘元望县尉冯当可陪郡侯谒武烈公祠遂泛江而下散步此碛老杜诗云元日逢人日未有不隂时议者谓天寳之季此诗尽之今日天宇清明江国熈然太平之期指日可俟又获与诸公偕游所谓人日也冯当可书
　　香积院行记　　　　　　　　　蔡怿
　　东莱蔡怿乐道出师泸南子兴雅侍行兄郡守惇元道弟安度子宪防松年侄典宗伯世兴诗仲志兴礼仲圭兴邦嘉言頴川赵昌弼子俊作别于此建炎戊申四月九日
　　祥云寺行记　　　　　　　　　刘昉
　　绍兴戊申正月中澣出郊劝耕至东屯因落少陵故居祠堂之成闻祥云寺之后有瑞石归路就往观之防杖行山涧乱石间逾里许石果异也事无大小必先难而后获是日自东屯还过瞿唐已将暮任賔僚之去留其同至者赵沂咏道【阙】定国公才邓高叔谊王鼎子新李骥元骏家茂秀实张聿述之朱齐卿醇甫李宗臣元庆杨誉时美真胜赏也刘昉方明书
　　报恩寺行记　　　　　　　　唐文若
　　绍兴歳丙子七月峡中乆不秋暑炽甚己巳晦连夕霶霈水复大涨余系舟瀼中杖防同二子辂轸来游道人定观迎谒欣然乃汉中旧职憇食方丈登佛牙阁爱其江山鲜明草木秀润顿失三峡之陋寺本晋铁佛院距今八百禩屡易而不废良有以也闻方丈法堂轮藏皆创建始事者晓公禅师曰道隆曰永璘嗣成之二传余卅载金碧鼎新观尝相其事至是欲余为记惜方行役未暇也晓隆实传法师资而璘观及晓皆汉中人铁佛像以中更神霄徙他所观主寺事既修三门方营建东西挟阁议复迎置故处云充朝散郎新除光禄寺丞眉山唐文若记
　　卧龙山记　　　　　　　　王十朋
　　永嘉王龄少城周行可海陵查元章载酒来游时冻雨初霁风日清羙山谷明秀煦人道傍杂花盛开篮舆徐行应接不暇寺有荼防罗络松上如积雪崇兰数百本秀发岩石间防风透香所至芬郁东荣牡丹大丛雨前已开道人植盖防持留以供客饮罢纵歩泉上瀹茗赋诗而归乾道丙戌清明前四日
　　瞿唐闗行记　　　　　　　　闗耆孙
　　乾道庚寅中元日关耆孙约李时雨陈彦岳建寿宋嵩李晋张徽之雍大椿饮于三峡堂晚擕余觥下瞿唐闗访防刺史旧治客曰今之司关者之居是也遂饮于此茂林修竹间小亭萦纡客曰此唐刘梦得故址也梦得遗墨旧有石好事者取去饮闗上高斋诵少陵薄云岩际宿孤月浪中翻之诗叹此老具眼如此防江山元麤恶惟少陵新纪处独异高斋其一也高斋故基在屋隘而陋予惜之方欲为太守王君言客陈彦辛景贤出席愿出力董役更筑之仆谓不可隘而陋亦不可侈而大此少陵诛茅避世意也并书以告二子云景贤今司瞿唐闗者是日后至之客也
　　曲水留题　　　　　　　　　李焘
　　或言云安之西三十里许有自然曲水闰月甲午朔泊舟横石滩上擕子塾垡壁堲及刘甥卞子道子歩访之水极峻急不可流觞岩顔有永和三年及六年刻字十五六行剥落已不可读细辨其文但昔人捐金以事仙佛识金数于石尔殆非禊饮处也好事者因年号遂増饰之当时必置屋庐象设今变灭无余然水石要可喜姑取酒酌其旁赏晤良久乃去乾道九年眉山李焘书
　　三峡堂行记　　　　　　　　吕商隐
　　商隐被命赴阙大卿李先生实帅防门作三峡堂成而未考也因相率置酒作乐其上同来者商隐及郡僚张悦之陈子长员仲文谢邦彦堂据峡口俯瞰洪流震揺灔滪真为伟观歳淳熙己亥八月二十三日成都吕商隐周父书
　　侍郎阎公运使张公同游卧龙纪行
　　阎苍舒
　　余初自宣威幕府送季长奏事北阙入道山为学士后三年余始被命造朝遂玷论思之列今丐祠得请而归防季长防漕防门相与道旧故握手惊叹盖阔别已十年矣辱通家燕欵浃辰亡倦最后游卧龙山松风肃爽云日蔽亏千载英灵恍若来下晚趋跃马城赤甲白盐峻极天半晴光返照濆浪帖伏慈明行酒道韫诵诗至大醉而去不图天涯为乐之至于斯也淳熈九年二月癸巳唐安阎苍舒才元书
　　高斋题灔滪水侧　　　　　　　成镛
　　开封成镛子韶寄瞿唐关懐安寋渥泽民成都郭公临舜卿东去过高斋览形胜遣人撑舟垂绳坠石则灔滪上水犹三十四丈子韶曰夏中江涨灔滪上水犹三十余丈可想见矣泽民之子庆胄侍淳熈乙巳正月二十五日
　　古书岩留题　　　　　　　　杨辅
　　防州守杨辅去官过万户驿故朐防县治泊舟游古书岩见刻石满其上意当时或有像设屋室盖县人常所往来之地县徙歳月不复可考而石刻亦漫阙就尽详者但为臆创乃属云安大夫刘申徧摹岩上下石刻试考详庶几其犹有获也同来者云安大人郑邦基郝奚仲作从侄有声淳熈十五年八月十六日
　　纪异　　　　　　　　　　　单防
　　神怪之事圣人所不语而获麟退鹢之书圣人亦不废然天壤之间容有此理耶部使者扬舲东下而有若鳞虫之异予翌日语别江干犹复见之岂使者新节光华江神世情出灵怪以护舟楫欤不然当与信心而不信目者评之题名后一日钱唐单防书
　　州学留题　　　　　　　　　　前人
　　郡守钱唐单防仝漕使濩泽张玠以绍熈元年六月初吉只谒先师因言肄业之士别驾汉嘉张子震郡文学三山柯甲皆在施方大宁文学掾钱塘李廷光九华汤岩起三衢毛宪实与焉遂防食明道堂规模一新见国子録范仲黼经营之羙啜茗于共学观三峡图听水琴清话久之翛然忘暑遐想咏归之风名教之乐其有既耶
　　卧龙行记　　　　　　　　　　李
　　眉山李季允同汉嘉王申父襄阳爰亚夫来游时春阳骤骄风埃四起酌泉松石间意颇惬无何雷雨忽至晚登寺阁望赤甲白盐山色如洗相与举酒乐甚遂留宿山房季允书此纪歳月庆元六年五日
　　江月亭留题　　　　　　　　　何异
　　癸亥灯夕前一日临川何异同叔招王钤辖饭次日当用故事邀漕使钜野李诚之讫同至江月亭钤辖録示梅谿旧题预有所请方辞以老罢无复强啜语言姑许记歳月云是夕五鼓形于梦寐得二十字其辞曰月湖湖上月到处有光辉既解相随出当湏照我归觉而甚喜归日可期既登兹亭水月相得愈切刀头之梦故并书以遗之钤辖名光远字宏文是为江月主人
　　卧龙纪行　　　　　　　　　黄人杰
　　帅帐跨鼇陈损之绣衣具茨王璆联辔登卧龙置酒高防賔客从者十有六人是日金虎啸风丹云蔽日凉生樽俎兴在江山献酬赓唱之余挹大士泉访海仙像尘虑息而神瞿唐昼漏垂尽乃去眞胜游也庆元己未七月十有四日鲁斋黄人杰书




　　全蜀艺文志卷六十四
</div>
    <div class="pagination">
<a href="全蜀艺文志_page52.html">上一页</a><span>...</span><a href="全蜀艺文志_page48.html">48</a><a href="全蜀艺文志_page49.html">49</a><a href="全蜀艺文志_page50.html">50</a><a href="全蜀艺文志_page51.html">51</a><a href="全蜀艺文志_page52.html">52</a><span class="current-page">53</span>
    </div>
    <div class="pagination"><a href="index.html">返回目录</a></div>
</body>
</html>
