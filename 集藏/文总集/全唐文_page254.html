<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 254 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 254 页/共 603 页
  </h1>
  <div class="content">
   臣某言：臣闻为臣事君，贵认无隐，情有所切，必以上闻，苟易兹道，即非尽节。臣以衰惫，形貌支离，自冬租春，心劳力竭。窃料旬月之内，未能趋拜阙庭，殿省务殷，实忧废失。昨以所沥上请，乞罢此官，天路高深，未能允纳，伏觌墨诏，冰炭交怀。且人之立身，大抵荣禄，盖有欲之而不得，未有得之而愿辞。今臣务总六尚，位雄九列，往来中禁，辉映当朝。在臣私门，实深庆幸，若力能奉职，智可效官，岂敢罔冒天听，坚为饰让？推之物理，况见愚衷。又臣畴昔之志，每怀勤恪，比虽绵忄，倍益殷忧，小有供拟，尽关心虑，以兹重困，转觉疲赢。伏乞天慈，察臣不逮，傥获免所职，俯救沉疴，生成之恩，无以堪比。无任恳迫之至。
    ○谢除考功郎中知制诰表
    臣裒言：伏奉去年十二月二十六日恩制，授臣考功郎中，馀如故。猥降诏书，特荣新命，祗荷殊造，若无所容，臣衮诚惶诚恐稽首顿首。臣本诸生，素亏令望，凭藉儒业，遭达圣时。幸从彝序，累践清秩，得以文墨，侍於轩墀。五字非功，四年待罪，禁垣之右，朝奉如纶，宸之前，夜参视草。以地尤密，惟才必精，在臣无堪，忝迹斯甚，食浮之议，所责何逃？陛下宏奖文儒，优容侍从，恕其职事之阙，录以岁时之深。爰锡朝章，俾适郎位，典掌如旧，宠荣有加。翱翔□霄沐浴雨露，俯伏拜赐，心灵若飞。效薄恩崇，罔知攸措，何以上报，期於死节。无任感戴屏营之至。
    ○让门下侍郎平章事第一表
    臣衮言：伏奉今日恩旨，除臣门下侍郎平章事，祗奉失图，进退无据，捧诏惊骇，衔恩战惶，微存恳诚，得自陈露，臣某诚惶诚恐顿首顿首。臣本书生，粗传旧业，猥以文艺，辱於职官。去岁已前，尚忝丝纶之末，今年夏首，遂登钧石之司，旧德名臣、当朝宿齿，不忝此选，独进非才，抚已再思，何颜自处？伏以朝廷新有处分，重举典章，而上禀睿谋，下清庶品。通於元本，犹惧匪服之嫌；访於颛蒙，将贻覆饣束之责，伏乞俯迥天鉴，更择时贤，则三阶有协赞之功，两府无尸旷之诮。无任恐惶之至。
    ○第二表
    臣衮言：臣退省无堪，恐辱宠授，是以昧死上言，拜手稽首，让於百辟卿士，冀回宸鉴，以遂至公。鸿私复降，墨诏未允。惭赧惶怖，不知所图，臣某诚惶诚恐稽首顿首。臣闻左右惟贤，国安在相，处仪表之地，当兴化之源。故有开必先，元感幽赞，轩皇则三台作配，虞舜则五老同游，殷梦帝而得说，周降神而生甫，用能洽皇王之道，致天地之和。至於汉兴，亦用人杰，爰及江表，犹择伟才，当此大任，固非常品。臣性惟愚拙，才无经济，徒以赵宫睹圣，逮事先朝，颍川扈跸，获承中顾。凡所履历，莫非尘忝，出於始望之外，不知自至之由。岂谓元造曲成，大明私照，俾佐邦政，得参庙谋。窃以当今枢务之重，在昔上公之任，臣识非通博，不可以论道，文非雅正，不足以经邦，德不能镇抚四夷，政不能亲附百姓。况戎车尚驾，边患未宁，方欲宏济艰难，以崇大化，故非龌龊廉谨，所能称职。若不自揣度，苟贪宠荣，宁止尸官备员，期於睚折楝挠。伏乞访求群议，选用上才，使圣朝有则哲之明，臣下无虚据之责。天地，誓将死请，如或圣眷俯回，实变天下幸甚。无任恳迫屏营之至，谨奉表陈乞以闻。
    ○代严大夫谢黄门侍郎表
    臣武言：伏奉今月十八日恩制，除臣黄门侍郎，忽降紫泥，擢升黄阁，出自非望，感恩战惧。臣某中谢。臣才乏经纶，时逢际会，累更天秩，何补圣朝？三践掖垣，九除宪府，有惭匡正，空忝触邪。犀节四持，乱绳不理，牙璋再建，横草无功，既旷职於神州，又尸官於华省。属犬戎猾夏，銮驾省方，未殄国雠，正当臣辱。陛下分麾以讨，传檄自安，空随冗从之流，竟乏横行之议，尚淹致命，仍更冒荣。方扈宸游，遽膺夕拜，久缺斯任，就难其人。本求英儒，将备顾问，素无学术，何以允谐。窃轩屏，谬尘琐闼，宠荣非望，祗荷失图。恩重才微，难於捧戴，眷深效浅，祗益兢惶，上答生成，唯知死节。无任感戴屏营之至。
    ○为福州刺史谢上表
    臣某言：奏事官特进试鸿胪卿臣郝诚溢至，伏奉墨制优答，兼赐手诏，宸旨宠临，荣渥光被，跪读流汗，捧失容，臣其诚欢诚喜顿首顿首。臣伏以圣慈宥过，朝奖逾涯，敢希身荣，以冒班列。昧死陈乞，冀遂愚诚，天覆弃瑕，藩寄如旧。宜勉驽钝，以效涓尘，不敢稽恩，有承命。感戴欣跃，仰荷殊私，战兢，实忧旷职。谨当宣布德泽，奉行科条，苦节以辑疲人，誓心拟补前咎。夙夜祗畏，惩省微勤，期於万一。以申上报。无任捧戴屏营之至，谨奉表以闻。
    ○潮州刺史谢上表
    臣某言：臣冒犯刑章，合当万死，曲蒙慈贷，特赐再生。仍假分符，更承宠授，感恩待罪，心魂战越。以九月十一日到州上讫，臣某诚惶诚恐顿首顿首。臣凡贱末品，非才冒荣，虚忝国恩，实昧朝典。尸荣无补，公责所归，窃自循省，早宜谴黜。永惟光顾，未答殊私，暂负至深，衷惶靡及。陛下以大圣承统，以至明照临，孝思感於天地，俭德齐於尧禹。道在还淳，化先无事，臣宜进贤以报国，同力以守公。而乃轻奏忠良，苟循愚执，岂非臣褊心失措，躁遽而然，亦是速戾之时，迷误至此。负恩至重，自孽何逃？处之严刑，犹未逭责。岂谓特回宸断，俯降天慈，矜臣蠢愚，悯臣孤弱，全其将朽之骨，复其已逝之魂。俾奉藩条，获从职守，悚忄勇惧荷，罔知所图。臣自辞阙庭，深省罪衅，未尝顷刻，辄忘悔尤。终朝再驰，每怀惩戒，终夜不寐，每思兢惭。尚偷馀生，誓将改过，敢惜微命，以自怀安，敬励丹诚，庶答鸿覆。况亲人之寄，在远尤切，谨当宣扬圣化，慰抚海隅，少安疲以展微效。伏以差使上谢，有亏格文，忧惶，不敢专擅。无任恳迫之至，谨附本道观察使便使奉表陈谢以闻。
    ●卷四百十八
    ☆常裒（九）
    ○谢银青光禄大夫河内郡开国公第二表
    臣某言：内侍乔献德至，奉示答臣所让新授阶封德音，宜即断来表者。臣自沐恩私，不遑寝息，所以上冒宸，顿首拜章，沥恳于宴赐之辰，披诚于对扬之次，累烦睿览，下执愚衷。窃以荣级清阶，本因驭贵，分茅锡土，必在报功，冀达旧章，非勤饰让，今天书再及，严旨不移。受诏兢惶，抚躬震越，伏自思念，战汗交驰。恐负圣睿之慈，当审微臣之分，何者？谬升非次，既参二府之荣；纵避今恩，不减四方之责。唯当勉申驽蹇，恭守纪纲，苟尘露之可裨，虽灰壤而无恨。重承严命，不敢固辞，此生甚微，厚施何答？无任惶惧感荷之至，谨奉表陈谢以闻。臣某诚惶恐稽首顿首。谨言。
    ○为李大夫谢恩表
    臣某言：伏奉圣恩，舍臣罪戾，复臣班荣，承命惊惭，戴恩惶，臣某诚欢诚惧顿首顿首。伏惟乾元光天文武大圣至德孝感皇帝陛下俯宽国法，大庇宗枝，兄抵宪章，已从轻典，臣合缘坐，又贷殊私。雷霆解威，日月回照，枯木之上，残花忽开，死灰之中，馀烬再。曲承含育，特荷仁慈，一门感恩，万死何效？谨奉表陈谢以闻。臣某诚欢诚惧顿首顿首。谨言。
    ○谢兄授太子仆表
    臣某言：伏奉五月十七日恩制，授臣兄依前秘书省著作郎太子仆，特恩曲降，殊私下沾，踊跃宛转，兢惶震越，臣某诚欢诚喜顿首顿首。臣自承录用，已积岁时，内省微效，未申涓沥，虚受禄俸，有官荣。在公无益，已宽臣罪，及私之幸，又奖臣兄。伏以顷冒朝章，兄合同坐，伏蒙慈贷，仍进常班。卑贱孤门，已坠复立，尝获主，将废更存。宠被幽明，戴感天日，求之古今，无臣此例。虽肝胆涂地，未塞前责，而粪土馀生，寻加後命。臣授方镇，兼锡崇阶，兄拜宫僚，又参高秩，庆联雁序，泽及飞，承命若惊，何功至此？愧心，赧汗流离，非望骤迁，罔知所措？残骸万死，难以上酬，无任感荷兢之至。谨遣散将某官某奉表陈谢以闻。
    ○谢兄授秘书省著作郎表
    臣某言：伏奉闰五月二十四日恩制，授臣兄太常丞秘书省著作郎，臣待罪兢灼，启处不遑，宠命荐临，惊失次，臣某诚喜诚惧顿首顿首。臣上负国恩，自抵邦宪，圣慈矜宥，屈法全生，犹许自新，特亏令典。惶怖殒越，夙夜载驰，虽荷殊渥，尚忧严命。臣兄合从连坐，伏待贬官，不谓元造曲成，鸿私下覆，在忧惕之际，特授宠荣；当谴斥之时，忽承迁转。品秩下降，清望有加，复齿周行，获陪班列。向非亲纡听断，俯烛幽微，则骨月分窜于殊方，簪裾永绝于昭代。岂望更玷人次，再沐朝奉？罪重邱山，恩过天地，感戴惭赧，俯伏惊惶。臣窃自思惟，无所上报，庶将惩改前过，克励残骸，苦节誓心，冀申万一。无任感恩惶惧之至。
    ○谢赠官表
    臣衮言：伏奉今日恩命，臣亡祖故庆王文学先臣楚赠兵部尚书，亡祖母王氏赠齐国夫人，亡父故京兆府三原县丞赠给事中先臣无为赠太子太保，亡母南阳县太君张氏赠邓国夫人，仍立私庙三室。慈旨忽临，悯册加等，哀荣顿极，感涕交流，今日杀身，此生分足，臣衮中谢。臣闻德及於人，功济於物，然後光昭祖考，特加追命之荣；崇严庙室，俾展奉先之敬。臣授任非据，尸位已淹，合上叩公朝，退身私第。顾以未裨神化，誓答皇慈，尚尘青琐之闱，犹玉堂之署。乾坤施厚，岁月恩深，趋进崇阶，坐封故郡。如臣之比，罕见其伦。今又念及先臣，旌其内训，宠以六官之长，荣极三师之烈，鱼轩表于东海，翟赋于南都。宗有仪，春秋有祀，变其士祭之礼，被其公服之章，昭穆偕升，感怀泣血。永惟臣之祖父，业茂文儒，夙荷重名，不跻通列。微夫小子，实忝前人，才薄位高，上惭无地，夙夜感切，启处不宁，岂谓宠临荐加，志愿俱毕？人子之道，圣睿曲成，情礼之间，私门获遂。属当禁火，归省先茔，便奉除书，以时昭启。洒雨露於松柏，悬日月於邱封，闾里相荣，故老垂泣。不图存没，顿极于斯，宠渥殊常，戴荷失次。於家出望，於国无劳，惶赧，不知所报。无任感庆屏营之至，谨奉表陈谢以闻。
    ○谢妻封宏农郡夫人表
    臣某言：伏奉恩命，赐臣妻杨氏邑号封宏农郡夫人。伏以古者卿大夫之妻，咸曰命妇，亦曰内子，但有称谓，皆无封邑。其後虽有石延乡之锡，亦无夫人之号。唯汉魏戚里，晋宋外家，平源清河，疏郡以驭贵，建昌高密，启邑以睦亲，犹止于郡县君而已。近代著令，国朝相袭，阶至三品，妻封夫人。上比鹊巢，远齐翟，礼秩兼盛，等威稍逾。其或襄赞勋臣，光华戚属，以兹而授，尚可相循。臣以凡贱谬承委遇，尸职已久，愧心匪宁。仰酬国思，分寸未展，内省家事，慈渥过丰。又蒙曲私，沾及主馈，特封嘉号，载锡徽章。中壶庆其秩高，外姻贺其礼盛，仪参贵列，宠极私门。自顾何功？叨荣至此，顿逾涯分，退益兢惶。无任荷戴屏营之至，谨奉表陈谢以闻。
    ○为李大夫谢御制诗表
    臣某言：伏奉恩旨，赐臣诗一篇并酒脯。文回睿思，忽悬日月之光；膳自御厨，更睹云天之乐。感恩跃，受赐兢惶，施已重於邱山，功未申於毫发。赏则过望，臣何以堪？无任感戴悦豫之至，谨奉表陈谢以闻。臣某诚欢诚喜顿首顿首。谨言。
    ○谢赐绯表
    臣衮言：今日内给事潘逼示奉宣敕旨，赐臣绯衣一副，并鱼袋玉带牙笏等。宠自天来，恩加望外，顾已何幸，循涯若惊。臣衮中谢，臣学愧聚萤，才非倚马，典坟未博，谬尘良史之官；词翰不工，叨辱侍臣之列。唯知待罪，敢望殊私，银章雪明，朱绂霞映。鱼须在手，虹玉横腰，祗奉宠荣，顿忘兢惕。蜉蝣之咏，恐刺国风，蝼蚁之诚，难酬天造，捧戴无力，兢惶在心。无任感荷屏营之至。
    ○谢进橙子赐茶表
    臣某言：中使某至，奉宣圣旨。以臣所进太清宫圣祖殿前橙子，赐茶百串，荣赍非次，承命兢惶。伏以陛下尊元元于上宫，本枝既盛，降馨香于嘉木，果实自珍，常令护领之司，及时采掇以进。臣谬当率职，正在戎期，岂望皇泽之曲临，宠及下臣之私献。贪天是惧，地载惶。无任。
    ○谢内宴赐锦彩器物等表
    臣某言：伏奉恩旨，赐臣内宴，仍赐锦彩绫绢四百匹、瓶盘五事、衣二副，并柑橘等，殊常之宠，上戴若惊。伏宝应元圣文武皇帝陛下恭俭以行礼，慈惠以布政，式厚君臣之义，爰崇宴飨之道。至如醴以命宥，币以将意，非有方叔之勋，鲁侯之亲，则不可以礼奉和之，乐溥将之也。臣以至愚承弼，无益尸官，夙夜自惟，兢惶失次。尚蒙慈恕，犹辱枢衡，荐沐鸿私，欢承嘉惠，接□霄之上境，陪勋戚于内朝。辰威俯临，以战以悚，中食循省，实惭孤贱。微生遭逢，一至於此，睿眷流渥，慈赏过丰。广乾坤而行庆，俾下臣之受福，束帛加璧，申锡在於王庭；珍器黄柑，浃洽至于归第。拜恩初喜，审分增忧。臣实非才，事无任效，待罪已久，冒荣则多。况戎患未宁，寅车尚驾，圣怀所轸，日旰忘劳。躬行俭素，以济军国，臣之俸禄，犹合助边，臣之服用，敢安私室？今又俯沾庆赏，将此劳臣，虽宏覆曲全，务於均施，而丹诚上感，实愧无功。不胜荷惧屏营之至。
    ○谢端午赐衣及器物等表
    臣衮言：中使罗希蛟至，奉宣恩旨，赐臣衣二袭，金银器物十事，百索两轴，扇一柄。特降王人，俯临私第，捧承殊赍，祗荷失图。臣衮诚惶诚恐顿首顿首。伏以圣政惟新，方求至理，天心所待，岂止常才？在臣庸愚，何足驱使。自受恩宸，已积三旬，尸素庙堂，未有能事，固宜归责，诚合避贤，圣恩优容，宠渥逾厚。今属三阳届节，五日御辰，下济天光，曲流睿泽。王人班器，司服降衣，饰其盘盂，示以金玉王度；总其领会，将以黼藻朝章。佩色丝而表祥，捧轻Ψ而迎暑，宠光逾分，忧负难胜。出自禁中，珍华未睹，在於臣下，服用敢安？既承饰外之恩，弥积善中之惧。无任感戴屏营之至。
    ○谢端午赐衣及器物等表
    臣某言：中使某至，奉宣圣旨，赐臣衣两袭，金银器物十事，扇一柄，百索两轴。伏以尘辱台司，旷废事任，遭逢若此，报效无闻。罪谴未加，已荷曲成之施；庸愚不逮，恐伤则哲之明。所以亟冒宸严，恳析罢黜，中慈未允，外责弥深。徘徊渥恩，愧朝列，四时之锡，累沐宠私；五日之庆，又蒙荣赍。衣服器用，特降珍华，疵贱凡微曷堪光饰。况师旅在外，疆界未宁，日费千金，箪无半菽。今有功之士，赏或未周，无益之官，宠之过厚。已纡成命，不敢上辞，惶赧拜恩，实惭虚受。无任荷惧之至，谨奉谢表以闻。
    ○谢社日赐羊酒等表
    臣某言：内常侍王子至，宣奉圣旨，以社日赐臣羊酒脯腊海味油面粳米等，仍特赐药饮者。喜失容，兢惭无措，臣诚惶诚悚顿首。臣叨践台阶，已速官谤，圣慈矜宥，殊贷曲全。犹使省近掖之文，重高门之地，白骨再起，飞魂复还。感恩若惊，虽死何答？伏以宰辅之任，变和所关，自顷愆阳，向逾累月，近方降雨，今复周旬。致令水旱不时，阴阳失序，若令归责，臣亦何逃？故事昭然，所宜黜免，且勾龙立社，祀典攸书。大稷主农，国章斯在，以享田祖，以报秋成。今颖实未登，粢盛乖望，是君积忧之日，是臣获戾之时。岂望庆自云天，曲容酒食之宴；恩沾疵贱，下及膏梁之珍。醉乐空比于尧人，宰平实惭于汉相，无功受赐，有何逃？上戴宠私，益深惶惕。无任跃屏营之至。
    ○谢冬至赐羊酒等表
    臣某言：中使某至，奉宣圣旨，以至节赐臣米面羊酒猪鹿杂味等。伏以非才旷官，微臣之愧耻，待宽责薄，圣造之矜容。贷罪则多，负恩已甚，进思无补，退复何颜？以周官之职，且乖于水旱；而汉臣之赐，空积于岁时。属北陆涸阴，南郊迎日，古今良节，朝野同休。天慈过深，荣赍逾厚，王人结驷，膳宰骈辎。特减内庖之珍，遍赐远方之异，光华里，充溢门闾。臣本布衣，列於贱品，千年遇圣，忽至层霄。万死酬恩，岂裨大化，素甘藜糗，既饱於梁肉；多乏浊醪，既醉于醇酎。荐沐非常之宠，不知所忝之由，少长对筵，悲欢相庆，何功而至此，何力以任之？捧戴若惊，惭惶交集，无任。
    ○谢赐宴表
    臣某言：臣一昨特荷圣慈，曲承宠会，今日又奉进止，臣兄太常丞臣某某亦沾内宴，仍赐锦彩百匹，衣一袭，并银器等。非据之任，已忝股肱，曲成之恩，更及骨月，仰天增愧，何地有安？臣某中谢，臣闻礼之制也，以饮食亲宗族；诗之义也，以恺乐宴嘉宾。以通上下之情，以展君臣这义，将以裨於风化，故无谬於宠私。伏惟陛下稽古以理，宗儒之教，示其恭俭之训，溥颁雨露之恩。叶时布和，式崇飨宴，至於需以酒食，昭其慈惠，必先宗戚，次及旧勋。臣出於孤贱，又乏功劳，无所克堪，岂宜齿列？臣兄何幸，又沐殊荣，宠极膳羞之珍，礼优筐篚之至。合生成於同气，聚庆贺於私庭，昔人犹咏於《鹿鸣》，在臣兼辉於雁序。手足无措，揣分空惭，形影相顾，捐躯何答。臣无任。
    ○谢敕书赐腊日口脂等表
    臣某言：内侍蒙日新等至，奉宣恩命，赐臣面脂、口脂、香药、澡豆并银饼子等，伏以受任以来，殊私未答，每更节候，愧旷岁时。属元律送寒，清霜戒腊。陛下爰修大蜡，用告顺成，既息田夫，复祭先啬。臣以涓埃莫效，冰炭相仍，年谷未登，人财益匮，致兹不稔之咎，实愧报农之辰。兢惶失图，启处无地，圣慈全宥，宠锡过优。珍器鲜华，兰膏芳润，以疵贱之质，忽降御香；以冒之容，忽澡天泽。省躬无措，跪奉何施？粉骨酬恩，未伸万一。无任感戴欣惧之至，谨奉表陈谢以闻。
    ○为河南魏尹谢官陈情表
    臣少游言：伏奉恩旨，除某州刺史，寻即有替，又蒙恩除臣京兆尹。泽及遐荒，荣沾枯朽，以惊以惕，载载欢。臣少游诚欢诚喜顿首顿首。臣名无德称，官偶时来，政谢有经，文惭无害。朝恩早窃，班命累尘，每食皆浮，何官不旷？四三年内，荣至崇高，万一分中，效仍微薄。逾涯若此，招损宜然，顷者获罪於天，身无地，曲承鸿霈，仍佐隼。省揆责轻，寝兴忧负，岂图昭洗瑕秽，发生羽毛。不次之恩，九霄横落，无阶之位，四裔超登。开散皇明，龙衔巨烛，捧酬元造，鳌戴崇山。且河洛军兴，京尹寄切，念臣术非钩距，识昧平反，将何以肃清奸回，董正人吏。自蒙奖擢，愿见天颜，限以阻修，未承敕命。传闻尚惑，奔赴终勤，以七月一日发自渠州，星言即路。久冒炎瘴，因成疠┲，行役支离，转加沈瘵，隙光是迫，草露将危。今月四日，乘舆至汉中，寻问医药，直省王许至，奉宣进止，促臣行程。震威俯临，精魂飞散，进退无措，屏营失图。即以今日驱策残骸，载驰凤阁，犹冀获全馀喘，祗谒龙颜。犬马之疾久缠，蝼蚁之诚愈结，无任感戴恳迫之至。谨因直省王许回，谨奉表陈谢以闻。臣少游诚惶诚恐顿首顿首。谨言。
    ○代崔公授秘书监致仕谢表
    臣某言：伏奉恩制，授臣银青光禄大夫秘书监，仍听致仕。臣闻不修其德，老当见遗，无益於时，禄不虚诏。伏惟陛下以大圣抚运，以至公宰物，凡在爵秩，必俟贤能。况兹宠异，岂及驽朽？臣官历五朝，年逾八十，勤劳莫效，齿发久衰。旧好同游，索然已尽，经行郡国，不见一人。欢娱且少，形魄如寄，古之养老，义在师臣。必公卿大夫耆年多疾，乃有诏书裒劳之宠，灵寿安车之赐。不然，则高尚之士，亦以道存，非闵仲之洁清，姜肱之孝行，固不可猥承嘉命，特受殊礼。今陛下以臣之甥，任在枢近，阶缘厚遇，曲被鸿私。寤吕过崇，越於班列，疵贱忽贵，枯瘁增华。亲戚相荣，以感以涕，犹复恤其羸惫，贷以休闲，成《周礼》四方之适，存《汉仪》八月之问。惠养益厚，等威益尊冒恩不訾，仰戴无力，残生有几，上报何阶？无任感戴之至。
    ○谢米面羊酒等状
    右。中使某至，奉宣恩命，至节恩赐米面羊酒猪鹿，及杂口味等者。圣旨频降，荣赍过优，以周官百品之珍，戴颁其实；虽魏臣五釜之贵，岂容其多？受赐逾涯，拜恩失序，臣出自孤贱，素某贫苦，不过满腹，窃诫终身。且祭不掩豆，饭惟脱粟，昔圣之美，其俭可师。敢望丰盈，重彰尸旷，而雨露偏施，几时益荣。俾奉先之飨，味兼海陆，合族之宴，及於膏梁。又沐深慈，下沾中馈，以感以庆，启处难任，无德无功，惭惶罔措。无任戴荷兢惶之至。
    ○谢敕书手诏状
    右。今月十一日，中使刘元玉至，奉宣慰命，赐臣前件书诏。臣谬忝防虞，未伸戎效，寄分廉察，又乏吏能。尸素实深，咎责难逭，圣慈宠货，荣渥累沾。俯降天书，兼赐墨诏，睿词宠饰，曾无毫发之劳；宸旨密临，时受腹心之寄。自惊朽骨，远被殊恩，捧承战栗，拜跪踊跃。驽蹇之力，过负已多，鸿施未酬，惭惧弥积。军州同庆，惠泽溥将，慰勉载加，感悦交集。无任跃惶悚之至。
    ○社日谢赐羊酒海味及茶等状
    右。中使某至，伏蒙圣慈，赐前件羊酒等。臣谬尘重任，已积岁时，日有餐钱，月受高俸。过蒙温饫，常愧有馀，内省谋猷，实惭不足。益彰尸忝，深诫满盈，属上戊御辰，劳农报社。赐兼海陆，品极珍鲜，上减御飧，下丰私室。何功而受？承宠若惊，惶恐拜恩，战惧交集。无任戴荷欣之至。
    ○重九谢赐糕酒等状
    右。中使刘君寿等至，伏奉恩命，赐臣前件糕酒等，仍令乐饮者。伏以元月戒酒时，清风应律，宜於长久，欣圣祚之寿昌；复见芳华，喜阳数之重合。时恩忽降，节赐荐加，王人宠临，御膳分旨。膏以粉饵，蒸以糖饣弟，绿芋金茅，紫蔗筠节。茱萸清酒，尝闻旧俗之传；薏苡调肠，今睹灵珍之味。此饔人苑吏，上献嘉辰；岂伊凡品微生，下沾殊贶。赐宴既联于伯仲，覃恩更及於室家，稠叠宠光，低回陨越，一门同庆，万死何酬。
    ○谢每日赐食状
    臣衮言：臣闻恩或曲存，义不虚受。故耆儒硕德，方载珍羞，大节殊勋，乃加礼食。至於列曹分署，各置餐钱，匪颁王饔，食有公膳。陛下励精庶政，垂意辅臣，特降非常之慈，屡蒙每日之赐。上林果实，至必先时，大官飧牢，送无旷日。臣等自登三事，已涉三旬，当朝廷厘革之时，佐海内安危之重。入趋殿省，常奉忧人之旨；出在朝堂，每思克已之功。而不能陈一策，进一贤，外无乎戎之谋，内阙叙官之实。四夷未格，百生未宁，不副忧勤，合当罪谴。更承饫赐，实用惭惶，既招折足之嫌，将贻滕口之诮。伏望重回宸眷，载允诚词，俯停三锡之恩，伏免万方之责。同神明或，官谤不行，在微臣再受多福。无任恳迫悚惧之至。
    ○谢赐鹿状
    右。中使祁国俊至，奉宣恩旨，以前件鹿稍觉鲜好，特以赐臣者。谬窃和羹之任，累承分食之恩，无补涓尘，叨沾雨露，上戴洪造，内愧素餐。伏以陛下顺时令以宣风，展春之彝典，有司奉职，上苑从禽。将备御庖，献兹鲜兽，宜供六膳，以副八珍。臣实无功，何以受赐，宠承殊渥，味则非时。顾调饪而空惭，荷生成而何答？无任感恩悚之至。
    ○谢赐甘蔗芋等状
    右。今月某日，乔某至，奉宜恩命，赐苑中所种甘蔗及芋等。其形丰，其味甘，曲被生成之恩，宛同吴蜀之物。过蒙颁锡，伏用惊喜，陛下以万灵效祉，六合同风，养之则生，孰云其远，化之自我，不隔华夷。将有绝域之人，服中州而禀教，故使他邦之产，归上苑而咸植。既登天膳，实表地成，太和之理，於斯可见。捧承异贶，兢素餐，感戴之诚，倍百恒品。不任受恩悚惧之至。
    ○谢恩赐春衣状
    右。今月五日，监军某乙差行营十将某乙送正月十二日书诏，并赐臣衣三副，军交二人衣二副，跪伏捧承，惶悚殒越。臣素以愚懦，昧於吏能，虚受宠私，岂堪任使。谬承条察，吏法非明，忝司训练，戎行不肃。今之旷职，独有微臣，宜惩冒荣，以励分镇。岂谓特回圣眷，俯示天书，曲降宸慈，再加墨诏。下颁春服，远被时恩，奖饰逾涯，兢惶失次。戴光师旅，仍锡偏裨，誓以捐躯，期於上报。无任庆悚踊之至。
    ○谢赐马状
    右。中使某奉宣恩旨，赐臣前件马。臣窃位台司，已招官谤，未申薄效，遽沐殊私。捧荷惊惶，心魂震越，上惭慈眷，下愧周行。素无致远之资，益惧负乘之咎。无任感戴之至。
    ○进贞懿皇后哀册文状
    右。奉进止，令臣撰词讫，谨随状封进。伏以纂述坤仪，宏宣圣悼，礼有追册，文以叙哀。前代以来，旧章不易，属词之重，高选文臣。晋之恭后，则王彪之、颜延年咸制其词，哀华著称。至贞观中，文德皇后迁座，特诏虞世南撰述，编於文馆，永播徽音。此三臣者，皆以鸿藻奋於一时，用能纪皇壶之风，焕青史之简。臣才学甚浅，典策非工，承诏兢悚，匪遑夙夜，伏自循省，叨窃至深。陛下往命贵妃，追封殊号，册谥之令，皆臣奉行。德范柔明，多所遗阙，退思鄙薄，於今愧赧。况又获承慈旨，重纪芳猷，虽竭庸虚，惭无藻丽。属文明天下，多士盈朝，顾其式瞻，何以昭示？冒严上献，益用兢惶。无任战惧之至。
    ●卷四百十九
    ☆常衮（十）
    ○故四镇北庭行营节度使扶风郡王赠司徒马公神道碑铭
    皇帝使常侍以故征西扶风郡王臣功行之录，诏门下侍郎平章事臣衮曰：“古诸侯大夫，计功称伐，书於太常，勒之彝器。德勋高故其文懿，事业实，故其言远，有国之大经也。纳忠於王室，岂裒纪之礼阙欤？宜文其颂声，以昭示承休於丰碑焉。”臣谨按司勋之戎籍，史官之年表，而叙之云：圣人稽黄虞之道，以武功文德，统御天下，赫赫明明，罔不率俾。唯犬戎自擅，寇於我西土，而犹怀以威德，久而浸骄。时乃大稽命将，考之令典，惟三年夏六月，庶邦百辟，洎侯王列将，咸会於明廷，乃大诰於尔在位，有能兴我西师，佥曰哉。是用诏以鹰扬之命，於夏有鸾周戈之赐。公拜手稽首，不敢辞难，遂帅师朝那，弭节泾流，恢耀武威，以临於戎狄。既至，乃以戎服立於军门之外，奉攵天子之威命，而训於将军列校六正五吏三军之大夫曰：“惟昔盛明，必有忧难，其在殷高宗也，有鬼方之征，其在周文祖也，有昆夷之患。秦以安定北地戎狄内侮，汉以金城陇西氏羌入寇，故遣率以守卫中国，修战而高尚武力。国家道德盛於殷周，甲兵雄於泰汉，亦有边患，尚劳睿谋，则疆臣之罪也，将何以塞责？誓将上奉神武之算，下凭戎士之力，鼓行而前，殄歼群慝。”词情抗厉，风□动色，於是举军法以誓之，令简而一，众畏而服，虽老将，闻而悚然。乃周览其山川，以备其战守。有若犀兕其威，ァ&lt;豸干&gt;其勇，屹立而不动者，持重之将统焉，御於水硖之冲。蒙轮超乘，缦胡突鬓耽盼而横奋者，雄毅之将董焉，捍於瓦亭之阴。轻轩飞翰，阗阗桓桓，隶於射声校尉，以出松谷。百夫之特，万人之敌，属於车师後部，以殿铜城。火渠门之旗，舒於大回川；雷密须这鼓，殷於都庐山。周之以木樵校联，布之以简石渠答，部勒既定，天地肃然。遂使魁健气索，猛鸷魂骇，却略引去，不敢近塞。故八年之间，再寇而已。此皆亲禀睿略，协用武经，前後献功，悉如宸旨。方将大复流沙，远收故地，夺我良将，罔卒西事，以大历十一年月日，薨於戎府，春秋五十六。天子废朝而叹曰：“安得雄边威敌之臣如扶风乎？”遣中命以迎丧，顾近侍而流涕。其至第也，百官会吊；其遣奠也，五校启行；以车马，含有贝玉，所以裒大勋也。初公自二庭统甲士三千，赴凤翔行在，遂陈来胡之策。先皇帝奇之曰：“吾无忧於东方也。”遂战青渠阵沣水，收二陕，复三川；卫南以百骑破五千，河阳以一旅摧十万。史朝义悉师自将，大战邙山，国家以天下劲兵，夹攻未动，公独率所部，不阵而驰。偃旗先登，阚如虎，斗酣披靡，横贯而出，回戈奋击，虏阵始破，交突数合，轰然大溃。时副元帅太尉光弼壮之曰：“吾用兵三十年，未见以少击众，雄捷之若此。”每有征伐大计，悉咨访焉，斯亦群帅之杰。既而移军右辅疾援河西，固已离之心，存将弃之地。及闻仆固怀恩之变，即日旋师，万类千群，延蔓山谷，轻行转斗，虏杀而归。届於岐都，寇已四合，公乃持满外向，坌入悬门，未及解甲，背城出战。戎师北走，数骑前追，眦血横洒，朱殷金甲，呙戟而坠，应弦而倒者，数千万人，可谓三军之绝也。至於理郑国，抚颍封，化郇，宁上郡戏於藩职，惠於长人。劳徕流庸，赡恤孤老，缣综绵纩，工於织。入而有制，故《大东》之刺不作，禾麻菽麦，业於播艺，用之有节，故自北之化可怀，此又列郡之率化也。
    公字某，扶风人也。自秦汉至於国朝，公卿大将军通侯二千石，踵武王室，休有烈光。曾祖昭，朝散大夫新丰县令。祖正会，右威卫将军扶风郡公赠光禄卿。父晟，左司御率府兵曹参军，赠太子少保。忠孝在门，文武继代，宦婚之盛，士族有耀。惟公勋胄华茂，雄姿高爽，少有四方之志，以才气自任，摆落凡格，不婴细微，故弋猎畋渔，啸咤川泽。年二十，读《伏波传》，至“大丈夫当於边野以马革裹尸而还”，慨然崦叹曰：“岂使吾祖勋业，坠於地乎？”由是忾愤边戎，徘徊孤剑，遂西至绝域，以奇功累授裨将。历金吾将军殿中监太保御史中丞，迁御史大夫，领北庭行军使州刺史，加工部尚书节制泾原，以郑颍二州隶之。寻拜右仆身右省事，阶至仪同，进封异姓。副军以降，略而不书。以英明之识，遇圣明之运，故得竭其智谋，极其任过，抗大节以激危难，摅洪仁以庇伤残。公之理军也，以穰苴《兵法》、《孙子》十三篇，先以正合，终以奇胜，闻廓深邃，应变无端。与之安，与之危，故可合不可离。同其败，同其成，故乐死不乐生。至於木罂济河、登山拔帜、解鞍而卧、鞭马而驰，兼之有馀，亦不差异。尝以家财二百万赡三军，与其散已食於行伍，陈赐金於廊庑，何相去之远哉！公之事君也，奉之以实，纳之以忠，造膝前筹，词理明顺，检身无过，恭谨畏慎。禄赐所加，则受小辞大，任使所及，则履险让夷。以忠材而亲重，有降侯之遇也；以简质而倚爱，有吴汉之信也。所谓国之神将，朝之荩臣，终庆於家，永於福祚，钟石享於祖考，带砺传於子孙，宜哉。嗣子旰等，重族之盛，隶业承家，哀哀执丧，痛结天壤。万家葬地，能诫昔贤，十里邱封，亦非遗志。获承君命，钦率朝经，请谥嘉名，谓之合礼。铭曰：
    峨峨雍城，积高气灵。气主金行，良将乃生。琅琅司徒，雄略纵横。耽耽其视，震震厥声。四方静难，二纪操兵。初奋厥武，车师戎府。铁马蛇矛，大黄白羽。天山瀚海，喷薄风雨。骁骑三千，披荆竭主。从我抚军，击胡灭虏。回戈凉野，解敌岐下。烈烈英风，横飞西土。遂佩珩璜，分雄戟。宠临方镇，乃蔚乃赫。洪棱遐振，虏气外折。惠化滂流，人心内结。昆夷先零，白旆至泾。受算宸，朱旗抚征。密阴前塞，义渠故城。邱峦陵谷，远近相属。澶漫倾合，纡馀回复。野战高秋，金羁驰逐。左挥右射，虎捷神速。番渠愕视，百姓推伏。国於扶风，祚尔嘉庸。位长庶僚，雁行三公。王用蕃锡，我有鼓钟。叔父昆弟，燕私邕邕。功成身殁，宠厚厥终。周汉二宣，皆有劳臣。北征西讨，出车辚辚。今我司徒，实同厥勋。勋在王室，光昭後昆。
    ○承天皇帝哀册文
    维大历十三年岁在戊午四月丁未朔六日庚子，故齐王谥曰承天皇帝，兴信公主季女谥曰恭顺皇后。初天宝十五载，会有国难，王首建大议，扈先帝於朔陲，以其年八月，薨於行在，某年某月，追封齐王。今上亲亲念切，册赠大号，以大历十三年六月，迁座於咸阳。银传曙，金根在驭，出仙禁兮逶迤，指横桥兮西去。乃诏礼仪使工部尚书祖奠於行宫，礼也。圣慈友爱，痛结天伦，爰命作册，授之儒臣。其词曰：
    天祚我唐，帝系其昌。鸿明皇皇，子孙保光。长发其祥，倬生贤王。英华外扬，五色含章。聪敏明粹，孝友纯至。文丽春华，神清颢气。所全者德，不有其贵。昔在开元，锡羡其蕃。储后爱子，天皇弄孙。胜衣趋拜，启东藩。山委庆赍，云翔渥恩。紫殿丹台兮相属，临洞兮沈沈。联日光以金支，炜芳萼於瑶林。甲观宴兮承颜数，寝门侍兮钟爱深。既闲详於占对，亦自守於冲退。忘外事之婴拂，服前言之箴诲。谓难娱之未更，何艰否之相会。□雷遘屯，关洛阳尘。乘舆南幸，定议北巡。上戴君父，协於天人。中兴之业，实赖经纶。如何上元，不假之年？丹误金鼎，尊空玳筵。轸於震恸，泽漏重泉。东负苍海，锡其土田。顾谋始之言博，谓饰终之恩薄。崇章大号，自我天作。赐梁国之旌旗，用鲁侯之礼乐。备物宫庭，巍巍宠灵。宝符玉牒，照曜青莹。仙轻帝仪，上升紫冥。邦媛之妹，妇道不逾。遽辞金屋，久闭珠襦。锡以象服，合於鲋隅。呜呼哀哉！出国门兮苍山转，辞白日兮长安远。惊飙落於桂宫，零露г於兰坂。建翠凤兮葳蕤，瞻辂马兮迟迟。寿宫闭兮与天毕，玉座深兮无晓时。嫔嫱俨兮侍新寝，凫雁游兮非故池。戢神辉之杳霭，结吾君之着思。唯鸿勋之不泯，涉然终古兮同斯。
    ○贞懿皇后哀册文
    维大历十年岁在乙卯十月辛酉朔六日丙寅，贵妃独孤氏薨，粤明日，追谥曰贞懿皇后，殡於内殿之西阶。十三年十月癸酉，乃命门下侍郎同平章事常衮持节册命，以其月二十五日丁酉，迁座於庄陵。礼也。素纱列位，黼周庭，略升玉缀，轩珠檑。皇帝悼鸾掖以追怀，感麟趾而增恸，备百礼以殷遣，命六宫而哀送。宗祝荐告，司仪降收，爰诏侍臣，纪垂鸿休。其辞曰：
    祚祉悠久，宠灵诞受。元魏戚藩，周隋帝后。五侯迭兴，七贵居右。肇启皇运，光膺文母。缵女是因，以纲大伦。生知阴教，育我蒸人。瑞云呈彩，瑶星降神。聪明睿知，婉丽贞仁。惟昔天监，搜求才淑。龙德在田，葛覃于谷。周姜胥宇，汉后推毂。王业惟艰，嫔风已穆。继文传圣，嗣徵克令。不曜其光，乃终有庆。祗奉园寝，肃恭灵命。越在哀茕，聿追孝敬。文纤丝组，朱绿元黄。上供祭服，以祀明堂。法度有节，不待珩璜。篇训之制，自盈缣缃。叙我邦族，风於天下。始於忧勤，协成王化。慈厚诸女，宠临下嫁。登进贤才，劳谦日夜。服绘示俭，脱簪申诫。访问後言，宴游夙退。内和群娣，动有矜诲。外睦诸亲，泣辞封拜。阙翟有日，亲蚕俟时。忽归清汉，言复方祗。万乘悼怀，群臣慕思。玉衣追庆，金钿同仪。呜呼哀哉！去昭阳兮然，乘云驾兮何在？人代宛兮如旧，炎凉倏兮已改。翠葆森以成列，素旗俨而相待。言从王兆之贞，永瑶华之彩。别长秋之西苑，过望春兮南登。招帝子於北渚，从母后於东陵。下土清兮动金翠，外无像兮中有冯。合萧挽以攒咽，结□雨之凄凝。吾君感於幽期，俯层亭而望思。惨嫔媛以延伫，极容衡以尽时。摇巾袂兮远诀，隔轩槛兮群悲。不复见兮回御辇，伤如何兮轸睿慈。下兰皋兮背芷阳，旌悠悠兮野苍苍。带白花兮掩泪，衣元分兮断肠。当盛明兮共乐，忽幽处兮独伤。去故廷兮日远，即新宫兮夜长。衤遂无文绣之饰，器无珠贝之藏。盖自我之立制，刑有国之大方。呜呼哀哉！见送往之空归，叹终焉之如此。方士神兮是与非，甘泉画兮疑复似。遗音在於玉，陈迹留於金。献万寿兮无期，存二南之馀美。呜呼哀哉！
    ○册谥承天皇帝文
    维大历四年岁次己酉五月甲辰朔十二日乙卯，皇帝遗使某官某乙持节册命曰：於戏！稽於古典，考於谥法，戚藩升号，礼或阙文。爰自先朝，特追尊谥，盖以长而教顺，岂私亲而立制？合之殊礼，允属元勋，天下至公，不可废也。尔故齐王某，庆禀霄极，气陶元和，孝彰纯行。忠表令德，学师申穆，文友徐陈，（阙）东平之诏，尤推达礼，辨南阳之牍，可谓知微，静而有谋，敏亦能断。往以王室多故，翠华西巡，缅怀家邦，首建大义。上戴君父，绍开中兴，会五原之兵车，复四海之疆宇。懋此徵烈，屈於流运，爱深同气，痛结中肠。顷虽裒扬犹未佥允，言念经启之功，载加饰终之数。爰革旧典，追崇大名，是用册王曰承天皇帝，改置园邑，从飨清庙。赠以黄屋左纛，龙九旒，必备王者之仪，用极送哀之礼。庶荣厚穸，有歉於怀，呜呼明灵，尚服休命。
    ○故开府仪同三司上柱国赠太傅信王墓志铭
    昔周以仁厚这化，睦於宗戚，而武王之弟，有国者三，无官者五。汉家虽皇子毕王，而犹各守疆土，不在京师。我唐以孝理万国，周亲并建，至凶宗仪制益重，宠以留邸，罪其归藩，大第连乎北宫，高台接乎双阙。今旧典不易，特恩有加，所以广亲亲之道，洽骨肉之爱也。王讳皇，字某。元宗至道大圣大明孝皇帝第某子也，母曰卢贤妃。性与其贞，气合於纯，君亲之际止於孝，伯仲之间止於弟，重以师傅之教，资其贤淑之能，实大雅之明哲，高阳之恭懿也。在开元时，则帝子之宠，紫殿温清，彤庭趋拜，凤姿秀发，麟趾光华，祚於海邦，藩我王室。在至德时，则皇弟之贵驷马之迎，深於友爱三雍之献，益用亲礼。故《诗》有行苇勿践，所以昭忠厚也。我皇既受命，则叔父之尊，安平望高，淮南属长。其朝会也，不在赞拜之列；其宴私了，特加寿觞之敬。故《书》有分玉展亲，所以美敦叙也。至於缘池朱阁，素月清风，兄弟俱来，子孙列侍。偃蹇丛桂，淹留芳草，内饔分膳，赐药在庭。杳然蓬瀛之外，自适天人之乐，斯非圣君尊宠之所尚，贤王福履之所宜也。以大历九年十月庚午，寝疾薨於上京，春秋五十。皇帝设位哀恸，辍朝三日。乃命中贵人襄事於内邸，宗室属籍，哭於外次。既殡，又诏司仪备物，典策追谥，命太傅光禄勋持节吊祭，京兆尹监护丧事，以其年十一月庚申，葬於细柳原。妃范阳卢氏焉。礼也。嗣子某郡王某官某乙等，孝极其至，丧如不胜。故事藩王墓铭，别诏论误，微臣惶恐，谨而志之。词曰：
    玉瓒黄流，文祖受命。金玺缘绶，贤王分庆。惟此贤王，令德孝恭。尊事天子，翼翼邕邕。天子敬异，优其惕与。大辂之，元衮及黼。如何不永，谁察谁补？葬我叔父，於渭之傍。晓下兰坂，夕临芷阳。百官会送，五校启行。鼓吹凄咽，郊原凄凉。御津门外，远睇连冈。怀德增恸，回舆更伤。
    ○奉天皇帝长子新平郡王墓志铭
    维永泰元年岁次乙巳二月十七日，新平郡王薨於西京之内邸，春秋四十一。粤以其年五月七日，迁窆於万年县黾川乡细柳原。礼也。王讳严，字伯庄。睿宗之会孙，元宗之孙，奉天皇帝之长子也。幼而温良，夙乃硕茂，动皆执礼，言必称诗。皇孙之中，德行推美，周邦右戚，汉典开封。代继让王之尊，亲承太伯之嗣，先朝友爱，奕叶追崇。常佳南楚之风，每玩西园之月，仁者不寿，遘疾而终。皇上轸棠棣之悲，怀雁行之惨，辍朝震悼，义切天伦。燕隧云封，黾占从吉，俄辞旧邸，言向佳城。近灞陵这高原，当细柳之吉地，丹将引，元甲启行。器备饰终，礼有异等，嗣子年在童幼，执丧而哀。诏葬之仪，悲深先远，丰碑之窆，词在刊铭。铭曰：
    文昭武穆，天孙帝子。好古推贤，乐善归美。亲承太伯，业继贤王。汉屏斯重，周卿有光。有阅於水，夜迁於壑。长坂兰摧，小山桂落。细柳之地，灞陵之川。泉扃一闭，幽隧千年。
    ○信王第七了赠太常卿邺国公墓志铭
    维永泰元年岁在乙巳四月壬戌朔十一日壬申，有唐信王第七子俦终於西京之内邸，春秋一十有八。呜呼哀哉！诏赠太常卿，粤翌日，追封邺国公，以其年五月三十日，葬於细柳原。礼也。公系承霄极，庆袭藩维，忠录立身，孝恭成性。早联华於武穆，能有裕於文孙，令范韶闲，良才美秀。敦以友悌，绝其交游，器适四科，术通六艺。宏此素尚，畅於黄中，宜其寿昌，胡不秀实？方固盘石，遽凋本枝，皇上义切友于，情深悼往。睦亲轸念，怀德增悲宠赠太常卿，特优恒数。仍锡苴茅之命，用追棣萼之荣，日月有时，卜云其吉。送终灞岸，载恸津门，爰命侍臣，碑刊贞石。铭曰：
    元宗之孙，信王之子。性与聪悟，天姿韶美。始能趋拜，好即异幼冲。观书鲁璧，习乐雍宫。韫此器能，方期光大。一朝短折，万事冥昧。皇恩宠赠，友爱惟深。幽扃永闭，长夜沈沈。
    ○华州刺史李公墓志铭
    天垂将星，著在三象，国有武柄，宁於四方。授钺其难，止戈斯重，定封豕长蛇之孽，致攀龙附凤之功。朱戟在门，黄金横带，命掌师旅，化成公侯。时有国公其人也。公讳怀让，字某，盖汉将军陵之後。自五将失道，家留陇山，千年於兹。因引贵族，戎帐之下，华风在焉，奕叶相乘，久雄朔北，本枝必复，终茂珑西公，则成纪人也。曾祖广，壮武将军右武卫将军。祖忠，云麾将军左金吾大将军，赠银青光禄大夫太仆卿。父俱，定远将军右骁卫将军，赠银青光禄大夫秦府都督。积其勋望，休有令名，上将虎答，延於三代。列卿犀节，荣及九原，後嗣其昌，吾门益大。公生於陕右，少以勇闻，重悬弧四方之事，有长剑三军之志。去病筹略，不学兵书，贾逵儿童，即陈部伍。人许封侯之相，时归拜将之望，以安危为已任，取富贵於掌上，一日千里，岂徒然哉？以良家子选羽林郎，骑射绝伦，材官入侍，射熊旧馆，戏马前台，百步应弦，两骖如舞。便蕃左右，趋奉阶闼，宅侯笃慎，汉帝裒嘉。属皇室艰难，王师巡狩，侍执羁鞫，扈陪惊舆。节见时危，捧六龙於岐下；口陈天命，从五马於回中。披荆榛而执殳，冒风雨而持盖，中原行在，实掌禁戎。领护钩陈，典司环列，出入警跸，肃清陬。羽卫甚严，军容益振，夜合枪累，晓开旌门。拥嘉气於月营，横大风於天仗，始自灵武，至於扶风，险阻屯蒙，未尝离上。削平休泰，终契兴王，从收军师首列勋旧。於是出镇左辅建牙近关，扼天下之枢，走山东之盗。三秦巨防，万里长城，辟屯田於斥卤，强士马於抚弊。仁以理军，不闻半菽，知能料敌，岂在前茅。兼收人御众之才，得忧国奉公之礼，竹符兼剖，钤阁长闲，百城歌之，政有经矣。公始自一命，骤更显秩，举其大者，不可备书。历临彰府折卫射生供奉，後以佐命功特授镇国大将军左羽林军大将军知左神武军事，加特进兼鸿胪卿左神武军大将军，封国公，又加开府仪同三司，充涅关镇国军使同华等州节度使华州刺史，又兼御史中丞试殿中丞，寻拜御史大夫检校工部尚书，并兼旧务。云从龙，风从虎，以雄毅之略，遇圣明之主。事与时并，名与功偕，位极文武，权分中外，勋书甲令，象列□台。大丈夫特达，有如此者，不知者寿，谓之何哉？广德元年九月三日，薨於华州军府，春秋若干。天子闻之，辍朝兴叹，特优命数，宠赠司空。诏发青车，即日迎柩，列辟卿士，咸会丧焉。赠赙衤遂含，有加故事，京兆尹监护，内谒者致以词，即以其年十月四日，陪葬建陵，旌勋臣也。将军卤薄，司空法驾，钲车介士，前後鼓吹。观者称荣，懦夫增气，百官临吊，毕集孔光之门；五校送丧，直至邓宏之墓。君臣之义，厚莫重焉。有子四人，前光禄少卿林光等，孝因天性，哀过《礼》经，克绍臧孙之後，咸称文氏之子。史臣奉诏，谨而志之。铭曰：
    有唐上将，佐命通侯。降神太白，禀气清秋。弓落飞雁，剑衔斗牛。少年戴，上陌鸣驺。绣衣朱衤暴，越戟吴钩。入随夜警，出从春。运属艰难，谋参缔构。善行无迹，大勇不斗。三辅功名，五原恩旧。家荣鼎食，庙列金奏。翠羽在庭，紫骝填厩，宠私之盛，谁出其右。命所不兴，人之云亡。万乘震悼，三军悲凉。谒者归，群公会丧。特陪元斗，永黄肠。礼优同等，恩茂旧章。碑题虫篆，用纪龙骧。
    ○滑州匡城县令杨君墓志铭
    尝读《东观汉记》，至杨公四世太尉，咸有清德，泱泱乎邹鲁之风，尽在丞相府矣。百有馀年，论道王室，宜哉。自後卿大夫洎二千石，史不绝书，以及於公。公讳灵﹀，字灵﹀，宏农华阴人也。高祖兵部尚书高都公尚希，尚希生宜州别驾丹川公寿，寿生司农少卿徵，徵生正议在夫汉州金堂县令务道。光昭先君之懿范，其有後於关西乎？公金堂第二子也。幼以五经上第，参卿博陵，贰职乌，孙楚长揖。桓谭不乐，一录州事，会稽称之，再领县尹，自范至匡，化行卫濮，公易直子谅之心根於始矣。加以好学，止於荩棺，德行孝悌，温良博爱。故宗族称其仁，朋友称其信，乡党称其敬，盖君子之道欤！及长从吏，以宽服人，官刑不行，职事益办。及与之邑，亦克用义，和气充塞於百里，颂声洋洋乎至今，其良吏之政欤！赤绂在股，下大夫事，知止足之分，有终焉之志。悬车告老，饰巾待期，浮□身世，脱屣轩冕。追先生於彭泽，继徵士於太邱，斯达者之流欤！天宝十四年十二月十日，寝疾於匡城县归休之私第，春秋七十有三。属贼臣以山东叛，乃公殁之明日也。且告车来甚众，允子少，殡故有阙，在邑南鄙，於堂西序，启足牖下，土周於身。十年於兹，百战之所，折楝馀烬，荒坟茂草。柱下史能季武，公之嘉客，衮之姻友，广德元年夏四月，本诣河外，假道於匡，访郗公之旧邑，归戴侯於故里，以其年十月一日，合少陵原，礼也。夫人河东县君薛氏，妇道母仪，六姻取则。于我归处，“葛之覃兮”，及公而终，木已拱矣。子环在外，不及主丧，其谁尸之？曰有三女。无天何戴，无地何履？誓合泉壤，感通神明。终还营邱，竟同防墓，空悲蔡女之孝，有愧潘郎之词。铭曰：夫物芸芸，各复其根，事有必至，理有固然。少陵古原，京兆新阡，匡城夫人，河东小君。同居此地，岂恨重泉？志於方石，庸有贤人。
    ●卷四百二十
  </div>
  <div class="pagination">
   <a href="全唐文_page253.html">
    上一页
   </a>
   <span>
    ...
   </span>
   <a href="全唐文_page249.html">
    249
   </a>
   <a href="全唐文_page250.html">
    250
   </a>
   <a href="全唐文_page251.html">
    251
   </a>
   <a href="全唐文_page252.html">
    252
   </a>
   <a href="全唐文_page253.html">
    253
   </a>
   <span class="current-page">
    254
   </span>
   <a href="全唐文_page255.html">
    255
   </a>
   <a href="全唐文_page256.html">
    256
   </a>
   <a href="全唐文_page257.html">
    257
   </a>
   <a href="全唐文_page258.html">
    258
   </a>
   <a href="全唐文_page259.html">
    259
   </a>
   <span>
    ...
   </span>
   <a href="全唐文_page255.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
