<!DOCTYPE html>
<html>
<head>
    <meta charset="UTF-8">
    <title>全唐文 - 第 182 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 182 页/共 603 页</h1>
    <div class="content">    昔虞舜之狩，秩山川，遍群神；汉孝景祠黄帝桥山；孝武祠舜九疑；高祖过魏祭信陵君墓，过赵封乐毅後；孝章祠桓谭冢。愿陛下所过名山大川，邱陵坟衍，古帝王贤臣在祀典者，并诏致祭。自古受命之君，必兴灭继绝，崇德报功，故存人之国，大於救人之灾；立人之後，重於封人之墓。愿到东都，收叙唐初逮今功臣系绝者，虽在支庶，咸得承袭。
    ○皇后不合祭南郊议
    夫郊祀者，帝王之盛事，国家之大礼。行其礼者，不可以臆断，不可以情求，皆上顺天心，下符人事，钦若稽古，率由旧章：然後可以交神明，可以膺福。然礼潍众，莫如《周礼》。《周礼》者，周公致太平之书，先圣极由衷之典，法天地而行教化，辨方位而叙人伦，其义可以幽赞神明，其文可以经纬邦国，备物致用，其可忽乎！至如冬至圜丘，祭中最大，皇后内主，礼位甚尊。若合郊天助祭，则当具著礼典，今遍检《周官》，无此仪制。盖由祭天南郊，不以地配，惟将始祖为主，不以祖妣配天，故惟皇帝亲行其礼，皇后不合预也。谨案《大宗伯》职云：“若王不与祭祀，则摄位。”注云：“王有故，代行其祭事。”下文云：“凡大祭祀，王后不与，则摄而荐豆笾彻。”若皇后合助祭，承此下文，则当云若不祭祀，则摄而荐豆笾，今於文上更起凡，则是别生馀事。夫事与上异，则别起凡，凡者，生上起下之名，不专系於本职，《周礼》一部之内，此例极多，备在文中，不可具录。
    又皇后助祭，亲荐豆笾而不彻。案《九嫔》职云：“凡祭祀，赞后荐彻豆笾。”注云：“后进之而不彻，则知中彻者。”为宗伯生文，若宗伯摄祭，则宗伯亲彻，不别数纤。又案外宗掌宗庙之祀，王后不与，则赞宗伯，此之一文，与上相证。何以明之？案外宗惟掌宗庙祭祀，不掌郊天，足明此文是宗庙祭也。又案王后行事，总在《内宰》职中，检其职文，惟曰“大祭祀后裸献则赞，瑶爵亦如之。”郑注云：“谓祭宗庙也。”注所以知者，以文云“裸献”，祭天无裸，所以得知。又祭天之器，则用陶匏，亦无瑶爵，注以此得知是宗庙也。又内司服掌王后六服，无祭天之服；而巾车职掌王后之五辂，亦无后祭天之辂；祭天七献，无后亚献：以此诸文参之，故知后不合助祭天也。惟《汉书郊祀志》则有“天地合祭皇后预享”之事，此则西汉末代，强臣擅朝，悖乱彝伦，黩神谄祭，不经之典，事涉诬神。故《易传》曰：“诬神者殃及三代。”《泰誓》曰：“正稽古，立功立事，可以永年，丕天之大律。”斯史策之良诫，岂可不知？今南郊礼仪，事不稽古，忝守经术，不敢默然。请旁询硕儒，俯摭旧典，采曲台之故事，行圜丘之正仪，使圣朝叶昭旷之涂，天下知文物之盛，岂不幸甚！谨议。
    ☆王泠然
    泠然，开元五年进士，官校书郎。
    ○汝州薛家竹亭赋
    梁颍多士，闻来久矣。出伊洛以南游，登嵩岘以顾视，信乎精华实息，恢怪森起。惟万户与千门，咸带山而傍水，畿甸殷壮，闾阎密迩，当天象之西郊，近皇居之百里，其人和而贤俊，其地厚而淳美，则吾先文王行化之始，烈祖成王定鼎於此，宣乎蕃我良能，诞生君子。世序虽远，英灵不穷，其气浑浑，其光雄雄，横古今而特秀者，惟我薛公。卜幽栖於汝北，夷旧业於河东，夫其礼乐成器，清明在躬。官非称才，吾不谓之仕宦；人非克已，吾不谓之交通：处未全隐，和而莫同。且欲墀Σ，苑蒙笼，亭一所，修竹一丛，萧然物外，乐自其中。其竹也，初栽尚少，未长仍小，杂以乔木，环为曲沼，遵远水以浇浸，编长栏而护绕。向日森森，当风袅袅，劲节迷其寒燠，繁枝失其昏晓，疏茎历历傍见人，交叶重重上闻鸟。其亭也，溪左岩右，川空地平，材非难得，功则易成。一门四柱，石础松棂，泥含淑气，瓦覆苔青。才容小榻，更设短屏，後陈酒器，前开药经。薛公谓予曰：“自造此亭，未有兹客。”跪而应曰：“自从为客，未见此亭。”既而物且遍好，多能所造，亭坐卧，清户开而向林；门下往来，翠阴合而无草。禁行路使勿伐，命家僮使数埽，游子见而忘归，居人对而遗老。余何为者？累载栖遑，学应成癖，走则非狂。宇宙至宽，顾立锥而无地；公卿未识，久弹铗而辞乡。一见竹亭之美，竟嗟叹而成章。
    ○清泠池赋
    梁王既受封於汉，命驾东游，入睢阳之下国，吊微子之高邱，荣华莫比，僭拟无休。复欲象昆明之校战，同右武之习流，决河而饮马，治宫树以维舟：当时旧迹，此地爰修。土木成，起台宫而似画；丝金并奏，和水石而疑秋。是时宫人出看，上客淹留，既成此地，胜形无比。乔树青冥而外合，层甍岌で而斜指，晓坐狎鸥，春祠荐鲔，连小山而夹回磴，截长河而分半水。徒观其清泠无点，洞澈如凝，镜开珠净，月星澄，凫嚼红藻，黾翻碧菱，地将昏而雾合，天欲雨而云蒸。明则可鉴，虚而不竭，风静浪碎，日落圆折，波含阁而云相动，潭映空而俱澈。此土之池，君王所为，年深则岘山陵变，水浃则沧海尘吹，不见射鱼之浦，空馀养雁之陂。皇家化溢成周，包含梁宋，分星辰以主万国，会江汉而归一统。惟兹之地，清而且平，居下流而不浊，含上善而逾明，常以柔而处顺，岂遗道而从荣？时人竞渡，摇海舰於三春；暮客来投，落江帆於四岸。何今日之登陟，皆昔年之池馆？物是人非，所存者半。济巨川必待舟楫，得风流还升汗漫，傥馀波而可г，幸不遗於所观。
    ○新潭赋
    国之天府，名曰河南，水有清洛，涨乎新潭。夫其贯都成川，习坎为德，石门呀豁而洞泻，绿树逶迤而夹植。源自山来，漕因人力，或清浅而见底，或深沈而莫测，奔狭口以雷声，积中心而黛色。若方将暮春，大集都人，锦筵横石，罗幕藉尘。骑影攒临，变作桃花之浪；衣香乱入，翻为莲叶之津。由其地势多美，所以潭名永新。观其城阙映带，闾阎萦绕，半向石崇之园，斜经潘岳之沼，星月沈浮乎其内，烟□洗沸乎其表。不生芰荷，但聚鱼鸟，通舳舰之利，於国既多；开浸灌之功，与人非少。自记从调，恒来此游，朝林坐而疑夕，夏潭行而觉秋。清可照人，实欣逢於朗镜；虚宣受物，伫相引於仙舟。带洛常耻，临淄更羞，况获忝乎馀派，终敢希乎下流。
    ○止水赋（以“清审洞澈涵容”为韵）
    尝闻神心保正，天道害盈，漏卮添而复出，欹器备而还倾。岂若兹水？居然可名：既混之而不浊，又澄之而不清，时止则止，时行则行。峻堤防则其源见塞，开汲引则其道能亨，安波不动，与物无争，如方圆之得性，何宠辱之能惊？故为国者取象於止水，使其政公平；为身者亦同於止水，使其心至明。至察可尚，柔谦何禀？思远道则一苇能杭，守贫居则一瓢可饮，接下流则卑以自牧，鉴群物则宽而能审：诚用之而舍之，在去泰而去甚。水之为德也长，水之为功也众，散作云雨，畜作潭洞，浮芥则傲吏措杯，种瓜则幽人抱瓮，无朝夕之出纳，有飞沈之狎弄。徒观其深虚见底，咫尺宜探，千流并入，万象皆涵，摇树影於青岸，落山光於碧潭：其仁可以济物，其义可以激贪。既而壅之不流，蒙则未决，照春物而画屏相似，映晴空而明镜无别，雨来而圆点乱生，风静而长波自灭。任天时以开闭，随王泽而盈绝，受涓滴而逾深，处冰壶而更澈。《书》云：“视水积影，能见形容；视人行事，能知吉凶。”政烦则人扰，水浊则鱼喁，夫子欲精神而不惑，俾荣利无系於心胸。比浮□之於我，观止水而为容：兀兮若枯木坐忘，澹兮若虚舟见逢。正道未远，斯言可从，傥不遗於射鲋，希有便於登龙。
    ○初月赋
    观乎皎皎新月，含虚惊阙，伺海蛤而齐生，候阶而俱发，既与物而盈偃，亦随时而兴歇。故其清光未满，斜轮半空，依稀破镜，仿佛悬弓，离毕坠雨，绕晕生风，散微华於粉壁，集轻照於兰丛。尔其於状也，皎皎的的，镜丹霄而灼烁；鲜鲜绵绵，点清汉而连娟。逢轻云而暂蔽，杂华星而共妍，写边城之羁目，监珠箔之娇弦。思闺女之披幌，弄舟人於叩舷。若断山风入，中天气清，云彻暮景，霞开晚晴，望颓阳之西落，见微月之孤生。出烟郊而漫漫，映江浦之亭亭，凝碧台以光净，度青楼以色明，虽予情之斯得，停搴揽而不盈。俄而凉夜未几，低轮半倾，坠斜光於森木，落馀照於严城，临玉墀而不见，望亭阁而杳冥：予亦何为者？感在空庭。
    ○苏合山赋
    饮食安乐兮不易明说，君子行之兮斯道不阙，英髦俊彦兮攒辔结辙，华堂洞开兮绮馔齐列：虽珍膳芳鲜，而苏山奇绝。原其所营，妙实难名：味兼金房之蜜，势尽美人之情，素手淋沥而象起，元冬涸Ё而体成。足同夫露结霜凝，不异乎水积冰生，盘根趾於一器，拟崖於四明。厥状相类，高深殊致：或峻或危，其势参差，隐映陆离，疑雪岫之坐窥；乍辉乍焕，其色璀璨，灼烁皓旰，与玉台兮相乱。纵天台揭起而陵霞，太华削成而浸汉，虽万仞之奇特，非四座之荣观。岂若兹山，俎豆之，装彩树而形绮，杂红花而色斑，吮其味则峰峦入口，玩其象则琼瑶在颜。随玉箸而必进，非固非吝；触皓齿而便消，是津是润：傥君子之留赏，甘捐躯而自徇。
    ○对历生失度判
    历生失杪忽之度。
    律吕之本，今古攸尚：周行殷历，孔子於是兴嗟；汉袭秦正，刘歆以之条奏：莫不考於经传，稽之气象。惟彼历生，称明算法，理须铜壶晓唱，则听鸡鸣；玉斗夜回，方看蚁转。何得轻於杪忽，失以毫厘？裨灶多言，岂知天道？羲和废职，几乱人时。遂令太史罢占，畴人废业，陵佐公之漏刻，莫见新成；张平子之浑仪，但闻虚设。既失推萤之典，何逃棘之刑？
    ○对举抱瓮生判
    河南东道御史举抱瓮生，或告云矫。州科生妄罪，不服。
    使臣巡方，天子锡命，有能利国，无待受辞。况《诗》著考，《易》称嘉Т。清高励俗，义道周身，致为举先，可以师者。御史岁观风物，夜动星芒，路出河东，载驰骢马，地疑河上，便遇真人，将观善以惩违，遂荐贤而报国。逢萌既违威辟，莫辨东西；法真不以礼迎，何能进退？由是黄金见铄，白玉成瑕，虽庄周道心，以枯槁非本；而子贡利口，浑沌假修。人既无情，骂叔文而称矫；州宁妄罪，鞭宁越以成威？
    ○对登城判
    甲登城而指，乙告其惑众。甲云：实无妖言。
    先王训俗，禁以窥临；君子执身，慎乎登降。惟甲才非入室，教异垂堂，既处隘而乘闲，爰兴高而眺远。平看雉堞，回数人家，遍识山川，周知国邑。殊郑君之伺敌，忽上层埤；同汉后之思乡，且瞻长路。行未闻於能赋，告将惑於妖言。不指不呼，孰云知礼？从轻从重，旋欲议刑。向若甲是卑流，恭随长者，承所视而待问，事缘情而可矜。今者攀陟不宣，惊疑於众，护非有失，虽云李径无言；故犯难容，亦可棘司惩训。严城作限，缓狱何逃？罪自招於指挥，理宣退於心伏。
    ○论荐书
    将仕郎守太子校书郎王泠然谨再拜上书相国燕公阁下：孔子曰：“居是邦也，事其大夫之贤者。”则仆所以有意上书於公，为日久矣。所恨公初为相。而仆始总角；公再为相，仆方志学。及仆预乡举，公在官於巴邱；及仆参常调，而公统军於沙朔。今公复为相，随驾在秦，仆适效官，分司在洛，竟未识贾谊之面，执相如之手，则尧舜禹汤之正道，稷契夔龙之要务，焉得与相公论之乎？昔者公之有文章时，岂不欲文章者见之乎？公未富贵时，岂不欲富贵者用之乎？今公贵称当朝，文称命代，见天下未富贵、有文章之士，不知公何以用之？公一登甲科，三至宰相，是因文章之得用，於今亦三十年。後进之士，公勿谓其无人，何者？长安令裴耀卿，於开元五年掌天下举，擢仆高第，以才相知。今尚书右丞王邱，於开元九年掌天下选，授仆清资，以智见许。然二君者，若无明鉴，宁处要津？是仆亦有文章，思公见也；亦未富贵，思公用也：此非自媒自，恐不道不知。有唐以来，无数才子，至於崔融、李峤、宋之问、沈期、富嘉谋、徐彦伯、杜审言、陈子昂者，与公连飞并驱，更唱迭和。此数公者，真可谓五百年挺生矣，天丧斯文，凋零向尽，唯相公日新厥德，长守富贵，甚善甚善。是知天赞明主而福相公，当此之时，亦宣应天之庥，报主之宠，弥缝其阙，匡救其灾，若尸禄备员，则焉用彼相矣？
    仆闻位称燮理者，则道合阴阳；四时不愆，则百姓无怨。岂有冬初不雪，春尽不雨，麦苗继日而青死，桑叶未秋而黄落，蠢蠢迷愚，嗷嗷愁怨，而相公温服甲第，饱食庙堂？仆则天地之一生人，亦同人而怨相公也。京房《易传》曰：“欲德不用，兹谓张，言人君欲贤者而不用，徒张此意。厥灾荒，云大旱也，阴阳不雨。”复曰：“师出过时，兹谓旷，其旱不生。”夫天道远，人道迩，仆多言者也，安知天道？请以人事言之：主上开张翰林，引纳才子，公以傲物而富贵骄人，为相以来，竟不能进一善，拔一贤，汉高祖云：“当今之贤士，岂独异於古人乎？”有而不知，是彰相公之暗；知而不用，是彰相公之短。故自十月不雨，至於五月，云才积而便散，雨垂落而复收：此欲德不用之罚也。仍闻六胡为孽，日寇边陲，邦家连兵，来往塞下。已西诸将必不出师，过时之咎也；四郊多垒，卿大夫之辱也：不知庙堂肉食者何以谋之？相公在外十馀年，而复相国，险阻艰难，备尝之矣；民之情伪，尽知之矣。今人室如悬磬，野无青草，何恃而不恐？天则不雨，公将若之何？昨五月有恩，百官受赐，公官既大，物亦多有，金银器及锦衣等，闻公受之，面有喜色。今岁大旱，黎人阻饥，公何不固辞金银，请赈仓廪？怀宝衣锦，於相公安乎？百姓饿欲死，公何不举贤自代，让位请归？
    公三为相，而天下之人，皆以公为亢极矣。夫物极则反，人盛必衰，日中则昃，月满则亏。老子曰：“功成名遂，则身退，天之道也。”今公富贵功成，文章命遂，唯身未退耳。相公昔在南中，自为《岳阳集》，有《送别诗》云：“谁念三千里？江潭一老翁。”则知虞卿非穷愁不能著书以自宽，贾谊非流窜不能作赋以自安。公当此时，思欲生入京华，归老田里，脱身瘴疠，其可得乎？今则不然，忘往日之栖迟，贪暮年之富贵，仆恐前途更失，後悔难追。主上以相公为贤，使佐社稷，若弃德不让，是废明君之举，岂曰能贤？仆见相公事方急，不可默诸桃李，公闻人之言或中，犹可收以桑榆。诗曰：“投我以木瓜，报之以琼琚。”此言虽小，可以喻大。相公《王君咏》曰：“凄凉丞相府，馀庆在元成。”苏公一闻此诗，移相公於荆府，积渐至相，由苏得也。今苏屈益部，公坐庙堂，投木报琼，义将安在？亦可举苏以自代，然後为朔方之行。抑又闻屋漏在上，知之在下，报国之重，莫若进贤。去年赦书云：“草泽卑位之，恐遗贤俊，宜令兵部即作牒目，徵名奏闻。”而吏部起请云：“试日等第全下者，举主量加贬削，条目一行。”仆知天下父不举子，兄不举弟，向者百司诸州长官，皆无才能之辈，并是全躯保妻子之徒，一入朝廷即恐出，暂居州郡即思改，岂有轻为荐举，以取贬削？今闻天下尚有四百人应举，相公岂与四百人尽及第乎？既有第差，由此百司诸州长官，惧贬削而不举者多矣。仆窃谓今之得举者，不以亲，则以势；不以贿，则以交：未必能鸣公科，而裹粮三道。其不得举者，无媒无党，有行有才，处卑位之，仄陋之下，吞声饮气，何足算哉？何天子令有司举之，而相公令有司拒之？则所谓欲德不用，徒张此意，事与京房《易传》同，故天以大旱相试也。
    去年所举县令，吏部一例与官，举若得人，天何不雨？贤俊之举，楚既失之，县令之举，齐亦未得。夫有贤明宰相相，尚不能变理阴阳，而令庸下宰君，岂能辑熙风化？相公必欲选良宰，莫若举前仓部员外郎吴太元为洛阳令；必欲举御史中丞，莫若举襄州刺史吴靳。清辇毂之路，非太元不可；任台阁之风，非吴靳不可。仆非吴靳亲友，但以知其贤明，相公有而不知，知而不用，亦其过深矣。抑又闻之：昔闵子骞为政，曰：“仍旧贯。如之何？何必改作？”凡校书正字，一例不得入畿，相公曾为此职，见贞观以来故事。今吏部侍郎杨滔，目不识字，心不好贤，芜秽我清司，改张我旧贯，去年冬奏请：“自今已後，官无内外，一例不得入畿。”即知正字校书，不如十乡县尉；明经进士，不如三卫出身。相公复此改张，甄别安在？
    古人有坐钓登相，立筹封侯，今仆无尚父之谋，薛公之策，徒以仕於书苑，生於学门，小道逢时，大言祈相，仆也幸甚幸甚！去冬有许赠公爱子协律，其诗有句云：“官微思倚王，文浅怯投珠。”《吕氏春秋》云：“尝一脔之肉，知一鼎之味。”请公且看此十字，则知仆曾吟五言，则亦更有旧文，愿呈作者。如公之用人，荩已多矣；仆之思用，其来久矣：拾遗补阙，宁有种乎？仆虽不佞，亦相公一株桃李也，此书上论不雨，阴阳乖度，中愿相公进贤为务，下论仆身求用之路：事繁而言不典，理切而语多忤。其善也必为执事所哂，其恶也必为执事所怒，傥哂既怒罢方解，则仆当持旧文章而再拜来也。
    ○与御史高昌宇书
    仆之怪君甚久矣，不忆往日任宋城县尉乎？仆稍善文章，每蒙提奖，勤勤见遇，又以齐，叨承恩顾，铭心在骨。复闻升进，不出台省，当为风流可望，故旧不遗。近者伏承皇皇者华，出使江外，路次於宋，依然旧游，门生故人，动有十辈，蒙问及者众矣，未尝言泠然。明公纵欲高心不垂半面，岂不畏天下窥公侯之浅深？与著绿袍、乘骢马，跄跄正色，谁敢直言？仆所以数日伺君，望尘而拜，有不平事，欲图於君，莫厌多言而彰公短也。先天年中，仆虽幼小，未闲声律，辄参举选，公既明试，量拟点额，仆之枉落，岂肯缄口？是则公之激仆，仆岂不知？公之辱仆，仆终不忘其故，亦上一纸书，蒙数遍读，重相摩奖，道有性灵，云某来掌试，仰取一名。於是逡巡受命，匍匐而归，一年在长安，一年在洛下，一年坐家园，去年冬十月得送，今年春三月及第。往者虽蒙公不送，今日亦自致青□。天下进士有数，自河以北，唯仆而已，光华藉甚。不是不知，君须稍垂後恩，雪仆前耻，若不然，仆之方寸，别有所施。何者？故旧相逢，今日之谓也。仆困穷如君之往昔，君之未遇似仆之今朝，因斯而言，相去何远？君是御史，仆是词人，虽贵贱之，与君隔阔，而文章之道，亦谓同声，而不可以富贵骄人，亦不可以礼义见隔。且仆家贫亲老，常少供养，兄弟未有官资，嗷嗷环堵，菜色相看，贫而卖浆。值天凉，今冬又属停选试，遣仆为御史，君在贫途，见天下文章精神气调得如王子者哉？实能忧其危，拯其弊，今公之富贵，亦不可多得，意者望御史今年为仆索一妇，明年为留心一官，幸有馀力，何惜些些？此仆之宿憾，口中不言，君之此恩，顶上相戴。傥也贵人多忘，国士难期，使仆一朝出其不意，与君并肩台阁，侧眼相视，公始悔而谢仆，仆安能有色於君乎？仆生长草野，语诚触忤，并诗若干首，别来三日，莫作旧眼相看。山东布衣，不识忌讳，泠然顿首。
    ☆高绍
    绍官考功郎中，开元七年，由长安令左迁润州长史。
    ○重修吴季子庙记
    顾野王《舆地志》云：“季子名札吴太伯十九世孙，吴王寿梦之少子。长子曰诸樊，次子曰馀祭，次曰馀昧，次曰季札。诸樊立为王，且死，立弟馀祭，欲令兄弟传国，以及季子。馀祭、馀昧卒，立季札，让不受，退耕於延陵，即其采邑。士人怀德，为之立庙。”（阙）山谦之《丹阳记》：“季子旧有三庙：南庙在晋陵东郭外，北庙在武进县博落城西，西庙即此是也。”昔第五伦为会稽太守，禁非正之祀，宜归於一，故惟存南庙，而二庙被毁。其後人悉更复之。南庙後有古墓，周处《风土记》、韦陟《先贤序》、殷仲堪《季子碑》皆云：此墓即季子墓也。墓前有季子庙。碑者，仲堪为晋陵太守造碑铭，命县人薛玖植碑於南庙。至永初中，南庙被毁，迁碑於西庙。今庙前双碑，左厢者即仲堪所制，右厢者梁天监十二年九月延陵县令王僧恕所建。绍以开元七年，自长安令左迁润州长史，氕雪十年，太岁壬戌，因巡属县庙於延陵，与县令吴兴沈炎同谒季子庙，申奠礼也。慨灵庙之岿然，访贞石而湮灭，询於庙祝，因睹旧文。虽殷王二君，共延陵而俱没；而前後双制，与高风而尚存。重镌刻以懿之，纪年月以显之。呜呼！来者观此，亦何异乎夫子之大篆也？
    ●卷二百九十五
    ☆韩休
    休，京兆长安人。初举贤良，元宗在春宫，亲问国政，对策乙第，擢礼部侍郎兼知制诰，开元二十一年拜黄门侍郎同中书门下平章事，旋罢政事，迁太子少师，封宜阳县子。二十七年卒，年六十八，赠扬州大都督，谥曰文忠。宝应元年重赠太子太师。
    ○驾幸华清宫赋（以温泉毖涌，荡邪难老为韵）
    惟我皇御宇兮法象乾坤，天步顺动兮行幸斯存，雨师洒路兮九门洞启，千旗火生兮万乘雷奔。紫云霏微，随六龙而欲散还聚；白日照耀，候一人兮当寒却温。荩上豫游以叶运，岂伊沐浴而足论？若北骑殿後，钩陈启前，辞紫殿而鱼不在藻，出青门而龙见田。霜戟森森以星布，玉辂迢迢而天旋，声明动野，文物藻川。月落凤城，已涉於元灞；日生，俄届於甘泉。於是登三休兮憩神辔，朝百辟兮礼容备。玉堂凭艮，面鹑野以高明；石溜象蒙，绕龙宫之清毖。处无为兮既端拱，时或濯兮温泉涌。圣躬清兮圣德广，四目明兮四聪朗，与元气之氛氲，如晴空之涤荡。观夫巍峨宫阙，隐映烟霞，上薄鸟道，经迥日车，路临八水，砌比万家。楼观排空，时既知於降圣；忠良在位，谅勿疑於去邪。儒有鹏无翼，风有抟，每俟命以居易，尚愧身於才难。观国光以举踵，历华清而展欢，不赓歌以舞，夫何足以自安？为歌曰：素秋归兮元冬早，王是时兮出西镐，幸华清兮顺天道。琼楼架虚兮灵仙保，长生殿前兮树难老，甘液流兮圣躬可澡，俾吾皇兮亿千寿考。
    ○奉和圣制喜雨赋
    圣人调玉烛，握金镜，乘正阳而驭六气之辨，考中星而授四时之命：所以平三阶而齐七政。惟十有六祀，日躔於南纪，火德方盛，炎曛自始。主上问飞候之或失，徵骄阳之所起，未明求衣，当食昃晷，恐六事之害政，引万方而罪已。设燎，奠椒醑，岂史巫之纷若？惟诚德之是与，稽元穹以誓期，乐形影以增伫。善言既发，灵应无越，天垂贯斗之云，神召离星之月。有氵凄凄，南山朝齐，林鸣阴鸟，涧隐晴霓。九光之霞，冠於云日；五色之气，映于岩。始攒团而未下，终飒洒而俱齐，合散萦直，纷飞骤息。肇自千亩，周於八极，及乎我私，长我黍稷。我箱既万，我庾惟亿，人咸谓之神功，尔孰知夫帝力？若拂珠箔，含绮疏，微雾气於金掌，糅香烟於玉除，下碧云而阴合，滴铜池而响馀。君王倚云阁，凭雨殿，临清暑，奏繁荐，欣大德之在生，知上灵之有眷。於斯时也，一人有庆，万国欢心，群臣献华封之寿，天子御薰弦之琴，昭宸文於合璧，式王度其如金。乾道兮下济，湛恩兮汪，四三皇兮六五帝，于胥乐兮万千岁。
    ○授杜暹等侍御史制
    敕：朝议郎行殿中侍御史杜暹，礼乐之器，直方效节；通直郎殿中侍御史内供奉冯宗，文儒之业，坚正在心：咸以清公，副兹望实，风霜既肃，台阁推美。持我邦宪，载穆时谈，俾迁周史之能，更奉楚冠之任。并可侍御史。
    ○授皇甫翼等监察御史制
    敕：朝议郎行河南县尉皇甫翼、朝议郎行长安县尉韦绍、朝议郎行醴泉县尉张季等，备闻清操，雅有深识，进安卑，退非求誉。察其才行，副是名实，任之举直，可以触邪。并可监察御史。
    ○授郑虚心监察御史制
    敕：左拾遗内供奉郑虚心，茂其德业，蕴是辨词，识通於政理，行著於公直。清可励物，正以绳违，褐衣召见，既司谏省之职；绣服承荣，俾奉宪闱之任。可监察御史。
    ○封张嘉贞河东县男制
    门下：任事而爵，古之彝训；论功以封，朝之通典。银青光禄大夫守中书令上柱国张嘉贞，忠肃恭懿，宣慈敏达，涵清明以毓德，体文武而成器。自光帝载，昭宣庙谟，鼎味用和，台阶增峻，事君有犯而无隐，奉国以公而灭私。持其宪章，式是轨度，既邦教有叙，亦王猷以穆。顷统军政，则城朔方，爰底其绩，示畴厥赏。固宜命以圭社，崇其礼物，俾楚臣授邑，克表寝邱之制；汉道优贤，更叶平津之美。可封河东县开国男，食邑三百户，主者施行。
    ○唐金紫光禄大夫礼部尚书上柱国赠尚书右丞相许国文宪公苏文集序
    《易》有四象，有天文焉，有人文焉，所以察时变而观化成也；《诗》有六义，有大雅焉，有小雅焉，所以陈国风而美王政也：文之时用，其肇於兹。自长发殷，正考述其典；在颂鲁，史克明其训：由是比兴继作，风流弥繁。黄竹白□，垂芳於帝籍；楚兰班素，作丽於辞人：莫不究情性之微，含风骚之旨，吟咏先王之泽，昭正始之宗。故情发於中，而申之以歌咏；文生於情，而饰之以辞采。所以立言会友，感物造端，藻畅襟灵，导扬隐伏，润彼金石，流於管弦，以告其成功，而懿我文德者也。呜呼！斯文未丧，命世聿兴，发挥造化之微，鼓动江山之气，蔺轹前古，昭彰後叶，畴克有之，则尚书许公应运而挺生矣。公四代相门，十卿崇构，海域挹其轩冕，缙绅推其轨仪。夫其导源锡允之庆，克家屏宗之美，论道布政之典，推诚立节之效：并已勒於丰碑，纪在良史，此则略而不言焉。
    公神秀颖发，自然生知，五岁便措意於文，每坐卧吟讽，未尝辍。至於八九岁，则有若大成焉，一览诵千言，有若素习。十七游太学，对策甲科，振麟溟渚，濯羽弱泉，海内重林宗之名，朝廷藉贾生之誉矣。时吏部侍郎马载名知人，见公叹曰：“苏生一日千里，王佐才也。”後因选集时属糊名考判，公与宋，俱入殊等，由是天下益称焉。公任御史时，两台有送别四韵诗四十馀首，试令公诵之一遍，倒覆之，遂不错一字，其敏悟也如此。公任起居郎，属考功员外郎阙，时中书令李峤执笔曰：“考功郎非苏群莫可。”遂拜考功员外郎。迁给事中，特制授修文馆学士，迁中书舍人，专知制诰。佥议允归，制命敕书，皆出自公手，笔不停缀，思无所让，及是见君，深所叹伏焉。今上尝谓公曰：“朕每见卿文章，与诸人尤异，当令後代作法，岂惟独称朕心？”及东封，诏公撰《朝觐坛颂》，加金紫光禄大夫，与一子官，赏能也。公性与道合，神无滞用，惟深也，总众妙之门；惟才也，体生人之秀。若学以聚之，问以辨之，括囊道艺之场，探赜幽微之数。至若戈考篆，鲁鼎看铭，书有亡箧，文称坠简。疑绛老之年，走朝有问；卜晋侯之疾，访史莫知：莫不取揆宏襟，询谋达识。公辨无不释，言必造微，掩云梦以吞之，湛阳秋以昭之，如太岳之览群山，若沧溟之朝百者矣。
    至绪发而宫商应，言形而雅颂兴，爽律与云天并高，繁章与霞月俱亮：故能虚明独照，壮思雄飞，自我心极，为之宰匠。尝亦纪秦望，铭华山，勒函之关，刊燕然之石；繁弦发，缛采相辉，歌奏而白雪遂孤，赋成而黄金有贵：岂惟排终拉贾，驾王超陈而已。若天言焕发，王命急宣，则翰动若飞，思如泉涌，典谟作制於邦国，书奏便蕃於禁省，敏以应用，婉而有章，则近代以来，未之前闻也。岂学而得之欤？抑亦天纵之欤？何其殊尤而懿铄也！惜乎循途未及，阅川行谢，虽《洞箫》为赋，方传汉帝之宫；而禅草遗忠，空留茂陵之下。思盛烈其如在，览馀文而增叹：曲池无处，旧馆寂寥，感知已以悼恩，怀旧德而何极？岂岘山之上，长留堕泪之词；延阁之中，不纪藏书之录？谨撰缉文诰，成一家之言，凡四十卷，列之如左，请藏於秘府，以示来裔。
    ○梁宣帝明帝二陵碑
    有梁拓迹开统，建邦立号，王业始於忧勤，霸功成於海县，昭事上帝，惠绥远人，文轨通於四海，正朔继乎三代。属天步未夷，皇纲中圮，巨猾开衅，大盗潜移，宗庙鞠为禾黍，衣冠翦为戎狄：则我梁之业，将坠於地，国之郊，荩无主矣。而天未绝商，鼎犹祀夏，炎精翳而复扬，文德懿而方肇，明命斯在，神休允归：则我中宗宣皇帝、代宗明皇帝乘彼乐推，抚其归运者矣。宣皇帝讳，明皇帝讳岿，姓萧氏，兰陵中都里人也。房云祚商，大火封宋，功昭革夏之业，德盛明周之礼：故能庆绪崇缅，哲源浩浚。乐叔之封既命，遂列於诸侯；高辛之祚克昌，俱有於天下。始宋公子食采於萧，国以得氏，其後居於丰沛。自汉丞相何、侍中彪奕世载美，不忝前烈；洎於裔孙整，东晋淮阴令，始渡江居於南徐州之兰陵焉。整生隽及钅害：隽曾孙道成，是为齐高帝；钅害以四代孙丹阳尹顺之生高祖武皇帝衍。高祖生昭明皇帝统，宣皇即昭明皇帝之子，明皇即宣皇帝之子也。
    降元精之吉，乘正阳之气，星斗发祉，日衡兆祥，德叶於天地之和，名书於帝王之。故其本枝荣庆，历试肇迹，勿用而履夫重刚，明夷而蒙彼大难。鞠旅樊沔，投戈雍梁，政始东国，化行南纪，取长沙而兵不血刃，战江夏而举无遗策，推贤用之而如不及，委政授之而心不疑。诛殆羿而廓天关，扫枪而清帝座，遂抚方夏，用膺徽号。训兵同於一旅，申命式於九围，克上灵之眷，光启中兴之业。於斯时也，飞鸿满野，戎马生郊，庭旅荆棘，室同煨烬。由是躬大禹之菲薄，同卫文之节俭，千里襁负，一年成都，适其乐国，归我有道者，荩同於迁豳而居此也。于是梦泽，朝渚宫，五德配天，二郊在国，不失旧物，重睹汉官之仪；叶於新命，还秉宗周之礼。用能布令结援，修好申盟，我誉延乎四方，人心洽於一德，始则诞受多福，终亦继明重熙。岂惟敌国挫师，克申威武？信亦强邻结好，芬若椒兰。谨其外虞，宏我邦本，孝心虔於绂冕，俭德过於茅茨，立教以至仁为宗，宏风以清净为乐：岂非古之聪明神武而不杀者夫？方欲观兵上国，清跸中壤，混一区宇，削平四方，而乾道临於大过，雄图屈於知运。霸功则肇，王业未宏，虽慷慨於当年，竟迟回於卒岁者矣。呜呼！陵骤改，市朝无处，荒坟嵬然，蔓草芜没。孟尝尊贵，独怆雍门之言；魏武英威，空留士衡之吊：有可悲矣！
    嗣子琮，属金陵毕气，天禄永终，山川不出於伯符，历数有同於归命。终我梁祚，是为虞宾，其天意也，岂人事也？次子，梁南海王，隋左光禄大夫梁国公，食邑三千户，赠迁州刺史。承百祀之重，禀二宗之庆，恩昭异代，礼崇备物。子钧，皇朝中书舍人率更令崇贤宏文两馆学士；钧子灌，皇朝渝州长史，赠吏部尚书。畴其庆灵，俾尔戬，盛名昭於海内，高秩谢於人寰，实彰燕翼之宜，克享褒崇之礼。嗣子曰嵩，金紫光禄大夫吏部尚书兼中书令河西节度经略支度营田九姓长行转运等副大使知节度事判凉州事赤水军使检校天下诸军兵募健儿使集贤院大学士上柱国徐国公，秉灵迪哲，体道宏正，自我人秀，惟其国桢，亮采而三阶已平，畴咨而九功式序，纠王慝，缉熙邦政。文武体用，清明在躬，地奉紫垣之宠，门延绛河之贵，永言孝思，式是前烈蔚蓝色是前烈，虽大统云集，而鸿芬莫纪。时逢丧乱，迹昧於亡隋之年；运属光华，功盛於有唐之日。邱墟遂远，碑表莫存，岂使配天之功，不勒於金石；终古之美，永翳於邱山？式继武於夷，俾披文於大隧，缅思至道，俯课虚怀，幸陪论政之馀，空愧知音之托。为铭曰：
    天祚我梁，受命而王。於穆烈祖，昭惟武皇。德配华夏，功成翦商。克受丕祉，宏兹太康。阴极为剥，泰终而否。九伐未修，四郊多垒。戎州孔炽，王室如毁。不有继明，孰彰我祀？四子有命，二宗代兴。历数攸在，天人叶徵。灵心允洽，元德昭升。奄有成命，其归与能。长江作限，上京未复。永念殊邦，思同比屋。拔山虽壮，逝水何速？嗣王不辰，终我天禄。洪惟德门，卓彼孝孙。弼我王道，宏其政源。式播前烈，贻厥後昆。勒兹贞石，永馥兰芬。已矣焉哉！昭邱一望尽烟埃，楚塞断兮荆门开。缅千里以环绕，见二陵之崔嵬。铜台虚兮む账暗，金扃兮黄鸟哀。呜呼！百年人畏其神者，岂独轩辕之台？
    ○赠州刺史韦公神道碑
    夫贤者所以称至业也，居贤而德故有尊；位者所以叙才用也，有才而位不必贵：缅觌志则，代有其人焉。公讳钧，字季和，京兆杜陵人也。昔大彭授征伐之任，总齐群后，立为商伯；扶阳擅儒雅之道，仪刑列辟，起为汉相：由是迈种厥德，光昭盛门，轩裳奕叶以济美，灵庭而相属。故夫重辉洪业，启彼元绪，淳德介祉，归诸後昆者焉。曾祖澄，皇朝国子祭酒，儒门肇业，国庠贻训；祖庆植，皇朝舒密二州刺史，政成师长，化洽黎元；父瑶，皇朝驾部员外郎，誉重国桢，道高人望：光膺三署之拜，克彰九德之美。
    公淳辉秉灵，鸿芬锡祉，合英秀发，扬光炯曜。其少也，则圭璜自然，克有成器；其长也，则礼乐攸在，光其大名。式是古训，洽於前烈，怀利器而待割，含虚明而独照。学无不综，德则窥先王之书府；言必有则，得夫子之文章。挹其道则虚往而实归，论其敬容而贵允：所谓乐只君子，邦家之晖者也。解褐，以常调授绵州魏城丞。矫曾翰，凌绝壑，立兹政声，宏彼邦教。以尤异擢授雍州长安尉，未几，迁雍州司士参军。超於辇剧，佐此神京，既位以才迁，亦高由政举。无何，转洛州陵军令。京皋底绩，河县为荣，铜墨载美，弦歌用誉。以亲累出为晏州嵯峨县丞，寻改授雅州司功参军，迁雍州三原县令，又改授州三水令。又改岐州扶风令。穷通在命，喜愠在我，当运而宠辱不惊，养空而逝止恒适：用能因事立训，自公灭私，虽得丧系乎其时，亦风轨存乎所莅者矣。呜呼！物不可终否，道不可以遂丧，夷然顺之，艰以贞之，俾夫人亨，则自天而佑之矣。景龙二年，圣人发明制，褒有功，授太子司议郎内供奉，寻正除，迁尚辇奉御。恭承嘉惠，肃奉彝则，膺美选於礼门，拜殊荣於御府。又以亲累授果州司马，寻改授汉州司马。公道直而正，德贞而修，虽行必恒存，而运无常泰。善不违已，固无负於神明；累则因人，亟又从於贬降：且人有厚於德而薄於命，行其道而屈其身者欤？栖迟下列，竟以卒岁，以开元十一年十二月十九日，遘疾终於汉州之官舍，春秋六十有四。惟公含宏光大，洵秀冲雅，澹然而静，乎以清，神崖自高，海量孰测？韫随和以增美，将[
VDK]兰而共芬，而天爵斯茂，朝宗莫及，盛名空在，昌运不留，可为长叹惜者也。以开元十二年七月二十五日，迁窆於万年县洪固乡陪先茔，礼也。
    公之第四女，兰畹生秀。金闺植德，以良家之选，参帝子之荣，克彰庆善之馀，允洽徽章之命。开元二年正月四日，下制赠公州刺史，赠先夫人薛氏晋国夫人。制曰：“代荣簪组，才称桢，方居参佐，奄谢中年。朝选良家，既闻馀庆，义崇恩礼，爰在饰终。且分符节之荣，无忝笳箫之梦，可赠使持节州史，并赠夫人为晋国夫人。”非夫宏风励俗，明察在人，岂能褒崇光兹训翼者也？君子曰：“管氏之代祀，不亦宜乎！”其斯之谓欤？有子尚舍直长悦然等，晋之明用，蛊而克，永惟孝思，训我淳则，爰播美於穹壤，用图芳於篆刻。为铭曰：
    缅彼大彭兮佐於有商，自我楚傅兮庆流扶阳。逮兹後昆兮奕世以昌，诞此明德兮与时而光。良玉不斫兮幽兰自芳，为邦之彦兮为人之纲，明德之修兮而命之不臧。既道崇而位薄，亦身没而名扬。呜呼！积其善也，闻季女之宠章。崇其构也，称郑公之不亡。勒贞石，旌高堂，德音昭昭以孔彰。俾夫堕泪之美者，岂独岘山之阳。
    ○惠宣太子哀册文
    维开元二十二年岁次甲戌七月庚申朔十日己巳，司徒薛王薨於洛，册谥惠宣太子。翌日，殡於正殿之西阶。粤八月二日庚寅，将陪葬於桥陵，礼也。凉阴戒秋，白露凝夜，亻素哀挽於郊道，俨虚容於池榭。皇帝痛棣华之既凋，瞩兰坂而增欷，抚彻奠以无及，恨潜泉之永。光乎典册，升彼储嗣，爰命史臣，言其懿。其词曰：
    於昭帝系，浚发元裔。逮尧升唐，自薛而王。粤有成德，遂荒东国。大启土宇，聿崇典则。夫其秉灵在初，迪哲惟浚。敏秀铄，淳庞淑慎。谋谟以成，蹈道而顺。文英独越，武烈惟振。百辟式瞻，五宗以训。惟兹大贤，克懋天秩。为藩为屏，是辅是弼。保我邦家，左右我王室。沛献演《易》，楚元说《诗》。艺无不综，学罔有遗。分以宝玉，建其旌旗。出宏声政，入赞雍熙。咨尔公族，是惟敦睦。王曰介弟，宠其车服。俾侯於京，怡怡弟兄。穆以家人之礼，崇其藩后之荣。曷常不乐彼同舆，却东平之归奏；询其异政，钦少海之能名？将以天伦之爱，可以昭於载籍；友于之道，可以贯於神明。宜其善有其庆，祸无其胎，享此眉寿，其多才。胡勿药以为疾，逮弥旬而成灾。躬为祷兮无不至，诚以请兮无不备。走群祀以累祈，徵上医而毕洎。苍黄而晦明未隔，暗忽而古今斯异。呜呼哀哉！神理无昧，人寰已非。想河乐其犹在，望淮仙而不归。悲由中而自切，情限礼而相违。帐丙舍而云远，饰承华以增辉。呜呼哀哉！灵黾肇吉，服马先路。悼津门之永违，尊河桥以直度。笳哀洛阳之道，靡咸京之树。换忧欢於今昔，变风景於新故。呜呼哀哉！夫行以谥尊，恩由礼盛。申备物以增饰，缅贞徽而独映。俾重为善之名，以彰有後之庆。呜呼哀哉！庭榭以惊秋，川波咽而不流。历神皋兮望国寝，背华宇兮归山邱。流尘满兮虚榭暗，绿苔生兮行径幽。惟盛德与鸿烈，亦天长而地悠。呜呼哀哉！
    ☆徐锷
    锷，元宗朝官河南府告成县主簿，迁司封郎中洛阳县令。
    ○大宝积经述
    夫日月出矣，而辉耀十方；时雨降矣，而澡漉万物。况我身常乐，湛虚空之相；妙觉圆明，融心行之本；唯敫唯昧，不生不灭者哉。是以辟无学之地，聿修伽蓝；启息言之津，作罗柰。智胜菩萨起方便之缘，净居天人发成就之力：称谓所绝者，其第一义乎？自恒星夜掩，仙虹昼烁，青钵传其容，宝棺现其金臂。法山摧仞，拂魔箭於危屏；直水横流，系慈航於彼岸。乌！妙藏不可以常秘，戒轮不可以终，渑双林下{圭石}示於泥洹，逮一千年被於声教。龙持贝叶，亟传摩竭之城；象负莲华，遂满真丹之境：三十七品慈悲於火宅，一十二经引喻於妙界矣。
    《大宝积经》者，後汉迦叶摩腾、竺法兰及今朝元奘法师、菩提流志等咸自西听琶所致也。如来昔在鹫峰，利建平等，金口注海，酌之而不竭；宝言如纶，振之而有绪。炯兹瑞宪，久翳鸿都，原壑屡非，市朝多变。历代徇齐之主，竞兴参译；跋ヌ授记之言，能丕就。洎我唐之有天下也，功横铁围，化绵忉利，苑御千界，提封万刹。张四摄之扉，广纳诸有；骋六通之骥，冥济群惑。太上皇以泽深智海，掌耀禅珠；神皇帝以勋格梵宫，胸悬法印。肃敷元诰，昭洒鸿波，历选缁徒，明扬列き，博考同异，聿兴刊缉，勇振颓纲，严持绝纽。
    爰有沙门大德思忠、东听琶国婆罗门大首领臣伊舍罗等译梵文者，求善住缘，悟无生忍，博闻强识，精而译之。复有听琶沙门波若屈多、沙门达摩证梵义者，开忍辱场，破烦恼众，弼谐神侣，明而辨之。复有沙门大德履方、宗一、普敬、慧觉等笔授者，令问孔昭，威仪不忒，手渥仙札，受而字之。复有沙门大德深亮、胜庄、尘外、无著、慧迪等证义者，国之大师，佛之右臂，探诸了义，演而证之。复有大德沙门承礼、云观、神柬、道本等次文者，庇影多林，息肩香窟，勤修精进，纂而次之。复有润文官者银青光禄大夫王傅、上柱国固安县开国伯卢粲、银青光禄大夫太子詹事崇文馆学士兼修国史上柱国东海县开国公徐坚、朝议大夫守中书舍人崇文馆学士上柱国野王县开国男苏晋、朝议郎给事中内供奉崔璩等，位列凤池，声流难圃，分别二谛，润而色之。复有银青光禄大夫守侍中兼太子左庶子兼修国史上柱国钜鹿县开国公魏知古、兵部尚书上柱国郭元振、银青光禄大夫检校中书令上柱国范阳县开国男张说、银青光禄大夫行中书侍郎同中书门下三品监修国史上柱国兴平县开国侯陆象先等，朝践琐闼，夕游珠域，护持四法，总而阅之。尔杖锡之士，端圭之俊，麻列定筵，林攒乐土。荫祥□而演译，倏换炎凉；吸甘露而勤求，载淹衡晷。大乘章句，义不唐捐；小品精微，拯无遗溺：能事毕矣，佛何言哉？
    今所新翻经凡有四十九会七十七品，合一十二帙，以类相从，撰写咸毕。以先天二年六月三十日进太上皇，八月二十一日进皇帝。禁闱晓辟，真教上闻，仙宁克怡，宸襟允穆。竦钩陈於白日，亲御灵台；落□雨於彤霄，荐加殊尉。贤愚稽首，以为利见仁主；真俗归心，以为潜登觉道。次有清信佛弟子前少府监丞李式颜等，皇朝金紫光禄大夫兵部尚书赠侍中陇西公迥秀子也；复有清信佛弟子前右拾遗徐钅乔等，皇朝银青光禄大夫太子宾客昭文馆学士高平公子也；咸属彼穹降祸，私门坠构，陟遥岵而崩心，瞻冥途而献福。於是去箧探笥，檀波罗蜜，广叠简笺，首崇书写，不变槐火，遽盈苔秩。然後装之镂轴，缀以琼签，罗彩簟而霓舒，播珠函而锦缛。方使猛风吹岳，长存妒路之文；动火烧天，不坏多罗之典。
    ☆吕太一
    太一，景□中为洹水令，拜监察御史裹行，迁户部员外郎。
    ○土赋
    一阖一辟，分阳分阴，坎为水兮离为火，东方木兮西方金，惟土德之为大，处中位而君临，寒暑不能易其节，鬼神无以测其深。吐纳清浊，区分宇县，帝轩感气於星斗，虞舜降精於雷电。尔其荆河坟，壤淮海涂泥，草木渐苞於赤埴，ギ铁作贡於青黎。火以炎上为母，水以润下为妻，黄白分於雍冀，官位列於东西。蒸之以为城阙，北连朔野；累之以为台观，上构虹霓。为海为河，为牛为马，起圆规於阵法，美教化於王者。负之为模，胡人失其胆气；得之为祥，晋卿载於原野。且久且大，非名可名，定刚柔於坤德，合丝竹於宫声。夫其为重也，封割五色，分茅锡社；夫其为厚也，包括万象，含姿育灵。处瘠则劳，处沃则逸，白兽忽见，贲羊出，体均物而为象，抱温柔以成质。舟航才尽，则青镂飞神；六五既临，则黄裳元吉。万国收其利，三公主其秩：因覆篑而成山，为幽居而凿室，不借誉於龙凤，直养德於麒麟，失之则昆虫作孽，得之则宗族以亲。虽鳌足初分，重浊者为之地；而羊角勃起，轻清者为之尘。授之可荐於宗庙，捧之未塞於孟津，起刑马而为首，祀勾陈以为神。汉庙玉环，方之则君王纳谏；丰城宝剑，拭之则光彩射人。含物吐象，包藏玉石，均王四时，卑陛三尺。运乎虚舟之中，不以为损；捧乎泰山之上，不以为益。土之为德也重，土之为性也平，爰稼穑而为务，被朱紫而为荣。余以既藉形体，承恩天壤，公和之山窟非陋，子猷之冬林自赏。先君列国，犹未断於封疆；轩佐吹尘，直庶几於梦想。
    ●卷二百九十六
    ☆马怀素
    怀素字惟白，润州丹徒人。举进士，又应制举，登文学优赡科。开元初为户部侍郎，加银青光禄大夫，累封常山县公，三迁秘书监兼昭文馆学士。卒年六十，赠润州刺史，谥曰文。
    ○请编录典籍疏
    南齐已前坟籍，旧编王俭《七志》，已後著述，其数盈多，《隋志》所书，亦未详悉。或古书近出，前志阙而未编；或近人相传，浮词鄙而犹记：若无编录，难辨淄渑。望括检近书篇目，并前志所遗者，续王俭《七志》，藏之秘府。
    ☆吕令问
    令问，元宗时人。
    ○驾幸芙蓉园赋
    紫禁彤庭兮二月春，戏蝶流莺兮百处新，借问此来游幸所？是日芳菲最惹人。乘桂苑之春晚，值芳林之雨霁，徵声都尉之门，召舞平阳之第。的乐彩仗，逶迤罗袂，两两相看步摇簪，一一共斗承云髻。呜銮渐出，转佩相从，仙宫万戾，层城九重。彩扇似月，从骑如龙，奏清笳於杨柳，下天荩於芙蓉。灞川宛转，秦郊骑错，北极仪凤这楼，南邻隐豹之。入红园而移步辇，俯绿池而卷行幕，鸣管则娇鸟不飞，拂簟则轻花自落。留连帐殿，弥望帷宫，水摇摇而岸花紫，烟微微而野树红。鸣文於波面，奏娇鹦於掌中，千锺献尧之酒，五弦歌舜之风。日落前溪，云垂後殿，陌上气合，花露泫。徐飞睿藻，再融神眄，群公既奏柏梁文，万乘方回瑶池宴。
    ○金茎赋（以“日华川上动”为韵）
    惟汉武皇，圣谟洋溢，英徽振於绵古，洪德协於元吉。腾休声，驰茂实，掩八以称大，御六龙而首出，虽端拱之无为，常炼奇以永日。於是乎讯诛方之士，考灵仙之术，张皇台殿，恢拓宫室，飞廉之观既成，长年之宫已毕。金茎之仙掌，承沆瀣之精华，炊耸擢以横汉，屹亭而出霞。珠盘上开，疑天半之悬日；丹茎直指，若峰莲之秀花。崛然双立，巍乎造天，纷广々以照野，赫奕奕而烛川。晴朝有日兮金镜相射，清夜无云兮银露自圆，屑琼蕊以充饵，翕玉英以延年。想王乔之再睹，乘羽服以蹁跹；思王母之一至，拖霓裳以婵娟。炼液之法斯在，化金之术攸传。观其迥出嚣尘，孤高あだ，错金盘於龙凤，曳浮光於くぐ。长风激而自清，震雷惊而不动，亦可以纳虚澹之旷，遗代俗之烦总。然而仙在物表，君居人上，物表者不可以苟求，居上者不可以自放，虚信神君之语，徒蓄长生之望。求师入海，终贻栾大之诛；书帛饭牛，卒受文成之诳。竟迷情於虚诞，亦何补於崩丧？则知履道者守国以正直，失德者纳人於邪妄，向使武皇不谬於兹道，亦可以冠百王以为尚也。
    ○掌上莲峰赋（以题为韵）
    众山逦迤，曾何足仰？未若太华，为之长，削成三峰，壁立千丈。伊昔太虚，结而为山；伊昔巨灵，拓而为掌。擘开元象，崛起厚壤，当少阴而德合秋成，据丁酉而气涵金爽。深沉其色，菡萏其状，□霞不映而其势弥雄，尘露将裨而其高靡让。掌形仙，石容天壮，虽造次於自然，若镌磨於意匠。晦夕雾而群峰乍隐，煦朝阳而众壑相向，由是考图籍高为四岳之先，盼灵奇势出九天之上。若云摇羽荩，鹤挂飞泉，危峰并吐，巨掌高悬：异蓬莱之鳌泛海，若昆仑之柱承天。清露将零，小为盘而仰汉；阳乌假道，疑覆日之孤莲。不但子先之霓裳时见，羊公之石榻仍全。况乎运启皇家，应河源而诞圣；岂比诗歌周德，美嵩甫之生贤者哉？既而岚气霁媚，烟光晚浓，林峦一色，岩千重，想清虚而可睹，叹攀陟兮无从。歌曰：苔迳滑兮石无踪，道不可得，仙不可逢。傥赐一丸生羽翼，愿轻举於三峰。
    ○襄华贯洪河赋
    太极经始，纯坤倾东，势以岳镇，气以川融。於是灵辟襄华，象开洪，横大野以中豁，夹洪河而北崇。尔其沓嶂无际，连波方永，喷激万里，回合千岭，总崤函之气象，压秦晋之封境。山同河润，上胜□雨之祥；水与时清，下倒岩峦之影。若骋远望，冯层城，秋爽元气，朝升大明，伟连天之浩汗，壮发地之峥嵘。翠岫屏拥，澄澜砥平，疑白虹饮壑而半隐，似寒云抱塞而初横。及夫俯临迫察，诡丽雄悍，峻势危而不骞，灵源注而常满。积阴胜气，与岚色而相鲜；烁日生霞，连荣光而不断。观其蓄含精秀，孕育风霆，应会昌运，发扬炳灵，茂贤杰于出，翊邦家而永宁。况乎山积鸿休，川流景福，明徵祥瑞，幽赞化育：此基所以配乾坤，此其所以称岳渎，岂徒玩夫萦带委注，箕开翼张，巍巍峨峨，滔滔汤汤，於天之峻极，赴海之灵长而已？士有圭窦强学，金门献赋，困陶侃之无津，耻孙宏之不遇，览襟带而增气，追圣贤而遐慕。想刘公之叹，微禹其鱼；感吴子之言，在德为固。义由景行，仰高山而自惭；志切朝宗，与大海而同注。倘馀润之波及，期变化於□路。
    ○云中古城赋
    正北曰并，有唐作京，密近戎狄，张皇甲兵。尹也总居守之任，将也当节制之名，故卒乘辑睦，而王都肃清。於是断武谊，按亭燧，电转前旌，风飘横吹，杨叶箭的，莲花剑骑，下代郡而出雁门，抵平城而入胡地。挟纩称暖，投醪必醉，则知抚之者诚难，用之者不易。是时阴闭群山，寒雕众木，川平塞迥，冰饮霜宿。慷慨乎大荒，倘佯乎游目，区脱潜遁，屠耆慑逐，诉古城之谓何？传魏家之所筑。伊昔晋京板荡，海县沸腾，不有所命，将何以兴？王师赫怒，爰整其旅，雾集云屯，龙骧凤举，弃万里之沙漠，傍五原之风土，肇为此都，实惟太祖。夫其规典章，辨封疆，池桑乾之水，苑秦城之墙，百堵齐矗，九衢相望，歌台舞树，月殿云堂，开儒士於璧沼，贮美人於玉房，翕习沸渭，荧荧煌煌。取威定霸，於是乎在，施令作法，罔或不臧，武破六州之内，文宅三川之阳：何其壮也！既而年代倏忽，市朝迁徙，戈鼙鼓之雄，绮罗丝竹之美，孰不烟散雨绝，沙埋灰委？树名欢而讵存？鸟称乐而俱死。危堞既覆，高墉复夷，寥落残径，依稀旧墀，榛棘蔓而未合，苔藓纷乎相滋。伏熊斗质，腾麇聚麋，常鸣悍鳖，乍啸愁鸱：不可胜纪，但令人悲。胡风起兮马嘶急，汉月生兮雁飞入，可怜久戍人，怀归空伫立。有客志远才雄，秉义由衷，负诗书礼乐之用，蕴萧曹魏邴之风。虏庭高枕，河源凿空，霜犯鬓而先白，尘染颜而少红。三为都护，五掌元戎，益封而广国，事利而业崇。独见凌云而作赋，谁言坐树而论功者哉？
</div>
    <div class="pagination">
<a href="全唐文_page181.html">上一页</a><span>...</span><a href="全唐文_page177.html">177</a><a href="全唐文_page178.html">178</a><a href="全唐文_page179.html">179</a><a href="全唐文_page180.html">180</a><a href="全唐文_page181.html">181</a><span class="current-page">182</span><a href="全唐文_page183.html">183</a><a href="全唐文_page184.html">184</a><a href="全唐文_page185.html">185</a><a href="全唐文_page186.html">186</a><a href="全唐文_page187.html">187</a><span>...</span><a href="全唐文_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
