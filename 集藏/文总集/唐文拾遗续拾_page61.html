<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 61 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 61 页/共 96 页</h1>
    <div class="content">    天台观在唐兴县北十八里，桐柏山西南瀑布岩下。旧《图经》云：吴主孙权为葛仙公所创，最居形胜，北沿王真君坛，东北连丹霞洞，西北抛翠屏岩。故孙兴公《天台山赋》云：“搏壁立之翠屏。”即此岩也。仙坛与翠屏岩耸空斗峙，瀑布迸流，落落西崖间，可千馀丈，状素霓垂天，飞帛触地。孙兴公赋云：“瀑布飞流以界道。”即此处是也。腾波濆沫，近惊翻云，鼓怒振雷，遥闻神悦。瀑布南流百馀步，与灵溪相合，流注县大溪，入于临海郡也。观中流引瀑水，萦绕廊院，灌注池沼，荷芰芬芳，萝竹交映，游者忘归，胜概炎极也。
    观东一百五十步，先有故柳史君宅，号曰紫霄山居。南瞩苍岭，北接紫霄峰，左右皆列小山，逦迤为势。东北连丹霞洞，洞有葛仙公练丹之初所也。宅中多植灵葩翠柽，修笙其卉，曲池氵沼，药院丹炉，斯亦炼化之奇景。柳君名泌，宪宗十三年，自复州石门山诏徵授台州刺史。不至郡，便止山下，领■药，后浑家於丹霞洞隐仙也。
    自天台观西去瀑布寺一里，宋元嘉年中，沙门法顺所兴立。近瀑布下，因以为名。寺北一里有岩，高百丈，名百丈岩，岩下灵溪。孙与公赋：“过灵溪而一灌，疏烦虑於心胸。”寺引溪水，经厨中过，还绕廊院。寺南九峰山，山高百馀丈，周回六里，亦天台有派干也。旧名九垅山，天宝六载改为九峰山。昔王逸少与支道林常登此山，以为胜瞩也。
    自天台观北路上桐柏观一十二里，皆悬崖磴道，舰折而上，皆长松狭路，至於桐柏洞门。故赋云：“苏萋萋之纤草，荫落落之长松。”即此地也。自洞门一小岭，可二里乃至观处，倚小松岭，岭前豁平陆数顷，四面特起峰峦，有若郛郭，乃神真之所休憩，巢许之所钦，自非翕沉凌霄汉，梦龟鹤之夭促，与天地而长久者，何以居焉。昔褚先生修道之所，又徐法师之於此立道房斋阁，号曰隐真之中峰。观前有田顷馀，东有溪曰清溪，溪注田西经三井，飞流瀑布，凡是游客，但亲景奇物异，恍然似升玄都玉京者矣。观即唐睿宗景龙二年为白云先生所置。白云先生乃司马天师也，名子徽，字承祯，河内温人，事载在碑中。先生初入花顶峰，遇王义之入山学业，先生过笔法付义之：“子欲学书，好听吾语。夫受笔法，与俗不同，须静其心，後澄其心思，暮在功书，<角力>骨附近，气力又面均停，握管与握玉无殊，下笔与投峰不别，莫夸端正，但取坚强，<角力>力若成，自然端正。东边石室，子莫频过，尽是异兽精灵也。向余边受业，凡人到彼必伤，缘残吾命，汝将来料伊不敢。西边石室，甚是清闲，案砚俱全，诗书并足，松花仙果，可给朝餐，石茗香泉，堪充暮饮。闲玩水自散情怀，闷即凌峰，莫思闲事。”义之既蒙处分，岂敢有违，一登石室，二载不亏，夜则望月临池，朝则投云握管，澄滤其思，暮在功书，清静其心神，志求笔法。光迥影转，节物频移，日就月将，便经年载。义之第一年学书，似蛇惊春蛰，鱼跃寒泉，笔下龙飞，行间蝶舞，虽未殊妙，早以惊群。至第二年学书，似鹤度春林，云飞玉间，笔舍五彩，墨点如龟，筋骨相连，似垂金锁。至第三年学书，将为是妙也，遂书得数纸来。先生再拜展於案上，一见凛然作色，高声谓责义之曰：“子之书法，全未有功，<角力>骨俱少，气力全无，作此书格，岂成文字？但且学书，有命即至，仙堂无事，不劳相访。”义之唱喏，即归书堂。援又得三年功，书成矣。先生乃赞义之曰：“念汝书迹，异世不同。淡处不淡，浓处不浓。得之者罕有，见之者难逢。进一字千金重赏，献一字万户封侯。”再赞曰：“众木中松，群山中峰，灵鹤中冲，五岳中嵩。吾令归俗，汝向九霄红。汝归於世界，如鹤出笼。别後有心相顾，时时遥望白云中。”先生初人天台，後睿宗皇帝诏复桐柏旧额，请先生居之。其降敕书曰：“吴朝葛仙公废桐柏观右天台山，如间始丰县人斫伐松竹，毁废坛场，多有秽触，频致死亡。仰州县官与司马练师相知，於天台山中僻方封取四十里，以为禽兽草木长生之福地，量一观仍还旧额。”初构天尊堂五，虚其上三，而良吏书之，以记祥也。天宝六载，郡守贾公长源及玄静先生李君名含光，即天师弟子之玄宗师等立碑，太史崔尚制文，翰林学士韩择木书，玄宗皇帝亲书其碑额。
    观南一里有石坛一级，以砖石杂砌，方广三十二丈。按《法轮经》，即太极三真人下降，授葛仙公修道於天台山，感降上真於此坛也。仙公真经并义注之所也，事迹具在《本起传》中，此不备载。坛西南下石上，有隶书刻记之，日诰使徐公醮坛，授仙公经。真人自称姓徐，名来勒字，则未详何人也。坛前有塘，名曰降真塘，塘多植荷{艹杏}之类。自塘南一里至洞门，门外西南一里馀至王真君坛，真君即桐柏真人也。有小殿，即真君仪像俨焉。开元初，玄宗创立之，度道士七人逦扫也。
    殿前有石泉，名曰醴泉，南三步新立上真亭，身临万仞，坐观千里，游者登之，坐跳平陆。按正坛在真君殿西北二十步，有石坛，方广四丈，八尺一圾，以古砖，今州县祈请水旱，皆於此坛。殿东二十步，又有古八角坛，自殿西北下山三百步，即至三井。一井今塞，俗传云曾有尼师洗手触之，一旦自塞，二井其深不测，并自然天凿。尝有好事者投纶於其间，缯纶尽而不及底，或云通海，或云海眼，未可详也。其春夏时，每雨将降，则[A159]充灌激，湓涌雷吼，有若蛟螭潜隐之鼓怒也。其问游者见之，莫不神骇胆栗。邑中有水旱，令长每虔祀情诚，祈於晴雨，无不响应之，是国家投龙璧醮祭祈福之所。高宗永淳二年，投龙於此。玄宗开元二十五年，诏令太常卿修礼仪使韦纟舀赍金龙白璧投於井。宝历元年，主上遗中使王士岌、道门威仪赵常盈、太清大德阮幽闲、翰林待诏禄通玄，五月十三日到山，於天台观设醮，许往三井投龙璧也。
    自三井西上一峰约二里，有僧院名佛窟院，今道元观是也。前枕翠屏岩，北连桐柏大山，翠屏岩与仙坛，侠径瀑布，双峙霄降，半隐云表。岩上有亨子，极眺平陆，此处并为殊景也。
    自桐柏观西北行七里，乃至琼台，中天以悬居，自百丈岩上，无上琼台路，皆水石深，不可登涉，事须登仙坛取桐柏路，方可得到。即平视琼台，而且下望双阙，而游者多怪琼台不在中天，双阙不出云表，犹在山上观之然也。若自下仰视，则琼台不啻中天。双阙五里，夹灵溪而行，翠壁万仞，森倚相向，奇花秀柽，互发芳粲，珍禽灵兽，造杨清音。余曾寻琼台，下云溪，溯流北行三十里，或潺浅漱，其平则三里五里，或潭洞院杳，其深则千丈万丈。怪石嵌崇，水色明鲜，历历见底，纤鳞莫隐。造之者不觉忘归，非神仙之窟宅，曷能若斯。
    桐柏东北五里，有华林山居，水石清秀，灵寂之境也（长庆初，道士陈宗言修真之所）。前有池塘广数亩，塘中有小洲镐焉，有苛芰，前眺望苍岑，後耸云盖，即後峰名也。西接琼台，东近华林，即灵府长庆元年定室於此，是天台第二重。自方瀛上七里，有玉霄山居，平地顷馀，四山迥合，又邃若洞（洞）天也，即天台第三重。自玉霄东南行三里，有双石涧，列为高门，可百馀仞，因呼为石门桐柏观。北亦有上华顶路，路深邃梗溢，游人罕逢此行，多取国清路上。
    自天台观西行十五里，有白岩寺，寺去县三十里，宋末有僧普辽所见精舍。
    自天台观东行一十五里，有赤城山，山庙一百丈，周回七里，即天台南门也，古今即是於国家醮祭之所。其山积石，石色艳然如朝霞，望之如雉堞，故名赤城，亦名烧山。故赋云：“赤城霞起以建标。”即此山也。半山有飞霞寺，即是梁岳王母为居此寺也，今则废矣。山下有石室，道士居之。其中山趾有寺曰中严寺，即是西国高僧白道猷所立也。
    国清寺在县北一里，皆长松夹道至于寺，寺即随炀帝开皇十八年为智ダ禅师所创也。寺有五峰，一八桂峰，二映霞峰，三灵芝峰，四灵禽峰，五祥云峰，双涧回抱。天下四绝寺，国清第一绝也。寺上方兜率台，台东有石坛，中有泉，昔普明禅师将锡杖队开，名锡杖泉。自国清寺东北一十五里，有禅林寺，寺本智ダ禅师修禅於此也。以贞元四年使牒移黄岩县废禅林寺额，来易於道场之名。寺东一十五里，有香炉峰，甚高，峰上多有香柏，柽桂之木相连。有宴坐峰，其峰可高百除丈，是智者大师降魔峰。後有神人送石屏峰於大师背後，至今存焉。峰下有龙潭，周回一里，下注螺溪，亦出县大溪耳。寺西北上十里至陈田（昔有神人於此开田，供智者大师朝种喜收）。自陈田可五里，西入一源甚平，丘号曰白砂，有僧居之。
    禅林寺西北止二十五里，乃至歇亭，即平昌孟公简廉察浙东。北一十里，乃至灵垆，今来是智者禅院，即白云先生所居之处也。先生早岁从道，始居嵩华，犹杂以风尘，不任幽赏。乃东入台岳，雅惬素尚，遂此建修真之所。《真诰》云：“天台山中有不死之乡，成禅之灵墟，常有黄云覆之。”此则其地也。故建思真之堂，兼号黄云堂。堂有小涧，南有岗，其势迥合，岗前有平地，立坛一圾，用石之，名曰玄神。故先生《灵墟颂》云：“堂号黄云，以□真气，坛名玄神，仰窥清景。”东为练形之室，吸引所居；南为凤轸之台，以吟风养畅；西为朝神靖开启祈依；北曰龙章之阁，以瞻云副墨。卑而不陋，可待风雨；庄而不丰，可全虚白。坛前十步有大溪，发源华顶，东南流宁海界。又堂西十步有泉，其色味甘，可以愈徉。中间平地立别院，营大丹炉，修剑镜，并皆克就。长松十株，修竹数顷，皆天师手植。频有诏命，先生皆不就。至睿宗景云二年，令兄承就山邀迓。诏书曰：“练师德超河上，道迈浮丘，高历碧落之庭，独步甭源之境。朕初临宝位，久藉徽猷，虽非尧舜丕图，翘心啮缺；轩辕御历，遥想崆峒。缅惟波怀，宁妨此愿，朝钦夕伫，迹滞心飞。欲遣使者迎，或虑炼师惊惧，故令承往诏，愿与同来。披尉不遥，无先此虑。”先生随诏至京，帝问以“理身以清高为贵，理国则如何先？”师对曰：“国犹身也，身犹国也。老君游心於淡，合气於漠，顺物自然，而无私也，而天下治也。《易》曰：‘大佤天地合其德。’是知天不言而信，不为而成，无为之理家之道也。”帝叹曰：“广成之言，何以加此。”请归山，帝赐宝琴一张，及霞绞帔。中朝属词之士，赠诗百馀人。帝遂置桐柏观，诏先生居之。
    自灵墟南出二十里，有小庄在欢溪也。梁高士顾欢曾居此，是名欢溪也。自歇亭西行，注涧一十五里，至石桥头，有小亭子。石桥色皆青，长七丈，南头阔七尺，北头阔二尺，龙形龟背，架万仞之壑上，有两涧合流，从桥下遇，泄为瀑布。西流出剡县界，从下仰视，若晴虹之饮涧。桥势金峭，水声崩落，时有过者，目眩心悸，今游人所见者，正是此桥也，是罗汉所居之所也。意为即小者，则不知大者复在何处，盖神仙冥隐，非常人所睹。从此桥沿涧行一十五里，又有一石桥中断，号为断桥也。
    自歇亭北上廿里，上华顶峰，此天台山极高处也。常为云雾霾翳，少有晴朗之时。其高霏微，似寒先云，幽涧凝冫牙，经夏不消，若遇晴时，则朝观日之所设。《图经》云：“白云先生从灵墟至华顶两处，从严朝谒不绝。其上造天尊堂，并左右二室，开宝以延日月，朝食其光；鉴龛以贮云雾，夕吸其气。堂前立坛三圾，堂内有石像石磬，上有铁香炉并锺。此坛久为荒榛，近亦修开也。堂东一十步有甘泉，先生住经二十八载，频奉敕诏，先生多不就，有表云：“俗人贞隐，犹许高栖，道士修真，理宜逊远。”又诏云：“虽阻彼怀，宜从此旨，请断来表，无或二三。”开元十一年，玄宗皇帝追入内。先生辞归，帝以天台幽远，难以迎请，遂於王屋山选形胜，特置阳台观居之。今灵墟华顶，无复堂宇，唯馀松竹，天气晴望见海水，碧色朕然，与天同光。若清真之俦，则三山十洲，仿佛而睹，云佩风笙，倏忽而闻。
    自华顶北直，下甚阻，千崖万壑，千林复涧，猿猱腾翥，灵祗凭托，非人迹所及。又去天台北门，在剡县金灵观，观前有香炉峰，峰下有山穴，可以窥之，则莫穷深浅。自天台山西北有一峰，孤秀回拔，与天台相对，曰天姥峰，下临剡县路，仰望宛在天表。旧属临海郡，今肄会稽。又有大唾小唾二峰，去天姥唾为谷。天姥峰有石桥，以天台相连，石壁上有刊字，科斗之文，高邈不可寻觅。春月醮者，闻笳箫鼓之声。宋元嘉中，台遣画工匠，写山状於圆扇，以标■灵异，即夏禹时刘阮二人采药遇仙之所也。古之剡人刘晟、阮肇，入山遇仙於此，其事亦具在本传。又按《仙泾》云此山有石桥一所，现二所不知其处。又云：“多散仙人，遇得桥，即与相见。”以此言之，即灵仙之桥也。非今常人见者，自非精诚玄达，阻绝相偶，真仙亦不可得见，桥亦安可睹之。至於奇禽异兽，千状万类，不可称记，灵葩仙草，潜产谷中，莫能名之，而五芝耀彩，非真不遇，建木匿影，岂凡所观。
    灵府以元和十年，自衡岳移居台岭，定室方瀛，至宝历初岁，已逾再闰，修真之暇，聊采经诰，以述斯记，用彰灵焉。（《古逸丛书》）
    ☆杜光庭
    《全唐文》九百二十九有传。
    ○感古今赋
    〈按：《全文》连属《纪道德赋》与《广成集》不同。〉
    ○温汤洞记
    开州後倚盛山，东枕清江，溯江而北三十馀里，至温汤井。井有汤泉北山，麟德年震雷摧裂，山脚洞山自开。当门有天然石锺，如数千斤重，空悬去地二尺许，而中实，扣之无声。门两壁有石，如金刚力士之形者数辈。锺傍有小泾，高六尺以来，行二三丈稍阔。有石碑，巨龟负之，自然而成，但中无文字。碑侧有巨屏，上与鼎相连。下一穴，侧身入，可一二尺许。自是广阔，中路径平坦，与常无异。路左右滴乳为石，罗列众形，龙麟鸾鹤，颓云巍山，如林如柱，似动似跃，乍飞乍顾，千形万态，不可殚纪。仅一里许，傍竦莲台，周回数步，高三四丈，层缀重叠，皆可攀跻。旋生乳石，如臂如指者，以烛照之，通透茔彻，随折脆断。及出洞门外，得风皆为白石矣。自台侧三四十步，步有莲花，罗布於地。傍有甘泉，水色温白，游洞者汲之烹茗。前自有横溪，湍波甚急，其声喧汹，流出洞外。溪上有桥，长二三丈，阔一丈许，非石非土，功甚宏壮。过桥得黄土坡，高四五丈，道径险滑，行者累息，方至其顶。坡上有巨堂，四壁平静，中高数丈，壁上多游人题记年月。堂之极处曲角一穴，高四五丈，广三四尺，去下丈馀，跻攀莫及。相传云：“昔有游人扳缘而入，累月之後，出於巫山洞中，自後无复敢人者。”（《游名山记》）
    ○焰阳洞记
    焰阳洞，古老相传，在陵州阳山之上，从来隐蔽，人莫知处。乾德三年辛已正月十六日，井监使保义军使太保马全章，中夜一人，裁衣束带，巍冠古服，状若道流，揖之俱行崖壁所。告之曰：“此焰阳洞也，闭塞多年，能开发护持，可以福利邦国。”又指其地：“近开小径，亦断之，勿使常人践踏。”言而去。及旦，全章往寻其所，果见土势微陷，以杖导之，深不可测。即命本军节级侯广之，句当人夫掘，渐获踪由。相次开掘，见三重石门，其内并是细砂，一无虫蚁他物。其洞自东及西，深三丈九尺，阔五尺三寸。洞皆是石洞门，第一重高六尺，阔五尺二寸；第二重门高五尺五寸，阔三尺七寸；第三重门高四尺七寸，阔三尺五寸。第三重门内从顶至底，一向高六尺一寸，其三重相去各□，镌凿精巧，迨非人巧。第三重南畔石房，阔七尺四寸，高四尺八寸，深四尺二寸。其後别有一小洞，元有一片石遮掩其门。傍通一缝，以灯烛照之，深不知其底。北畔石房，深四尺二寸，润七尺三寸，高五尺。其房内有石床一所，西畔小石房，深二尺，阔三尺五寸，高三尺一寸。西北畔石床，长三尺八寸，阔二尺八寸，西北畔灶模。长二尺三寸，门额阔七尺，灶深八寸，周围三尺五寸。从洞门向东，一直至盐井面，相去四十一丈八尺。洞门面正东，全章召得当井监天师院，见有元和年刺史李下卿著《天师圣德碑》云：“张天师以东汉建安三年自沛游蜀，占乾为分野，见阳山气象，指谓门弟子曰：“此间山直下有咸泉焉。”今验此洞，正当井上，即是焰阳洞也。（同上）
    ○鱼龙洞记
    岐府西陇州路七十里馀，有鱼龙洞。中有石，或大或小，随水流出。破而看之，石中皆有鱼龙形。人过洞前，并不敢语，语者便闻风雷之声，立致惊惧奔走，但诸人不闻耳。（同上）
    ☆李德初
    德初，上元中道士。
    ○自题周易正义
    上元二年三月十一日，因读《周易》，著此《正义》。从兹易号十二三，岁至一人八千□，当有大水飘溺，因得舒展晒曝。衡阳道士李德初。（《宣室志》、《太平广记》一百五十六引《宣室志》）
    ☆张湛
    湛，开元中道门威仪。
    ○大房山投龙璧记
    维开元廿七年岁在已卯春三月，府城西南有大房山，孔水其水也。地僻幽闲，石堂华丽，云峰攒岭，宛度千龄，清泉引流，势将万古。耿介拔俗之士，度白云以方临；萧洒出尘之贤，千青天而直上，信知山水之灵矣。伏惟开元圣文神武皇帝纂承洪业，肇自开元，率土晏清，廿七年矣。去开廿三年，内供奉□□吕慎盈奉敕於此水投龙璧。暨廿四载，□□□□□又奉敕於此投龙璧。今又奉敕於此投龙璧焉。于时有御史大夫南阳张公讳守珪为府主矣，监官功曹参军段、法师观主□及公使□坐李义远、平步风、高味虚、张若水、庞味道、杜崇□、李西升、□崇□、童子李延忠等，三日三夜，登坛投告。且夫陵谷推移，百龄讵几，仆遂斐然书美，封山刊焉。词曰：
    丹岭嵯峨，双峰逦迤。渌水涓涓，清泉ГГ。兰蕙凄凄，松风靡靡。百草开葩，众花吐花。刊龙璧之有功，庶千龄兮无毁。（石刻。《道家金石略》页一二三）

    ●卷五十一
    ☆胡氏
    胡氏，元和中左金吾卫大将军王用妻。
    ○请用姑荫补千牛奏
    请用姑庄宪皇太后荫补千牛，申中书门下，称准格无条。伏见贞元中沈翚用姑睿真皇太后荫，元和中妾弟二男浩亦用皇太后荫。伏乞天恩，允妾所奏。（《唐会要》卷三）藏
    ☆薛涛
    涛，贞元时成都妓，善诗。有集一卷。
    ○四友赞
    磨扪虱先生之腹，濡锋都尉之头，引书媒而默默，入文亩以休休。（《薛涛集》）
    ☆景姹
    景姹，後唐同光宫中内人。
    ○衣改葬唐诸王奏
    唐昭宗诸王及皇子弟宗属千馀人，当朱梁弑逆之时，同时遇害，为三坑瘗于内西古龙兴寺，比请合为一冢改茎。（《五代会要》卷二）
    ☆越国夫人路氏
    路氏，前蜀王衍宫人。
    ○千佛崖造象记
    府主相公宅越国夫人四十二娘，奉为大王、国夫人重修装毗卢遮那佛壹龛，并诸菩萨及部从音乐等全，并已装严成就。伏愿行住吉祥，诸佛卫护。设斋表赞讫，永为供养。乾德六年七月十五日白。（《金石苑》二）
    ○其二
    女弟子越国夫人路氏，幸回巡礼柏堂，叨睹此弥勒尊佛，并诸菩萨，悉皆彩色暗昧，遂乃发心，重具装严，已蒙成就。神变无穷，威光自在，奉为亡过先灵父母，一切眷属，承此功德，见佛闻法，离苦下脱。然後愿国家安宁，法轮常转，无诸灾障，行住吉祥，阖宅清泰，已（缺）同（缺）（同上）
    ☆乔氏
    乔氏，南唐宫人。
    ○书金字心经後
    故李氏国主宫人乔氏，伏遇国主百日，谨舍昔时赐妾所书《般若心经》一卷，在相国寺西塔院。伏愿弥勒尊前，持一花而见佛。（下缺）（王铚《默记》中）
    ☆文嵩
    《全唐文》九百四十八。
    ○好侯楮知白传
    楮知白，字守玄，华阴人也。其先隐鼎商山之百花谷，因谷氏焉。幼知文，多为高士之首冠。自以材散不仕，殷太戊失德于时，与其友桑同生入朝直谏，拱於庭七日。太戊纳其谏而修德，以致圣敬日跻，因赐邑于楮，其後遂为楮氏。二十二代祖枝，因後汉和帝元兴中，下诏徵岩穴隐逸，举贤良方正之士。中常侍蔡伦搜访，得之於耒阳，贡于天子。天子以其明白方正，舒卷平直，《诗》所谓“周道如砥，其直如矢”者也。用簉史官，以代简册。寻拜治书侍御史，奉职勤恪，功业昭著。帝用嘉之，封好侯。其子孙世修厥职，累代袭爵不绝。博好藏书，尤能编缮，自有文籍以来，经诰典策，及释道百氏之书，无不载之素幅。遇其人则舒而示之，不遇其人则卷而怀之，终不自务其该博。晋、宋之世，每文士有一篇一咏，出於人口者，必求之缮写。於是京师声价弥高，皆以文章贵达，历齐、梁、陈、隋已至今，朝廷益甚见用。
    知白为人好荐贤汲善，能染翰墨，与人铺舒行藏，申冤雪耻，呈才述志，启白公卿台辅，以至达于天子，未常有所艰阻。隐蔽历落，布在腹心，何祇於八行者欤！知白家世，纂以朝迄今千馀载，奉嗣世官，功业隆盛，簿籍图牒，布於天下，所谓日用而不知也。知白以为不失先人之职，未尝辄伐其功，与宣城毛元锐、燕人易玄光、南越石虚中为相须之友。每所历任，未尝不同。知白自国子受牒补主簿，直弘文馆，为书吏所赂，因润而坠之。当轴素知廉洁，怜而不问。他日方戒而用之，是以其道益光，曾无背面。累迁中书舍人、史馆修撰。直笔之下，善恶无隐。明天子御宇，海内无事，志於经籍，特命刊校集贤御书。书成奏之，天子执卷躬览，嘉赏不已。因是得亲御案，乃复嗣爵好侯。（足本《文房四谱》四）
    ○松滋侯易玄光传
    易玄光，字处晦，燕人也。其先号青松子，颇有材干。雅淡清贞，深隐山谷不仕，以吟啸烟月自娱。常谓门生邴炎曰：“余青山白云之士，去荣华，绝嗜欲，修真得道，久不为寒暑所侵，寿且干岁，然犹未离五行之数，终拘有限。余渐觉形神枯槁，是知老之将至矣。余他日必为风雨所踬，後因子炽盛，余当神化为云气之状，升霄汉矣。”其留者号玄尘生，徙居黔突之上，必遇胶水之[B094]，俞麋处士鹿角煎，和丹砂麝香数味，遗而饵之，其後果然，门生皆以青松子前知定数矣。玄尘生饵药得道，自黄帝时，苍颉比鸟迹为文，以代结绳之政，玄尘便与有功焉。其後子孙皆传其术，以成道易水之上，遂为易氏焉。玄光即玄尘曾孙也，家世通玄处素，共寿皆永。尝与南越石虚中为研究云水之交，与宣城毛元锐、华阴楮知白为文章濡染之友。明天子重儒玄，慕其有道，世为文史之官，特诏常侍御案之右，拜中书监、儒林待制，封松滋侯。其宗族蕃盛，布在海内，少长皆亲砚席，以文显用也。（同上五）
    ☆韩邠卿
    事迹俟考。
    ○唐尧城令王进思去思祠记
    （上阙）涵活之水图张皇纲之不紊，以致用也，则精义入神，以崇德也，则虚明应物，易所谓贤人之（缺）爽何远，遗爱结於严祠，畴能宏之，我王公其人也。□讳进思，字令怀，本太原祁人也。今为洛阳人。□宗纳诲，辅□锡命，□於殿□忠臣向蜀叱驭□人□□来朝飞宰县荣功宠问，莫与京矣。曾祖□夫，京兆府长安县令；祖敬摩，河南府虞曹参军□新丰县令□□都督府司马；父玄铎，朝散大夫（缺）戬谷，允迪天休，珠玉扬华。风仪乃孤操夷甫，豪邪□魄；介直为独坐冀方，剧务雄资。聿熙帝载，传□气自逸，童心不萌，读尽国书□□物居俭履约，□仁亲良，朋游田□，言语宰我，韫和璞以润德，服□飞於鸿盘。年十八，宿卫附学。明经擢第，授潞州潞城县尉。以才敏功□□知训，乃清节激世，韶风和□，李杰奏公清勤守职，明闲案牍，又云解褐从政，清□可称。夫□绩甄广，旌懿裒德，式谋多政，允答尔□，贞不吐刚，奸无俗，非假子皮之面，自见□□之心。故使臣毕构奏云：“清勤守职，持法详密，庭间野复调为太常寺大乐丞。自季札听歌，仲尼匡雅，穷微通妙，吾尽之矣。又宪台奏公卑以自牧，清能厉朔，以展瑞璋邶，告成神岳，天颜咫临，边豆有楚，吉蠲地产，物以备於礼容，观盥祭献，事必专於公□。柱国公靡泪缁磷，翔集□□，亢宣炯诫，大庇生灵，□虚怀以纳来，息鞭刑而得众，（缺四字）率以谨□□□礼让，殄削矫虔丕变嚣俗，人安相谓曰：宁谓刑罚所加，不□王君所短，则古（缺四字）以过也。□遵夫简书，服勤遐方，彼月则迩，馨善侍夕，我心曷□，衔恤庭闱，卧病公宣□休（缺六字）虽公□恭诲言，坦荡吉祥，登寿堂而乐只，穆慈训以利政。《书》云孝乎惟孝，是亦为政，则（缺八字）□□色丧形羸，崇朝不保者十四五矣。公隐心（缺）哀危菲躬厚物，均俸餧，脱裳衣寒，（缺六字）□（缺）赫曦之月，值摇落之秋，拔木卧郊，败苗尽野。公硕德届远，至诚通玄，独衤吉我疆，无杀□□□□□娱（缺）浥土风剽悍，是剥是俎，□□勉力，候梅候栗，伐□绝甘。公率格惠功，劝沮艺植，凿井（缺五字）瓜（缺）以兼适馔之滋，生易荐饥之色，智也。顷大雨灾人，河朔无稔，郡邑卼臲，黎元阻饥，异县赈饥，□□遐润，（缺）翁包糗食路，造舟梁河，不贸餐以赍留，济饿肌而□度，明也。有涉夏□□自春历请，倬彼云汉，杲杲出（缺）诉神，灵应大孚，甘液沓洒，洽润稿物，□安危心，惠也。有刳洫□城□□□力家急日馈人疲□□公考（缺）□不来服栗知礼当也。公恪居之瑕，寡词自牧，交匪□下功（缺五字）贤良囹圄草木思且□□恺（缺）啜泣卧辙，行号攀辕，启启阗阗，亦何胜言也。合县□有□人（缺五字）王公春秋鼎盛，太夫人景福（缺）□敷愉峨峨堂亲，开诱名训，粲粲门子，宣杨吏□，徇□□以立（缺六字）翰求□□人盖阙如（缺）□能远移劳於邑令，使我礼乐返鲁，□□罢舂吾候不□□曷怙（缺六字）魄□□□饬材构（缺）而荐之祝而祠之，则士女不回，聿求多福，子孙显若（缺五字）天（缺五字）丰（缺四字）神明如□（下缺）。（石刻）
    ☆曹孝翼
    事迹俟考。
    ○城桥记
    窃以胫化资神，廓灵晖而际物；陶甄驭气，括象色以分空。道既积而形宣，理未极而名始。暨乎八柱妍机，运横空之过汉；九垓杼轴，分耿地之洪流。乃有散浸仙衣，屡淼春塘之派；霏徵玉丝，时涨秋江之澜。同自在於人天，变枯荣於节序。俄而庆锺劫往，黎元履昏垫之危；理属殷忧，皇王受漂溺之害。虽则员盖上驰，方舆下辟，扶危拯溺，孰与津梁者乎！然此涣水者，乃四渎之馀滋，山川之末浸，发源潜阨，灌注阴微，氵奔{艹泊}五州，澄渟七泽。飞花泛景，翻彩虹於洪流；落叶巡空，溅素蛾於绝岸。出平原以浩汗，则浴日含云；入郊甸以达纡，则浮天括地。苞山作鲠，文命无以庆其工；襄陵作灾，伯罕能施其计。遂使中涂练影，踪足长驱，陌上连衿，踌躇引接。所谓吉了悲绝，异燕丹之去秦；目击艰危，同马卿之归汉。
    於是发心主夏候师静一十七人等，共看行旅之勤，俱发拯人之愿。遂能询谋遐迩，忘味侵星，或求方外之材，永构不亏之业。模基蕴玉，郁为弘济之规，饬轨盈金，岿然管制，且前望章华，仿佛成夷之垒也。车习骑践，藉骊骧之游；後带黄亭，歇烟云之色。鸾居凤集，斯须曹伯之陵，樵人引伐木之讴，鸠鸟切怀音之哢。可谓赞侯故国，犹传画一之谈；曲逆先筹，尚想奇谋之论。据斯冲要，柝岸疏隈，仍於曲城西南，建兹大桥一所。上参卯宿，工鄙斗极之形；傍准月弦，妙尽半轮之势。虹梁照水，分景艳於员波；鹄栋排虚，写云光於长濑。虽则仲由饬诈，讵劳编竹之勤；宣尼固穷，自解问津之惑。离娄以之拭目，不觉逃责；公输即此发迷，翻然褫魄。实五方之要会，信三楚之通逵。懋勤之绩已宣，能事之功又毕，若不旌其志行，饰以琼碑，则桑田之变有期，云火之辰莫纪。命余叙赞，乃作颂云：
    粤若神功，凝兹化育。睇彼色空，陶甄宇宙。体道含仁，保真任德。爰立在中，惟皇作极。九皇嗣迹，万象味钧。辩方启域，式叙彝伦。地腾休气，山秀卿云。灾生百六，命禹条分。怆哉巨壑，圣化同源。枝梁受汴，浴日含烟。花飞濯锦，叶落疑船。停鸵短日，作鲠长年。眷言胜壤，境狎谁梁。门齐杞梓，俗并琳琅。心期露掌，业会萁堂。席川华构，式表舟航。猗欤发心，效兹崇构。□□斜奚，披蓁昆岫。丹凑周施，玉石兼糅。似鹄罗烟，如虹饮溜。翠琰题芳，玄瑶纪德。族命□条，门风後饬。匪惟已运，庶资同力。一篑因基，延芳万亿。（《河南通志》）
    ☆康子玉
    《全唐文》九百五十三。
    ○神蓍赋（以“天生神物，用配灵照”为韵）
    神蓍之用兮，诚禀灵於自然，惟神也适变之义至，惟用也极数之理全，钩深孰云乎筮短，藏密弥彰於德圆。再三则蒙，舍我而惧渎；五十以学，由我而乐天。揲之而虽隐必索，保之而其静愈专。《易》之重者，胡可比焉。原夫质禀精纯，丛分葑，覆青云以表奇，伏玄龟而克配，佐尔筮之贞吉，观我生之进退，知微知章而可期，何思何虑而或昧。於是命彼筮人，释乎上春，韫之而必致其用，揲之而爰动其神。感以洗心，前通端策之志；执之指掌，空嗤握策之伦。《礼》事其仪，《易》赞其妙，探彼幽赜，观其秘要，皆多假尔之能，必叶穷神之照。将欲观贞，谅无与京。乾道变化而悟，神明幽赞而生。原始要终，思尽性於大衍；知来数往，翼明彖於小成。非我无以昭效法之道，非我无以稽作《易》之情，於以致百虑，於以类万物，象四时四十九数而有常，推三才三百六旬而不拂。惟蓍之用，惟神是听，运不穷而或变，通其志而遂宁。且提携而成列，有感应而协灵，滋而後数，布之而可辨；生而成象，审之而必形。何一卉之时育，配十朋之天纵，耻红兰之见锄，鄙白茅之藉用。则知夫蓍之可贵也，庶类安能而共之哉！（《赋汇》、《文苑英华》一百五十）
    ☆杨思本
    事迹俟考。
    ○桃花赋（有序）
    自建安七子以来，凡草木之可咏者，辞人咸为之赋，而桃花无闻焉。晋宋诸君子，徒赋其实，於义非取，张正邮哀桃之作，又不足以尽桃之一二，因为赋之。
    何林中之奇树，乃发艳於春时，散玉衡之馀彩，引度索於干枝，异房陵之缥李，失真定之苍梨。芬暧露井，靃花华池，丰茸艳汜，错落成踩。想夫红萼初攒，丹跗欲吐，垂条轻缀，交枝密布，既秾纤兮得中，亦深浅而合度，远含绯而送情，近渥丹而掩ㄥ。至如檀脸将舒，粉肋微破，纷缊似醉，葳蕤半锁，越女笑而含颦，齐姬醒而犹卧。若乃嫩绿剪新，娇红出态，写两靥之胭脂，发双蛾之石黛。枝枝迸发，石家歌舞干群；两两含情，汉室妖娆一对。或萦回凤之钗，或挂倒龙之佩，共悯默以无言，著相思以不解。尔乃清露晨流，轻烟淡绕，娇啼如霰，朝眠怯晓，误新妆而未成，揽肤色而已耀。至如若木停驭，游气坐销，缤纷暖王，飒绩红绡，粘粉汗於翠钿，矗香鬓於步翘，似望日而欲诉，复从风而俱笑。若夫昳日正酣，暮云瞥现，射汉成星，引雾如电，横絓珊瑚之网，侧拥芙蓉之扇，迷仙路以无从，约花关而独掩。尔乃轻云隐隐，细雨丝丝，楚襄梦里，汉武愁时，魂茕茕以无端，步珊珊其来迟。其或紫燕乍惊，华留初过，同翠羽以飞翻，将柔缰而并堕。或萎青苔，或萦绣幕，惜危楼之艳质，惊广袖之红唾，几乍雨而乍晴，自风开而风落。於是才人陌上，少女闺中，将花怨绿，揽镜啼红，感芳时而自惜，持可怜之谁同。（《赋汇》）
    ☆王邵
    事迹俟考。
    ○商霖赋
    殷叶到，哲后出，笃思道，秉明恤，承帝眷，赉良弼，入梦惟肖，在野叶吉，起版筑之风云，洪浣洽夫天日，副三祝聿求之勤，标千古攸卜之钵。尔其时也，睿虑渊涵，皇仁深厚，役阴阳而嬗化兮，泯雷霆之声臭，何雨旸之弗若兮，望云霓而瞻蚴，屯河亳之膏泽，靳渗漉于檐蔀也邪。当其甘盘既遁，王言弗雍，学海竭，天泽壅，云龙暌而否隔，元黄战而乾封，忽甘澍之祈祈沛浩荡於三农，相彼元感之气类，如时雨可状其遭逢。
    若夫霖雨之为瑞也，涵坤元，表阴德，滋稿萎而效灵，苏枯菀以为职，曰霡曰霂，膏黍膏稷，盥波石田，肥仁土域，至倾泻夫天潢，悉渝洽於乔陟。见夫山巽云而贯斗兮，星召毕以离月，浃寅以氵萋兮，雷横空而飘越，势滂沱以汗漫兮，霾静骄而氵翁泄，舞雩彻於郊坛，枯槔休夫林樾，草木发其光气，町川漾其涟滑，立解云汉之忧，如答桑林之竭。若彼滋梅应候，随车及时，如酥破块，似露濯枝，亦油然而氵孛然，仅涓滴以为施。乌能漂陶流虞，涤姒荡姬，肯播兮助明王之终亩，稽田兮勤哲后之敷。
    於是天泽既溥，地华斯泫，重棹聿兴，茹颖毕展，配鸿而育物，实恭默之所幽阐，巳优渥而渊如，何裔夏有殊夫演。故乃山川出云，日月顺轨，氛潜消，疵疫不起，浊流胥澄，鬼方亦敉，泯神功於冲汉，昭调燮之凝祉，称交泰之奇缘，历千载而流美。是以後之代天理物者，召大降於宣麻，冀载零以洗兵，染天章而挥洒，特宠卑夫保衡，因而眷方寓之子道，切密勿之丞凝，忧尧之心，劳禹之形，四门辟，百度贞，立无方兮恢天网，吁简在兮维国桢。爰列夔龙之姓字，稽元恺之氏族，对玉食而遑暇，覆金瓯以穆卜，期一德以享天，莞治忽之枢轴，萃岳牧於一堂，岂喜起这难复。方将挹三灵之蹇秽，极万姓於泥涂，覃恩布，至德沦濡，封山禅岳，瘗玉考图，蕴圣宣肃，抑惨用舒，道周神洽，体有示无。溢四海而讫声教，同造化以鸿敷；迈作霖雨於有商，播歌颂於终古。颂曰：
    考德丹，凝神紫宫兮。覃精元默，帝载潜通兮。延英宅揆，灵润聿弥，精仰同兮。开济道弘，燮理懋功，今古是隆兮。祁祁宪宪，天人合德，保昌运兮无穷。
    ☆史超
    事迹无考。
    ○观音势至二尊龛铭（并序）
    详夫极沉溺，济幽危，运大悲舟航，作巨□梯蹬者，至哉二大士焉。报先灵酬乳养者，弟子史超夫妇矣。且孝性弥固，仁行谦恭，奉为亡妣，敬造斯像。遂命良工，选圣境，五家先用，真仪造成，克坚石而全身俨然，豁青岷则众相圆备。瑞花杂晕，岂异安养；宝方圣相，齐临逼似。只之会，工圆果满，聊记日时，造叙墨言，殆□□嗣。颂曰：
    冥冥圣力，自在无疆。心心（缺）峰开相现现疑移净方（缺）有为之不泯。（下缺）（《金石苑》）
    ☆杜延业
    事迹俟考。
</div>
    <div class="pagination">
<a href="唐文拾遗续拾_page60.html">上一页</a><span>...</span><a href="唐文拾遗续拾_page56.html">56</a><a href="唐文拾遗续拾_page57.html">57</a><a href="唐文拾遗续拾_page58.html">58</a><a href="唐文拾遗续拾_page59.html">59</a><a href="唐文拾遗续拾_page60.html">60</a><span class="current-page">61</span><a href="唐文拾遗续拾_page62.html">62</a><a href="唐文拾遗续拾_page63.html">63</a><a href="唐文拾遗续拾_page64.html">64</a><a href="唐文拾遗续拾_page65.html">65</a><a href="唐文拾遗续拾_page66.html">66</a><span>...</span><a href="唐文拾遗续拾_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
