<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 290 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 290 页/共 603 页
  </h1>
  <div class="content">
   士君子筮仕之门，有以代德庥荫，而奉清庙斋祠者。及夫试吏就禄，与秀才孝廉郎等。盖以旧服流庆，後昆宜之，其於奖人为善之义深矣。从兄承舄奕簪缨之後，荷葳蕤文谊之训，敏於学行，而薄於宦名，乃今调於天官，署昆山主簿。以姑胥之通邑，士衡之佳句，侨旧耕种，多依是间。上有良二千石，为东诸侯表率，其饬躬敬事，夙夜勤敏，椎轮积水，或在兹乎？从弟中书舍人德舆序其所繇，俾群从偕赋。
    ○奉送从叔赴任鄱阳序
    叔父端懿诚厚，退然自牧，博洽前载，不以沽名待价为心。德舆羁时，伏见从叔义兴君户部君送别二序，自前秦安邱敬公至周千金恭公而下，德善功烈，辨其昭穆。叔父承千金广川清水三叶绍封之庆，其素履淑行，二叔父实详言之。尔来三十馀岁矣，服义日茂，用晦如初，以仁爱任恤，复趋选部，铜章列城，得之不勤。昔季路宓不齐理蒲与单父，为孔门上第，宏之在人，仁远乎哉？况番君故地，理通下邑，其壤沃，其境清，惠和简廉，可以游刃。异日九江之西，上百里课第於有司者，其在叔父乎？佐酒沾醉，歌诗为礼。有命曰：“尔宜序。”谨序。
    ○送三从弟况赴义兴尉序
    汉廷诸公，皆附经术而施政事，故其有猷有为，不疚不惧。若况者，尝理左右史记事记言之经传训，居有司籍奏中。乃令参调署吏，以养以仕，言顾於行，行本於经，修性勤身，而禄在其中矣。夫学者病口肄其言而心不能通，故吾三年第经明者三百馀士，而知类通达者往往有焉。尝与贤诸侯河东柳敬叔、吴郡陆伯冲寓书往复，论取士之道，二君子言之颇详，若况之所履，其吾与二君子之所欲求也。岂无多文之富耶，而况不耀；岂无趣捷之敏耶？而况不为，盖质素者受采必固，平夷者遵道必远，况之志其在是乎？吾与况也，行以五彩衣裳视朝夕膳，裘褐初解，绶黄甚新。彼阳羡有佳山水，玉潭东舍溪，南岳洞灵，仁祠仙观。邑子乡导，穷年胜赏，筮仕於斯，其乐如何？有以贺义方之庆，轻少别之戚，伯仲群从，类其诗文，亦命小子璩系於编末。时皇帝御极甲子赦令之後一月也。
    ○送张评事赴襄阳觐省序
    廷尉评张君，以温文敏直，为修身策名之具。其於挹风雅，导咏情性，成乎馀力，粲为清词。故尝拥盛府之传，喧士林之誉，自中发外，岂徒然哉？春三月，自锺陵抵汉南，彩衣班然，脂辖首路，将欲问诗礼於堂下，谒旌旆於辕门。汉南之渴贤下士，张侯之清声茂实，翔集之美，其可逃乎？仆以不腆，辱锺陵从事之末，君即我公之南容也。故得揖光尘於门阁，接笑言於杯，交欢而庄敬，既醉而温克。乐未几也，别又继之。群贤以地经旧楚，有《离骚》遗风，凡今宴歌诗，惟楚词是学攵。以官命轻重，为编次前後云。
    ○送前丹阳丁少府归馀杭觐省序
    丁氏子用文谊缘饰吏道，尉丹阳三年，嘉闻籍甚。罢去之日，以彩衣归田庐，邑中诸生，怆离宴之不足，俾予序群言以为贶。且著作繇经术进，遍览东观石渠之奥，殆二十年，然後以华赤绂，归休里第。巾安车，理农政，视缨毂声荣，与粪壤同。矧馀杭有山水仁祠，为浙右之冠。想夫人持琴书履杖，视朝夕之膳。咨诹古义，发明隐伏，烟萝鱼鸟，在动静间。夫如是，焉用以少别为念？
    ○送王仲舒侍从赴衢州觐叔父序
    士有抗方外之迹，以世教为桎梏者。不然，则必由於文章之途，以其合大中之道，天理发於心术，周於事业，此贤士君子之所以致思也。太原王生仲舒，从事於斯，弱冠秀发，始以雅词一轴，为士相见之贽。予尝学於此，闲世多病，方将自全於朴，止所不知。及览子之文，文达而理举，温润博雅，且多古风，则曩时之心，斐然复生，所守不固然也。然则文变损益，非鄙所知，粗言士友出处之略，用以为赠。动而不。静而不昧，简而不峻，通而不杂，此吾徒之所夙夜也，固在子之彀中耳。行旅之虞，不足以诫，执事自由拳抵信安，途不千里，奉板舆之欢，赴竹林之期。况新安江路，水石清浅，严陵故台，德风蔼然，渔浦潭七里濑，皆此路也，二谢清兴，多自兹始。今日出祖，可以言诗。
    ○送元上人归天竺寺序
    度门之教，根於空寂。因修以取证，阶有以及无，不践精深之习，而悟虚无之理者，未之有也。未得为得，则其病欤？仆久味斯法，思与言者，既而得元禅师。师早诵大乘经，各数万言，晚得观门之学。今则色空如一，哀乐不入矣。桑门之患有二焉：未得之患，为外见所杂；既得之患，为内见所缚。今元公倏然於二见之间，不内不外，冥夫至妙，身戒心惠，合於无倪。且以句吴有山水之绝境，天竺又经行之静界，振锡而往，其心浩然。盖随缘生兴，触物成化，而不为外尘所引也。幅巾男子权德舆稽首。
    ○送道依黎归婺州序
    予与惠公游十年，而惠公以其徒依公见访蔼然之和，发於眉宇，得其道者，不待言说。予尝欲黜健羡，遗名声，不使尘机世相，滑灵府。故每随缙绅士则神怠，与依惠游则性胜。盖循分而动，亦境所由然。上人以东阳为山水佳地，且生约二德。昔所游践，况□泄石室，花发桃岩，是二精舍为东南甲乙。乃振缁锡泛然而行，道机法乐，尽在是矣。如仆者，方牵挛世教，未得与师为方外之游，遐情幽赏，期一二偈疏。
    ●卷四百九十三
    ☆权德舆（十一）
    ○送灵澈上人庐山回归沃洲序
    昔庐山远公、锺山约公，皆以文章广心地，用赞後学，俾学者乘理以诣，因言而悟，得非元津之一派乎？吴兴长老昼公，掇六义之清英，首冠方外，入其室者，有沃洲灵澈上人。上人心冥空无，而迹寄文字，故语甚夷易，如不出常境，而诸生思虑，终不可至。其变也，如风松相韵，冰玉相叩，层峰千仞，下有金碧。耸鄙夫之目，初不敢视，三复则淡然天和，晦於其中。故睹其容览其词者，知其心不待境静而静。况会稽山水，自古绝胜，东晋逸民，多遗身世於此。夏五月，上人自炉峰言旋，复於是邦。予知夫拂方袍，坐轻舟，溯沿镜中，静得佳句。然後深入空寂，万虑洗然，则向之境物，又其ㄗ稗也。鄙人方景慕企尚之不暇，焉敢以离群为叹？
    ○送浑沦先生游南岳序
    子岁时，遇浑沦於荆溪，徒见其山巾羽衣，有元古之貌。瞻敬不暇，未遑问道，倏然一别，俄六七年。今兹献春，相访於练湖之滨药囊黎杖，就馆於我。参希夷之旨，析万物之理，皆发於全朴，冥於大道。非夫人之为道，道乌乎在？尝以郭氏注庄生之书，失於吻合万物，物无不适。然则桀骜饕戾，无非逐性，使后学者懵然不知所奉。因自为注解，并作三十三篇指要，佳言精理，特出古人之右矣。夫然者，睹其容则鄙吝无自入，闻其言同和易浃於内，两忘所得，得之至也。既而振拂屦杖，超然远游。浮洞庭，涉庐阜，然後挥手人世，南登衡山，将长往而不返耶？或暂游人间，而不可得见之耶？予风波之人，未脱世累，得以愚薄自全，静每造。今日之别，在於忘言。
    ○送邱颖应制举序
    邱侯文似相如，而检度过之，则令名贵仕，何逃吾彀？故前年举秀才上第，今之应诏诣公车，方今皇明照烛，茂遂生物。修西汉旧典，详延天下方闻之士，而之子世父冠貂蝉，叔父冠惠文，皆以清词重当世。则文学政事，子之家法，冥冥戾天，实自兹始。因想夫危冠博带，与诸儒受诏论思，应对於彤墀之下，亦当明三代之损益，厚七教於风俗，使百执事倾听属目，成圣朝不讳之盛。夫如是，则鄙夫安於南亩，得以柴车角巾，展岁事於田。歌《由庚》、《华黍》之诗，为惠大矣。若与彼滔滔逐进者汨其波流，使晁错、董仲舒之徒颛美於汉，非始望也。邱侯勉旃。
    ○送陈秀才应举序
    文章之道取士，其来旧矣。或材不兼行，然其得之者，亦已大半，故筮仕之目，以东堂甲科为美谈。颍川陈侯，以色养力行之馀，辄工诗赋。长波清澜，浩浩不穷，初未觏观止也。屯田柳郎中为予言之，且诵其佳句曰：“地偏□自起，月暮山更深。”及获其卷，又有过於是者。，椟干将，恬然[B14A]衣，以否为泰久矣。今年秋，驱车江，献赋京师，叩予柴门，惠然见别。予以鄙略，亦尝志於文，顷年迫知已之眷，辱沾官命，故每客有为卿大夫所荐举计偕者，其於饯，或谂之以言。今於陈侯，犹前志也。
    ○送独孤孝廉应举序
    取士以孝秀二科，古道也。家有兼者，时论多之。君之群从，皆以文藻射策，或致位郎署，今孝廉又以温清之馀，力行居业，业茂行修，西游太学。吾知夫上第之後，衣春服，吟舞雩。东还南徐，拜庆堂下，粲粲门子，经术发身。古人有俯拾地芥之说，斯滥觞矣。
    ○送从史南仲登科後归汝州旧居序
    古者采诗以辩志，升歌以发德，系於时风，播为乐章，有不类者，君子羞之。令兄能溯其末流，泳於深源，志之所之，不迁於物。以为洙泗弟子，起予者商，而又嘉回之屡空，鄙赐之屡中，故带经食力，耕於汝山之下，环堵蓬茨，若荫华榱，逸韵丽藻，锵然在听。去岁临汝守首贤能之书，贡於仪曹，瞻言正鹄，审固则获，前此亦尝失之矣。退实无愠，赢而不嚣，盖能反诸已而已，且用廉贾之道故也。今将抵洛郊，历平阳，与贤诸侯交欢假道。然後自洛之汝，燕居中林，磅礴古昔，务诸远大。莺出幽谷，鹏击南溟，将与群从叔季，复修异日之贺，岂止於今耶？南宫郎有雅知兄者，且与德舆为僚，徵诗贶别，以附其志。谨序。
    ○送马正字赴太原谒相国叔父序
    正字服儒服，修儒行。馀力则缘情类事，作为清词，通历代之歌咏，稽其质文，总其要会。尝出其所制三百馀篇以示子，皆净如冰雪，粲若组绣，言诗者许之。结庐江南，退然食力，奉诗书屦杖，为膝下欢，蓬蒿晏如，不改其度。每遇一胜境，得一佳句，则怡然独哂，如获贵仕丰禄。恬於进趋，十年於兹。或谓之曰：“邦有道，以贫贱为耻；时可动，以晏安为累。况君族父相国以文武重望，为国宗臣，泽流北方，勋在王府。安人禁暴，埽天下之灾；开府辟士，走四方之才隽。至公之府者惟恐後，公待之如已失。况乎宗族之内，有之子之才耶？”相国元昆今左常侍汉阳公之领郡丹阳也，予方侨居别部，备辱嘉荐，亟游其门，当时已见君新诗盈轴，日至钤阁。夫如是，则其欢旧矣，又何疑焉？正字仍巾车撰日，视远如迩，且以俟檄召驱传车而後行者为隘，吾徒伟之。想夫趋辕门，会竹林，旆旌之下，时献歌颂，亦一时之盛也。予以贫病，不能远游，美太原之茂勋，感汉阳之深眷，送子於往，实获我心。况与君同居里，静赏湖月，亦云旧矣。辱命为序，所不敢辞。
    ○送钮秀才谒信州陆员外便赴举序
    清旭燕居，有秀才钮氏，以儒者衣冠，访我於衡门之下。用文一轴，与刺偕至。访其行色，则曰将抵贤二千石陆上饶，然後自江而西，射策上国。且上饶以伟词迈气，待东南之士，士至必循分加礼。繇是[B14A]衣之徒，耻不登其门。故殿中韩侍御元直工为直词，尝贶若以序，故临海守李君子从父户部，皆以文艺风骚为师友，又贶若以诗。矧夫植文行於内，亲仁贤於外，强学不倦，已以进。今兹行也，以桂林一枝为已任，岂虚也哉？辱徵不腆，是用词达。
    ○送郑秀才入京觐兄序
    行为士本，文为身华，其或好华去本，失之弥远。鄙人结庐湖滨，宴息多暇，常默以此求士，於去年得重表甥荥阳郑公达，兼是二美，早为时贤所重。专学懿文，发於龆，温纯积中，晦而不耀。非其徒不苟合，非其道不妄动。其於服先训，食旧德，以日就章大，众君子识其将然。子之元兄，早岁登贤能之书，名声籍甚，而能在险立节，拔身幽陵，乃居谏议，乃服金紫，言忠勇者是之。今郑生驾言上国，所以展友于之庆也，亦当观光筮仕，俾花萼迭映，士林之美，将萃尔伯仲乎？撰日言迈，访予告别。予亦漉旨酒，巾柴车，与一二友出送於野。凡祖者，请偕赋棠棣之诗。
    ○魏国公贞元十道录序
    序曰：自《夏书禹贡》，《周官职方》、《汉志地理》，厥後史臣，继有其书。国家将九夷丕冒，四海梯航，声朔过前古远甚。相国魏公，明诚助化育，奥学穷古今。百揆师长，十年枢衡。赞端拱无为之风，以宥天下，王佐盛业，论著形焉。尝以为言区域者，阔略未备，或传疑失实，於是献《海内华夷图》一轴，《古今郡国县道四夷述》四十卷。尽瀛海之地，穷译之词，陈农不获之书，朱赣未条之俗，贯穿切靡刂，靡不详究，开卷尽在，披图朗然。又撮其要会切於今者，为《贞元十道录》四卷，其首篇自贞观初，以天下诸州，分隶十道，随山河江岭，控带纡直，割裂经界，而为都会。在景□为按察，在开元为采访，在天宝以州为郡，在乾元复郡为州。六典地域之差次，四方贡职之名物，废置升降，提封险易，因时制度，皆备於编。而又考迹其疆理，以正谬误，采获其要害，而陈开置。至若护单于府，并马邑以北，理榆林关外，宜隶河东乐安，自乾元後，河流改故道，宜隶河南。合川七郡，北与陇坻，南与庸蜀，回远不相应，宜於武都建都府，以恢边备。大凡类是者十有二条，制万方之枢键，出千古之耳目，故今之言地理者，称魏公焉。公之意，岂徒洽闻广记，以学名家而已哉？盖体国远驭，不出户而知天下。亲百姓，抚四夷，真宰相之事也。凡今三十一节度，十一观察，与防御经略以守臣称使府者，共五十，列於首篇之末，其三篇则以十道为准，县距州，州距两都，书其道里之数，与其四鄙所抵。其事，其言详，闳览默识，精微错综，斯为至矣。德舆忝掖垣之属，承公话言，盱衡屈指，珠贯冰释，辱命授简，书其大端，辄罄斐然之辞，岂扬不休之业？时贞元壬午岁夏四月，谨序。
    ○张隐居庄子指要序
    今之畸人，有隐居张氏者，治《庄子》内、外、杂篇，以向郭旧注未尽采其旨，乃为之训释。犹惧学者之荡於一端，泥於一说，又作三十三篇《指要》以明之。盖宏道以周物，阐幽以致用，内外相济，始终相发。其文约，其旨明。累如珠贯，涣若冰释。既而以予尝所蕲向，俾叙而辨之。为道之用也，经天地，该万物。内化者可以泽四海，外化者可以冥是非。欣然顺物，内外偕化，得其环中，以应无穷。古之善为道者如此，洎乎性命耳目之相轧也。不胜於物，则相辨相靡刂，徇乎无涯气耗乎名声之域，心斗於彼是之境。陈蠹滑，封执逆旅，惧力不足，而群奔舛驰。庄生哀其如是，乃退广柱下之说，弛张变化，未始离乎道，用虚静恬淡无为为本焉。故其言后王抚世也，则曰静而圣，动而王，无为也而尊。其言君子行道也，则曰时命。大行乎，则返一无迹；大穷乎，则深根宁极。窒乎欲，则曰休影息迹；达乎生，则曰外形委蜕。其放言大观也，则齐彭殇，一尧桀等。周公於犭爰狙，比大舜於家虱；或至大适以为累，或至细乃牵乎用。斯岂穷乡一曲者所能通？故有内、外、杂篇之异。然则道之於物，无不繇也。行之者视其分随其方而揭厉之，则为家为邦，为仁为智，游之泳之，日渐渍之。化与心成，不知所自，则昧者，躁者静。循之而愈照，冥之而愈妙。撄宁悬解，岂远人哉？隐居之意，明此而已矣。隐居者九垓，别号浑沦子，老於是学，遍游名山。无常居，不粒食。与土木鸟兽同其外，而中明也如是。向使与漆园同代，如邱明受经於仲尼矣，其颜成子、南荣&lt;走朱&gt;之徒与？予抠衣於君，实所辱命，粗举《庄子》之略，直书隐居之志，以冠於篇。
    ○唐银青光禄大夫守中书侍郎同中书门下平章事赠太傅常山文贞公崔甫文集序
    昔舜禹之代，股肱昌言，以承于帝，修六府，叙九功，曰都曰俞，交修一德。殷周之际，有伊训说命太保太师旅獒金之书，以戴翼其代，皆有大烈，格於皇天。自三代已还，君臣感会，何尝不经纬斯文，裁成百度。太傅文贞公，寅亮德宗，致建中之理，左辅右弼，缉熙光明。居中一岁，以至大病，愍策尊名，为唐宗臣。公薨二十九岁，天子命公嗣子植为右拾遗。植乃捧公遗文三十编，见咨论叙。德舆以为君子消长之道，值乎其时，而文亦随之。得其时则章明事业，以宣利泽；不得其时则放言寄意，以摅志气。公自门子秀士，被服荐绅，至於登大朝，宰政。四十年间，作为文章，以修人纪，以达王事。惧喜怒之不中节，故有《作威诫》。惩苟得之害正，故有《重请铭》。恐匪人之干纪，故有《与就王笺书》。诮时宰之不能上广聪明，故有《台封说》。悼谷风之诗废，故有《僚友箴》。虑法吏边吏之失其官守，故有《猫鼠议》。是惟无作，作则有补於时。以至於修事功，断国论，导志通理，昭明易直。施於名命为雅诰，刻於金石无愧辞。康庄逸轨，卓荦发，九流六艺，鼓舞奔走。陈思王所谓俨乎若崇山，勃乎若蒸□，惟公信然。公姓崔氏，讳甫，字贻孙，博陵安平人。先孝公之清德，与公始中终之盛烈，勒於帝籍，藏在史。升公堂奥之君子，多为之撰录大较，以同人之中正，大有之刚健，中庸之明诚，洪范之攸好德。艰贞践履，出入光大，皆充其义如其文。尝试言之，天下公器也，匪皇极不，操柄者务广通则其弊以流，纵私回则其弊以没。以是至於纪纲淆乱。官职耗废，败坏陵夷而不可为，务守者弊以隘，则窘若梏。於是才滞而不发，事壅而不宣，其於病，王猷，大伦圮也。及公平衡宰物，为之折衷，使文皇明皇之风，粲然复兴。崇起教化，万方同轨，道协气宣，臻至理而无疠疵。为仁由已，善善若不及，溯其心源，存乎斯文。君子曰：“观文贞之文而知其道，知其道然後知其理。”古之易易也，昔公能修先孝公之志，类其文章，赵郡李公遐叔实为之序，今植亦能修公之志，而德舆无似，惧辱命焉。凡九百二十篇，为一家之言云尔。
    ○唐赠兵部尚书宣公陆贽翰苑集序
    尝读贾谊书。观其经制人文，铺陈帝业，术亦至矣。待之宣室，恨得後时，遇亦深矣。然竟不能达四聪而尽其善，排群议而试厥谋，道之难行，亦已久矣。东阳、绛、灌，何代无之？噫！一薰一莸，善善齐不能同其器，方凿圆枘，良工无以措巧心。所以治世少而乱日多，大雅衰而正声寝。汉道未融，既失之认贾传；吾唐不幸，复摈弃於陆公。
    公讳贽，字敬舆，吴郡苏人，溧阳令亻品之子。年十八登进士第，应博学宏辞科，授郑县尉，非其好也。省母归寿春，刺史张镒，有名於时，一获晤言，大加赏识。暨别，镒以泉货数万为赆，曰：“愿以此奉太夫人一日之膳。”公悉辞之，领新茶一串而已。是岁以书判拔萃调渭南主簿，御史府以监察换之。德宗皇帝春宫时知名，召对翰林，即日为学士，由祠部员外转考功郎中。朱Г之乱，众幸奉天，时车驾播迁，诏书旁午，公洒翰即成，不复起草，初若不经思虑，及成而奏，无不曲尽事情，中於机会，仓卒填委，同职者无不拱手叹伏，不能复有所助。尝从容奏曰：“此时诏书，陛下宜痛自引过，以感人心。昔禹汤以罪已勃兴，楚昭以善言复国，陛下诚能不吝改过，以言谢天下，俾臣草辞无讳，庶几群盗革心。”上从之。故行在诏书始下，虽武人悍卒，无不挥涕激发。议者以德宗克平寇乱，不惟神武之功，爪牙宣力，盖亦资文德腹心之助焉。及还京师，李抱贞来朝，奏曰：“陛下在山南时，山东士卒闻书诏之辞，无不感泣，思奋臣节，时臣知贼不足平也。”公自行在带本职，拜谏议大夫中书舍人，精敏小心，未尝有过，艰难扈从，行在辄随，启沃谟猷，特所亲信，有时宴语，不以公卿指名，但呼陆九而已。初幸梁、洋，栈道危狭，从官前後相失。
    上夜次山馆，召公不至，泫然号於禁旅曰：“得陆贽者赏千金。”顷之公至，太子亲王皆贺。初公既职内署，母韦氏尚在吴中，上遣中使迎至京师，道路置驿，文士荣之。丁韦夫人忧，去职，持丧於洛，遣人护溧阳之柩，於河南，上遣中使监护其事，四方赙遗数百万，公一无所取。素与蜀帅韦南康布衣友善，韦令每月置遗，公奏而受之。服阕复内职，权知兵部侍郎，觐见之日，天子为之兴，改容叙吊，优礼如此。内外属望，日夕俟其辅政，为窦参忌嫉，故缓之。真拜兵部侍郎，知贡举，得人之盛，公议称之。贞元八年拜中书侍郎平章事，公以少年入侍内殿，特蒙知遇，不可与众浮沈，苟且自爱，事有不可，必诤之。上察物太精，躬临庶政，失其大体，动与公违，奸谀从而间之，屡至不悦。亲友或规之，公曰：“吾上不负天子，下不负吾所学，不恤其他。“公精於吏事，斟酌剖决，不爽锱铢，其经纶制度，具在《德宗实录》。及窦参纳刘士宁之赂，为李巽所发，得罪左迁，横议者以公与参素不协，归罢相之议於公。户部侍郎判度支裴延龄以奸回得幸，害时蠹政，物议，莫敢指言，公独以身当之，屡言不可。翰林学士吴通元忌公先达，每切中伤，阴结延龄，互言公短。宰相赵憬，公之引拔，为同列，以公排邪守正，心复异之。群邪沮谋，直道不胜，十年退公为宾客，罢政事。明年夏旱，刍粮不给，军校诉於上，延龄奏曰：“此皆陆贽辈怨望，鼓扇军人也。”贬公忠州别驾。上怒不可测，赖阳城张万福救之，获免。
    蜀帅韦令抗表请以贽代已，岁赂资粮。公在南宾，闭门却埽，郡人希识其面，复避谤不著书，唯考校医方，撰《集验方》五十卷行於世。江峡十稔，永贞初，与郑馀庆、阳城同徵还，公已薨殁，时年五十二。公之秉笔内署也，榷古扬今，雄文藻思，敷之为文诰，伸之为典谟，俾亻票狡向风，懦夫增气，则有《制诰集》一十卷，览公之作，则知公之为文也，润色之馀，论思献纳，军国利害，巨细必陈，则有《奏草》七卷。览公之奏，则知公之为臣也。其在相位也，推贤与能，举直错枉，将斡衡而揭日月，清氛而平泰阶。敷其道也，与伊说争衡，考其文也，与典谟接轸，则有《中书奏议》七卷。览公之奏议，则知公之事君也，古人以士之遇也，其要有四焉：才、位、时、命、也。仲尼有才而无位，其道不行；贾生有时而无命，终於一恸。唯公才不谓不长，位不谓不达，逢时而不尽其道，非命欤？裴氏之子，焉能使公不遇哉？说者又以房、魏、姚、宋，逢时遇主，克致清平。陆君亦获幸时君，而不能与房魏争烈，盖道未至也。应之曰：“道虽自我，宏之在人。蜚蝗竟天，农稷不能善稼；奔车覆辙，孔孟亦废规行。若使四君与公，易时而相，则一否一臧。未可知也。而致君不及贞观、开元者，盖时不幸也，岂公不幸哉！以为其道未至，不亦诬乎？”公之文集有诗文赋，集表状为别集十五卷。其关於时政，昭昭然与金石不朽者，惟制诰奏议乎！虽已流行，多谬编次，今以类相从，冠於编首，兼略书其官氏景行，以为序引，俾後之君子，览以制作，效之为文为臣事君之道，不其伟欤！
    ○唐御史大夫赠司徒赞皇文献公李栖筠文集序
    辰象文於天，山川文於地，肖形最灵，经纬教化，鼓天下之动，通万物之宜，而人文作焉，三才备焉。命代大君子，所以序九功，正五事。精义入神，英华发外，著之话言，施之宪章，文明之盛，与天地准。赞皇文献公，以文行正直，祗事代宗，中行山立，乃协於极。初未弱冠，隐於汲郡共城山下，营道抗志，不苟合於时。族子华，名知人，尝谓公曰：叔父上邻伊周，旁合管乐，声动律外，气横人间。感激西上，举秀才第一，陟降中外，间关代故。宣力匪躬，勤於王家，出莅方国，入居清近。由给事黄门官小司空剖符毗陵，陟明於吴，廉问风行，为四方表率。拜御史大夫，不仁者远，武皇炳然审天工之可付，公亦晓然知理道之可必。一德交感，推心合符，执热以待濯，临挚而不淑。岂斯人未得蒙公之功化邪？何造物者之戾也。始与计偕，投小宗伯书，至内外埽除之际，自为墓志，其间向三十年。周旋官业，与斯文相为用，大凡出於《诗》之无邪，《易》之贞厉，《春秋》之[B14A]贬，且以闳钜衍为曼辞，丽句可喜非法言。故公之文，简实而粹精，朗拔而章明。《书志》三篇，感慨自叙，英华特达，君子之道，有初有终。至若嘉园、绮弛张出处於秦汉之间。著《四先生》碑，美萧、文、终、邴丞相之伦，或退或让。作《五君》咏，病有司诗赋取士非化成之道。著《贡举》议，其他下属在教条，则辞语温润。言公事上奏，则切靡刂端正，触类而长。皆文约旨明，昭昭然足以激衰薄而申矩度。如昆邱元圃，积玉相照；景山邓林，凡木不植。览公遗编者，仿佛风采，知公之道焉。乌！以韩安国之忠厚多大略，汉武以国器；壶遂深中笃行，将亦倚以为相；董仲舒言天人之际，有王佐之才。而皆不至，彼当时龌龊备位者，朝廷无虚日，又况奇邪忮害，崇党蔽善。公於斯时，道未光大，然其谟猷献替，过於当国，流风遗书，暴於天下。神之听之，介景福於赵公，纂承门训，宏大名器，三命枢机，为唐夔龙，君子然後谓流泽贻庆之言也信。德舆先公，与公天宝中修词射策，为同门生，并时筮仕於魏贝之地，声猷志气，相亲莫逆。伏思羁屑，展敬无容，猥以疏愚，承赵公至惠，忝声举之旧，无忘代亲。翊唐虞之朝，尝陪宰政，捧门中集录，屑涕见授。辞不获命，谨直书以冠於篇。
    ○唐故漳州刺史张君集序
    善乎扬子□之言曰：“诗人之赋丽以则。”班固亦曰：“赋者古诗之流也。”至若言天下之事业，美盛德之形容，皆源委於是，而派流浸大。然则体物导志，其为文之本欤？清河张登，刚洁介特，不趋和从俗，循性属词，发为英华，秉直好静，居多隐约。始以巾褐辟，历卫佐廷尉平监察御史，罢去家居。以荐延改河南士曹掾，满岁，计相表为殿中侍御史，董赋於江南。无何，授漳州刺史，居七年，坐公事受劾，吏议侵诬，胸臆约结，感疾不起。悲夫！君以伟词逸气，滞於奥渫之下，又疾卑谄细人，白黑太明，矫枉愤厉，往往过正。故其赋有云：“必斗而知毙，龙就屠而不驯。”又云：“贱而荣兮跌而丧，痛一世之纷纶。”皆所以感慨顿挫放言，而兆忧贾祸，恒必由之。二十年闲，数免希适，志力相，斯亦从古才士之所患也。与夫胁肩令色，坐取旷贵者，岂同日哉？所著诗赋之外，书启序述，志记铭诔，合为一百二十篇。相如之形似，二班之情理，公干之卓荦经奇，景阳之铿锵葱，升堂睹奥，我无愧焉。自古富贵而名磨灭者，何可胜纪。如《张君求居》、《寄别》、《怀人》三赋，与《徵相》一篇，意所有激，锵然玉振。予尝吟咀於唇吻之间，以为傥有经梁昭明之为者，斯不可遗也已。曾不得登金闺玉堂，备言语侍从之列，伏守海郡，迫厄终身，可胜叹耶！君之孤宣猷，以予建中初同为丹阳公从事，捧持遗文，拜泣见托。开卷三复，追怀旧故，咏言击节，仿佛如闻。列於左方，传诸好事云尔。
    ○唐故通议大夫梓州诸军事梓州刺史上柱国权公文集序
    叙曰：三代之理，曰忠敬文。文之为也，上以端教化，下以通讽谕，其大则扬鸿烈而章缉熙，其细则咏情性以舒愤懑。自孔门偃商之後，荀况、孟轲，宪章六籍。汉兴，刘向、贾谊论时政，相如、子□著赋颂，或闳侈巨丽，或博厚遒雅。历代文章，与时升降，其或伯仲之间，齐名善价，以德行世其业，以文学大其门，则又鲜焉。
    公讳若讷，字某，天水略阳人。其先武丁生子，手文命氏，在殷周间，为诸侯国。楚灭秦迁，始居陇，甘泉安邱之明德，宜昌城之勋力，胙土启封，三叶弥大。以至平凉公文，诞生滑州匡城县令崇本，即匡城府君第二子。纯嘏粹气，积为清和，文谊内富，英华外发。弱冠与伯氏无侍叔氏同光同游太学，连登上第，由是士林风动，一时向慕，言文章者，实归公门。永徽开耀之後，以人文求士应诏，累践甲科，极天人之际，陈教理之本，坚疏古义，纳忠本朝。自晋州霍邑县尉四迁至咸阳尉，由右补阙拜起居郎。在中宗时，尝以禁中书籍编脱缪，诏朝廷文学大官十人绪正之，而公以秩卑名重，特居其选。时拜贶於执事者，公曰：“此君命也，又何私焉？”比及已事，彼皆转职，独用砥矢之道，不得居中，出为蜀州司马，改梓州长史彭州别驾。吾道一贯，虚舟其心，士师之退黜恬然，海沂之咏歌日茂。拜歙州刺史，迁桂州都督梓州刺史，用中和清净之政，化悍戾剽轻之俗，三郡蔼然，有邹鲁之风。方谓入掌典谟训诰之文，外当十联九牧之寄，寿违其量，自古同悲以某年月日，奄捐馆舍，享年若干。而伯氏官至成都尉，叔氏官至长安丞，皆有盛名，而无丰禄，此其所以为善者惑也。公自布衣时，与许国苏公友善，自彭原上计至京师，而许国当轴道旧欢甚，歌诗祖钱，或谂公国敬异数，且以为孟晋之机。公曰：“交道旧矣，岂迁於物？若然者，是薄苏公也，所不忍为。”处之如初，礼不暂屈，其持操前定，皆此类也。知陈伯玉於下辈，卒成大名，其他所与游者，皆钜儒宿学，天下贤士。
    公殁後二十馀年，德舆先人筮仕河朔，始类公之文章为三十卷，成都府君、长安府君各二十卷。未遑序引，遇幽陵兵乱，故其篇皆亡。德舆既龀而孤，莫知世德，逮志学之岁，距公之下世，年逾四纪。谘谋於诸父兄，故德善行义，不得其详。至大历末，方获其文百馀篇，其学富，其才雄。有贾生之正，相如之丽。大抵以彩错峻拔，使善否章明为主，至於吻机楗於动用以（阙）其情，则《栖隐赋》、《归山赋》。体物比事，极风人之丽则，则《喜雨赋》、《悲秋赋》。ㄈ傥闳达，以文艺自任，则《诣乐城公奏记》、《上吏部裴李二侍郎书》。叙家风世德，以识幽壤，则《司田大夫水部员外二世父墓志》。记时贤循吏。绩用行实，则《刘冯翊碑》、《梁万年郑拾遗志铭》。缘情遣词，写境物而谐律吕，则《寄蜀中旧游诗》、《蜀国吟》、《拟古横吹曲》。其馀表笺启铭赞序述，合而类之，列为十卷。盖於公述作，三之一也，幸而异日尽获公之遗文，则当求主文者为之序录。今姑举其官命事业，书於篇第之初，以自识云。谨序。
    ●卷四百九十四
    ☆权德舆（十二）
    ○昭文馆大学士壁记
    圣人南面以理天下，在崇起教化，缉熙於光明。太宗文皇帝敷文德，建皇极，始於宏文殿侧创宏文馆藏书以实之。思与大雅闳达之伦，切靡刂理道，金玉王度。盛选重名虞世南褚亮而下，为之学士，更直密侍於其中，其论思应对，或至夜艾。诞章远猷，讲议启迪，武德贞观之泽，洽於元元，厥有助焉。其後徙於门下省，景龙初始置大学士，名命益重，多以宰司处之。所以登闳古先，腴润大政，则汉廷之金马石渠，兰台延阁，方斯陋矣。按六典，常令给事中一人判馆事，每二府爰立，则统於黄枢，而或置或否，不为恒制。後二十年间，斯职阙焉。前年秋八月，今河中司空公居之。今年夏五月，相国萧公居之。公粹清庄重，山立泉塞，苞孔门之四教，蕴洪范之三德，静若彝器，扣如黄钟，由小司徒升左辅乃莅斯职。於是戒官师，稽宪令，贵游青衿，辨志乐群，皆循其方而逊其业。且以左户之羡财百万附益而修饰之。公署书府，静深华敞，清禁之内，辅臣攸居，宜乎舒六艺而调四气於此室也。初公之王父考功府君，在中宗朝为直学士，懿文含章，休有厥声。至公则聿修之宏大，贻厥之昌阜，尽在是矣。至若命馆之名，再为修文，终为昭文，改复岁月，传诸故志，前贤名氏，宜列屋壁。公以德舆交代於中台之任，踊跃於大冶之中，惠然授简，使得论次。自景龙二年李赵公峤始受命为大学士，至公凡若干人，褐而书之，所以备文馆之故实，广台臣之年表，抑公之命也，不敢辞焉。元和二年秋九月记。
    ○吏部员外郎南曹厅壁记
    汉廷尚书郎辨章制度，主文章臣草之任，东汉方冠以曹名，用诸曹功次超卓者，转迁选部。魏晋已还，其任浸剧，国家纪律昭明，官修其方，凡荐绅之化未命为大夫者，满岁皆调於毂下，启事赋录，必先有司。初上元中，天官赵郡李敬元号为称职，以覆视官簿，差次裁成，端本肇末，不得不重，乃请外郎一人颛南曹之任。其後或诏同曹郎分主之，或诏他曹郎权居之，皆难其才而慎斯举也。大抵膺是命者，多士必属耳目焉，以其公私其否之闻，不可遏也。以事之委会，吏之奇[B14A]，因缘诡故，中若市道。居之者通则阔略，守或深刻，苟成绩於是，则翰飞不暇。登二掖，赞六职，得之夷易，疾若传置。太原王仲舒字宏中，温毅廉直，清方敦实，风概资才，迈乎群伦。贞元十年冬，繇诸侯部从事贤良对策，历左右谏列仪曹考功郎，十八年实受斯命，类能故也。於是用心坚明忠恕，循理官业，程品具，尢违自绝。然後以状之成，质於冢宰小宰，罢遣者不ゥ，受禄者不诬，恢恢然投其虚而芒刃不顿，君子以宏中之道为折中矣。昔《春秋》书士谷曰：“堪其事也。”《鲁语》曰：“署所以朝夕虔君命也。”今因官署而举事任，春秋邱明之志也。至若龙朔咸亨，改复之说，此皆不书。
    ○司门员外郎壁记
    《周官》司门为司徒之属，今为司寇之属。员外郎於周为上士，後数更其名，至隋为承务郎，武德初方定为今制，秩从六品上。大凡自汉魏以还，典曹理事，虽时有崇，官有轻重，或百职耗废，杂而多端，而郎位然，未尝有卤莽进越非其任者。盖宗公贵仕，多由此涂出，所以储明才，练官业，必於是焉。方今车书尉候，通道旁午而斯任尤剧。彭城仲子陵，修词而筮仕，说经有师道，自博士祠部郎稍迁於兹。且以南辕铨藻之勤，久次而後至，循（一作修）性自牧，ウ然君子之道也。况大雅之匪懈，孔门之政事，古谊家法，久於讲贯，遵修砥砺，其可量耶？至若门关出入之籍，设险闲邪之义，讥而不征，守而不紊，列在令典，端如贯珠，故可略於此。仲侯以故志屋壁之隙坏磨灭，使鄙夫书而补之。贞元辛已岁夏六月记。
    ○秘书郎厅壁记
    按《六典》，秘书郎四人，从六品上，分掌四部书，以甲乙丙丁为之目。昔汉武帝聚天下文籍於广内，谓之中秘书。魏晋之际，秘书与中书，或分或合，故云职近日日月有，宜居三台之上。丞郎之位，与南宫相亚，历代辨论，与时轻重。国初思汉廷延阁之制，薄江左贵游之选，始以岑江陵、虞永兴、褚河南迭为之，厥後彬彬多文学之士。然则先王之法制，官师之训典，九流百氏，如贯珠然。学与仕皆优，而旋相为用者，其在兹乎！今年春，荥阳郑君具瞻，自泾阳尉承诏授任，郑君质重而有敏行，坦夷而含明识，且今中书相君之令弟也。方以结绶满岁，调於选部，言吏资者，积三迁而後至。今超居之，有以见择贤审官，与怡怡绰绰之道，为尽美矣。在晋郑默领中外三阁，始删烦文，而朱紫不杂。开元初，君之王考颍川府君叔祖刑部府君，皆繇礼官博士继登其任，诸父诸兄，或解巾以司雠校，或功次而奉朝请，含章筮仕，多在於斯，犹桓公武公之代为卿士，盖善於其职而宜之之义也。谓鄙人尝学旧史，能知书府官业之所繇，是俾编次郎位，彰施屋壁，时贞元庚辰秋七月记。
    ○京兆少尹西厅壁记
    汉制：三辅丞秩六百石，至东汉秩千石，魏晋为京兆郡，则曰治中，至隋则曰司马，又曰赞治。国家沿前代之故，再更其名，至开元初，命为少尹，其员二，其品四。纲纪众务，而分贰之，上助官师表则之重，而佐其慈惠，下董掾史属城之理，而推其功善。大积而不挠，中行而有伦，和协辑睦，宣明教令，非文行政事之全者，不得居之。贞元十六年春二月，诏宏农杨於陵字达夫自吏部郎中莅其职。先是达夫之佐元侯也，四入御史府；登天台也，五为剧曹郎。懿文菁华，履行直温，折中宪令，克勤细大，是宜典司名命，列侍左右，而犹以吏理扬历於浩穰之府，抑天之爱人，俾覆露於毂下耶？或姑阅其能，而将大授之耶？初西厅少尹视事之堂。大历中，其长黎氏，以胜势之近，取为亭沼，故移创於是。自後厥官罕备，居之者不推本所代，而斯宇浸废。及达夫之拜未浃旬，其僚继之，於是达夫徵缺员以循旧常，宏必葺以办攸处，用宿其业而修其方。凡所颛督，武备厩置，刑书纠禁，工徒启塞，三右曹之事，大凡天子县内之理，无不赞也，无不抗也。称职者或退其品而选於近侍，或进其材而擢为大吏，佐六官，分十联，皆其迁次然也。以旧记湮落，虑失其传，今断自太极元年而下，列其名氏岁月，俾风采相属，且为故志云。
    ○黔州观察使新厅记
    古者诸侯路寝，成则考之。今刺史颁诏条，而都府兼支郡，辩章命令，必有攸处，置者位之表也，一方之所属目焉。黔中为楚西南徼道，在汉为武陵，庄乔循江以略地，唐蒙浮船以制越，五溪襟束，为一都会。长人者急之则愁扰以走险，缓之则横猾而犯禁，故分命者得持节按部而辑绥之，视他邦授律之不若也。元和二年夏六月，制诏商州刺史陇西李君，以中执法剖符兹土，凡四使十五郡五十馀城，裔夷岩险，以州部修贡职者，又数倍焉。察廉经理，招徕教化，以柔远人，以布王泽。先是兵火焚如之後，公堂庳陋，飨士接宾，礼容不称。君乃规崇构，开华轩，西厢东序，靓深宏敞，广厦翼张，长梁飞，修廊股引，丽谯对起。自堂徂庭，陟降攸宁，耀爽乎光明，宣慈以洽平，君子谓福黔人於此堂也信矣。李君敏肃而才，代为宗室吏师，先尚书尝繇大农赋政於此，凡七易守臣，而君嗣其职，老壮感泣，犹郑人宜桓武之世焉。君之长寿安也，则泉曰喷玉；在湖也，则亭曰白；在商也，则馆曰丹水。皆得胜概，流为咏歌。及兹则兴事任力，休嘉宏大，此物此志，惠於斯人，其他可知也，其陟明可前知也。书事以志美，其古史记之遗乎？三年冬十月，兵部侍郎权德舆记。
    ○开州刺史新宅记
    《记》曰：“目巧之室，则有奥阼。”况吏者人之师，宅者章之次，君子之所宁体，诸侯之所赋事，宜以车服视其等威。汉中支郡曰盛山，所理厄狭。乾元上元之间，岁比凶灾，萑蒲相聚，戕害烧夷，州壤萧然。後之长人者，始葺蓬茨，仅蔽风雨而已。贞元八年夏四月，北海唐侯文编承诏为郡。既至，则敷宣化条，简易廉平，居者胥悦，流者自复，期月有成，三年大穰，狱有茂草，野无弃地。既均而安，既阜而蕃，官修其方，物有其容。乃喟然顾其屋曰：“是之不修，政将安寄？”度农功之隙，因悦使之众，合於古常，得其时制。殖殖广庭，渠渠中堂。堂下布武，席闲函丈。工徒不劳，里旅不烦，攸介攸止，为仁为义。君子多之，邦人宜之，其洁而中礼，俭以成德。与夫臧文之山藻，赵武之轮奂异矣。先是地无井泉，人汲江流，挈瓶悬绠，力惫用寡。乃并北山之下，习坎疏蒙，股而引之於之东，顺其性而流不竭，通其变而人不倦。荫以新亭，然而清，州闾幼艾，得以齐饮食而蠲疵疠矣。便安之政，触类而长，始於郡斋，洽於封内。初文编以文行馨香，为左史仪曹郎，记事而为《春秋》，含章而陈奏议。及是则推诚以爱人，条鬯而休嘉，连帅丞相，以为表率裕於才者，其无方乎！盖陟明翰飞，将激而远之於是邦也。古之成室，主人落之，宾亦发焉。德舆与文编游久，聆其功善，寓此直书，用代发礼，且以鬼泉之智，因而广之。时十三年冬十月，文编居部之六岁也。
    ○宣州响山新亭新营记
    元和二年冬十月，宣城长帅中执法襄阳郡王路公作新亭，新营，凡周月而厥功成。书时，且便於人故也。先是郡城之南，厄狭硗确，山木不翦，谯门。公因暇日，观视原野，直南一里所，得响山焉。两崖耸峙，苍翠对起，其南得响潭焉。清Г可鉴，萦回澹淡。又其南则博敞平夷，澶漫逶迤，从古之隙地，是邦之休利。目与心会，ウ然自得，悉以条陈，实蒙可报。乃量日力，计徒庸，辟於中，成是夷道。揭东西二亭於双峰之上，相距二百步。华轩峻宇，皆据胜势，广厦疏寮，可栖颢气。碧山亘目，清流在下，跨以虹梁，抵兹近郊。因其爽垲，乃列营署，度野以步，度堂以筵，上栋下宇，各有区处，规地之广袤，分左右营部隶焉。牙门亲军而下，左至八，右至七。既而左次莽平，采石之师与宴设堂又在焉。广场间馆，{穴叫}{穴条}萦带，可以阅军实，可以容宴豆。度羡财则不费，因悦使则不劳，巽之申命，师之畜众。楚庄之匏居，卫文之楚邱，得其时制而不烦官业，尽在是矣。初舆师所处，在郡之北偏，地泐垫下，水泉沮洳，积弊不迁，介夫病焉。至是则修武备，建长利。寝兴得安其室处。坐起以观其习变。而公又飨士於斯，娱宾於斯。公之心泰则神王，神王则中和旁达；士之体宁则气全，气全则馀勇可贾。夫然，则不出楹阶俎豆之间，而威惠交修，上下浃洽，在此物也。以公之平粹淑均，天资吏师，昔尝四剖符，一司武，皆有利泽施於州壤。及是则贵为元侯，疏以大封，推心术而行於理所，繇属城而流於支郡，程功底绩，观发知智，亭与营之制宜乎哉！前贤之以循政闻者有矣，而遗美於是，岂公之为而裕斯人耶？凡由此涂出者，东南抵於歙，西北抵於泾，肩摩毂击，往复自便。绝东溪有浮桥，过西亭则莲池，触池，触类滋长，皆为绝境。公以鄙夫春秋之徒也，绘而传焉。使实录於石，时三年夏五月记。
    ○洪州西山风雨池记
    山林川谷，能出□为风雨，皆曰神，诸侯在其地则祭之。锺陵风雨池，在西山洪井之北，发源山椒，派分脉散，清浅数里，汇归於兹。石壁峭绝，泉流其下，信乎精气之所回复，风雨之所蓄泄。邦人敬享，相传名之，并山北下二十馀里，有望祀之地。祠宇以神之，蘩以荐之，祈农望岁，於是乎在。祀之丰约，在德之轻重；报之迟速，视诚之薄厚。大夫李公，理江西三年，宽仁清净，正德利用，以黄韩笃厚之化，易吴楚剽轻之俗，里闾之间，歌颂相闻。岁在丁卯六月大旱，公勤身焦思所以救之之道，撰日洁诚，有事於神。斋心夕往，舣舳宵济，厥明至於山下，达於祠宇。精诚旁魄，灵贶交感，通山泽之气，致阴阳之和。和气薰然，蒸为时雨，未彻奠而繁阴起，不崇朝而甘液遍，荡洒疵疠，布之休和。自时厥後，庶徵咸若，茂遂生物，登成甫田。而所治七诸侯，如公之诚，各修其封内之祀，化彼灾。为为福，其或散为祥风，结为卿□。纷纶葳蕤，奔走来告，繇是九江之西，岁用大穰。昔董仲舒推阴阳启闭之数，相区区江都之地，用无饥年，前史书之。况我公察廉八郡，政成化洽。人有顽薄之俗，以诚革；岁有水旱之，以德胜。庶富斯民，如此之盛也。春秋时，国有史氏，君举必书。德舆从事於公，记事之徒也。以公之仁，池之神，明德参会，若合符节，是用追琢岩石，俾邦人识之。时贞元三年八月庚子记。
    ○太宗飞白书答诏记
    太宗文皇帝飞白书十二句五十五字者，贞观十六年答右散骑常侍刘洎之诏也。吾观古之令主，未尝不虚已以纳谏；古之良臣，未尝不匪躬以尽直。然後百度贞，九有清，繇此物也。初太宗与公卿大臣往复古义，以聪明示群下。洎退而上书。其大旨以为动神机，纵天辩，不若凝旒虚襟，以至公慎取舍而已。故沃心以纳，优诏以答。嘉其忠，故以诚词；渥其礼，故以手翰。史臣《实录》，具载其事。有都官郎中窦泉者，博古尚艺，贞元初，得其书於人间。太清宫道士卢元卿又得之於窦氏，元卿工为篆隶八分诸书，具其家法，保而藏之久矣。元和五年夏四月，子以太常斋荐於宫，师因出而示子。子乃整衣冠，离次捧视，且以见圣唐建巍巍无穷之基，在此编也。至若缥缈鸿飞之势，轻浓蝉翼之状，子敬白而不飞，子云飞而不白，稽合从美，裁成绝艺。又以见哲王之馀裕，书圃之逸品云。
    ○信州南岩草衣禅师宴坐记
    信州南岩，有清净宴坐之地，而禅师在焉。师所由来，莫得而详。初州人析薪者遇之於中野，其形块然，与草木俱。咨於州长，乃延就兹地，三十年矣。州人不知其所以然也，遂以草衣号焉。足不踏地，口不尝味，日无昼夜，时无寒暑，寂然之境，一绳床而已。万有嚣然，此心不动其内，则以三世五蕴，皆从妄作。然後以无有法谛，观十二因缘；於正智中，得真常真我。方寸之地，湛然虚无。身及智慧，二俱清净。微言软语，有时而闻。涉其境之远近，随其根之上下，如雨润万物，风行空中。履其门阈，皆获趣入，若非斡元机於无际，穷实相之源底，则四时攻於外，百疾生於内矣。古所谓遗物离人而立於独者，禅师得之。呜呼！世人感物以游心，心迁於物，则利害生焉，吉凶形焉。牵挛羁锁，荡而不复，至人则返静於动，复性於情，夭寿仁鄙之殊，由此作也。斯盖出谛之一说耳，於禅师之道，其犹ㄗ稗耶！建中二年，予以使役，道於上饶。时左司郎崔公出为郡佐，探禅师之味也熟，为予详言之。拂拭缨尘，携手接足，洗我以善，得於仪形。且以为《楞严》之妙旨，《毗耶》之密用，皆在是矣，又焉知此地之宴坐，不为他方之说法乎？粗书闻见，以志於石。
    ○许氏吴兴溪亭记
    溪亭者何？在吴兴东部，主人许氏所由作也。亭制约而雅，溪流安以清，是二者相为用，而主人尽有之，其智可知也。夸目心者，或大其闳，文其节，检士耻之。绝世离俗者，或梯构岩，纫结萝薜，世教鄙之。曷若此亭，与人寰不相远，而胜境自至。青苍在目，潺激砌。晴烟阴岚，明晦万状。鸥飞鱼游，不惊不喁。时时归云，来冒茅栋。许氏方岸冠，支邛竹。目送溪鸟，口吟《招隐》，则神机自王，利欲自薄，百骸六藏之内累，无自而入焉。有田二顷，傅於亭下，基之功，出於僮指。每露蝉一声，秋稼成实，倚杖眺远，不觉日暮。岁实之羡，则以给樽中，方其引满陶然，心与境冥，则是非得丧，相与奔北之不暇，又何可滑於胸中？б呋！举世徇物以失性，而不能自适，且缪戾於动静之理，君之动也。代耕筮仕，必於山水之乡，故尉义兴，赞武康，皆有嘉闻而无比政。其静也，则偃曝於斯亭，循分食力，不矫不躁。庸讵知今日善闭，不为异时之大来耶？子知之深，故因斯亭以广其词云。
    ○会稽虚上人石帆山灵泉北坞记
    灵泉北坞之主人曰大刍虚公，於诸佛微言义味之中，深入圆净，以辩才实智离於二边。尝经行於邪溪稽山之下。初石帆山侣，有颍川陈公表，久挂法冠，抗迹尘外，既以自适为适，且悦虚公之风，乃舍其北坞，为公禅诵之地。公既至，则疏翳荟，刳拥肿，随其崇，作为胜势。先是此山无泉，远汲溪流，人既劳止，而水之为用不足。公乃默以心感，恍若有通，崖兼之下，微得泉脉。及草转石，渠潺沮洳，畚之锸之，决之之。喷若玉窦，泄为瑶池，净如醍醐，莹若琉璃。疑青莲可植，金沙在下，惠风天籁，相为虚寂。然後殖碧鲜以相接，引清流而备用，以盥以氵敕，以糜以茗。或以助火化，或以热恼，日用无穷，不知其功。使夫後学趋道之徒至於此者，则浣濯缨尘，渐渍法味，还源复性，以声荣为累，不其至哉！贞元初，州牧左常侍王君行春访道，因以泉名坞。又前代隐贤，多游践於兹，自东晋而下，谢敷王子敬支遁制道猷洪偃，皆有遗迹留於岩中。今兹公宗本之外，又互以胜概标品，徐会稽公李渤海则命其溪曰五□，谏大夫齐君遐举则命其山曰玉笥，其馀冠柱後惠文者，有王氏张氏陆氏。率用仁智，乐北清辉，嘉名竞爽，以傲轩毂。日至泉下，为公宗雷，虽匡山之社，锡杖所叩，不是过也。每元关道机，演畅微妙，闻其一音，皆摄妄缘。以趋静性，居常淡然。与灵泉为侣，盖戒本其洁，定因其止，惠取其用。然後观身及泉，二俱无碍，清净洄氵复，无入而不自得焉。问法者又因泉以见虚公之道，斯为至矣。三年春，获与公遇，俾予传信，故不敢没其美，又不敢蔓其辞。时岁在丁卯二月甲子日。
    ○司徒岐公杜城郊居记
    司徒岐国公，以盛德相三朝，以大中敷五教。帝载协，泰阶跻平，既致用於方内，亦宅心於事外。神京善地，启夏南出，凡十有六里，而仁智之居在焉。萦回岩，左右胜势，径术逶迤於木杪，亭台蹇产於山腹。下崇冈，冒青苍，步履平夷，以至於堂皇。四敞宾榻，中容宴豆，孤斋闲馆，幽概随之。乃开洞穴，以通泉脉，其流泠泠，或决或氵亭。激而杯行，瀑为玉声，初蒙於山下，终汇於池际。白波沦涟，缭以方塘，轻舻缓棹，沿洄上下。见烟霞澄霁之状，鱼鸟飞沈之适，濯於潺，风於碧鲜。红葩火然，素英雪翻，芊眠葱倩，杳{穴条}回合。含虚籁以四达，溯清辉而交映。故其休沐燕息，盍簪投辖，则有鸣佩拖绅，宗工隽人。金闺玉堂之宾，淑姿修态，流光含睇；回风遏□之艺，中饮笑，交欢击节。不知公相之为贵，适其适故也。《易坤》之说曰：“君子以厚德载物。”《诗》曰：“恺悌君子，求福而不回。”惟公以德受福，故光明昌大。每温室宴见，一人尊礼而不名，故其代天工，断国论，卓尔以冠群。后暨夫暇日之戾止於斯也，则畅天理，栖颢气，然以遗万物。其无方与，其不器与。昔子房赤松之游，且非代教；安石东山之赏，僻在下国。岂若公密赞化育，内谐恬旷，如春之仁，如乐之和。以君臣之交感，兼动静之极挚，从古以还，无公比焉。公之华宗，自汉建平侯徙杜陵，三守本封，几乎千祀。故城南墟里，多以杜为名，逮今郊居，不忘厥初。又以见积厚流泽，此焉往复。且公之心无町畦，寿若冈陵，昭融煊赫，未始有极。德舆谬陪众君子升公之堂，嘉招盛集，靡间弦晦，以众美之不可以不纪也。承命遽书，刻於岩石云。
    ●卷四百九十五
    ☆权德舆（十三）
    ○两汉辩亡论
    言两汉所以亡者，皆曰莽、卓。予以为莽、卓篡逆，神器，以乱乱齐民，自贾夷灭，天下耳目，显然闻知。静徵厥初，则亡西京者张禹，亡东京者胡广。皆以假道儒术，得伸其邪心，徼一时大名，致位公辅。词气所发，损益系之，而多方善柔，保位持禄。或陷时君以滋厉阶，或附凶以结祸胎。故其荡覆之机，篡夺之兆，皆指导之，驯致之。虽年祀相远，犹手授颐指之然也。其为贼害，岂直莽、卓之比乎？禹以经术为帝师，身备汉相，特见尊信，当主臣之重，极儒者之贵。永始元延之间，天地之眚屡见，言事者皆讥切王氏颛政。时成帝亦悔惧天变，而未有以决，驾至禹第，辟左右以问之，须其一言，以为律度。为禹计者，亦须陈大易坚冰之诫，诵小雅十月之刺，乘其向纳，痛言得失。反以罕言命不语怪为词，致成帝不疑之心，授王氏浸盛之势，上下恬然，ㄙ忽亡国。傥帝虑不至是，犹当开陈切靡刂，面折廷辩，矧当就第燕闲之际，虚怀访决之时。方且视小男於床下，官子婿於近郡，款款然用家人匹夫为心，以身图安，不恤国患，致使群盗弄权，迭执魁柄，祸稔毒流，至於新都，不可遏也，斯可愤也。逮至东都，顺桓之间，国统三绝，胡广以钜儒柄用，位极上台。初梁冀席外戚之重，贪戾当国，既鸩质帝，议立嗣君。公卿大臣，皆以清河王蒜，年长有德，属最尊亲，可以靖人。亦既定策，冀乃惮其明哲，且不利长君，私於蠡吾，独异群议，为广议者，亦当中立如石，介然不回，率赵戒之徒，同李杜所守。然後三事百工，正词於朝，虽冀之暴恣，岂能一旦尽诛汉廷群公邪？反徇一息之安，首鼠畏懦，竟使清河徒废，蠡吾为梗，邦家陵夷，汉道日蹙。结党锢之狱，成阉寺之祸，祸乱循环，以至董卓，赫赫汉室，化为当涂，盖栋桡鼎，折之所由来久矣。彼梅福以孤远上疏，张纲以卑秩埋轮，独何人哉？而不是思也，噫嘻！就利违害，荣通鬼穷，大凡有生之常性也。暨乎手持政柄，体国存亡，则谨之於初，决之於始，以导善气，以遏乱原。若祸胎既萌，则死而後已，白刃可蹈，鸿毛斯轻。奈何禹广於完安之时，则务小忠而立细行，数数然献吉筮於露蓍，沮立後於探筹。及夫安危之际，邦家之大，则甘心结舌，阴拱观变。岂止然也，方又炽焰焰以燎原，决汤汤以襄陵，投天下於烟煨，挤万民於昏垫，百代之下，无所指名，虽史赞粗言，而不究论本末。且出不越境，书弑君之恶，言伪而辩，有两观之诛。若当春秋之时，明禹、广之罪，作诫来世，可胜纪乎！向若西京抑损王氏，尊君卑臣，则庶乎无哀、平之坏。东京登庸清河，主明牙忠，则庶乎无灵、献之乱。大汉之祚，未易知也。或以国之兴亡，皆有阴骘之数，非人谋能亢，则但取瞽蒙者而相之，立土木偶而尊之，被以章组，列於廊庙，斯可矣。何尧舜之或咨或吁，殷周之或梦或卜？忧勤日昃之若是，然後为理耶？子因肄古，史且嗜《春秋》，[B14A]贬之学，心所愤激，故辨其所以然。
    ○无为先生赞
    至人无感，与化升降。全而不形，保而不荡。汛然顺物，付之自当。苟乖於是，无非溺丧。保合浩淳，先生其人。德机不发，鸟兽同群。稽首元关，请涤蒙昏。笑而谓予，道不远身。支离而全，以静为君。滑之则散，泊之则存。天性者名，木伐兰薰。与时卷舒，中若浮□。{茹手}臭丝棼，无挠而真。勤而用斯，至妙之门。百昌皆化，吾亦归根。动作天纪，静为地文。鸟行无章，变化。强名无为，以镜心源。
    ○二疏赞
    静专动直，惟乾之德。酌用不穷，君子中庸。矫矫二疏，知微知终。功成不居，父子清风。天子赐金，群公出祖。都门之美，焯映千古。优游衡门，栖息化源。日饮醇酎，心闲道尊。人或言利，利令智昏。清行素风，可贻子孙。万物营营，吉凶相生。环中之枢，泊然遗形。中林寂寥，幽兰自荣。虽有缴，不羁冥冥。知止不殆，古先炯戒。贤哉大夫，终始无悔。
    ○秘阁五绝图贺监草书赞
    季，真造适，挥翰睨壁。酒仙逸态，草圣绝迹。兴涵□海，词韵金石。传於秘邱，永永无攵。
    ○画西方变赞
    惟西方有极乐国，以《首楞严》为理，其应溥，其用神。大抵摄万缘群动，会於虚寂。其次则感通信誓，为为福。局於世论者多，置为他方之教。惟孝子信士，仰为冥助，则像设之彩绘之，用申罔极之报。今兹西方变，即故户部员外郎赠给事中范公之孤曰传正、传质，奉为先妣博陵崔夫人既练所画也。惟夫人以淑明柔顺，光配户部，自昼哭之後，训二孤之暇，每读诵大乘微言，密诣精理。今传正等又能将顺先旨，发於孝思，於精庐素壁，合朱绿金翠之饰，天人法相，靡不严静。以夫人之福履，孝子之至诚，若乘念之游，如经之旨，当趺坐於芙蕖上品之中，生灭流妄，於是昭息。予尝心奉其教，故得赞其所以然。
    ○画释迦如来赞（并序）
    释加大圣以无碍应身，演一切法，後之人迹文字以为像设，诚明以在中，而福祉随之。伯舅武进县丞府君，守儒门言行之训，安贞下位，其道未光。贞元三年捐馆舍，太夫人从子於锺陵，承讣发哀，茹终鲜之痛。且痛不得当哭泣之位，躬即远之事，期丧之记，礼有加等。又曰：“悲哀锺於情，而不足以为冥助也。”乃稽诸释氏说，以为幽赞交感之际，不相远也。是用徼福以作绘事，焕以金碧，穆然尊严，瞻仰之际，如至佛刹。况孝悌通於神明，圣功演乎无方。小子德舆，谨系以赞，
    五色相宣兮圣质昭明。福祥下照兮保冥冥。
    ○绣阿弥陀佛赞（并序）
  </div>
  <div class="pagination">
   <a href="全唐文_page289.html">
    上一页
   </a>
   <span>
    ...
   </span>
   <a href="全唐文_page285.html">
    285
   </a>
   <a href="全唐文_page286.html">
    286
   </a>
   <a href="全唐文_page287.html">
    287
   </a>
   <a href="全唐文_page288.html">
    288
   </a>
   <a href="全唐文_page289.html">
    289
   </a>
   <span class="current-page">
    290
   </span>
   <a href="全唐文_page291.html">
    291
   </a>
   <a href="全唐文_page292.html">
    292
   </a>
   <a href="全唐文_page293.html">
    293
   </a>
   <a href="全唐文_page294.html">
    294
   </a>
   <a href="全唐文_page295.html">
    295
   </a>
   <span>
    ...
   </span>
   <a href="全唐文_page291.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
