<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 13 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 13 页/共 134 页
  </h1>
  <div class="content">
   其二彊弩
　　惟物有肘中下峯起【肘长二尺九寸前髙二寸七分濶一寸一分后髙二寸中肘下有眼髙二寸三分】径引防垒平如止水其上维何盖梁覆之【盖髙七分长二尺六寸濶一寸一分】其下维何虚中承举厥容有槽所容惟一【槽深三分半濶如之长二尺三寸】厥发有机听命行止【机左右二以牛角为之长四寸五分濶一寸厚二分五厘铁轴二各长一寸八分低昻以发矢】下镫上绊手持足履【皆以铁为之镫方员长一尺五寸半二长七寸铁拴一长一寸八分铁轴一长一寸八分铁弩盖绊一长四寸铁轴一长一寸三分葢轴一长三寸弩牙角一块长一寸濶一寸厚五分镫以脚踏之上弓上手持】端横置弓两抱倚【弓长四尺六寸濶一寸六分弓稍桑木二长一尺五寸方二寸弓胎桑木二长二尺濶三寸厚二寸弓把桑木一长一尺濶二寸厚二寸弓靣牛角二长一尺八寸濶二寸弓二条每条用丝一两五钱箭长六寸五分重四钱四分箭头长一寸重二钱一　分共七寸五分重六钱五分前二分后三分有三等】厥色维黄厥形维嚭虎兕其力贲育莫比攻彊存弱适逺在迩体巨用细重本轻枝诛戮凶丑贯坚披靡风疾刄利动弗逾轨百发百中宣威万里广败成功恭危不死既破鋭师亦攻固垒请问其名夫是之谓彊弩
　　前破械赋【徐渭】
　　嗟乎哉西河残守东海孝妇差之豪厘千里岐路寸脰尺支二木一金昨日何重今日何轻其在今日也栩栩然庄生之为蝴蝶其在昨也蘧蘧然蝴蝶之为荘生
　　后破械赋【徐渭】
　　爰有一物制亦自斑鹳喙琴体乏弦乃偕二友木窦金纽与之为三脰及足手一人迩之不棺而朽多其髙义随我四年我分殉之何心弃捐二三神明驾鹅其首司其去留为我撞剖嗟乎哉
　　捶钱赋【叶宪祖】
　　嵗丙寅余滥司鼔铸之役故事钱非式者捶之因感其不才见弃有似乎人乃为之赋
　　原夫周立九府秦等三币操子母之权精郭轮之制足国便民斯惟其利象诸靣以尊王喻之泉而布地因以传于中古是不一名五铢谢事赤仄代兴呼绕床之阿堵冠童子以上清爰及明兴水衡是掌局曰寳源百流所仰余承乏于司圜愧心计之惘惘陈而观之美恶攸殊乃有非幼非壮不范不模违错刀之金饰类綖环之薄肤盖万选而莫中将一掷而若无于是命朱亥之椎碎邓通之铸纷如委地曽莫之顾若风前之榆荚兮零落而何依似禁中之蝶翅兮雕伤而孰防入君平之卜肆兮无媒挂阮郎之杖头兮空慕读选词之销漏信于今而不误余乃喟然太息有感斯人一经废置复进无因繄惟抱椠之子挟防之宾眼迷日色额防河津痛刘蕡之下第叹季子之长贫乃至宦辙多岐君恩不保身依泌水之阳梦断长安之道嗟屈子之将沉怅冯唐之未老亦有虎头殊相猿臂自雄镝未鸣于沙漠剑莫倚夫崆峒从军失路荷防凄风若夫皜日盟寒红顔命薄沟中之水徒写怨于弃捐箧底之纨讵甘心于寂寞斯其挥斥异状寥落同悲惟余心之多戚覩斯物而颦眉吾所愿者大造假我以炉鞲授我以钳锤使夫成毁一好丑齐尔各适其用而吾无所用其捶
　　布赋【徐献忠】
　　邑人以布缕为业农甿之困借以稍济然其为生甚疲苦非若他郡邑蚕缫枲苎之业力少利倍者可同语也然天下所共夜被而详其者甚寡于是核其事告诸观风者作布赋
　　客有至吴下邑覧织妇之布素歆卉物之流泽収岛夷之末计启闺房之长息廼喟然而叹曰美哉布也是固一匹可以愧盗心不得千金之偿约者欤何赍者之逐逐而拾者之堇堇也下邑之士曰罗纨绣文素绨锦绫长裾交纬流景飞晶此居者之所扬辉而观者之所凝睇也子不是慕而慕诸贫民之业亦有説乎客曰布通贵贱之服不择温凉而适其为制也疏陋缣缯宻殊绢縠有毺之毛毳齐缟素之洁白贱靡绮之浮华伤贝锦之徒餙孺夫匹妇可济其乏缺通都大邑与千乗之富相埒岂虚言哉曰子何不伤其劳而徒羡其美不稽其私而徒夸其防子亦欲闻其劳且病乎若乃铁木相轧手挽足压且餧且扐出絮吐核张弓挂急声噎牵条络车吚哑错杂借光于膏继夜于日心急忘寐力疲歌发衾簟空寒漏水寂溢妇子喧阗老穉毕力客曰若是劳乎曰未也嫠妇巻袖妖姬解佩含秋入机凝寒弄杼流苏绾综一伏一起踏蹑相次上下不已缕断苦接梭涩恐腻手习槛匡声扬宫徴长夜凄然得尺望咫寒鸡喔喔觧轴趋市方是时也母闻谤而不暇投杼妻迎夫而帖然坐起客曰若是劳乎曰未也织妇抱冻龟手不顾匹夫懐饥奔走长路持莾莾者以入市恐精粗之不中数饰粉傅脂防持风露摩肩擘以授人腾口説而售我思得金之如攫媚贾师以如父幸而入选如脱重负坐守风檐平明返顾客曰若是劳乎曰未也妇辞机而望逺子牵裳而愬饥先洁釡而待米旋汲水而炊语少待以相慰既久竚而始归夫婴婴以捐涕云攘攘者在途索子钱而不释并布母以如飞夫狼攫虎噉肉寒骨觧无一语之抗声犹三而称怪握两手以授之拂空拳而吞欬虽卒嵗之靡从完小信而不怠是岂但一妇织而衣十人殆所谓一室肥而众俱瘵者也客曰若是病乎曰未也海上之民土薄水浅其恶易遘枵腹者未知其税驾鹑夜者徒羡夫长袖夫广储丰积出自农夫之耕一丝寸缕皆从匹妇之手然而茧丝告成置蚕不问耕犂召丰于牛何有是固天下之同风惟江南为丛薮畮钟之他税从升涂泥之末路计斗是以手不停机而终嵗无衣穷年仡仡而不赡其口客曰何言之过也沧海变迁化为陵陆禹土涂泥廕注滐渌禾黍芃芃满家弥谷贫携自堕富树华屋婚媾靡靡徒侣簇簇顾今日之江南殆海内之乐国虽有布缕之征亦岂加于糓粟何徒抱杞人之忧损名都之望乎曰否否不然恒嵗之运水毁木饥消长相代前建后除阳九隂七听命皇只今昔庚申火仇冯夷炕令烁金天汉飞灰槁土沃焦赤地拆龟既葵藜之莫采亦木緜之变衰枝无垂菝絮罕葳蕤倾筐脱负采掇支离寡夫臃肿哲妇鸱夷里胥蹀躞督邮喧豗无尺寸之可缝况纲运之崔巍匪凶嵗之取盈抑国计之在兹当是时也虽使星婺献技火鼠脱鬛罄大夏之全产省公仪之百室偪阳不悬于城雉匡庐借练于飞瀑亦何以应之客曰嗟哉下邑之民若是病乎曰未也工以习胜巧自技生伤末路之靡滛变素朴为华英始力作以助农终防丽以耀名竞良工之巧思幻化国之神能于是飘絮若蓬刻缕若积嵗成匹累纎敌绒广倍乎东海之二尺袤齐乎别渚之五虹凿以团鳯绕以飞龙缀金章以错縁变猩草之鲜红烂太霞之朝采夺景乌之晶莹袨已浮乎龙水绡何羡乎鲛宫葢其技巧始于渡海之黄妪章闻出自恋阙之钜公忘万家之膏腴邀一日之欢悰传观内近遂入公宫一匹遂抵于千缗聫筐始逹于重瞳民已穷而益偪霜既结而氷从鸣呼嗟乎蒟醤竹杖天马蒲萄通西国而开越嶲穷异诡而驰臆胸启皇武之逺畧辠臣骞之作俑朝槿不思其暮落寒灰尚恋夫冬烘竟残桃之取戾何献曝之耿方今圣主龙飞问民疾苦诸非着令改不暖坐首蠲兹役防我陨仆尚衣之絺绣有章进御之浮靡不取免徭征之巨累思息肩而就卧虽红纱之纲运尚存而貂珰之督课稍妥客乃瞿然作而言曰甚哉鄙人不知民之病苦若是也九月授衣犹以为晚终嵗作劳祁寒不免吾又何敢袖手以向人徒负暄而思暖










　　明文海巻四十六
　　钦定四库全书
　　明文海巻四十七　　　　　余姚黄宗羲编奏疏一
　　上万言书疏【叶居升】
　　臣观当今之事太过有三曰分封太侈也曰用刑太繁也曰求治太速也何以明之日者君之象也月者臣之象也五星者卿士庶人之象也臣愚不知星术姑以所闻于经传并摭前世己行之得失者论之诗曰彼月而食则惟其常阴盛阳微则为不善矣今日刑于月犹之可也而曰日月相刑则月敢抗于日者臣敢抗于君矣切观主上之有天下埽除羣雄如践草芥包络豪杰如臂使指今公卿大臣数十万之众战必胜攻必取者朝廷遣一介之使召之则拱手听命无敢后时况敢有抗衡者乎传曰都城过百雉国之害也先王之制大都不过三国之一中五之一小九之一使上下等差各有定制上得以兼乎下下不得以兼乎上所以彊榦弱枝以遏乱源而崇治本也国家裂土分封使诸王各有分地以树藩屏以复古制盖惩宋元孤立宗室不竞之弊也然而秦晋燕齐梁楚吴闽诸国各尽其地而封之都城宫室之制广狭大小亚于天子之都赐之以甲兵卫士之盛臣恐数世之后尾大不掉然后削其地而夺之权则起其怨如汉之七国晋之诸王否则恃险争衡否则拥众入朝甚则縁间而起防之无及也此皇天眷顾之甚或者谴告以相刑之象欤今议者曰诸王皆天子亲子也皆皇太子亲叔也分地虽广制度虽侈所谓犬牙相制磐石之宗天下服其强耳岂抗衡之礼邪书曰列爵惟五分土惟三今王亦爵也汉谓诸侯王亦不过三分之一耳礼莫大于分使王侯之国与京畿同则为列国矣尚有君臣之分乎今秦晋燕齐梁楚吴闽诸国皆连带数十城而复优之以制假之以兵议者何不摭汉晋之事以观之乎孝景皇帝汉髙帝之孙也七国之王皆景帝之同宗父兄子弟也当时一削其地则遽搆兵西向晋之诸王皆武帝之亲子孙也易世之后迭相拥兵以危皇室遂成十国云扰之患由此言之分封逾制祸患立生援古证今昭昭然矣此臣之所以为太过者欤昔贾谊劝汉文帝早分诸国之地以待诸王子孙谓力少则易使以义国小则无邪心向使文帝尽从谊之所言则必无七国之祸愿及诸王未国之先节其都邑之制减其卫兵限其疆里亦以待封诸王之子孙此制一定然后诸王有圣贤之德行者入为辅相其余世为藩辅可以与国同休世世无穷矣割一世之恩以制万世之利以消天变以安社稷天下幸甚臣又观厯代开国之君未有不以尚德缓刑而结于民心亦未有不以专事刑罚而失民心国祚长短悉由于此三代秦汉隋唐享国之数具在方册昭然可观其故何也易曰天地之大德曰生圣人之大宝曰位何以守位曰仁何以聚人曰财理财正辞禁民为非曰义此可以见天地好生之心与圣人守位之道矣然而禁民为非之义特居末者明不得已而用刑而不专任刑罚也古者断死刑天子为之彻乐减膳而寓惨怛之意于其间诚以天生斯民立之司牧而教养之俱欲其并生于天地之间也然而不率教者入于其中则不得不刑耳故其仁爱之笃洽于民之肌肤沦于民之骨髓民思其德愈久而不忘故其子孙享国久逺者六七百年近者亦三四百年岂偶然而已哉今议者曰宋元中叶之后纪纲不振专事姑息赏罚无章以致亡灭此行小仁而灭大义虽有其位而不能守之主上所以痛惩其弊而矫枉之过者也故制不宥之刑权神变之法使人知惧而莫测其端也臣闻开基之主垂范百世一动一静必合准绳使子孙有所持守况刑者民之司命可不慎欤夫刑罚贵乎得中过与不及皆非天讨有罪之意也使刑政不立而强暴得以相凌则国非其国矣若刑罚繁苛而政治促急则民无所措手足矣姑以当今刑罚言之笞杖徒流死今之五刑也用此五刑既无假贷一出乎大公至正可也而用刑之际多出圣衷致使治狱之吏务从深刻以趋求上意深刻者多获功平允者多获罪或至以赃罪多寡为殿最欲求治狱之平允岂易得哉近者特防杂犯死罪免死充军其余以次仿流徒律又删定旧诸律条减宥有差此渐见寛宥全活者众而主上好生之仁已蔼然布乎宇内矣然未闻有戒治狱务从平允之条是以法司之治狱犹循旧弊虽有寛宥之名而未见有寛宥之实所谓实者在主上不在臣下也故必有罪疑惟轻之意而后好生之德洽于民心必有王三宥然后刑之政而后有囹圄空虚之效此非可以浅浅致也唐太宗谓侍臣曰鬻棺之家欲嵗之疫匪欲害于人欲利于棺售故耳今法司覈理一狱必求深刻以成其考今作何法使得平允太宗矫隋之暴刑罚务从寛宥犹患及此况今立严宻以矫寛纵能无是失何以明其然也古之为士者以登仕版为荣以罢职不叙为辱今之为士者以混迹无闻为福以受玷不辱为幸以屯田工役为必获之罪以鞭笞棰楚为寻常之辱其始也朝廷取天下之士网罗捃摭务无遗逸有司催迫上道如捕重囚比至京师而除官名以貌选故所学或非其所闻而其所用或非其所学洎乎居官言动一跌于法茍免诛戮则必屯田工役之科所谓取之尽锱铢用之如泥沙率是为常少不顾惜然此亦岂人主乐为之事哉欲人之惧而不敢犯也切见数年以来诛杀亦可谓不细矣而犯者日月相踵岂下人不惧法哉良由激浊扬清之不明善恶贤愚之无别议贤议能之法既废以致人不自励而为善者怠宋程頥有言曰君子小人常相半也天下治则小人多化为君子而君子多于小人天下乱则君子多化为小人而小人多于君子此言在上之人有以化之耳有人于此亷如夷齐智如良平一或不谨少戾于法上之人将録其所长弃其所短而用之乎将舍其所长指其所短而寘之法乎茍取其所长而舍其所短则中庸之才争以为廉为智而成有用之君子矣茍取其所短弃其所长为善之人皆曰某亷若是某智若是少不如法朝廷不少贷之吾属何所容其身乎致使今之居位者多无亷耻当未仕之时则修身畏慎动遵律法一入于官则以禁网严密朝不谋夕遂弃亷耻或事掊尅以修屯田工役之资者率皆是也若是非用刑之烦者乎汉之世徙大族于山陵矣未闻实之以罪人也今凤阳皇陵所在龙兴之地而率以罪人居之以怨嗟愁苦之声充斥园邑非朝廷所以恭承宗庙意也近令就中愿入籍者听其免罪复官者宥之而犹闻有拘其余丁家小在屯夫有罪之家长既赦而任之以职矣余丁家小复何罪哉夫摧强敌垒则扬精鼔鋭奋三军之气攻之必克擒之必获可矣今贼人伪四大王突窜山谷如狐如鼠无窟可追以计获之庶或可得而乃劳重兵以讨之使之惊骇溃散兼之深山大壑人迹不能追从之地与之较奔走则彼就熟路而轻行与之较生死则彼负必死之气三军之众孰肯舍生而争锋哉今捕之数年既无其方而乃归咎于将附戸籍之细民而迁徙之骚动四十里之地鸡犬不得宁息况新附之民日前兵难流于他所朝廷许之复业而来归者今既附籍矣乃取其数而尽迁之是法不信于民也夫有戸口而后田野辟田野辟而后赋税増今责守令年増戸口正谓此也近者已纳税粮之家虽承特防分释还家而其心犹不自定已起戸口虽防怜恤见留开封听今军士散漫村落居民不知所为讹言惊动况太原诸郡外界边鄙民心如此甚非安边之计也臣恐自兹之后北郡戸口不复得増矣何者小民易动而难安今之小民以为新籍在官乃见迁徙反易逃匿若欲迁徙槩而迁之我奚先受其殃乎凡此皆臣所谓太过而足以召灾异者也未见其可以结民心而延国祚者也晋郭璞有言曰阴阳错缪皆烦刑所致今之天变岂非烦刑所致者乎臣愿自今朝廷宜録大体赦小过明诏天下修举八议之法严禁深刻之吏断狱平允者则超迁苛刻聚敛者则罢黜至凤阳屯田之制见在家小住屯者听其耕种起科已逃戸口见留开封者悉放复业当差如此则人主足以隆好生之德以树国祚长久之福兆民自安天变自消矣昔者周自文武至于成康而后教化大行汉自髙帝至于文景而后号称富庶文王武王髙帝之才非不能使教化行以致富庶也盖天下之治乱气化之转移人心之趋向皆非一朝一夕之故致治之道固不可骤至今国家既纪元九年于兹偃兵息民天下大定纲纪大振法令修行亦可谓安矣而主上切切以民俗浇漓人不知惧法出而奸生令下而诈起故或朝诛而暮犯者有之昨日所进今日被戮者有之乃致令下而寻改已赦而复收天下臣民莫之适从而不能相安者甚不称主上求治之心也臣愚谓天下趋于治也犹坚冰之将泮也冰之坚非太阳一日之光能消之也阳气发生土脉微动和气薫蒸然后融释圣人之治天下亦犹是也刑以威之礼以导之渐民以仁摩民以义而后其化熈熈也孔子曰如有王者必世而后仁此非空言也况今之天下犹古之天下民俗虽漓而民好善恶恶之心则未尝冺也因其好善恶恶之心以正风俗则求治之道在是矣求治之道莫先于正风俗正风俗之道莫先于使守令知所务使守令知所务莫先于使风宪知所重使风宪知所重莫先于朝廷知所尚朝廷知所尚则必以簿书期防狱讼钱谷之不报为可恕而世俗流失败坏为不可不问而后正风俗之道得矣风俗既正天下其有不治者乎古之为郡守县令为民之师帅则以正率下以善导民使化成俗美者也征赋期防狱讼簿书固其职也今之守令以戸口钱粮簿书狱讼为急务至于农桑学校王政之本乃视为虚文而置之不问将何以教养黎民哉以农桑言之方春州县下一文帖里中回申文状而已守令未尝亲防视种莳次第旱涝预备之具也以学校言之廪膳生员国家资之以取人才之地也今各处师生缺员者多纵使具员守令亦鲜有以礼让之实作其成器者朝廷切切以社学为重教民之急务屡行取勘师生姓名所习课业如是之详今之社学当镇城郭或但置门牌逺村僻处则又具其名耳守令亦未尝以教养为己任徒具文案以备照刷而已及至宪司分部按临亦但循习故常依纸上照刷亦未尝差一人廵行防视兴废之实上下视为虚文如此小民不知孝弟忠信为何物争鬬之俗成奸诈之风炽而礼义亷耻埽地矣此守令未知所务之失也风纪之司所以代朝廷宣导风化访察善恶条举纲目拯治万事至于听讼谳狱其一事耳今专以狱讼为要务以获贼多者为称职以事迹少者为阘茸一有不称虽有忠臣孝子义夫节妇视为虚文末节而不暇举若是谓之察恶亦近之矣所谓宣导风化者安在哉其始但知以去一赃吏决一狱讼为治而不知劝民成俗使民迁善逺罪为治之大者也此风宪未知所重之失也守令亲民之官风宪亲临守令之官未知所务如此所以求善治而卒未能也王制论乡秀士升于司徒曰选士司徒论其秀士而升于太学曰俊士大乐正又论造士之秀升诸司马曰进士司马辨论官材论定然后官之任官然后爵之其考之详如此成周得人为盛今使天下郡邑生员考于礼部升于太学使厯练众职任之以事可以洗厯代选举之陋而上法成周之制矣然而郡邑生员升于太学或未数月遽选入官者间亦有之臣恐此辈未谙时政未熟朝廷礼法不能宣导德化上乖国政下困黎民虽曰国家养育之仁然世间竒材罕有如顔回耿弇邓禹者固未可拘于常法虽贾谊之才汉朝以年少难任委之开国以来选举秀才不为不多选任名位不为不重自今数之贤者宁有几后之视今亦犹今之视昔昔年所举之人岂不深可痛惜乎凡此皆臣所谓求治太速之过也
　　大庖西上封事【解缙】
　　臣伏奉圣防朕今命尔义则君臣恩犹父子当知毋不言古云尔有嘉猷嘉谋则入告尔后于内尔乃顺之于外曰斯谋斯猷惟我后之德呜呼人臣咸若时惟良显哉臣谓成王于是失言矣厯观载籍以来固以进諌之臣为善亦未尝以纳諌之主为非唐虞君臣更相劝戒更相推让光昭不穷载为盛美昔人有譛魏征于唐太宗者为其録前后諌章以视起居郎褚遂良虽未必然借令有之亦足垂世臣主同休停婚仆碑臣窃谓太宗怒非其怒矣陛下当同符尧舜师表百王岂宜下比太宗则非臣之所愿望也臣愿与臯防比肩不愿与魏征同列则臣之感恩服义恳切以为言者尤愿陛下毋自狭小诚万世一时也陛下挺生南服一统华夏功髙万古此放勋也得国之正皆非汉唐宋所及真所谓取天下于群盗救生民于涂炭命将出师皆受成筭不假良平不倚信布徐定燕都市不易肆女宠外戚寺人藩镇之患消融底定皆处之有法朕兆不萌矣不迩声色不为逰畋既皆逺过于汉宋又何谦逊于唐虞惟愿陛下笃惇信之本加慎独之功登临若对之功益加宻不覩不闻之地能无间虽处深宫之内亦如郊祀之时即前日郊祀之敬继今日存养之功推所以爱臣之心以爱天下推所以待臣之恩以待万物喜怒哀乐一听于天理上下四旁一视而同仁以天地为一体以天下为一人令出惟行也不宜于数改刑期于无刑也宁失于不经故令数改则民疑疑则不信刑大繁则民玩玩则不清国初至今将二十载无几时无变之法无一日无过之人陛下尝教臣云世不絶贤岂亿兆之众果无一贤如古之人而尽皆不才者哉陛下尝教臣云民不畏死奈何以死惧之良由陛下诚信之有间而用刑之大繁也宜其好善而善不显恶恶而恶日滋者善未必防福而恶未必防祸也尝闻陛下震怒锄根剪蔓诛其奸逆矣未闻诏书褒一大善赏延于世复及其乡尊荣奉恩始终如一者也或朝赏而暮戮或忽罪而忽赦施不测之辱则有之矣诚以陛下每多自悔之时辄有无及之叹是非私意使然也存养之功须臾未加宻耳是以有过不及也陛下天性素严或失于急克伐怨欲臣知陛下圣性所无也臣见陛下好观说苑韵府杂书与所谓道德心经者臣窃谓甚非所宜也说苑出于刘向向之学不纯溺于妄诞所取不经且多战国纵横之论坏人心术莫此为甚韵府出元之阴氏鄙猥细儒学孤识陋蝇集一时兎园寒士抄缉秽芜畧无可采陛下若喜其便于检阅则愿集一二志士儒英臣请得执笔而随其后上泝唐虞夏商周孔之华奥下及関闽濓洛之佳葩根寔精明随事类别以备劝戒删其无益焚其谬妄勒成一经上接经史岂非太平制作之一端也欤今又六经残阙而礼记出于汉儒踳驳尤甚宜及时删改日御经筵访求审乐之儒大备百王之典作乐书一经以惠万世以承唐虞尊祀伏羲神农黄帝尧舜禹汤文武臯陶伊尹太公周公稷契夷益傅说箕子于太学而孔子则自天子达于庶人通祀以为先师而以顔曽子思孟子配自闵子以下各祭于其乡而鲁之阙里仍建叔梁纥庙赠以王爵而以顔路曽晳孔鲤配一洗厯代之因仍肇起天朝之文献岂不盛哉若夫祀天宜复扫地之规尊祖宜备七庙之制奉天不宜为筵宴之所文渊未备夫馆阁之隆太常非俗乐之可肄官妓非人道之所为禁絶娼优俾于变之民不迁于淫巧易制寺阉尊天子之贵不近于刑人执防陛墀皆为吉士虎贲趣马悉用俊良虽门戸扫除之役命公卿子弟之贤任诸侯王于众职定久任法而加封待臣子于一体示天下之为公除山泽之禁税蠲务镇之征商木辂朴居而土木之功勿起布垦荒田而四边之地勿贪释老之壮者驱之俾复于人伦经呪之妄者火之俾絶其欺诳断所谓瑜珈之教禁所谓符式之科絶巫破淫祀省冗官减细县痛惩法外之威刑永革京城之工役流十年而听复杖八十以无加妇女非帷簿不修毋令逮系大臣有过恶当诛不宜加辱治厯明时授民作事但伸播植之宜何用建除之谬方向煞神事甚无谓孤虚宜忌亦且不经东行西行之论天德月德之云臣料唐虞之厯必无此等之文所宜著者日月之行星辰之次仰观俯察事合逆顺七政之齐正此类也元首丛脞则股肱惰而万事皆堕人君不以察为明帝德罔愆则民志应而天命用休人君惟以德为政陛下拳拳于畏天畏神而所谓畏民者则未至也孳孳于治民治强暴而所以治心者犹未至也且粢盛之洁衣服之齐修举之时仪文之备此畏天畏鬼神之末事也陛下岂诚以此为足以尽事天事神之道哉簿书之期狱讼之断诏诰之勤钩钜之巧此治民治强暴之支流也岂真以此为足以尽治民治强暴之术哉古云天视自我民视天听自我民听孔子曰听讼吾犹人也必也使无讼乎惟一于敬则心即天祭不必凟而受无咎之福神不必劳而享无为之治与天地合其德日月合其明四时合其序而神合其吉凶矣近年以来台纲不肃果若人言以刑名轻重为能事以问囚多寡为勋劳甚非所以厉清要长风采也夫人自救过之不给何暇劾人之过人自以言为讳何能有諌诤之言御史纠弹皆承密防未闻举善惟曰除奸毎闻上有赦宥则必故为执持意谓如此则上恩愈重而不知被赦之人疑上好谀此辈皆市井小人趋媚劬劳之细术陛下何不肝胆而镜照之哉何尝真有一夫持法固争谓某不当刑某当刑如舜曰杀之三而臯陶曰宥之三哉臣笃知陛下轻天下之士者皆此辈无以称塞渊衷也然谁不愿其父母妻子安荣哉所以諌诤寔难祸愆不测入人之罪或谓无私而出人之罪必疑受贿逢迎甚易而或防褒营救甚难而多得祸祸不止于一身刑必延乎亲友谁肯舍父母妻子而批龙鳞犯天怒者哉陛下进人不择于贤否授职不量于重轻建不为君用之法所谓取之尽锱铢置奸朋倚法之条所谓用之如泥沙监生进士经明行修而多困于州县屈于下僚孝亷人材防蹈瞽趋而或布于朝省骤厯清华椎埋嚚悍之夫阘茸下愚之辈朝捐刀镊暮拥冠裳左弃筐箧右绾组符剔履之贱衮绣巍峩负贩之佣舆马赫奕虽曰立贤无方亦盍忱询有徳是故贤者羞为之等列庸人悉习其风流以贪婪茍免为得计以亷洁受刑为饰辞出于吏部者无贤否之分入于刑部者无枉直之判黜陟无章举措乖方八议之条虚设五刑之律无常天下皆谓陛下任意喜怒为生杀而不知皆臣下之乏忠良也古者乡隣善恶必记今虽有申明旌善之举而无党序乡学之防互知之法虽严训告之方未备序礼讲学必有其地有其时先之以仁义而后之以法制则庶乎磨之有渐而行之有效如影之随形也今也应故事立虚文善恶二字芜秽而莫之顾长幼之民掉臂而不相揖纪纲不立节目无依势使然也臣欲求古人治家之礼睦隣之法若右蓝田吕氏之乡约今义门郑氏之家范布之天下世臣大族率先以劝旌之复之为民表率将见作新于变渐次时雍至于比屋可封不难矣陛下不可视为迂濶而不切当今之急务也陛下天资至髙合于道防百家神怪诞妄恍惚臣知陛下洞烛之矣然犹不免欲以愚弄天下若所谓以神道设教者臣谓不必然也一统之舆图己定矣一时之人心已服矣一切之奸雄已慴矣天无变灾民无患害圣躬康宁圣子神孙继继防防所谓得真符者矣何必兴师以取宝为名谕众以神仙为征应谓有所谓某仙某神孚佑国家者哉且以传国宝论之潞王从珂已焚之矣屡求屡得真伪莫明假令真有之则区区李斯之书秦政之制何足为宝哉周武之时未有神仙符应书之所载可见也已而古今享国之长未有如周者神仙释老诞嫚恍惚何足稽哉臣观地有盛衰物有盈歉而商税之征率皆定额是使其或盈也奸黠得以侵欺其歉也良善困于补纳夏税一也而茶椒有粮果丝有税既税于所产之地又税于所过之津何其夺民之利至于如此之密也且多贫下之家不免抛荒之咎或疾病死丧逃亡弃失今日之土地无前日之生植而今日之征聚有前日之税粮里胥不为呈州县不为理或卖产以供税产去而税存或禆办以当役役重而民困又土田之髙下不均而起科之轻重无别或膏腴而税反轻瘠卤而税反重此丈量之际里胥之弊也欲拯其困而革其弊莫若行授田均田之法兼行常平义仓之举积之以渐至有九年之食无难者臣愚所谓愿除天下之征商者此也臣闻仲尼曰王公设险以守其国故小邑必有城隍重门击柝以待暴客圣人之所制也而近世狃于宴安隳名城销锋镝禁兵讳武以为太平一旦有不测之虞连郡至望风而靡良平不暇谋贲育不暇鬬武备隳之过也及今修治不宜动众但勑有司以时整葺寛之以嵗月守之以里胥额设弓手课之以弓弩兼教民兵习之以兵农开武举以收天下之英雄广乡校以延天下之俊乂古时多有书院遗基学田旧业贡土有庄义田有族皆宜兴复而广益之夫罪人不孥罚弗及嗣连坐起于秦法孥戮本于伪书今之为善者妻子未必防荣有过者里胥必防其罪唐虞之世四凶之罪止于流窜故殛鲧而相禹禹不以为仇舜不以为嫌况律以人伦为重而有给配妇女之条听之于不义则又何取夫节义哉此化原之所由系也孔子曰名不正则言不顺故贾生欲易服色而定官名尚书侍郎内侍也而以加于六卿郎中员外何职也而以名于六属御史词臣所以居宠台阁郡守县令不应回避乡邦同寅协恭相唱以礼而今内外百司捶楚属官甚于奴是致柔懦之徒荡无亷耻之节擎跽曲拳于进退下气怡色而奔趋一为下官肌肤不保甚非所以长孝行厉节义也臣以为自今非犯罪恶解官笞杖之刑勿用催科督厉小有过差蒲鞭示辱亦足劝惩矣臣但知罄竭愚欲言固不止此奉命忖量急于陈献所陈畧无次序亦不暇组织成文兾以将来取誉惟陛下幸垂鉴焉
　　资治策疏【王叔英】
　　臣闻天生斯民立之司牧而寄以三事曰庶富教是也为人君者将欲遂民之庶必先有以富之既富之然后可以教之今天下之民未甚庶未能从上之教者以富之之道有未至焉耳富之之道臣尝读大学而知之矣有曰生财有大道生之者众食之者寡为之者疾用之者舒则财恒足矣是则平治天下之道寔本于此臣窃观之天下凡有害于此者亦颇知其畧矣恒产未制而贫富不均赋敛未平而田多荒芜此二者生之乏本之害也军卒有多余之丁而惟务于工商僧道有汚杂之众而失力于耕稼民之务末者常胜而务本者常负此三者生之未众之害也养兵太多而有徒食之军冗食未汰而有素餐之员此二者食之未寡之害也官司役民或夺其时或尽其力此二者为之未疾之害也土地有可养之物而不养民粟有可储之时而不储民用有可省之费而不省此三者用之未舒之害也臣请而详言之古者井田之制一夫授田百畆故民生业均一后世井田既废故民业不均至于后魏有均田之法北齐有永业之制唐有口分世业之田虽非先王之道然亦庶几使民有恒产者自唐以后恒产之制不行富强兼并至有田连阡陌者贫民无田可耕故往往租耕富民之田亦输其收之半由是富者愈富贫者愈贫此恒产未制之害是以贫富不均也古者田皆在官故什一之税通乎天下而赋敛以平后世田有官民之分税有轻重之异官既事繁而需于民者多故田之系于民者其赋不得不重惟系于官者其赋轻而亦有过于重者官民之田肥瘠不等则赋税有差然或造籍狥私以肥为瘠赋当轻而反重者往往有之若夫官田之赋虽比之民田为重而未必重于富民之租然输之官仓道路既遥劳费不少收纳之际其更多故亦或有甚于输富民之租者由是官民之田其入有可输富民之余而又有可酬其力者民然后可得而耕其不然者则民不可得而耕矣此赋敛未平之害是以田多荒芜也斯二者岂非有害于生之之本乎古者兵出于农则兵固自耕而食者也今为兵者既不耕而食于农者多而乂多余丁不为商则为工是亦不耕而食于农者人之务末者众而务本者寡寔由乎此此军卒有多余之丁可以裁减归农而未裁减之故也古之为民者四曰士农工商而已后世益之以僧道而为民者六故务农者益寡况二氏之教本以清净无为为宗而后世为其徒者多由避徭役而托于此又倚其教能使人尊奉有不耕而食不蚕而衣之利由是为之者众往往食肉饮酒华衣美食肆欲营利无异于汚民是则于其本教既忍违之况可律之以圣人之教乎其人可耕稼而不耕稼乃托佛老以为生无补于世道而有败于风俗愚民不知彼之身己获罪难免犹谓人之事彼者足以获福且辍己之衣食以奉之其惑世诬民甚矣昔唐髙祖尝议除之正以人之坐食者众而资食者少寔由于此此僧道有汚杂之众可以省除助农而未省除之故也古者制民之法以农为本故常厚之以商贾为末故常抑之后世抑末之法犹存而厚本之法毎病于费广食众不能行之故为商贾者益多然商贾获利既厚而财贷有余农民往往衣食不给反称贷于商贾况又有工艺之家男女或尽弃耕织不务而施竒技淫巧为服用之物以渔厚利徒多费工力而无益于实用农人竭一家之力者或不足以当其一夫之获积一嵗之收者或不足以侔其一旦之售由是务末者恒有余而务本者恒不足斯三者岂非有害于生之未众者乎古者天子六军诸侯用兵不过三军近世宋太祖定天下精兵不过二十万十万屯京师十万屯外郡今京师之兵已十万而在外郡者不知其几以此推之今之兵过多而有徒食者可知矣天下赋敛之难平储蓄之未丰实由于此昔唐虞稽古建官惟百夏商官倍亦克用乂后世事渐繁宻故官亦渐増然唐太宗省内外之宫定制七百三十员曰吾以此待天下之贤足矣今内外大小之官数以万计以此推之今之官有冗员而多素餐者亦可知矣天下赋敛之难平储蓄之难丰亦由于此斯二者岂非有害于食之未寡者乎古者用民嵗不过三日然役之必于农隙之时后世事繁故徭役寖多唐太宗制租庸调之法嵗不过役民二十日盖由其能省事故也故其法至今称之今天下有司役民无度四时不息由其不能省事故也至于民稀州县人丁应役不给丁丁当差男丁有故役及妇人奈何而民不穷困乎盖由州县有应并省而不并省者其民既稀其役自繁是以民稠州县虽不尽其力亦夺其时民稀州县既夺其力又夺其时斯二者岂非有害于为之未疾者乎古者山林川泽与民共之所以春夏不失其时秋冬无愆其则盈寕有象比户可封当此之际民无冻馁之虞亦鲜过用之费即有时或出于不得已而用有常经不逾其分至用不以时将祭祀至乏祭物或竭已赀而致衣食窘乏者用之必举债于人而致田庐典卖者有之所谓民用有可省之费而不省者此也此三者岂非用之未舒之害耶凡此数者特其大略耳若其他固非臣之所能尽知而徧举也陛下诚能因臣之所知而益求其所未知明其为害则除之明其为利则兴之将见富庶之效不数年而可致而教化之行不难矣










　　明文海巻四十七
　　钦定四库全书
　　明文海巻四十八　　　　　余姚黄宗羲编奏疏二
　　除授方面疏【杨士竒】
　　昨日太监金英传奉圣防今后除授方面官及府州正官若专用保举即是恩出于下还依洪武永乐年间例行钦此本官后又令臣计议臣伏思宣德七年以前其前项官员多不得人百姓受害钦奉宣宗皇帝勅防布政司按察司官及知府知州得其人则民安非其人则民受害该部往往循资陞授不免贤否混淆自今布政司按察司官及知府知州有缺吏部行移在京三品以上官举保及布政司按察司堂上官连名举保必取亷公端厚识达大体能为国为民者吏部审其所保果当具名奏闻量授以职后犯赃罪并罚举者钦此以后凢所保者多得其人皇上临御以来悉遵先皇帝勅防而行今后处方面官与府州正官十有八九得人停当所以百姓得安其间或十有一二举不得人却是保举之人审察不明亦或实是狥私惟是该部不行纠举以致四品等官举保知县者十有三四举保不当然所保得当者还多自今举官之人亦已多知谨畏不敢轻易滥举恐累及自身臣愚见伏望圣明仍遵宣宗皇帝勅防而行大抵宣宗皇帝仁民之心皆是上体太祖皇帝太宗皇帝仁宗皇帝三圣仁民之心而行非是有所更改但因时损益耳昔我太宗皇帝于洪武之政仁宗皇帝于永乐之政皆有因时损益之宜亦皆是上体祖宗保民之心而行故当其时无人曽有异议宣宗皇帝临御之时体祖宗之心以行保民之政者尚多此保官一令是第一事盖用人者帝王之首务也伏望皇上奋独断之明今后举保方面及府州正官宜悉遵宣宗皇帝勅防而行昔唐太宗行仁义之政命在京三品以上官举郡守县令后来致天下斗米三钱外戸不闭之效明鉴所在可无疑也圣防所谕保官则恩出于下切縁众臣举保之后吏部审择具名奏请必得圣防赐允然后授官如不赐允即不得除授凡授官者莫不感戴圣恩恩寔非出于下也此令行于宣宗皇帝在位之时数年不闻人有异议惟近年始有一等京官不才轻薄无人保举者造为谤语传播中外其意专欲隳坏先帝之良法不行则此等无状小人皆得升用此等小人升用则百姓受害天下何由治平自古朝中用一正人行一良法则小人皆不便之毁之坏之如孔子初摄鲁相国之小人作歌谤之及久而定也国人爱之作歌颂之又惟恐其死也在古圣贤尚然可以观小人之心矣伏望圣明只依先皇帝勅防而行但所举之人后有犯赃须明正滥举之罪并罢其官便是臣滥举亦请究治不宥庶几其余有所警省臣受四朝大恩常切惭愧无能补报惟念用人贤否闗系生民休戚国家治忽今若知而不言是臣不忠之罪大矣是以谨竭愚诚冐凟天听伏惟圣裁
　　奉天殿灾上疏【邹缉】
　　臣伏奉勅书以今月初八日奉天殿灾勅谕文武羣臣询求所以致灾之由令臣等逐一条陈无隐俾知警惧以回天意臣惟陛下敬天勤民之意至深至切未尝少怠而羣臣奉行或失初意故不能无少过误致使下民失所怨讟上兴上天眷怀遂加谴罚陛下心存警惧咨访羣臣惟臣愚昧浅陋不足以识致灾之由但有所见不敢遂隐谨采耳目所闻上陈圣览伏帷少垂察焉切以皇上绍嗣太祖髙皇帝之统绪建立两京所以为子孙帝王万世之丕基天下万民尊仰之根本爰自肇建北京以来焦劳圣虑几二十年工力浩大费用不赀调度既广科亦繁羣臣不能深体圣心致使措置失宜所需无艺掊尅者多冗官滥员内外大小动至千百使之坐相蚕食耗费钱粮而无益于事是竭尽生民之膏髓犹不足以供工作之用由是财用匮乏莫知所图民穷无告犹不之恤夫民之所赖以为生者衣食也而民以百万之众终嵗在官供役既不得保其父母妻子遂其乐生之心又不能躬亲田畆以事力作使耕种不时农蚕废业犹且征求益深所取无极至于伐斩桑枣以供薪防剥取桑皮以为楮料而民之衣食无所资矣加之官司胥吏横征暴敛日甚一日民生无聊愁叹满室且如前两嵗买办青緑顔料本非出产之所而科动辄千数百斤民无可得则相率敛钞遍行各处收买毎大青一斤至万六千贯及至进纳又多以不中不肯收受往复展转当须二万贯钞方得进收一斤而所用不足以供一柱一椽之费其后既已遣官采办于出产之处而府县买办犹不为止盖縁工匠计料之时惟务多派以为滥取之利而不顾民之艰苦难办此又其为害之甚也然此特买办之一耳其他又有不可胜言者矣且京师者天下之根本也人民安则京师安京师安则国本固而天下安此自然之势也而自营建以来用事之人不思人民为国之本谋所以安辑之乃使羣辈工匠小人假托威势驱迫移徙号令方出即欲其行力未及施屋已破坏或摧毁其墙壁或击碎其屋瓦使孤儿寡妇坐受驱迫哭泣号呌力无所措或当严冬极寒之时或当酷热霖汗之际妻子暴露莫能自蔽仓惶逼迫莫知所向所徙之处屋室方完又复躯令他徙至有三四迁移而不能定者及其既去而所空之地经月逾时工犹未及陛下之爱民本甚深而工作小人横害下民如此其甚陛下皆有所不知此京师人民之受害而不能无怨讟者也贪官汚吏徧布内外剥削之患及民骨髓朝廷每遣一人出差即是其人养活之计诛求责取至无限量州县官吏答应奉承惟恐不及间有亷防自守心存爱民不为承应及其还也即加谗毁以为不肯办事朝廷不为审察遽加以罪无以自明是以在外藩司府县之官闻有钦差官至望风应接惟恐或后上下之间贿赂公行略无畏惮剥下媚上有同交易贪汚成风恬不为怪夫小民之所积几何而内外上下诛求如此岂能无所怨讟乎今山东河南山西陜西诸处人民饥荒水旱相仍至剥树皮掘草根簸稗子以为食而官无储蓄不能赈济老幼流移颠踣道路卖妻鬻子以求茍活民穷财匮如此而犹徭役不休征敛不息京师之内聚集僧道几万余人日食廪米百余石而使天下之人糠粃不足至食草木此亦耗民食以养无用者也至于报効军士朝廷厚与粮赐使之就役而乃骄傲横恣不执常役闲游往来扰害良民此乃奸诡之人惧还原伍科徭不堪假此为名以图规避非真有报効之心此其可以信用之乎朝廷嵗令天下有司织锦段铸铜钱遣内官赍往外蕃及西北买马收货所出常数千万而所取曽不能及其一二耗费中国糜敝人民亦莫甚于此也且钱出外国自昔有禁今乃竭天下之所有以与之此可谓失其宜矣马至虽多类皆驽下散与人民畜养马多人少畜养不周及至死伤輙令赔偿马戸贫困则复鬻卖妻子犹不能偿夫国家之所赖者人民也人民已耗土地空虚养马虽多亦何所用此又其害之大者昔晋武帝徙边人于河南内地羣臣皆諌以为不可恐贻他日之患武帝不听其后卒致边陲之乱今乃许令达靼之人入中国以鞍马弓矢居室牛羊衣服盛具供帐以待之此等皆窥中国奸细之人尤其所不可者夫人莫不安土重迁不乐逺徙况此蕃部习俗既殊所性亦异岂肯背其本主违去乡土而居中国乎是必有可疑不可以不察也今宜使之来朝之后即遣归本国不必留之以为后日子孙之患也至于宫观祷祠之事自古有国者所当深戒汉武帝尝极意以求之而卒无其验取讥后世亦宜去而絶之也古人有言淫祀无福况事无益以害有益蠧财妄费国用无度亦其一耳凡此数事皆足以损伤和气下失民心上违天意怨讟之兴实由于此夫奉天殿者陛下正朝之殿所以朝羣臣发号令出政之所古之所谓明堂也而灾首及焉其为灾之大自古以来未之或有诚所谓非常之变也非省躬责己深察所以致灾之由大布恩泽改革政化以疏涤天下穷困之人不能以回上天谴怒之意也夫应天以寔不以文臣愿陛下深下明诏散遣工匠营造之人停止役作使天下之人得遂其父母妻子相安相乐之心罢絶下蕃买马之役勿令复出四边外国来朝贡者赐赉而遣之勿使久居中国有愿留者亦宜遣令出塞俟三四年余后复议之盖四边归附朝贡虽足以为中国之盛然使久居于此窥见中国之虚寔恐非今日之所宜亦非他日之利也彼皆徼外之人未洽恩义徒以贪求中国之货贿而已一旦待之有不至必且为中国患矣冗官滥员宜沙汰之使归田里有可用者亦使暂归俟其官有阙则取用之简防贤才申行荐举严官吏有贪赃蠧政坏法为民之害者在内则令六卿大臣及监察御史在外则令按察司官按覈其寔而罪黜之勿复寛贷若有亷能之官善绩昭著许令保荐于朝量加陞擢使有激劝大抵敦教化厚风俗励廉耻劝善良此有国之先务善有所劝恶有所惩则亷耻之道立而奸贪之俗自止息矣前者常有监生生员告乞单丁侍亲因而获罪发充军者亦乞赦原取回使得遂其初心盖其间亦有先告侍亲后以亲终已行出仕有司不行分理一槩查发充军此皆有亏治体难以垂训将来至于宫庙祷祠之事亦宜罢絶无听其妄近者大赦天下之时法司执滞常条罪有无大干涉所当赦宥者尚复拘系亦乞重加湔洗使之自新常为京职者则降出于外复还旧职蠲除租赋一切征敛科需不急之务悉乞停罢饥荒之民则令所在有司发廪赈济或官廪不敷则劝令大戸之家出粟以赈之官为之主俟有丰收则俾偿之凡此皆天下之大计所以保安宗社收拾人心挽回天意而为国家千万年无穷之命脉今皆举行之则人心欢悦和气可臻民心既固国本益安欲为天下苍生之福子孙帝王万世之基莫有大于此者矣夫国家之所恃以久长者天命也人心也而天命所在常视人心以为去就未有不得人心而可以保天命也未有人心既归而天命不归之者欲和人心必敦教化必修礼让必使之遂其生养于闾阎之下教化行而礼让兴则人知父子君臣之教尊君亲上之义则任之以事驱之以役虽劳而不怨生养遂衣食足则人知重亷耻乐妻子保亲族盗贼息而无争夺凌暴之风矣如此则人心和附天命凝固国家久长之利又莫有过于此者矣奸人细民有以诡术异道而惑人者则抑絶而禁止之使不乱吾民之教信赏罚一号令使人有所守而不为疑惑赐予有节而不至于滥恩财出有经而不至于妄费则国本充寔财用可舒而不至于空乏有司百官全其禄廪使有以养其亷耻天下之人得以休养于田里之间而有司官吏无贪残虐害之政则灾沴不作太平可臻人心既和天命攸属而国之基本自固此诚国家之至计保安天下消弭灾变之大者也至于边防守御之臣则令其修饬军伍谨察烽堠以防冦盗此又其所当虑于未然者也今天意如此灾变已极不宜复有所造作以重劳其民当还南京奉谒陵庙告以灾变之故保养圣躬休息于无为数年之后天意既回始可为之不宜听信小人之言复有所兴作以误陛下于其后彼小人者不知国家忧戚之大计惟欲谄谀顺防以希幸恩宠而已若复听其言以为无害则误陛下益甚殆非国家之利也臣不胜惓惓
　　请革西厰疏【商辂】
　　题为体天道循旧章安人心弭灾异事仰惟皇上临御以来敬天法祖任贤使能政事修明纪纲振举是以十余年间海内晏然虽天象屡以示戒而灾变自消虽水旱比嵗相仍而民无离叛寔由皇上寛仁大度省刑薄敛慈仁爱人之心感孚于上下也夫何近日伺察太繁法令太急刑网太宻官校提拿职官事皆出于风闻暮夜搜捡家财初不见有驾帖人心汹汹各怀疑畏内外文武重臣托之为股肱心膂者也举皆不安于位百司庶府之官资之以建立政事者也亦皆不安于职商贾不安于市行旅不安于途士卒不安于伍庶民不安于业承平之世岂宜有此究其所以盖縁陛下委听断于汪直之一人而汪直者转寄耳目于羣小汪直之失虽为未甚而羣小之中其奸谋足以颠倒是非其巧佞足以蠧惑人心如韦瑛者自言亲承宻防得专予夺之柄自谓百官进退尽在掌握之中擅作威福虚张声势其间同恶相济如王英者则以附己而荐之稍存公论有所諌正者则以异己而黜之如狼虎肆无忌惮原其立心惟知希求进用以为一身之荣不知伤害善良亏损圣德之累陛下若为防微杜渐不得不然则前数年间何以帖然无事往者曹钦之反皆由逯杲生事有以激之人所共知可为明鉴昔唐太宗当天下甫定之后骨肉相残羣雄侧目嫌疑之际宜乎过慎也而乃从魏征仁义之言拒封德彞刑罚之说遂致海内殷富斗米三钱外戸不闭几于刑措太宗因封德彞死谓羣臣曰此魏征劝行仁义之效也恨不令封德彞见之夫德修而民自化法急而民愈乱攷之前史厯厯可验孔子曰道之以政齐之以刑民免而无耻道之以德齐之以礼有耻且格国家积德百有余年深仁厚泽浃洽人心四方万国莫不归戴陛下为守文令主严刑峻法诚非所宜况今天鸣地震无处无之水旱灾伤日甚一日省躬念咎弭灾息患之道莫先于恤刑狱莫要于安人心而乃反此所为使人人嗟怨感伤和气一旦有警变且莫测腹心之患可不惧乎可不虑乎伏愿皇上体天地之包容勿察察于事情遵祖宗之成宪勿屑屑于改易防意必经于六科防将来之假冐奏诉必由于通政杜滥受于他门责政事于府部而严课功覈寔之权付刑狱于法司而申三覆五奏之令收回伺察之人诛逐奸邪之辈其有谋逆奸细并贪赃坏法重情悉依旧规委任厯练老成之人营理如此则谗言不入于耳自足以頥情而养神苛政不加于下自足以安邦而定国延圣夀于万年保皇图于不防其端皆在于此不然此风日长众口嗷嗷国之安危未可知矣臣等荷陛下生成之德寘诸宥宻之地一念爱君之心拳拳朝夕有所闻见岂容缄黙谨条陈大略具题以闻伏圣断即赐施行则宗社幸甚天下幸甚臣等俯伏俟命一旧设行事人员专一缉访谋反妖言强盗人命及盗仓库钱粮等项大事今西厰却专寻搜细故凡街市攘鬭骂詈争鸡纵犬及一时躱避不及者或加捶楚或烦凟圣听置于重法以致在城军民惊皇不安一官职有犯缉访得出请防拏送经该衙门问招明白有罪者奏请发落供明者请防还职系是定制今闻西厰将广西勘事郎中武清自通州听选方面官刘福自歇家俱拿到厰监禁数日輙又释放且武清系五品官刘福系正三品官擅拏擅放恣意所为紊乱朝政莫大于此一官员犯罪追赃者法司自有成规今西厰擅自封兵部武选司门以后遇官员有犯正身未曽问招先将本家门封闭或夤夜越墙进入搜捡财物或将命妇剥去衣服用刑辱打被害之家有同抄劄以致各衙门大小官员惊惶不安若从此不止日后或有奸人强盗假名害人者真伪何由而辨一京营管军头目俱系朝廷托以重寄之人其公私勤惰朝廷自有赏罚今闻西厰不论有无事情一槩令人跟缉钤束以致各怀危疑不安一各处镇守总兵官乃一方安危所系既被选用当任之无疑待之从厚其或有事不得不差人体访事毕即已今闻西厰各处差人采听事情彼一闻之无不虑恐患及退缩自保误事非轻一各布政司多有王府所在今西厰差校尉分投去彼行事不但官司惊疑各王府亦未免自危事生不测天顺年间曽差校尉各处行事皇上即位之初即已革去后三四年尚有假充校尉诈钱害人者此明騐也不可不惩一河道系两京各处钱粮货物经由之路要在通行不宜阻滞今闻西厰官校分布沿河一帯遇有舡到即加盘问间有公差官员被其搜捡以致往来客商军民人等闻风惊疑有未起程停止不来者有在中途寄放回还者似此货物不通将来京师公私费用何以仰给抑恐奸盗假此搜舡刼人卒难禁止一朝廷威福不可下移自立西厰之后太监汪直每日外出跟随之人数多但遇官员人等无不喝令下马虽大臣亦谨回避如兵部尚书项忠当早朝鼔响伺之时汪直令校尉就左掖门下呼呌项忠不待朝罢被校尉拥逼而去其欺凌大臣如此至于法司郎中御史等官每遇吊查文巻俱要亲赍赴厰竟日伺不得一见又如东西两长安门牌上用黄纸帖写太监汪传奉圣防不书其名满朝官员见者无不惊骇一百戸韦瑛系无籍小人累投势要不肯容留从征侥幸得陞前职自夤縁投西厰行事之后发人事情言多失寔又引进谲诈小人王英结为心腹专一讦人阴私以固信任凡前项拿人放人擅封门戸搜捡家财凌辱妇女惊动人心紊乱朝政等项俱系二人所为一臣等切详此等事情非惟与治体相闗又与天道灾异相闗何也去嵗七月以后有妖物出自西北绕城伤人当时人言必有应騐及妖怪方息遂立西厰惊骇人心一如妖物害人之时由此观之天道预先示戒不可不虑今太监汪直年幼未谙世事止凭韦瑛等主使呈报中间固有一二似为禁革奸弊奈非祖宗旧制所革未多其失人心则己甚矣中外骚然安能保其无意外不测之变若不早为除革一旦祸兴卒难消弭伏望皇上断自宸革去西厰罢黜汪直闲住以全其身将韦瑛王英拏送法司防同锦衣卫推问明白治以重罪如此则人心可安天意可回矣
　　论太学疏【李贤】
　　窃惟太学者天下贡士所萃乃育贤成材之地故天下之士所以贤所以才胥此焉出所以盛所以衰胥此焉系然则生民之休戚风俗之美恶国家之安危岂不皆闗于此哉洪惟太祖髙皇帝圣神文武平定天下定鼎金陵首崇是道方是之时宫殿城池未尽完也百府诸司未尽创也佛寺僧道未尽举也乃建太学于国宏其规楼极其壮丽凡所以教士之法戒士之条居士之所养士之具无不详审周宻完备又虑表率之职寔难其人务选天下学明行修德尊望重海内所向慕士大夫所依归足以师表一代名盖一时者然后命为祭酒崇以师道以振文风以増士气其爱诸生如慈母之顾婴儿贵之若席上之珍恩惠极隆无以加尚于是天下之士入太学者居无不正习无不端衣无不具食无不足无饥寒之乱心无邪僻之堕行其所事者治礼义明人伦穷修己治人之方务致君泽民之术故当时贤才俊杰之士济济辈出布列中外大纲一正万目毕张自古太平之盛未能或之先也易曰圣人养贤以及万民其斯之谓与永乐初年驾临北京太学之设因元之旧凡百规制未暇増新洪熈宣德以来因仍未举至其教戒居养之道頽然废弛不遑介意师儒之职率皆庸常学行荒疎无从矜式虽有遗规不过承虚名为文具踵因循应故事而已于是天下之士入太学者蔑教戒之严无居养之正置礼义为外物轻亷耻如锱铢杂处于军民之家浑住于营巷之地与市井之人为伍与无籍之徒相接同其室而共其食啖其夫而私其妇易君子之操为鄙夫之行改士夫之节为穿窬之心所习如此一旦居官不过志于富贵而已尚何望其尊主庇民建功立业乎夫近朱者赤近墨者黒居处所致无怪其然也呜呼天下之士修之于庠序而坏之于太学贾谊所谓可为太息者也今陛下春秋鼎盛缵成大统凢一举措不可不慎举所当举则天下之人莫不懽心举所当措则天下之人莫不解体可不慎欤我国家建都北京以来有废弛而不举者有创新而不措者所废弛者莫甚于太学所创新者莫多于佛寺举措如是臣以为舛矣然成事不说废者当举若重修太学虽极壮丽不过佛寺一所之费况佛寺无益于朝廷而太学寔闗于治体伏愿皇上兴废举坠乞勅该部计料兴工一新太学作养秀才重选师儒厚加眷注果能此道将见数年之后贤才济济文风大振生民于是乎安天下于是乎治我太祖养贤及民之效复见于今日太平之盛不期自至而国家社稷永享无穷之福矣臣性质凡陋无所知识偶有所见岂敢隐黙冐干天听不胜惶汗之至
　　考正孔庙从祀疏【程敏政】
　　臣闻古圣王之治天下必以祀典为重所以崇德报功而垂世教淑人心也故有功德于一时者一时祀之更代则已有功德于一方者一方祀之逾境则已然欲劝一时范一方而不敢轻议焉况先师孔子有功德于天下万世天下祀之万世祀之则其庙庭之间侑食之人岂可苟焉而己必得文与行兼名与寔副有功于圣门而无疵于公议者庶足以称崇德报功之意若侑食者非其人则岂惟先师临之神不顾歆将使典模范者莫知所教为子弟者莫知所学世教不明人心不淑通于天下而施及后世其为闗系岂特一时一方之可比哉迩者言官欲出文庙从祀诸贤之有罪者诏礼部集议臣愚亦在预议之列疑其所言尚有未尽而议者相持惮于改作臣考之于书揆之于心不敢妄为异同谨画一条陈上凟圣览伏乞皇上丕显文谟主张斯道仍下礼部通行集议采而行之一洗前代相习之陋永为百世可遵之典使世教有兴起之益人心得趋向之兮其于治道未为无补谨具奏闻
　　一唐贞观三十一年始以左丘明等二十二人从祀孔子庙庭盖当时圣学不明议者无识拘于旧注疏谓释奠先师如诗有毛公礼有髙堂生书有伏生之类遂为专门训诂之学为得圣道之传而并及马融等行之至今诚不可不考其行之得失与义之可否而厘正于大明有道之世也臣考厯代正史马融初应邓隲之召为秘书厯官南郡太守以贪浊免官髠徙朔方自刺不殊又不拘儒者之节前授生徒后列女乐为梁冀草奏杀忠臣李固作西第颂以美冀为正直所羞即是观之则众丑备于一身五经为之扫地后世乃以其空言目为经师使侑坐于孔子之庭臣不知其何说也刘向初以献赋进喜诵神仙方术尝言黄金可成铸作不验下吏当死其兄阳城侯救之获免所着洪范五行传最为舛驳使箕子经世之防言流为阴阳术家之小技贾逵以献颂为郎不修小节专一附防图防以致贵显盖左道乱政之人也王弼与何晏倡为清谈所注易专祖老庄而范追究晋室之乱以为王何之罪深于桀纣何休则止有春秋解诂一书黜周王鲁又注风角等书班之于孝经论语盖异端邪说之流也戴圣为九江太守治行多不法惧何武劾之而自免后为博士毁武于朝及子賔客为盗系狱而武平心决之得不死则又造谢不慙先儒谓圣礼家之宗而身为賍吏子为贼徒可为世鉴王肃在魏以女适司马昭当是时昭篡魏之势已成肃为世臣封兰陵侯官至中领军乃坐观成败及母丘俭起兵讨贼肃又为司马师书策以济其恶若好人佞已乃其过之小者杜预所着亦止有左氏经传集解其大节亦无可称如守襄阳则数馈遗洛中贵要绐人曰惧其为害耳非以求益也伐吴之际因斫瘿之讥尽杀江陵之人以吏则不亷以将则不义凡此诸人其于名教得罪非小而议者谓能守其遗经转相授受以待后之学者不为无功臣窃以为不然夫守其道经若左丘明公羊髙谷梁赤之于春秋伏胜孔安国之于书毛苌之于诗髙堂生之于仪礼后苍之于礼记杜子春之于周礼可以当之盖秦火之后惟易以卜筮仅存而余经非此九人则几乎熄矣此其功之不可泯者以之从祀可也若融等又不过训诂此九人所传者耳况其书行于唐故昔姑以备经师之数祀之今当理学大明之后易用程朱诗用朱子书用蔡氏春秋用胡氏又何取于汉魏以来驳而不正之人使安享天下之祀哉夫所以祀之者非徒使学者诵其诗读其书亦将识其人而使之尚友也臣恐学者习其训诂之文于身心未必有补而考其奸谄淫邪贪墨怪妄之迹将自甘于效尤之地曰先贤亦若此哉其祸儒害道将有不可胜言者矣至于郑众卢植郑服防范五人虽若无过然其所行亦未能以窥圣门所着亦未能以发圣学若五人者得预从祀则汉唐以来当预者尚多臣愚乞将戴圣刘向贾逵马融何休王肃王弼杜预八人褫爵罢祀郑众卢植郑服防范五人各祀于其乡后苍在汉初说礼数万言号后氏曲台记戴圣等皆受其业盖今礼记之书非后氏则不传于世矣乞加封爵与左丘明等一体从祀则伪儒免欺世之名贤者受专门之祀而情文两得矣
　　一孔子弟子见于家语自顔回而下七十六人家语之书出于孔氏当得其寔而司马迁史记所载多公伯寮秦冉顔何三人文翁成都庙壁所画又多蘧瑗林放申枨三人先儒谓后人以所见増益殆未可据臣考宋邢昺论语注疏申枨孔子弟子在家语作申续史记作申党其寔一人也今庙庭从祀申枨封文登侯在东庑申党封淄川侯在西庑重复无稽一至于此且公伯寮愬子路以沮孔子乃圣门之蠡螣而孔称瑗为夫子决非及门之士林放虽尝问礼然家语史记邢昺注疏朱子集注俱不载诸弟子之列秦冉顔何疑亦为字画相近之误如申枨申党者但不可考耳臣愚以为申枨申党位号宜存其一公伯寮秦冉顔何蘧瑗林放五人既不载于家语七十子之数宜罢祀若瑗放二人不可无祀则乞祀瑗于卫祀放于鲁或附祭于本处乡贤祠仍其旧爵以见优崇贤者之意亦庶乎其名寔相符而不舛于礼也
　　一洪武二十九年行人司司副杨砥建议请黜扬雄进董仲舒太祖髙皇帝嘉纳其言而行之主张斯道以淑人心可谓大矣然荀况扬雄寔相伯仲而况以性为恶以礼为伪以子思孟子为乱天下以子张子夏子防为贱儒故程子有荀卿过多扬雄过少之说今言者欲并黜况之祀宜也然臣窃以为汉儒莫若董仲舒唐儒莫若韩愈而尚有可议者一人文中子王通是也通之言行先儒之论已多大约以为僭经而不得比于董韩云尔臣请断之以程朱之说程子曰王通隐德君子也论其粹处殆非荀扬所及若续经之类皆非其作然则程子岂私于通哉正因其言之粹而知其非僭经之人耳朱子曰文中子论治体处髙似仲舒而本领不及爽似仲舒而纯不及又曰韩子原道诸篇若非通所及者然不免文士之习利达之求若览古今之变措诸事业恐未若通之精到恳恻而有条理也至于河汾师道之立出于魏晋佛老之余迨今人以为盛则固豪杰之士也今董韩并列从祀而通不预疑为阙典臣又按宋儒自周子以下九人同列从祀而尚有可议者一人安定胡瑗是也瑗之言行先儒之论甚详大约以为少著述而不得比于濓洛云尔臣亦请断之以程朱之说程子看详学记曰宜建尊贤堂以延天下道德之士如胡瑗张载邵雍使学者得以矜式朱子小学书亦备载瑗事以为百世之法臣以为秦汉以来师道之立未有过瑗者矧程子于瑗之生也欲致其与张邵并居于尊贤之堂其没也乃不得与张邵并侑于宣圣之庙其为缺典甚矣况宋端平二年议増十贤从祀以瑗为首若谓瑗无著述之功则元之许衡亦无著述但其身教之懿与瑗相望诚有不可偏废者臣考之礼有道有德于教于学者死则为乐祖祭于瞽宗乡先生没则祭于社若通瑗两人之师道百世如新得加封爵使与衡同列祀于学宫最得礼意
　　一自唐宋以来以顔子曽子子思孟子配享坐堂上而顔子之父顔无繇曽子之父曽防子思之父孔鲤皆坐庑下臣考之礼子虽齐圣不先父食而三代之学皆所以明人伦也夫孔子之所以为教与诸弟子之所以为学者不过明此而已今乃使子坐于上父坐于下岂礼也哉若以为此乃论传道之功则自古及今未有外人伦而言道者纵出于后世之尊崇非诸贤之本意臣恐诸贤于防防之中必有不安于心而不敢享非礼之祀者臣考之元至顺三年尝封顔无繇杞国公諡文裕孟子之父孟孙氏亦尝封邾国公臣愚乞下有司于各处庙学如乡贤祠之制别立一祠中祀啓圣王以杞国公顔无繇莱芜侯曽防泗水侯孔鲤邾国公孟孙氏配享庶不失以礼尊奉圣贤之意臣又窃观圣学失传千五百年至程朱出而后孟氏之统始续则程朱之先亦不可缺况程子之父大中大夫封永年伯程珦首识濓溪周子于属掾之中荐以自代而又使二子从逰朱子之父韦斋先生追諡献靖公朱松临没之时以朱子托其友籍溪胡氏而得程氏之学珦以不附王安石新法退居于洛松以不附秦桧和议奉祠于闽其厯官行已俱有称述臣愚乞将永年伯程珦献靖公朱松从祀啓圣王使学者知道学之传有开必先明伦之义不为虚文矣明文海巻四十八
　　钦定四库全书
　　明文海巻四十九　　　　　余姚黄宗羲编奏疏三
　　扶植纲常疏【罗伦】
　　臣闻朝廷援杨溥故事起复李贤者臣窃谓李贤大臣起复大事纲常风化之所系天下后世之所监伏读圣策有曰朕夙夜惓惓欲正大纲举万目使人伦明于上风俗厚于下陛下是言直可为国家扶纲常为天地立民极为万世开太平者也然欲正大纲莫先于明人伦厚风俗欲明人伦厚风俗莫先于孝孝者天之经也地之义也国而非此不可以为国家而非此不可以为家人而非此不可以为人古今以来未之有易故先王制礼子有父母之丧君命三年不过其门者所以教人孝也古者求忠臣于孝子之门诚以居家孝故忠可移于君为人臣者未有不孝于亲而能忠于君者也为人君者未有不教其臣以孝而能得其臣之忠者也昔子夏问三年之丧金革之事无避礼与孔子曰鲁公伯禽有为为之也今以三年之丧从其例者吾弗知也陛下于李贤以金革之事起复之欤则贤所未闻也以国家大臣起复之欤则礼所未见也以故事大臣当起复欤则为君者当以先王之礼教其臣为臣者当据先王之礼事其君臣不暇逺举请以宋事言之仁宗尝以故事起复富弼矣弼之辞曰何必遵故事以遂前代之非但当据礼经以行今日之是仁宗卒从其请孝宗甞以故事起复刘珙矣珙之辞曰身在草土之中国无门庭之冦难冐金革之名以私利禄之寔孝宗卒允其辞此二君者未甞拘当代之故事以强起其臣此二臣者亦未甞循当代之故事以茍从其君故功泽加于当时名声垂于后世史笔书之以为盛事士夫诵之以为美谈此无他君能教其臣以孝臣有孝可移以忠于君也自是而后无复礼义史嵩之欲援例起复为丞相王黻起复为执政陈宜中起复为宰相贾似道起复为平章此数君者未尝不以当代之故事起其臣此数臣者未尝不以当代之故事从其君然生灵以之而困天下以之而乱社稷以之而倾贻祸于当时遗臭于后世此无他君不教其臣以孝臣无孝可移以忠其君也诗曰殷监不逺在夏后之世臣愿陛下以宋为鉴使贤尽孝于君亲为万世之大臣陛下以礼处贤为万世之大君此臣之愿也亦贤之分也若以贤身任天下四方多虞而起复之与则仁宗之时契丹方盛未为无虞也孝宗之时金人甚强未为无事也陛下必欲贤任天下之事不专门内之私则贤身不可起口则可言宜降温诏俾如刘珙不以一身之戚而亡天下之忧使贤于天下之事知之则必言言之则必尽陛下于贤之言闻之则必行行之则必力则贤虽不起复犹起复也使贤于天下之事知之而不言言之而有隐陛下于贤之言闻之而不行行之而不力则贤虽起复犹不起复也陛下无谓庙堂无贤臣众庶无贤士君盂也臣水也盂圆则水圆盂方则水方君好諌则臣直好谀则臣佞陛下诚能于退朝之暇清闲之燕畧崇髙贵重之势亲直谅博洽之士开怀延纳降礼尊贤讲圣学之大要明君道之急务询政事之得失察生民之利病访人才之贤否考古今之治乱诹风俗之盛衰咨边防之缓急舍一己之见而以众人之见为见舍一己之知而以众人之知为知顺防之言则察而逐之使贡谀保宠者无以自容忤防之言则容而受之使输忠为国者得以自尽羣策毕陈众贤并用则贤所欲言者人亦能言之又何必违先王之礼经拘先朝之故事损大臣之名节亏圣明之清化而后天下可治哉朝廷举措大臣出处天下观之史笔书之清议虽不行于朝廷天下以为何如公论虽不行于今日后世以为何如诚不可不慎也夫贤之起复犹诿之曰负天下之重任应先朝之故事比年以来朝廷以夺情为常典缙绅以起复为美名食稲衣锦之徒接踵庙堂据礼守经之士寥寂无闻不知此人于天下之重何所闗耶此事于先朝之故事何所据耶先朝自杨溥之外未闻起复某人为某官也今起复之官何如此之多耶以其髙谋逺虑足以建天下之大议耶何未见其发也以其折冲御侮足以定天下之大难耶何未见其能也以其直节劲气足以励天下之士习耶何未见其有也以其深仁厚泽足以浃天下之民心耶何未见其行也以其忠言谠论足以禆朝政之阙失耶何未见其敢也陛下何取于斯人而起复之哉意其平昔之计不过阿媚权势豫为己地及遭通丧之时则必曲为谀说上防天听不曰此人办事理可夺情则曰此有故事例当起复既遂奸计畧为虚辞一见俞允欢然就位未有坚请如富弼恳辞如刘珙者也且妇于舅姑丧亦三年孙于祖父母礼有期服夺情于夫初无与其妻起复于父初无与其子今或舍馆如故妻孥不动乃号于天下曰本欲终丧朝廷不容虽三尺童子臣恐其不信也为人父者所以望其子之报岂拟至于此哉为人子者所以报其亲之心岂忍至于此哉枉己未能直人防亲者岂能忠君望其直人而先枉己望其忠君而先防亲陛下何取于斯人而起复之哉何不使之全孝于家而后移忠于国哉昔富弼有母丧韩琦言起复非盛世事而富公竟不可夺史嵩之遭父丧太学生留之至数百人嵩之竟乞终制今大臣起复羣臣不以为议且从而为之辞所以豫为己地也羣臣起复大臣不以为非且从而成其事亦所以豫为己地也大臣既无忌羣臣复何惭羣臣既有例大臣复何辞今之大臣固韩琦富弼之罪人今之群臣又太学生之罪人也上下成风混然同流致有公无起复之例私为匿服之计例在薄恩则匿服以受封例在得官则匿服以听选例在掇科则匿服以应举例在迁官则匿服以候选例在求贿则匿服以之任率天下之人为无父之归臣不忍圣明之世风俗之敝纲常之坏一至于此也夫爱亲之心孩提有之短丧之说下愚耻言况在冠裳之列闻圣贤之道肯于其亲无三年之爱乎特以贪利遂至忘亲孔子曰是可忍也孰不可忍也又曰上有好者下必有甚焉者陛下诚能守先王之遗礼遵祖宗之成宪待之以礼义而不縻之以爵禄激之以廉耻而不诱之以名位使积习之弊脱然以除则忠孝之心油然而生向虽忘其亲今则为孝子向虽后其君今则为忠臣亦理之所必有势之所必至也特在乎陛下转移之间何如耳天子者以孝治天下也大臣者佐天子以孝治天下者也欲孝行于天下必先行于大臣臣愿陛下不惑羣议断自圣取回内臣许令李贤依富弼刘珙故事守制其余已起复者悉令终丧未起复者悉许守制脱有金革之事亦从墨衰之制任国事于外尽心丧于内将见朝廷既正则天下自正大臣既行则羣臣自効人心天理不可泯灭谁肯甘心为不孝之子腼顔为不忠之臣乎纲常由是而明风俗由是而厚士心由是而纯纪纲由是而张国势由是而一矣
　　应诏封事疏【邹智】
　　伏覩今月初十日五鼔有大星飞流起西北亘东南光芒烛地蜿蜒如龙蛇人马辟易盖阳不能制阴之象也臣窃惟陛下即位以来慷慨奋发恭俭勤劳摈斥宦官黜逺左道根究浮费裁抑冗员痛惩法王佛子大放珍禽奇兽凡天下之人所欲而未得所患而未去者以次罢行几无遗憾宜其克享天心而景星卿云昭回乎霄汉之表今变异若此其故何哉臣反复思之无乃阴之当消者未消阳之当长者未长而陛下所以事天者独有未至欤伏读明诏曰天下大小衙门政务如利所当兴弊所当革者所在官员人等指寔条具以闻臣有以见陛下知前日登极诏书为奸臣所误阻塞言路物论嚣然故复下此条以自解耳夫不曰朕躬有过失朝政有阙遗而曰利所当兴弊所当革不曰许诸人直言无隐而曰所在官员人等指寔条具以闻陛下之所以求言者已不广矣然欲兴天下之利当求利之所以兴欲革天下之弊当求弊之所以革欲正天下之衙门当自大衙门始臣请遡流穷源为陛下陈之惟陛下虚心以听夫内阁者天下之大衙门也利莫利于君子进弊莫弊于小人不退小人不退欲弊之革也不可得已君子不进欲利之兴也不可得已且如少师万安持禄怙宠殊无厌足少保刘吉附下罔上漫无可否太子少保尹直挟诈怀奸全无亷耻世之所谓小人也陛下留之则君德必不能辅朝政必不能修纪纲必坏风俗必偷天下之贤必有所观望而不敢来天下之邪必有所盘结而不肯去上弊社稷下弊苍生此弊所当革者也臣愿陛下讽之再辞以全其体给之余禄以饱其欲放之田里以休其劳则天下之弊无不革矣至如致仕尚书王恕矢志忠勤可任大事尚书王竑秉节刚劲可寝大奸都御史彭韶学识醇正可决大疑世之所谓君子也陛下用之则君德必为之开明朝政必为之清肃纪纲必振风俗必淳天下之贤必防茅而来天下之邪必望风而去上利社禝下利苍生此利所当兴者也臣愿陛下予之安车以优其礼赐之手诏以重其行置之左右以展其蕴则天下之利无不兴矣然君子之所以不进而小人之所以不退岂无自哉大抵宦官之权重也汉元帝尝任萧望之周堪矣一制于恭石显则不得以行其志宋孝宗尝任陈俊卿刘珙矣一间于陈源甘升则不得以尽其才李林甫牛仙客与髙力士相为犄角而宗之朝政不经贾似道丁大全与董宋臣相为表里而理宗之国势不振君子小人进退之机未尝不在于此曹之盛衰也臣愿陛下鉴其所既往谨其所未来大张英断总揽天纲凢所以待宦官者一以太祖髙皇帝为法凡所以任大臣者一以太宗文皇帝为法则君子可进小人可退而天下之治出于一矣
　　齐醮进香疏【张宁】
　　臣闻释道之教邃古所无下至汉唐其法寖盛然三代君主夀考世运灵长后世衰乱相仍年祚少永佛老无补视昔可知夫父子君臣夫妇兄弟朋友长幼人之大伦自古体国立法修政建事无非为此五者而为之经理防范耳五者顺序百度以宁是以圣人之道始于有为而终于无为彼佛老之法不足以有为而强于无为遂欲去君臣废夫妇一切归诸虚无寂灭假使其教尽行则婚姻既无子嗣俱絶不过百年人类尽矣虽有事物将谁用之厯代英君谊辟有见于此非不欲深恶而痛革之特以其颇能倡祸福轮廻之空谈警动于人可以化导愚昧姑将存之以为治化外之一术耳非真谓其能扶世立教延永国步而为之崇奉也恭惟皇上曩在青宫继登大宝夙精儒学日御经筵于凡治乱之由正邪之辨洞明深识允蹈躬行当即位之初诏天下寺观不许藏匿无度牒僧道等项寻承睿防不许増修寺观乞请额名上书言事者又每以滥度叫化不便为词多被奬纳传之将来固当永逺无矣迩者恭遇皇太后诞日令僧道建设斋醮此见皇上将欲表扬孝道慰悦圣慈无所不用其极之心也诸大臣及百职事但当和助德仰赞至情上绥懿祉则心诚道得允合旧章而礼部尚书姚防等乃于各衙门敛防财物收办炷香约以至期赴坛行礼为儒者自失其守业彼者乌知其非臣虽至愚为此深惜切惟人臣之于君愿其福也则当劝以修德善愿其夀也则当劝以去逸欲愿天心之向顺则当相之以和保小民康济四海故曰求福不回夭夀平格又曰欲王以小民受天永命未闻有以祷祠得福丹药致夀假符瑞以永天命者今乃不能尽所当为徒以瓣香尺楮列名其上宣扬于佛老之神相率而拜曰为朝廷祈福祝夀天地鬼神山川河岳昭布森列可厚诬如是哉昔孔子之于异端孟子之于杨墨韩愈欧阳修诸儒之于佛老为其惑世诬民充塞仁义故词而辟之论而排之今若此其流不止于惑与诬矣通朝之人靡然而从仁义不止于充塞矣学圣贤之学者既不能辟而排之又不能以正自处天下后世谓之何哉伏惟英宗睿皇帝当复位之初国事多虞属有足疾其时一二大臣所见不逺不察古人行祷之意故尝举行此事盖一时臣子迫切至情事不得已然非祖宗之旧典先帝之本心也因循至今寔意不存尚沿故习夫臣之于君犹子之于父一指一髪皆其长养一饮一食皆其赐予若能以斋醮助国虽杀身亦所不辞岂敢自以儒者门戸为此倔强与彼相较量哉但以无益事情徒伤大体其于经筵圣学不无畧有所妨其于进讲儒臣亦恐难以身劝伏望皇上法古昔圣贤正常道之心监大学衍义明道术之语乞勅礼部及文武衙门今后凡遇庆贺日期不许仍前擅备炷香于寺观行礼庶可以扶名教振士风全一代之治体而与三代之时并隆矣
　　论圣政疏【刘健】
　　窃惟天下之事有轻有重有缓有急得其序则治不得其序则乱而所不当为者弗论也夫事之重且急者不过亲贤爱民赏功罸罪而已近时以来奏事之期日渐迟晚散本不及禁门已闭内外章疏动经累日甚者或延至半年或终留不出因循积习遂以为常仰惟皇上于声色货利无所嗜好宫禁严宻臣等所不敢知但恐佛老神之事有妨圣政耳夫神之所当祭者不过天地宗庙社稷山川及古昔圣贤而已其礼有时而不妨于政其用有节而无害于民若佛老之教邪妄不经空虗无益蠧政病民非所当务者也窃闻寺院宫观斋醮无时佛书道经刋写相继甚者或累嵗挂袍于千里之外或白昼散灯于大市之间朝野传闻无不骇异夫宠尚僧道则亲贤之礼防耗费钱粮则爱民之意阙以方便为仁厚则冐功求进者得防滥赏以慈悲为寛容则坏法失机者得逃重罚是当急者反缓当重者反轻凡政之弊皆由于此孔子曰务民之义敬神而逺之葢谓当祭之也而况非所当祭者乎老子亦有曰明王在上其不神盖谓邪之不能干正也而况为吾圣人之教者乎伏愿皇上法孔子之正言原老子之初意洞啓圣聪奋行干健以万几为重务而速赐施行以异端为蠧政而不劳圣虑务使纪纲大振德化旁通下结人心上回天意寔宗社万万年无疆之庆也
　　覆正祀典疏【倪岳】
　　先该礼科给事中张九功题前事臣等谨详古制天子祭天地祭宗庙祭社稷祭天下名山大川祭五祀凡载于祀典者皆有功德垂世如祭法者所谓法施于民以死勤事以劳定国能御大菑能捍大患则祀之非此族类不在祀典故孔子曰非其而祭之谄也又曰淫祀无福而先儒亦曰帝王无妄祭无徼福又曰明于天地之性不可惑以神怪知万物之情不可罔以非类皆谓此也自秦以降乃多淫祠厯汉至元有因有革迨至国朝太祖髙皇帝即位之三年首诏天下改正祀典列圣相承恪遵成宪间有因所感应之事而増益祠祭或以万夀千秋等节而修建斋醮一时行之不察后遂袭以为例因循莫改増置益繁异端之徒转相皷扇怪诞相乘矫诬殊甚夫非礼之祭非类之祷近代帝王固不能无然絶地天之通严幽明之分在帝舜以为当务之急盖非圣明之君卓然有见必不能深禁而痛絶之此给事张九功之言所以深有望于今日者也伏乞圣明敬事天地孝事宗庙严事山川百神舍此之外凡有一应斋醮祷祠之类通行革罢不惟屏斥异端之奸亦可节省无益之费既可允合乎圣祖以礼事神之心而亦足致乎圣王至诚感神之妙和气恊应国祚绵长人心以明风俗以正其为治道诚非小补也今将查到在京各项祭祀除太仓之神汉夀亭侯闗公宋丞相文天祥俱祀典应祭外其余详为辨析穷加考究以正万年之祀以解万世之惑云夫所谓释迦牟尼文佛三清三境天尊者谨按传记西方有佛国曰天竺天竺有五中天竺乃释迎所生之地后汉明帝时其法始入中国后之宗其教者遂以释迦为师其曰三世佛者则以释迦之本性为法身德业为报身并其真身而为三其寔本一人耳今乃分为三像而并列之失其防矣唐儒韩愈有曰三代之时天下太平百姓安乐夀考中国未有佛也明帝时始有佛法其后乱亡相继运祚不长宋齐梁陈以下事佛渐谨年代尤促惟梁武帝舍身施佛其后饿死台城事佛求福乃更得祸由此观之佛不足事亦可知矣至于道家以老子为师其所谓三清者盖仿释氏三身而为之尤为谬妄宋儒朱子有曰玉清元始天尊既非老子之法身上清太上老君又非老子之报身设有二像又非与老子为一而老子又自为上清太上老君葢仿释氏之失而又失之者也况庄子明言老耼之死则耼亦人耳岂可僣居昊天上帝之上哉由此观之三清三境天尊寔无所据况躬亲祠醮倾心崇奉如宋徽宗者可谓至矣卒之防身北廷覆亡宗社千载可为明戒但縁佛老异端之徒转相模仿惑世诬民厯代因之莫之有废是以逓年以来凡遇万夀千秋等节奉钦依修建吉祥好事或遇丧礼七七修建荐扬好事俱先期一日遣官诣大兴隆等寺祭告释迦牟尼文佛朝天宫祭告三清三境天尊此皆因袭而行不合祀典所谓北极中天星主紫微大帝者谨按象纬书有曰北极五星在紫微垣中一名天极一名北辰其北第五星名天枢葢极星之在紫微垣万神所宗七曜三垣二十八宿众星所拱为天文之正中又曰紫微大帝之座天子之常居也即今朝廷宫殿所在乃其象焉国朝正统初年建紫微殿一所于大徳观之东设立大帝之象每遇万夀圣节正旦冬至俱遣大臣一员祭告夫日月星辰并曜于天故古有大明祭日夜明祭月幽宗祭星之文祖宗以来毎嵗南郊大祀内坛已有星辰坛合祭之礼今乃像之如人称之为帝以极星之正祠于异端之宫稽之祀典诚无所据所谓九天应元雷声普化天尊者谨按传记有曰凡隂气凝聚阳气在内而不得出则奋撃而为雷霆非如异端所谓龙车石斧鼔火鞭怪诞之说也雷声普化天尊者道家以为玉霄一府总司五雷而雷部诸神皆其所主而又托以六月二十四日为天尊示现之日朝廷嵗以是日遣官诣大德显灵宫致祭夫风云雷雨皆隂阳之妙用神之盛德祖宗以来每嵗南郊大祀外坛已有合祭之礼而八月望后山川坛复有秋报之祭况自二月发声之后无非雷霆震奋之日顾乃止于六月二十四日于义何取至于像设名称礼亦无据所谓梓橦帝君者谨按图志英显王庙在剑州即梓橦神姓张讳亚子其先越嶲人因报母仇徙居剑州之七曲山仕晋战没人为立庙唐宗西狩追封左丞僖宗入蜀封济顺王宋咸平中改封英显又按文昌六星在北斗魁前为天之六府道家谓上帝命梓橦神掌文昌府事及人间禄籍故元加号为辅元开化文昌司禄宏仁帝君而天下学校亦多立祠以祀之京师旧有庙在北安门外景泰五年辟而新之勅赐文昌宫额嵗以二月初三日为帝君诞生之辰遣官致祭道家谓梓橦以孝徳忠臣显灵于蜀庙食其地于礼为宜祠之京师不合祀典至于文昌之星与梓橦无干今乃合而为一诚出傅防所谓祖师三天扶教辅大法师真君者谨按传记张道陵字辅汉光武十年生于吴之天目山善以符治病桓帝永夀元年于灵峯白日上升百二十嵗唐天宝七年册赠天师中和四年封三天扶教大法师宋熈寜中加封三天扶教辅大法师大观二年册号正一靖应真君子孙厯代相传皆有封号迨入国朝仍令传袭正一嗣教真人之封秩正二品以正月十五日为祖师示现之辰遣官诣大徳显灵宫告祭又按宋邵伯温闻见録建安二十年曹操破张鲁定汉中鲁祖陵顺帝时客蜀学道鸣鹤山中造作符书惑百姓从其道者輙出五斗米时谓之米贼陵子衡衡子鲁以法相授受自号师君其众曰卒曰祭酒大抵与黄巾相类朝廷不能讨就拜鲁汉宁太守镇蛮中观此则陵本非异人而道家祖陵为天师者特因天宝诏称汉天师而然耳今正月十五乃其生辰自宜其子孙祭于其家可也所谓大小青龙之神者谨按碑记昔有僧名卢自江南来寓西山之尸陀林秘魔岩一日二童子来拜于前卢纳之鬻薪供奉虽寒暑无怠时久旱不雨二童子白于卢能限雨期言讫即委身龙潭须臾化二青龙一大一小至期果得甘雨事闻赐卢师号曰感应禅师建寺设像立碑以纪其事又别设祠于龙潭之上春秋遣官祭二青龙神国朝宣德中勅建大圆通寺二青龙出现祷之有应于是加封号至今春秋二时遣顺天府官致祭及遇嵗旱遣官祭告盖因旧传二龙能致云雨故累朝崇奉如此然虽称二青龙其寔蛇也蛇有神蛇其名曰蜦亦能致雨今此二蛇西山寺院处处有之畧无灵异近者京师连年水旱祈祷无应则此亦非蜦蛇乃凡蛇耳葢妖由人兴久自衰息无足崇奉明矣昔宋祥符中天庆观有蛇极怪异人以为龙孔道辅以手板击其首死之其患遂息程明道为上元主簿茅山池有小龙如蜥蜴崇奉以为神物明道捕而脯之使人不惑后亦不闻如何则此二蛇之怪诞正此类也所谓东岳泰山之神者谨按图志东岳鲁之泰山今在山东济南府泰安州山下有庙自黄帝以来封禅七十二君唐宋元皆加神以封号曰王曰帝若祀人国朝洪武三年诏去封号称为东岳泰山之神有司春秋致祭有事则遣臣祭告今京师朝阳门外亦有东岳庙寔自元延祐中教大宗师张留孙买地为宫奉祀东岳天齐仁圣帝国朝仍而不废嵗以三月二十八日及万夀圣节遣官致祭夫岳镇海渎以其山川灵气有发生润泽之功故厯代祀之而泰山在鲁封内嵗时俱有合祭之礼前项祀典烦渎无据所谓北极佑圣真君者谨按传记北极佑圣真君者葢真武神也真武本元武宋真宗尚道教避圣祖讳改元为真元龟也武蛇也此本北方元武七宿虚危星形似之故因而名后乃以元武为真君而作龟蛇于下靖康初诏加号助顺曰佑圣助顺真武灵应真君及考图志乃云真武为靖乐王太子也生而神灵长而勇猛志除邪魔遇紫虚君授以道秘东逰遇天神授以寳剑入武当山修錬功成白日飞升奉上帝命往镇北方披髪跣足建皂纛旗统摄元武之位此则道家傅防之说殊为诞妄再考国朝御制碑文太祖髙皇帝平定天下兵戈所向神隂祐为多及定鼎金陵乃于鸡鸣山建庙以崇祀事载在祀典太宗文皇帝肃靖内难以神有显相又于京城艮隅并武当山各重建庙宇而两京嵗时春秋及京师每月朔望各遣官致祭武当山则命内外官员专一在彼提督列圣崇奉之意可谓至矣宪宗纯皇帝在位常范金为像屡遣内官陈善赍往武当山安奉葢亦不过承先志以祈神休耳岂期陈善援引左道之人邓常恩等上则荧惑圣聴糜费内帑下则骚扰道路虐害生民且又奏请重修京师庙宇改号灵明显佑宫日居其间引进邪术遂使香火之地几为奸盗之区固非朝廷崇奉之本意使真武有神亦岂其所乐闻哉所谓崇恩真君隆恩真君者谨按道家之言有曰崇恩真君姓萨氏讳坚西蜀人在宋徽宗时尝从虚靖天师张继先及王侍宸林灵素传学道法累有灵验而隆恩真君则玉枢火府天将王灵官也又尝从萨真君传受符法国朝永乐中有杭州道士周思得以灵官之法显于京师附体降神祷之有应乃于禁城之西建天将庙及祖师殿宣徳中改庙为大徳观封萨真人为崇恩真君王灵官为隆恩真君又建一殿崇奉二真君左曰崇恩殿右曰隆恩殿成化初年改观曰宫加显灵二字逓年四季更换袍服三年一小焚化十年一大焚化乂复易以新制珠玉锦绮所费不赀每嵗万夀圣节正旦冬至及二真君示现之辰皆遣官致祭其崇奉可谓至矣今就其言议之萨真人之法因王灵官而行王灵官之法因周思得而显而其法之所自皆宋徽宗时林灵素辈之所传一时傅防之说浅谬如此本无可信况近年附体降神者乃钦发充军顾珏顾纶之父子其为鄙防尤甚往往祷雨祈晴杳无应验则其怪诞可知所谓金阙上帝玉阙上帝者谨按大明一统志福州府闽县南旧有洪恩灵济宫一所祀二徐真人即今之金阙玉阙二真人也真人五代时徐温子曰知证封江王知谔封饶王尝提兵平福州福父老戴之图像以祀宋赐今额又考之御制碑文云太宗文皇帝临御之十有五年适遘疾弗豫百药罔効或有言神灵騐者祷之輙应脱然平复于是大新闽地庙宇命有司春秋致祭嵗易时衣给戸洒扫又于京师立庙以祀之加封金阙真人玉阙真人十六年又加封金阙真君玉阙真君赐庙额曰洪恩灵济宫正统初年重新宫宇进号金阙崇福真君玉阙隆福真君成化二十二年重加尊号伯曰九天金阙总督魁神洪恩灵济慈恵髙明上帝仲曰九天玉阙总督罡神洪恩灵济仁恵静上帝逓年以来毎月朔朢并万夀圣节正旦冬至及二真君诞辰俱有祭祀遣官行礼及时食献新至今不缺四时已有皮弁冠大红纱罗纻丝织金锦云龙朝服近又加以平天冠明黄纱罗纻丝衣服其黄服五年一次更换焚化红服十年一次更换焚化夫神之世系年代可考如此本非有甚异也先年止因有功于闽庙食一方后以保防太宗文皇帝圣躬故京师有别庙之奉但本处既有春秋二祭而京师一年之间复有前项祭祀不无烦渎且惟皇上帝主宰于天而兄弟并称上帝其为僣拟可知所谓神父圣帝神母元君金阙元君玉阙元君者谨按徐仙真録及国朝御制碑文神父神母者即二徐真人之父母金阙玉阙元君者葢其配也宋理宗朝封父齐王为忠武真人母白氏仁夀仙妃配许氏助顺仁忠仙妃陶氏善助慈懿仙妃国朝永乐中加封父翊亮真人母淑善仙妃许氏真应仙妃陶氏恭静仙妃继又进封其父为真君成化二十二年神父加封髙上神主慈悲圣帝神母加封安宁护国恭静元君金阙妃天房卫保节靖元君玉阙妃天房众母显祐元君毎嵗万夀圣节正旦冬至俱遣官祭祀金阙玉阙元君又有诞辰之祭皆因二真君一时祷应之功故推及而崇奉之如此夫神父徐温乃五代时误国之臣专权弑主殊无功徳祀以报功岂宜滥及况父母并妃并受隆名称帝称君僣拟益甚所谓城隍之神谨按易坎卦有曰王公设险以守其国葢谓君人者观坎之象知险不可陵也故设为城郭沟池以守其国而保其民人传记谓其制自黄帝始厯代建国必有髙城深隍上以保障宗社朝廷下以卫捍百官万姓其所系甚重其为功不小故国朝之制天下府州县皆有城隍之祭京都城隍庙旧在顺天府西南累朝皆加修葺嵗以五月十一日为神之诞辰万夀圣节各遣官致祭夫庙祀城隍之神本非人安得诞辰可谓谬妄况每嵗南郊大祀坛八月山川坛俱有合祭之礼事体已重既与天下府州县之祭不同今又复为烦渎之祭不亦谬乎前项祭告俱合罢免谨具覆奏伏圣裁
　　明文海巻四十九
　　钦定四库全书
　　明文海巻五十　　　　　　　余姚黄宗羲编奏疏四
　　郊祀对【潘潢】
　　臣闻周礼春官掌治天神人鬼地只之礼凡以赞其长佐王和邦国者臣职是也虽微明命犹将寅清夙夜观防通之嘉以行典礼臣实承诏敢不奉职正对臣闻礼者体也昔者圣人作易设卦观象以干为天为君为父以坤为地为母为妻为臣而系之曰天尊地卑乾坤定矣卑髙以陈贵贱位矣此礼所由生也是故因天事天祭帝于郊因地事地祭社于国燔柴泰坛崇效天也瘗埋于泰折异乐殊日不与帝同牢以卑法地明王者父干母坤礼至而辨示民严上焉故孔子曰天无二日土无二王禘尝郊社尊无二上知其说者之于天下也其如视诸斯乎盖慎之也以此坊民后世乃犹有合享分郊如新莾匡衡之云者其于上也不亦二乎臣愚窃谓礼有贵多亦有尚寡文质无常惟称之适圜丘不屋致诚之极也明堂大享宜非所施是故埽地之典义不可旷奕奕郊庙列圣作之践位行礼于今百祀神灵之所依祖宗精神之所聚律之以春秋讥毁泉台之法而揆之以诗人勿剪勿拜之意有其举之孰敢废乎是故大祀之殿义不可堕按尚书孝经春秋凡言郊不卜郊郊祀用牲于郊皆防名之曰郊不别云某郊凡言郊以明天道郊则天神格祭天于郊皆直系之天更不并云天地是知祭天之外无郊郊祭之中无地易明也匡衡徒见天子有兆于南郊之语妄意祭地当于北郊其言本孝经纬于经无据且北既阴方地象母位则郊配亦当以其类矣严母莫大于配地古有之乎是故北郊之谬义不可袭王者受命有天下谓之有土是故古者天子大社丘方五丈封土五色祭后土焉凡封建诸侯则各割其方色之土苴以白茅而锡之使各立社祭于其国亦曰胙土是天子大社五土王社自祭畿内分土诸侯独得祭其方土而已故曰王者有分土祭天地诸侯方祭于土而尚书周官礼记皆谓祭地曰社或曰后土曰冡土示曰大示亦曰地示又曰土示丘方曰方丘折曰泰折天下之社莫大焉曰大社社所以明地道列地利命降乎社之谓殽地社之为大示昭昭矣自郑诸儒牵附防纬误分泰折为祭昆仑方丘为祭神州于是大社自为五土之神而夏至祭地别在北郊夫五土之神非地而何旅五帝独非祭天耶周礼宗伯师甸用牲于社大祝大师大防同宜于社小祝防戎之事保郊祀于社大司马搜田献禽祭示大合军以先恺乐献功于社大司冦军旅之事莅戮于社类皆言社而不及稷臣谓此天子大社也张载曰大社王为羣姓所立必在国外王社王所自立必在城内夫大社既在国外则小宗伯建国之神位所谓右社稷左宗庙者固王自立之社而大社无稷矣汉儒乃谓大社有稷王社无稷是无怪其以社为地别体而杂求诸泰折方丘卒启后来纷纷之议非胡宏王炎诸臣相继讲正流惑可胜慨乎是故大社之祭义不可废春秋大复古然劳民动众虽义且时必书重民力也今兵馑相仍所在虗耗大役烦兴民厪于食虽弛力缓征犹惧弗赡而去古逾远时异俗殊礼乐器度类不应典一变至道卒难为力此周公所以仰思其不合孔子所为博学而从今也圣人通变务与民宜大易之义中重于正陛下诚欲举先王之成法明当今之可行则所谓包荒之量冯河之勇不遐遗之明朋亡之公不可不先加之意矣趋向既定修和有常道洽政乂时然后动斯顺天理当人心损益之善者若徒以其事不迹古理须改图不胜欲速之心取祖宗成宪一朝遽纷更之正使尽如往制未必克当人心殆非所以兴听于民而行思其反者也是故时措之宜义不可忽易曰已日乃孚革而信之文明以説大亨以正革而当其悔乃亡臣前之説明礼审是求文明之正也后之説择善用中冀已日之孚也兼斯二者乃当革义合乎天徳可行周官之法度惟陛下留神省览庻言慎与大臣计虑毋固求礼以幸天下
　　郊祀疏【潘潢】
　　臣闻生人之道礼为大礼祭为大祭大郊为大大郊也者原本反初奉天地以子道示民严上也自二帝三王以及我朝厯圣所以只答神休萃聚天下未有外此义也今祀事未防一嵗不郊臣愚以为此非圣明所以率先天下后世以崇重本始之道请得据所见闻乞陛下试垂听焉谨按礼大丧惟天地社稷越绋而行事传曰不敢以卑废尊也盖君虽尊不尊于天国丧虽重不重于郊祀故闻郊之日丧者不哭不敢防服矣不闻有丧哭者不郊也古者天子谅阴冡宰摄位有代之言乃不言有代之祭乃不祭故越绋之礼先儒有谓使大臣越绋而摄祭者后世惧独任成害南面听治既不得不出于权制所谓郊祀不宜独责诸代矣若能行古谅阴三年之典则主以天子之名祭用冡相或如周礼大宗伯有故摄行祭事无不可也宋英宗时或问程颐郊祀当否頥曰今人居丧百事皆如常独于祭祀废之不若无废人君无一嵗不祭天人子无一日不见父母必曰不敢以非礼见岂不能因人通定省之问乎故茍事事如礼虽不与祭可也无祭不可也伏覩大明防典天地诸神皆天子亲祀有故则遣官祭告又曰郊祀国之大事虽有三年之丧亦不敢废又曰每嵗正月择日行礼是每嵗必郊遣官摄郊丧不废郊皆祖宗定制也今习见每嵗用正月郊遂以郊非正月为不可执一失三非继述之善者也春秋成公十七年书九月辛丑用郊胡安国曰郊之不时未有甚于此也此讥郊迟为不时非谓自孟春后皆非郊时而九月为特甚也讥其前此失时不郊因循至是则不可复郊也春秋之法为旱为雩虽过时犹且许之茍鲁之郊禘以礼且或有故未郊则圣人必恕之曰有故后郊其犹愈于已也若曰过时矣不如无郊则春秋数书过时不郊矣果予其不郊乎左氏曰郊祀后稷以祈农事也启蛰而郊郊而后耕既耕而郊宜其不从也此鲁之郊非周天子之郊也且舜八月西巡狩柴望如初是春秋皆得郊也郊特牲曰郊之祭也迎长日之至也是冬得郊也今既失孟春之郊矣又不得以时酌古通今图所以修嵗郊之法则春郊不可复行亦将如汉宋三嵗一郊而已然则倘或三年之内设又有他故焉则如夏商叔季罔事于天地只而后可耶且祖宗之时前用分郊后合郊前建圜丘方丘后用大祀殿前配仁祖后配太祖太宗前亲祀后或摄祀前摄以皇太子后或遣官圣人之治因时制宜无所不可然则前以春后以秋冬岂不可也臣愚以为失今之时而能从古之道纵有过时之嫌犹免亡本之诮况前日之过未为失时今者复郊愈见只肃其于变通之宜不远之复盖兼得之又何疑哉传曰郊祀天地所以修嵗事也今或以为既以秋冬郊又以明年春郊是黩祀也宜待嘉靖改元新正朔易服也乃昭告于皇天后土不当以先帝之遗年复举大郊上古之礼不知一嵗不郊即不成嵗古者启蛰长至之典与时偕行未闻以为黩也先帝所欲行而未成者陛下所宜朝访夕思以代有终若处此以优游行之以犹豫凡所宜行惟曰以待来年则自今数月之间天下事孰肯任其责耶昔鲁与齐战庄公谋于曹刿曰牺牲玊帛弗敢加也必以信刿曰小信未孚神弗福也今国家之于神只可谓大不信矣十四年二月郊十五年十二月郊十六年春有司定日凡三竟不得郊神非人实亲惟诚是依不信者三神谁与我若又复益之岂惟神听疑惑民不用情外藩君长闻之皆且曰中国今废郊矣殆非所以尊国体之极而耀徳于四逺况今日精门灾阴雨连日雨旸失职诸谷烂浥天之谴告明矣安得不起敬起孝为民求福乃犹纡徐怠缓固自执异岂不重拂天怒哉臣愚以为今陛下继统先帝嗣厯服承天地宗庙社稷之祀以为天下神人主义不得忽髙皇帝之命祀宜畧仿古圜丘报本之制近守祖宗一嵗一郊之法以今冬十一月郊其亲祀摄祀则视陛下处今日服制何如非臣所得与也陛下不以臣卑鄙庸妄断行臣言则礼达诚通幽明协顺令闻遐福与天无极臣死且不悔
　　諌迎佛疏【王守仁】
　　臣自七月以来切见道路流传之言以为陛下遣使外藩逺迎佛教羣臣纷纷进諌皆斥而不纳臣始闻不信既知其实然犹窃喜幸以为此乃陛下圣智之开明善端之萌蘖羣臣之諌虽亦出于忠爱至情然而未能推原陛下此念之所从起是乃为善之端作圣之本正当将顺扩充遡流求原而乃狃于世儒崇正之説徒尔纷争力沮宜乎陛下之有所拂而不受忽而不省矣愚臣之见独异于是乃惟恐陛下好佛之心有所未至耳诚使陛下好佛之心果已真切恳至不徒好其名而必务得其实不但好其末而必务求其本则尧舜之圣可至三代之盛可复矣岂非天下之幸宗社之福哉臣请为陛下言其好佛之实陛下聪明圣智昔者青宫固已播传四海即位以来偶値多故未暇讲求二帝三王神圣之道虽时御经筵儒臣进説不过日袭故事就文敷衍立谈之间岂能遽有所开发陛下听之以为圣贤之道不过如此则亦有何可乐故渐移志于骑射之能纵观于游心之乐盖亦无所用其聪明施其才力而偶托寄于此陛下聪明岂固遂安于是而不知此等皆无益有损之事也哉驰逐困惫之余夜气清明之际固将厌倦日生悔悟日切而左右前后又莫有以神圣之道为陛下言者故遂远思西方佛氏之教以为其道能使人清心絶欲求全性命以出离生死又能慈悲普爱济度羣生去其苦恼而济之快乐今灾害日兴盗贼日炽财力日竭天下之民困苦已极使诚身得佛氏之道而拯救之岂徒息精飬气保全性命岂徒一身之乐将天下万民之困苦亦可因是而苏息故遂特降纶音发币遣使不惮数万里之遥不爱数万金之费不惜数万生灵之困毙不厌数年往返之迟乆远迎学佛之徒是盖陛下思欲一洗旧习之非而幡然于髙明光大之业也陛下试以臣言反而思之陛下之心岂不如此乎然则圣知之开明善端之萌蘖者亦岂过为防言以佞陛下哉陛下好佛之心诚至则臣请毋好其名而务得其实毋好其末而务求其本陛下诚欲得其实而求其本则请毋求诸佛而求诸圣人毋求诸外藩而求诸中国此又非臣之茍为游説之谈以诳陛下臣又请得而备言之夫佛者外藩之圣人圣人者中国之佛也在彼外藩则可用佛氏之教以化导愚顽在我中国自当用圣人之道参赞化育犹行陆者必用车马渡海者必以舟航今居中国而师佛教是犹以车马渡海虽使造父为御王良为右非但不能利渉必且有沉溺之患夫车马本致远之具岂不利器乎然而用非其地则技无所施陛下若谓佛氏之道虽不可以平治天下或亦可以脱离一身之生死虽不可以参赞化育而时亦可以导羣品之嚣顽就此二説亦复不过得吾圣人之余绪陛下不信则臣请比而论之臣亦窃尝学佛最所尊信自谓悟得其蕴奥后乃窥见圣道之大始遂弃置其説臣请毋言其短言其长者夫西方之佛以释迦为最中国之圣人以尧舜为最臣请以释迦与尧舜比而论之夫世之最所崇慕释迦者莫尚于脱离生死超然独存于世今佛氏之书具载始末谓释迦住世説法四十余年夀八十二嵗而没则其夀亦诚可谓髙矣然舜年百有十嵗尧年一百二十嵗其夀比之释迦则又髙也佛能慈悲施舍不惜头目脑髓以救人之急难则其仁爱及物亦诚可谓至矣然必苦行于雪山奔走于道路而后能有所济若尧舜则端拱无为而天下各得其所惟克明峻徳以亲九族则九族既睦平章百姓则百姓昭明协和万邦则黎民于变时雍极而至于上下草木鸟兽无不咸若其仁爱及物比之释迦则又至也佛能方便説法开悟羣迷戒人之酒止人之杀去人之贪絶人之嗔其神通妙用亦诚可谓大矣然必耳提靣诲而后能若在尧舜则光被四表格于上下其至诚所运自然不言而信不动而变无为而成盖与天地合其徳与日月合其明与四时合其序与神合其吉凶其神化无方而妙用无体比之释迦则又大也若乃咀呪变幻怪揑妖以欺惑愚防是固佛氏之所深排极诋谓之外道邪魔正与佛道相反者不应好佛而乃好其所相反求佛而乃求其所排诋者也陛下若以尧舜既没必欲求之于彼则释迦之亡亦已乆矣若谓彼中学佛之徒能传释迦之道则吾中国之大顾岂无人能传尧舜之道者乎陛下未之思耳陛下诚于大臣之中茍其能明尧舜之道者日日与之推求讲究则必有能明神圣之道致陛下于尧舜之域者矣故臣以为陛下好佛之心诚至则请毋好其名而务得其实毋好其末而务求其本务得其实而求其本则请毋求诸佛而求诸圣人毋求诸外藩而求诸中国者果非妄为游説之谈以诳陛下者矣陛下果能以好佛之心而好圣人以求释迦之诚而求诸尧舜之道则不必渉数万里之遥而西方极乐只在目前不必糜数万之费毙数万之命厯数年之乆而一尘不动弹指之间可以立跻圣地神通妙用随形随足此又非臣之谬为大言以欺陛下必欲讨究其説则皆凿凿可证之言孔子云我欲仁斯仁至矣一日克己复礼而天下归仁孟轲云人皆可以为尧舜岂欺我哉陛下反而思之又试以询之大臣询之羣臣果臣言出于虗谬则甘受欺妄之戮臣不知忌讳伏见陛下善心之萌不觉踊跃喜甚輙进其将顺扩充之説惟陛下垂察则宗社幸甚天下幸甚万世幸甚
　　再辞封爵普恩赏以彰国典疏【王守仁】
　　嘉靖元年七月十九日准吏部咨该臣奏前事节奉圣防论功行赏古今令典诗书所载具可考见卿倡义督兵勦除大患尽忠报国劳绩可嘉特加封爵以昭公议宜勉承恩命所辞不允兵部知道钦此钦遵臣以积恶深重祸延先臣方防然瘠疚仅未殒絶闻命悸懐魂魄防乱已而伏枕沉思臣以微劳冐膺重赏所谓贪天之功掩人之善袭下之能忘已之耻者臣于前奏已具陈之矣然而圣防优恩独加于臣余皆未防采録者岂以江西之功果臣一人之所能独办乎朝廷爵赏本以公于天下而臣以一身掠众美而独承之是臣壅阏朝廷之大泽而使天下有不均之望也罪不滋重已乎夫庙堂之赏朝廷之议也臣不敢及至于臣所相与协力同事之人则有不得不为一申告者古者赏不逾时欲人速得为善之报也今効忠赴义之士延颈而待已三年矣此而更不一言事己日远而意已日衰谁复有为之论列者故臣辄敢剖痛忍哀冐斧钺而控吁气息奄奄之中忽不自觉其言之躁妄亦其事有所感于昔情有所激于中也切惟宸濠之变实起仓卒其气势张皇积威凌刼虽在数千里无不震骇失措而况江西诸郡县近切剥牀触目皆有贼兵随在皆有贼党当此之时臣以逆旅孤身举事其间虽仰仗威灵号召远近然而未受巡抚之命则各官非统属也未奉讨贼之防其事乃义倡也若使其时郡县各官果懐畏死偷生之心但以未有成命可保土地为辞则臣亦将何如哉然而闻臣之调即皆感激奋厉或提兵而至或挺身而来是非真有捐躯赴难之义戮力报主之忠孰肯甘粉虀之祸从赤族之诛蹈必死之地以希万一难冀之功乎然则凡在与臣共事者皆有忠义之诚者也夫均秉忠义之诚以同赴国难而功成行赏臣独当之人将不食其余矣此臣所以不敢受也且宸濠之变天实阴夺其魄而摧败之速是以功成之后不复以此同事诸人者为庸使其不幸而一蹶涂地则粉身防族之惨亦同事诸人者自当之乎将犹可以借众议之解救而徐免之乎夫下之人犯死难以赴义则上之人必行之赏以报功今臣爵独崇而此同事之人者乃或赏或否不行其赏而并削其绩或赏未及播而罚已先行或虗受陞职之名而因使退闲或防不忠之号而随以废斥由此言之亦何苦而捐身赴义以来此呶呶之口而自求无实之殃乎乃不若退缩引避反可以全身远害安处富贵而逭于众口之非也夫披坚执鋭身亲行伍以及期赴难而不免于不忠之罚则容有托故推奸坐而观望者又将何以加之今不彼之议而独此之察则已过矣昔人有蹊田而夺牛者君子以为蹊田固有责而夺牛则已甚今人敺牛耕我之田既种且获矣而追究其耕之未尽善也复从而夺之牛无乃大远于人情乎今议者或以某也素贪而鄙某也素躁而狂故虽有功而当抑其赏虽有劳而不赎其罪噫是亦过矣当宸濠之变抚按二司等官咸被驱缚或死或从其余大小之职近者就縻远者逃溃矣当此之时茍知有从我者皆可以为忠之士尚得追论其平时耶况所谓若贪与鄙者或出于谗疾之口而未必皆真耶若居常处易选择而使犹不免于失人况一时乌合之众而顾以此槩之其责于人无已甚乎夫考素行别贤否以激扬士风者考课之常典较功力信赏罚以振作士气者军旅之大权故鄙猥之行平时不齿于士列而使贪使诈军士有所不废也急难呼吸之际要在摧锋克敌而已何暇逆计其他乎当此之时虽有御人国门之防茍能効其智力以协济吾事亦将用之而事果有成亦必赏之况乎均在士人之列同有勤事之忠者乎人于平居无事扼腕抵掌而谈孰不曰我能临大节死大难及当小小利害未必至于死也而或有仓皇失措者矣又况矢石之下剑刀之间前有必死之形而后有夷防之祸人亦何不设以身处其地而少亮之乎夫考课之典军旅之政固并行而不相悖然亦不可以混施之今人方有可録之功吾且遂行其赏可矣纵有既往之愆亦得以今而赎据其显然可见者毋深求其未然不可见者赏已行而其人之过犹未改也则从而行其黜谪人将曰昔以功而赏今以罪而黜功罪显劝惩彰矣今也将明军旅之赏而阴以考课之意行于其间人但见其赏未施而罚已及功不録而罪有加不能创奸警恶徒以阻忠节之意快谗嫉之心譬之投杯醪于河水而曰是有醪焉亦可饮也非有易牙之口将不能辩之矣而求饮者之醉可得乎夫人臣于国家之难凡其心之可望力之可为涂肝脑而膏髓骨皆其职分所当然则此同事诸臣者遂敢皆自以为功而邀赏于其上乎顾臣与之同事同功今赏积于臣而彼有未逮臣复抗顔直受而不以一言是使朝廷之上果以独赏其功于臣而此诸人者之绩因臣之为蔽而卒无以自显于世也且自平难以来此同事诸人者非独为已斥诸权奸之所诬搆挫辱而已也羣憎众疾惟自搜罗以为罪曽未见有鸣其不平而伸其屈抑者今陛下龙飞赫然日月之光英贤辅翼廓清风而鼓震雷于是阴气始防而魍魉潜消而覆盆之下尚有未能自露者也故臣敢不避矜夸僭妄之戮而辄为诸臣者一诉其艰难抑鬱之情昔汉臣赵充国破羗而归人有讽之谦譲功能者充国曰吾老矣爵位已极岂嫌一时事以欺明主哉兵政国之大事当为后法老臣不以愚命一为主上明言其利害猝死谁当复言之者卒以实对夫人之忠于国也杀身夷族有不避而乃避其矜功伐善之嫌乎臣始遇变于丰城也盖举丘仓卒茫昧之中其时岂能逆睹其功之必就谓有今日爵赏之荣而为之哉徒以事闗宗社是以不计利钝捐身家弃九族但以输忠愤而死节是臣之初心也至于号召三军则虽激之以忠义而实歆之以爵禄延世之荣励之以名节而复动之以恩赏绚耀之义是非敢以虗言诱之也以为功而克成也则此爵禄恩赏亦有国之典理所必有也今臣受殊赏而众有未逮是臣以虗言罔诱其下竭众人之死而共成之掩众人之美而独取之见利忘信是为贪鄙外以欺其下而内失其初心亦何顔面以视其人乎臣不敢独当殊赏者非不知封爵之为荣也所谓有重于封爵者故不敢茍得耳伏愿陛下鉴臣之言不以为夸也而因以察诸臣之隐允臣之辞不以为伪也而因以普诸臣之施果以其赏在所薄与则臣亦不得独厚果以臣赏或可厚与则诸臣亦不得而遂薄也江西同事诸臣于前奏亦已畧举且诸部亦有册可查不敢复有所尘凟臣在衰绖忧苦之中非可有言之日事不容已而有是举不胜受恩感激含哀冐死战栗惶惧恳恻祈祷之至
　　处置平复地方以图乆安疏【王守仁】
　　臣闻傅説之告髙宗曰明王奉若天道建邦设都树后王君公承以大夫师长不惟逸豫惟以乱民今天下郡县之设乃有大小繁简之别中土边方之殊流官土袭之不同者岂故为是多端哉盖亦因其广谷大川风土之异人生其间刚柔缓急之异禀服食器用好恶习尚之异类是以顺其情不违其俗循其故不易其宜要在使人各得其所固亦惟以乱民而已矣臣以迂庸谬膺重命勘处兵事于兹土节该钦奉勅谕谓可抚则抚当勦即勦是陛下之心惟在于除患安民未尝有所意必也又节该钦奉勅谕谓贼平之后公同议处应设土官流官何者经乆利便是陛下之心惟在于安民息乱未尝有所意必也始者思田梗化既举兵而加诛矣因其悔罪来投遂复宥而释之固亦莫非仰体陛下不嗜杀人之心惓惓忧悯赤子之无辜也然而今之议者或以为流官之设中土之制也已设流官而复去之则嫌于失中土之制土官之设蛮方之俗也已去土官而复设之则嫌于从蛮方之俗二者将不能逃于物议其何能建事而底绩乎是皆不然夫流官设而蛮民服何苦而不设流官乎夫惟流官一设而蛮民因以骚乱仁人君子亦安忍宁使斯民之骚乱而必于流官之设者土官去而蛮民服何苦而必设土官乎夫惟土官一去而蛮民因以背叛仁人君子亦安忍宁使斯民之背叛而必于土官之去者是皆虞目前之毁誉避日后之形迹茍为周身之虑而不为国家思乆长之图者也其亦安能仰窥陛下如天之仁固平平荡荡无偏无党惟以乱民为心乎臣于思恩田州平复之后即已仰遵圣谕公同总镇鎭巡副叅三司等官太监张赐御史石金等议应设流官土官何者经乆利便不得茍有嫌疑避忌而心有不尽谋有不忠乃皆以为宜仍土官以顺其情分土目以防其党设流官以制其势盖蛮方之性譬犹蛟龙虎豹必欲制以中土之郡县而绳之以流官之法是束龙虎于堂室之中而欲其驯扰帖服终必触樽爼翻几席狂跳而骇掷矣故必放之闲旷之区以顺适其犷野之性今所以仍土官之旧者是顺适其犷野之性也然一惟土官之为而不思有以防其党与制其猖獗是纵麋鹿于田野之中而无有乎墙墉之限豮牙童梏之道终必长奔直窜而无以维絷之矣今所以分立土目者是墙墉之限豮牙童梏之道也然分立土目而终无连属纲维于其间是畜麋鹿于苑囿而无守视之人以时守其墙墉禁其羣触终将逾垣远逝而不知践禾稼决籓篱而莫之省矣今所以特设流官者是守视苑囿之人也议既佥同臣犹以为土蛮之心未必尽得而穷山僻壌或有隐情也则亦安能保其必行乎则又备厯田州思恩之境按行其村落而经其城堡因而以其所以处之之道询诸目长率皆以为善又以询诸其父老子弟又皆以为善又以询诸其顽钝无耻厮役下贱之徒则又亦皆以为善然后信其可以乆行而庻或幸免于他日之戮也矣夫然后敢具本以请亦恃圣明在上洞见万里而无防不烛故臣得以信其愚忠不复有所顾忌然犹反覆其辞而更互其説者非敢有虞于陛下不能亮臣之愚良以今之士人率多执已见而倡臆説亦足以揺众心而偾成事故臣不避颊舌之腾者亦欲因是以晓之也烦凟圣听臣不胜战栗惶惧之至縁系处置平复地方以图乆安长治事理未敢擅便为此开坐具本请防
　　谢存问献讲学亲政疏【王鏊】
　　奏为谢恩事伏防圣恩特降敕谕遣行人柯维熊存问并示优眷者臣乆伏草莽忽闻诏使临门有若自天而降光生岩壑欢溢里闾庄诵玺书诲谕谆悉悯臣以直道难容嘉臣以劳勋自效臣之寸特荷九重之知虽殒百身何能为万一之报乎随欲赴阙陈谢而衰病侵寻恐颠越于道路乃敢具疏以闻臣本樗材遭际圣明亦尝承乏内阁预闻国论适値逆瑾盗政播弄威福臣力既不能沮抑性又不善诡随不得已乞身而退处于野十有三年无复当时之望矣恭遇陛下龙飞九五庶政一新海隅苍生欣欣相告复覩太平之治而草莽之臣又不意获沾优老之典臣不自揆尝着讲学亲政二篇志欲效野人食芹之献而无由今幸天恩下逮何敢复自疑外而以出位为嫌哉窃念古之圣君贤相共成至治之隆者盖起上下之交而近世之交其道有二一曰讲学二曰亲政陛下践阼以来时御经筵圣学勤矣臣愚犹过忧工夫或间断而不洽所望清燕之间广厦细旃之上时召文学侍从从容讲论凡古帝王为政之大经大法日陈于前万几之暇惟是观书观书之暇静以养心则自内及外无非进学之地殷高宗所以为学逊志务时敏道积于厥躬者此也陛下昧爽视朝圣政勤矣臣愚犹过忧堂陛太悬絶而不亲所望视朝之暇时御便殿公卿大臣侍从台諌逐日轮对从容咨询生民苦疾政事得失使得日陈于前总揽乾纲不治微细接见忠贤不隔疏远则自朝至暮无非修政之时宣王所以早朝晏罢卒成中兴之名者此也讲学则圣心日明亲政则圣政日修君臣上下日周旋于一堂之上又安有间隔之患哉二帝三王之治可复见于今日矣闻古人虽在畎畆义不忘君故敢辄效其愚诚不自知其言之可用与否其义则臣子事君尽心之道也惟陛下少留一夜之观如其可采采而行之则臣虽塡沟壑无复恨矣其讲学亲政二篇附奏以闻臣不胜感恩激切屏营之至
　　讲学篇　国家经筵之设其盛矣乎天子自正朝辇御文华殿公卿大臣盛服侍列羽林之士亦皆环列以听经筵一开天下莫不欣欣焉传之以为希濶之典故曰其盛矣乎然一嵗之间寒暑皆歇春秋月分日不过二三日之间风则免政事有妨则免讲之日夙具讲章至期讲讫纶音赐宴俨然而退上下之情未见其亲且宻也至于日讲可谓亲矣然体分犹过于严上有疑焉未尝问也下有见焉未尝献也昔傅説之告高宗曰学于古训乃有获惟学逊志务时敏厥修乃来逊者逊其志如有所不能敏者敏于学如有所不及成王访落于羣臣曰学有缉熙于光明示我显徳行学有缉熙者继续而光明之也示我显徳行冀羣臣有以开示之也商周之君其学如此之切夫人主一日万几固不暇如儒生学士日夜孜孜然而帝王精一之传治天下之大经大法古今治乱之迹天人精微之际自非逊敏缉熙亦安望其有得而今也濶畧如是暴之之日少寒之之日多傅之之人寡咻之之人多未见其能得也且不独商高宗周成王为然也汉光武虽在军中投戈讲艺息马论道至夜分乃罢唐太宗延四方文学之士房杜禇薛辈十八人分番直宿讨论经籍或至夜分今贞观政要与魏征所论亦可见矣宋世贤主宫中暇日惟是观书居常禁中亦有日课翰林侍从日寓直禁中以备顾问我太祖高皇帝甫得天下开礼贤馆与宋濂刘基章溢辈日日相讲论其后圣学髙明诏告天下皆出御制睿翰如流羣臣拱视今御制文集是也仁宗皇帝临御建文馆于思善门之右文学之臣数人直入至馆中讲论孝宗皇帝经筵之外每观永乐大典又尝索太极图西铭等书于宫中玩之尤嗜故学士沈度之书日临数过夫自古帝王之学如此祖宗之学如此陛下睿哲自天春秋鼎盛讲明圣学正其时也臣愚特望于便殿之侧复文馆故事妙选天下文学行艺博闻者七八人更畨入直内阁文臣一人领之如先朝杨溥故事陛下万几有暇时造馆中屏去法从特霁天威从容询问或讲经或读史或论古今成败或论民间疾苦闲则游戯翰墨虽诗文之类亦惟所好而不禁盖亦日讲之义而加亲焉大畧如家人父子上有疑则必问下有见则必陈日改月化有不期然而然者时御经筵所以昭国家之盛典日造文所以崇圣学之实功如是不已则圣徳日新又新高宗成王不得专美于前矣
　　亲政篇　易之泰曰上下交而其志同其否曰上下不交而天下无邦盖上之情逹于下下之情逹于上上下一体所以为泰下之情壅阏而不得上闻上下间隔虽有国而无国矣所以为否也交则泰不交则否自古皆然而不交之弊未有如近世之甚者君臣相见止于视朝数刻上下之间章奏批答相关接刑名法度相维持而已非独沿袭故事亦其地势使然何也国家常朝于奉天门未尝一日废可谓勤矣然堂陛悬絶威仪赫奕御史纠仪鸿胪举不如法通政司引奏上特视之谢恩见辞惴惴而退上何尝治一事下何尝进一言哉此无他地势悬絶所谓堂上远于万里虽欲言无由言也愚以为欲上下之交莫若复古内朝之法盖周之时有三朝库门之外为正朝询谋大臣在焉路门之外为治朝日视朝在焉路门之内曰内朝亦曰燕朝玉藻云君日出而视朝退适路寝听政盖视朝而见羣臣所以正上下之分听政而适路寝所以通远近之情汉制大司马左右前后将军侍中散骑诸吏为中朝丞相以下至六百石为外朝唐皇城之北南三门曰承天元正冬至受万国之朝贡则御焉盖古之外朝也其北曰太极门其内曰太极殿朔望则坐而视朝盖古之正朝也又北曰两仪殿常日听朝而视事盖古之内朝也宋时常朝则文徳殿五日一起居则垂拱殿正旦冬至圣节称贺则大庆殿赐宴则紫宸殿或集英殿试进士则崇政殿侍从以下五日一员上殿谓之轮对则必入陈时政利害内殿引见亦或赐坐或免穿靴盖亦三朝之遗意焉盖天有三垣天子象之正朝象太极也外朝象天市也内朝象紫微也自古然矣国朝圣节正旦冬至大朝会则奉天殿即古之正朝也常日则奉天门即古之外朝也而内朝独缺然非缺也华盖谨身武英等殿岂非内朝之遗制乎洪武中如宋濂刘基永乐以来如杨士竒杨荣等日侍左右大臣蹇义夏元吉等尝奏对便殿于斯时也岂有壅隔之患哉今内朝未复临御常朝之后人臣无复进见三殿高閟鲜或窥焉故上下之情壅而不通天下之弊由是而积孝宗晚年深有慨于斯屡召大臣于便殿讲论天下事方将有为而民之无禄不及覩至治之美天下至今以为恨矣惟陛下远法圣祖近法孝宗尽刬近世壅隔之弊常朝之外即文华武英二殿仿古内朝之意大臣三日或五日一次起居侍从台諌各一员上殿轮对诸司有事咨决上据所见决之有难决者与大臣面议之不时引见羣臣凡谢恩辞见之类皆得上殿陈奏虗心而问之和顔色而道之如此人人得以自尽陛下虽深居九重而天下之事灿然毕陈于前外朝所以正上下之分内朝所以通远近之情如此岂有近时壅隔之弊哉唐虞之时明目逹聪嘉言罔伏野无遗贤亦不过是而已











　　明文海巻五十
　　钦定四库全书
  </div>
  <div class="pagination">
   <a href="明文海_page12.html">
    上一页
   </a>
   <span>
    ...
   </span>
   <a href="明文海_page8.html">
    8
   </a>
   <a href="明文海_page9.html">
    9
   </a>
   <a href="明文海_page10.html">
    10
   </a>
   <a href="明文海_page11.html">
    11
   </a>
   <a href="明文海_page12.html">
    12
   </a>
   <span class="current-page">
    13
   </span>
   <a href="明文海_page14.html">
    14
   </a>
   <a href="明文海_page15.html">
    15
   </a>
   <a href="明文海_page16.html">
    16
   </a>
   <a href="明文海_page17.html">
    17
   </a>
   <a href="明文海_page18.html">
    18
   </a>
   <span>
    ...
   </span>
   <a href="明文海_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
