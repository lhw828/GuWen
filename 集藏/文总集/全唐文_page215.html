<!DOCTYPE html>
<html>
<head>
    <meta charset="UTF-8">
    <title>全唐文 - 第 215 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 215 页/共 603 页</h1>
    <div class="content">    ☆王端
    端，开元二十七年官崇文馆校书郎，历监察御史。
    ○唐铁像颂
    自我大师，坚林示化，不有像设，人何以依？小大之功，盖存乎？愿，瞻彼朔易，有大像焉。厥高羌而不可乎弥度，则我前太守卢君之所立。卢君讳晖，字子晃。自尚书郎保我郡，张皇军容，简而明，慧而肃，害必革，利必兴。爰徙军，爰置邑，创，饰招提，远者怀，近者悦。戈甲以理，夺虏气於塞外；童耋以乐，被谣於域中。然犹躬行属县，求人之瘼。相彼村闾，古多精舍，往往ヌ多，而法鼓存焉。或播或柞，或郁或震，莫睹┺ね之状，宁闻宫徵之音。君曰“咨”。时则有若黄鲐背之老数百人，随车而请曰：“惟是众多之金，委於草莽，不敢散为凡器以速戾，实愿合为真容以祈褫。”君曰：“善”，且俾五台沙门大端虑事。乐施之力一惟百，精诚之心百惟一。炭岭属，炉谷呀，人云屯，橐雷动，黄白之气竭，青气生焉。於是化天下之至刚，为天下之至柔，以至柔入无间，亦既成像，复归於刚。众奔走而观之，则三十二相备矣。计功者盖莫知其众寡，徒骇其不日而成也；度财者又莫知其少多，徒叹其不召而至也。非我人心之归于君，君惠之及於人，何以能之？是也，可以观政矣。间一岁，使臣以君政尤异闻於帝，帝用嘉之，锡以束帛，有由然也。伊追琢之功未既，而惠卢君迁於瀛田。君至自灵，诞敷至化，缵戎前功，烂朗景彰，饰道尽矣。戊寅岁，易人思邵父美杜母嘉，愿力谋不朽，是用托颂於端，端端文馆之吏也，敢不若。颂曰：
    崇崇容，法之尊兮。优优庶政，直而温兮。如茨如陵，不骞不崩，福永存兮。
    ☆羊愉
    愉，元宗时官左拾遗。
    ○嵩山会善寺故景贤大师身塔石记
    大师讳景贤，菩提大通法允也。本姓薛氏，汾阴人，世为著族。容貌秀伟，见者肃然，幼而神明，周览传记。弱冠投心大觉，宿好都遣，问道於（阙一字）阳智宝禅师，师言法王大宝，世传其人。今运锺江陵玉泉次，一佛出世，亦难遭矣。则星驰骏迈，而得大通，发言求哀，挥汗成血。大通照彼精恳，喻以方便，一见悟入，ぁ然昭洗。属世议迫隘，远迹幽绝，客居巴峡三抗山中。山寻霓，谷无景，豺虎搏噬，毒疠蒸郁。而我岁时宴居，初无恼害，岂（阙一字）为之守，而神灵保绥？良可知也。久之，广大圆极，悉心以献。大通怡然，克荷相许，付宝藏，传明灯，为不让矣，时神龙（阙一字）岁也。中宗闻风，诏请内度；法众仰德，乞留都下。大师雅尚山林，迫以祈恳，或出或处，存乎利济。化自南国，被乎东京，向风靡然，一变於代。盖三世诸佛，意（阙一字）法印，妙极之用，言外之功，不可得而闻也。观乎万形蠢蠢於黑ウ，千界熙熙於热毒，如来有以登大明，洒甘露。虽相示寂灭，而业遵龙象，则我先佛法身，湛然常住者矣。始先祖师达摩西来，历五叶而授大通。赫赫大通，济济多士，寂成福藏，烂其（阙一字）门，同波派流，分景并照，亦东（阙一字）之盛也。嘻！世相不实，应尽谁留？菩萨知时，示同於物。开元十一年龙集癸亥岁八月，在嵩山会善道场现有微疾，沐浴宴坐，神情俨然。翌日而谢，春秋六十有四。□山惨毒，庭树摧，矧夫情灵，痛可言也。门人比邱法宣、比邱慧、比邱敬言、比邱慧林等，不胜感恋奉为建塔，迢亭赫，出於嵩半。主上追怀震悼，赐书塔额，署曰报恩。存没荣幸，山川光烛，廿年又起身塔於北岩下，永奉安焉。若其积微成著之勤，乘定发慧之用，坚刚勇猛之操，大悲广衍之业，率皆碑版所详，不复多载也。
    ☆姜立佑
    立佑，开元朝官侍御史。
    ○对夷乐娄为任判
    〈甲为娄，秘以为南方所习，将训之於人。人以为非，诉其有谬，甲不伏。〉
    万邦作，同乎文轨，百度为贞，崇其礼乐。祖考来格，神人以和，必四夷而克谐，明庶土之交正。国家一其区，无思不服，岁觐有差，方物斯备。越裳重译，爰归翡翠之；大宛久开，攸闻汗血之献。故得娄是别，声律会同，谕彼来王，昭其率舞。击石拊石，叹入於予；以雅以任，义兴诗颂。泉鱼涵泳，听朱弦而屡；□凤骞回，训金奏而不去。考都鄙之所习，顺操土风；混夷夏之声尘，以广朝命。各得其所，无相夺伦，明九序之惟歌，均两阶之无事。甲之所训，亦无懵焉，人则未从，其为过矣。且南方北方之乐，惟禁惟任之名，既人绝而路殊，诚有条而不紊。辨方正位，允执其中，明罚敕法，亦可不罔。
    ○对乐官乐司请考判
    〈景任乐司博士，教弟子难色，五周成，请进考。所司以不能发蒙教，不进考，不伏。〉
    和以人神，文之金石，所以发挥时政，导扬国风。惟景职在伶伦，克谐声律。笙镛以间，本歌颂而知音；钟鼓是陈，谓铿锵之在耳。师也在教，艺则不孤，故得远会生徒，方来胄子。教成难色，功正在於发蒙；奖劝多方，亦何疑於进考？
    ☆徐季
    季，元宗时人。
    ○屯留令薛仅善政碑
    开元二十年，有敕将幸太原，重巡潞藩。上顾谓侍中裴光庭，先择才能，俾宿储供，公以左拾遗膺是选也。潞州八邑，属时不稔，上下克办，实多宏益，朝廷称之。公名仅，字冲用，汉御史大夫广汉之後。以儒术学业，遂登三公，直言谏诤，退官终宠。其後自沛居河，代有丕烈。公七代祖辨，後魏侍中、汾阴武侯。六代祖谦，中书令、涪陵元公，英武忠肃，《魏书》有传。曾祖范，隋本州州都，皇朝硖州刺史。祖文度，曹州刺史。父元俭，溧阳、鄞二县令、光州司马，并政理清白，见重於时。公受天正性，承家具美，敦庞重朴，负经济大才，优闲江海。紫薇令姚公黄门监庐公、特奏有学有文，身材拔萃。起家授洪洞尉，刺史萧瑗许以公辅之器。羽林大将军杨敬述持节河西，以才略奏请充管记。秩满，授江阳丞。长史王易从、李朝隐以公清正直，摄江阳、江都、海陵三县令。中丞宇文融殿中侍御史咸е业并引为判官，状称“滑吏畏威而破胆，群萌饮惠以息肩”，奏“才学惟高，公清特立”，公操斧则伐，拂钟无声，淮海之间，义风一变。会有制命举才高未达、沈迹下寮、宏词博识、至公从正者，上御紫宸殿，亲试亲考。入拜献替之司，正议鲠词，多所献纳。御史大夫李朝隐屡有推荐，竟无擢，及公之出宰也，以擅美对扬，推能抚字，将化风俗，且辞掖垣，议者为屈，公无愠色。躬亲庶务，朝夕勤劳，寒者衣之，饥者食之。二十一年，人尤困馁，公输出私米，兼赈官粮，徙死得生，百馀万计。敕使少保兖公深加器异，当朝谈奖。狼暴出境，鹿驯於邑，广开邮，大创廒仓，南填巨坑，北防深水。太原尹王公以殊政奏，长史李植以异能上。七年在任，无风雨霜雹、水旱虫蝗之害，长史李公又考其孤清耿介，冰碧在怀，乃居高平山业。公与秘书监贺知章、中书侍郎严挺之、虞部郎中褚光为尘外之交。严称云：“难进易退，翱翔宇宙之间，廓然不可得而见。”褚每云：“暗与道合，神超造化。”贺之篇翰，往来精密。公每读古史，及闻时说，有一仁一义一忠一孝者，未尝不慷慨涕泣。绝薰腥，救穷急，傲然独得，情智耿然，君子称之。飘飘□霄之气，磊磊栋梁之骨，方将出地络以遐迈，超天衢而高视。十七乡父老崔亮臣、郭全璧等五百馀人，式刊善政，季作颂，传於终古。词曰：
    我公兮，肃英徽，粹河汾，穆崇闱。我公兮，深厥政，稽邦典，活人命。我公兮，豁虚受，洞群友，乖大久。
    ☆卢贻
    贻，开元朝官侍御史内供奉。
    ○对举贤任选判
    〈得上封事人云，吏部计选不得其才，请命公卿举贤而任。所司云知人之难，恐不绝私，非选士之策。〉
    求贤审官，分职揆务，必资慎择，乃罔奸邪。惟彼礼闱，式蒸髦士，固宜品藻而无失，夫何铨管而是昧？所以怀山涛识量蕴毛公方。择其琳琅，谁云非允，刈乎杞梓；孰曰谬贤？嗟尔伊人，议乎取士。类匡衡之述古，多所引经；同谷永之上封，独将言事。教隳邦典，政败竖儒，且涉缘情，殊非革弊。天官嘉选，是曰司存；月卿荐贤，恐成离局。
    ☆李希言
    希言，郑惠王元懿孙，鄂州刺史敬子。开元中为右金吾大将军，再迁太子詹事。
    ○对坟树有甘露判
    〈楚州申殷贤丧亲，负土成坟，甘露降树，芝草生庐，青鸾镇集，白鹤翱翔。县令张德以为孝感，刺史欲旌表，乡人梁静告国家祥瑞。〉
    楚州淮海北距，江水南滨，挹桐柏之遥源，酌柴桑之远派。人沐无为之化，家覃孝理之风。殷贤志切茹荼，诚深负土。故得灵芝三秀，如马如龙；甘露载乖，为珠为玉。鸣琴邑宰，先以检寻；集竹州司，欲加旌表。但餐和饮德，日用犹迷。舞鹤翔鸾，天心有属，瑞允彰於周德，孝因感於殷贤。梁静虽陈，还宜准此。
    ○对学琴不进判
    〈乙学鼓琴於伶曹，十日不进，将挞之，词云未得其数仰正断。〉
    琴德，先圣所营，咏薰风以解愠，歌白雪而成操。士具不彻，国有其官，将以荡涤放心，发扬和气。不有君子，其能尔乎？乙学安弦，同宣尼之不进；伶将执扑，异师襄之下拜。已习其数，又得其人，闻诸御寇之书，是曰文王之操。若伶人子弟，先父职官，苟慢常以致尤，遂饰词以文过，则贾楚之道，何所疑焉？
    ☆韦良嗣
    良嗣，天宝时人。
    ○对赐则出就判
    〈甲赐则，有司令其出就，诉云未成。〉
    王者制义，所以禄贤能；人臣奋庸，於是受锡命。甲自天，实劳王爵。大邦吉士，小雅荩臣，崇其徽章，假其礼物。汉诏求士，宠锡惟重；周官赐则，命数未宏。既曰不如守官，且能辞不失旧。密迩侯服，公卿采地，非成国之制，无出就之义。鲁叔孙之朝王，赐之先辂；郑丰段之如晋，受以周田。岂可比诸侯之抚封，等功臣之就国？薄言之诉，诚谓有孚，慎乃攸司，宁宜假器？
    ○恭泉后哀册文
    维开元二十八年岁次庚辰月朔日，宁王妃元氏薨於西京之第，旋窆于某茔。天未忘衅，相次徂落。其明岁十一月二十四日，王薨在殡，制册为让皇帝，且有後命，追谥妃为恭皇后。盖以王有让统之实，而妃有恭德之美，所以考行追崇，皆圣皇天伦笃爱，有光於古先者也。粤天宝元年五月乙巳朔十七日庚申，将迁于惠陵。王薨及葬，凡为七月，天子之礼也。命侍臣叙以书册，其词曰：
    皇矣有熊，处乎元宫。衣冠所在，祗允无穷。以武而兴，复于土中。以文始大，元气比崇。礼侔周恪，庆渐柔风。展我邦媛，伦昭有融。至静委和，如天克令。莫莫中谷，夭夭作咏。黄纟意遵容，素纱增映。鉴图阅史，阴仪壶政。帝宠元昆，妃承累命。降家人之礼，拟阴安之盛。鹊巢化行，人伦以正。或几望於终古，故守冲而益敬。祥开梦兆，服媚兰荪。女延汤邑，男受推恩。绿车齐轸，彩戟盈门。各禀柔训，常贻话言。天授戬谷，无非审谛。归事凶，毁台成。圆月忽蚀，朝云亦霁。灭彩韶阳，收华邸第。呜呼哀哉！鲁宫未考，津门遽哀。帝以让而追谥，后从夫而永陪。プ举，璋瓒谁开。用小君之备物，怨吾王之不来。呜呼哀哉！娥轮半上，蜃辂将移。追双兮迟迟，卷六衣兮披披。青门一别兮不驻，素既济兮相随。入长陵之松柏，顾汉苑兮参差。司马门兮累累，恭后坟兮在斯。呜呼哀哉！
    ☆孙会
    会，开元二十九年官郴州太守。
    ○苏仙碑铭
    惟前汉苏耽者，长自郴邑，禀之秀异。幼则适野，初因牧牛桂阳之邱，每游虞芮之畔，遂因有原之田，县人王怀步田间，值群鹤。乃跪白其母潘氏曰：“忝在仙，又逢真侣，迫以骐骥之便，切以庭闱之恋。咒橘井愈疾，为取给之资；药苗蔬畦，为调膳之费。有阙就养，将上清。”遂留连堂户，出涕如雨，耸身而去，莫知其所。挥城郭以谢世，乘羽翼於无际。且五□之路，缥缈难追；而一郡之人，瞻望何及？皆相谓曰：“苏公以金骨迈俗，琼浆缮性，能养其正，不失其命。亦犹梅子真之去仙，非关市卒；成武丁之轻举，元由乡人。传其盛名，布在方册，盖殊伦矣。及潘氏怛化之後，仙公全以孝行，栖于东山烟雾之中，号哭不绝，啼猿为之酸切，流水为之呜咽。至若系白马於树，执慈母三年之丧，所以竭哀戚之情也；化赤龙为桥，感太守一吊之礼，所以重桑梓之敬也。当此之时，近睹之，难可得而见；远察之，才可得而辨。岂不以贞气有异，嚣尘无杂也？且人之立身者，一善则纪之，一行则称之，犹与美谈，绰有馀裕，况列仙是纪，旷古莫俦。将归紫府之中，相与赤松为交，向非餐霞契道，外物全真，其孰能至於此矣？巨唐开元二十九年也，特有明诏，追论，俾发挥声华，严饰祠宅。皎洁遗像，似逢姑射之人；氛氲晚花，何异武陵之境？深院风洒，松声为之淅沥；古坛烟横，苔色为之彬碧。邑中耆艾禺然曰：“仙公之旧宅，仙公之灵迹，华表犹在，空山相对。今荷皇恩远及，祀典克明，请考盛事，皆愿刊石。”时郴州太守乐安孙会，文房之士也，遂为之铭，其词曰：
    灵启道融，降生仙公。无宗无上，冥感幽通，至者不学，学者不至。莫知其然，蓄践神异。孝悌是，州壤是尊。自藏於畔，孰是其根？襄城之野，仙公牧马。桂阳之邱，仙公牧牛。千古一致，比德同俦。上清有命，升元克日。永言孝思，敬授灵术。既超世而离人，复轸慕而哀亲。近贤者之喻梦，表斯道之通神。独蕴殊行，高标众真。至哉仙公，邃古无伦。符守故国，载思载慕。龙桥不留，马岭如故。徘徊尘迹，仿佛□步。
    ●卷三百六十三
    ☆陈九言
    九言，开元时官太子舍人，摄殿中侍御史、内供奉、朔方节度判官，擢起居舍人，迁右司员外郎。
    ○唐尚书省郎官石记序
    夫上天垂象，北极著於文昌；先王建邦，南宫列为会府。六官既辨，四方是则，大总其纲，小持其要，礼乐刑政，於是乎达，而五道备矣。圣上至德光被，睿谋广运，提大象以生人，躬无为以风天下。三台淳曜，百辟承宁，动必有成，举无遗策。年和俗厚，千载一时，而犹搜择茂异，网罗俊逸，野罄兰芳，林殚松秀，尽在於周行矣。夫尚书郎廿四司，凡六十一人，上应星纬，中比神仙，咸擅国华，以成台妙。修词制天一之议，伏奏为朝廷之容，信杞梓之薮泽，衣冠之领袖。顷朝荣初拜，或省美中迁，降年名，各书厅壁，讹误多矣，总载阙如，非所以传故实、示不朽者矣。今诸公六联同事，三署并时，排金门，辚华毂，鸾跄凤寺，肩随武接，而不因佥谋，补其阙典，其於义也，无乃太简乎？左司郎中杨公慎馀，於是合清论，创新规，徵追琢之良工，伐荆蓝之美石，刊刻为记，建於都省之南荣。断自开元廿九年，咸立石于次。且往者不可及，来者不可遗，非贵自我，盖取随时。班位以序，昭其度也；丰约从宜，昭其俭也。俾夫金石长固，英华磨绝。不编班固之年，自然成表；未读马卿之赋，已辨同时。不其伟欤！
    ☆林谔
    谔，开元中濮州鄄城县尉。
    ○对莱田不应税判
    〈劝农使称莱田旧不应税，州县令有徵纳，为例各自不同，或据亩数均收或随上下加减。百姓纷诉，使司科均收以不应为从重，科加减以非法均赋敛。州诉恐年饥无以给贷，且使司法例不平。不伏处断。〉
    倬彼甫田，爰分沃脊。定其差等，故九州攸同；处有劳逸，诚万人是系。周官掌事，征税毕均。皇明烛幽，远迩咸劝；德音天发，直指风行。既有察於农功，将不遗於屋粟。翦莱非季路之政，就芜兴元亮之词，责郡县之劳烦，慰黎之薄诉。借如据亩数以枚率，随上下而加减，盖议事以制，示得便宜。重戒年饥，颇符日用，苟殊乾没，获戾何堪？使司虽欲科惩，愚谓伤於严刻。且莱田不税，实师古之通方；仓庾流衍，乃自公之上务。绣衣匪同楚失，应副九重；州县请宥汉章，赏其一切。
    ○太原府交城县石壁寺铁弥勒像颂（并序）
    维佛曰觉，是法曰空，范所谓敬田，薰崇可兼意境。自西林晏灭，东夏闻教，纳群动故广辟度门，诣真宰即密传智印。功应沙劫，化悬金界，支提所以列寰宇，建葺所以遍山林。石壁寺者，晋之西山，旧号石壁谷。隋隶西寿阳县，唐改寿阳为文水，先朝分置交城而立寺焉。太宗昔幸北京，文德皇后不豫，辇过兰若，礼谒禅师绰公，便解众宝名珍，供养启愿。玉衣旋复，金榜遂开，因诏天下名山形胜，皆表刹焉，所以报护力，广真谛也。特起绀台之制，颇馀紫禁之恩。禅师寻终，官寺初创，分身建塔，遗迹岿然。多宝不开，吾徒安仰，年四纪，绍复六僧。修伽蓝者润脱，造山阁者毅本元，竟未雄成，且为能事。粤邑宰敦煌张公令孙，清信香缘，台铉英胄，隐若敌国，知无不为。行春之馀，瞻星开制，琢拓岩突，所以面双峰；筑基林间，所以立前殿。飞廊右转，高门南豁，化槛粲烂於虹涧，漱渠杳蔼於龙鳞。附丽张皇，公之教也。复次寺大众县诸吏乡三老等，端念断结，回向增修，属廊殿功闲，请鼓铸象设。信施山积，稽恳□奔，弦朔再移，公难久抑。爰咨上座普公曰：“和上万亿之中，已经付嘱；一方之内，佥谓导师。此处山泉，人间卓绝，常叹庭宇浅狭，形像卑古。既众心同欲，敢仰屈专知。”先舍俸钱，次添净亲，想望耆之往，思摹兜率之留。宝台系念於仪形，华林正观於神卫。倬开元廿六年十月十五日，铸铁弥勒像一座。良冶攻橐，神物助铜，回录□而喷练，飞廉噫风而沸液，焰涌钧外，乃澈金光。非普公之总众馨心，调御之慈悲冥应，则何以仿佛相好，成是福润？十二月八日，设大齐而出之。都人严护以礼供，掌事掀而改座，铲弗刂设色，湛起容。顷者都师思九，先患两足，绵历数年，医巫谒精，蹇生念，忍苦强步，有加无瘳，当监理之夜，忽觉轻举；及成像之日，曳舄如初，此则指魔易容，如鸟出卵之摄也。此寺幽深，远邃林壑，猛兽不育，濡草罗生。列郡旱亢，祈之则霖雨；阖境岁俭，念之则丰饶。戒触加敬，警俗整僧，此则轩台不敢西射、庐山长存东首也。然结构大厦，兼写圣容，工不召而来，役不言而应。始谓陶唐之俗，家尽归依；追悟巧妙之徒，人皆饬力。殿像云毕，居处自空，此则梵帝输灵匠、育王献神兵也。夫金者物之坚刚，像者代之崇奉。见不坏相，故因感以存质；在有为迹，故凭应以住法。是梵场也，其炳焕乎！上座普敬寺主惠、都师思九、法师元炎、大德茂忠、守<辶山>、常念、宝定洎龙象法允、贞实、贞华，戒珠圆明，智剑猛利。当对初地，泽胜於安；果证中天，已授记於文佛。乡望王思贞、县吏郝仙寿等，五色鸾千里骐骥，琼树尘映，玉匣气浮。古署或列於桐乡，虔承遂陪於柰苑。奉锺离之旧政，喜得人心；结昙毗之後缘，仍为佛事。於戏！否往泰来，圣作惠出微妙；用之发挥，匠意表刻纪灵。则我皇之会昌景福，天主之示现功利，不其茂绝穹谷、摩灭苍岑者哉？谔傺不偶，诚敬（阙一字）兴徒发於简栖，白林为颂；词谷徵於灵运，石壁言诗。贝叶尚记买园，线花亦题施树。佛则无愧，谨偈铭云：
    世尊传，兜率天，弥勒宴坐对诸仙。晋山记，石壁寺，佛影下来留此地。新殿开，望昭回，白毫放兮照□隈。危楼敞，临悬象，翠微浓兮洗烟上。张公作，神鬼诺，五十六亿龙华乐。灵匠罢，真僧楷，八万四千师子骇。镇帝乡，归梵场，法轮转兮众福证，铢衣拂兮圣劫长。
    ☆苏亻宛
    亻宛，（一作婉），常山人。开元中为太原府录事参军。
    ○对越人驾象入庭判
    〈冬至朝，越人驾象入庭，不载黄门鼓吹。法司科罪，越人诉云依太康中仪，不伏。〉
    大荒无限，天下如截，柔远能迩，老安少怀。惟彼越人，沐兹造化。境遥铜柱，闻伏波而击；声暨珠崖，非尉佗而能制。属星躔北陆，日届南长。天子登灵台，观□物，命群臣以成列，执五瑞而知礼。牛羊勿践，驾象奚，来宾丹禁之庭，不载黄门之乐。今朝高会，笑涂山而未伦；法奏虞章，鄙蛮风而讵设。棘司以多闻阙殆，直先绳；越人以古有典刑，曾何敢侮？且中古以降，五运相乘；太康之时，九仪亦备。具物云在，时人属迁，须崇改更之文，无致因循之礼。
    ○对投诸寄判
    〈得国子监称，诸胄子不亲师教，将寄之。省让其侵冒刑章，之於理，监固论不已。〉
    圣人设教，克勤於学，胄子从师，罕能由礼。惟彼成均奉职，宗伯分官，将舞以持旄，俾歌诗而序齿。进而函丈，知拾紫之华；退而负墙，识满金之喻。不传其习，或失於多，嗟尔寡闻，孰云功倍？叩之忽应，则待於从容；发然後禁，何惊於格？诚宜扑作二物，吾与其进；焉用寄四夷，若斯见罚。伺行父之逐鸟，岂殆庶乎？征楚子之夺牛，理固深也。不帅之教，虽载於礼经；侵冒之刑，合归於司寇。仍为多诉，无乃厚诬。
    ☆王忠嗣
    忠嗣，华州郑人。始名训。父海宾，征吐蕃战死，授尚辇奉御，时年九岁，因入见，赐今名，养禁中。试守代州别驾，以功累迁左威卫将军、代北都督，封清源县男。开元二十九年徙封河东县公，领河西、陇右，权朔方、河东，佩四将印。讨吐谷浑於墨离，平其国。李林甫忌其功，使人诬告忠嗣尝养宫中，云欲奉太子。讯验罪应死，哥舒翰请以官爵赎其罪，乃贬汉阳太守。徙汉东卒，年四十五。宝应元年追赠兵部尚书。
    ○平定诸蕃奏
    臣闻北方杂虏之中，突厥为大，其风俗︹悍，弧矢利习，而诸蛮夷皆出其下，所以凭陵河塞，历代患之。太原、泾阳，岂惟前事？山东、渭上，曾是近忧。自陛下君临万邦，无远不至，惟此种落，尚怀二心，陛下执九有安危之枢，制四夷长短之运。如垂霈泽，则斯与草芥同风；若震天威，则彼惟鱼肉而已。故从开元二十九载，部落日以携离，可敦西杀并诸侯王贵人以下，前後款塞者，殆至万计。其馀复相保聚，更立乌苏米施为可汗，陛下又使内史尹招倩等晓以安危，俾其内附，鬼神所殛，米施伏诛。去秋又诏臣率骁骑，直至萨河内山，以问其罪，而左厢阿波达于等一十一部，并应时诛擒。独右厢之众未平，今又为九姓所破。白眉特勒之首，既传於藁街；骨咄禄娑匐可敦，又献於阙下。霜刀未交，而群凶尽殪；王师未老，而大漠将空。自先帝擒颉利静北荒以来，复见於今日矣。伏请颁示天下，宣付史馆。
    ☆张不矜
    不矜，至德初官范阳府功曹参军，兼节度掌书记。
    ○范阳郡悯忠寺御史大夫史思明奉为大唐光天大圣文武孝感皇帝敬无垢净光宝塔颂
    惟唐绍统兮岁作噩，天宅幽都兮镇戎索；彼命启与禅虞，继凤举而龙跃。驭阊阖而朝南面，服日月而宝殿；在衡以正乾坤，握金镜兮临宇县。东宅四水，西都八川；天应景福，亿万斯年。神而丕，风化洋溢而昭宣。凝心姑射，既迈黄轩之理；端思真境，高抚洪崖之肩。迥出三界，超居四禅。我御史大夫忠而孝，哲而贤，裨我唐祚，崇斯福田。昔在棘城，结愿已修於宝塔；属兹版荡，除恶务尽於幽燕。开拓郡县，驰突戈，咸荷威力，扫逆清边。树兹幢相，游刃忘筌；割净赀以檀舍，施珍俸於慈缘。爰居爰处，载询载度；金界於园，择伽蓝之胜托。徵郢匠，稽朴斫，具钩绳，备丹ぬ。才生明而畚锸攸萃，月贞朔而陶瓦斯作；暨峻砌而崛起堂皇，聚桢干而上干寥廓。尔其庀徒有节，力工惟时；隐金椎以雷动，走瓴[
SDX]以星驰。之登登，斗ㄆ磊硌以扶卫；筑之阁阁，甓罗而缉熙。骈密石以疏趾，齐玉以镇陲；班间布白，九隅八维。风伯雨师，扣灵坛而请命；雷公电女，拥仙座以忘疲。熠如聚雁，赫若奔螭；岌で天假，仿佛神资。千龛栉比以攒构，万塔凌兢而护持。观其扪重扃，披藻井；鸿蒙异状，咄咤灵影。霞□蔚，阳舒阳静；游三界而须臾，视一劫而俄顷。示大方便，开大法境。闻偈而刀轮折锋，承风而火收猛。嶷若蜃楼之孤秀，皎类扶桑之回映。莲花吐日，攒太华之三峰；香炉抱□，矗庐岩之一顶。若乃八部经行，万方委辂。离火宅，启筏喻；鱼贯争上，雁行齐赴。齐穹崇，陟回互；嗜真如者拾级聚武而行，慕释猷者阽虚悉ヘ而徐步。攀棼以失视，援井以增惧。龙象翕赫，扶薄栌而蓄威；鬼神睢盱，扪壁以含怒。将以经启万祀，永代作固；置咒於梵刹之中，释网於毗耶之路。启招提之胜果，祛樊笼之缁蠹。行善者技痒而争，为恶者震栗而忧怖；逗塔影者洽背而魂竦，闻铃音者叩头而心注。是用敬我天威，保我唐祚，彼幢相之徼福，荷无疆之率裕也。客有扣虚幕府，忝掾神州；愧三语之默对，归八解之禅流。岿然宝塔，永赞鸿猷；护鹅珠以守戒，持鸽珍以精修。刻字金版，垂芳朔幽。□行雨施，自公乃侯；永锡难老，厥德允修。恭察视之严命，敢不拜攵王休。
    ○唐悯忠寺无垢净光塔铭
    我闻西方有大圣佛，伽号曰觉，在伽毗罗城精舍阁内，能庇极四天，超证诸果，而毫照劫界之外，罔不谛听而归之。时战茶外道，昧佛威力，有善相者谂之曰：“汝当堕无间大地狱，受旃檀罗业。若能悔过从正，悛心归真，当於去刂毗罗城。”三岐古塔，崩坏日久，无人修崇，能造轮枨。书陀罗尼咒，於其塔内，念诵精持，减罪恒沙，受大安乐，其名曰无垢净光塔。夫塔者所以睹像生敬，祈者所以昭德塞违，虔诚依投，罔不示应。我大唐皇帝陛下孝因冥感，圣以天资。太上皇不宰功成，禅代法禹，创业垂统，时邕象尧。复宝位为太上，与兆人为父母。珍符景命，充溢寰瀛，止难锄凶，洗清天宇。光禄大夫范阳郡大都督府长史河北节度兼支度营田海运等使摄御史大夫归义王史思明，硕量天假，宏谋神授，仁被种植，忠越古今。竭节布恳成其名，砥心砺行存乎道。昔在平卢也，於曹禅师早发宏愿，於彼造塔。初经始未构，属中原乱离，有难便赴范阳，其塔便罢修葺。今重承恩命，允东郊，缅想（阙）诚式副前愿，敬於悯忠寺般若院造无垢净光塔一所。池五饰（凝）工力已周。夫其始也，堙危墉精院（疑）掘地及朱宝其炭，隐以金椎岌其阶。公输运斤，离子督墨。摹规矩，而陶甓雾集；俗驰缁走，而瓴甓□屯。工以子来，人以心竞，哉！生明，月既望，乃勤朴斫。夫其凹摩凸，元刂方铲圆。龙鳞错落以用密，（阙一字）杰竖以赞扣（阙一字）ㄆ义（阙一字）以分赴，绮疏回合以洞开。夫如是月有旬矣。尔其层构削成，枨轮孤耸。金幢插汉，截虹霓以中分；宝铎连星，碍望舒而假道。密迩睚眦以缺立，群仙（阙一字）曳而下来，怪兽蜿而捧龛，石人以承级。若蓬壶仙馆耸珠阙（阙二字）重，皎如天台四明莳，琪林於绝顶。夕而望之，月当蒙汜，星辰晶晃而攒临；晓而望之，日上扶桑，□霞蔽亏而捧出。既忏诸累，能植胜缘。时八部天人，九有缁俗，日夕匍匐而归之。徒观其趋福庭，登梵扃；披倒景，跻重冥；启洞户，排疏棂；勃嶙峋，（阙二字）青荧。俯瞰万像，平步高元。迥惶怛悸，既如折元牝於阊阖；涉级聚武，又若搏壁上之翠屏。尔乃周游层薨，婴倚飞楹。（阙二字）栈道，诘立四顾而震魂；井干陵临，穷览周流而失瞬。至於契（阙一字）法者湛乎真寂，悟八解者得乎津梁。於是舣涅岸，屏瀑流河，窥其神咒，置於层刹之中；峨峨梵幢，列於毗罗之院。逗影而八苦皆忏，闻铃而三业都捐。用能裨佑熙朝，希嘏保佑门阀（阙）修文偃武，康（阙）於极乐之国；归马休牛，鼓腹於华胥之代。求蒙，是作，式创铭云：
    都聚相之严厉兮巍然孤耸。如天下来兮，若地之踊。琼龛层刹兮，骈あだ。龙蛇兽兮鬼神捧。轮枨岌で兮，土宇瞻悚。铃音聪合兮，威力潜拱。亚相持边兮被光宠。镇此门兮，谋重富国保家兮千万亿。
    ☆裴铉
    铉，开元中隐居终南山。
    ○进延寿赤书表
    臣闻明流八荒者日也，声飞万古者道也，故贞明不出於古先，德声岂远於身外。是以圣人洗心以至道，如蹴リ焉。然则气无形端，有若道准，固以柔郭，逃之无因，取兴则小，其宏则大。微臣幸逢尧运，忝预巢由，服志中岩，有易润泽。因编於儒典，薄求於道书，见仙家保命之真言，思君亲永寿而无极。真言秘旨，累翳缣缃，诚则天鉴昭回，私心惧劳圣览。是以披历精要，载腾真声，进明白於一贯，退光宣於少得。故乐者易成功，见之不骇俗，诚皇极之道也。经所谓“王侯得一以为天下贞”者，不空言哉！斯盖上元老真延龄永寿之前梯也，因以名曰上元高真延寿赤书焉。赤书者，上以明星火资於土德，中以殷仲夏之朱明，下以达微臣之丹恳也。《灵经》云：“俾国太平，转灾成福，当用《五老赤书》作镇也。”今属三气炳节，降庆神期，敢献延寿之书，冀申诞贺之礼。伏惟开元圣文神武法天至道皇帝陛下道满天大，覆焘无私，德通坤厚，光载罔极，不耻牧童之词，岂愧刍荛之言？言不贱废，天下幸甚！书一轴凡八篇，积数千字，皆众圣高真之至言也。在掌握之内，足见长生之道焉。
    ☆王遂
    遂，元宗时人。
    ○大唐会稽郡馀姚县化（阙一字）寺主真法师行业赞（并序）
    夫璞以假器，必藉工能；正声阐扬，亦资明哲。承真如之奥典，启不二之法门，其谁曰然，不远千里。法师东阳金华人也，俗姓王氏。其先太原苗裔，昔永嘉南迁，因官而处焉。总角辞家，童蒙入道，发大精进，坚持戒地。一门之中，数人缁服，简而无傲，咸悉慈心。《传》曰：“积善之家，必有馀庆。”经云：“难行能行，难忍能忍。”削迹名利，而归於佛，难矣哉！闾阎依投，亲戚仰止。睹其颜则知三善，入其门乃闻三异，允谐众望，精确道宗。弥缝聚落，能无法忍之心；空间林中，了入寂然之意。法师学习师古，义承先圣。八部经理，宛在掌中；三乘法源，尽於度内。晓了中事，恒无贡高。犹如琉璃，内外明彻。是谓山岳之秀，河海之英，国之桥梁，人之师范。善疗众病，为大医王，应病与药，令得奉行，乃我法师之器量宏博，羌难得而涯也。粤六载，我皇帝加号，爰有制度。於时太守秦公、长中狄公，知其行高，遂以名荐，主此寺焉。二公常相谓曰：“法师通深妙法，元无上义，闻一得三，言发响应。”昔利涉辩博，僧会智周，与之齐驱，未可同日。退食之暇，匪夕即朝，私奉礼敬，以为法主。晏居无何，事有成应，举一隅则三隅可视，岂小子造次而谈矣！葺构廊宇，缮修佛像，垦尔田畴，蓄尔仓廪。人有善欲，天必从之，虔奉夙心，雅志斯在。弟子忝预同盟，宗礻方有叙，慕仰节操，钦藉坚持，限以孤陋寡闻，曷能宣扬盛事？不禄戒行，何以诸？不记精修，何以示众？小子狂简，斐然成章，述德书能，以传不朽，凡我同好，宁孤赞之？时天宝八载孟春正月。
    童蒙入道，总角辞家，清理归正。忍辱降邪。结习已尽，不染天花。心如法水，莹澈金砂。（其一）形貌端严，风神体正。卓尔孤标，坚持佛性。如竹之滋，如松之盛。晏居寂然，智慧清净。（其二）法门之主，天人之师。能息三毒，更慎四知。磨而不磷，涅而不缁。阐我正声，非师而谁？（其三）法本不生，今亦无有。贤哉真公，戒业坚久。宣揭宝偈，义传金口。记其行能，永为不朽！（其四）
    ☆韦续
    续，驸马都尉钅岁之孙。元宗末官天兴令。
    ○五十六种书序
    自三皇以前，结绳为政，至太昊氏，文字生焉。所谓依类象形谓之文，形声相益谓之字，著于竹帛谓之书，书者以代结绳之政也。故事有六文：一曰象形，日月是也；二曰指事，上下是也；三曰形声，江河是也；四曰会意，武信是也；五曰转注，考老是也；六曰假借，令长是也。又曰字有五易：仓颉变古文，史籀制大篆，李斯制小篆，程邈制隶书，汉代作章草是也。其八体者，更加刻符摹印，虫书署书。殳书传信，并大小篆，为八体也。後汉东阳公徐安于搜诸史籍，得十二时书，皆篆神形也。又加二十三体，共定五十六，列之於後。
    ☆赵亻巽
    亻巽元宗末人。
    ○书断系论
    昔牺后作《易》，周公创《礼》，孔父修《雅》，岂徒异之而已？将实大造化之根，出君臣之义，考风俗之正耳。若三圣不作，则後王何述？故天地非伏皇不昭，长幼非周公不序，《雅》、《颂》又非孔子不列矣。是三圣者，所谓能宏其道而由之也。兹又论夫文字发轫，笺翰殊出，本於其初，以迄今代，三千馀载，渺然难知。而书断之为义也，闻我后之所好，述古能以方之，不谓其智乎？较前人之尤工，陈清颂以别之，不谓其白乎？体物备象，有《大易》之制；纪时录号，同《春秋》之典。自古文逮草迹，列十书而详其祖，首神品至能笔，出三等而备厥人。所谓执简之太素，含毫之万象，申之宇宙，能事斯毕矣。若是夫古或作之，有不能评之，评之有不能文之。今斯书也，统三美而绝举，成一家以孤振。虽非孔父所刊，犹是邱明同事。伟哉独哉！君哉臣哉！前载所不述，非夫人之能谁究哉？
    ☆韦回
    回，蓟人。天宝中官监察御史。
</div>
    <div class="pagination">
<a href="全唐文_page214.html">上一页</a><span>...</span><a href="全唐文_page210.html">210</a><a href="全唐文_page211.html">211</a><a href="全唐文_page212.html">212</a><a href="全唐文_page213.html">213</a><a href="全唐文_page214.html">214</a><span class="current-page">215</span><a href="全唐文_page216.html">216</a><a href="全唐文_page217.html">217</a><a href="全唐文_page218.html">218</a><a href="全唐文_page219.html">219</a><a href="全唐文_page220.html">220</a><span>...</span><a href="全唐文_page216.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
