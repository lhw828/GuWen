<!DOCTYPE html>
<html>
 <head>
  <meta charset="utf-8"/>
  <title>
   全蜀艺文志 - 第 1 页/共 53 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全蜀艺文志 - 第 1 页/共 53 页
  </h1>
  <div class="content">
   钦定四库全书　　　　　集部八
　　全蜀艺文志　　　　　　总集类
　　提要
　　【臣】等谨案全蜀艺文志六十四巻明周复俊撰复俊昆山人嘉靖庚戌进士江南通志作名后淑者误也是编乃其为四川按察司副使时博采汉魏以降诗文之有闗于蜀者类为一书包括网罗极称赅备所载如宋罗泌姓氏谱元费着古器谱其书多不传于今又如李商隠重阳亭铭义山文集亦失载皆可以备考核诸篇之后复俊亦间附辨证如汉初平五年周公礼殿记载洪适隷释并载史子坚隷格详畧异同彼此互见非同他地志之泛泛采摭者至若曹丕告益州文与魏人檄蜀文伪词虚煽颠倒是非于理可以不録然此志搜罗故寔例主全收非同编録总集有所去取善恶并载亦未足为复俊病惟篇末不着贬驳之词以申公义是则诚疎耳乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　全蜀艺文志原序
　　俊尝疑孔明者夙称三代之遗才伊周之流亚也扶翼英主毗賛皇烈亦既庶防哉成允成功矣一时宫府建属号称得人闗垒桥梁靡不缮治至于八阵唘图木牛剙制皆訏谋逺理思神宻虽后祀千载罕有俪焉而史官独未之立时如秦子敇辈则旉述允章丽辞理非无良史之才盖俟夫河洛海甸之廓清而后兰台玉堂之启斯为志耳夫国之有史也经事纬道秩类宣伦驰辉于来叶式正于羣生谅乎尽制作之妙而流声金石协天人之统而幽賛神明者矣可忽乎哉总志之编以代史也慨蜀之有土自神禹导江丛帝开国山谷崇深区域延广其间事变沓积视它郡为殷英贤文笔儗上国尤盛是知蜀不可以无志犹国不能以无史也是故首纪帝后而立极配体昭焉次之以藩封而疏潢锡壤渥焉次之以监守而分画慎固崇焉次之以名宦而授钺载其光焉次之以郡县而分茅禀其责焉若乃经略賛皇王之业杂志慎扬遏之防艺文以叅隂阳之秘而其本末焕然章纪列矣然而天垂日映悬符东观之篇秋皎春温式体西台之令辟之捜剔山海至寳弗克骈収而悬黎明月其庶摛光扬质矣俊也少有四方之志每悦蜀都赋剑阁铭太白子美篇章以洎司马渊云诸作而孔明故墟遗迹思一登览焉恨未能也兹乃躬履其地日诵其遗文而获以论其世则其为幸不已多乎嘉靖壬寅夏四月朔旦按察司副使周复俊撰








　　钦定四库全书
　　全蜀艺文志巻一　　　　明　周复俊　撰赋一
　　蜀都赋　　　　　　　　　　汉扬雄
　　蜀都之地古曰梁州禹治其江渟臯弥望鬰乎青葱沃壄千里上稽干度则井络储精下按地纪则巛宫奠位东有已賨绵亘百濮铜梁金堂火井龙湫其中则有玉石嶜岑丹青玲珑邛节桃枝石防水螭南则有犍防潜夷昆明峩眉絶限防嵣嵁岩亶翔灵山掲其右离堆被其东于近则有瑕英菌芝玉石江珠于逺则有银铅锡碧马犀象僰西有盐泉铁冶橘林铜陵邙连卢池澹漫波沦其防则有期牛兕旄金马碧鸡北则有岷山外羌白马兽则麙羊野麋罢防貘貒□鹿麝户豹能黄獑胡虽玃猨蠝玃猱犹豰毕方尔乃苍山隠天汾崯廻丛増嶃重崒石崔嶵防霜雪终夏叩岩岭嶙崇隆临柴诸徼崼五矹参差湔山岩岩观上岑嵓龙阳累峗漼粲交倚崪崛崎集崄脇施形精出偈堪隠倚彭门嶋防嵃嵑防方彼碑池輵砾乎岳岳北属昆仑泰极涌泉醴凝水流津漉集成川于是乎则左沉犂右羗庭漆水浡其匈都江漂其泾乃溢乎通沟洪涛溶洗千湲万谷合流逆折泌瀄乎争降湖潧排碣反波逆濞石冽巘纷周溥旋溺寃绥頽惭博岸敌呷祽濑磴岩摚汾汾忽溶闛沛逾窘出限连混陁隧铚钉钟涌声讙薄泙龙歴丰隆潜延延雷扶电击鸿康逺逺乎长喻驰山下卒湍降疾流分川并注合乎江州于木则楩栎豫章树榜櫖禅柙青稚雕梓枌梧橿枥防楢木防枒信楫丛俊干凑集防楬圠樘椅从风推参循崖撮捼泾淫溶缤纷幻靡泛闳野望芒芒菲菲其竹则钟龙防野篠纷鬯宗生族撍俊茂丰芙洪溶忿苇纷扬防合柯与风披夹江縁山寻卒而起结根才业填衍野若此者方乎数十百里于汜则汪汪漾漾积土崇隄其浅湿则生苍葭蒋蒲藿芧青苹芊叶莲藕茱华菱根其中则有翡翠鸳鸯袅鸬鹢鹭双鶤鹔鷞其深则有徧獭沈鱓水豹蛟蛇鼋蟺鼈众鳞鳎尔乃其都门二九四百余闾两江珥其市九桥带其流武担镇都刻削成蘝王基既夷蜀尚丛邛笼石□岓岑倚从秦汉之徙元以山东是以隤山厥饶水贡其获苴竹浮流鼈碛石蝎相救鱼酌不收鸲防风胎雨鷇众物骇目殚不知所御尔乃其祼罗诸圃縁畛黄甘诸柘柿桃杏李枇杷杜樼栗柰棠梨离支杂以梴橙被以樱梅树以木兰扶林禽爚般关防支何若英络其间春机杨栁褭弱蝉抄扶施连卷貕螗蛦子呼焉尔乃五谷冯戎瓜匏饶多卉以部麻往往姜栀附子巨蒜木艾椒蓠蒟醤酴清众献储斯盛冬育笋旧菜増伽百华投春隆隠芬芳蔓茗荧郁翠紫青黄丽靡螭烛若挥锦布绣望芒兮无幅尔乃其人自造奇锦紌繏防縿缘卢中发文扬采转代无穷其布则细都弱折绵茧成衽阿丽纎靡避晏与隂蜘蛛作丝不可见风筩中黄润一端数金雕镂铅器百伎千工东西鳞集南北并凑驰逐相逢周流往来方辕齐毂隠轸幽輵埃防尘拂万端异类崇戎总浓般旋阛阓齐楚而喉不感槩万物驰凑四时迭代彼不折货我防之械财用饶赡蓄积备具若夫慈孙孝子宗厥祖祢鬼神祭祀练时选日沥豫斋戒袭明衣表縠俪吉日异清浊合疎明绥离旅乃使有伊之徒调夫五味甘甜之和勺药之羮江东鲐鲍陇西牛羊籴米肥防不行鸿乳独竹孤鸧炮鹢被纰之胎山随脑水游之腴蜂豚应鴈被鴳晨鳬戮鶂初乳山鹤既交春羔秋脍鲛肴秔田臑鷩形不及劳五肉七菜胜厌腥臊可以练神养血腄者莫不毕陈尔乃其俗迎春送于百金之家千金之公干池泄澳观鱼于江若其吉日嘉防期于倍春之隂迎夏之阳罗司马郭范畾杨置酒乎荣川之间宅设坐乎华都之髙堂延帷扬幕接帐连岗众器雕琢藻刻将星朱緑之画邠盼丽光龙蛇蜿蜷错其中禽兽竒伟髦山林昔天地降生杜鄠宻促之君则荆上亡尸之相厥女作歌是以其声呼吟靖领激呦喝啾户音六成行夏低徊胥徒八冥及庙噆吟请连单情舞曲转节踃馺应声其佚则接芬错芳襜袩纎延凄秋发阳春罗儒吟吴公连眺朱顔离绛唇眇眇之态吡噉出焉若其游怠鱼戈郤公之徒相与如平阳巨沼罗车百乗期防投宿观者方隄行船竞逐偃衍防曳絺索恍惚罗畏弥澥蔓蔓沕沕茏睢防兮罧布列枚孤施兮纎繁出惊雌落兮髙雄蹷翔挂兮奔萦毕爼飞脍沉单然后别
　　蜀都赋　　　　　　　　　　晋左思
　　有西蜀公子者言于东吴王孙曰盖闻天以日月为纲地以四海为纪九土星分万国错跱崤函有帝王之宅河洛为王者之里吾子岂亦曾闻蜀都之事欤请为左右扬搉而陈之夫蜀都者盖兆基于上世开国于中古廓灵闗而为门包玉垒而为宇带二江之双流抗峨眉之重阻水陆所凑兼六合而交防焉丰蔚所盛茂八区而庵蔼焉于前则跨蹑犍防枕輢交趾经途所亘五千余里山阜相属含谿懐谷岗峦纠纷触石吐云鬰葐蒀以翠微崛巍巍以峨峨干青霄而秀出舒丹气以为霞龙池瀑濆其隈漏江伏流溃其阿汨若汤谷之扬涛沛若蒙汜之涌波于是乎邛竹縁岭菌桂临崖旁挺龙目侧生荔枝布绿叶之萋萋结朱实之离离迎隆冬而不凋常晔晔以猗猗孔翠羣翔犀象竞驰白雉朝雊猩猩夜啼金马骋光而絶景碧鸡儵忽而曜仪火井沈荧于幽泉髙爓飞煽于天垂其间则有琥珀丹青江珠瑕英金沙银砾符采彪炳晖丽灼烁于后则却背华容北指昆崘缘以劒阁阻以石门流汉汤汤惊浪雷奔望之天廻即之云昏水物殊品鳞介异族或藏蛟螭或隠碧玉嘉鱼出于丙穴良木攒于裦谷其树则有木兰梫桂杞櫹椅桐防防楔枞楩楠幽蔼于谷底松柏蓊鬰于山峯擢脩榦竦长条扇飞云拂轻霄羲和假道于峻岐阳乌廻翼乎高标巢居栖翔聿兼邓林穴宅奇兽窠宿异禽熊罴咆其阳雕鹗鴪其隂猨狖腾希而竞捷虎豹长啸而永吟于东则左緜巴中百濮所充外负铜梁于宕渠内函要害于膏腴其中则有巴菽巴防灵夀桃枝樊以葅圃濵以盐池蛦山栖鼋水处潜龙蟠于沮泽应鸣鼓而兴雨丹沙赩炽出其坂蜜房郁毓被其阜山图采而得道赤斧服而不朽若乃刚悍生其方风謡尚其武奋之则賨旅翫之则渝舞鋭气剽于中叶蹻容世于乐府于西则右挟岷山涌渎发川陪以白狼夷歌成章坰野草昧林麓黝儵交让所植蹲鸱所伏百药灌丛寒卉冬馥异类众伙于何不育其中则有青珠黄环碧砮芒消或丰绿荑或蕃丹椒蘪芜布濩于中阿风连莚蔓于兰臯红葩紫饰柯叶渐苞敷蘂葳蕤落英飘飖神农是尝卢跗是料芳追气邪味蠲疠痟其封域之内则有原隰坟衍通望弥博演以潜沫浸以緜雒沟洫脉散疆里绮错黍稷油油稉稻莫莫指渠口以为云门洒滮池而为陆泽虽星毕之滂沲尚未齐其膏液尔乃邑居隠赈夹江傍山栋宇相望桑梓接连家有盐泉之井户有橘柚之园其园则有林檎枇杷橙柿梬楟榹桃函列梅李罗生百果甲宅异色同荣朱樱春熟素柰夏成若乃大火流凉风厉白露凝微霜结紫棃津润樼栗罅发蒲桃乱溃石榴竞裂甘至自零芬芳酷烈其圃则有蒟蒻茱萸瓜畴芋区甘蔗辛姜阳蓲隂敷日往菲微月来枎疎任土所丽众献而储其沃瀛则有攅蒋丛蒲绿菱红莲杂以蕴藻糅以苹蘩揔茎柅柅裛叶蓁蓁蕡实时味王公羞焉其中则有鸿俦鹄侣防鹭鹈鹕晨鳬旦至鴈衔芦木落南翔冰泮北徂云飞水宿哢吭清渠其深则有白鼋命鼈獭上祭鳣鲔鳟鲂鮷鳢鲨鲿差鳞次色锦质报章跃涛戏濑中流相忘于是乎金城石郭兼帀中区既丽且崇实号成都辟二九之通门画方轨之广涂营新宫于爽垲拟承明而起庐结阳城之延阁飞观榭乎云中开髙轩以临山列绮窻而瞰江内则议殿爵堂武义虎威宣化之闼崇礼之闱华阙双邈重门洞开金铺交映玉题相晖外则轨躅八逹里闬对出比屋连甍千庑万室亦有甲第当衢向术坛宇显敞髙门纳驷庭扣钟磬堂抚琴瑟匪葛匪姜畴能是恤亚以少城接乎其西市廛所防万商之渊列隧百重罗肆巨千贿货山积纎丽星繁都人士女袨服靓妆贾贸墆鬻舛错纵横异物诡谲竒于八方布有橦华麫有桄榔邛杖传节于大夏之邑蒟醤流味于畨禺之乡舆辇杂沓冠带混并累毂叠迹叛衍相倾諠哗鼎沸则哤聒宇宙嚻尘张天则埃蒙曜灵阛阓之里伎巧之家百室离房机杼相和贝锦斐成濯色江波黄润比筒籝金所过侈侈隆富卓郑埒名公擅山川货殖私庭藏镪巨万鈲摫兼呈亦以财雄翕习边城三蜀之豪时来时往养交都邑结俦附党剧谈戏论扼腕抵掌出则连骑归从百两若其旧俗终冬始春吉日良辰置酒髙堂以御嘉賔金罍中坐肴核四陈觞以清醥鲜以紫鳞羽爵执竞丝竹乃发巴姬弹汉女击节起西音于促柱歌江上之厉纡长防而屡舞翩跹跹以裔裔合樽促席引满相罚乐饮今夕一醉累月若夫王孙之属郤公之伦从禽于外巷无居人并乗骥子俱服鱼文黄异校结驷缤纷西逾金隄东越玉津朔别期晦匪日匪旬蹴蹈蒙茏涉躐寥廓鹰犬倐眒罻罗络幕毛羣陆离羽族纷泊翕响挥霍中网林薄屠麖麋剪旄尘帯文蛇跨雕虎志未骋时欲晚追轻翼赴絶逺出彭门之阙驰九折之坂经三峡之峥嵘蹑五屼之蹇浐防食铁之兽射噬毒之鹿皛防氓于葽草弹言鸟于森木防象齿戾犀角鸟铩翮兽废足殆而朅来相与第如滇池集于江洲试水客舣轻舟娉江斐与神游罨翡翠钓鰋鲉下髙鹄出潜虬吹洞箫发櫂讴感鱏鱼动阳侯腾波沸涌珠贝汜浮若云汉含星而光耀洪流将飨獠者张帟幕防平原酌清酤割芳鲜饮御酣賔旅旋车马雷骇轰轰阗阗若风流雨散漫乎数百里之间斯盖宅土之所安乐观聴之所踊跃也焉独三川为世朝市若乃卓荦奇谲倜傥防已一经神怪一纬人理逺则岷山之精上为井络天帝运期而防昌景福蠁而兴作碧出苌之血鸟生杜宇之魄妄变化于非常唴见伟于畴昔近则江汉炳灵世载其英蔚若相如皭若君平王裦韡晔而秀发扬雄含章而挺生幽思絇道徳摛藻掞天庭考四海而为隽当中叶而擅名是故游谈者以为誉造作者以为程也至乎临谷为塞因山为障峻阻塍埒长城豁险呑若巨防一人守隘万夫莫向公孙跃马而称帝刘宗下辇而自王由此言之天下孰尚故兼诸夏之富有犹未若兹都之无量也
　　辨蜀都赋【以其与左思辨故赋】　　　　　宋王腾
　　人物习性有忠有邪有智有愚出于才行而不由土产自赵谂狂图好事者类指以疵蜀人蜀之衣冠含笑强顔无与辨之者余尝切齿焉及读左思赋见其薄蜀陋吴谄魏以防晋之君臣茍售一时之声价而灭天下之忠义晋之公卿一口称誉风俗頽矣士无特操以陷四朝于五胡卒贻万世之愧夫魏者汉之贼也原思之词似欲尊正统而黜偏方然不顾正气之沦溺乃知蜀之横被枉抑其所由来者久矣故作辨蜀都赋以申蜀人之愤气其商略土风采摭人物不该乎治乱兴废之变邪正是非之理者不在铺布之限非若前辈之词主于类聚山川毛羽动植以焕文彩之美观悦读诵之利口而已
　　辨疑先生核理储思欲析蜀都未绎其辞客有东方者过而问之曰昔者太冲搆十稔之意捜三都之奇文成示人张华见推士安序焉盛传于时岂其犹有未尽而夫子欲纠其所违先生曰嘻子未之知也吾蜀立极之初域民之始井邑山川之秀人物风俗之美是则左思备言之矣然而论列人材详明上类第言文藻之华掞不及蜀人之忠义遂与吴俗例加抑忌非特没其实美且沮之以横议川灵为之扼腕岳镇为之愤气吾以此为有遗恨故中言其所以夫品物流形九土分敷惟有蜀为极险之区羊肠绕其垠锷鸟道驾于至虚行者却履以视栈乗者投绳而钩车验太白之所赋盖未髣其锱铢真天限而地隔故山峭而川迂宜若与中夏否闭而不通其车书也然而朝宗之水浩浩而南倾内附之山峨峨而东蹙口呀双劒若邠岐虎啗之吻尾拽终南乃咸雍金城之麓以其有所附属而不能自立故命名者号之曰蜀自西而东昔本无途金牛诈言五丁是除吾人由之既艰且虞一夫举足十夫荷储食黄白以骨立卧氷藜而裂肤蜀士逺于进取蜀民疲于转输叹天阍之已邈望秦陇以长吁然且连纲之运应声穿领之牛系路陟长阪以犹及绕大江而不误指日而物不缓期按籍而民无逋户边饷以需上供有裕悉陆海之攸产饱神囷之所聚五季之阨王朴献谋谋先取蜀以阜兵糇糇足兵强乃征方州时乏逺御朴言不酬及我太祖算如朴防蜀定国富次平诸国蜀于是时兴王有力向者孟氏抚伛矜怜恵爱其人捐租五年及我王师宣威三川卒无一夫东向而控盖倾心于正统眎私恩犹缺然是使伪命牵羊偏方衘璧顾旌纛以涕泗仆逵衢而思积感恩之意则诚効顺之心自直岂若他邦之惷悍怒螳臂于车辙由古而来可得而闻李雄刘辟季连公孙因仍世难割据坤灵盗蜀而王踵起而霸类非蜀人三国之际异方鼎峙若南若北辅吴崇魏惟我蜀人不私非类虽辅璋戴备以自固犹谓吾君之子而卒臣刘氏晋宋而下南北风马南鬰屈以游魂北陆梁而骋驾衣冠稽首于左袵济洛顺风于氐霸惟此西土爰归南化岂赴弱以背强盖恶夷而即夏迨萧纪之不令泝岷江而僣正梁人召冦以救乱魏氏懐奸而托信彼实包藏此惟附顺逆施不恵于宜都内溃爰从于迟迥岂瞻顾于北风盖钦恭于王命不惟蜀人不盗蜀都歴代以来乱离间起在内在外为奸为宄董卓桓氏元载朱泚厐勋刘辟樊崇韩遂懐凶扇悖言不详纪试考谱牒按其闾里茍挥羿浞之戈悉匪岷蟠之士在唐中弱齐蔡幽并谐结诸隣唇齿相因叛主之师逐帅之黥陆梁百年不为王臣是亦何尝连吾蜀民帝室内讧孽牙匪彛震动万乘再狩于西民与其帅开闗迓之天王莅止百官六师国用告乏众艰于饥与其吏民缣粟输之比其还归恬不知危兹葢处平则率理以奉京邑之灵遭变则自完以待中原之睦欲防之则难叛欲一之则易服岂特文有余而武不足耶亦其天资正顺而敦笃近者赵谂图结巴渠包藏歴年困于无徒爰及吴俦妖谋是趋蜀人白发遄服其诛由是言之蜀何负于君王欤思徒见其隣于西夷逺于上国诮丘壑之险鄙方隅之僻但分中外之质丽不决正邪之名实胡所据耶成周之盛四海同风冠带所加古无比隆淮徐连齐鲁之轸而有夷伊洛接丰镐之都而有戎方春秋之尊夏视吴楚犹貉虫大周宗伯而不数抑又矧于闽中虽今俊乂之所出在昔语言之不通是则与我均为逺服安得妄论其异同然而自差观之华阳黒水别封畛于尧籍岷山导江歴经营于禹迹秦氏剖符李氷拥节五岐七赋被自古昔而四载所至南止荆扬之域荆扬之民岛夷卉服矧又过此以往耶百粤之取始自汉武郡国虽叛衣冠未楚所谓粤人无用章甫常衮化之士乃文举然则论浅深之时较久近之序乌可与蜀同日而语王莽元舅霍山冡勲遗爱帝婿林甫皇孙许李聨堦于黼座封裴接栋于枫宸既同心于肺腑亦托体于亲隣逞螟蝥之毒噬为蝮于君亲是则势疎者未必孽恶地近者未必诚纯我虽逺于国而忠则迩也髙下既别一凸一凹人行成臯三门二郩或壮帝王之形势或资奸盗之炰烋或王路之攸梗或伏兵之所交正用之则亦在徳枳邪凭之则遂为冦巢吾人之心如砥吾人之行如螘结羶美于一心捐崎岖于万里申韩生于中土不免为僻学郑卫作于中州不免为僻乐九野同列于地何独非梁益之墟四隅无私于天曷常戾西南之角况乎江行地脉鲜决埽而败岸星直天狼工弭奸而触恶肖此正气挺吾先觉节以遇立文非茍作王褒明君臣之合何武愤福威之削张纲扼腕于防扈扬子甘心于寂寞相如不数子昻见却谓诵述以阿防恐吾徒之贻怍才髙则委靡面腼气直则囘邪胆落彼徒嫉于西子殊不惭其郑璞不意儿曹懵其志行之僻反以居处僻我也且圃植蕙而菜育畦疏禾而莠生枭伦鳯族蜒肖龙蟠君子小人常溷其间古何邦而无佞亦何地而无贤蒙孔孟之攸宅冀北唐虞之所营宜丘门之不杂何蹠党之横行鲧为父而禹子蔡为弟而旦兄导挺节而敦逆奕推忠而杞奸彼为同属以行异况指一方而槩言吾请与子姑置逺近之殊而摭正邪之辨晋取之魏魏取之汉功非定乱位实图簒思诚晋人言防而辩辞抑蜀以黜吴志借魏以佞晋魏为髙庙之冦贼蜀实中山之宗姓不然何故进乱世之奸雄而沮先王之枝属乎况蜀以得贤而王失贤而亡魏以已篡而张以人簒而戕彼赋魏事徒言刑罚之清平胡不言文若之殒命也徒言忠良之聚防胡不言三马之食槽也词未及已客奋而起获闻髙义钦服厥防叹草泽之空言不能廷辨于天子
　　武山赋　　　　　　　　　唐王勃
　　武东山有道君庙盖仙人之别府也长萝巨松稍翳云日王子御风而游盖懐霄汉之举而防城阙之恋思欲招洪崖于烟道邀羡门于天路仙师不存壮志徒尔俄而泉石移情秋隂方积松栢羣吟悲声四起背乡关者无复顾向时之荣焉呜呼有其道无其时则知林泉有穷途之哭烟霞有后时之叹不亦悲乎遂作赋曰
　　陟彼山阿积石峩峩亭亭千里伤如之何唘松闗之宻防攀桂山之崇柯隔浮埃于地络披浩气于天罗尔其绿岩开径苍岑对室菌轩丹绚蕙塲翠宻俯泉石之清泠临风颷之瑟防仰绀台而防手望清都而容膝于是蹑霞光于玉砌歩云岊于金坛懐妙童与玉女想青螭及碧鸾情恍恍而将逸心囘囘而未安见碧芳之晚晦忘紫洞之宵寒既而雾昏千瘴烟迷四野恨流俗以情多痛飞仙之术寡驱逸思于方外局高情于天下使蓬瀛可得而宅焉何必懐于此山也词曰已矣哉吾谁欺林壑边地烟霞失时托宇宙兮此日俟虬鸾兮来期他乡山水只令人悲
　　万里桥赋【以殊乡絶邑行役路偏为韵】　　　　陆肱
　　万里兮蜀郡隋都二桥兮地角天隅相去而如乖夷貊曽游而只在寰区倚槛多懐结长悲而莫极凭川试望思逺道以何殊昔者沧海朝宗岷山发迹斯观理水之要若唘凿穴之役逮夫东土为阳西邦日益架长虹于两地客思迢迢浩积水于千秋江流胍胍宇宙绵绵今来邈然结搆应似途程甚偏将暂逰于楚岸欲经【疑作径】度于巴川目断波中过巫峰之十二心驰路半到荆门而五千徒观夫偃蹇东流峥嵘二邑掲华表以相効刻仙禽而对立俄惊廻复潮生而夕月初明孰敢争先帆去而秋滩正急眇天未之殊方有人间兮异乡顾盼而层隂动色徘徊而浮柱生光饰丹艧以虽同彼临淮海度轩车而既异此对铜梁古来防许行人曽逰此路跨绿岸以长存俯清流而下注宁为杂【疑作驻】足之所莫问伤心之故复有逆旅伤情临邛逺行壮鬼制以灵矗压江流而砥平家本江都羡波涛而自返身留蜀地偶萍梗以堪惊珍重归遥飘流恨结之子去兮扬桂棹长卿还兮建龙节既风月以相间固音尘之两絶斯桥也可以济巨川之往来不可以携手而相别
　　击瓯楼赋　　　　　　　　　　张曙
　　宋玉九辩曰悼余生之不时也甲辰窜身巴南避许溃师郡刺史甚懽接春一日登郡东楼下临巴江馔酒簇乐以相为娱言间有马处士来至善击瓯者请即清防爰骋妙絶处士审音以知声余审乐以知化斯可以抑扬淫放顿挫匏竹运动节奏出鬼入神太守请余赋之余曰不图为乐之至于斯酒酣防笔乃为赋云器之为质兮白而贞水之为性兮柔而清水投器而有象器借水而成声始因心而度曲俄应手以徴情莫不敲箫熠爚撇捩纵横胡不自匏丝而起胡不从金石而生孰为节奏乐我生平何彼秾矣髙楼燕喜叩寂含商穷咀徴拂绮井以连骞送枫汀之靡迤嵒隈有雪彪咻而雕虎扬睛潭上无风蛟捷而金虬防尾目运心语波回浪旋似欲奋而还驻若将穷而复连得不似惊沙叫雁髙栁鸣蝉董双成青璅鸾饥啄开珠网穆天子红缰马解踏破琼田眙衡盱神清调古既嗟叹之不足谅悲哀以为主誓不向单于台畔和塞叶胡笳定不入宋玉筵中随齐竽楚舞疾除奋袂曲折萦组潺湲下陇底之泉呜咽上涔阳之橹莺隔溪而对语一浦花红猿袅树以哀吟千山月午斯皆从有入无妙动枢灔飐则水心云母丁当则杖杪真珠于是发春卉骇灵姝羞杀兮钿筝金铎愁闻兮鬼啸神呼时也曲阕酒阑烟迷雾隔览故歩以踯躅有余声而滴沥临流而欲去依依转首而相看脉脉太守曰遘止良辰好乐还淳讽赋已劳于进牍讴歌为序其芳尘余乃歌曰江风起兮江楼春千里万里兮愁杀人楼前芳艸兮闗山道江上孤帆兮杨栁津是何贶我兮击拊眷我兮慇懃囘首而渔翁鼔枻凝眸而思妇霑巾夫当筵一曲人生一世何纷揉乎是非何顾慕乎隆替飘缨宜入醉乡来自识天人之际
　　画桐华凤扇赋【并序】　　　　　李徳裕
　　成都夹岷江矶岸多植紫桐每至春暮【一作暮春】有灵鸟五色小于鸟来集桐华以饮朝露及华落则烟飞雨散不知其所有名工缋于素扇以偿稚子余因作小赋书于上者也【一作书于扇上】
　　桐始华兮绿江曙粲鲜葩兮泣清露树晔晔兮霞舒鸟烂烂兮星布彼嘉桐兮贞且猗当春暮兮英威【二字一作发英】蕤岂鹓鶵兮【一作之】珍族久【一作乂】栖托乎琼林彼零露兮甘且白涵晓月兮洒鲜泽岂青鸟之灵常饮吮乎玉液有嘉谷而不啄有乔松而不适独美露而爱桐非人间之羽翮逮华落而春归忽雨散而川寂怅丹穴之何逺想瑶池而已隔爰有妙工圗其丽容宛宛兮若飱珠于芳蘂飘飘兮疑振翠【一作羽】于光风感班姬之素扇空皎洁兮如霰亦有美人増华防绚雀伺蝉而轻鹜【南朝画扇尤重蝉雀】女乘鸾而防眄未若缋兹鸟【二字一作斯禽】于珍箑动凉风于罗荐非欲发长袂之清香掩短【一作清】歌之孤啭庻玉女之提携则昆墟之【一作】防乃为歌曰东风【二字一作青春】晚兮芳节防敷紫华兮防碧湍美斯鸟【一作紫禽】兮类鹓鸾其体防兮容色丹彼飞翔于霄汉此藻绘于氷纨虽清秋之已至常爱翫而忘飡
　　五丁力士开蜀门赋【以蛮国廓开遂通人俗为韵】陈山甫
　　伊山为蜀是曰蛮俗惟天俾秦厥生神人拔长地之赑屭而辟广岫之嶙峋在昔褒斜未通羌异域彼为夷国物产难究封疆罕测秦将欲广其南冠其北张仪于是度其势量其力假牛之计斯设馈女之功是克蜀王乃命力士辟髙山贪功饕志【疑作忘】情险难【疑作艰】扪峯峦于日侧抉蜮于云间将以砥嶃崪等跻攀振衣而力抗千嶂攘臂而威陵八蛮俄而白日荡揺天忽霍鬼哭神怨风号雾廓怒髪森植雄心震跃洒珠汗以雹散瞪星眸而电落将欲断烟霭排嵓崿访巨灵之所拓蹂重冈廻絶壑疑夏后之所凿吁可畏哉砰轰若雷虎视五岳鲸吞九垓徒见其豁若谷嵽幽若岩隈横隐嶙直崔嵬大应心踣髙随手摧江标峻栈之形呀然地裂阙鬬髙峯之色騞若天开巳而后患方唘前心莫遂喧阗兮乍进秦卒逦迤而全収蜀地梯栈无阻闗梁有备旋闻五丁死而蛮党移一迳通而秦人至虽共工之勇将触也非雄项籍之力将防也宁同曽未若擘秀岭骇苍穹今古攸赖华夷是通羽毛詟死以填谷艸树惊摧而堕空遂使鞭石之帝移山之公壮志难夺莫不慕其英风
　　茅茨赋　　　　　　　　　　朱桃椎
　　若夫虚寂之士不以世务为荣隠遁之流乃以闲居为乐故孔子达士仍遭桀溺之讥叔夜髙人廼被孙登之笑况复寻山翫水散志娱神隠卧茅茨之间志想青云之外逸世上之无为亦处物之髙致乃覩余庵室终诸陋质野外孤标山防迥出壁则崩剥而通风檐则摧頽而写石是时闲居晚思景媚青春逃斯涧谷委此心神削野藜而作杖巻竹叶而为巾不以声名为贵不以珠玉为珍风前引啸月下髙眠庭惟三迳琴置一弦散诞池台之上逍遥岩谷之间逍遥兮无所托志意兮还自乐枕明月而弹琴对清风而缓酌望岭上之青松听云间之白鹤用山水而为心翫琴书以取乐谷里偏觉鸟声髙鸟声髙韵尽相调见许毛衣真乱锦聴渠声韵宛如敲调弦乍缓急向我茅茨集时逢双燕来屡值游蜂入水开绿水更应流艸长阶前还复湿吾意不欲世人交我意不欲功名立功名立也不须髙总知世事尽徒劳未防昔时三个士无故将身殒二桃
　　先生知足离居盘桓口无二价日惟一飡筑土为室巻叶为冠斵轮之妙齐扁同观
　　长乐花赋【并序】　　　　　　　　蘓颋
　　蜀太守庭际有紫华草秋中始繁英露洗冬早尚直本霜封芜杂大同于众卉盛衰小异于羣物余讶而未识吏或告余曰此长虞所赋蜀长乐花也故心暗赏焉因口授书吏遂墨而成作恨不见古人所为得髣髴其防尔
　　夫长者以短长之形度其长者【一作则】至美夫乐者以哀乐之类同其乐者【一作则】至喜长也乐也吾安得而间之嘉纎植之并用伟令名兮在兹徒见其丰族莽防高标璀璨茎丹外而缟中叶缥分以红贯缀绿頴之重叠索紫防之烂漫迫而象之君子其常或微或章耸危冠兮缨若绶黙退静其何望逺以意之佳人欲翔炫炫煌煌重罗绮兮扑瑶翠蹇来思而未尝匪以幽兮自直匪以直兮自藏匪以晚兮自耀匪以耀兮自强文浊露之均洒庇清舒之泛光本无嫌于散地甘有寓于殊方然则太液初满上林新霁防茸灼烁万品千计揺瑞色而函芝杂奇葩而转蕙孰与夫玉堂金阙【一作阁】之徧【一作偏】赏白日青云【一作天】之特丽嵗不与兮时向阑风萧萧兮夜漫漫賔逺鸿于沙塞叫离鹤于江干君曽不见三月华矣盖林间之槁木千霜殒矣亦庭下之枯兰懿此常度陵于早寒假春期而不采【一作彩】虽秋令而不残衡【一作冲】雨霰之飞薄任云山之险艰【一作难】芳弗珍于靃靡节常慕于檀栾吾则知树背之奚托惟倾心之可安如后凋之是贵防独立其谁观文学掾起而为乱曰白露瀼瀼何草不黄紫华的的【一作灼灼】生君之堂彼不伐兮秋自翳时或珍兮君是恵彤庭赫兮朱艸骈交屈轶兮友賔连伊榛莽而荒些君曷为兮赋旃
　　题桥赋【以望在云霄居然有异为韵】　　　　无名氏
　　昔蜀郡之司马相如指长安兮将离所居意气而登桥有感沉吟而命笔爰书傥并迁鸎将欲夸其名姓非乗驷马誓不还于里闾原夫别骑留连乡心顾望铜梁杳杳以横翠锦水翩翩而逆浪徘徊浮柱之侧睥睨长虹之上神催下笔俄闻风雨之声影落中流已动龙蛇之状观者纷纷嗟其不羣染翰而含情自负挥毫而纵意成文渥泽向【疑作尚】遥滴沥空曕于垂露飜飞未及离披且覩其崩云盖以立誓无疑传芳不朽人才既许其独出富贵应知其自有潜生肸蠁之心暗契纵横之手于是名垂要路价重僊桥离离迥出一一髙标参差鸟迹之文防临【一作隣】防槛踊跃鹏搏之势下视丹霄既而玉垒经过金门宠异方陪侍从之列忽奉西南之使乗轺电逝于遐方建节风生于旧地结构如故髙低可记追寻往迹先知今日之荣拂拭轻尘宛是昔时之字想夫危梁藓剥清墨虫穿长含气象久滞风烟防遭凡目之见嗤徒云率尔终俟壊姿之后至始觉昭然所谓题记数行寂寥千载何搦管而无感如合符而终在惊后起而慕前贤亦丁宁而有待
　　花萼楼赋【以花萼楼赋一首并序为韵】　　　范崇凯
　　开元中嵗天子筑宫于长安东郛有以眷夫代邸之义旧者宫中起楼临瞰于外乃以花蕚相辉为名葢所以敦友悌之意也银牓天题金扉御阙俯尽一国旁入万里崇崇乎实帝城之壮观也是时海内賔荐之士咸逰仙署驰神累日以待问于有司有司盛称兹楼并命赋之小子庸蔽敢同颂美词曰
　　惟唐六代盛徳被于幽遐弥都暨丹穴掩扶海于流沙莫不推福祚之攸永极威灵之所加敦本既同夫羲轩之日睦亲又比乎棠棣之花裂土苴茅以表庆赐珪分瑞以聨华信可以受无穷之祉而保乂我皇家者哉廼命有司濬池隍缮城郭将崇大壮之义载考方中之作缭垣墙周乎旧宫设井干而为新阁既集既绳已揆已度望驰道而通禁林走建章而抵长乐攅画拱以交映列绮以相薄金铺揺吹以玲珑朱缀含烟而错落饰以粉绘涂之丹艧飞梁廻绕于虹光藻井倒垂乎莲蕚信神明之保防亦列仙之凭托于是乗舆乃登夫翠辇而建华旒钩陈警道兮环卫周命期门使接跸将有事乎娱游六龙骧首以唘路八骏腾光而夹辀且肃肃以穆穆幸夫花萼之楼然后层轩四敞圣情周顾遥窥函谷之云近识昆池之树绿野外【疑作初】霁入渭北之川原青门洞开览山东之贡赋亦以崇友悌之徳劝农桑之务岂止惟临鄠杜之郊空指邯郸之路而巳哉且壮丽难匹光华匪一冯禁掖以孤明隠垂杨而半出赫昈昈以宏敞肃隠隠而静谧非匠氏之奇工梓人之妙术孰能至于是哉嵗如何其嵗之首花蕚楼兮对仙酒愿比华封兮祝我圣君千万夀嵗如何其嵗始正花蕚楼兮开御营愿同吉甫兮颂我圣君亿载声盖圣人去有欲反无名深宫皓素髙名【疑作居】穆清观羣方之乐业朝诸侯而向明即知华夷欣庆冠带混并均五气之喜叶三光之精嗟乎时难再得嵗不我与迹已混于沉滞心未齐于出处此小子之所以瞻栋梁以自悲仰云霄而失序
　　梓潼神鼎赋【以灵瑞珍宝出为韵】　　　　　卢庾
　　于戏徳包生植者不能动彼天之道瑞及飞走者未能感无价之寳故知瑞之大者下及无心之金石徳之深者上合不言之造我国家髙选理物光天顺人膺景命阐坤珍由是函谷闗防灵符出而唘圣梓潼郡内寳鼎光乎取新此鼎者圣人之大寳有国之神器量则深体乃殊异嶷如断山之崷【一作崇】崒屹若巨鳌之赑屭峙其足者可以象二徳虚其心者将以含万类不汲而满不燃而沸内烹餁以养贤上兴云而作瑞应火木之卦既调盐梅镂山川之容且御魑魅是鼎也岂徒灵感亦有欵识不假雕镌宛然文字实彼天之所降灵亦吾彦之至异唘五百代之昌符成六万年之寳位与夫迁鼎郏鄏卜代三十卜年七百者不可同日而议宜书于册于帝之庭以合明应以昭神灵士有闻而叹曰昔皇帝作寳鼎三秦帝奠神鼎一周之衰也沉泗水而隠藏汉之盛也在汾隂而见出未有能来【疑作占】圣夀之无疆应人文以纯【一作终】吉窃亦欲负鼎于明主唘心而献术若能使我徴于有商岂见遗于今日
　　仁夀镜赋【并序】　　　　　　　　史翽
　　天寳初有献书阙下者言巴蜀之间有石镜见于岩之半仁寿之字昭然可观仆深竒之因而为赋
　　主上恢大寳阐鸿休仁风扬而徳布夀星辉而皇化流故得仙灵唘瑞石镜涵秋无往不形鉴乃侔于止水有鼎而应道可喻于虚舟懿夫化自天钧质非镕造亭午光射灵朝曙早来洞穴之九仙对商山之四皓炳昆岫之龙烛倒风坛之竹扫光能照乗不遗防象之珠迹在幽岩为唘崆峒之道动如秋水之澄皎如寒雪之凝驻清夜之圆月挂长河之片冰其形不由于拂拭其势岂假于钩绳君则无心惟徳之斯感山非自尔喜神之有凭左猿吟右虎啸万籁相聒羣容必召虽复晋有金饰之美魏有银华之妙何如庸魅而野鹿羞窥爱舞而山鸡自照昔之写刑【一作形】仁夀见胆咸阳倚玳瑁而称丽持瑚而益光名传嵗月事着缣缃咸播美于千古孰归功于我皇镜为之鉴与明徳之合符石类于金惟圣躬之初应可以示后世之千叶可以轨前王之万乗记事之简以光良史之书颂美之词更动诗人之兴法天法地之谓仁不骞不崩之谓夀惟仁也故能昭泰惟夀也故能长久万人咸识鄙石室之仙经六体自然轻汉园之卧栁我大君犹抑而不纳谦而不有小人无益于补天庶斯文之不朽
　　蜀江春日文君濯锦赋　　　　无名氏
　　粤若姑洗应律勾芒御辰雁桥风暖犀浦花新叠嶂萦郭长杨映津轩车照地士女惊人风土堪乐山川可珍嵗时不殊于荆楚形胜有类夫咸秦晚景弥秀晴江转春即有卓氏名姝相如丽室织囘文之重锦艳倾国之妖质鸣梭静夜促杼春日布叶宜疎安花巧宻写庭葵而不欠拟山鸟而能悉绩缕嫌迟嚬蛾慕疾乍离披而成段或焕烂而成匹言濯春流鸣环乃出于是近深沉傍清泚朱顔始映珍箧方唘其始入也疑芳树影落涧中少将安焉若晴霞色照潭底夺五云长风未散【一作胜】百花微雨新洗尔乃曝林崖出泉洞迟日徐转和风缓送稍辨回鸾全分舞凤戏蝶时绕娇莺欲弄乗春景而方收俟王正而入贡懿其彩色足重鲜明可嘉青为禁栁红作宫花能使御【疑作卫】尉萦障夫人饰车郎官居而列宿郡守衣而还家若夫齐纨之与楚练岂并细縠之与轻纱







　　全蜀艺文志巻一
　　钦定四库全书
　　全蜀艺文志巻二　　　　明　周复俊　编赋二
　　灔滪堆赋　　　　　　　　　宋蘓轼
　　世以瞿唐峡口灔滪堆为天下之至险凡覆舟者皆归咎于此石以余观之盖有功于斯人者夫蜀江防百水而至于防弥漫浩汗横放于大野而峡之小大曽不及其十一茍先无以龃龉于其间则江之逺来奔腾迅快尽鋭于瞿唐之口则其崄悍可畏不啻于今耳因为之赋以待好事者试观而思之
　　天下之至信者唯水而已江河之大与海之深而可以意揣唯其不自为形而因物以赋形是故千变而有必然之理掀腾勃怒万夫不敢前兮宛然聴命唯圣人之所使予泊舟乎瞿唐之口而观乎灔滪之崔嵬然后知其所以开峡而不去者固有以也蜀江逺来兮浩漫漫之平沙行千里而未尝龃龉兮其意骄逞而不可摧忽峡口之逼窄兮纳万顷于一杯方其未知有峡也而战乎灔滪之下喧豗震掉尽力以与石鬬勃乎若万骑之西来忽孤城之当道钩援临冲毕至于其下兮城坚而不可取矢尽劒折兮迤逦循城而东去于是滔滔汨汨相与入峡安行而不敢怒嗟夫物固有以安而生变兮亦有以用危而求安得吾説而推之兮亦足以知物理之固然
　　巫山赋　　　　　　　　　　　　蘓辙
　　过瞿唐之长江兮蔚巫山之嵳峩云孤兴其勃勃兮北风慨其扬波山嵚崟而直上兮越至神女之所家峯连属以十二兮其九可见而三不知蹊遂芜灭而不可陟兮猿黄鹄囘顾而鸣悲览松栢之青青兮纷其若江上之菰蒲维其大之不可知兮有桡云之脩柯蔓草蒙茸以翳兮飞泉洁清而无沙亭亭孤峯其下藂木交错而不明兮若有美人惨然而长嗟敛手危立以右顾兮舒目逺望怳然而有所懐俨峩峩其有礼兮盛服寂寞而无哗临万仞之絶险兮独立千载而不下颠追懐楚襄之放意肆志兮泝江千里而逺来离国去俗兮徘徊而不能归悲神女之不可以朝求而夕见兮想逰歩之逶迟筑阳台于江干兮想氛气之参差惟神女之不可以求得兮此其所以为神湛洋洋其无心兮岂其犹有懐乎世之人朝云蔚其晨兴兮暮雨纷以下注变化倐忽不可测兮俄为鸟而腾去忽然而为人兮佩玉锵以琅琅爱江流之清波兮安燕处乎髙唐彼蛟龙之多智兮尚不可执以罝罦髙丘深其苍苍兮怳谁识其有无
　　凿二江赋　　　　　　　　　狄遵度
　　呜呼吾闻鱼鳬氏以降秦太守之前蜀之为国不知防千万年方二江之害被兹土以禹之功不是施兮嗟后来亦奚言彼民之昬溺兮无乃得之于天不能迁土而改宅兮其流漂亦谁寃劲崖挺以中亚兮激狂澜而右旋横骛折走莫知其所之兮吼穹谷而下穿蛟鼍鼈蟹讶以相濡兮何允蠢而缘延嘬肤吮血沸以咀嚼兮咸饮腐而饱膻雈蒲菱芡纷以相被兮污百顷之良田土不艺而民无所食兮孰与奏其艰鲜民之害固不可终极兮歴百千万世天乃授之以贤曰噫中国之无人遂使民至于此焉天之生斯民兮故使之食饱而居安降巨菑以漂之兮天之意不然水性固就下善利兮决之则宣濬九川而距四海亦奚艰且九载之孜孜民不惮苦而诉烦盖因利而为利兮劳之在先不忍一勤其力兮乃至骛万世而害弗捐胡不浚发其利源铲削其害根巨崖剖以罅裂兮砉頽干而陷坤怒石奋以交坠兮吁电走而雷奔荡重渊以倾覆兮防百怪之精魂云转雾溢盘薄蹙蹐兮注壑于其间寂寥散漫肆以长往兮若气散于坯浑决其余以旁溉兮居其侧数百顷皆膏腴之上珍民降丘而下宅兮若蚁聚而蜂屯则防年防世之积害一日刷去兮不啻捐芥而荡尘呜呼蜀之为国非地之中宜乎蛮貊之杂处鱼鼈之与同有李侯者至然后别类于水物有仲翁者至然后同洽于华风然则今所栋宇而处衣冠而嬉皆二公之所翳若李侯之事固所莫得而继彼仲翁之教亦何惮而弗为呜呼以禹之功至大至神括六合以横被畴有存而勿论胡兹为害独不得闻无乃力所不洎兮抑亦遗其功于后人而今而后乃知民未得所欲事或有不利先世所未暇除去圣人所未及裁制茍有志于生民皆吾人之所事若曰兹事体大必圣人而后为则小子也不敢与知
　　述贤亭赋【并序】　　　　　　　　　阎苑
　　黄星既殒火井重炎孔明志在电扫荆扬席巻许洛布四头八尾于平沙之上乃昔人临流感叹之所余慕其风烈而述其徳业因名斯亭曰述贤攷其阵法则方以八环而为九马隆遵之以破贼圆以六包而为七李靖遵之以平蛮盖战守处画部伍节制所重者制胜而有余所忽者败亡而莫救此古名将所以称美也且益州分应井络僻在西南而武侯以区区之蜀莅政効忠董武立信贯许国之精诚仲命世之勇略令施风雨挟纩而温律严斧钺不寒而栗方其鹰扬上国虎视中原骁将闻风而夺心壮士望尘而破胆拥精鋭之众者坚壁受辱称骨鲠之臣者仗节包羞玩敌于股掌之上措胜于谈笑之间比昔贤则过之责斯人而备矣余搆亭于此俾其登之者识常山蛇势知天下奇才壮雄图之不朽想英风而犹在呜呼天假其年则礼乐可兴天命有归则智力无用大笔方筹长星遽坠陵谷已迁尚有典刑蛮夷虽逺不忘武备况今夏贼干常辽人称号冠带遗民杂穹庐之种汉唐故地混茹毛之俗而受钺登坛専长之寄者节制可忽耶秘殿华阁当方面之权者勤劳可继耶今步游滩上鉴前贤作古赋以述其始终使防人嵗时歌之不无感慨焉虽然孔明当躬耕之时处布衣之贱傥不遇三顾之主安能成七擒之功噫自古英雄之士时命不过其名湮灭而无闻者惜哉赋曰
　　三分率土奸贼陆梁孔明布石于平沙之上髙步于大江之傍志驰许洛欲扫荆扬按井字九宫之法本河图八卦之祥纵横鱼贯曲折雁行虽云蛇势实曰龙骧其始也荷写诚于倾盖遂感激而褰裳应云龙之隠隠信鱼水之洋洋其终也酬三顾而不爽纵七擒之所长资一时之谈笑播千载而芬芳况夫才兼管乐政黜申商【曹氏父子袭申商法】蜀则冬日魏则秋霜蜀民暖于布帛魏人困于豺狼于是并声东下响应西方折曹氏之牙角挫仲达之锋铓至今秦陇耻其巾帼梁益咏乎甘棠论髙节则胜栖岩之入梦鄙负鼎之干汤推治体则萧何为政之咳唾子产遗爱之粃糠量行事则用兵如晋文之示信教民如周诰之成章观施设则肩舆羽扇以节金鼔木牛流马以代梯航遵节制则马隆以八阵用于晋李靖以六花显于唐宜其斩王双而走郭淮杀张郃而辱宣王吁哉饮渭之龙随天数而已没呑吴之蛇如寳气而难藏所以余威逺振遗迹尤彰忠义抚劒而叹息英雄沾襟而感伤戎夷懐徳而缟素士民追昔而蒸尝余徘徊滩上不见鹅鹳变变蛇央央但觉双魂失宅三甲负芒瞿唐风急起波声之呜咽巫峡雨散连天际以凄凉纵使秦云变色鲁日回光意与草木同朽皆无益于兴亡宣和二年十月十五日魏陵阎苑述
　　北客赋　　　　　　　　　　赵奭之
　　北客宦逰巴楚歴三峡之险而抵永安故区地势近瘴两见盛夏官居民庐皆在山麓凿地数百尺而不及泉故市无井里无医药客患之而勉同市人饮诸瀼水苦滓秽引之间谷而惧虺毒俄有老叟谓客曰漕府防台有二井焉泉冽而甘盍往汲之客曰使者公庭阍人严守而应接有时甚非羇旅所敢妄干叟莞然而笑曰子胡不采之风謡质之行事善利济众初不禁也客于是拜其言感其意而往汲焉迄今逾年暑无瘅暍之苦而得以安居是使者之恵也輙赋其事而抒素云其辞曰
　　北客命驾陵彼崔嵬南逰巴楚实仕于兹歴白帝之区域睋赤甲之崄巇瞰滟滪之出没峙瞿唐之崔巍观楚国之絶塞悼蜀宫之故基客喟然叹曰昔穷兵百战用武之地也仰而无覩但见林莽蓊鬰屺岵岝峉巘云獠烟霮防一色三时豫和炎夏为厄逢辰久安用夏变貊葳嵬连郛龙势蛇迹官府民庐栈阜构麓八家无井而不能革客患之而同市人临瀼津杂滓秽汲黄大奫涊之流泪人精神乃访之厜防临嶙峋之曲千人挈壶百宂潄玉清清汵泠而氷数雪沃未防有叟呼于列曰子曽不知不毛之泸自此涂出葶苧丛滋虺蝮潜匿炎毒之厉而是生百疾溪流可酌而中有沙虱实大梁之公子胡不自卫而反蹈其失客谋于叟为之奈何贫如顔囘而有饮瓢之乐旷如孺子而有濯缨之歌叟岂能溉我以甘露濡其旱禾叟于是逡巡若避赧然变色仆防尘世安有神术徒知夫西有漕府东有防台方布天子之仁泽救世之旱灾乌能秘一滴之清渫坐视游子之炎埃客释然解疑仆仆骏驰中涓敛袵下气以道使者之徳音自云汲之引之周浃旁及而阍无夜闭虽负年以逝濯类抱罋而为隧请观夫易卦曰井养不穷兮収而勿幕又稽之老氏曰防于道兮善利万物散为四海之恵不止匹夫之恤噫鼹防饮河而不过满腹鹪鹩巢林而不过一枝茍足各有其极虽多亦奚以为故兰台之风不及于罋牖而楚子作赋西江之水防济于辙鲋而波臣见讥客于是慨然感慨頽然下拜明既能哲佩以为戒信乎君子之淡以成久而不壊
　　神女庙赋　　　　　　　　　晁公遡
　　汉武帝既封泰山之五年临朝而叹曰朕念元元之民未蒙休徳周览中土以施恵泽而南方以逺故独弗及也朕甚悯焉是冬诏发佽飞羽林之士简车骑之众盛清道之仪天子御雕玉之与服龙文而驾鱼目击蒲梢而骖蹑云至于盛唐望九疑登天柱薄枞阳而出休于琅琊天子大悦作盛唐枞阳之诗命协律都尉延年歌之以觞羣臣酒未半天子戚然不怿时东方朔枚臯侍因进曰陛下不怿臣敢请罪帝曰朕适琅琊之上忽然云兴其气甚异因感髙唐之事闻楚阳台之山下有神女旦为朝云暮为行雨朕心慕之异时诸方士尝言仙者非求人主人主求之乃可致今廵逰天下冀一覩列仙之属而莫获焉殆朕之徳不如楚王能有所遇也是以不怿朔跪曰楚王诸侯耳有臣宋玉善为微词感动神女见梦于王臣尝笑之玉安知神女若臣者乃知之上意乃解命谒者给朔札使为之赋朔即献辞曰径西郊之绵邈兮积阆风之崇基缭玉墉以千里兮右翠水而左瑶池昆仑层峙以嵳峩兮弱渊周流而逶迤中台之清都兮嵦洪敞而甚治粲洲房与室兮罨浮云而上齐谅丰隆列缺之矜工兮斧雷霆而斵之疏悬黎以代础兮莹结绿而饰墀虞渊倒景而下射兮光夕激以交驰萃飞仙之游遨兮饵若英而咀琼枝戛丛霄之灵璈兮歌白云而忘归状愉乐而不可殚兮非羽轮其莫窥帝九灵之少女兮其名曰瑶姬受素书于紫清兮含洞隂之华滋习玉瑛而厌处兮乗囘颷以长辞大章屏翳为之奉辔兮乗苍虬而驾白蜺驭八景之玉辖兮曵纷纶之云旗统灵气而轻举兮朅鸾奏而鸿飞渉巨溟之层波兮将摄乎南箕聆梦泽之雄爽兮漭天水之相围介青丘而澶漫兮奄髙唐以冥迷忽意乐而延伫兮弭绛节以徘徊弆丹笈授夫神禹兮靖九土而安柔祗下民懐斯遗烈兮即石化而为祠象琼光之华阙兮搴辛夷以为楣翔藻栋以乘虬兮列药房而张薜帷羣峯连卷而十二兮烂云屏而扬辉俨坐于正甲兮貌渥饰而具宜沐兰泽而含芳若兮被桂裳而绣衣烂黼收之丰丽兮澹聨姢之脩眉肃容华之拱侍兮纷环佩之陆离神武蹲而抱闗兮夕夹陛以文貍猨悲吟以度曲兮女娲待歌而舞冯夷三足乌往来为之使兮讯东华之灵妃迹逍遥乎中区兮亮素节之靡移鼻祖祝融之裔子兮窃息妫以荆尸蛊文夫人于前兮后又夺郧阳子之妻豹舄毙淹而攘内兮蠭目暴卒而蒙訾黒要挟夏而与居兮于莵盗防而遂孳世朋淫而上蒸兮尝见刺于湘累横下臣繄宋玉兮揆暴厉之不可规称先王常与灵防兮荐枕席而嬖私今胡为而复遇兮意托讽于微词唘后世之瞽惑兮诳魄化而为之曰媚而服焉兮则与梦期宜圣览之孔昭兮独超悟于昨非厉皇荒徳而慢神兮祸源起乎龙漦悼卫蒯之失国兮艾猳实发其乱机屛宓妃而却玉女兮幸后王之三思
　　朝山堂赋　　　　　　　　　　前人
　　吾行半天下兮阅重闗乎西南之坤北有万夫莫开之剑闗兮东有崄过百牢之防门外聨六诏作屏兮中贯三巴而为垣梯磴钩连莫知其际兮俨嵯嵯峋峋逺宛延相属而赴望兮髙蔽遮乎日星临以白帝之神秀兮诚众山之所尊有美一人眷顾此方兮实柱下史之耳孙髙四海以视营兮时树羽江濆屹三峡之镇其穹然兮翼山四面而骏奔唘物色分留之秘兮欣所遇之毕陈择胜防以还缥缈之飞观兮廪老气九州之倾观万川犹知宗海兮虽九土莫得而堙则羣峰之起伏绵延兮至是而亦必有所臣奚兴感于此义兮蹇顔堂而正名彼负固之非无意兮髪有时或上冲乎冠巾惟汉中兴已受天命兮而成家乃欲争帝而亡新吾直欲铲赤甲白盐之叠嶂兮洗苍藤翠木之幽昏恐此复其偶然兮绸缪牖户以逆消侮予之下民讙五更之鼔角兮声悲壮印残夜之山月兮楼空明谅身虽去国万里兮心未尝一日忘君嗟乎名堂之意髙矣为慨然而赋之尚庶防起九原于东屯瀼西之诗人也
　　八阵台赋【并序】　　　　　　刘望之
　　余与客登防子城望八阵图感忠武侯之行事恨世议者之弗获于斯也作赋以悲之其词曰
　　霭孤台之岿然临千步之沙场石离离其班班纷栖鴈之未翔山暝黒而更恶水虽波而不扬澹徙倚其不去含鬰纡之内伤是何以使之然哉客或告之在汉之亡有人超然卧邓南阳甚似阿衡乐未渠央感大耳之至意姑黾勉而徂征又似子房初未有意隆凖之老也及其既作亦不能已手胼足胝夙夜赤子忽一龙而一蛇盖亦未可以优劣计大兵初来雷电下空璋孱小儿孰婴我锋驻师江郊坐向必东搜我卒乘取彼凶残中原有狐凴陵宫墙我不往取髙帝在天众谓卯金之不可相而况夫子之贤也运去道穷呕血继之非公实愚愚者不知自古圣贤亦行其义道之不济已知之矣相夫子之所立固已无穷而不赀彼丕操父子鸟雀犬彘之窃食虽甚餍而不害其惊疑愍世俗之隘陋徒顾瞻而涕洟请举酒以酌公混一笑于江麋
　　滟滪堆赋　　　　　　　　　　薛绂
　　蜀江汇而赴峡势廹抑而腾掀当江之冲有堆屹然爰停我桡徘徊覧观有防余心乃知大禹所以浚川而不去此者匪特以杀水之怒而四渎之长江存滟滪河存砥柱则圣人之意亦将有所寓焉夫形而上者谓之道形而下者谓之器器者物之物道者物之先先乎物者在人则存乎心者也所以宰制乎万物岂一物所得而肩彼堆斯江彼柱斯河在物之石而器之下也然洪水滔天不为之移狂涛巻空不为之动潦尽涨涸岌乎贞坚亘宇宙而长存阅陵谷之变迁而人之所以先乎物者乃诱于知乃逐于物利之趋如水斯下欲之炽如火斯燃曽莫得以止遏者反兹石之不若又安可不推其原纵而忘反兹固弗道制之无方愈荡而偏禁而絶之者昧乎伦类空而妙之者荒无迳躔呜呼无庐而居无畔而田卒穷露而奚归宁耕获而有年曷不观于兹堆乎彼惟居其所者屹而固也然后可以障狂隤之流川茍失其所而昧其居吾知此心之不传其居伊何曰则自天理虽微而难明实天命之固然自视聴言动之间以及于君臣父子之懿物必有则理不可迁切而思之讲而明之习而察之谢而根之潢潦挹有本之源泉眇乎其微深乎其囦物有万变事有万理察乎其微者卓然而不可易然后可以蔽乎天地而闗乎圣贤必真知也而后其行也果必力行也而后其知也全敬恭朝夕奉而折旋兹孔孟之所以不倦不愠不怍者岂蹈白刃之勇者所可得而言呜呼人心之危匪石而人欲之胜甚于水吾观兹堆而有感于天则之严是以忧讲学之怠而述之于篇
　　资州献白赋【以泰平将洽神物效灵为韵】
　　唐独孤申叔
  </div>
  <div class="pagination">
   <span class="current-page">
    1
   </span>
   <a href="全蜀艺文志_page2.html">
    2
   </a>
   <a href="全蜀艺文志_page3.html">
    3
   </a>
   <a href="全蜀艺文志_page4.html">
    4
   </a>
   <a href="全蜀艺文志_page5.html">
    5
   </a>
   <a href="全蜀艺文志_page6.html">
    6
   </a>
   <span>
    ...
   </span>
   <a href="全蜀艺文志_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
