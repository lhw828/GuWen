<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 499 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 499 页/共 658 页</h1>
    <div class="content">　　通源曰：若卿谓老氏不尽乎无，则非想期於得意。若卿谓尽无而不尽有，得意复爽吾所期。周之问曰：尽有尽无，非极莫备，知无知有，吾许其道家。唯非有非无之一地，道言不及耳。非有非无，三宗所蕴，倘赡馀虑，唯足下其眄之。念不使得意之相爽，移失於有归耳。
　　通源曰：非凫则乙，迹固然矣，迹固其然，吾不复答。又曰：吾与老释相识正如此，正复是目击道斯存。又曰：得意有本，何至取教。又曰：诚哉有是言，吾所以见道来一於佛。周之问曰：足下之所目击道存，得意有本，想法性之真义，是其此地乎？佛教有之，足下所取非所以，何至取教也。目击之本，即在教迹，谓之凫乙，则其鸿安渐哉？诸法真性，老无其旨，目击高情，无存老迹，旨迹两亡，索宗无所。论所谓无侮於道本，当无侮於何地哉？若谓探道家之迹，见其来一於佛者，则是真谛实义，沿文可见矣。将沿於道章而得之乎？为沿於德篇而遇之也。若无所沿，而玄德於方寸者，此自足下怀抱，与老释而为三耳。或可独树一家，非老情之所敢逮也。
　　通源曰：虞芮二国之斗田，非文王所知也。斯自鹿巾之空负头上，环杖之自诬掌中。吾安能了之哉？周之问曰：足下谓苦下之且藏即色，则虚空有阙矣。足下谓法性以即色图空，则法性为备矣。今有人於此，操环杖而言法姓，鹿巾之士，执虚无而来诮曰：「尔不同我吾与尔斗。」足下从容倚棘听断於鞭间，曰：「皆不可也。」谓其鹿巾空负於头上，环杖自诬於掌中。以足下之精明特达，而判讼若斯，良虞芮之所於邑也。
　　通源曰：吾不翔翮於四果，卿尚无疑其集佛。吾翮不翔於五通，而於集道复何晦？周之问曰：足下不翔翮於四果，犹勤集於佛教，翮不翔於五通，何独弃於道迹乎？理例不通，方为彼诉。
　　通源曰：当欲列儒围道，故先属垣隙。周之问曰：足下通源，唯道源不及儒。吾因疑其阙。是以相访。但未知融然自道，唯道能，融将道之融然，修儒可会邪？虽非义本，纵言宜及。想释本多暇，幸惠馀音。（《弘明集》六。）
　　◇抄成实论序
　　寻夫数论之为作也，虽制兴於晚集，非出於一音。然其所以开家命部，莫不各有弘统，皆足以该领名教，隆赞方等，契阔显益，不可訾言。至如成实论者，总三乘之秘数，穷心色之微阐，标因位果，解惑相驰。凡圣心枢，罔不毕见乎其中矣。又其设书之本，位论为家，抑扬含吐，咸有宪章，则优柔窥探，动开奖利，自发聚之初首，至道聚之本章。其中二百二品，鳞彩相综，莫不言出於奥典，义溺於邪门。故必旷引条绳，碎陈规墨，料同洗异，峻植明途，裨济之功，实此为著者也。既宣效於正经，无染乎异学，虽则近派小流，实乃有变方教。是以今之学众，皆云志存大典，而发迹之日，无不寄济此途。乘津骛永，本期长路。其书言精理赡，思味易耽，顷遂赴蹈争流，重趼相蹑。又卷广义繁，致功难尽，故往不旋，终妨正务。顷《泥洹》、《法华》，虽或时讲；《维摩》、《胜》，颇参馀席。至於《大品》精义，师匠盖疏，《十住》渊弘，世学将殄，皆由寝处於论家，永均於弱丧，是使大典榛芜，义种行辍。兴言怅悼，侧寐忘安。《成实》既有功於正篆，事不可阙。学者又遂流於所赴，此患宜裁。今欲内全《成实》之功，外蠲学士之虑，故诠引论才，备详切缓，刊文在约，降为九卷，删赊采要，取效本根。则方等之助无亏，学者之烦半遣。得使功归至典，其道弥传，《波若》诸经，无坠於地矣。业在心源，庶无裁削之累，令典故全，岂有妨於好学。相得意於道心，可不谋而随喜也。（《释藏》百一，《出三藏记》集十一。）
　　◎王琰
　　琰，太原人。
　　◇冥祥记自序
　　此像常自供养，庶必永作津梁，修复其事，有感深怀，沿此征觌，缀成斯记。夫镜接近情，莫逾仪像，瑞验之发，多自是兴。经云，斫图缋，类形相者，爰能行动，及放光明。今西域释迦、弥勒二像，辉用若真，盖得相乎？今东夏景模，神应亟著。亦或当年群生，因会所感，假凭木石，以见幽异。不必克由容好而能然也。故沈石浮深，实阐闽吴之化；尘金泻液，用舒彭宋之祸。其馀铨示繁方，虽难曲辨，率其大抵，允归自从。若夫经塔显效，旨证亦同，事非殊贯，故继其末。（《法苑珠林》）
　　◎刘虬
　　虬字灵预，一字德明，南阳涅阳人，晋豫州刺史乔七世孙。宋泰始中为晋平王骠骑记室，除当阳令，罢归。齐建元初，豫章王辟荆州别驾，永明中征通直郎，建武中征国子博士，并不就，卒。谥曰文范先生，有集二十四卷。
　　◇答竟陵王子良书
　　虬四节卧病，三时营灌，畅馀阴於山泽，托暮情於鱼鸟。宁非唐虞重恩，周、邵宏施？虬进不研机入玄，无洙泗稷馆之辩，退不凝心出累，非冢间树下之节。远泽既洒，仁规先著。谨收樵牧之嫌，敬加轼龟之义。（《南齐书·刘虬传》）
　　◇无量义经序
　　无量义经者，取其无相一法，广生众教，含义不赀，故曰无量。夫三界群生，随业而转。一极正觉，任机而通。流转起灭者，必在苦而希乐，此叩圣之感也。顺通示现者，亦施悲而用慈，即救世之应也。根异教殊，其阶成七。先为波利等说五戒，所谓人天善根，一也。次为拘邻等转四谛，所谓授声闻乘，二也。次为中根演十二因缘，所谓授缘觉乘，三也。次为上根举六波罗蜜，所谓授以大乘，四也。众教宜融，群疑须导，次说《无量义经》，既称《得道差品》，复云未显真实，使发求实之冥机，用开一极之由绪，五也。故《法华》接唱，显一除三，顺彼求实之心，去此施权之名，六也。虽权开而实现，犹掩常住之正义，在双树而临崖，乃易我净之玄音，七也。过此以往，法门虽多，撮其大归，数尽於此。亦犹众声不出五音之表，百氏并在六家之内。
　　其《无量义经》，虽《法华》首载其目，而中夏未睹其说，每临讲肆，未尝不废谈而叹，想见斯文。忽有武当山比丘慧表，生自羌胃伪帝姚略从子，国破之日，为晋军何澹之所得。数岁聪黠，澹之字曰螟蛉，养为假子。俄放出家，便勤苦求道，南北游寻，不择夷险。以齐建元三年，复访奇搜秘，远至岭南，於广州朝亭寺。遇中天竺沙门昙摩伽陀耶舍，手能隶书，口解齐言，欲传此经，未知所授。表便殷勤致请，心形俱至，淹历旬朔，仅得一本。仍还峤北，赍入武当。以今永明三年九月十八日，顶戴出山，见校弘通。奉觌真文，欣敬兼诚，咏歌不足，手舞莫宣。辄虔访宿解，抽刷庸思，谨立序注云：
　　自极教应世，与俗而差，神道救物，称感成异。玄圃已东，号曰太一；宾已西，字为正学。东国明殃庆於百年，西域辩休咎於三世。希无之与修空，其揆一也。有欲於无者，既无得无之分，施心於空者，岂有入空之照。而讲求释教者。或谓会理可渐。或谓入空必顿，请试言之，以筌幽寄。
　　立渐者以万事之成，莫不有渐，坚冰基於履霜，九成作於累土。学人之入空也。虽未圆符，譬如斩木，去寸无寸，去尺无尺，三空稍登，宁非渐耶？立顿者，以希善之功，莫过观法性，法性从缘，非有非无。忘虑於非有非无，理照斯一者，乃日解空；存心於非有非无，境智犹二者，未免於有。有中伏结，非无日损之验，空上论心，未有入理之效。而言纳罗汉於一听，判无生於终朝，是接诱之言，非称实之说。妙得非渐，理固必然。既二谈分路，两意争途，一去一取，莫之或正。寻得旨之匠，起自支、安。支公之论无生，以七住为道慧阴足，十住则群方与能，在迹斯异，语照则一。安公之辩异观，三乘者始篑之因称，定慧者终成之实录，此谓始求可随根而三，入解则其慧不二。譬喻亦云：大难既夷，乃无有三；险路既息，其化即亡。此则名一为三，非有三悟明矣。生公云：道品可以泥洹，非罗汉之名；六度可以至佛，非树王之谓。斩木之喻，木存故尺寸可渐。无生之证，生尽故其照必顿。
　　案三乘名教，皆以生尽照息，去有入空。以比为道，不得取像於形器也。今无量义亦以无相为本，若所证实异，岂曰无相？若入照必同，宁曰有渐。非渐而云渐，密筌之虚教耳。如来亦云：空拳诳小儿，以此度众生。微文接粗，渐说或允。忘象得意，顿义为长。聊举大较，谈者择焉。（《释藏》草九又迹九。）

卷二十一
◎曹虎
　　虎字士威，本名虎头，武帝改。下邳人。宋泰始末为直厢，累迁屯骑校尉，领南城令，封罗江县男，除前军将军。齐受禅，除宁朔将军、东莞太守，改封监利，除游击将军。武帝即位，除员外常侍，迁南中郎司马，加宁朔将军、南新蔡太守，累迁至梁南秦二州刺史、征虏将军，郁林即位，进号前将军，迁冠军将军、雍州刺史。明帝即位，进右将军，寻进平北将军，爵为侯，永泰初迁给事中、右卫将军。东昏即位，迁前将军、镇军司马，转散骑常侍、右卫将军，未及拜，见杀。和帝即位，追赠安北将军、徐州刺史。
　　◇答魏主托跋宏书
　　自金精失道，皇居徙县，乔木空存，茂草方郁。七狄交侵，五胡代起，顾瞻中原，每用吊焉。知弃皋兰，随水氵厘涧，伊川之象，爰在兹日。古人有云：「匪宅是卜，而邻是卜。」樊、汉无幸，咫尺殊风，折胶入塞，乘秋犯边，亲属穷於斩杀，士女困於虔刘。与彼蠢左，共为唇齿，仁义弗闻，苛暴先露。乃复改易毡裘，妄自尊大。我皇开运，光宅区夏，而式乱逋逃，弃同即异。每欲出车鞠旅，以征不庭，所冀干戚两阶，叛命咸格，遂复游魂不戢，乱猾孔炽。孤总连率，任属方邵，组甲十万，雄戟千群，以此戡难，何往不克？主上每矜率土，哀彼民黎，使不战屈敌，兵无血刃。故部勒小戍，闭壁清野，抗威遵养，庶能怀音。若遂迷复，知进亡退，当金钲戒路，云旗北扫，长驱燕代，并羁名王，使少卿忽诸，头曼不祀。兵交无远，相为悯然。（《南齐书·曹虎传》）
　　◎虞宗
　　宗字景豫，会稽馀姚人。仕宋为州主簿、建平王参军尚书、仪曹郎、太子洗马、领军长史、正员郎，累至州治中、别驾、黄门郎。升明中，武帝为中军，引为谘议参军。齐受禅，转太子中庶子，迁後军长史、领步兵校尉、镇北长史、宁朔将军、南东海太守，寻为豫章内史，迁辅国将军、始兴王长史、平蛮校尉、蜀郡太守，转司徒司马，迁散骑常侍、太子右卫率，转侍中，迁祠部尚书，出为冠军将军、车骑长史，转度支尚书，领步兵校尉。郁林即位，改领右军将军、扬州大中正、兼大匠卿。明帝即位，转给事中、光禄大夫，寻加正员常侍，永元元年卒。
　　◇引疾上表
　　臣族陋海区，身微稽土，猥属兴运，荷窃稠私，徒越星纪，终惭报答。卫养乖方，抱疾婴固，寝瘵以来，倏逾旬朔，频加医治，曾未瘳损。惟此朽顿，理难振复，乞解所职，尽疗馀辰。（《南齐书·虞宗传》）
　　◎胡谐之
　　谐之，豫章南昌人。仕宋为州从事主簿，历临贺晋熙邵陵王议参军、武帝江州别驾、北中郎征虏司马、扶风太守，爵关内侯。齐受禅，为给事中、骁骑将军、本州中正，转黄门郎，领羽林监。武帝即位，转守卫尉，加给事中，迁散骑常侍、太子右卫率，进左卫将军、都官尚书、太子中庶子，改卫尉，转度支尚书，卒。赠右将军、豫州刺史，谥曰简。
　　◇上表乞解职
　　臣私门罪衅，早备荼苦。兄弟三人，共相抚鞠，婴孩抱疾，得及成人。长兄臣谌之，复早殒没，与亡第二兄臣谟之衔戚家庭，得蒙训长，情同极荫。何图一旦奄见弃放，吉凶分违，不获临奉，乞解所职。（《南齐书·胡谐之传》）
　　◎周山文
　　山文，元徽中太学博士，入齐为助教。
　　◇皇弟训为养母服议
　　案庶母慈己者，小功五月。郑玄云：「其使养之命，不为母子，亦服庶母慈己之服。」愚谓第七皇弟宜从小功之制。（《宋书·礼志》二，元徽二年七月，有司奏，第七皇弟训养母郑修容丧。未详服制，下礼官正议。太学博士周山文议。）
　　◇祠孝武皇帝及昭皇太后亲执爵议
　　按礼，尊者尊统上，卑者尊统下。孝武皇帝於至尊，虽亲非正统，而祖宗之号，列於七庙。愚谓亲奉之日，应执觞爵。昭皇太后既亲非礼正，宜使三公行事。（《宋书·礼志》四，元徽二年十月，有司奏：至尊亲祠太庙孝武皇帝及昭皇太后，未详应亲执爵与否。太学博士周山文议。）
　　◇亥日藉田议
　　卢植云：「元，善也。郊天，阳也，故以日。藉田，阴也，故以辰。」蔡邕《月令章句》解元辰云：「日，干也。辰，支也。有事於天，用日，有事於地，用辰。」（《南齐书·礼志》上，永明三年，助教周山文议。）
　　◎裴叔业
　　叔业，河东闻喜人。宋元徽末为羽林监。高帝为骠骑，引为参军，及受禅，除屯骑校尉、宁朔将军，永明中，累迁广平扶风太守、晋熙王冠军司马，延兴初加宁朔将军，建武中封武昌县伯、持节、冠军将军、徐州刺史，徙辅国将军、豫州刺史。东昏侯即位，徙南兖州刺史，进冠军将军。惧诛，降於魏，寻卒。
　　◇上疏献谠言
　　成都沃壤，四塞为固，古称一人守隘，万夫趑趄。雍、齐乱於汉世，谯、李寇於晋代，成败之迹，事载前史。顷世以来，绥驭乖术。地惟形势，居之者异姓；国实武用，镇之者无兵。致寇掠充斥，赋税不断。宜遣帝子之尊，临抚巴蜀，总益、梁、南秦为三州刺史。率文武万人，先启昏汉，分遣郡戍，皆配精力，搜荡山源，纠虔奸蠹，威令既行，民夷必服。（《南齐书·裴叔业传》）
　　◎崔慧景
　　慧景字君山，清河东武城人。初为国子学生，宋泰始中历位至员外郎，迁长水校尉、宁朔将军，升明初除前军，出为武陵王安西司马、河东太守，迁豫章王镇西司马、兼谘议。齐受禅，封乐安县子，转平西府司马、南郡内史，仍迁南蛮长史。加辅国将军，进梁南秦二州刺史。武帝即位，进号冠军将军，还迁黄门郎，领羽林监，迁随王东中郎司马，出为司州刺史。征太子左率，加通直常侍，迁右卫将军，加给事中，出为豫州刺史。郁林即位，进号征虏将军，征还为散骑常侍、左卫将军。建武中迁度支尚书，假节督雍州，加平北将军。东昏即位，改领右卫将军，迁护军将军，加侍中，寻加平南将军，改授平西将军，征寿阳，回军内向，败死。
　　◇报薛渊
　　索在界首，遣信拘引，已得拔难。（《南齐书·薛渊传》，渊母索氏。改嫁长安杨氏。渊私遣购赎。梁州刺史崔慧景报渊。）
　　◎崔觉
　　觉，慧景子，永元初为直阁将军，慧景败，亡命为道人，见报伏诛。
　　◇临刑与妹书
　　舍逆旅，归其家，以为大乐；况得从先君游太清乎。古人有力扛周鼎，而有立锥之叹，以此言死，亦复何伤！平生素心，士大夫皆知之矣。既不得附骥尾，安得施名於後世，慕古竹帛之事，今皆亡矣。（《南齐书·崔慧景传》）
　　◎崔偃
　　偃，慧景次子，建武初太学博士，历始安内史，慧景败，藏窜得免。和帝西台立，以为宁朔将军，寻下狱死。
　　◇上书理父冤
　　臣窃惟太祖、高宗之孝子忠臣，而昏主之贼臣乱子者，江夏王与陛下，先臣与镇军是也。臣闻尧舜之心，惟以天下为忧，而不以位为乐。彼孑然之舜，垄亩之人，犹尚若此；况祖业之重，家国之切？江夏既行之於前，陛下又蹈之於後，虽成败异术，而所由同方也。
　　陛下初登至尊，与天合符。天下纤介之屈，尚望陛下申之，丝发之冤，尚望陛下理之。况先帝之子，陛下之兄，所行之道，即陛下所由哉？如此尚弗恤，其馀何几哉？陛下德侔造化，仁育群生，虽在昆虫草木，有不得其所者，览而伤焉。而况乎友爱天至，孔怀之深。夫岂不怀，将以事割。此实左右不明，未之或详。惟陛下公听并观，以询之刍荛。群臣有以臣言为不可，乞使臣廷辩之，则天人之意塞，四海之疑释。必若不然，亻幸小民之无识耳。使其晓然知此，相聚而逃陛下，以责江夏之冤，朝廷将何以应之哉？若天听沛然回光，发恻怆之诏，而使东牟朱虚东裒仪父之节，则荷戈之士，谁不尽死？愚戆之言，万一上合，事乞留中。（《南齐书·崔慧景传》，觉弟偃，中兴元年，诣公车门上书，事寝不报。）
　　◇又上疏
　　近冒陈江夏之冤，定承圣诏，已有褒赠，此臣狂疏之罪也。然臣所以谘问者，不得其实，罪在万没，无所复云。但愚心所恨，非敢以父子之亲，骨肉之间，而侥幸曲陛下之法，伤至公之义。诚不晓圣朝所以然之意。若以狂主虽狂，而实是天子，江夏虽贤，实是人臣，先臣奉人臣，逆人君，以为不可申明诏，得矣。然未审陛下亦是人臣不？而镇军亦复奉人臣逆人君，今之严兵劲卒，方指於象魏者，其故何哉？臣所不死，苟存视息，非有他故，所以待皇运之开泰，申冤魂之枉屈。今皇运既已开泰矣，而死於社稷尽忠，反以为贼，臣何用此生陛下世矣。
　　臣闻王臣之节，竭智尽公，以奉其上。居股肱之任者，申理冤滞，荐达群贤。凡此众臣，夙兴夜寐，心未尝须臾之间而不在公。故万物无不得其理，而颂声作焉。臣谨案镇军将军臣颖胄，宗室之亲，股肱之重，身有伊、霍之功，荷陛下稷、旦之任，中领军臣衍，受帷幄之寄，副宰相之尊。皆所以栋梁朝廷，社稷之臣，天下所当，遑遑匪懈，尽忠竭诚，欲使万物得理，而颂声大兴者，岂复宜逾此哉？而同知先臣股肱江夏，匡济王室，天命未遂，王亡与亡，而不为陛下瞥然一言。知而不言，是不忠之臣，不知而言，乃不智之臣，此而不知，将何所知？
　　如以江夏心异先臣，受制臣力，则江夏同致死毙，听可昏政淫刑，见残无道。然江夏之异，以何为明，孔、吕二人，谁以为戮。手御麾幡，言辄任公，同心共志，心若胶漆，而以为异，臣窃惑焉。如以先臣遣使，江夏斩之，则征东之驿，何为见戮？陛下斩征东之使，实诈山阳；江夏违先臣之请，实谋孔矜。天命有归，故事业不遂耳。夫唯圣人，乃知天命，守忠之臣，唯知尽死，安顾成败。诏称江夏遭时屯故，迹屈行令，内恕探情，无玷纯节。今兹之旨，又何以处镇军哉？
　　臣所言毕矣，乞就汤镬。然臣虽万没，犹愿陛下必申先臣。何则？恻怆而申之，则天下伏；不恻怆而申之，天下之人北面而事陛下者，徒以力屈耳。先臣之忠，有识所知，南史之笔，千载可期，亦何待陛下屈申而为褒贬。然小臣忄卷忄卷之愚，为陛下计耳。臣之所言，非孝於父，实忠於君。唯陛下孰察，少留心焉。
　　臣频触宸严，而不彰露，所以每上封事者，非自为戆地，犹以《春秋》之义有隐讳之意也。臣虽浅薄。然今日之事，斩足断头，残身灭形，何所不能，为陛下耳。臣闻生人之死，肉人之骨，有识之士，未为多感。公听并观，申人之冤，秉德任公，理人之屈，则普天之人，争为之死。何则？理之所不可以已也。陛下若引臣冤，免臣兄之罪，收往失，发恻怆之诏，怀可报之意，则桀之犬实可吠尧，跖之客实可刺由，又何况由之犬，尧之客。臣非吝生，实为陛下重此名於天下。已成之基，可惜之宝，莫复是加，寝明寝昌，不可不循，寝微寝灭，不可不慎。惟陛下熟察，详择其衷。
　　若陛下犹以为疑，镇军未之允决，乞下征东共详可否，无以向隅之悲，而伤陛下满堂之乐。何则？陛下昏主之弟；江夏亦昏主之弟，镇军受遗托之恩，先臣亦荷顾命之重。情节无异，所为皆同，殊者唯以成败仰资圣朝耳。臣不胜愚忠，请使群臣廷辩者，臣乞专令一人，精赐本语。侥幸万一，天听昭然，则轲沈七族，离燔妻子，人以为难，臣岂不易。（《南齐书·崔慧景传》，偃又上疏，诏报可。寻下狱死。）
　　◎崔祖思
　　祖思字敬元，慧景宗人，汉末中尉琰七世孙，仕宋为州主簿，历武帝，转国主簿，除奉朝请、安成王抚军参军、员外正员郎，转相国从事中郎，迁齐国内史。齐受禅，转长兼给事黄门侍郎，迁宁朔将军、冠军司马，领郡太守，迁冠军将军，进号征虏将军，假节青冀二州刺史，有集二十卷。
　　◇国名启
　　谶书云：「金刀利刃齐刈之。」今宜称齐，实应天命。（《南齐书·崔祖思传》，宋朝初议封太祖为梁公，祖思启，从之。）
　　◇陈政事启
　　《礼》、《诰》者，人伦之襟冕，帝王之枢柄。自古开物成务，必以教学为先。世不习学，民忘志义，悖竞因斯而兴，祸乱是焉而作。故笃俗昌澡，莫先道教，不得以夷祸革虑，俭泰移业。今无员之官，空受禄力。三载无考绩之效，九年阙登黜之序。国储以之虚匮，民力为之凋散。能否无章，泾渭混流。宜太庙之南，弘修文序；司农以北，广开武校。台州列国，限外之职，问其所乐，依方课习，各尽其能。月供僮干，如先充给，若有废堕，遣还故郡。殊经奇艺，待以不次，士修其业，必有异等，民识其利，能无勉励。
　　汉文集上书囊以为殿帷，身衣弋绨，以韦带剑，慎夫人衣不曳地，惜中民十家之产，不为露台。刘备取帐钩（《南史》作构。）铜铸钱以充国用，魏武遣女，皂帐，婢十人，东阿妇以绣衣赐死，王景兴以淅米见诮。宋武节俭过人，张妃房帷（《南史》作唯。）碧绡蚊帱，三齐仙截席，五盏盘桃花米饭。殷仲文劝令畜伎，答云：「我不解声。」仲文曰：「但畜自解。」又答：「畏解，故不畜。」历观帝王，未尝不以约素兴，侈丽亡也。伏惟陛下，体唐成俭，踵虞为朴。寝殿则素木卑构，膳器则陶瓢充御。琼簪玉箸，碎以为尘，珍裘绣服，焚之如草。斯实风高上代，民偃下世矣。然教信虽孚，氓染未革，宜加甄明，以速归厚。详察朝士，有柴车蓬馆，高以殊等；雕墙华轮，卑其称谓。驰禽荒色，长违清编，嗜音酣酒，守官不徙，物识义方，且惧且劝，则调风变俗，不俟终日。
　　宪律之重，由来尚矣。故曹参去齐，唯以狱市为寄，馀无所言。路温舒言「秦有十失，其一尚在，治狱之吏是也。」实宜清置廷尉，茂简三官，寺丞狱主，弥重其选，研习律令，删除繁苛。诏狱及两县，一月三讯，观貌察情，欺枉必达。使明慎用刑，无忝大《易》；宁失不经，靡愧《周书》。汉来治律有家，子孙并世其业，聚徒讲授，至数百人。故张、于二氏，洁誉文宣之世，陈、郭两族，流称武、明之朝。决狱无冤，庆昌枝裔，槐兖相袭，蝉紫传辉。今廷尉律生，乃令史门户，族非咸、弘，庭缺于训。刑之不措，抑此之由。如详择笃厚之士，使习律令，试简有征，擢为廷尉僚属。苟官世其家而不美其绩，鲜矣；废其职而欲善其事，未之有也。若刘累传守其业，庖人不乏龙肝之馔，断可知矣。
　　乐者，动天地，感鬼神，正情性，立人伦，其义大矣。按前汉编户千万，太乐伶官方八百二十九人，孔光等奏罢不合经法者四百四十一人，正乐定员，惟置三百八十八人。今户口不能百万，而太乐雅、郑，元徽时校试千有馀人，後堂杂伎，不在其数，糜废力役，伤败风俗。今欲拨邪归道，莫若罢杂伎，王庭唯置锺ね羽戚、登歌而已。如此，则官充给养，国反淳风矣。
　　论儒者以德化为本，谈法者以刻削为体。道教治世之梁肉，刑宪乱世之药石，故以教化比雨露，名法方风霜。是以有耻且格，敬让之枢纽；令行禁止，为国之关楗。然则天下治者，赏罚而已矣。赏不事丰，所病於不均；罚不在重，所困於不当。如令甲勋少，乙功多，赏甲而舍乙，天下必有不劝矣；丙罪重，丁眚轻，罚丁而赦丙，天下必有不悛矣。是赏罚空行，无当乎劝沮。将令见罚者宠习之臣，受赏者仇雠之士，戮一人而万国惧，赏匹夫而四海悦。
　　籍税以厚国，国虚民贫；广田以实廪，国富民赡。尧资用天之储，实拯怀山之数，汤凭分地之积，以胜流金之运。近代魏置典农，而中都足食；晋开汝、颖，而汴河委储。今将扫辟咸、华，题镂龙漠，宜简役敦农，开田广稼。时罢山池之威禁，深抑豪右之兼擅，则兵民优赡，可以出师。
　　古者左史记言，右史记事，故君举必书，尽直笔而不污；上无妄动，知如丝之成纶。今者著作之官，起居而已；述事之徒，褒谀为体。世无董狐，书法必隐；时阙南史，直笔未闻。
　　又废谏官，听纳靡依。虽课励朝僚，征访刍舆，莫若推举质直，职思其忧。夫越任于事，在言为难；当官而行，处辞或易。物议既以无言望己，已亦当以吞默惭人。中丞虽谢咸、玄，未有全废劾简；廷尉诚非释之，宁容都无讯牒。故知与其谬人，宁不废职，目前之明效也。汉征贡禹为谏大夫，矢言先策，夏侯胜狂直拘系，出补讽职，伐柯非遐，行之即善。
　　天地无心，赋气自均，宁得诞秀往古，而独寂寥一代，将在知与不知，用与不用耳。夫有贤而不知，知贤而不用，用贤而不委，委贤而不信，此四者，古今之通患也。今诚重郭隗而招剧辛，任鲍叔以求夷吾，则天下之士，不待召而自至矣。（《南齐书·崔祖思传》。）
　　◎崔元祖
　　元祖，祖思从弟，为射声校尉，历骁骑将军，出为东海太守。
　　◇请留蒋少游启
　　少游，臣之外甥，特有公输之思。宋世陷虏，处以大匠之官。今为副使，必欲模范宫阙。岂可令毡乡之鄙，取象天官？臣谓且留少游，令使主反命。（《南齐书·魏虏传》，永明九年。）
　　◎卞彬
　　彬字士蔚，济阴冤句人，晋中领军嗣之孙。仕宋为西曹主簿，奉朝请、员外郎。齐台建，除右军参军，出为南康郡丞，除南海王国郎中令、尚书比部郎、安吉令、车骑记室。永元中为平越长史、绥建太守。
　　◇虾蟆赋
　　纡青拖紫，名为蛤鱼。（《南齐书·卞彬传》，世谓比令仆也。又见《南史》十二，《御览》九百四十九。）
　　科斗唯唯，群浮暗水，维朝继夕，聿役如鬼。（同上，比令史谘事也。）
　　◇蚤虱赋（序）
　　余居贫，布衣十年不制。一袍之，有生所托，资其寒暑，无与易之。为人多病，起居甚疏，萦寝败絮，不能自释。兼摄性懈惰，懒事皮肤，澡刷不谨，浣（沐失时，四体《宁毛》々），加以臭秽，故苇席蓬缨之间，蚤虱猥流。淫痒渭，无时恕肉，探揣扌撮，日不替手。虱有谚言，朝生暮孙。若吾之虱者，无汤沐之虑，绝相吊之忧，宴聚乎久襟烂布之裳，服无改换，掐齿不能加，脱略缓懒，复不勤於捕讨，孙孙息息，三十五岁焉。（《南齐书·卞彬传》，又见《南史》七十二，《御览》八百十九、九百五十一。）
　　◇禽兽决录目
　　羊性淫而狠，猪性卑而率，鹅性顽而傲，狗性险而出。（《南齐书·卞彬传》，《南史·卞彬传》，《御览》八百八十九。）

卷二十二
◎顾欢
　　欢字景怡，一字玄平，吴郡盐官人，宋末征。为扬州主簿，永明初为太学博士，并不就，有集三十卷。
　　◇献治纲表
　　臣闻举网提纲，振裘持领，纲领既理，毛目自张。然则道德纲也，物势目也。上理其纲，则万机时序；下张其目，则庶官不旷。是以汤、武得势师道则祚延，秦、项忽道任势则身戮。夫天门开阖，自古有之，四气相新，裘代进。今火泽易位，三灵改宪，天树明德，对时育物，扌叟扬仄陋，野无伏言。是以穷谷愚夫，敢露偏管，谨删撰《老氏》，献《治纲》一卷。伏愿稽古百王，斟酌时用，不以刍荛弃言，不以人微废道，则率土之赐也，微臣之幸也。幸赐一疏，则上下交泰，虽不求民而民悦，不祈天而天应，应天悦民，则皇基固矣。臣志尽幽深，无与荣势，自足云霞，不须禄养。陛下既远见寻求，敢不尽言。言既尽矣，请从此退。（《南齐书·顾欢传》）
</div>
    <div class="pagination">
<a href="全上古三代秦汉三国六朝文_page498.html">上一页</a><span>...</span><a href="全上古三代秦汉三国六朝文_page494.html">494</a><a href="全上古三代秦汉三国六朝文_page495.html">495</a><a href="全上古三代秦汉三国六朝文_page496.html">496</a><a href="全上古三代秦汉三国六朝文_page497.html">497</a><a href="全上古三代秦汉三国六朝文_page498.html">498</a><span class="current-page">499</span><a href="全上古三代秦汉三国六朝文_page500.html">500</a><a href="全上古三代秦汉三国六朝文_page501.html">501</a><a href="全上古三代秦汉三国六朝文_page502.html">502</a><a href="全上古三代秦汉三国六朝文_page503.html">503</a><a href="全上古三代秦汉三国六朝文_page504.html">504</a><span>...</span><a href="全上古三代秦汉三国六朝文_page500.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
