<!DOCTYPE html>
<html>
<head>
    <meta charset="UTF-8">
    <title>唐文续拾 - 第 24 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文续拾 - 第 24 页/共 91 页</h1>
    <div class="content">    宜令京兆府与金吾计会，取城内诸街枯死槐树，充修灞、等桥板木等用，仍栽新树充新。（《唐会要》八十六）
    ○选官专知斗门敕
    漕运通流，国之大计。其河水每至春夏之时，多被两岸田莱，盗开斗门，舟船停滞，职此之由。宜委汴宋等州观察使选清强官专知，分界勾当。其郑州、徐州、泗州界，各仰刺史准此处分，仍令知汴州支遣院官计会勾当。（《唐会要》八十七）
    ○诸陵四面三里内不得葬敕
    敕：诸陵柏城四面，合各三里内不得葬。如三里内、一里外旧茔须合者，任移他处。（《唐会要》二十一）
    ○禁销钱敕
    今后天下铸造买卖铜器，并不须禁止。其器物约每斤价值不得过一百六十文，委所在长吏及过院同勾当访察。如有销钱为铜，以盗铸钱罪论。（《唐会要》八十九）
    ○赐浑敕
    今赐卿笔一管，空名补牒一千约，有立功将士，可随大小书给，不必申覆。如有急，令马希倩奏来。朕今与卿诀。（《画墁录》）
    ○又敕
    今赐卿剑一口。上至天，下至泉，将军裁之。（同上）
    ●卷六
    ☆宪宗皇帝
    事迹详《全唐文》五十六。
    ○赐爵叙除制
    旧例皆云三品以上赐爵三品，为银青光禄大夫、云麾将军已上。若职事官难是三品，散官四品以下，并不得叙爵。但有三品以上散官，虽四品职事官，并合叙爵。其所叙爵，止於郡公。其郡公更蒙赐爵，即听回授。其国公及封王，并须特恩，不在叙限。其国公及封王准赐爵，亦听回授。其制书中有诸色职掌，临时处分，其职掌即池发高卑，准制便叙，有司更不得妄授，须三品阶例。近日有司起请中，往往有言其叙爵须限职事三品官，此乃深昧典章，紊乱纲纪。其叙阶据制书旧例，四品已下阶，四品谓正议大夫、忠武将军，都不系职事官。内外官叙三品者，皆须文武散官至四品上。叙五品者，皆须文武散官至六品上。如四品阶并是通议大夫、壮武将军以下；六品阶，承议郎、昭武副尉以下；虽制书中累加散阶，亦在不叙三品、五品之限。如一制中累加散阶，亦不得先叙一阶。至正议大夫、忠武将军、朝议郎、昭武校尉，因续取制书中所赐，皆叙三品、五品，永家禁断。如两制书日月相近，亦准前不得累叙。直须制书出时，以正议大夫、忠武将军、朝议郎、昭武校尉已成，方得叙三品。纵制书中有优劳，合加数阶，入三品止於银青光禄大夫、云麾将军，入五品止於朝散大夫、游击将军，不在累叙。金紫光禄大夫、冠军大将军以上阶，并须特恩，不合累叙。其外命妇封，内外官母、妻各视其夫及子散官品令，不得约职事官品。文武五品阶为县君，四品阶为郡君，三品已上阶为郡夫人，即止。其国夫人须待特恩，不在叙例。如至郡夫人，又有制书赐封，即改为郡夫人，受新恩履历而已。（《唐会要》八十一）
    ○停永安军额制
    荆南是税赋之地，与关右诸镇及河南、河北有重兵处体例不同。节度使之外，不合更置军额。因循已久，烦弊实深。严绶所请停永安军额，宜依。其合收钱米，委严绶于当府诸县蠲除，不支济人户，均减讫闻奏。（《唐会要》七十八）
    ○按举刺史制
    度支：如刺史於留州数内，妄有减削，及非理破使，委观察使风闻按举，必当量加科贬，以诫列城。如刺史不奉制敕，不得称有公事，请赴本使。其录事参军，亦不得擅离本州。（《唐会要》六十八）
    案：此首《全文》收在穆宗《南郊改元德音》内，字句微有不同，而《会要》又作元和二年。或元和二年《南郊赦文》之佚文。
    ○定功臣谥诏
    张柬之等皆书勋国史，配飨庙庭，赐谥易名，义光百代。宜令所司即与定谥闻奏。（《唐会要》六十）
    ○禁中外官子弟私举钱诏
    应中外官有子弟凶恶，不告家长，私举公私钱。起今日後，举钱无尊属同署文契，其举钱主在与不在，其保人等并杖二十，其本利钱仍令均摊填纳。应口马庄宅诸色，买卖相当後，勒买人面付卖人价钱。如违，牙人决重二十，付钱主家亦科罪。（《册府》六百十二）
    ○科制避徭诏
    男丁女工，耕织之本，雕墙峻宇，耗蠹之源。天下百姓或冒为僧、道士，苟避徭役，有司宜备为科制，修例闻奏。（《唐会要》五十）
    ○访择校书正字诏
    秘书省、宏文馆、崇文馆、左春坊司经局校书、正字，宜委吏部，自今以後，於平留选人中加工访择，取志行贞退、艺学精通者注拟。综核才实，惟在得人，不须限以登科及判入等第。其校书、正字限考，入畿县尉、簿，任依常格。（《唐会要》六十五）
    ○职田草粟诏
    百司职田，多少不均，为弊日久。宜令每司各收职田草粟等数，自长官以下，据多少人作等差，除留阙官外分给。（《唐会要》九十二）
    ○建泉等州纳物粗恶惩罚诏
    大府奏建州、泉州、寿州所纳物，粗恶短狭。布帛有幅，制度所存，近日劝课不精，窳滥方甚，遂使女工都弃，国用乏虚。若无所惩，何以知惧？刺史宜各罚一月课料，录事参军、本县令各罚一季课料，本曹官罚一季课料，仍书下考。（《册府》五百四）
    ○令百寮陈钱物重轻利害诏
    钱重物轻，为弊颇甚，详求适变，将以便人，所贵缗货通行，里闾宽息。宜令百寮各随所见，作利害状以闻。（《册府》五百一）
    ○禁销钱毁器诏
    今已後，诸州府有请以破钟再铸，宜令所在差人监领，不得令销钱毁器，别有加添。（《册府》五百一）
    ○禁止停省职员诏
    诸道新授节度、观察、经略等使，自敕出後，使未到以前，或前使尚在本镇，或已发差知留务军等官，其军府职员多停省改易。自今以後，切令禁止。纵先有此色，新使到道，并令仍旧。（《唐会要》七十八）
    ○支郡镇遏属刺史诏
    诸道节度使、团练、都防御、经略等使所管支郡，除本军州外，别置镇遏、守捉、兵马者，并合属刺史等。如刺史带本州团练、防御、镇遏等使，其兵马额便隶此使。如无别使，即属军事。其有边于溪洞，接连蕃蛮之处，特建城镇，不关州郡者，即不在此限。（《唐会要》七十八）
    ○赵宗儒权选事诏
    东都留守赵宗儒，权知吏部，令掌东都选事，铨试毕日停。（《唐会要》七十五）
    ○公主等所养鹰鹞不得越界按放诏
    公主、郡主、驸马等所养鹰鹞，按放但於城南，不得辄地诸界。其故违者，府县切加检察，录名闻奏。（《册府》百四十一）
    ○惩宗正卿李上公等诏
    所由阙于周防，敢尔侵犯，各据事状，宜有科惩。知山门押官决六十，削一任官，纩骑三卫并决四十，陵令马叙罚一季俸料，陵丞李建罚一月俸，宗正卿李上公罚一月俸。（《唐会要》十七）
    ○允权德舆请缘迁令子弟营护手诏
    按：此诏见五十卷本《权载之文集》，题“元和十二年二月十二日”，与《全文》五十三卷德宗诏同。今存其目，文不录。
    ○赠权亻垂尚书礼部郎中敕
    案：此敕见五十卷本《权载之文集》，题“元和十二年五月十九日”，与《全文》五十四卷德宗敕同。姑存其目，文不录。
    ○处分郑方逵敕
    郑方逵宜委京兆府锢身，递送黔州，付季模于偏远州驱使，勿许东西。
    ○试官改转敕
    诸司府参佐检校试官，从元授官月日计，如是五品已上官及台省官，经三十个月外任与改转，馀官经二十个月奏改转。若是未经考使，有故事及停替官，本限之外，更加十个月，即任申奏。（《唐会要》八十一）
    ○禁铅锡钱敕
    应属诸军诸使，更有犯时用钱，每贯除二十文。足陌内欠钱及有铅锡钱者，宜令京兆府枷项收禁，刮目相看了本军本使府司，差人就军及看决二十。如情状难容，复有违拒者，仍令府司闻奏。（《唐会要》八十九）
    ○京官俸料给现钱敕
    京百官俸料，从五月以後，并宜给见钱。其数内一半充给元估疋段者，即据时估实数回给见钱。（《唐会要》九十一）
    ○支给邢士美料钱敕
    工部尚书邢士美，以疾未任赴京，宜就东都将息，疾损日赴任。其料钱准上官例，令有司支给。（《唐会要》九十一）
    ○收管岐阳马地敕
    闲厩使所理岐阳马旧地，方三百四十七顷。据监察御史范传式奏，岐阳马坊地，既不妨百姓租佃，又不阙官中、赋税，宜据数交付闲厩使收管。（《唐会要》六十五）
    ○量置学生敕
    东都国子监量置学生一百员，国子馆十五员，太学馆十五员，四门馆五十员，广文馆十员，律馆十员，书馆三员，算馆二员。（《唐会要》六十六）
    ○停东都防御使敕
    承前东都留守，无防御使名，往因权宜，遂有制置，俾从省便，以复旧章。其东都畿汝州都防御使及副使，宜停。所管将士六千七百三十八人，数内见所管将士都防镇及宫苑中、营田、河阴、阳翟、偃师等县镇遏使，其四千六百三十人，委留守收管。襄城、叶县镇遏使，共二千一百人，委汝州防御使收管。（《唐会要》六十七）
    ○裴次元充东都副留守敕
    东都留守，创立新军，所召将士，切资精选，要得府县共详簿书。况分正副留守，抑惟旧典，宜令河南尹裴次元以本官充东都副留守。（《唐会要》六十七）
    ○举人纳策止宿敕
    制举人试讫，有逼夜纳策，计不得归者，并于光宅寺止宿。应巡检勾当官吏并随从人等，待举人纳策毕，并赴保寿寺上宿。仍各仰金吾卫使差人监引，送至宿所。如勾当，勿令喧杂。（《唐会要》七十六）
    ○剌史上言利病并禁任处置产敕
    自今已後，剌史如有利病可言，皆不限时节，任自上表闻奏，不须申报节度、观察使。本任得替後，遂於当处置百姓庄园舍宅，或因替代情弊，便破除正额两税，不出差科。自今已後，此色并勒依元额输税。（《唐会要》七十六）
    ○罚韩皋俸料敕
    敕：封杖决人，殊非文法，因此致死，有足矜嗟。韩皋备历中外，合遵典宪，有此乖越，良所怃然。罚一月俸料。据决孙月日，是旧刺史辛秘离任之後，新剌史范传正未到之时，俱无愆尤，不可议罚。馀依。（《吴兴艺文补》、《元氏长庆集》三十八）
    ○考核所举县令敕
    元和三年敕书，所举县令，皆直言其事，不得妄有文饰，吏部举其事状，随事检勘者。今词不达意略勘资历，未究人材。自今已後，宜委吏部精加考核，必使详实，不得同皂选人例酬官。所冀举不妄施，官无虚授，仍令四时注拟。其观察使、刺史所举人，不得授以本州府县令。到任後有罪犯，其所举主准前敕贬罚。（《唐会要》六十九）
    ○停英武军敕
    左右威远营，置来已久，著在国章。近置英武军及加军额，宜从并省，以正旧名。其英武军额宜停，将士及当军一切已上，并合入左右威远营，依前置使二人勾当。（《唐会要》七十二）
    ○停威远营衣粮敕
    左右龙武等六军及威远营，应纳课户，其一千八十人所请衣粮，宜并勒停。仍委本军具名牒送府县收管。（《唐会要》七十二）
    ○禁聚射敕
    京城内无故有人於街衢中带戎仗及聚射，委吏执送府县科决。其诸军诸使，禁身奏取进止。（《唐会要》七十二）
    ○父母年老单身免差敕
    单身百姓，父年七十能上能下，及无父其母年六十以上，并不得差征镇。（《唐会要》七十二）
    ○申光蔡三州县官俸料敕
    有司奏申、光、蔡三州州县官，缘给复无税，应支俸料。今量事实上员额及课料，其六品以下官，仍令吏部于选人中择优与注拟，每月课料钱委所司量与支给。其员外课料等本额，待绐复年满，一切仍旧。（《唐会要》七十五）
    ○授新罗国王金俊邕等册敕
    金俊邕等册，宜令鸿胪寺于中书省受领至寺，宣授与金力奇，令赍归国，仍赐其叔彦升门戟，令本国准例给。（《唐会要》九十五）
    ○法司详断刑宪敕
    旧制，刑宪皆大理寺、刑部详断闻奏，然後至中书裁量。近多不至两司、中书，使自处置。今後先付法司，具轻重闻奏，下中书令、舍人等参酌，然後据事例裁断。（《唐会要》五十五）
    ○处分滥给券敕
    准元和三年诸道滥给券道敕文，总一百二十七道已上者，州府长官宜夺一季俸禄。其本州官、曹官及录事参军，付吏部用阙，去任殿一选。（《唐会要》六十一）
    ○访察州县敕
    前後累降制敕，应诸道违法徵科，及刑政冤滥，皆委出使郎官、御史，访察闻奏。虽有此文，未尝举职。外地生人之劳，朝廷莫得尽知。今後应出使郎官、御史，所历州县，其长吏政俗，闾阎疾苦，水旱灾伤，并一一条录奏闻。郎官宜委左右丞勾当，并限朝见後五日内闻奏，并申中书门下。如所奏不实，必议惩责。（《唐会要》六十二）
    ○县主不得离京敕
    县主婿请授外官，如赴任，县主不得离京。自今以後，永为常例。（《唐会要》六）
    ○修周文武祠敕
    周文王、武王祠宇在咸阳县，宜令有司精加修饰。（《唐会要》二十二）
    ○命妇朝谒敕
</div>
    <div class="pagination">
<a href="唐文续拾_page23.html">上一页</a><span>...</span><a href="唐文续拾_page19.html">19</a><a href="唐文续拾_page20.html">20</a><a href="唐文续拾_page21.html">21</a><a href="唐文续拾_page22.html">22</a><a href="唐文续拾_page23.html">23</a><span class="current-page">24</span><a href="唐文续拾_page25.html">25</a><a href="唐文续拾_page26.html">26</a><a href="唐文续拾_page27.html">27</a><a href="唐文续拾_page28.html">28</a><a href="唐文续拾_page29.html">29</a><span>...</span><a href="唐文续拾_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
