<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 291 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 291 页/共 603 页
  </h1>
  <div class="content">
   十二因缘之中，生死循环，忧悲蕴聚，非天人大圣以利刃断之，慈航济之，则沦胥颠覆之不给矣。惟阿弥陀佛化行西方，其号极乐，有生之乘念，感化之由，（一作则由於斯）。今兹功德者，清信女士陇西李氏为亡夫襄陵尉荥阳郑君再期之为也。女士归郑，一周星而孀，凡事舅姑以孝，从娣姒以敬，佐夫以义，拊下以仁。隐约终窭，至於昼哭卫风《硕人》、《柏舟》之诗，实兼痛焉。初郑君旅人於晋，因以筮仕，成命甫行，禄未及而大病。女士方侍姑於吴，承讣加痛，宏誓徼福，荐於冥冥。纫针缀缕，叶用五采，青莲白毫，仿佛颦呻。彼二大士，列侍左右，容交光，炳耀煌煌。发於心，成於手，阿な跋致，其远乎哉！郑固善士，妻又吾伯舅之女子子也。得周知之，因以赞曰：
    西方大圣，乘念则至。写彼相好，导兹志气。冥助无方，以成郑志。
    ○岁星居心赞（并序）
    兴元纪号，皇上宅位六祀，七政贞明於上，七教敷闻於下，其有不迪不吉不庭不若之徒，皆欣然而和，ㄙ然而化。春三月，司天氏奏岁星居心宿五度，其色黄明润大，光祥帝位，积五十馀日。诏下有司，颁示中外，故臣得而言之，以形歌颂。臣谨按岁星，五帝为苍，五行为木，王常为仁，五事为貌。天意若曰，时以至仁为理，覆露露万人，洽浃生类。协夫五行，五事之用，则发於星纬，形於占应，阴骘大化，昭报成功，元符幽赞，其昭昭如是。《礼运》之论圣人曰：“以日星为纪，以四时为柄。”《洪范》之叙皇极曰：“敛时五福用敷，锡厥庶人。”发於人，格於天，天人交感，合若符节。其年秋，平河中之寇，葬其遗骸，复其世祀。班淮右之师，用宏文告，用去武备，此二帝三代所以恢令名也。於是一统类以昭德，明法制以塞违。荐礼百神，宾怀犷俗。嘉瑞美祥，纷委狎至，置之而不有。哲人端士，连茹播职，求之如已失。然後端拱於穆清，怡神於静冥，驱一代为纯诚，接万灵於明庭。斯又登迈邃古，光昭闻见，巍乎绍天统物之盛者也。微臣伏於草茅之下，沐浴仁圣，敢献岁星居心赞一章，以备周《诗》、《由庚》、《由仪》之阙。赞曰：
    皇矣上帝，降鉴下人。后王承之，制作礼文。用清明，家尚孝仁。人无疠疵，俗以阜蕃。敷佑四方，发为天祥。重华煌煌，乃居明堂。下煦仁泽，上为祥光。感通，天人攸同。乃发五事，乃建大中。君君臣臣，德辉昭融。保佑命之，自天无穷。微臣作歌，敢备唐风。
    ○兴唐观新钟铭（并序）
    声为阳，所以发越；金尚羽，所以清彻。故凫氏工焉，法器成焉，元门揭焉。与夫乐出虚铿，立号同其功用，而信响受祉之说倍焉。兴唐观新钟者，观主道门威仪太清宫供奉郗尊师彝素之所创也。是观经构之初，与旧钟俱当开元甲戌，距今七十有七岁，嗄缺毁弃，法音不嗣久矣。师有环中大辨，为道流龟龙。循其照，观其妙法自然，无为而无不为，所以恢元功，宏愿力，诚修而物应，言发而响会，上士仁人展其助，飞廉回禄理其具，精乎六齐，合以万数。以心齐，以神遇；橐地籁，腾天光；无害金，无耗气。不窕不瓠，不石不播。於是登ね在悬，希声殷然，小大随叩，昕警众。周六虚而洞三界，拔九幽而清五苦。皇都人士，游者萃者。感於耳，和於心。躁者静者悬解，师之善利利物，可胜道哉！古者林钟景钟，皆铭其功，儒氏之典也。推类以镂文字，师之心也。铭曰：
    其动也悬而天，其用也虚而圆。雷大音兮集群仙福元后兮斯亿年。铿訇响亮鸿都前，上入冥兮下彻泉。然後舂容销散兮，返万物於自然。
    ○几铭
    太和熙熙，酌而用之，旁魄变化，皆生乎几。上合乾道，万物阴骘。下为人纪，百工咸秩。游泳虚无，合体浑区。乃卷乃舒，与群有居。冲用为工，方寸为炉。周行不殆，造物可侔。一以制动，寡以理众。或行其道，或藏其用。盘桓利贞，得时大行。燮赞裁成，粲然文明。舒亘八极，藏之无形。山川出□，元气冥冥。故曰知几其神，孔父周文。去圣远矣，时无其人。见几而作，造形斯悟。遽生可卷，颜子殆庶。物至知之，节宣好恶。无愆五事，无汨百度。静之如渊，运之如环。得丧纠纟墨，相望其间。不见其联，莫知其然。审而用之，吾道常全。
    ○世德铭
    肃肃我祖，元鸟自天，天乙革夏，武丁相贤。手文命子，开国於权。肇荒南荆，瓜瓞绵绵。爰暨周衰，征伐下颛。凌暴纷纷，遇楚而颠。嬴吞四方，我邦用迁。乃宅陇坻，乃封甘泉。汉魏之际，德业相继。或仁或哲，亦夷亦惠。图谍葳蕤，十有三世。伊川其戎，晋化为东。九州辐裂，苻有关中。明明安邱，濡迹匪躬。二纪清夷，明谟之功。元魏以降，苴茅继封。宜昌城，仍世仪同。平凉，策勋於隋。乃破公，克其枚回。运偶圣时，土田载开。仗节建旄，自东徂西。才子六人，承家锺庆。百里同休，南宫并命。自时厥後，德辉愈盛。不享大官，世名文行。我曾王父，弱岁观光。声轶太学，名登奉常。伟节三虎，联华并芳。翰苑春生，士林凤翔。迨至王父，保和居易。人文独步，天爵自贵。展禽下位，贾生不试。至今德声，尚耸清议。郁郁世范，先子承之。大节明义，人伦宗师。行极忠孝，道冥希夷。卷舒无方，焯当时。曰子无状，龀风而孤。不知义方，藐尔{春心}愚。亦既羁，甫习诗书。以直为师，与时浸疏。琅琅清风，士则。及兹顽童，是玷是辱。聿修之诫，大惧不克。夙夜以思，敢铭世德。
    ○释疑
    《记》曰：“君子居易以俟命。”《语》曰：“君子坦荡荡。”此盖视履考祥，而不忧不惧也。《易》曰：“思患而豫防之。”《语》曰：“季文子三思而後行。”此又戒慎若厉之义也。言岂一端而已哉？亦各有所当，在明者审之而已。或不能深推本末，而疑吾自若。则舟有溺，骑有坠；寝有魇，饮有醉；食有饴，行有蹶其甚则皆可致毙。无非危机，其可以尽废此而如土偶木寓耶？不然，则忧可既乎，忧可既乎？
    ○志过
    辛酉岁，予以吏役道於上饶。时左司郎中博陵崔公出守郡佐，与予语及世道，次及人伦大节，因曰：“延州之让，不其至矣。或者言吴以太伯让而兴，季子让而亡，此乃徇於一方而不超乎大方也。原夫太伯避季历，奔荆蛮，以就文武之大业，则知太伯因天下之尊周以成周也，岂以兴周为念？季子因天下之去让以全让也，岂以亡吴为念？然则太伯季子，皆以天下之心为心，兴亡曾不屑虑，彼或者之论，诚未通其旨焉。”予曰：“诚哉是言！然季子之历聘也，闻乐章，辩歌诗，皆审其盛衰以造乎微精。明闳达物，无所逃数，有所极耳。又何区区异论於其间哉？”答曰：“子之言过矣！若季子以兴亡必然，力不能支，乘此而後三让，是利於将亡，因以沽名者也。岂可为君子？言之过矣。且以吴之存，而季子亡之；以让之废，而季子全之。向使勤一国之理，理於勾吴，今亦化为古墟，鞠为榛芜曷与夫礼让之大，使千古是式？贪以之廉，暴以之仁，忍垢冒荣者以之知惧，其於为理也，不其达欤？”予乃拜受其论，退书所闻，且以志过名篇，庶乎闻义能徙之义。
    ○答客问
    客问主人曰：“自古理世少，乱世多，岂真宰有必定之数耶，抑人事耶？”答曰：时风之理乱，在士行之薄厚；士行薄厚，上系於时君大臣所趣向矣。自古辅政者，或直方不试，旋见绌放；或进非其任，疾颠覆饣束。之二者，进退相随，不足以形理乱。理乱者，在君臣之际，心术合符，久而成化焉。故圣与贤合，则为尧为舜；暗与谀合，则为幽为厉。其间虽多方万殊，而不远此二道。先师曰：“人藏其心，不可测度。”庄生亦云：“人心险於山川，难於知天。”б夫！淳化为ㄤ，利胜於义久矣。被荐绅衣冠，语道德仁义，皆伟然有古君子之风。心之所师，有异於是者，则不仁而多才，且以主意为政，但虑智不足以取合，力不足以固位，而不计合之固之枉直焉。甚者则塞其聪明，道其利欲，顺非阿旨。与俱上下。以平仲之和，不如梁邱据之同；即墨之毁，不如阿大夫之誉。其风下扇，中人之域多由之，以其术易修，其用易博之为利也。持禄观望，则曰明哲保身；无所发明，则曰大直若屈；缪於义，则曰反经合道；枉於理，则曰枉尺直寻。或曰夫子之公山，或曰管仲有反坫。旁缘似是，触类滋工，舞六籍之文，以伸其邪志，迭相荐誉，号为通人。亦有务名如循实，求进如知退，虽近习不得其诚，巧历不知其数。乡原邑聚，变化周流，取美名贵仁，如转圜反掌，世教无主，荡然随之。岂曰尽然，盖寡不胜众。其甚也，灭天下之公是，瞀天下之好恶，铅刀蝉翼，为为重。於是民反德为乱，天反时为灾，愆阳伏阴，山童泽涸，皆此物也。及夫中外荡析，邦家О，则相传曰：“殆天数乎！非人力所及也。”生极显尊，死有诔谥，为恶甚矣，而讥议不失。故天下之人，父教其子，兄谕其弟，奔走力，以不能为耻，而欲望理多乱寡，庸可得乎？接舆、申徒狄之徒，佯狂而不复者，皆恶是也。盖在为国者澄其源流，以洒士行，示三代之直道，颁七教於国风。取如是之流，投御魑魅，示不复用，则时风厚而天下理矣。客曰：“请书所闻，以为子孙藏。”
    ○答问三篇
    或问性命。答曰：“天之於人也，赋其命，则有穷有通，有寿有夭。赋其性，则有枉有直，有仁有鄙。性之不可移，犹命之不可移。使仁而直者通而寿，天下之理理也；穷而天则反是。鄙而枉者穷而天，天下亦理理也；通而寿则反是。其所系者，在天不在人，在彼不在此。吾何言哉，吾何言哉？
    或问富贵。答曰：君子之所乐也。问曰：君子岂乐是而厌穷约耶？答曰：先师尝言之矣。乐以其道处之者也，不以其道，则市井狡侩者皆能得之矣。君子之所乐者，非乐其身富且贵而已，乐为仁由已，而推其道於天下也。
    或问出处。答曰：出有二道，在所执焉尔。行道耶，趋时耶？（阙一字）居易矩，坦夷中正，则道在已，而时不可必也。就利为害，推移俯仰，则时在已，道不可必也。若道与时叶，发纾光大，则《易》之上下“交泰”，《诗》之“南山有台”，《书》之咸有一德三说命是也。斯盖从古之所难也。古之处者，所以晦其明，藏其用，穷栖於嵌岩之下，与鸟兽草木之为伍者，诚角其利病，而爱其身爱其道也，岂得已之为耶？
    ○醉说
    予既醉，客有问文者。渍笔以应之云：尝闻於师曰，尚气尚理，有简有通。能者得之以是，不能者失之亦以是。四者皆得之於全然，则得之矣。失於全，则鼓气者类於怒矣，言理者伤於懦矣。或狺狺而呀口，ㄢㄢ以堕水，好简者则琐碎以谲怪，或如谶纬；好通者则宽疏以浩荡，庞乱憔悴。岂无一曲之效，固致远之必泥？苟未能朱弦大羹之遗音遗味，则当钟磬在悬，牢醴列位。何遽玩丸索而Х饵，况颠命而伤气。六经之後，班马得其门，其或悫如中郎，放如漆园。或遒拔而峻深，或坦夷而直温。固当汉然而神，全然而天，混成四时，寒暑位焉。穆如三朝，而文武森然。酌古始而陋凡今，备文质之彬彬，善用常而为雅，善用故而为新。虽数字之不为约，虽弥卷而不为繁。贯通之以经术，弥缝之以渊元。其天机，与悬解，若圬鼻而斫轮，岂止文也以宏诸？立身不如是，则非吾党也，又何足以辩云。
    ○放言
    大凡此世，皆妄作也，又何足以滑吾真？苟虚中以顺外兮，吾又不知夫万物之，为细为大，为利为害。循环出没，互相变态。至人达观，万殊一。弊弊焉分得丧於毫厘之内，贵乎其道可以富寿天下，贱乎无纤芥之为累者，生乎顺群物而熙熙如春，死乎智气归虚无以反吾真，则何向而非？又恶用天性以劳神。
    ●卷四百九十六
    ☆权德舆（十四）
    ○大唐湖南都团练观察处置等使朝散大夫检校左散骑常侍持节都督潭州诸军事兼潭州刺史御史中丞□骑尉赐紫金鱼袋李公遗爱碑铭（并序）
    皇帝在宥天下十九岁，覆露元元，柬求官师，六服群辟，辩章教化。岁九月，制诏湖南长帅中执法李公巽为江西，申命小宗伯吕公谓为之代。於是循其功善，迹其故实。百城之吏言於郡，伍府之长款於军。乡部侨旧，华颠角，一其音词，奔走理下，请镂金石，以为表式。吕公以公之馨香，可覆视而不可诬也；众之咏叹，可论次而不可遏也。悉以列上，实蒙可报，乃类其言而文之云。善为理者，必因其俗而求所以便之，因其便而思所以化之。惠泽被而五教行，财用足而百志成。上下熙熙，臻於洽平。古之循吏，公之报政，皆是道也。
    公字令叔，赵郡赞皇人。曾祖知让，皇河南府长水主簿。祖承允，皇任朝散大夫江州别驾。考嶷，皇右武卫录事参军。代名文行，为北州冠族。公始以典学含章，立於清朝。详平宪令，闲练程品。秉直不回，得时浸明。能抗驳论，辄还成命。人之所难，於公为易。惟天爱人，惟圣法天。欲其善利逮下也，故详试公以政事。其初由殿中侍御史为美源令，由刑部员外郎为万年令，由左司郎中为常州刺史。邦圻和宁，京邑肃清，居部考课，为诸侯表率，是皆章章已然之功也。贞元八年冬十二月，由给事中至於是邦。长沙九疑，泽国回远，徵令颇繁，物力或屈。岁杪逋负，夫家病之，人未安於里落，程不给於公上。公乃啬其经用，代其赋输，厚旋已责，过於万数，得以赡助，使之均安。又以支郡地征，有系军实，量力调谷，减轻缗钱。经始致用，为之仓庾，时其发敛，而岁无凶荒。以封内馈饷，道路风波，转漕沿洄，僦载烦苦。亻孱功度木，为之舟楫，程其远迩，而师以足食。以邑里湫隘之不宣也，则辟其涂巷以利之；以室庐苫盖之不固也，则教其陶瓦以易之。讲功虑事，以建长利，如此之备也。稽先师之教，以进儒术。庠塾经明，岁时计偕，出入阡陌，噢咻农里。无告则加其饩，发闻则弛其征，乡无不率教者。修司马之法，以宏其事。器用犀利，赋舆辑睦，拊循以诚，少长有礼。事亲者其供养，被病者恤以医药，士无不贾勇者。精力赋政，以之镇静，如此之至也。唯公直而和，肃而宽，缜密而智，温良而能断。秉心砥平，莅事风生，法制定於上，奇衰绝於下。故下车而安，已日而孚，期月而政成，五年而增秩，六年而进律。德风下偃，协气旁达，丕休乎哉！前後与公交代於是邦者，皆以密侍右职，来施美化，裕兹一方，其天意乎？昔弱翁次公，率以郡国理行，入当柄用。然则三湘九江之地，岂得颛受公之赐耶？太师陈诗观风，诸侯言时计功，皆前志也。暨鲁大夫请於周，而史克有《》、《必》之什。今潭人以德舆再拜奉命书，获知懿绩，俾章善颂，永篆乐石。铭曰：
    帝命元侯，允厘方州。郁郁李公，此焉辑柔。洞庭南汇，熊湘经介。下为度制，上以藩卫。彤淑，四牡有辉。授兹介圭，辍自黄扉。吏绝私回，俗无尤违。保惠教顺，乐郊焉依。乃仓乃庾，克敏农穑。乃刳乃剡，利涉不息。乃端径术，乃导埏埴。政成事时，节费宽力。七郡清静，百嘉蕃殖。诚以爱人，滋於树德。今则去我，邻邦是式。祝公伊何？上赞皇极。报公伊何？惟金石刻。载兹声诗，永慰南国。
    ○大唐银青光禄大夫检校司徒同中书门下平章事太清宫及度支诸道盐铁转运等使崇文馆大学士上柱国岐国公杜公淮南遗爱碑铭（并序）
    通天下之志者，在大君元臣之感会而已；而天下之务者，在知人安人之教化而已。孝文御，贞元十九祀，统烛群生，德侔往初，建用皇极，泽流万国。淮南节度观察使左仆射相国杜公，政成入觐，乃三月壬子朔，登拜司空，秉钧居中。间一岁，上皇承末命。越八月，皇帝受神器，弼亮三圣，谟明九功。当冢宰总已之任，护崇陵因山之制，尽董经费，以颁地贡。乃作司徒，式和人则，进封岐土，命赐备厚，均齐天下之政，茂遂万物之宜。遵道宏化，匪躬宣力，中外之重，必归於公。初公之入辅也，制诏副节度使兵部尚书王公为左仆射，代居师帅。州壤乡部，鳏孤幼艾，蒙公之化也久，感公之惠也深，郁陶咏叹，愿刻金石。王公累章上请，公辄牢让中止。至是复以邦人不可夺之诚，达於聪明，且用季孙行父请史克故事，故德舆得类其话言，而铺其馨香云。
    公字君卿，京兆杜陵人。不书名，尊大臣也。清明廉直，温毅宏重。易简之道，本於健顺；忠智之谋，发为事业。虑善以动，得时大行。其初筮仕，州府交辟，韦尚书元甫实为已知。始自掾吏，累为命介。盈庭斗辨，积岁疑留者，片言以听断；含冤自诬，具狱论杀者，覆视而全活。江介吏师，以为神明。由殿中侍御史转主客员外郎工部郎中，再为抚州刺史，以御史中丞领容州刺史经略使，入为金部度支二郎中，复兼中丞，超拜户部侍郎，出为苏州刺史，属受代者以忧阕换饶州刺史。明年以御史大夫领广州刺史岭南节度观察使，徵为尚书左丞，复以御史大夫领陕府长史陕虢都防御观察使。岁在庚午以礼部尚书至於是邦。《禹贡》淮海之域，职方东南之奥，产金三品，射利万室。控荆衡以沿泛，通夷越之货贿，四会五达，此为咽颐。初公之至也，岁丁骄阳，人有菜色，於是息浮费以悦之，蠲杂征以利之。夫家之税有冒没者，免其罪以购之；废居之豪有委积者，盈其直以出之。濒海弃地，茭刍填淤，一夫之勤，百亩可获。终古遗利，沛然嘉生，成於指顾，得以蕃殖。先是营部未葺，仓未完，介夫半寓於仁祠，公聚或委於支郡。公用虑材用，量事期，辑中权，规大壮。百堵皆作，三军宁宇，辕门言言，夏屋耽耽。可以张射侯，可以容宴豆。爰居爰处，而武备修矣。巨廪崇构，飞云矗，缩以板干，积如京坻。得盖藏之宜，协出入之制。多黍多徐，而礼节行矣。连营三十二，积谷五十万工以悦使，人以乐成。又潴雷陂，以溉穑地酾引新渠，汇於河流，皆省工费，而宏利泽。俄授左揆，竟参大政，加徐泗濠等州节度使。先皇帝在宥天下，推恩彭城，顾怀旧劳，复命其嗣。使得以州师建节，而公以二郡进律。惟公镇定一方，心平德和，言仁必及人，言智必及事。生聚教训，勤身急病，视阖境如枨之内，抚编人有父母之爱。因其习俗而均安之，识其惨舒而导利之，仕六朝而时推元老，逾二纪而再掌邦赋。扬美化於方志，流淑声於命书。其牧临川也，地参闽，人本轻惰，化彼游手，敏於农功。坚旧防而时其蓄泄，当大旱而我有□雨。每岁徵令，归诸有司，克变输将之勤，不亏公上之入。因获赢利，悉困穷，其总司计也，权重轻以平物力，受此要以均财征，厚生而不匮，量入而有节。当一人注意之重，尽三接沃心之言，宰司沮伤，不得久处。其镇南海也，服岭阻深，族类猜害，涂巷ɑ陋，埃接连，忿忄相因，郁攸斯作。公乃修伍列，辟康庄，礼俗以阜，火灾自息。南金象齿，航海贸迁，悍将反覆，远夷愁扰，吏困沓贪，商久阻绝。公乃导其善利，推以信诚，万船继至，百货错出。邕部绝徼，裔人自擅，诱掖招徕，以威以怀。朱崖黎氏，保险三代，种落盘互，数犯吏禁。公麾偏师，一举而平，犷俗率化，原人得职。其登左辖也，纪律修明，清万事之本。其理分陕也，惠绥浃洽，宏二南之化，必宿其业，而修其方。崇庸大绩，其昭昭如是。而又博极书术，详观古今。谋王体，断国论，其言有章，听者皆竦。作为《通典》，以究理道，上下数千百年间，损益讨论而折衷之，佐王之业，尽在是矣。
    公之先，在汉则建平敬侯，有立宣之功。在晋则当阳成侯，决平吴之策，忠力隽贤，浸明而昌。以至曾祖讳行敏，皇银青光禄大夫荆益二州大都督府长史南阳郡公。王父讳悫，尚书右司员外郎丽正殿学士。烈考讳希望，历鸿胪卿御史中丞，再为恒州刺史代鄯二州都督西河郡太守襄阳县男，赠尚书左仆射。惟南阳德化，茂於列藩；惟右司文雅，重於中台。惟仆射有文武器任，克扬风绩。其督鄯州总节制留府，数与虏确，奋其威谋。夺盐泉，吞河曲，城便地，置新军。剖符惠人，理行第一。以先大夫代德丕烈之若是，公能聿修而宏大之，凭厚贻庆，为不诬矣。居镇十三年，愿修觐谒，拜章十上，西向涕泪，上难其继，慰勉而已。公以述职在於庇人，纳忠在於荐贤，密疏请以王公为代，诏为之贰，暨公之至也。由大司寇为大司马，以副车戎装，伏谒和门，礼容渥命，宠耀藩服。介圭得请，丹毂载驰，勋籍裨校，乞留遮道。初谕以温颜，终肃以军法，既告令尹之政，卒获子牟之心。《诗》曰：“布政优优，百禄是遒。”又曰：“神之听之，式谷以汝。”则岐公永享鲐耋，如冈如陵，不待瞽史而前知矣。惟王公师长论道，如公之位；阜俗抚封，如公之心。且以斯人向慕，三岁愈甚，大惧公之功德，寝而不章。初抚广人，皆镂坚石，以摅盛烈，及兹而追琢者三矣。古所谓信让以莅百姓，则人之报礼重；其在是乎！铭曰：
    惟天惠人，惟辟奉天。利建元侯，於藩於宣。文武杜公，端诚矩。化洽陕服，聿来兹土。辟我舄卤，长我禾黍。乃建营部，乃新廪庾。成师足食，比屋安堵。里闾熙熙，衍沃无无。十有三年，慰安斯人。雪泣抗章，血诚上陈。结恋明庭，不私其身。树善交代，如公之仁。考祥视履，宜锡蕃祉。寅亮三朝，是毗是倚。密勿中枢，矢其谋谟。乃升司空，亦作司徒。九赋既平，五教式敷。中外之重，惟公是图。彼都人士，饮公之德。彼土乐康，ム公之力。永言介福，祝我岐国。稽合声诗，於胥篆刻。彼泉而实，彼石而泐。公之德耀，永永无极。
    ○唐故义武军节度使营田易定等州观察处置使开府仪同三司检校司空同中书门下平章事范阳郡王赠太师贞武张公遗爱碑铭（并序）
    维唐十二叶，皇帝纂大统，建大中。始初清明，敷佑下土。稽四征六服之理，阅先正宗臣之籍，流庆斯复，遗风可怀。繇是博陵上谷列侯二千石元僚司武从事亚旅，上其故府太师贞武公功德，请铭於碑，以示厥後。乃诏小司徒臣德舆，因地域之名物，酌军师之宪令，举而叙之云。
    公讳孝忠，字孝忠，其先燕人。八代祖奇，北齐右北平太守，封右北平王，齐季丧乱，开边隙，代有长技，轶於外区。曾王父靖，乙失活部落节度使。王父逊，部落刺史。父谧，早袭先职，来朝上京。星环北极，输君长之贽币，鹏变南溟，发边关之导译。拜开府仪同三司，他日以公之勤，累赠至户部尚书。公雄姿正志，沈毅英达，传兵符於百胜，袭王爵於九代。年未弱冠，入侍明庭，才为异伦，射必命中。以日之信爱，受秦仲之车服，自他有耀，至是来归。时凶宗御天下四十馀载，习文事而去武备，人不知战，恬於已然。幽陵首祸，谷洛忄匡骇，公迹染俗，心坚本朝。岂求生以害仁，将蹈难以明义。史羯继乱，犹居劫中，质其所恃，无路自奋，闲道旁午，密陈嘉猷。俄而成德军节度李宝臣锡姓抚封，同信臣之任，就义若渴，推心於公，综其都军，以壮支郡，乃策崇勋，累居大官。凡军师之禁令，攻守之奇正，成德之重，必咨於公。邻帅猖蹶，皇赫问罪，公出自上谷，觇於贝邱，冠徒六万，将犯中冀，乘辕外向，方阵而前。公以驷介千数，飚，驰急击，{冖米}入其阻夹攻其坚，敌人力屈，昏夜引去。迁御史中丞，封范阳郡王，寻拜易州刺史，加太子宾客，以军之辑睦移於郡，以郡之班制叶於军，文理武毅，交修四畅，师贞人和，为列郡表仪。初公与宝臣，感慨於少年之场，周旋於多难之际，迎导善气，切靡刂良规，若骖有靳，如热斯濯，异时自代，前定於公。且曰：“舆师之心，勋力之冠也。”俄而寝疾，不能言，犹以手指北，瞠然注目。既而恶子阻命，阴交匪人，因丧以干纪，专地而图祸。公骤谏不入，飞章上陈，请以州兵，首遏乱略。优诏拜工部尚书兼御史大夫恒州刺史成德军节度使，一人注意，四履专征，纠合诸侯，连收城县，败之於束鹿，走之於常山，以至斩首，且无遗策。转兵部尚书易州刺史易定沧等州节度观察使，锡军号曰义武。
    时三分恒阳之地，录功有差，而群帅侈心，或怀觖望，太行而东，疆场日骇，且有从约，皆为假王。公居其腹心守正持重，玉立於磷缁之际，鸡鸣於风雨之中，静柯劲草，在我而已。彼朱滔者，以燕公，夸大煽结，讠寿张指斥。公乃出和门以莅众，援日以誓心，义利之间，死生不惑。且曰：“县官之所以赋军宿兵，下尺一之诏者，在排难捍患而已。吾徒之所以乘坚驱良，佩丈二之组者，在毕力致命而已。碎首涂地，吾无悔焉。”一心事君，四面受敌。俄属京师急变，銮辂时巡。时太师西平王以禁兵自魏来援於我，於是与公决策，赴行在所。公素约以伯仲，又申之婚姻，分锐师，选良将，授以赴蹈，使居颜行，断金之契。匪石不转，定山东为已任；坐制群疑，清毂下为前筹。行戡大憝，赤诚相照，血涕交颐，西平繇是建大勋，立大烈。而公亦静深以制动，贞厉以代谋，使其徒散约，而无亡矢遗族之费者，公之功也。前此拜尚书左仆射，至是同中书门下平章事，贞元元年就加司空。凡受律行师，十有一岁，承宁诸侯，减黜不端。动有节制，人斯爱戴，赡助其供养，赙补其礼丧。拊循接礼，劳徕安辑。辅以正德，而不怵於邪；济以守忠，而不回於利。章灼卓异有初有终。其居凉国太夫人忧也，手植松贾，倚庐於墓，感致瑞祉，诏旌其门，终身之哀，加人一等，不遗故旧，皆以器使，戏下多善吏，庭中无留事，虽古人之威怀，无以过焉。春秋六十二，以七年三月，感疾薨於位。德宗皇帝不视朝三日，册赠太傅，诏郎吏吊祠，礼赙以加。其後累赠太师，易曰贞武，追封上谷郡王。《易》之《大有》曰：“信以发志。”《礼》之《中庸》曰：“诚之不可扌。”惟公推本於是，ウ然而彰。德宇宏大，色容厉肃。长才经武，奇表出伦。乔枝戛□，以直上雄。剑发匣而耀颖，始以天宝十载，受诏即戎，授范阳郡洪源府右果毅，破九姓突厥，改上党郡漳源府折冲。乾元初转左领军卫翊府左郎将，实镇飞狐之地。实应中拜左武卫大将军，加金印紫绶，历左金吾大将军兼太仆卿殿中监。以至於专席宾护，剖符建牙，载居六官，乃进左揆，燮和鼎饪，平理水土，真食大封，异姓而王。积功伐以崇厚，履信顺而光大。壮武之後，远继公台，富平之门，时推德器，岂徒然哉？
    嗣子今司空同中书门下平章事延德郡王茂昭，以全才休绩，保大宣力，戴翼天子，抚征诸侯。常以工部尚书建博陵，以刑部尚书循方伯之职，特诏所理郡为大都督府，经历右仆射司空，丞居代官，南北军卫，爪牙上将，同气分职，宠冒一时。侯王则银黄相映，子弟乃金埒对起，流光贻训，其信矣乎！二十年，延德王以介圭四牡，来朝京师。德宗沃心嘉叹，燕喜蕃锡，如韩侯申伯故事。顺宗继明，崇德报功，及居台宰，进掌邦教，敦喻还镇，涕就涂。今皇帝以道御天下，烛明理本，间岁再入觐，为守臣龟龙，乞留京师，以奉朝请。坚若金石，激以肺肝，服勤王家，丕赫宸眷，感念勋节，顾怀义方。直以郑武公桓公汉韦平父子，古先懿铄，举集公门。二邦幼艾千夫长百夫长，沐浴风烈，怵惕慕思。是仪古式，以永光耀，斯不朽之事也。拜君命之辱，而传信焉。铭曰：
    天秉日星，亦有风霆。君用文德，亦资武力。太师矫矫，生我王国。时或艰屯，师惟壮直。大蹇朋来，其心不回。好谋而成，义路乃开。博陵上谷，地直析木。既夷狡童，则理长毂。威谋抗励，命赐渥缛。回回盗泉，嘉玉。凡我所履，与之丰福。士皆贾馀，人以仰足。雕戈衮章，裕此一方。追锡吊祠，礼优职丧。司徒袭庆，道叶仁圣。三朝戴君，皆受四命。觐礼煌煌。嘉猷洋洋。湛露彤弓，威仪有光。甘棠蔽芾，邵伯所憩。缁衣改为，郑国之诗。仍代洪烈，邦人戴之。永言怀，乃刻斯碑。
    ○大唐四镇北庭行军兼泾原等州节度度支营田等使开府仪同三司检校尚书右仆射使持节泾州诸军事泾州刺史兼御史大夫上柱国南川郡王刘公纪功碑铭（并序）
    贞元十有八年秋九月，皇帝以安定节制南川郡，王昌之休勋懿绩，与邦人台老人咏叹声颂，诏掌文之臣某，论次其词，以永金石。臣拜手稽首，祗若休命。於是考侯王之表，稽赞命之书，采太常景钟之义。而系辞曰：
    惟元后聪明齐圣，以临於下；惟荩臣厉翼庄诚，以奉於上。上下成，协建皇极，此南川所以感会神武，发扬硕肤。公嶷然持重，为国保障，理泾人十五年，政成事节，师以律成，人以富教，智若蓍蔡，动如风霆，内总端揆，外崇长伯，八旒七章，元衮赤舄。有南仲方城之略，有充国劭农之绩。君使臣，臣事君，发舒震耀，事业光大，其理然也。公姓刘氏，彭城人，少沈毅尚气节，得大《易》之师贞，《春秋》之武经，肇自幼学，揣摩感概。天宝末年未弱冠，从河南节度使张介然东讨林胡，以劳署易州遂城府左果毅。其後所奉之府，则李太尉光弼刘司徒元佐，或尽护车赋，率先颜行，是为腹心，节以金鼓，军之善政，无不参焉，师之右职，无不综焉。迁至开府仪同三司，於列卿为太仆太常，於御史府为中丞大夫，历太子詹事左散骑常侍工部礼部二尚书，异姓而王，真食其赋，凡三益封，至二百室。
    初拒史朝义也，宋州郡将，委以城，贼锋持久，力屈引去。又皆留其戏下，剧虏济以利兵，钩援临冲，环城传堞。公以淮海屏蔽，实系於斯，血诚怒，士气旁厉，周月坚拒，援师实来，以惬惬之危，走婪婪之狄。始佐宣武军也，任当委重，往必投艰，既定彭城之急，旋假濮阳之守，主忠信以任患难，整偏师以立奇功，奋其材谋，多所克获。抗希烈而壁宁陵也，以徒兵三千，组甲五万登陴搏战，且逾四旬，激众扶伤，竟申九拒。於是救淮扬，拔大梁，或倍道以赴，晨压其垒；或鼓行而进，终覆其巢。於此二役也，擒翟晖，虏郑贲，师不留行，甲首山积，然後穷追急击，至於许昌，渠魁窘困，终以泯灭。凡三与虏确，而河汴之间乃平，皆公之为，而元佐任公之效也。故旬岁间，累居大僚。贞元三年，朝廷以五原盛秋，式遏侵轶，诏公领宣武驷介，北出护边，有逗挠犯令者，立斩三百人以徇，传校肃然，感朔野。俄拜本军京西行营节度使，虽拊循行师，未有分地，而车服恩礼，已如守臣。明年迁四镇北庭行军兼泾原等州节度使度支营田等使泾州刺史，是拜居秦之北地，汉之回中，俗修武备，而尚气敢。自马司徒、段太尉秀实之以威望德声，怀宁边部，其後祸师老，疆场萧然，或依违选懦，日阕而已。昆夷游骑，时及我郛，西门不启，南亩益蹙。公曰：“兵以奇胜，亦以严终，冠不可玩，在吾彀中矣。”於是建长利，规远略，程日力，兴人徒。西城平凉，开地二百里，据弹筝峡之，北城保定，深入百馀里，青石岭之固，凡七城二堡，有坚甲利刃，制彼冲厄，绝其驱侵。公之封内，燧灭息，昔之瓯脱，今有市列，井树之间，犬鸡相闻。东诸侯勤王之师，得以宁宇，而又因士之馀勇，求地之遗利，荷戈而战，拥耒而耕，出闻三捷之绩，居尽四支之敏，辟彼脊硗，麦禾蔽野，亦既悦使，而皆乐从。十二年就加尚书右仆射，威功既成，教化既明，里闾有丰年，亭鄣有吉语。其或四方之旅，谒急於公，则耀威於长武，纳将於归化，皆禀睿略而奏成功，十五年，条军市之租，上献天府，数至十万以赡东师。锐於为国远虑，数言边事，蓄资力，修赋舆，思欲大举冲击，收功绝域之外，岂徒使朝那阴密，缓带安枕而已哉？
    惟公瑰姿硕量，倜傥英伟，文理武毅，冠於群伦，蒸蒸风行，交感至用，志气申而功业大，宠嘉集而名器崇。至若勤身惠人，劳徕安集，遵守条职，贯通典彝。有行父事君之心，有考父益恭之德，可以表率，发於纯诚，宜其长保富贵，为时元老。昔尹吉甫美宣王任贤使能，作《江汉》、《民》之诗，惟圣人感人心以和平天下，惟贤臣协圣谟以镇静方国。则皇帝之注意，南川之陈力，是信是使，有严有翼，敷宣景化，浃洽休德。不然，则被边戴白之叟，披肺肝，排阊阖，而胡为来哉？叙武略所以扬天声，美元侯所以流王泽，敢附雅颂，式昭德音。铭曰：
    天地健顺，三辰光润，君臣感通，一德诚信。皇明照烛，保合休运。亮采有邦，登昭杰隽。帝曰尔昌，硕勋。爰自偏师，干不庭方。席胜无前，援陈下梁。尔战则克，尔谋则臧。公拜休命，藩宣赋政。介圭畅毂，抚是安定。其猷克壮，上协仁圣。沛然成功，执德之柄。乃峻垒垣，垒垣崇崇。乃艺黍稷，黍稷。出有锐师，入为良农。保就滋殖，时公之功。武经辑矣，文事亦理。十有五年，肃清边鄙。宜登介祉，永锡遐纪。告类纳忠，以毗天子。皤皤泾人，俯偻上陈。肃肃王命，命兹下臣。采获诚词，章明异伦。镂此贞石，辉光日新。
    ●卷四百九十七
    ☆权德舆（十五）
    ○唐故光禄大夫检校太尉兼中书令成者尹剑南西川节度副大使知节度事兼管内支度营田观察处置统押近界诸蛮夷西山八国□南安抚等使上柱国南康郡王赠太师韦公先庙碑铭（并序）
    万物本乎天，人本乎祖，乃立宗庙，以安神明。德厚流光，追养继孝。顺而下之曰义，等而上之曰仁。国家稽合礼文，损益前载，崇功贵仕，得祠四室，於王制酌诸侯二昭二穆之义，於祭统见君子尽志尽物之诚。惟太尉中书令南康郡王，懿文经武，保合昌运，左右德宗，格於皇天。始恢陇坻之旅，终化岷峨之俗。贵为上公，位极元台，克肆忠力，乃图孝享。作新庙於京师大安里，古者扬其功烈，铭於祭器，近古以鲁钟卫鼎，追琢先德，不若镂文字於丽牲之碑之为详也。乃谨而书之云：
    公姓韦氏，京兆杜陵人。自扶阳重侯用经明至宰相，後裔蕃昌，德与位偕。积十六叶，至六代祖范，字元礼，以字行於代，仕周为车骑大将军，入隋为沂州刺史，启土城，易名曰庄。实生孝恪，雅有文宪，武德初由侍御史为洛州别驾。生司农府君讳机，为第一室。端诚正志，休有厥声，专对出疆，艰贞复命，著《西征记》以献，太宗嘉之。剖符澶州，修起儒术，三典卿曹，陟降屯夷，操持贵幸，不避︹御，善理宫室，得其时制，史氏书之，为唐名臣，以夫人陇西郡君辛氏配。司农生坊州府君讳馀庆，为第二室。清和修洁，履道不回，历右饶卫兵曹参军，以至二千石，以夫人武功苏氏配。坊州生赠太子少保府君讳岳，为第三室。方严贞干，政事修明，在武后时，以直忤旨，由太原令移佐睢阳，出入四纪，绩宣中外，历殿中监，剖符八州，庐海潮虢，眉徐卫陕，所至之邦，有威有怀，凡再追命，以夫人扶风郡夫人窦氏配。少保生赠太子太师府君讳贲，为第四室。盛德循行，含章自牧，历蓝田尉，淑声流闻，上纂崇厚，下贻风训，凡三追命，以夫人凉国太夫人段氏配。噫嘻！自扶阳至城，积丕烈於前史，自考庙至显考庙，流炽昌於後叶，列於尝，储厥义方。故南康郡王苞五常，贞四教，秉灵杰，出含道。中立初誓偏师，建奇功，捍大患，立大节。以儒衣法冠授律凿门，佩亚相之印绶，修元侯之节制，就加宗工，入掌金吾，抚征全蜀，命赐备厚。由地官转天官，参总端右，平章宰政，进中书令，加司徒太尉。钺鬯，凿雕戈，有严有翼，乃蔚乃赫，忠厚博大以阜俗，信廉仁勇以成师。南蛮纳邸，西羌解辫，象胥译戎捷，乐府陈夷歌。守正持重，推诚毕力，开地通道者九千馀里，生聚教训者二十一年，天文纪功，刻在金石。暨德宗弃天下，太上居谅ウ，危言急病，体国忘身，毅然君子之道，卓乐大臣之节。永贞元年秋七月，考终命於理所，策赠太师，有司奏谥曰忠武公，自庙成距今，凡八年矣。以公天子守臣，安危注意，不得视涤濯，承吉蠲。而元兄国子司业聿，实奉朝请，荐其常事，孝友而才，称於士林，初公之仲兄曰晕，屯田员外郎赠邓州刺史。叔氏曰肇，太子左庶子兼御史大夫赠左散骑常侍，咸以器望而延[B14A]锡。公之夫人赠魏国夫人张氏，其祖祢与外王父，皆秉国均，为天下华腴。嗣子工部员外郎行立，衔恤无怙，齐丧中礼，大凡四庙之支，旁尊群从，ピ赫昭融，不可胜书。至若质明光近，沐浴盛服，虚中以理嘉荐，匪懈而无违心。大喜沈齐，馨香条鬯，既思其志意，若闻乎容声。洞洞乎，属属乎！有以见举十伦而备百顺。昔素王之以战则克，以祭则受福。其斯之谓乎？司业悼手足之凋落，感春秋以凄怆，永怀明发，俾篆斯文。铭曰：
    新庙有恤，静深奕奕。孝孙匪懈，元衮赤舄。洪阀章章，乃侯乃王。汉称扶阳，唐有南康。二十三叶，沛然蕃昌。四室崇崇，斯焉享尝。烈烈南康，温良能断。谋猷樽俎，文下桢干。岐之西，销散。井络之下，天文昭焕。抚封全归，冥漠德辉。聿修孝享，家法无违。以昭以穆，以嗣以续。和气婉容，芬烹熟。子孙小大，罔不祗肃。神之听之，报以介福。
    ○大唐浙江西道都团练观察等使润州刺史兼御史大夫河东郡公薛公先庙碑铭（并序）
    古诸侯五庙，大夫三庙，庙在其国。圣朝以官品制室数，侯伯理外，而庙在京师。其或觐於明庭，入为孤卿，则吉蠲悫信，展敬受福。居常则冢介子姓，荐其常事，亻爱然肃然，追养继孝之义重焉。元和五年，岁直庚寅，浙江西道都团练观察使润州刺史大夫河东郡公薛公苹建先庙於长安县永安里，其祠三室。初薛之先在殷为左相，在周为侯国，至汉御史大夫广德，为宣元名臣。从广德十三叶至後魏安西将军涪陵侯谨乃分五房，又四叶至隋礼部尚书道实。道实生皇尚书议曹郎德儒，德儒生宝积，济齐润三州刺史扬州大都督府长史。宝积生代州定襄道行军司马待诏，公之曾也，为第一室，夫人京兆韦氏配焉。司马生卫王记室太子司议郎赠太常少卿侃，公之祖也，为第二室，夫人范阳卢氏配焉。太常生京兆府奉先县尉赠工部尚书顺先，公之祢也，为第三室，许国夫人吴氏继夫人同郡裴氏配焉。惟司马以兵钤机略，恢武经边备，惟太常以端士雅文，仕王国宫朝，以至先尚书含道安卑，四命官而再结绶，始仕巴西，与杨国忠为寮，比及操柄，锐於引重，赋诗谢绝，不屑就焉。独用义方，以振家法，积厚馀庆，河东公实承之。公忠敏廉直，和恒简惠，为政事吏师偏差文章，为声诗所施在《乐》、《易》，所至有风采，京邑肃清，虢人理平。今皇帝驭天下之初，推择方任，联命为湖南浙江东西三道长帅，历御史中丞，就加御史大人，凡三方二十郡，皆据蕃善地。人受其赐，班制规为，四封宜之，乃创庙貌，以严祀事。楹阶俎豆之饰，俭而中节；祠盥荐之仪，质以肃敬。水草陆产，血毛幽全，柔嘉涤濯，怵惕凄怆。思志意以如在，交神明而来格。君子曰：“祀之忠也”，其若是乎？初公之伯氏仲氏曰莱曰莘。许国夫人之出，而代宗从母母弟也，劳谦淑均，不自骄盈，以功次奉朝请，皆至赞善大夫以没。公之母兄曰芳，雅有器干，为北都命介，由御史府入为秘书丞，亦不至大官。抑代德锺美，朋三寿而享五福者，其在季乎？昔鲁以宫受祉，卫以彝崇孝，酌用古义，曷於兹碑。其铭曰：
    宗庙祭祀，礼之重事。河东，尊仁安义。薛为诸侯，爵列春秋。在汉广德，亦居大夫。厥後煌，三祖五房。如山崇崇，如水汤汤。河东桢，纂服周汉。乃尊藩卫，乃长邦宪。祠宇硕曼，蒸尝嘉荐。求福不回，降福孔皆。入室出户，周旋敬斋。丽牲有碑，乃琢乃镂。河东孝享，永示厥後。
    ○唐金紫光禄大夫守司空同中书门下平章事充太微宫使上柱国燕国公于公先庙碑铭（并序）
    国朝之制，二品已上祠四庙，三公品第一，虽有始封，亦不敢逾焉。元和五年，相国司空燕国公立新庙於京师兰陵里，司空公以文武伟才，肆勤纳忠，外贞师律，入作公相，以平乎水土，以调乎阴阳。深惟祖祢尊尊之义，昭穆亲亲之道，乃图庙食，以永代德。公姓于氏，河南人。七代祖谨後魏柱国大将军，周太傅三老燕国文公。六代祖实，周大左辅，隋赠司空燕国安公。五代祖象贤，骠骑大将军会昌定公，惟三叶有大勋力於北朝，乞言而为史，体国以全至公。四代祖益州郫县令讳德威，夫人京兆韦氏。曾祖绵州显武县令讳元范，夫人北海王氏。王父赠刑部尚书讳汪，夫人北海王氏。烈考赠司空讳，夫人国太夫人京兆韦氏。凡宗庙之数，郫县为初室，显武为二室，尚书为三室，司空为亲室，其配各以夫人氏，交神明之道也。惟郫县显武，遵道服儒，廉退洁修。且曰：“邴曼容陈仲弓，吾之师也。”故仕不过六百石，而以理效闻，尚书沈冥善闭，含道特立，以处士燕居，至於没身。凡三追命，至大司寇，先司空广大而静默，恭俭而好礼。合《二雅》，循四教。推明理古之学，贬绝非圣之书。恬智交养，龟颐不惑。起家益州东阳主簿，四徙官至宁州真宁县令，又再转至泗州司马禄至卑而仁及物，道未泰而志不慑，公卿大夫之间，尊有道而疏利权。天宝末，宰执擅朝，恶其刚介不附已，故官止郡佐。而庆延身後，朝典加恩，亦三追命，自密州刺史吏部尚书以至於论道焉。长子颇，专良有士行，终洋州司户参军。冢子，贞干强敏，程功赋职，历户部侍郎，以公事贬泉州司户，赠楚州刺史。幼子顷，吏理清明，仕至长安县尉。司空公即第三子也，英朗闳达，刚方博厚，才可以大患，学可以析群疑。弥纶中朝，则尚书郎京邑廷尉皆有懿绩；惠绥外服，则湖苏虢陕二千石察廉克宣功化。繇山南东道节度使平章事入觐，居中策拜显尊，绍文公安公之爵地，展尽志尽物之诚敬，凄怆怵惕，精明吉蠲。《诗》云：“春秋匪懈，享祀不忒。”司空当之矣。又曰：“以妥以侑，以介景福。”先公宜之矣。公状先公之行，其大略曰：“孔宣父应聘历国，困而老于洙泗，我先君宦学於天宝之年，而操之者甫、忠（谓林甫国忠）先君能无穷乎？”又曰：“小子不敏，不通先君之大道，不识先君之大行，不肖之罪也。”类是者千馀言，其《太史公自序》之风，可以论撰，酌之祭器。德舆外王母，公之从母也，故其门中风训，获周知之。忝备重任，在公下列，公以庙铭见授，顿伏上闻，尊严咫尺，实奉面命，其在传信，不敢蔓辞。铭曰：
    燕文三老，弼魏佐周。安公定公，亦播厥猷。郫县显武，一同丕矩。尚书司空，三命追崇。义训忠教，公台。乃封故地，乃建新庙。新庙是宜，膻芗告祠。齐明盛服，乃顺乃时。卑静以正，如亲听命。求福不回，孝孙之庆。刻铭斯碑，以代彝。
    ○唐故东都留守东都汝州防御使银青光禄大夫检校吏部尚书判东都尚书省事兼御史大夫上柱国扶风县开国伯赠太子少傅杜公神道碑铭（并序）
    岁在戊寅夏五月甲子，居守天官扶风公以病就第，考终命於京师永命里，春秋七十四。越三日丁卯，追命为太子少傅，秋七月甲子，归全於万年县少陵原。前此又诏有司，以卤簿鼓吹，饰其仪法，以德以劳，以荣以哀，馨香光大，为宗工表式。公讳亚，字次公。汉建平侯延年二十一代孙，曾祖元道，皇右千牛。王父含章，皇上郡司马，赠岳州刺史。烈考绎，皇忻州秀容县令，赠左散骑常侍。公承积德之淑灵，禀中和之粹精，山产扬休，得时大行。历谏议大夫给事中，再兼御史中丞，繇睦州刺史入为邢部侍郎，三兼御史大夫检校礼部吏部二尚书。正色於朝，而文宪损益；懋功於外，而藩服轻重。宣力以肆勤，纳忠而爱人，稽於法制，导以善利。魏昭子能理大官，赵文子能恤大事，足以断国论，谋王体，殆不可及已。早岁州里举经明，既授初命，以为大厦之材，不可以植培娄；南溟之翼，不可以栖榆枋。於是初服燕居，博通群书，深探理古之道，焯见天人之际。天宝末，盗秽两都，宣皇在岐，褐衣召见，前席三接，实贡昌言，以扶大统，乃以处士授校书郎。其後三辟大府，五登郎位，清议善价，必归於公。大历中，宰府擅朝，交利崇党，司谏八年，嶷然贞厉，尽规时疾，天下直之，权臣既诛，乃擢左曹。先是魏壁未下，东师既老，密疏方略，深图理安。再勤皇华，大布清问，导以善气，洒其他肠，不宁方来，克协宸虑。故先皇今上，皆以公之才，可以大受。姑以九牧四征，试其多能，锺陵上游，提封七郡。命公以廉问之政，师役之後，因缘烦费杂征逋赋，尽削其书，未逾年而庸亡自占，与夫家相半，能厚下矣。函关陕服，介於周秦，命公以藩屏之任，化用清静，身为律度，里无吠犬，府庭无诤词，四封之内，幼艾相贺，能去烦矣。河灵蒲坂，陶唐所理，命公以尹正之重，地本沃饶，化之纯俭，尽以解梁之盐，归於有司，凡缗物钱之息其出，池泽之赋其入，岁一万万率皆罢废，不以利为利矣。扬州葆强，都会庶富，命公为节制之帅，日讲军实，岁修职贡，师贞人和，政成事时，河渠填淤，积岁为病，乃酾二浸於蜀冈之西，旧坊以股引，顺地泐而启闭，涤源导滞，力省功倍，邢沟之人，受其赐而歌颂之矣。勤学在公，尽瘁其身，上思[B14A]优之礼，乃命保之任。昔在成周，三后协心，公率其道，宽而有制。且以洛苑汝坟，弃地可辟，籍其介夫，颁以稼器。岁皆登成，人用洽和，地官以之省费，游手以之务本。分正七年，厥後用加，徵还京师，日俟其复。天则不吊，竟孤人望，夫人范阳郡夫人卢氏，茹未亡之哀，既虞而终。无子，以犹子某为後。悲夫！初公文章合雅，议论经远，见知於太尉房公，受辟於卫国杜公鸿渐；以志气才业，英华博厚，合於彭城刘公晏、赞皇李公栖筠；以道义经术，研几尽性，合於司徒杨公绾、司业张公参。或以公得时中之道，或以公有事外之致，皆曰：聆次公之言，可以书绅作宪。至於博约後学，章明远至，有阙里之善诱焉，有平舆之深鉴焉。噫嘻！昔汉武帝以韩安国为国器，刘向谓董仲舒有王佐之才，当理平之时，或蹇或徙，止於御史府胶西相，竟不得总秉国成，扶赞化育，则公之位望，终不相配亦如是耶！昔鲁视丰碑，卫铭彝，近古鼎不以窆。追琢介石，褐於道周，参鲁卫之遗也。公从父弟太子宾客黄裳，德位相伦，友悌相辉，功衰之丧，加人一等。以德舆辱公之知，俾论风烈，惧词之不敏，而无愧焉。铭曰：
    昔在周邦，实宪吉甫。於惟杜公，亦备文武。武弁峨峨，玉声锵锵。公在左垣，羽仪周行。钩膺濯濯，文马翼翼。公为元侯，表率方国。推诚导利，兴事任力。陟恪清时，作稽忠德。冢宰是职，周郊是式。宜永介福，如何不淑。寿堂幽，衤遂印荣饰。勒铭於兹，山石无极。
    ○唐故剑南东川节度副大使知节度事管内支度营田观察处置等使正议大夫持节梓州诸军事守梓州刺史兼御史大夫护军赐紫金鱼袋赠礼部尚书卢公神道碑铭（并序）
    惟卢公讳坦，字保衡，涿郡范阳人也。代为北州冠族，曾祖审经，皇齐州祝阿县令。祖河童，徐州丰令。父峦，明经上第，赠郑州刺史，仍代以六百石，廉厚有循化。先君子名经澡身，旷僚追命，至公始延耀发舒，ピ赫显尊，乃举较略，以施金石。公始为同州韩城宣州宣城巩县河南四县尉，监察御史裹行殿中侍御史内供奉，真为殿中侍御史户部员外郎，寻转库部员外郎刑部郎中，皆兼侍御史知杂事，拜御史中丞，除右庶子，又以御史中丞为宣州刺史宣歙池观察使，入为刑部侍郎，转运盐铁使户部侍郎判度支，又以御史大夫为梓州刺史剑南东川节度使。元和十二年秋九月，薨於位，其年六十九。
    公含章特达，刚健笃实，粹温而有远犹，忠厚而无流心。自周圻满岁，令声籍甚。时宰得君，实公之私，（阙一字）其熏灼，不受慰荐，徐用常调，复还洛都。其仕外台，赞佐东都，守臣寝病，中贵骄暴，以甲士五百，栖於府中。众情怪骇，虑有急变，公感慨愤怒，以正词让之，匪人惭悔，回慝不作。其佐转输，事任循明，河之旧防有梁公堰者，发决岁久，为之理，锺水导滞，厥猷茂焉。李以戎车督运，贪猾无状。公端正中立，用十年不徙官，与从事李约、李陵暨今相国裴晋公相继引去，其在宪司，贞厉闲邪。元和初，天子悯人之重困，徵贡之无艺，方任受代至京师，尚修任土者，俾论如法，赦令悬焉。梁闽二镇，首奸斯禁，公立奏劾，使待罪於朝，多士竦听，四方风动。李之诛也，既绝属籍，有司请发其先墓，自淮安而下，悉皆夷之。公谏曰：“神通有佐命勋，乃国之宗臣，守官以死，奈何一旦以故，而戮斫九原？”上改容向纳，特给五家洒埽，冥冥之下，将加法而加恩，君子多之。其在宣州，岁丁骄亢，顺其发敛，以救艰食，阔渚田於壅弃，置种食於乡亭，多方爱人，人用饶给。或曰：“持力盈矣，盍上献乎？公曰：“勤人市恩，所不忍也。”出军食缗钱四十万以代征徭，为秋官领使，去冗食百辈。自江而南，均输池泽，委分部大吏，得命其属，以能否进退，公不挠焉。责其成以骛功，吏采其要，而得均节。其为地官也，以府帑之羡，缮终南宫，百堵皆兴，六职以严，备边力啬者费大万兵食以饶，亭障以安。有临淮守前莅事於代北者，或告其畜马百驷，且有奇种，事下於公。公使从事覆之，上遽命小黄门按之。公曰：“如是则廷臣可疑，近习可信，臣不敢奉诏。”疏三上，上方感纳。七年，河流毁西受降城，城守以闻，宰臣请徙於天德。公曰：“河决不过退三四里，功费无几何？天德脊硗回远，非所利也。”时之宰臣议异，故公议格，而有梓潼之命。其後城守以忧死，人工之者人归咎而戕之，尽屠其家，天德几乱。公之前知，若蓍蔡焉，梓人自井络扌延灾，侵淫乱略，逮公至也，理之如家。杂征牟利者去之，边防虚籍者实之，底贡之外无异献，吏禄之差有恒给。师贞人勤，政事和理，镇安一方，而大庇荫之。柩辂之引，鳏孤哀送，自妻阝中至剑门以五百里，祭奠相属。有诏赠礼部尚书，不视朝。命著作吊祠，法赠加数。母弟前绛州刺史常师，以器望历中外，以友爱重人伦。长子，寿州霍邱尉。冢子大炎，前明经调拔萃，以地势嫌抑。次子大，河南府参军。幼曰瓒，未仕。大炎、大等咨於叔父，与伯季竭诚信，以明年正月日，葬於东都谷水之阳先封，礼也。
    惟公早精六学，尤邃三《礼》，晚节究观历代史，端诚正议，宏达卓越。历於大朝，名致直言，秉刚履险，不疚不合，茕茕然有史酋、汲黯之遗风。序宾树善，锐於简拔，同升诸公者十一人，并列於藩者若干人，喜士睦亲，造次以之，用之不求备，求之如已失。洪范之攸好德，大雅之人鲜克举，惟公有焉。某建中末与公同为丹阳公从事，中岁左户请为郎，及兹建牙，壤地相接，周旋出入，殆四十年。今圣朝多士如林，永怀旧故，凋落向尽，保衡又没，可胜恸耶？公之记室大理评事罗立言，状公之行，将诸无容之请，牵课鄙惫，词达而不文。铭曰：
    卢公懿懿，戴仁抱义。其用不器，迪简在庭。大猷是经，穆然仪刑。再贰六职，两居方国。人用景式，溟波卿□。天矫轮，奋其翼鳞。物情未直，寿宠未极。生死纠纟墨，洛师旧乡。谷水之阳，先人所藏。孝子悌弟，乾肝焦肺。宁此後载，刻饰龟螭，发扬声诗，传信在兹。
    ○唐故剑南东川节度副大使知节度事管内支度营田观察处置静戎军等使光禄大夫检校尚书左仆射使持节梓州诸军事兼梓州刺史御史大夫郑国公赠司空严公神道碑铭（并序）
    昔周以淑锡韩侯，奄受北国。晋以黼冕命士会，乃将中军。惟郑国严公讳砺字元明，再总方任，实颛兵柄，采饰昭融，与功化俱。初公从祖兄太师冯翔忠穆王，政成於梁，勋在盟府，公以支郡二千石护和门赋舆。太师既没，德宗命公为代，於是都尹守，开幕庭，佩亚相之印绶，建元侯之麾节。守之以义，和之以仁，器局宏厚，姿仪硕大。每务根本，不沽名声，勤身七岁，绩用大洽，优诏就加礼部尚书。永贞纪号，井络上变，军司马因守臣之丧，席凶器以要好爵，而又劫蜀人，围梓潼。天子旰食，西南愁扰，公毅然飞章，条上方略。请以汉中之师，率先进取，画山川之厄塞，调饣军馈之名物。出其不意，可以鼓行，嘉猷急病，慷慨忠壮，实蒙可报，克厌帝心。乃命将严秦，授以机略，自汉源至神泉，凡数十合。其间下剑门，覆荡口，收剑州，破契丹。命裨校可提弥诛斩虏之特将文德昭，然後分秦险阻，溃其心腹。或设伏以遮击，或出奇以夹攻，我常贾馀，而虏始夺气。以至於援鹿头，清岷峨，旋禁旅於天上，快灵诛於阙下。赋车马以悬束，备糗粮以飞挽，虑之於始，倚以成功。故墨诏曰：“士季定克蜀之谋，叔子建平吴之策。”惟君知臣，其至矣哉。公博贯书术，研几易象。始以处士诣草堂禅师无相修桑门之法，邦乡督勉，甫释巾褐，为梓州元武尉，本道表为遂州兵曹掾。大历中，西戎不虔，疆场大骇，领偏师援灌口，实茂蕨劳，谦卑不居。建中末，太师以藩卫之崇，当孝文省方之运，推择从事，导迎属车，岂伊异人，在我族类？拜大理评事，充节度巡官储待百牢，以奉行内。转大理司直，改华州司兵参军，节度使李元谅署为推官，以忧去职，既除犹毁。太师以武备为重，将才实难，表为太子司议郎兼监察御史，左广之戎政，辕门之後奄，无不综焉。俄拜兴州刺史，宽明简惠，以靖边部。居一年政成，复修军志，终继二冯之化，而居八命之尊，投艰履险，勋伐章灼，盖裕於才能，而推於忠厚然也。元和元年迁尚书左仆射，三蜀既平，拜梓州刺史剑南东川节度观察使，且以资阳阳安等六郡四十馀城隶焉，加地进律，畴庸之典也。四年感疾，春三月甲申，薨於理所，享年六十有七。追命司空，吊祠有加，嗣子天兴尉公甫，衔恤茹毒，奉公之丧，以其年秋七月辛酉，葬於京兆万年县凤栖原，从象数之吉也。
    惟公之先，自两汉二隐，湛冥善闭。曾王父哲，闳览博古，郁为闻人，皂囊危言，靡刂切后党，繇荆王府司马出为剑州刺史，因徙家盐亭而休老焉。大父顺，恬淡不仕。父审微，义方贻训，圣朝以孝理天下，赠工部侍郎。公之诸祖父，或著作秘书，侍讲东朝；或含章射策，剖符居郡。群从兄弟有太师之烈焉。其他履台郎二千石者，率以才行自赞，惟公以文无害，历掾吏部从事，发扬武毅，奋迅军籍，分阃授钺，为时信臣。循理遵职，好谋善断，明利害之向，习俗化之变。司马迁所谓扶义ㄈ傥，不令已失时，其有功名也宜哉。林锺彝，先古之制，所以论次懿绩，章明永久，门吏孝子之心，其可没乎？以德舆尝志太师之墓，亦草兴州之诏，耳目事实，其词不诬，是焉篆刻，以表神道。铭曰：
    地中有水，利用行师。於惟郑公，藩屏清时。蜀川横溃，人用怪骇。公披肺肝，请埽蜂虿。赋车誓众，沐浴斋戒。吉语日闻，嘉猷是赖。以犒以馈，间关感慨。如飞如翰，宏大。既理汉中，乃迁梓潼。武以贞师，文以抚封。八旒七章，既长宗公。乃倚乃伏，如何不淑。树贾苍苍，墓门肃肃。立兹介石，永表陵谷。
    ○唐故光禄大夫检校尚书右仆射兼右卫上将军南充郡王赠太子太保伊公神道碑铭（并序）
    昔伊尹相汤，伊陟相太戊，若有一德，格于上帝。其後伊籍以敏辨仕蜀为将军，伊馥以勇力佐魏为司空。旷辽绵代，复缵休绪者，曰南充郡王讳慎字寡悔。刚毅勇悍，鹰扬鹗立，劳勤四朝，终始一心。涉览《春秋》、《战国策》太史《天官》、《五行》之书，用善射中鹄，补广州绥南府折冲都尉。丁太夫人忧，以毁瘠闻。初公之孤也，幼不知先子之殡，将二尊，日号於天。魂交神&lt;辶Ф&gt;，诚感，壤而树之，率礼无违。大历中，岭南裨将哥舒晃盗杀其帅吕崇贲，以乱窃据府中，南方萧然。江西连帅路嗣恭承诏出师，命将孟瑶暨公讨之。公以水陆士徒，分道鼓行。晃之谋主苏涣、骑将王明悦，鸱张蚁聚，皆据厄害。公曰：“寇不可玩，胜无幸焉，毒之酋腊，尽在是矣。疾力交ㄏ，必亟吾中。“乃舂其喉而溃其腹，斩首三千级，下韶州。其明年，战於把江口，水道湍悍，戈船趑趄，公浮筏薪，迎风纵焰，寇之ㄡ没於水火者，终夕有声。又明年，军於渭口於端州於潮阳，次於广州。冬十月，斩晃涣於泔溪，扬其首以徇。幕府上功，拜连州长史，授抚虔江三州别驾。建中初，德宗训齐万方，端正百度，以梁崇义负阻江汉，未尝会朝，诏东诸侯分道问罪。公实领江西偏师，而统於希烈。希烈以牒书署公汉南汉北兵马使，公明智牢让，独率所部兵大破翟晖於蛮水，俘徒三万以至於斩崇义。平江汉，厥功居多，希烈爱公愈深，公惧之愈切，一旦决与数骑遁归。既而希烈以急变闻，且赂公以坚甲善马，为之反间。密诏嗣曹王即讯，因俾论公如法，公方握兵符在境上，微闻有命，敛手就召。曹王挹公名义，伟公姿材，取酒为寿，交欢感泣，手疏上列，辨其冤诬，委之先偏，激以自效。乃略黄梅，次长平，遇剧贼韩霜露，引满中股，毙於万众之前。其徒，相蹂蹈，死者十七八。拔蔡山，取蕲州，降山寇李良，领蕲州刺史，剖符为王，加御史中丞。兴元巡狩之岁，使臣底贡，次於蕲口。时希烈已屠陷大梁，遣其腹心杜少诚引劲兵绝江流，公以行师七千，列树三栅，破之於黄冈。少诚遁走，斩骁将许少华，封其尸为万人冢，进围安州。希烈遣其甥刘介灵来援，击於应山。生得介灵与郭嵩、李廷玉，降七千人，收户一万四千人。夫妇男女，耕桑安堵，乃督安州，加御史大夫，真食百室。二年五月，引兵攻随，走康叔夜於厉乡，获马牛辎重，以益军实，表伪署刺史李惠登为之刺史，终以理行闻。十二年，用久次就加右散骑常侍，後三岁天子以公积功劳，使中贵人持命书金印，即本郡授公节度观察使，且裂齐安为支郡。寻诏公兼统荆洪潭三道之兵，讨叛於蔡，败之於三州港，营於义阳，战於申，斩级千数。有诏班师，就加刑部尚书，进右仆射。今天子嗣位，拜章入觐，真授右仆射，俄检校左仆射卫将军，坐细故退为右兼右金吾卫大将军。明年，复检校右仆射兼右卫上将军。元和六年十二月晦，寝疾薨於光福里，不及悬车者二岁，追锡太子太保，同盟诸侯皆使其命介来吊祠视丧事。明年夏五月庚申，葬於万年县某原，卤簿骑吹如彝礼。初公之曾王父皇太子通事舍人澄，生左卫长史悦，悦生赠太子太保衡，公之祖祢也。积善馀裕，追崇以大，惟公以武毅通文理，砚席楷隶心师自得，感概出伦，谈辞如□。起南方裨校，屡陷军陈，势若猛鸷，不辞剧易。急病而益裕其才，履危而不昧於邪，悃忄中直，为中兴名将。以至於授英荡，题龙泉，有功烈勋劳於天下。脱剑荐绅，从容汉廷，徼循师长，文武二品，启体归全，追荣宫师，岂徒然哉？公之息，男十六人，其家嗣曰宥，左领军卫将军押右神策军牙门之职，能率义训以扬家声。初公来朝也，诏宥以侍御史领安州刺史，由二千石入南北军，教忠移孝，情礼尽在。宥以鄙夫与太保同居里，且以理命遗缄，辱徵斯文，表诸神道，不敢诬也。铭曰：
    在殷保衡，负鼎而相。惟唐南充，推毂为将。泔溪之刑，岭表乃平。蛮水之捷，汉南以清，蔡凶滔天，曹邸鼓行。公率武旅，迅如风霆。蕲春安陆，连下剧地。专城建牙，宏大名器，交修威怀，较著功利。介圭会朝，脱ε师帅。南宫端右。武候缇骑。沐浴休明，保完富贵。岁降娄兮月大吕，一气散兮无处所。系甲车兮马鬣封，九原夕兮音容。褐此介石，厥声无穷。
    ●卷四百九十八
    ☆权德舆（十六）
    ○唐故江南西道都团练观察处置等使中散大夫使持节都督洪州诸军事守洪州刺史兼御史中丞骑都尉赐紫金鱼袋赠左散骑常侍崔公神道碑铭（并序）
    博陵崔公讳某字某，仕至御史中丞洪州刺史江西都团练观察使。元和七年冬十一月某甲子，启手足於郡舍，享年五十五。皇帝不视朝，衤遂以左散骑常侍印绶，命郎吏吊祠。明年十一月，窆东都河清县先正之大墓。又明年，其孤仲谟，纂其代德家法，命书愍册，请刻石系辞，且自本曰：炎帝之後，秦夏里黄公廓，汉东莱侯伯基，东汉长岑长る，济北相瑗，晋左仆射洪之代也。洪七叶至北刘礼部尚书文恭公圣念，圣念四叶至君曾祖知晦，应销声举，授衮州金乡丞。王父瑜，朝议大夫忠王府谘议，赠太子宾客。烈考灌，再为沣州潭州刺史，以御史中丞领湖南观察使。当宣武之际，用恺悌修政，为代吏师，优诏锡今爵。推理行第一，神道缪，遭罹戕害，他日以君之勤，赠太子少师。君慈和修洁，平粹文敏，以勤身之功善，扬积厚之风类。始以门荫调河中府参军，历邑丞廷史从事，察视凡南台外，三为殿中侍御史。尝以公事贬台州司马，联帅表於理下，旋以上介入拜侍御史，迁考功员外郎度支吏部二郎中商常二州刺史，以至按部抚封，为太子守臣。所居可纪，渐渍光大。其为郎中，考课经费，弥纶综，三剧曹无留事，濒江郡国，仍岁夭疠，而浙河之东，凶旱特甚。县官恤然，临遣使臣，发吴之公聚，赈越之艰食。君受载驰，仁声先翔，噢咻よ怛，布施优裕。不乐宴私，不尝酒肴，东人鼓舞，感动肝膈。其为常州，漕引河渠通申夏二浸，以宣利泽。郡有听断之下，有如神明，及处方任，为仁由已。凡封逋负数千万夫家病焉。君曰：“不旷然大贷，无以休息。”悉用条上，尽蒙可报。然後均列城之田赋，去都府之烦弊，吏措手足，事无尢违，仁矣哉！《诗》称仲山甫“柔嘉维则”，申伯“柔惠且直”，惟君亦“柔而立”，“温良而能断”，教训导利，外宽内明，函达於雅故，勤施於政事，稽《洪范》三德，其甫申之柔乎？凡历柱下史东曹郎，皆居代官，列郡一千石方帅执法，皆循风训，江湖之间，壤地相错，蒙君父子仍代之泽，岂天意之裕斯人耶？鄙夫久贰六官，与君周旋甚熟，顷忝宰府，详知报政，迨兹居守，而仲谟俨然焉。衰疾不文，直词传信。铭曰：
    矫矫少师，莅湖之南，播遗懿兮。抑抑常侍，在江之西，施美利兮。仍代元侯，宽明辑柔，政乐易兮。此物此志，四封茂遂，古循吏兮。宜永介福，百然复，左貂衤遂兮，河清鲜原，羽葆翻翻，潜智气兮。有涯必尽，流此淑闻，斯可贵兮。刻饰丰碑，崔嵬龟螭，永为识兮。
    ○唐故成德，军节度营田副使正议大夫赵州别驾赠寿州都督河间尹府君神道碑铭（并序）
    《诗》之《小雅》曰：“尹氏太师，秉国之均。”《大雅》曰：“王命尹氏，戒我师旅。”然则人为天子三公大夫，参掌文武，故吉甫有作宪之美，翁归为兼备之才。周汉以还，似续忠厚。今义武军节度使相国延德郡王司徒公之从事曰澄，从公来朝。朝有赏典，式宠戎辂当簪法冠，永怀罔极之恩，愿回追锡之命，司徒嘉焉。以其词列上，先皇帝孝理天下，愀然曰：“俞。”繇是辍功次之迁，遂饰终之泽。乃三月丁酉，有诏赠澄之先人正议大夫赵州别驾锬为寿州都督，先夫人吴郡陆氏为吴郡太夫人。绶璜珩，光耀幽穸，哀荣所被，名教多之。澄又稽甲令，绎家牒。以漏泉告第之恩，有螭首龟趺之制。於是传诗，而系辞云，都督以讳为字，天姿刚健，经术百氏，阴符六韬，皆所讲习，通其旨奥。天宝初举进士不第，幕府上功卢龙府别将，稍迁瀛州高阳县令，历恒州司法参军藁城令。宝应初以太子中允兼恒州长史，锡金紫绶。广德中迁易赵二州别驾，节将推其才，表为营田副使。理二县，佐三郡，劳徕安集，周爰图虑。以饥馑之岁，丁师旅之殷，敷其慈和，得以安静，议者以鲁仲堪、庞士元方之。既董大田，实居上介，俗知礼节，师以阜饶。方陟劳课，奄然大病，以大历七年秋七月，启手足於恒州灵符里，享年六十一。以明年夏五月，窆於藁城县东子乐原。夫人岚州刺史道之孙，密□令昌嗣之女，能以仁顺，洽於宗姻，昼哭既除，丧十四岁，以贞元四年冬十月，殁於道州，以十一年冬十二月焉，从鲁礼也。有子三人：长曰浑，唐县尉。次曰涛，赵州司功参军。皆不幸短命。澄即其幼子也，尚学理文，敏信诚厚，雅有悃忄，不随波流，山东士大夫多称其名义。由北平尉为定州功曹掾，辟司徒府，主其谋猷。每怀戎章，驱疾传。陈赋舆之事，明利害之乡，叶於中权，皆有功效。洎元侯入觐，天子录功，宾僚传校，命赐优重。而登永怀霜露，愿贲邱封，感於宸衷，盛此徽数。君子曰：“是举也，有以见尹氏之孝思，都督之流庆，上公之与善，元首之加恩。以风四方，以厚士教。”虽澄之未贵仕，其所以宏助者多矣。初都督之祢曰本古，仕至常州武进尉。武进之父曰正义，历许相宋三州刺史司农少卿。司农之父曰良，终沧州司马。司马之父曰文哲，仕隋青泗曹濮陕宋相等州刺史本郡太守大理卿户部尚书。皆有德善，扬於官业盖二雅遗烈之所从来远矣。德舆门人兰陵萧籍，与澄为寮，同在公府，状其往行，兼列命书。忝贰邦教，敢忘耸善。乃为铭曰：
    尹氏代律，聿修文武。自周绵汉，炳耀圭组。懿懿都督，远承丕矩。方骋夷涂，俄归野土。庆延嗣结，职佐藩垣。远从上台，来翊天门。追饰二尊，辉荣九原。密印画绶，集鱼轩。官才掾吏，迹重知已。恩回大君，泽及先子。以尽忠养，以宏孝理。褐立贞珉，芳馨在此。
    ○唐故右神策护军中尉右街功德使开认仪同三司守右武卫大将军知内侍省事上柱国乐安县开国公内侍省少监致仕赠扬州大都督府孙公神道碑铭（并序）
    元和元年冬十月，内省少监致仕孙公寝疾，薨於京师广化里私第，享年若干。十有一月，有诏追赠扬州大都督，法赙布绢，各以百数。明年十一月，葬於泾阳县之某原。命妇诸孤，家老故吏，以服劳诏禄恩华庆赏之不可以不识也，请镂丰碑，褐於鲜原云。唯圣唐仁泽汪，威灵单，乃法辰象，以严武师。惟录宗创新军於北落，克靖患难；惟德宗置中护於内朝，而为总制。翊宸严以宣七德，正师律以张四维，勤劳警巡，柬拔忠厚，不失於正，克保其终者，惟公有焉。
    公讳荣义，字某，其先吴郡人也。轩裳延耀，本冠邦卿，版籍推迁，幸来京毂，今为京兆泾阳人。曾祖た，皇右金吾卫中候。祖庭玉，赠兖州刺史。父知吉，皇开府仪同三司行右领军卫大将军知内侍省事上柱国魏国公。或徼循筮仕，道在安卑；或麾节加恩，义彰追远。以至於先公贵位，名重前朝，宏内省之事任，受大封之徽命。承休袭庆，终践代官，裕蛊教忠，备遵家法。公端良谨重，洁白详明，事无尢违，心必诚信。至德中，策勋至上柱国，起家掖庭局监，转掖庭局丞宫闱局令，再为内谒者局，叙品至朝议大夫。恩锡章服，又加中散大夫，贞元十七年充右神策军护军中尉判官，才浃辰，迁内常侍，充副使。越翌日，兼右街功德副使，十九年拜右骁卫将军，充右神策军护军中尉右街功德使。明年有诏知内侍省事，岁中加特进右武卫大将军，封乐安县开国男。德宗弃天下，顺宗谅ウ，整训爪牙，勤宣翼戴。进骠骑大将军，益封乐安县公，食邑一千五百户。今皇帝践祚，以年疾加侵，固辞戎政，重违诚恳，恩礼旧劳，拜开府仪同三司。既积沈恙，累章陈乞，乃下优诏，遂其致政之请焉。初公以大历中奉使交、广，裔夷啬祸，有梁氏寻氏聚为寇攘，公与守臣决策，潜师尽殪，南服以清，厥猷茂焉。建中中，将军许庭游将命北蕃，公为之介，属张光晟毙，其众与阴方为仇，野心烦言，将逞憾以报，才全智免，终靡盐而归。俄而希烈干纪，淮不靖。受中旨，合兵符，取桂岭湘川之众，益汉阳夏口之镇，以当剧贼，且护成师。收应山，援安陆，凡鄂之成绩，公有助焉。寻又盐庆州行营兵马，皆奋策画，用宁边鄙，暨夫拊循爪士，参赞禁营，乃副车，超践中尉。讲军志，循武经，比诗人祈父之职，得易象贞师之义。承睿谋以决胜，授群帅以懋功，肃录然安人而禁暴，雄雄然由中以制外。积劳不伐，受宠若惊，恩波深而守以慎惧，爵禄厚而不萌侈汰。其或方国问遗，岁时交欢。公曰：“有齿以焚，古人所诫；无胫而至，廉士不居。”外不易於人，中不易其操，泛然虚受，悉助军实。强力匪懈，推诚在公，或籍在行间，而法干吏理。苟简书所至，必械系送之，心无私焉，直而後已。当亲重之任，护腹心之臣，入近天子之光，出列诸侯之上，岂徒然哉？先魏公信向释氏，薰修心法，尝於邑里奏建宝应众善寺，五代之壤树依焉。至公又请於寺内置无垢净光法华三院塔额，檀施臧获，为净人者十辈。所以修先志，所以崇佛乘，孝子信士，斯为至矣。昔汉室以灌婴为谒者，随何为护军，正伯参珥貂之制，环列据衔珠之重。骠骑仪同，品皆第一，护封益食，事轶常均。及屏去熏灼，然恬旷，家居得谢，以至没身。其动也，本兵柄而不可犯；其静也，冥道枢而无所累。纳忠循理，议者嘉之。前夫人郭氏，骠骑大将军赠开府仪同三司全羽之女，克恭妇道，不幸先没。今夫人东平郡君吕氏，柔嘉有仪，昼哭遵礼，奉终诚信，以前夫人焉。长子某次子某官某等，棘心雪泣，衔恤无怙，趋承轩禁，嗣续忠劳。公之兄前保寿寺上座内供奉监义大德道系，舍筏之宗，已超学地，在原之痛，犹切孔怀。公之弟某官某等，同气联华，致美有裕，忍哀襄事，先还是图。龟兆告猷，刍灵启路，卜佳城於此室，体魄焉依？转乐石於他山，声尘斯在。铭曰：
    大君御极，修理百职。抑抑乐安，逢时竭力。超侍轩墀，抱公绝私。乃将命令，以会师期。保合诚信，周旋险夷，韬钤讲贯，印绂葳蕤。帝座之西，星文昭晰。钩陈之北，武旅森列。为之总制，所以关决。凡在拊循，士皆感悦。委重三朝，成功九霄。退身崇让，息偃迢遥。逝川阅水，截道惊飙。恩崇幢盖，吹咽笳箫。泾流汤汤，谷水池阳。旧邱崇冈，若斧若堂。宰树如□，仁祠在旁。刻铭於兹兮，永永不忘。
    ○故正议大夫守门下侍郎同中书门下平章事成纪县开国男赐紫金鱼袋赠太子太傅贞宪赵公神道碑铭（并序）
    在汉孝宣，厉精理道，则有魏相通故事，丙吉知大体，百职修明，中兴有声，惟皇帝在位十四祀，得贤相成纪公赵氏。受天清淳，佐时缉熙，本洪范之正直，躬大雅之明哲。左辅右弼，调和鼎味，降祥而生，尽瘁而终，时贞元十三年，年六十一岁。上震悼不视朝三日，诏奉常具仪法，册赠太子太傅，又俾百执事为位，哭於其庭，吊祠礼赋，率有加等。二府之属，或铭其德於寿堂，或状其行於考功，有司稽实，谥曰贞宪。公之盛业，斯谓不朽。又举其始中终之略，识於神道。
    公讳憬，字退翁，天水陇西人。其先成子之文，宣子之忠，文子之知人，左邱明太史公实书之。曾王父仁本，皇司列少常伯同东西台三品，以忠清励翼，多所发明，乾封总章之际，号为称职。王父赠赵州都督谊，历右司郎中乾封县令司仆少卿。烈考赠郑州刺史道先，仕至洪州录事参军。惟祖祢含章，故庆延追锡，崇构丕矩，复大於公。公保抱之岁，生知色养，羁贯之年，则无幼志。及夫被儒服，践法言，敬直而文，肃庄而温。端诚博物，错综古今，非大中至正，不接於心术。宝应中，元宗崩，肃宗幸梓宫，有司议方中复土之制。时西鄙日耸，岁饥人流，公以王者追孝，恤礼宜俭褐衣上疏，词指约明。君子曰：“此刘更生谏昌陵之言也。”息偃江介，名声籍甚。始佐州司，乃辟戎车，自试守江夏尉，三迁至监察御史。其後翘车继辙，贤侯虚左，大凡难理之府，皆待公为重。历殿中侍御史太子舍人，丁太夫人忧。柴毁孺慕，殆将死孝。感导善气，降为嘉生，有芝煌煌，秀於壤树之侧，公默而去之，人莫知者。既免丧，徵拜水部员外郎。未几，检校工部郎中副湘中七州军事。居一年，诏领留府，寻践方伯，以中执法锡金印紫绶，罢职家居。拜给事中执法，怀和北狄，有下嫁册命之礼，复兼宪丞，以副皇华。旋轸未至，迁尚书左丞，俊用彰，皆以贞胜。其初抚封，上狩於汉中，守臣之任，忧寄愈切，公恤隐布和，仁而爱人，舆师知训，善吏乐职。行之三年，教化明备，底贡有艺，赋政不烦。矩以杜奇邪，露章而无吐茹，飞语雷动，明诚山立。受代逾年，事实敷闻，故有左曹之命。讲贯旧章，惟直是视，刑或失入，议将必还。公望日盛，其勤靡盐，故有和戎之役。致赐谕旨，协宁殊邻，疆场之言，专对而不合；纪纲之仆，承事而不征。保就安利，北方感悦，故有在涂之拜。整南宫之纪律，起郎吏之功绪，风望素重，法制尢精，常岁终举吏可以长人者，或以其细故深诋，将以病公。公乃移书自讼，请下其考，有博大之度，无怨欲之私。一台承式，六辔在手，持刚体要，善否有章，故积公辅之望。贞元八年夏四月，拜中书侍郎平章事。明年五月，转门下侍郎，以厚德载物，以全才宣化，举直尽忠。敷纳详明。正百度之本，去一朝之便，事有统纪，心无面从。嘉猷谠言，镇定宏大。谦厚而不伐，持平而居易；辟邪塞违，贞厉而不校。陟恪始终，帝载用和。б夫！先正常伯历左肃机东台侍郎，充著休功，再参大政，公皆践之。是以似之，尝以为汉庭诸公，罕备其用；以石庆之醇谨，而不能关决；薛宣之方略，而失於烦碎；翟方进之通明，而固其位；公孙宏之节俭，而近於名。公备有其长，彼实多缺，唯丙魏所履，我无愧焉。向使天与之年，尽行其道，则公之所化，可胜既乎！故其登庸也，士之仁者相贺，而不仁者相吊；其全归也，士之仁者相吊，而不仁者相贺，斯可知已。至若睦中外之姻，而均其禄赐，严宗庙之祀，而不理第室；启手足之日，家无馀财；奉终即远，待恩礼而後备。难矣哉！嗣子宣亮、全亮、元亮、承亮等，伯季以门子为宏文生，叔仲始解巾受禄，皆禀德风，幼而孝谨。以十一月景午，时得吉卜，奉公之丧，窆於河南缑氏县景山之原，礼也。以德舆叨居宰士，尝辱深知。职奉赞书，备详盛烈，俾刻金石，闻於无穷。铭曰：
    晋有成宣，代称忠勋。先正常伯，匪躬事君。缵复於公，为时献臣。德不逾闲，心不违仁。贞其所履，以翼天子。大猷是经，中立不倚。乃赋明命，宜跻遐纪。吾道方伸，修涂遽已。缑原苍苍，宰树成行。令名章章，乐石在旁。噫嘻太傅之风！永代不忘。
    ○故朔方河中晋绛宁庆等州兵马副元帅河中绛节度度支营田观察处置等使元从奉天定难功臣开府仪同三司检校司徒兼中书令河中尹上柱国咸宁郡王赠太师忠武浑公神道碑铭（并序）
    天地合，以生万物，共成岁功也，则有肃杀震曜之助焉。君臣保，以熙百志，其讲武功也，则有经纶翼戴之辅焉。龙蛇起蛰，山泽通气，与运相值，有开必先。斯太师所以宣力四代，稽谟七德，曜威灵，勤身濯行，霆击风行，乃缉熙於光明。故雕戈淑，以严师律；黄旒元衮，以正台曜。湛露彤弓，以觉报宴，纳书追命，以荣恤礼。蕃锡始终，如公之功。
    公讳，字某。其先夏姒之後为淳维，汉刘之代为浑郁，或强为与国，或分以保姓。贞观中，开置州壤，就加官师。曾祖元庆，皇豹韬卫将军灵邱县开国伯。祖文寿，皇太子仆，赠尚书左仆射。考释之，皇开府仪同三司太常卿兼御史中丞宁朔郡王，赠司空。惟灵邱绍先公之职，居次卿之重，仆射以积厚克家，宁朔以伟才雄边。贵仕崇勋，乃列茅社，流光追远，是加密印。回复介祉，间生元臣，功昭於前人，德合於大君。建中癸亥，翠华西狩，公以大司马艰贞翼从，部勒戎车，揣摩杀机，勤劳行内，为上心膂。登坛授律，誓命交感，如汉拜淮阴侯故事，而又加焉。乃进左揆，遂参大政，总赋舆而为之师长，恢王略而以之北伐。凶党尽锐，壁於武亭。公以事钜师老，则伤威重，正合奇胜，在於疾力。奋寡击众，鼓行无前，歼夷溃溺，如建瓴水。中坚席胜，又复於咸阳；长毂启行，既门於延秋。会西平王以东诸侯之师，清宫献捷。公乃抑其贾勇，须彼成功，窒士心之克伐，息兵火之气焰。然後穷追，斩级寇孽以平，备法从於清跸，捧大明於黄道。告类荐功，登拜上台，抚封尹正，复与虏确。时北平王出大卤收绛台，而公已总成师下左辅。於是缉忠力，扬寄锋，复离宫，拔坚垒。衡阵压境，傅於蒲津。金鼓之声气相合，山河之表裹皆复。渠魁授首，师帅协附，安流以济，方轨而前。士不罹伤，工不易肆，殄寇正刑，四方咸。论道进律，乃平水土，秉谊靖人，以修班制。休嘉贲於草木，利泽逮於鳏寡。言为军志，动为吏师，贞元景子，政成一纪，进掌邦教，遂居左弼。十五年冬寝疾，十二月辛未，薨於理所，享年六十四。皇上悼叹，不视朝五日，册赠太师，赙衤遂吊祠，有司备物，大僚襄事。明年二月甲申，葬我太师於万年县洪固原，太常迹其功德，奏谥曰忠武，礼也。
    初公年十一，以将门子仕於边部，未弱冠，五迁至左骁卫将军。始从朔方之师战黑山，次从陇右之师摧石堡，又尝西出临洮，夺昆夷之善地，而为之壁垒。北绝在漠，破猃狁之坚甲，而焚其庐帐，又从汾阳王临淮王计反虏於山东。南攻赞皇，北取真定，射其突将李立节，贯於左肩，毙之。又五迁至太常卿，皆以功次，其间开地於河曲，以静九蕃；宣威於陕西，乃定三川。凡王师之所以克获都邑，元老之所以发扬蹈厉，公必居其先偏，而当其剧，故以御史中丞为灵州左司马，以御史大夫为州刺史，以工部尚书为单于大都护。专征上郡榆林之地，入为左金吾卫大将军，又以户部尚书奉晋王出车之重。自时厥後，投艰感慨，能纳大忠，以恤大事。理蒲十六年，再陟公台，以司空兼侍中，以司徒兼中书令。大凡历官二十八次，真食千八百室，居节制者五，副元帅者四。材力绝人，始封楼烦；方内洽平，乃建咸宁，凡汾阳王九伐之勋，公皆左右；四履之地，公皆践历。悯册师礼法谥尊名，公皆如之；所不至者，寿而已矣。惟公厚性宽中，智谋深静。秉仪类以赋明命，植端诚以纠王慝，讲功述职，远意长利。执德之柄，蹈礼之舆，致其用以格天，启其心以沃圣。协建皇极，为宗工元龟，雅好《左氏春秋》班氏史，得考父之恭，范宣之让，骠卫之功略，黄韩之教化。又尝慕《太史公自叙》，著《行纪》一篇，词不矜大，而事皆明备。有子五人，曰殿中少监练，太子中允镐，太子司议郎钜，栎阳尉钢，□阳尉钅岁，著位於两宫，以奉朝请，试吏於县内，以修事任，食德而才，禀训而忠，皆以纯孝，致其哀敬。令弟辅国大将军右领军卫将军武当郡王，与诸孤等推彝景钟之义，因识表以闻，有诏词臣，刻石传信，乃采其赞书侯表，作神道碑。铭曰：
    北戴斗极，阴方尚武。元金朱︶，锡命都府。太师间代，感会□雨。四征庇人，九合尊主。昔未成童，则能肆勤。卓行深入，致果忘身。弱冠摧锋，环列南军。中兴之后，书社策勋。援χ两河，转战三秦。灵朔郇，所居必闻。出统蕃卫，入司徼巡。时丁厄难，节冠群伦。逋诛煽结，狂秽宫阙。西平鞠旅，公亦授钺。既临延秋，如火烈烈。休士退舍，时惟不伐。，蒲津未通。北平释位，公实抚封。胥命长春，克成厥功。开壁劳军，靡有不公。以律则臧，在和而克。时惟太师，有严有翼。乃敷仁泽，乃布条职。时惟太师，有功有德。三公二府，是奖是陟。衤遂印易名，以奠以饰。材官介士，卤簿凄恻。大隧鲜原，终南之北。万邦作宪，永代是式。追琢馨香，与唐无极。
    ●卷四百九十九
    ☆权德舆（十七）
    ○唐故宣武军节度副大使知节度事管内支度营田汴宋亳颍等州观察处置等使金紫光禄大夫检校尚书左仆射同中书门下平章事陇西郡开国公赠太傅董公神道碑铭（并序）
  </div>
  <div class="pagination">
   <a href="全唐文_page290.html">
    上一页
   </a>
   <span>
    ...
   </span>
   <a href="全唐文_page286.html">
    286
   </a>
   <a href="全唐文_page287.html">
    287
   </a>
   <a href="全唐文_page288.html">
    288
   </a>
   <a href="全唐文_page289.html">
    289
   </a>
   <a href="全唐文_page290.html">
    290
   </a>
   <span class="current-page">
    291
   </span>
   <a href="全唐文_page292.html">
    292
   </a>
   <a href="全唐文_page293.html">
    293
   </a>
   <a href="全唐文_page294.html">
    294
   </a>
   <a href="全唐文_page295.html">
    295
   </a>
   <a href="全唐文_page296.html">
    296
   </a>
   <span>
    ...
   </span>
   <a href="全唐文_page292.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
