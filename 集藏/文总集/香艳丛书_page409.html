<!DOCTYPE html>
<html>
<head>
    <meta charset="UTF-8">
    <title>香艳丛书 - 第 409 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 409 页/共 467 页</h1>
    <div class="content">　　三月即开水关，画舫次第而进，下浮桥、陡门桥、上浮桥、新桥、南门桥、长乐渡、武定桥、文德桥、利涉桥，经东水关，至大中桥、佛成桥、西华门桥、竹桥、太平桥、桴桥、通心桥、莲花桥，各归一浜，无能紊乱。间或舍此而之彼，谓之上马头，必于新浜有所费而后可入。游人有熟识之舟子，舟子有熟识之游人，临时相值，不待问其涉否，招招者，已迫而近前。若夫七板、瓜皮各小船，只供南北往返之需，既免徒步之劳，亦避蒸热之苦，其值无多，而其用甚便。早年亦有载茶酒具，赁之而游者，今则绝迹已。 
　　小蠡、春洲、直斋，在崇川官寺，见余和抑山咏燕赠小燕女士四律，各题绝句见寄，春洲诗尤佳，惜余病中失之，至今怏怏。小蠡云： 
　　翠尾涎涎弄影斜，谢家才过又王家。 
　　题诗好继刘郎后，肠断桥边野草花。 

　　谁开香社待鸳鸯，谁筑高台款凤凰。 
　　祝尔双飞供尔乐，一生常傍郁金堂。 
直斋云： 
　　春情又付白门潮，盼盼楼头旧恨销。 
　　谁道玉真娘绝世，探花蜂蝶满红桥。 

　　灰心无力恋芳菲，绣佛幢前上下飞。 
　　一样慈航能解脱，白衣人即是乌衣。 

　　偏逢参氏误姻缘，深锁朱门泣四弦。 
　　凭尔湘中传尺素，敢辞薄幸答书仙。 

　　才人大抵感痴情，王谢堂前怅旧盟。 
　　蓦忆乘槎东海上，归来如梦不分明。 
诗情悱恻，其皆伯舆后身耶？ 
　　镂葫芦为笼，盖以玻璃，中贮小虫，可一寸许，长股长角，曰“叫油子”，亦曰“蝈蝈”。来自粮艘，天津、山左间物也。形略似蝗，而青绿色，交两股作声如蛒■⑶。饲以白粲，或葱蔬嫩甲。性畏冷，纳诸怀中，裹以吴绵，自秋半月至明春正二月。或服朱砂，则通体赤而有光，亦足把玩。曲中多蓄之者，夜辄以锦衾护之，香残烛灺时，蝈蝈欢鸣，觉细响沉沉，与娇喘间作。诵唐人“今夜偏知春气暖，虫声新透绿窗纱”之句，不禁神往。 
　　余早耳小卿名，及因子山、一芙，访于银定桥头，盖已如王母，容颜已谢。即故宅附近构广厦，门临秋水，镜扫春山，凡官府晋省来者，多税之。先与其妹绿珠同居处，绿珠旋复他徙，小卿间出而应客，琵琶入抱，未觉车马稀疏也。 
　　《秦淮游舫八咏》者，分析舫中所有之物，得八题而各咏之，盖以着河上之美谭也。戊辰恩科，余曾同棣园、竹恬、雨芗，觞秋试之士于余家遂园，以此题甄诗，佳作甚伙。外此更有《遂园雅集即事》，并《酒星诞日歌》、《小翦刀池读书图题词》，诗词词余，争妍竟秀。余且仿汉碑阴题名例，录成长卷。盛筵高会，莫媲于斯。复集成《遂园雅集诗钞》一卷，读者比之玉山草堂、水绘园诸雅集云。 
　　凡有特客，或他省之来吾郡者，必招游画舫以将敬。先数日，即擘小红笺，贮以小红封套，笺上书“某日买舟候叙，某人拜订”。命仆送至客所。客如不到，随即以小红笺上书“辞谢”，下书“某人拜手”字样，仍贮送去之封套内，并原请之笺还之，是曰不扰。否则主人预计客之多寡，或藤绷，或走舱，赁泊水次，临时速客共登。大半午后方集，早则彼美朝酣，梳掠未竟，无可省览。另以小舟载仆辈于后，以备装烟问话。盘餐或从家庖治成，用朱红油盒子担至马头，伺船过送上；或择名馆，如便意、新顺之类，代办以取其便；又或佣雇外间庖人，载以七板儿两只，谓之火食船，一切盘盂、刀砧、醋瓢、酱瓶、乌银、琼屑，以及僵禽毙兽，果蓏椒豉葱薤之属，堆满两腊，烧割烹调，唯命是听。献酬既毕，人倦酒阑，回顾箯笋灯笼，早经陈列岸上，主客欢揖而散，亦已斗转参横已。 
　　闺人间游画舫，则四围障以湘帘，龙媪雅姬，当马门侧坐，衣香鬓影，絮语微闻。亦有招名姬一二人以佐清宴者。唯惜舱中狭隘，无从安顿香枣，终必假熟识水榭，为更衣地耳。 
　　某殿撰来金陵，过素月家，自道曰状元，意欲设食。素月以其举止非是，假词却之，乃过渡之钓鱼巷李玉姿家，留连十数日而去，玉姿亦自幸亲染桂香也。昔王沂国抡三元，而志不在温饱，此公仅占一元，竟可光■⑷院，古今人相距盖霄壤矣。 
　　城东蟒蛇仓侧石观音庵，香火最繁盛。六月十九，传为菩萨诞辰，都人士瞻礼不绝，至十八日，则竟夜喧豗矣，习以为例。三年前，忽迁于鸡鸣棣之白衣楼，城东遂寥落殆尽。过浮桥纱帽巷口，迳到成贤街府学前，沿途搭盖灯篷，结彩讽经，以待远近进香之人盥手憩息，又特设厂煎茶，任人就饮，谓之结缘。诸姬之心出家者，相率斋戒素服而来，贝叶低宣，莲花悄合，香舆小驻，藉以眺览湖山。简斋太史诗云：“观音无别乐，受尽美人头。”观此益信。 
　　团聚粗蠢男子八人或十人，鸣金伐鼓，演唱乱弹戏文，谓之马上戳，即军乐之遗。伧者载以娱客，穹篷巨舰，踞坐其间，直如鸡鹜一群，哑哑乱噪，了不悉其意旨。一旧之赀，亦需给一二十百钱也。 
　　甲子乙丑之交，弄藤绷者，半皆年少而有力，往往趁夕阳红处，十数舟衔尾而进。始则缓划漫荡，继则由次而紧，紧而急，船势掀播，水声泙湃。座上之客禁之不能，岸上之人哗之不已。正当心摇目炫之时，众桨齐回，有若戒令，彼此愕眙，噤不发声，俯视衫裙，半已斑斑溅湿矣。其名曰抢水，又曰放水辔头，互相矜尚，不如此，不得谓之时。务此者恒至咯血。 
　　擘两半胡桃，去其肉而空其中，纽以细熟铜丝，俾可开阖，中用五色粉糍，捏成秘戏图，挂之床帐，巾舄皆具。向见于某姬家，不满方寸之地，而陈设秩如，神情宛若。亦小技之精绝者。 
　　玉龄、双龄，皆吴四家养女，住金陵闸旁。年小而致清，琵琶手语，亦清雅，采珠拾翠，足冠时流。余为颜其水榭曰“双芙蓉阁”。解素音曰，双龄乳名二肥。良然。 
　　曲中习尚叶子戏，曰成坎玉，曰碰十壶，姊妹往来，辄多为此。后又为投琼，有赶洋、跳猴、掷八义、夺状元诸名色。行之既久，复又生厌，乃兴压宝。压宝者，预以青蚨一枚，藏小方盒中，平放案上，前后左右，任人射之，但得宝字方者胜。其局则曰宝局，盒则曰宝盒，别将作过之宝字方向录于片纸，以为比对，则曰宝篇。穷日继夜，其风甚行。近又有所谓摇摊，法用玲珑骰子四颗，覆于器而摇之，计其点数，定青龙、白虎、朱雀、元武四门，一日之间，输赢无算。盖因有各清游，假此为买笑地者。于戏！家无担石储，而一掷百万，世岂鲜牧猪奴哉！花骨头之为祸，烈于水火，顾安得铁蒺藜碎之！ 
　　月上，与人厚，每翦发，以表其情。碧梧主人诗所谓“分明小试腾霄计，亲把琼刀割紫云”也。计所厚者，不一人，而发亦不一翦已。余尝戏之曰：“旦旦而伐之，发其为牛山之木乎？”及闻其赘某于家，余喜曰：“发庶几保欤？”俄而时时脱輹，又弃之从他人去。吁！絮粘茧缚，姬真发短而心长耳。 
　　二人驾舴艋，一则扳桨，一则张网，顺流捕鱼，鲤居其半，得即买诸画舫中，名曰秦淮鲤。汲淮水烹之殊佳。 
　　舟子烹调，亦皆适口，无论大小船皆谙之。火舱之地，仅容一人，踞蹲而焐鸭、烧鱼、熌羹、炊饭，不闻声息，以次而陈。小泛清游，行厨可免。再买菽乳皮，以沸汤瀹之，待瘪，挤去其汁，加绿笋、干虾米、米醋、酱油、芝麻拌之，最为素食之美品，家庖为之，皆不能及。 
　　勾阑旧谓子弟去此适彼，曰跳槽。不得其解，或本元人传奇，以魏明帝为跳槽语始。 
　　偎红，杨家女，袅娜临风，举动亦端雅。偶于栝园晤之，时同素音、素兰在座。姬捷给逊于素音，而态度似出素兰之右。为余切切诉其家世姊妹甚悉。住狮桥前。起泮宫前至棘院为止，值晴明日，百戏具陈，如解马，奇虫透飞，梯打筋斗，吐火吞刀，挂跟旋腹，三棒鼓，十不闲，投狭相声，鼻吹口歌，陶真撮弄，凡可以娱视听者，翘首伸颈，围如堵墙，评驳优劣，啧啧有言。一遇敛钱之时，则互相退缩，脉不作声。亦或有于囊底瑟缩探一二文与之者，或竟于扰攘中乘隙遁去。侯其开场再演，重又蹑足而来。由午迄酉，往复如织，画舫经过，间亦拉伴同观。倘有所给，自较若辈为丰厚也。 
　　雨芗谓玉香之媚在骨，余谓双凤之媚在神。昨过三多堂，值双凤病■⑸初起，倚东窗白玉床，看《天雨花》说部，虽腰围瘦损，而眉目照人，有似霜里芙菜，愈形婉秀，桐花万里，谁其爱而护之？ 
　　双凤自倚云阁移住三多堂，名士投赠如林。兰隐庵主曾有律句云： 
　　杨柳桥西第四家，一株琼树净无瑕。 
　　秋心可印杯中月，人影还明江上霞。 
　　待写佩环磨绢素，合镌名字购苕华。 
　　三层阁敞三霄路，许傍红墙试泛槎。 
兰隐者，弱士之近号，弱士又为姬字日宝真。三多堂，逼临长板桥，画阁三重，翼然而起，回栏复室，入者殆迷。姬或被雾縠，炙银簧，倩影裴徊，仙音缥渺，下方人望之，几疑秦弄玉、董双成再莅红尘也。姬有弟曰双福，年十二三，姿致仿佛其姊。延年为李夫人弟，固自不凡耳。 
　　姚家巷、利涉桥、桃叶渡头，多苏州人开列星货铺，所鬻手绢，鼻烟，风兜，雨伞，纱绉衣领，皮绒衣领，棠木屐，重台履，香裹肚，洋印花巾袖，顾绣花巾袖，云肩，油衣，结子荷包，刻丝荷包，珊瑚荷包，珍珠荷包，结子扇套，刻丝扇套，珊瑚扇套，珍珠扇套，妆花边，绣花边，金彩鬼子栏杆貂勒，缎勒，义髻，闹妆，步摇，流苏，袅朵之类，炫心夺目，闺中之物，十居其九。故诸姬妆饰，悉资于此。固由花样不同，亦特视为奇货矣。 
　　《绣荷包》新调，不知始于谁氏？画舫青楼，一时争尚，继则坊市妇稚亦能之，甚或担夫负贩皆能之，久且卑田院中人，藉以沿门觅食，亦无不能之。声音感人，至于此极。尝见某者，鹑衣鹄面，彳亍泮宫前，持破磁二片，击之有声，唱《绣荷包》，靡靡动听，人或以数文钱给之。隔旬余，再过其地，某已衣履簇新，且挈一■⑹妇人，年可五十许，涂脂抹粉，手捻三尺长烟筒，扭捏作态，相与对唱《绣荷包》及淫嫚各小曲。余颇心骇，有识之者曰：“此妇不谂何许人，亦工唱。日来听某唱，惘惘若失，遂罄其赀，自媒于某。某固流荡子，亦乐就之，今盖为赘婿矣。”奇哉！ 
　　游画舫者或厌日长酷暑，则舍之登陆，诣陈公祠，围棋局为消遣地，待阳光稍退，再打桨而去。祠在文德桥尾，小阁临流，烟茗毕具，主人多设楸枰，供人角艺。城中国手，如姜楚老、陆东山、杨岐昌等，排日在局，以待来者。主人但计局中之胜负，以为抽丰。又有一等人，舣舟大中桥下，赤身蟠辫，蹻其足于船唇上，三四辈互抹骨牌，名为碰马头壶，有天九、四狠子之别，各摊数十文于前，斤斤较量，汗流满背，自以为得趣，旁观者殊作恶也。 
　　《老学庵笔记》，有鄜州泥孩儿，《方舆胜览》，有平江府摩喉罗，《白獭髓》，有湖上游春黄胖，皆后世捏泥肖人之权舆。近时虎疁人，技最擅长，曳罗绮之衣裙，镂金玉为玩好，凉床暖炕，制造精良，贮以香楠木小匣，价之低昂，视装潢之繁简为准，来游吾郡，多购之者。尝戏为某校书作之，并缀以诗云： 
　　情语曾闻管仲姬，我侬抟土合成之。 
　　相看莫便嗤黄胖，省掷金钱买绣丝。 
按《广异记》载韦训卢赞善事，有帛新妇子，瓷新妇子，则今之翦采烧瓷，为美人、稚子者，事亦近古。 
　　吾乡之酒，有堆花烧酒，麦烧酒，糟烧酒，红药烧酒，黄药烧酒，三白酒，花露酒，玫瑰花酒，玉兰花酒，松泉酒，冰雪酒，福橘酒，木瓜酒，状元红酒，女贞子酒，归元酒，种种不同。凡以米麹酿成者，味苦烈。画舫所需，向惟镇江之百花酒，及本地之冰雪酒。近皆尚绍兴酒，并丰沛之高粱酒，诸姬款客，亦以此为敬。暖高粱酒，别制小锡壶，外方而内圆，圆者贮酒，方者贮沸汤，安圆者于方者之中，逡巡即热，名曰抱母鸡。圆者或以银为之，其热更速。 
　　吴下某君，假伴竹轩演剧，并邀诸姬之有名者往观，以悦其所识之某姬也。某姬乃垂帘障客，而屏招来诸姬于帘外，若不屑与之杂坐者。诸姬已不豫，演未半，伶人以小故迕主人，主人诮让之，伶人暗于宾白中事嘲讽，主人忿甚，几至用武，竟不欢而散。夫我辈逢场买笑，挥千金不惜，梨园一部，所值几何耶？如某姬者，凌人傲物，施之同辈，真为鹘突。况女为悦己者容，一剧之宠，辄自尔尔，直贫薄相哉。或曰，是孛相者之懵懵耳，若辈奚难焉？ 
　　随园依小仓山麓，台榭之胜，名闻中外。主人兰村，以名父之子，裒然著作，英年骏誉，意兴不群。凡值花月之辰，必折简招吾辈，联吟载酒，禊集园中。一时典斟诸姬，如秋影、小卿、艳雪、绮琴、小燕、月上，均缘得伺觥船，遂光门户，论者信为彭泽之闲情，非等樊川之薄幸。乃曾几何时，兰村已出宰中州，吾辈或适馆，或登楼，星散云流，不一其遇。诸姬之往来迁播，更又靡有宁居，遂使猿鹤怀人，琴樽恋客，雅游俊侣，寄慨参辰已。学畊工传神，远溯顾虎头，近师曾波臣，皆能骎骎入室。为钟喜姿作小照，风流娟媚，呼之欲出。余未见喜姿，见小照如见喜姿已。余昨亦倩其为袖珠写真，尺幅之间，意态逼肖，凡谂袖珠者，莫不一见称绝。学畊之技，殆神已乎！ 
　　赵姿小如尝云：“与其倚门而富，无宁补屋而贫；与其为伧父妻，无宁为才人妾。”立论如此，故至今犹璞完也。梅隐初与姬晤，即称其神闲貌婉，当不作率尔人。时固未深悉其概，亦未闻其云云。嗣经仰亭详述之，梅隐益自诩鉴赏不谬。夫姬既薄命为花，后此之堕溷飘茵，诚难自主。然果能情根牢固。尘想蠲除，则烈火坑中，何必无青莲一朵哉？姬其无负所言，并无负梅隐知己之雅，斯可矣。 
　　芸士先有词，题《瑶台清影图》，近又成绝句二首，纤尘不染，雅与题称，句云： 
　　耐得清寒便出尘，蓬莱小谪认前身。 
　　心情只合成孤赏，莫向秾华索解人。 

　　明珰翠羽太翂翍，净洗铅华伴芷蓠。 
　　江水江云清入梦，相思无那月明!时。 
　　武月兰，为佩兰之妹，冯幽兰，为三多之女，均邀赏于仲坚。幽兰居裘家湾水榭，柳色春藏，几同苏小。月兰则新迁又环宅中，偕其姊并腾芳誉。或拟之“宝帐香重重，一双红芙蓉”也。 
　　子山将赴礼部试，婉霞亲作兰幅赠之，同人皆有题咏，余成《菩萨鬘》小令云： 
　　修蛾翦出三分绿，风前搦管人如玉。幽怨寄湘江，花香梦亦香。　芳心羞欲吐，此意君知否？第一盼花开，春风来不来？ 
同时又兰亦以画兰为别，并缀二绝句于帧首，清俊不俗，一往情深。余拟录藳，惜子山匆遽束装，竟忘之矣。 
　　“夜半春帆送美人”，本《桃花扇》传奇中句，邺楼近属叔美作图，盖寓送小燕赴扬州意也。范川题诗云： 
　　片帆淼淼欲何之？载了轻盈载别离。 
　　已近晓风残月候，况当春水绿波时。 
　　瓜皮艇子安身小，桃叶江头打桨迟。 
　　千尺花潭君住处，深情重唱蹋歌词。 
情韵双绝，余最爱诵之。 
　　石帆云，王湘云，在邗江甚著名。昨来吾郡，辟纕芸仙馆于秦淮河上，马龙车水，过者如云，然非风雅之士，罕觏其面。晴葑公子，闽海游归，姬独与洽，公子亦重其品，不以寻常视之。曾见公子为其题桃花画扇云： 
　　谁倚琅玕笑，夭夭弄影斜。 
　　绿蒸前渡水，红散远天霞。 
　　仙露殷勤种，春风次第加。 
　　刘郎近何处，容易莫开花。 
末二句，似有所指也。 
　　四松堂，自润香去后，春色寂然已。先是山右某贾剧厚姬，百计为其赎身，挈之西去，姬亦无如之何。逮辞香国，遂闭车箱，行至中途，遽尔示疾，竟殁于道上。名花历劫，太璞遭焚，姬之不禄，实贾之所致也。 
　　雪亭最稔诸姬家，然所与至契者，皆亦鲜克有终，余既《画舫录》中载之矣。乃与佩兰交未多日，果去而之他，亦如袖珠故事。佩兰日夜泣，目为之肿，甚至要之于路，雪亭卒不顾。吁！青楼薄幸，昔贤且然，朝东暮西，世岂鲜李十郎哉？余将渲染其事，谱《后鞋儿梦》以彰之。 
　　秦淮檐匾，莫久于“丁字帘前”，屋常易主，而匾终仍旧，今所悬者，乃兰川太守，玉箸篆文也。嗣后名士往来，亦多题志，然兴废不常，存佚各半，偶将经见而现在者，录以备考，题者居者，一并缀入，其不知者，概付阙如。“冶花陶月之轩”，吴山尊行书，清音陈凤皋所居。“兰云仙馆”，药庵行书，小伶朱双寿居之。“彤云阁”，朱姬赠香家，不知谁氏书。“足以极视听之娱”，吴山尊行书，在清音赵廷桂家。“邀月榭”，孙渊如分书，亦在赵廷桂家。“月映淮流”，“伴竹轩”二匾，俱在马姬又兰家。“东城吟墅”，在东水关，为鹾商游息处，铁线篆，佚其名。“忆青教师”，浦大椿家，行书，佚其名。“绉绿”，伊墨卿分书，亦在清音陈凤皋家。“驻春馆”，万廉山钟鼎文，宫姬雨香家。“听春楼”，方子固楷书，亦在雨香家。“秋禊亭”，本月波榭故址，余今年七月邀同人修禊事于此，因易此额。“先得月”，画舫小伶王百顺居之，书者佚其名。“媚香居”，汪玉才行书，单姬芳兰家。“月波榭”，马月川行书，陈老人居之，每值水涨时，凭人租赁以宴客，在文星阁东首。“云构”，顾姬双凤家，行书，遗其名。“夕阳箫鼓”，毛氏别墅有此匾，似是刘生阶书。“春波楼”，即今之兴寓，已故陆姬绮琴旧宅也，方玉川行书。“云水光中”，清音左士隆家，行书，佚其名。“画桥碧阴”，杨姬月仙家，罗抑山行书。“水流云在”，清音孟元宝家，罗抑山行书。“烟波画船”，石热如分书，亦在清音孟元宝家。“倚云阁”，余所题，金校书袖珠家。“瑶台清影”，方子山以余品倚云为花中水仙，乃题此赠之，行书。 
　　继余《画舫录》而作者，有《青溪风雨录》二卷，雪樵居士所著，盖述其近年狭邪之游，间缀小诗，斐然有致，第未详为何如人。或曰居士姓江，江右产也。所悉多钓鱼巷中人，而与胡七家双喜，尤为密契，纪述甚多。唯各掩其真名，易以雅号，阅之殊费摸索。又谓邀笛步，在钞库街，与黄公祠相近，乃是臆说。按志邀笛步，在青溪桥右，当距今大中桥不远，青溪桥，即大中桥也。录后另附杂剧四出，似形枝赘。 
　　仓山牡丹盛时，余尝招同人宴赏其下，并次第邀玉香、倚云、素月、韵仙、佩兰、雨香、月仙、五福诸姬，来典觞政，鬓影花光，熏照四壁。石顽见贻十绝句，内一首云： 
　　荀令香炉可再熏，酒翻生污石榴裙。 
　　名花解语人倾国，逗漏春光到十分。 
　　瓜庭，号七夕生，二波，亦号七夕生。余识二波，不识瓜庭。《画舫录》所载各诗词，皆二波作。瓜庭见之，不知是二波也，遂疑为鲁人之雁，颇不谓然。是岂瓜庭之同于二波乎？抑二波如长卿慕蔺故事，有意同之乎？是是非非，余将就琴南决之，琴南为余言。 
　　楹帖之雅切者，最爱晴岚赠小卿云：“偶凭杨柳藏春色，为忆钱唐是故乡。”二句皆用苏小故实。玉香尝索诗于余，余口占一联赠之云：“环真宛转何妨小，玉解温柔自有香。”盖玉香为又环之女，故一字小环也。 
　　月仙度曲，甲于秦淮，踵其后者，当推韵仙。余尝互以叩之，二姬均亦心折。 
　　秋槎公子由楚赴吴，迂道白门，偶与韵仙相值，两情眷眷，有若夙缘。携之游仓山，主人为治具，余与邺楼复招素月、佩兰来，公子皆澹漠视之。盖心目中只一韵仙也。逮公子解缆，韵仙又买舟送至三十里外。倾城名士，相得故相悦耶？ 
　　韵仙与秋槎定情后，形影不离，信如《会真记》所云，“恨不得肉儿般团成片”也。饯别随园时，絮语喁喁，柔情款款，余适阅秋槎《瘦红词》，因戏拈其语曰：“此正‘别时言语欠分明，只莫记了三分，忘了三分’也。”秋槎亦为解颐。 
　　数年前，龙眠君偶于蕉扇上戏绣折枝花朵，又故累花椒，作蝴蝶禽鱼之类，持赠闺伴，外间仿而为之，遂以大行，继且他省亦来购办，利市三倍，不胫而走，龙眠之利溥哉。迩来诸姬，又尚白团扇，亦绡亦罗，或绣或画，扬芳风于腕底，堕明月于怀中，只益娇怜，不虞捐弃矣。 
　　桐舫，不知何许人，往来秦淮河上，手罄多赀，诸姬无不揶揄之。欲纳蔻香，蔻香漫应之，未许也。又某生者，与某姬厚，姬不索其值，而矢以身从，生辄枝梧其词，姬竟赍恨而殁，疾亟时啮其指甲，邀生往诀，生卒不赴。知之者，莫不詈生为负心人。笑禅《秦淮偶纪》云：“美人一笑倾心处，可是黄金换得来？”殆指此二事言。 
　　无业游民，略熟《西游记》，即挟渔鼓，诣诸姬家，探其睡罢浴余，演说一二回，藉消清倦，所给不过杖头，已足为伊糊口。擅此艺者，旧推周某，群呼为周猴。自入京为某公所赏，名遂益着。某公败，猴乃丧气而归，今且不知所往。孙供奉一寒至此，真为树倒猢狲散耳。 
　　余梓《画舫录》成，不数月，坊间已有翻本，以其无关著述，有利负贩，遂亦不问。鹿庵还宦八闽，顷寄《见怀》七律四首，之一云： 
　　谁模赝鼎值兼金，自盥蔷薇细检寻。 
　　才子文章原锦绣，美人声价已璆琳。 
　　雕青争选游仙梦，恶紫难防射利心。 
　　也胜弓衣传绣遍，天涯几辈是知音？ 
鹿庵盖在官署购得此书，故云。 
　　鸦片，《本草》一曰哑芙蓉，乃治莺粟花为之，可疗久痢。今之所行鸦片烟，则购外洋土泥，熬炼而成，迥然各别已。其味香，甘黏如黑饧，不知何时流入中国？价值昂贵，嗜之者，谓可助精神，利百病。荧荧一灯，卜昼卜夜，吞吸无厌。历三二年后，耸肩伸颈，面若死灰，虽具人形，实登鬼录。屡奉严禁，买卖均有科条，其实私相授受者，殆终不免。少年子弟，流恋平康，珍如慎恤，诸姬亦间以娱宾，罔知利害，罟擭陷阱，不待驱而自蹈之。可哀也夫！ 
　　《品花诗》，梦雪老人作于乾隆癸卯间，盖甄当时诸姬，分上、下、平三十首咏之。尝为余述诗中姓名事实，足为风月掌故，惜以繁冗，不及载入。老人姓白氏，名铭，号秋水，梦雪乃别字。本山东籍，侨寓金陵，博雅工吟咏，着撰亦伙。年开九秩，而视听不衰，每与话少年时事，尚津津不倦云。 
</div>
    <div class="pagination">
<a href="香艳丛书_page408.html">上一页</a><span>...</span><a href="香艳丛书_page404.html">404</a><a href="香艳丛书_page405.html">405</a><a href="香艳丛书_page406.html">406</a><a href="香艳丛书_page407.html">407</a><a href="香艳丛书_page408.html">408</a><span class="current-page">409</span><a href="香艳丛书_page410.html">410</a><a href="香艳丛书_page411.html">411</a><a href="香艳丛书_page412.html">412</a><a href="香艳丛书_page413.html">413</a><a href="香艳丛书_page414.html">414</a><span>...</span><a href="香艳丛书_page410.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
