<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 297 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 297 页/共 603 页
  </h1>
  <div class="content">
   ●卷五百十三
    ☆冷朝阳
    朝阳，金陵人。大历中进士，为潞州节度使薛嵩从事。兴元时官将仕郎，守太子正字。
    ○林表吴岫微赋
    楚江之阴，岩壑重深。参差远岫，掩映遥林。带残霞之隐隐，含暮景之沈沈。耸孤峰之万仞，擢乔木於千寻。仰之弥高，倚青冥而直上；瞻之弥远，凝黛色而旁临。窗微明而可见，云出没而无心。微雨新晴，阳乌乍晓。芊芊芳树，历历飞鸟。森罗广泽之间，半出重林之表。天高地远，混烟霭而虽微；虎踞龙盘，等衡巫而不小。形标回汉，势混全吴。众鸟所托，群仙所趋。林隔岫而相映，岫依林以相扶。幽兰所生，知其芳矣；仁者所乐，不亦悦乎？春思感於春林，远情驰於远岫。心悠悠以遐想，色遥遥而层构。度材任土，挺翘楚而敷荣；蕴玉藏珍，分而增秀。信乾坤之覆载，承雨露之繁茂。当峻极於长空，岂蔽亏於侧陋。兰青青兮雨霏霏，望乡路兮吴山微。折芳怀远兮送将归，桂枝片玉兮生光辉。
    ☆张元度
    元度为凤翔陇右节度使张镒判官。营将李楚琳作乱，死其难。
    ○对乐请置判悬判
    〈有州申百姓皆好操缦，都不识雅章，以不能易俗，请置判悬，供释菜宾社之用，使人观习。省以为非所宜言，不为闻欲科罪。诉云州将卤簿见著令文，且方古轩，县为降已，其置之何过？〉
    明则有礼乐，幽则有鬼神。并系国移风，助天成物。我尧舜其德，清明在躬。咏《南风》之时，光宅天下；斩东莱之乐，政事惟醇。瞻彼有周，诚为率土，百姓乐业，群黎向方。而先彼艺能，後其节目。操兹杂弄，存彼安弦。承奖训於鹿鸣，冀成功於蚁垤。州司以事乖易俗，不识乐章。既惭师乙之言，有类文侯之问。爰申礼阁，欲置判悬。供释菜於宾社，庶黎以观习。且是请也，非所宜言。昔子路居蒲，文翁处蜀，自有无声之乐，岂闻操缦为辞？欲爰书，若何文过？轩悬卤簿，徒饰词於如簧；邮罚丽事，岂逃刑於听棘。
    ☆吴与
    与，贞元时人。
    ○漳州图经序
    谨按本州，在《禹贡》为扬州之南境。周为七闽之地，秦汉为东南二粤之地。汉武平粤，为东会稽治县，并南海揭阳之地。晋宋以来，为晋安、义安二郡之地。皇唐垂拱二年十二月九日，左玉钤卫翊府左郎将陈元光平潮州寇，奏置州县。敕割福州西南地置漳州，初在漳浦水北，因水为名。寻以地多瘴疠，吏民苦之，耆寿余恭讷等乞迁他所。开元四年，敕移就李澳州置郡，故废绥安县地也。自初置州，隶福州都督府；开元二十二年四月二十二日，敕割隶广州；二十八年敕复隶福州。州本二县：一曰漳浦，即州治也；一曰怀恩。二十九年十一月二十二日，敕以户口逃亡废之，并入漳浦，又割泉州龙溪县隶本州。大历十一年，福建观察使皇甫政奏割汀州龙岩县来属，十二年五月二十七日，敕从之。天宝元年，改为漳浦郡。乾元元年，复为漳州。兴元二年，剌史柳少安请徙治龙溪，福建观察使卢录奏。贞元元年十一月十六日，敕从之。遂以龙溪城为州定，管龙溪、漳浦、龙岩三县。山川清秀，原野坦平。良山记董奉之游，九侯传夏后之祀。赵佗故垒，越王古城，营头之雉堞依然，岭下之遗基可识。陈将军忠贞冠代，王使君勋烈标时，周先辈之奇才，潘侍郎之重德。大同有九虬之瑞，开元出祥云之符。灵迹应祈，筋山屏盗。遗芳未泯，胜概可寻。蔚为江外之名邦，不特闽中之要地。凡诸可纪，悉具於後。
    ☆李演
    演，贞元时人。（谨按李演见《唐书》者凡四：一为江安元王祥九世孙；一为让皇帝十世孙；一为宪宗孙，封临川郡王；一从李晟收京，攻朱Г於光泰门，率骑士先登者。《东林寺碑》作於贞元十一年，惟江王孙及从李晟立功者时代相合。）
    ○东林寺远法师影堂碑（并序）
    天之高也，日星垂其耀；地之厚也，山岳镇其维。人资三才之灵，挺五行之秀；粤有迈德宏域，融神惠境。焯迦罗之绝照，挹甘露之元津。配名岳而永崇，扶桑而不息。则慧远法师其人也。
    法师雁门楼烦贾氏，释道安之门人。其英姿朗韵，清行素节，详诸旧碑及张氏传。固以杳映前秀，铺铄令闻。灰心土骸，而神机天发；金口木舌，而法音雷震。无取无舍，而律仪冰澈；不生不灭，而禅性晖如。抱德阳和，而浩类洗心；潜灵渊沼，而远方翘首。修不共法，而常轸大悲；薰般若智，而富诸梵行。故能诱纳众善，沙汰群疑；万流仰海而同归，一雨施物而咸润。可谓阿摩勒果，实从中生；分ヌ利花，性非外染矣。自晋氏太元年，法师始飞锡南岭，宅胜东林，世更七代，年垂四百。流芳遗润，金锵玉振。当一时之美，虎溪为释氏龙门；挹千载之风，匡阜拟绅阙里。
    皇唐贞元十有一祀，江州刺史马翊严公士良，秉明德以分符，宣中和以述职。上赞缉熙之化，下临击壤之人。以无为政，克用其民；巡穑外野，指途中林；敷衽禅关，式瞻遗像。喟然叹曰：“斯名也，寒暑不能易其芳；斯德也，江海无以臻其极。彼琐行纤节，尚崇植楹庑，正位居室。噫！尊美若兹，而隅形在壁，俾珍仪掩翳，清光不曜，岂德允元之旨乎！”乃与寺之上首熙怡律师图之，将构胜宇，且示实相。律师久储於怀，果协其素。旌美树善，二谋同心；悦徒劝工，成之匪日。绣甍翼其云耸，容俨以景彰。观至道者，存妙像於镜中；味微言者，得元珠於意表。岂止惠议摄英姿而雨汗，仲堪仰素风而心醉哉！故非夫远公之志德，不能译圣文、服秀民；非夫严公之澈识，不能立清祀、扬妙轨。篆芳金石，敬赞二美。铭曰：
    粹灵纯纶，是为至人。含德ゼ曜，升阳发春。道光海域，幽遁岳滨。六髦弃蔽，八士辞巾。缘徂物谢，迹留事往。百亿神游，恒沙化广。昭昭遐轨，泠泠末响。慧日凝晖，白□翘想。旷哉明牧，远味芳风。思觌遗像，求之列墉。爰构栋宇，式是道宗。旌休垂洪，地久山崇。
    ☆于公异
    公异，吴人。建中二年进士，为李晟招讨府掌书记，官朝散大夫殿中侍御史。与陆贽有隙，贞元中，贽为宰相，奏公异无素行黜之，繇是轲以卒。
    ○代崔冀公贺登极表
    臣某言：今月五日寅时，大理少卿马炫至，未时，监军使判官奚官局丞程仙望至，累承恩命，宣慰臣及军府将吏僧道百姓等。半日之间，二使连至；六辰之内，五奉诏书。恩旨便繁，顾问稠叠；感惧交集，兢陨失图。中贺。臣闻元穹降灾，吉凶常数；储后继立，周汉旧仪。伏惟陛下纂八叶之重熙，叶千龄之广运。以为四海务重，不可以一日而无君；九庙礼崇，不可以一朝而乏飨。是以顺先皇三日之诏，允群臣五表之请。克遵古训，虔奉国经；俯抑圣情，以临宝位，大颁新命，再造寰区。海内悲欢，天下幸甚。臣谬司节制，职守方隅，不得与万计连行，同参盛礼；千官并列，称庆阙庭。无任跃哀荣之至。
    ○贺圣躬痊复表
    臣某言：今月十七日，衙官史万顷奏事回，伏奉手诏，伏审圣躬顷暂乖理，今悉康平。凡在臣子，不胜忭跃。中贺。伏惟皇帝陛下自天生德，绍圣垂衣，运启握符，已庆无疆之寿；疾称勿药，果从有喜之辞。欢初洽於朝廷，庆旋周於海内。臣伏以天心恭慎，庶政殷繁，既当痊愈之初，宜加颐摄之道。然犹日旰对奏，未明求衣，理或至於忧勤，事终干於思虑。恐乖将候，窃未遑宁。伏乞朝廷之宜，付之宰相；讨伐之任，仗彼戎臣。从容圣心，消息元化。为宗社自爱，委诸有司。幸甚幸甚。臣蒙国宠荣，辄露诚恳，伏惟察纳，表臣愚衷。
    ○贺圣躬痊复表
    臣某言：今月七日中使至，进伏奉敕书手诏慰谕臣者。伏以圣躬顷乖颐摄，少有不安，景福无疆，旋亦康泰。屏营捧诏，且喜且惊。臣闻子之事亲，出告反面；臣之事主，移孝为忠。君亲之间，其体无异。自宜问安内竖，增忧寝门。平居之时，犹无阙礼；乖理之後，岂合遑宁。又臣闻勤则近忧，忧则生疾。岂陛下以万方黎庶，尚未和平；三辅甲兵，犹从征讨？此皆臣下之过，遂烦君上之怀。臣特荷国恩，超逾侪辈。死生不系於已命，休戚实同於国家。况圣寿日跻，皇符永固。虽祯祥合庆，祚必寿於南山；臣子驰诚，心岂离於北阙。伏以圣谋思振，边徼正安。轻骑无信宿之程，邮馆无兼金之费。臣欲旬日之内，轻行入朝，陪烈庶官，恭承睿旨。审圣质之安否，布微臣之款诚。伏乞矜允，遂臣愚恳。
    ○为崔冀公请赴山陵表
    臣某言：臣闻臣之事君，尽於追远；子之事父，礼在送终。忠至苟全，死且无悔。臣某中谢。臣本山东布衣，耕於淇澳，弓裘陵替，无以庇身。属天宝中，元宗圣明，河海清晏，臣始忝宿卫，入侍丹墀。合门欢荣，长幼同庆。洎禄山叛命，庆绪西侵，元宗以玉辂南巡，肃宗以金舆北幸。诸侯避狄，天子蒙尘。臣当此时，有死无贰。於是执殳荷戟，渐拜偏裨。逮肃宗克复两京，再安九庙，臣遂东征西伐，式遏蕃蛮。荷宠承荣，稍迁将帅。先皇以臣颇经统领，久镇方隅，天涣曲临，遐方授节。一辞云陛，十载守边。空悬魏阙之心，未展子牟之恋。徒惭保障，有愧茧丝。肇自一官，累登三事。兢惶罔措，悲骇失图，荷戴恩荣，不胜号绝。且诸侯五月同盟至，天子七月同轨至，今先皇厌代，已历四旬，臣妾攀号，哀缠六合。况臣一身授任，九族沾荣，华毂朱轮，貂蝉满路。永惟恩宠，答荷何阶！岂谓先皇升遐，臣不得执绋陵隧；陛下登极，臣不得称庆阙庭？吉凶二途，礼制皆阙。伏乞皇慈曲被，天泽俯临，许臣匍匐元堂，稽首黄壤。攀穹永诀，地长号。获申罔极之哀，用毕终天之愿。无任陨绝崩迷之至。
    ○代李令公谢手诏为制东渭桥碑文表
    臣某言：某月日某至，伏奉诏命，以臣收复，圣旨褒扬，特为制《东渭桥碑文》，皇太子书，手诏赐臣及将士者。惊拜捧荷，魂神飞越。臣闻霍光戴汉，辅昭立宣；邓禹佐王，宁人除暴。或道扶衰运，或功格皇天，才闻麟阁之图，适及云台之纪。未有事微赏厚，用浅报崇。回辰象之天文，降明离之笔札。跪捧寻绎，惭惶失图，事出古今，感深臣子，虽百身殒越，曾未贾於片言；九族隳离，实难酬於一顾。臣某中谢。伏惟皇帝陛下迈轩皇之武德，续唐帝之文思，六义不足以财成，五声徒表於宣畅。躬亲庶政，而睿藻日新；化洽万方，而宸章间作。顷属凶徒扇结，都邑震惊，陛下克让斯在，推功勿居，回天汉之文章，赐光辉於臣下。英声茂实，演奥穷微。昭宣造化之情，黼黻羲文之制。顾乃上援彦范，次述子仪，此皆功赞中兴，道化来裔，纂循前绪。陛下实绍於耿光，瞻慕勋庸，微臣固无其影响。此皆陛下特标文字，曲降恩私，激扬雅颂之风，敬厉人臣之节。自家刑国，垂范作程。恩诚借於微臣，道将周於天下。足使怀忠服义，争死节以骏奔；反侧危疑，望皇风而惩革。史籍之所未有，自此而书；人臣之所未闻，自臣而始。虽年逾知命，筋力尚全。国家西有未宾之戎，东有乘边之寇，每烦宸虑，尚集王师。顾此生涯，未知死所。庶损微琐之质，少益覆载之仁。限以戎镇，不获奔赴阙庭。轻陈恳悃，无任荷戴惶灼之极。
    ○代李令公乞朝觐南郊表
    国家以来年正月五日，告谒宗庙，柴燎南郊，率土同欢，室家相庆。臣已陈乞，愿奉大仪。监使王敬亲至，陛下以西门式遏，未蒙矜遂。夙夜惶恋，心如焚灼。目睹汉仪，犹传故老。况臣累尘清贯，谬处台司，侍奉翠华，未为失任，亟承顾问，亦近守官。既违捧日之诚，益慕告天之庆。
    伏惟皇帝纂戎圣运，光启帝图，泽流亭毒之源，化溢舟车之外。今者以天地交泰，华夷大同。明发以展神宗，陶匏而郊上帝。绍前王之阙典，纳殊俗之始宾。九域骏奔，倾皇都而壮观；庶官少肃，扈清跸而徐驱。臣於此时，独守藩镇。伏惟陛下以凤翔密迩，或多戎梗，未可轻离。臣酌事宜，必无所虑。何者？吐蕃所有兵甲，悉不在边，流沙已西，才有烽戍。况其畏威伏，向化协和，自安戎貊之边，敢犯汉家之塞！吴说之居陇上，李观之处泾州，既承圣谋，各有成算。以此制敌，何忧抚封！臣於凤翔，亦择留後，庶令军务，皆叶权宜。又以州县虽存，黔黎未复，徒御既众，供承则难。臣当倍道兼行，速於入侍。谢车捐骑，才取成容。则歧路有《载驰》之章，邮亭绝告劳之费。以此利往，未为扰人。今者设坛场，告天地，尊严执礼，陛下当元首之名；赞拜陈仪，臣子漏股肱之用。臣且自愧，人何以观？
    乞陛下特降洪私，容臣朝聘。俾汪洋皇泽，亦沾戎屏之臣；肃穆旌门，粗识升平之礼。既均情於故老，庶无愧於子牟。退入泉壑，不为恨矣。
    ○皇帝违和请朝觐表
    臣某言：伏奉手诏，圣躬顷暂违和，旋亦康复。鼓舞欢，倍百常情。然且尔来未有人到，惶恋之至，寝兴无宁。何者？臣义忝宠荣，恩当弼亮，圣躬乖理，股肱何安？是以琐琐寸诚，款款微志。思陪朝列，一解宜容之忧；或从良医，待献十全之药。顷以陈乞，愿得轻行；未蒙还旨，犹增恋慕。且睿谋宏远，边鄙方安；春候转深，戎马难动。以此揣度，固无忧虑。伏乞圣慈，许臣朝谒，辍旬时於藩镇，候安否於宸颜。臣之微愿，於斯毕矣。
    ○代人行在起居表
    臣某言：自中使至，伏奉手诏後，行在所未有人至。伏以巴梁既远，信使全希，路有豺狼，时当否塞。东征西怨，彼虽幸於南巡；捧日望云，臣独瞻於北极。伏惟陛下以重慎为意，以社稷为心，每於寝膳，必尽颐摄。况朱明启夏，小暑届时。曾观蜀汉之风，小异函秦之气。尚衣侍膳之分，莫敢侵官；资父事君之诚，空思入面。违奉既久，涕恋无从。不任之至。
    ○奏投降吐蕃表
    臣某言：臣闻夏禹兴师，西戎即叙；汉宣嗣位，北狄称藩。则知自古帝王，未有不先文德而後甲兵，抚诸华而柔荒服，然後列在坟籍，号为升平。伏睹今月某日，吐蕃东道节度南奔息下吐蕃浪斯（一作“尚奔息下吐蕃浪斯”）多斯猎人并马十五匹投降者。此皆圣泽昭宣，太和广被；夷狄左衽，边徼无虞。臣某中贺，伏惟皇帝陛下以至圣统业，以大明乘时，休战伐於阪泉，布风教於宣室；化无不洽，俗无不宾。独西蕃累犯边疆，自为倔强，多从战败，少有生降。今者之来，实异於昔。盖以违天已久，负约颇深，窃盗河湟，震惊边鄙。神既恶稔，时将可诛。渐开离析之端，是叶恢张之运。臣获受荣遇，方总藩维。当临斩戎王，将置藁街之下；提封汉境，愿穷葱岭之西。萌兆在兹，不敢不贺。无任喜之极。
    ○为王尚书奏洛州事宜并进翻城副将李澄表
    臣某言：自元谊乱常，已经寒暑，王师讨逆，久未凯旋。臣待罪辕门，若临泉谷；渠魁未灭，寝食不宁。臣某中谢。臣自春初以来，便为持久之计：控引洛水，环绕贼城；筑室反耕，示其安堵。冀凭庙略，克翦凶徒。臣所设是防，颇为坚厚，秋来军用，又胜常年，陇亩之间，不知贼在。臣与第五守进商量，且务抚绥。蕞尔一城，偷安晷刻。今水势滋涨，营垒安闲。惟务训师，未尝彻警。贼城之内，是物皆竭，狡计已穷，频有降人。审知实事，臣若四面豁水，一向取城，量力校功，计日当克。算其日数，以待地乾，须至冬中水冻，然後可事集。或虑亡命之贼，伺隙奔驰；兼恐猖狂之俦，为之声援。若但以水力为，灌澍不停，旬月之间，贼城必坏。中则促其急变，外则伐其异谋；不假梯冲，不费戈甲。窃思上策，实为万全。况秋风渐高，寒气已至，城中士健，悬望冬装。其元谊等，无可支持，惟行诳惑，既以迫其冻馁，仍更苦其勤劳。据此事情，即当变溃。昨者将军刘南华等溺死，臣已奏闻讫。臣缘得城中款疏，皆愿归降。前後克期，非止一度。臣若不使人接应，有似拒其输诚；若不激其义心，即何以劝其效命？所以事须赴约，有此差池。伏惟圣鉴，俯赐详览其城所与计会前後帛书，谨录白并元本同封进。所谋翻城人四面知敌副将李澄，臣已补充衙前十将。伏恐皇情忧轸，要亲问事宜，臣谨令随崔烈入奏云云。
    ○代李令公进岁节口味一十事状
    右，伏以献岁首春，元辰备飨，内饔具品，则有常珍，野食击鲜，恐资兼味。臣昨以军中无事，畋猎出城，既临戎虏之边，且试偏裨之艺。纵横必中，岂谢丽龟；俯仰无遗，宁忧即鹿。或堪上献，辄露衷诚。前件物等，谨状奉进。庶裨仙箧，用愧野芹。无任惶惧之至。
    ○端午进马状
    右，伏以律应蕤宾，节临端午。徵彼风俗，盛陈续寿之仪；爰念人臣，敢阙致诚之礼。况朝廷叙位，海内来王，咸因贽币之资，用表肃恭之节。臣叨承恩顾，获守边陲，朝不及於良辰，礼窃凭於外物。辄以前件马并鞍等进奉，殊惭骏骥，微露衷诚。愿承端午之祥，长居得一之位。不胜区区之极。
    ○进贡扶风县平地穿得金盏二枚并瓮子一枚状
    右，臣得所由状送前件物至臣所者。辄令莹拭，非是常珍；宜在升闻，辄敢上献。阴阳造化，神妙潜功。群生既偶於昌期，灵贶岂私於圣德。伏惟皇帝陛下化通元默，躬赞升平，神功所以服不庭，大孝所以尊清庙。故天惟储庆，云物表瑞於非烟；地不韬珍，宝玉腾光於内府。陛下方宏至道，爰纪殊祥，仰圣德而弥高，在天心而难让。至如此宝，安敢无言！观其形制标奇，非一时之物；精辉旁射，逾百炼之珍。臣辄比拟他金，光芒独映。求之故事，未或前闻。表孝通诚，美已彰於盈缶；徵神录异，庆常集於化钧。况其赋质坚刚，肖形盏，膺大雅献酬之用，告太平欢乐之符。时伫休明，潜跃久同於瓦砾；道合交泰，成器堪佐於樽。况因封管而生，似表微衷而获。傥从殊货，是更褒扬。必取类於金坚，至遂成於家宝。期於铭刻，传在子孙。长承圣主之恩，使效微臣之节。
    ○李晟收复西京露布
    神策军京畿、渭北、商华、坊、丹延等州兵马副元帅李晟，於苑墙内神仓东南连白苑破逆贼朱Г兵马，收复上都露布事。
    尚书兵部：臣闻春司生荣，秋主杀伐，若终始煦妪，则不能成岁功。仁则顺成，暴则残灭。若一贯邪正，则不能建大中。是以春秋序行，则通天和而充气母；德刑具举，则协王道而经彝伦。乱由是除，兵不可去。尧舜禹汤之德，统元立极之君，或制五兵，或张九伐。盖欲攘削奸寇，安生灵，补雍熙之未洽，佐声教之不暨。有以然者，抑实为何？
    伏惟皇帝陛下溥博法於乾坤，贞明侔於日月，陶埏六合，表正万邦，扬高祖、太宗之耿光，奉肃宗、代宗之丕烈。自纂承前绪，高居穆清，率土承有截之风，怀生无不遂之性。
    顷者边鄙或耸，干戈爰设。有征无战，许蔡亻奚首领之诛；陆梁背诞，泾原生肘腋之变。逆贼朱Г，所以委身凶德，假翮奸徒，荧惑我生人，僭贼我神器。聚为起秽之物，腥彼宫闱；散作旬始之妖，孛於躔次。先皇帝怀柔河朔，敷佑下人，录其率化之绩，优以登贤之礼。恩泽汪，集凡庶之风；名器熏灼，加茸之质。冀革桀跖，将驯大和。殊不知恶木生槎之荑，狗吠豢牢之主。顷属銮舆顺动，郊畿驻跸，而Г乃啸凶命丑，阻兵安忍。长戟指阙，流矢射天。穿高墉以鼠牙，毒王师以虿尾。罪浮羿浞，恶贯枭獍。是以万方愤怒，九服嚣腾。思齿剑者，投袂而兴；争事刂刃者，不期而会。属贼臣伺衅，阴贷凶谋。既缓雷霆之诛，遂延顷刻之命。臣是用祗承睿算，恭行天罚。摄衣登坛，明君亲之大义；牙飨社，假神只之幽赞。以今月二十五日，总领师徒，直趋都邑，略灞以扬旆，瞰苑囿而下营。土濠云舒，木栅林植。养威蓄锐，直殄元凶；卧鼓偃，犹轻小利。贼初陵犯，略以芟夷。谓其气竭而来归，尚敢尸居而作固。敌若可纵，师多奚为？至二十七日，会诸将於中权，占胜风於大旆。未鼓而人心粗励，先庚而军令凝严。各怀报主之诚，尽淬复仇之刃。臣知其可用，遂此疾驱。五月二十八日寅时，华州镇国军节度使骆元光，神策行营商州节度使兼御史大夫尚可孤，本军副使都知兵马使御史大夫吴诜，都虞候兼御史大夫邢君牙，京西行营都知兵马使检校刑部尚书孟涉，右厢兵马使御史大夫康英俊，陇州节度右厢兵马使郭审金、权文成，神策行营商州节度都虞候彭元俊等，承命於牙旗之下，分麾於辕门之外。将士等超乘贾勇，免胄启行，夹川陆而左旋右抽，抵邱陵而浸淫布。声塞宇宙，气雄钲鼓。陈兵於光泰门外，悉锐於神仓东。缭垣坌以成尘，滋水涸而为地。左广未归於旧垒，前偏已交於贼锋。若降於天，若出於地。贼将姚令言、张廷芝等，志怀亻票狡，心尚凭陵，作忠尽谋。力则不及，怙乱贼义；气则有馀，势如飙驰。众若蜂集，横列坚阵，势连高冈，犹张蹭蹬之鳞，更举螳螂之臂。衙前兵马使兼御史大夫王亻必、知牙官兼刀斧将兼御史中丞史万顷等，自相誓约，又合军声。指麾而貔兕作威，感激而风云动色。遂先登进击，深入合攻。七擒连发而星驰，两翼旁张而云合。霜刃吐光而挥霍，鼍鼓腾声而隐辚。贼方土崩，我乃霆击。乘其踣藉，遂至於上兰；取彼鲸鲵，直通乎中禁。段诚谏贼之心膂，既就生擒；沈厚运贼之羽毛，终制死命。顾其系颈求活，投戈乞降，崩腾於榛莽之间，震慑於旌麾之下。
    臣以其今染污俗，昔实平人，推赤心以如初，敷王化而咸一。姚令言等力王师，退而复合。恶乌将坠，尚顾危巢；妖狐就擒，犹守旧穴。自卯及申，拒而复攻。ん噪之声，山倾而河泄；鼓鼙之气，霆斗而电奔。屏翳发向敌之风，回禄扇燎原之焰。马逸不止，人怒未舒。既自北而徂南，竟舆尸而折首。又使决胜军节度使工部尚书唐良臣，右厢兵马使御史大夫赵光铣，义武军兵马使杨万荣，左步军使御史大夫孟日华、马军将田子奇、霍去攵、郝觐，华州节度使左厢军兵马使马英华，右先锋兵马使董Г、神策行营商州节度兵马使贾值金，右厢先左都虞候张望都等，领马步为副，势均破浪，攻甚决河。虽其恃武库之五兵，凭宫垣之万雉，及兹翦灭，才欲乘陵。曾无刃之锋，已失藩蓠之固。遂生擒伪署侍中董泰、中书侍郎平章事蒋镇、左仆射同平章事张光晟、兵马使李希倩、敬等，逆贼朱Г与同恶姚令言、张廷芝等，轻骑走出。臣已遣兵马使田子奇等追蹑，计即枭夷。
    臣窃以此贼包藏逆谋，参会凶德，其气，豺武其心，背先皇亭育之恩，伤陛下元默之化。汉之莽卓，未足等夷；晋有敦元，自当超轶。子暴其父，阴侵於阳，自古未有如Г之大者也。或者上天之意，申敬於巨唐；中兴之期，光启於陛下。然则王师奋伐，势无驻於建瓴；丑类抢攘，功有轻於折。犹逃密网，尚反只轮。诚当尽敌之时，更发追亡之骑，且稽分体，未即燃脐。快亿兆之欢心，荡宗社之深耻。即当枭戮，用申刑典。今已肃清宫禁，祗谒寝园，锺ね不移，庙貌如故。盖为宸极之所垂，列圣之所雄都。神扶业业之倾，天降穰穰之福。不然，岂免於毁圯之患，崩剥之虞者哉？此皆上天降鉴，睿虑潜施，制兵要於事先，规雄武於彀内。再造可封之俗，因橐不战之功。左武右文，销锋铸镝，澹乎华胥之代，冥然葛天之风。
    臣谬寄台司，幸当统帅，乏吉甫之文武，缺之《诗》、《书》。此皆诸众叶心，群帅宣力；非臣庸琐，敢自矜大。臣不胜庆快之极，谨差监军使王敬亲牙官御史大夫符群、王邵、张少引谨奉露布以闻。
    ○吴岳祠堂记
    唐兴元元年十月十一日，国之元辅凤翔陇右泾原四镇北庭兼管内副元帅司徒兼中书令西平郡王李公晟，有事於吴山之祠。虎畅前驱，鸟隼之，升降林岭，不嚣不呼。萦云拊岚，以届於祠下。公遂以神之所感，告於座客。公异忝备宾佐，管文记之任，操觚染翰，恭而书之。初相国凉公镇凤翔也，常以中军委公。伟才雄名，横轶伦伍。大历四年，属天降灾，不雨逾时，土山方焦，大水成陆。封内山镇，分官禳祈，命公祷於吴山。公於是气肃体虔，桂酒琼筵。公告神以灾，神享公之吉蠲。明能通幽，实在俄顷。云油雨霈，优渥，沃瘠膏枯，公私必濡。既皂且房，岁谷大熟。遽申报礼，人咸异之。由是公心有所奉，动符冥应。招神户三十人，拱洒埽之事。其後仗王命，提偏师，救乱於蜀陲，翦戎於邛。曾不逾时，招弓返旆。继以叛将拥众，两河绎骚，公鼓行而东，且讨且援。洹水尽敌，魏桥制胜。兵未及而赵北围解，气有馀而清苑凯旋。壁渭川则殷若长城，复皇都则划如破竹。冥符幽赞，於是乎在。无何，优诏拜公上公，极人臣之宠，且以西门之务委焉。公本之《礼经》，山在封内者，得崇祀典，况吴山德於我乎？具以上闻，特请褒异。诏使中使孟希价持伞赐神锦袍金带、夫人花冠等，耀祠宇，发扬幽昧，山镇之秩，次於方岳矣。徵诸故事：当开元二十八年，诏使正议大夫内常侍窦元礼赐食致祭；至天宝八年，哥舒翰拔石堡、破番蛮，封神为成德公；至德、乾元之间，累有褒赐，加为天岳王。则神之宣力，有自来矣。人或以公曩之感神，骇於视听。公异以为吴岳者，含蓄□雨，蟠厚地而柱苍昊，天地之山也。李公持颠定倾，苏群生而戴天子，社稷之山也。与夫乔岳巨镇，均功并用，气合，何其怪哉！钟鼓乐之，芬荐之，人神忻忻，既画斯夕，宜矣。山之广袤，载於方志，略而不述。所述者，公之感通，与其年月，敢学旧史，实而无华。掌书记朝散大夫殿中侍御史内供奉于公异奉命为记。
    ●卷五百十四
    ☆崔从
    从字子，赠卫州刺史融曾孙。第进士。宪宗朝累官尚书右丞。宝历初，检校尚书左仆射淮南节度副大使。大和六年卒，年七十二。赠司空，谥曰贞。
    ○请定举放官私钱事宜状
    京城百司、诸军、诸使及诸道应差所由并召人捉本钱。前件捉钱人等，比缘皆以私钱添杂官本，所防耗所裨补官利。近日访闻商贩富人，投身要司，依托官本，广求私利。可徵索者，自充家产；或逋欠者，证是官钱。非理逼迫，为弊非一。今请许捉钱户添放私本，不得过官本钱，勘责有剩，并请设官。仍量轻重科处，其所放官本，并许添私本。每举放数足，仰钱户具所举人姓名钱数，状报本司。仰本司收连入案。三官同押，排科印记。仍各随钱人牒知，如他时因有论竞，勘案历不同，不在与徵理之限。庶官利不失，私家获安。
    ☆顾少连
    少连，字夷仲，苏州吴人，大历五年进士，官监察御史。德宗朝授翰林学士，累迁吏部尚书，封本县男，徙兵部，为东都留守。卒年六十二，赠尚书右仆射，谥曰敬。
    ○嵩岳少林寺新造厨库记
    启迪真乘，无相之门寂；发挥象数，有为之功大。非无不可以臻极，非有不可以化凡。亦由瞻影求形，见烟知火。通如来诱善之路，为群暗向明之阶。沿浅诣深，其实一也。
    自汉明帝梦金人履殿，讯之於庭，采傅毅的然之词，得竺乾惟肖之像，精庐始构，塔庙继兴。大抵三教之行，各有其属；尊严所奉，齐壹厥心。若游息不殊，则其道间杂；若散漫无守，则其风寂寥。是以从其先师，皆致室处。故孔徒有庠序，道士有楼居，而释流谓之寺，此圣人所以崇其教也。少林寺者，盖权舆於太和，中废於承光，更名於大象，锡田於开皇。若乃应天顺人，擒盗助信，摧魔军於充斥，保净土於昏霾，此又昭彰於我唐也。其神异之尤，若跋陀之经始灵塔，劫火不焚，指盼泉流，使之西注。稠公挥杖而二兽解斗，惠可割臂而三业息尘。荃兰植於缁林，鸾鹤连翔於法界。则有惠光昙隐，播芳烈於前；元素明遵，嗣徽音於後。戾止者皆同一姓，来仪者无复二乘。盖释氏之淹中，西方之别馆也。况其上圭表正，风雨所均，嵩高峻极，山岳之秀，交艮兑之清气，积灵仙之秘踪。故其志道之人，好奇之士，系尘笼者屡至，求宴坐者永栖。菩萨色身，未能忘食；刍老病，斯用依仁。而库舍不营，坊厨Τ陋。每王城信士，供施所储，柏谷上田，获敛所入。虽真如之性，不假多藏；而大道之行，恶其弃地。
    释法真聿来从学，雅尚住持，永言创立，志在宏济。乃誓於僧众，陈於上官，愿因农隙，以果营建。河南尹杜公黄裳，多历胜因，素崇净业，聆风响应，如契夙心。於是躬主办之勤，假清白之俸。复次都人白仙鹤、李秀、孙光、杜珍等，共殖嘉苗，用滋景福。脱鄙吝之缰锁，成智惠之舟航。钱刀无翼而自飞，寒暑不期而继至。单贫展效，富有匮财，神龙施珠，香象均力。加以寺半崖，路蹑凌兢，伐松柏於山巅，治瓴甓於岩下。佛教善诱，人忘其劳。爰始爰谋，是启是辟。平其坎[
VDC]，相其广轮。梓人作程，郢匠施巧。积干如阜，运斤成风。真公杖锡指麾，语言深（缺一字），先饥以班食，伺渴而馈浆。酬以壮佣，任以老事。期不揆日，工无废时。为薄为栌，为桴为桷。洪纤合度，寻尺中规。凿枘靡乖，朴斫惟称。板干既具，墙垣以兴。支撑得其宜，缔构取诸壮。以周饣喜爨，用固扃。风雨攸除，尘泥莫侵。若乃曲突以舒烟，疏窦以流恶，陈其鬲，扃其釜ň，释之蒸之，惟精惟洁，俾其潘汁有所注，气焰有所通，香风时来，荡涤烦燠，斯乃厨之制也。深中以虚受，阖扉以制出，陈其椽弋，施其缄滕，取之用之，不费不约，必使公供无所耗，岁计惟其明，元关载施，成我密固，此又库之宜也。乃崇佛宇，栏孔严，乃饰僧堂，屋壁增焕。新亭宏敞，阅香积之饭；危楼耸擢，俯耆之山。每至华钟大鸣，旭日三舍，缁徒总集，就食於堂。莫不永叹表诚，肃容膜拜。先推尊像，次及有情。洎蒲牢之吼馀；海潮之音毕，五盐七菜，重香粳，来自中厨，列於广榭，咸造勿亵，已事而竣。勤求者无次第之劳，暮齿者有终焉之托。不僭於素，克壮其犹。
    检校上座僧净业，寺主灵凑、都维那、智寰，典座道悟、维清，老宿圆济，僧如空，惟陟等，虔奉矢谋，式昭毕务。故得庄严宝地，丰洁中飧。纂绍前规，招延後学。以是功德，侯其而。夫教不自宏，因人而大。有以法从中得，默契真空；有以事假外缘，用扶正谛：总是二者，其惟真公。真公俗姓张，杭州盐官人也。历劫勤道，髫年出家。虽冥心於此山，盖授记於前牒。不然者，安得宏誓既发，群心悦随，兴立招提，如此其盛？
    大历之季，少连尝吏登封，暇日之游，竹园伊迩。次宗之依惠远，凿齿之慕道安，尘俗之人，幸不遐弃。一行入仕，二纪於兹。前年典选洛师，邂逅相遇。名山在目，道友依然。愿言从之，王事拘我。於是得其轨躅，作《厨库记》云。时贞元戊寅岁，皇帝缵服之廿载也。
    ○请以口问经义录於纸上以便依经疏对奏
    伏以取士之科，以明经为首；教人之本，则义理为先。至於帖书，及以对策，皆形文字，并易考寻，试义之时，独令口问。对答之失，覆视无凭；黜退之中，流议遂起。伏请准建中二年十二月敕，以所问录於纸上，各令直书其义，不假文言，仍请依经疏对奏。
    ☆赵昌
    昌字洪祚，天水人。累官国子祭酒，拜安南都护。宪宗朝迁工部尚书兼大理卿，拜太子少保。元和九年卒，年八十五。赠扬州大都督，谥曰成。
    ○蒙异牟寻请降奏状
    蛮王蒙异牟寻，积代唐臣，遍沾皇化。天宝年中，其祖阁罗凤，被边将张乾ヌ谗构，部落惊惧，遂违圣化，北向归投吐蕃赞普。以赞普年少，信任谗佞，欲并其国。蒙寻远怀圣化，北向请命，故遣和使，乞释前罪，愿与部落，竭诚归附。缘道遐阻伏，恐和使不达，故三道遣：一道出石山，从戎州路入；一道出，从黔府路入；一道出夷獠，从安南路入。其杨传盛等，今年四月十九日从蛮王蒙异牟寻所理大和城发，六月十八日到安南府。其和使杨传盛，年老染瘴疟，未得进发。臣见医疗，候获稍损，即差专使，领赴阙庭。其使云：异牟寻自祖父久背国恩，今者愿弃豺狼之思，归圣人之德。此皆陛下雨露之泽及外夷，故蛮徼遐荒，愿为内属。臣忝领蕃镇，目睹升平，踊跃欣欢，倍常万幸。有蛮王与臣书及金镂合子等，谨差十将李茂等随表奉进。谨奏。
    ☆李约
    约，字存博，司徒国公勉子，官兵部郎中。
    ○道德真经新注序
    自然之道静，故天地万物生於其中；人为万物之主，故与天地为三才焉。老君在西周之日，故秉道德以救时俗。道者，清净自然之道也；德者，以法久而失，修而得之谓之德也。故曰道大天大，地大王亦大，是谓域中四大焉。盖王者法地、法天、法道之三自然妙理而理天下也。天下得之而安，故谓之德。凡言人，属者耳。故曰人法地、地法天、天法道、道法自然，言法上三大之自然理也。其义云：法地，地如地之无私载；法天，天如天之无私覆；法道，道如道之无私生成而已矣。如君君、臣臣、父父、子子之例也。后之学者，不得圣人之旨，谬妄相传。凡二十家注义，皆云：人法地、地法天、天法道、道法自然，即域中五大矣。与经文乘谬，而失教之意也。岂王者只得法地而不得法天法道乎？又况地法天、天法道、道法自然，义理疏远矣。源流既，挠支派遂昏。或宗之为神仙书，或语之以虚无学。论者非云先黄老而後六经，乃浅俗之谈也，殊不知六经乃黄老之枝叶尔。余少得旨要，故辩而释之。盖清心、养气、安家、保国之术也。
    ○壁书飞白萧字赞
    梁侍中萧子云书，祖述锺王，备该众体。始变蔡张二王飞白古法，妙绝冠时。虽名存传记，而迹绝简素，惟建邺古壁馀此萧字焉。韩晋公鉴古擅书，闻之嗟异。迁之於南徐，置於海榴堂座右之壁。余後获之，载以入洛。书之故实，事之本末，中书舍人张公、崔监察备撰记详焉。余少好图书，耽嗜奇古，虽志业不工，而性莫能迁。非不干求爵禄，心懵时事，自与名疏；非欲乖异时尚，养こ守独，所见遂僻。僻则僻矣，与夫酣湎声色，奔走权利者，俱亡羊也。亡则孰多！余每阅玩古迹，而图书之光，如逢古人，似得良友。加以琴酒静畅，书斋画间，荣富贱贫，是日何在！至若寻翰墨轻浓之势，穷点画分布之能，与日弥深，随见愈妙。嗟夫！昔贤垂不朽之书，如传宝於後世；後人睹绝妙之迹，见得意於当时。名齐日月，情契古今。《传》曰：“游於艺，艺可已乎？”知者相贺，比获兰亭之书。世情观之，未若野人之块。不阙於世，在世为无用之物；苟适於意，於余则有用已多。乃作赞曰：
    昔创飞白，蔡氏所得。起於垩帚，播於翰墨。张王继作，子云精极。壁昏蜃素，墨古池色。翻飞露白，乍轻乍浓。翠箔映雪，罗衣从风。崩云委地，游雾萦空。发剌势动，蟠气雄。昆池骇鲸，禹门斗龙。攒毫叠札，或横或纵。层层阵云，森森古松。君子况德，高人比踪。抱素自洁，含章内融。逸拟方外，纵在矩中。密而不杂，疏而有容。艺通造化？比象无穷。子云臣梁，萧字愈贵。点画均丰，姿形端异。巧绝{尔虫}素，名空传记。明徵褒贬，惟此一字。
    ☆殷亮
    亮，永宁尉寅子。历给事中，终杭州刺史。
    ○颜鲁公行状
    公姓颜，名真卿，字清臣，小名羡门子，别号应方，京兆长安人也。颜氏乃春秋小邾子之苗裔。昔帝轩氏生昌意，昌意生颛帝，颛帝生老童，老童生吴回，吴回生陆终，陆终生六子：一曰昆吾，其国卫也；二曰参胡，其国韩也；三曰彭祖，其国徐也；四曰会人，其国郑也；五曰曹姓，其国邾也；六曰季连，其国楚也。曹姓国於邾，春秋邾武公为鲁之附庸国。武公名仪甫，字颜公，故《公羊传》云：“颜公有功於齐，齐威公命为小邾子。”子孙以王父字为姓氏，以其附庸於鲁，故代代事鲁为卿大夫。故先贤传孔子弟子，达者七十二人，颜氏有其八。则颜氏之儒学可知也。若颜无繇字路，颜回字子渊，颜辛字子柳，颜高字子骄，颜祖字襄颜，哙字子声，颜之仆字叔并，颜何字冉是也。至公之十六代祖魏青、徐二州刺史讳盛，字鲁国，居琅琊，葬临沂县西七里。十二代祖晋侍中讳含，自琅琊居丹阳。五代祖北齐黄门侍郎讳之推，自丹阳居京兆长安。高祖秦王府记室参军讳思鲁，曾祖蒋王文学著作郎讳勤礼，祖曹王侍读讳昭甫。父薛王友赠太子少保讳惟贞，即秘书监师古之曾侄孙也。
    公以家本清贫，少好儒学，恭孝自立。贫乏纸笔，以黄土埽墙，习学书字，攻楷书绝妙。词翰超伦，年弱冠，开元二十二年进士及第登甲科。二十四年吏部擢判入高等，授朝散郎秘书省著作局校书郎。天宝元年秋，扶风郡太守崔举博学文词秀逸，元宗御勤政楼，策试上第。以其年授京兆府醴泉县尉。黜陟使户部侍郎王珙以清白名闻，授通直郎长安尉。六载，迁监察御史。制云：“文学擅於登科，器干彰於适用。宜先汗简之职，俾伫埋轮之效。”寻充河东朔方军试覆屯交兵使，凡阅举纠士伍舒惨之情，事理无不必当。七载，又充河西陇右军试覆屯交兵使。五原郡有冤狱不决，公理之。时方久旱，而甘泽立应，郡人呼为“御史雨”。八载，又充河东朔方军试覆屯交兵使。有荥阳郑氏兄弟三人，或居令长，或尉京畿剧任。往年母亡，殡於太原佛寺空园之内，经二十九载未葬。公乃劾奏之，敕三人放归田里，终身勿齿。左金吾将军李延业，素承恩渥，曾召蕃客内宴，引驾仗不报台。公责之。延业凭恃权势，於朝堂喧愤。公奏之，出为济南太守。朝廷惮焉，不敢不肃。八月，迁殿中侍御史。时中丞宋浑，以私怨为御史吉温、崔所诬告，谪贺州。公谓、温曰：“奈何以一时之忿，而欲危宋裔乎？”由是与二人不平。宰相杨国忠初党於温，亦怒公之不附已，令吉温讽中丞蒋冽，奏公为东京畿采访判官。九载十二月，转侍御史。百馀日，转武部员外郎，判南曹。提纲目，锄苛细，武调者多感而怀之。
    十二载，国忠以前事衔之，谬称精择，乃遂出公为平原太守，其实去之也。公至郡，访孝义名节之士，皆旌其门闾，或蠲其户役。安陵处士张镐，多才博识，隐居。公诣其居，与之抗礼。因廉使巡察，乃荐焉。其後镐官至中书侍郎同平章事。安禄山镇幽州十馀载，末年反迹颇著，人不敢言。公亦阴备之，因岁终式修城，乃浚濠增堵，坏垣，立植木。内为御敌之计，外托胜游之资。及兵兴，果赖其固而城得全。十四载，禄山祸谋将发，公遣子至范阳启禄山，以今年冬合当入计。禄山猜之，不许。公既不得离郡，乃遣亲客前汉中长史蹇昂奏其状，状留禁中不报。十一月，禄山反於范阳，众号十五万，长驱自赵定而南趋洛阳。散榜诸郡，莫敢枝梧。禄山乃榜公，令以平原、博平兵七千人防河，以博平太守张献直为副。公登时使平原司兵参军李平乘驷奏之。平至东京，见封常清，云：“吾得上旨，凡四方奏事者，许开函而再封之。”平听焉。常清遂倚帐操笔，寄书於公，论国家之事，词意甚切。并附募捕逆贼牒数十封至平原，令坚相待。公从之。使亲表及门客密送於诸郡，因此多有。而常清乃寻自败绩焉，有敕赐死於陕州，竟不接声。平之未至京师也，元宗叹曰：“河北二十四郡，无一人向国乎？”及闻平至，遣中使五六辈迎之，兼敕平奔马直至寝殿门，然後令下。奏事毕，元宗大喜，顾谓左右曰：“颜真卿何如人？朕兼未曾识，而所为乃尔！”
    禄山之发范阳也，时平原郡有静塞，屯平卢镇兵三千五百人，并已发赴镇，在路未达。公悉追回，更追诸县武举及猎射人，兼召募精勇，旬日至万余人。遣宗子平原郡灵事李择交统之。骁勇之士刁万岁、和琳、徐浩、马相如、高抗等分押营伍，皆千夫之长，乐以义举，腹心无阻，而为其将帅焉。聚兵後数十日，公大飨将士於子城四门之外，办吏四人主酒食所约五十万。厮役之流，无不饱饫。公躬自抚巡，举酒下泪，言国家之恩，戮力死节，无以上报。众皆激愤勇，思致命焉。时饶阳太守卢全诚与司马李正举兵据其城，河间司法参军李奂杀禄山所置长史王忠於济南。月馀日，清河义兵复归本郡，济南太守李随下游奕将訾嗣贤渡河，得博平伪太守马{┆}，据其郡。各有众数千，或至万人，相次於平原，共推公为盟主。公三辞後听焉。诸郡谘禀指挥，告败克日数十至。信都郡武邑县尉李铣来投，本县令庞宣远拘刘铣母，公以私钱十万募人劫迎之。故士众叹感，无不愿效者。果遂群意，兼斩庞宣远首而携回。十二月，禄山陷东京，害留守尚书李忄登、御史中丞卢奕、判官巩县尉蒋清等，因使以三人之首来徇河北，且以胁降诸郡。逆使者段子光至，初拽入门，子光大呼曰：“仆射十三日入东京，远近尽降。闻河北诸郡不从，故令我告之。公若损我，悔有日在。”遂历指三首，各言其人。公识其是，恐摇人心，乃谬谓诸将曰：“我审此三人，皆非也。”遂命腰斩子光，潜令收藏三首，志其处。数日，稍定，取忄登、奕等首澡洁，仍缚蒲为身棺殓，发哀致祭，城外殡之。哭三日，举声下泪，受文武吊慰，左右无不出泣涕者。自此义合归者益多矣。
    斩段子光之日，沧州清河县步五千攻常山。太原节度使王承业拥兵最近，不时出救，常山遂陷。诸郡颇有贰者。元宗乃以公为户部侍郎，依前平原太守充本郡防御使，仍与节度使李光弼计会招讨。公以景城长史李晖为副，李铣、贾载、前侍御史沈震为判官。是月，又诏公为河北采访处置使。公又以前咸阳尉王延昌为判官，张澹为支使。
    时清河郡寄客李华（後因献封事，睿宗有敕改名），为郡人来乞师於公曰：“窃闻公高义首唱，河朔归顺之人皆依倚。以为声气洪赡，人心可用。若不倦於听，则仆请言之。“公曰：“何如？华曰：“国家旧制，江淮郡租布贮於清河，以备北军费用，为日久矣，相传为天下北库。今所贮者有江东布三百馀万疋，河北租调绢七十馀万，当郡彩绫十馀万。累年税钱三十馀万，仓粮三十万。时讨默啜，甲仗藏於库内五十馀万，编户七十万，见丁十馀万。计其实，足以三平原之富；料其卒，足以二平原之强。若因抚而有之，以两郡为腹心唇齿，其馀乃四支耳，安敢有不从者哉！”彼要仆为行人，以造公之垒。仆明见其可同心也。取命於屏戟之外，惟公图之。”公曰：“所合之众，未曾知战。自死且急，安有恤邻之暇哉！虽然，诺足下之请，则可为乎？”华对曰：“清河遣仆致命於公者，盖欲禀义（阙一字）。大贤以济谋，非力不足，而借公之师，以当强寇也。瞻仰高意，未有决词定色，与济清河也。安敢言为哉！”时华才年二十馀，皆沮云：“必动众无成。”惟公奇之，迫於众情，未（阙一字）许耳。华乃就馆操书，以达其意，意者略言：“清河去逆就顺，以全实之资，上公之军，而承公之命。时不纳而疑之，即仆回辕之後，清河必有所托，系与他人，与公为西面之难，无什日之期耳。公及噬脐乎？”公览而惊之，遂排群议，独亻丈其决，借兵六千人。兵既出平原，次于竟上。华将把公手而归，公曰：“兵既行矣，可以言吾子之意否？”华曰：“近闻朝廷遣程千里统精兵十万，自太行东下，拟诣崞阝口，助河北诸军讨灭叛逆。而崞阝口为贼所守，千里兵不得东出。须先伐魏郡袁知泰（泰禄山所署伪太守）纳旧太守司马垂，使为西南主。分开郭口，出千里之军，因令讨邺郡以北，直至幽府已来未顺城邑。平原、清河率同盟诸将，以十万人直指河阳，分效兵巡河，而悉制其奔冲之路。计王师东讨洛邑，必不减二十万；河南诸郡义师，西向临之，亦不减十万。公当表请坚壁勿战，不旬月，而贼有溃败相图之势矣。”公然之。遂移牒清河等诸郡，并遣大将宗子李择交、副将平原县令范馥、偏裨和琳、徐浩等十馀人，促兵清河合势，以便宜从事。
    华复命於清河，因兵合之际，修永济渠，引水绕州，城上大修守战之具。旬日而毕。又以清河四千兵，与平原连踪而西。时博平亦义兵千人来合，於是三郡之师，屯於博平郡堂邑县西南十里。袁知泰遣其麾下将白嗣深、乙舒蒙等，率二万人来拒战。三郡之兵，尽日苦斗。遂大败之，斩首万馀级，生擒一千馀人，马一千匹，军资器械，不可胜数。其日，魏郡城东南面女墙一百五十步，无故而崩（去郡邑百里，战日而崩，所以为异）。知泰走投汲郡。於是自魏郡以东，至堂邑百馀里，莫不携壶浆於道侧，以候官军。公声益震，境内稍安。
    初，平原之师，既西合清河，时贼将史思明围饶阳，恐平原救之，仍遣游弈兵来拒。前锋去旧县十里，公惧不敌，乃遣骁将刁万岁以三千兵逆之，坚壁不战。又以书过河，招北海太守贺兰进明，统马步兵五千来助。公陈兵而迎之，相揖哭於马上，忄妻恸三军。宴犒甚厚，进明遂屯平原城南，息养士马，公每事咨谋之。自是兵威之重，稍移於进明矣，而公不以为嫌。进明未有所之，李择交兵入清河，寻又破於堂邑，而因公以有功。礼逊于进明，加河北招讨使。择交、馥各征进官级，其清河、博平有功，不录一人，时论进明必有后败，未期果失律于信都城下，有诏抵罪。公纵之使赴行在。进明以全，乃公护之也。君子曰：“窃人之财，犹为之贼，况窃人之功乎？”进明之不死幸也，然公亦过於宽厚矣。
    三月，河北节度使李光弼，以朔方马军三千，步军五千，初出土门，将讨定河朔。公乃抽兵归，并放博平、清河等军各归本郡，敛以戢待光弼之命。俄而光弼拔平山郡（敕改常山为平山），续有诏遣郭子仪以万军助之，两进兵又拔赵郡。史思明方守博陵以自固，仍将兵来拒，於是两军与思明三万人对阵於嘉山，大战。思明败绩，徒跣走入博陵城。两军斩首万馀，虏获不可胜计。时平山、赵郡已拔，刘正臣（本名客奴）归顺於平原，平卢等十七郡，公先据之。於是横截贼路人，往来幽府，皆以精骑偷路，又多被官军杀之。其贼将士父母、妻子，及曳落河种族，并质在范阳，绝怀震恐。时方盛暑，公知光弼、子仪禁断侵掠，将士少衣服，乃送十五万帛，为三万人装以遣。人至饶阳，属潼关不守，两军却入土门，遂留不行。然河北诸郡，公始复指麾征讨之事。肃宗之在灵武也，公前後遣判官李铣及马步军张云子，以蜡为弹丸，以帛书表，实於弹丸之内，潜至灵武奏事。有诏以公为工部尚书兼御史大夫，依前河北招讨采访处置使。又於丸内奉敕书。及即位改年赦书至平原，散下诸郡宣奉焉。又令前监察御史郑昱奉赦书，宣布河南江淮，所在郡邑，风从不疑，而王命遂通，则公之力也。而河北诸郡，禀公之命，粗为安肃。公以兵兴半年，军用已竭，思所以赡济之，未得其略。
  </div>
  <div class="pagination">
   <a href="全唐文_page296.html">
    上一页
   </a>
   <span>
    ...
   </span>
   <a href="全唐文_page292.html">
    292
   </a>
   <a href="全唐文_page293.html">
    293
   </a>
   <a href="全唐文_page294.html">
    294
   </a>
   <a href="全唐文_page295.html">
    295
   </a>
   <a href="全唐文_page296.html">
    296
   </a>
   <span class="current-page">
    297
   </span>
   <a href="全唐文_page298.html">
    298
   </a>
   <a href="全唐文_page299.html">
    299
   </a>
   <a href="全唐文_page300.html">
    300
   </a>
   <a href="全唐文_page301.html">
    301
   </a>
   <a href="全唐文_page302.html">
    302
   </a>
   <span>
    ...
   </span>
   <a href="全唐文_page298.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
