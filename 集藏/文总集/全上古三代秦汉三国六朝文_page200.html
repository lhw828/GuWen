<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 200 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 200 页/共 658 页</h1>
    <div class="content">　　夫土地者，百姓之所蹈也，殊无两形之政矣，而谈者强为之异体也，云「地者都大之名，土者细属之号」，乃《国语》一句之言，及《龟旁》之说，有地数五，五谓地为明壤，彼而是之，据令共视焉。何者谓土哉？天宁州国，宁有有地无土、有土无地之处乎？（《北堂书钞》未改本一百五十七）
　　庄周妇死而歌，夫通性命者，以卑及尊，死生不悼，周不可论也。夫象见死皮，无远近必泣，周何忍哉！（《初学记》二十九，《御览》八百九十）
　　《礼记》「嫂叔无服」，误据《小功章》娣、姒、妇三字，嫂叔之文也。古者有省文互体，言弟及兄并嫂矣。娣姒者，兄弟之妻相名也，盖云夫之昆弟。昆弟之妻相与，皆小功者。（《通典》九十二）
　　项羽若听范增之前策，则平步取天下也。（《御览》八十七）
　　语曰：「两目不相为视。」昔吴有二人共评主者，一人曰好，一人曰丑，久之不决）。二人各曰：「尔可求入吴目中则好丑分矣。」士有定形，二人察之，有得失。非苟相反，眼睛异耳。（《御览》三百六十六）
　　圣不独立，智不独治，神武之王，亦须佐辅。（《御览》四百一）
　　太史迁云，颜回虽笃行，不遇仲尼，不能彰其名也。故五尺之童，德拟大圣，使在他门，未或及此也。夫甘罗少回六岁，获河东五城，万乘郊迎而佩印，虽所弘非道义，然当秦之时，染诈谖之风也。使罗在孔门，治丘之训，亦可闻一知十孚？曰未必也。昔齐欲伐鲁，回求说陈常，而孔子不许，遂使子贡。子贡一出，破齐强晋，亡吴霸越存鲁也。夫颜子与赐，程智比才，相校以十；至于此事，而丘不使也。（《御览》四百四十七）
　　谚曰：「学者如牛毛，成者如麟角。」言其少也。（《御览》四百九十六，又六百八）
　　猛虎不处卑势，劲鹰（一作鸷鸟。）不立垂枝。（《御览》四百九十六，又八百九十一）

卷三十四·魏三十四
◎刘е
　　е字恭嗣，南阳安众人。曹公辟为丞相掾，转五官将文学。魏国建，迁黄门侍郎，坐弟伟为魏讽所引，当诛，免。徙署丞相仓曹属。文帝即王位，进侍中，赐爵关内侯。黄初二年卒。有《政论》五卷，集二卷。
　　◇论治道表
　　昔者周有乱臣十人，有妇人焉，九人而已，孔子称：「才难，不其然乎？」明贤者难得也。况乱弊之后，百姓凋尽，士之存者盖亦无几。股肱大职，及州郡督司，边方重任，虽备其官，亦未得人也。此非选者之不用意，盖才匮使之然耳。况于长吏以下，群职小任，能皆简练备得其人也？其计莫如督之以法。不尔而数转易，往来不已，送迎之烦，不可胜计。转易之间，辄有奸巧，既于其事不省，而为政者亦以其不得久安之故，知惠益不得成于己，而苟且之可免于患，皆将不念尽心于恤民，而梦想于声誉，此非所以为政之本意也。今之所以为黜陟者，近颇以州郡之毁誉，听往来之浮言耳。亦皆得其事实而课其能否也。长吏之所以为佳者，奉法也。忧公也。恤民也。此三事者，或州郡有所不便，往来者有所不安，而长吏执之不已。于治虽得计，其声誉未为美，阙而从人，于治虽失计，其声誉必集也。长吏皆知黜陟之在于此也，亦何能不去本而就末哉？以为长吏皆宜使小久，足使自展岁课之能，三年总计，乃加黜陟。课之皆当以事，不得依名。事者，皆以户口率其垦田之多少，及盗贼发兴，民之亡叛者，为得负之计。如此行之，则无能之吏，修名无益；有能之人，无名无损。法之一行，虽无部司之监，奸誉妄毁，可得而尽。（《魏志·刘е传》注引《е别传》。）
　　◇上疏谏曹公亲征蜀（建安二十年）
　　圣人不以智轻俗，王者不以人废言。故能成功于千载者，必以近察远，智周于独断者，不耻于下问，亦欲博采必尽于众也。且韦弦非能言之物，而圣贤引以自匡。臣才智暗浅，愿自比于韦弦。
　　昔乐毅能用弱燕破大齐，而不能以轻兵定即墨者，夫自为计者虽弱必固，欲自溃者虽强必败也。自殿下起军以来，三十余年，敌无不破，强无不服。今以海内之兵，百胜之威，而孙权负险于吴，刘备不宾于蜀。夫夷狄之臣，不当冀州之卒，权、备之籍，不比袁绍之业，然本初以亡，而二寇未捷，非暗弱于今而智武于昔也。斯自为计者，与欲自溃者异势耳。故文王伐崇，三驾不下，归而修德，然後服之。秦为诸侯，所征必服，及兼天下，东向称帝，匹夫大呼社稷用隳。是力毙于外，而不恤民于内也。臣恐边寇非六国之敌，而世不乏才，土崩之势，此不可不察也。天下有重得，有重失；势可得而我勤之，此重得也；势不可得而我勤之，此重失也。于今之计，莫若料四方之险，择要害之处而守之，选天下之甲卒，随方面而岁更焉。殿下可高枕于广厦，潜思于治国；广农桑，事从节约，修之旬年，则国富民安矣。（《魏志·刘е传》。）
　　◇上疏谢徙署丞相仓曹属
　　臣罪应倾宗，祸应覆族。遭乾坤之灵，值时来之运，扬汤止沸，使不焦烂；起烟于寒灰之上，生华于已枯之木。物不答施于天地，子不谢生于父母，可以死效，难用笔陈。（《魏志·刘е传》）
　　◇上言符谶
　　侍中刘е、辛毗、刘晔、尚书令桓阶、尚书陈矫、陈群、给事黄门侍郎王毖、董遇等言：臣伏读左中郎将李伏上事，考图纬之言，以效神明之应，稽之古代，未有不然者也。故尧称历数在躬，璇玑以明天道；周武未战而赤鸟衔书；汉祖未兆而神母告符；孝宣仄微，字成木叶；光武布衣，名已勒谶。是天之所命以著圣哲，非有言语之声，芬芳之臭，可得而知也。徒县象以示人，微物以效意耳。自汉德之衰，渐染数世，桓、灵之末，皇极不建，暨于大乱，二十余年。天之不泯，诞生明圣，以济其难，是以符谶先著，以彰至德。殿下践阼未期，而灵象变于上，群瑞应于下，四方不羁之民，归心向义，唯惧在后，虽典籍所传，未若今之盛也。臣妾远近，莫不凫藻。（《魏志·文帝纪》注引《献帝传》）
　　◇奏议治受禅坛场
　　汉氏遵唐尧公天下之议，陛下以圣备膺历数之运，天人同欢，靡不得所，宜顺灵符，速践皇阼。问太史丞许芝，今月十七日己未宜成，可受禅命，辄治坛场之处，所当施行，别奏。（《魏志·文帝纪》注引《献帝传》）
　　◇奏具章拒禅
　　伏惟陛下以大圣之纯懿，当天命之历数，观天象则符瑞著明，考图纬则文义焕炳，察人事则四海齐心，稽前代则异世同归；而固拒禅命，未践尊位，圣意恳恻，臣等敢不奉诏？辄具章遣使者。（《魏志·文帝纪》注引《献帝传》）
　　◇奏请受禅
　　臣等闻圣帝不违时，明主不逆人，故《易》称通天下之志，断天下之疑。伏惟陛下体有虞之上圣，承土德之行运，当亢阳明夷之会，应汉氏祚终之数，合契皇极，同符两仪。是以圣瑞表征，天下同应，历运去就，深切著明；论之天命，无所与议，比之时宜，无所与争。故受命之期，时清日晏，曜灵施光，休气云蒸。是乃天道悦怿，民心欣戴，而仍见闭拒，于礼何居？且群生不可一日无主，神器不可以斯须无统，故臣有违君以成业，下有矫上以立事，臣等敢不重以死请。（《魏志·文帝纪》注引《献帝传》）
　　◇谢刘表笺
　　考，过蒙分遇荣授之显，未有管、狐、桓、文之烈，孤德陨命，精诚不遂。兄望之，见礼在昔，既无堂构昭前之绩，中规不密，用坠祸辟。斯乃明神弗，天降之灾。悔吝之负，哀号靡及。е之愚浅，言行多违，惧有浸润三至之间。考之爱已衰，望之之责犹存，必伤天慈既往之分，门户殪灭，取笑明哲。是用迸窜，永涉川路，即日到卢江寻阳。昔锺仪有南音之操，椒举有班荆之思，虽远犹迩，敢忘前施？（《魏志·刘е传》注引《е别传》）
　　◇答太子命通草书书
　　初以尊卑有逾，礼之常分也。是以贪守区区之节，不敢修草。必如严命，诚知劳谦之素，不贵殊异若彼之高，而白屋如斯之好，苟使郭隗不轻于燕，九九不忽于齐，乐毅自至，霸业以隆。亏匹夫之节，成巍巍之美，虽愚不敏，何敢以辞？（《魏志·刘е传》。）
　　◇答丁仪刑礼书
　　崇饰侈言，欲其往来。（《文选》左思《三都赋序》注）
　　◇难丁е
　　夫人以礼兴，刑以径理，人情也。（《北堂书钞》四十三）
　　◇戒弟伟
　　夫交友之美，在于得贤，不可不详。而世之交者，不审择人，务合党众，违先圣人交友之义，此非厚己辅仁之谓也。吾观魏讽，不修德行，而专以鸠合为务，华而不实，此直搅世沽名者也。卿慎之，勿复与通。（《魏志·刘е传》注引《е别传》）
　　◇政论
　　谨案：《隋志》法家，梁有《政论》五卷，魏侍中刘е撰，亡，旧、新唐志著于录，至宋复亡。е字恭嗣，南阳安众人，《三国志》有传，称е著书数十篇，及与丁仪共论刑礼，皆传于世，今所见仅《群书治要》载有八篇，题为《刘е别传》，而目录作《政论》，据裴松之所引《别传》，似与《政论》各为一书，则目录作《政论》者是也。各书都未引见，《治要》有此，弥复可贵，因录出以广其传。嘉庆乙亥岁。
　　◇备政
　　夫为政者，譬犹工匠之造屋也。广厦既成，众不安，则梁栋为之断折；一物不备，则千桂为之并废。善为屋者，知深之不可以不安，故栋梁常存；知一物之不可以不备，故众榱与之共成也。善为政者，知一事之不可阙也。故无物而不备；知一是之不可失也。故众非与之共得。其不然者，轻一事之为小，忽而阙焉，不知众物与之共多也；睹一非之为小也。轻而蹈焉，不知众是与之共失也。
　　夫政之相须，犹︼辖之在车，无︼辖，犹可以小进也。谓之历远而不顿踬者，未之有也。夫为政者，轻一失而不矜之，犹乘无辖之车，安其少进，而不睹其顿踬之患也。夫车之患近，故无不睹焉；国之患远，故无不忽焉。知其体者，夕惕若厉，慎其愆矣。
　　夫为政者，莫善于清其吏也。故选托于由夷；而又威之以笃罚，欲其贪之必惩，令之必从也。而奸益多，巧弥大，何也？知清之为清，而不知所以清之，故免而无耻也。日欲其清，而薄其禄，禄薄所以不得成其清。夫饥寒切于肌肤，固人情之所难也。其甚又将使其父不父，子不子，兄不兄，弟不弟，夫不夫，妇不妇矣。贫则仁义之事狭，而怨望之心笃。从政者捐私门，而委身于公朝，荣不足以光室族，禄不足以代其身；骨肉饥寒，离怨于内；朋友离叛，衰（疑作弃。）捐于外，亏仁孝，损名誉。能守之而不易者，万无一也。不能原其所以然，又将佐其室族之不和，合门之不登也。疑其名，必将忘其实，因而下之。不移之士，虽苦身于内，冒谤于外，捐私门之患，毕死力于国；然犹未获见信之衷，不免黜放之罪。故守清者，死于沟壑，而犹有遗谤于世也。为之至难，其罚至重，谁能为之哉？人知守清之必困于终也，违清而又惧卒罚之及其身也，故不为昭昭之行，而咸思暗昧之利；奸巧机于内，而虚名逸于外。人主贵其虚名，而不知贱其所以为名也。虚名彰于世，奸实隐于身。人主眩其虚，必有以暗其实矣，故因而贵之，敬而用之，此所谓恶贪而罚于由夷，好清而赏于盗跖也。名实相违，好恶相错，此欲清而不知重其禄之故也。不知重其禄，非徒失于清也。又将使清分于私，而知周于欺。推此一失，以至于欺；苟欺之行，何事而不乱哉！故知清而不知所以重其禄者，则欺而浊；知重其禄，而不知所以少其吏者，则竭而不足；知少其吏，则不知所以尽其力者，则事繁而职阙。
　　凡此数事，相须而成，偏废则有者不为用矣，其馀放欺无事而不若此者也。不可得一二而载之耳。故明君必须良佐而後致治。非良佐能独治也。必须善法有以用之。夫君犹医也，臣犹针也，法阴阳补泻也。针非人不入，人非针不彻于病。二者既备，而不知阴阳补泻，则无益于疾也，又况逆失之哉！今用针而不存于善术，使所针必死，夫然也。欲其疾之疗亦远。（当有矣字。）良医急于速疗，而不恃针入之无恙也；明君忽于治平，而不恃亡失之不便亡也。
　　◇正名
　　夫名不正，则其事错矣；物无制，则其用淫矣。错则无以知其实，淫则无以禁其非，故王者必正名以督其实，制物以息其非。名其何以正之哉？曰行不美则名不得称，称必实所以然，效其所以成，故实无不称于名，名无不当于实也。曰：物又何以制之哉？曰：物可以养生，而不可废之于民者。富之备之，无益于养生；而可以宝于世者，则随尊卑而为之制。使不为此官，不得服此服，不得备此饰。故其物甚可欲，民不得服，虽捐之旷野，而民不敢取也，虽简于禁，而民皆无欲也。是以民一于业，本务而末息，有益之物阜而贱，无益之宝省而贵矣。所谓贵者，民贵愿（疑当作《愿贵》。）之也，匪谓贾贵于市也。故其政惠，其民洁，其法易，其业大。昔人曰：「唯器与名，不可以假人。」其此之谓与？
　　◇慎爱
　　夫人主莫不爱爱己，而莫知爱己者之不足爱也。故惑小臣之佞，而不能废也；忘违己之益己，而不能用也。夫犬之为猛也，莫不爱其主矣。见其主，则腾踊而不能自禁，此欢爱之甚也。有非则鸣吠，而不遑于夙夜，此自效之至也。昔宋人有沽酒者，酒酸而不售，何也？以其有猛犬之故也。夫犬知爱其主，而不能为其主虑酒酸之患者，（「者」当作「而」，案《长短经·是非》篇「患」者下有「智不足也」四字，不引刘е《政论》。）不噬也。夫小臣之欲忠其主也。知爱之而不能去其嫉妒之心，又安能敬有道为已愿稷契之佐哉？此养犬以求不贫，爱小臣以丧良贤也。悲夫！为国者之不可不察也。
　　◇审爱
　　为人君者，莫不利小人以广其视听，谓视听之可以益于己也。今彼有恶而己不见无善而己爱之者，何也？智不周其恶，而义不能割其情也。己不能割情于所爱，虑不能睹其得失之机，彼亦能见己成败于所暗，割私情以事其上哉？其势适足以厚奸人之资，此朋党者之所以日固，独善之所以孤弄（旧校云，弄疑弃。）也。故视听日多，而暗蔽日甚，岂不诡哉？
　　◇欲失
　　夫人君莫不愿众心之一于己也。而疾奸党之比于人也。欲得之而不知所以得之，故欲之益甚，而不可得亦甚；疾之益力，而为之者亦益勤矣。何也？彼将恐其党也。任之而不知所以信之。朝任其身，夕访于恶；恶无毁实，善无赏分；事无大小，访而后知。彼众之不必同于道也。又知访之不能于己也。虽至诚至忠，俾曾参以事其亲，借龙逢以贯其忠，犹将屈于私交，况世俗之庸臣哉？故为君而欲其臣之无党者，得其人也；得其人而使必尽节于国者，信之于己也。
　　◇疑贤
　　自古人君，莫不愿得忠贤而用之也；既得之，莫不访之于众人也。忠于君者，岂能必利于人？苟无利于人，又何能保誉于人哉？故常愿之于心，而常先之于人也。非愿之之不笃而失之也。所以定之之术非也。故为忠者获小赏，而大乖违于人；恃人君之独知之耳，而获访之于人。此为忠者福无几，而祸不测于身也。得于君，不过斯须之欢；失于君，而终身之故患，荷赏名而实穷于罚也。是以忠者逝而遂，智者虑而不为；为忠者不利，则其为不忠者利矣。凡利之所在，人无不欲；人无不欲，故无不为不忠矣。为君者，以一人而独臣于众奸之上，虽至明而犹困于见暗，又况庸君之能睹之哉？庸人知忠之无益于己，而私名之可以得于人，得于人可以重于君也。故笃私交，薄公议，为己者殖而长之，为国也抑而割之；是以真实之人黜于国，阿欲之人盈于朝矣。由是田季之恩隆，而齐鲁之政衰也。虽成（旧校云，成恐戒。）之市朝，示之刀锯，私欲益盛，齐鲁日困，何也？诚威之以言，而赏之以实也。好恶相错，政令日弊，昔人曰「为君难」，不其然哉？
　　◇任臣
　　人君所以尊敬人臣者，以其知任人臣委所信，而保治于己也。是以其听察，其明昭，身日高而视日下，事日远而听日近，业至难而身至易，功至多而勤至少也。若多疑而自任也。则其臣不思其所以为国，而思其所以得于君，深其计而浅其事，以求其指挥。人主浅之，则不陷于之难；（当作「则不□而□不陷于难」）人主深之，则进而顺之以取其心。所阙者，忠于国而难明于君者也；所修者，不必忠于国而易行于时者也。因其所贵者贵之，故能同其贵；因其所贱者贱之，故能殊于贱。其所贵者不必贤，所贱者不必愚也。家怀因循之术，人为悦心易见之行。夫美大者深而难明，利长者不可以仓卒形也。故难明长利之事废于世，阿（有脱文，案下文作「阿欲」。）易见之行塞于侧，为非不知过，知困不知其乏，此为天下共一人之智，以一人而独治于四海之内也。其业大，其智寡，岂不蔽哉？以一蔽主而临不量之阿欲，能不惑其功者，未之有也。苟惑之，则人得其志矣；人得其志，则君之志失矣。君劳臣逸，上下易所，是一君为臣，而万臣为君也。以一臣而事万君，鲜不用矣，有不（旧校云，「不」字恐衍。）用人之名，而终为人所用也，是以明主慎之。不贵知所用于己，而贵知所用于人。能用人，故人无不为己用也。昔舜恭己正南面而已，天下不多皋陶、稷、契之数，而贵圣舜独治之功。故曰「为之者不必名其功，获其业者不必勤其身」也，其舜之谓与？
　　◇下视
　　夫自足者不足，自明者不明。日月至光至大，而有所不遍者，以其高于众之上也。灯烛至微至小，而无不可之者，以其明之下，能照日月之所蔽也。圣人能睹往知来，不下堂而知四方。萧墙之表，有所不喻焉，诚无所以知之也。夫有所以知之，无远而不睹；无所以知之，虽近，不如童昏之履之也。人岂逾于日月而皆贤于圣哉？故高于人之上者，必有以应于人，其察之也视下，视下者见之详矣。人君诚能知所不知，不遗灯烛童昏之见，故无不可知而不知也。何幽冥之不尽，况人情之足蔽哉？

卷三十五·魏三十五
◎傅巽
　　巽字公悌，北地泥阳人。建安中为东曹掾，以说刘琮降封关内侯。黄初中为侍中，迁尚书。有集二卷。
　　◇槐树赋
　　华叶扶疏，参林萧杀。松萝寄生，绵连标末。延袤千亩，蓊郁ㄙ蔼。（《艺文类聚》八十八，《初学记》二十八）
　　◇蚊赋
　　水与草其渐茹，育兹孽而蚊。隽朱锐于秋毫，刺锯利于芒锥。无胎卵而化孕生，博物翼而能飞。肇孟夏以明起，迄季秋而不衰。众繁炽而无数，动群声而成雷。肆惨毒于有生，乃飧肤体以疗饥。妨农功于南亩，废女工于杼机。（《艺文类聚》九十七）
　　◇七诲
　　孟冬香粳，上秋膏梁。雕胡子，丹具东墙。濡润细滑，流泽芬芳。（《书钞》一百四十二，一百四十四，《初学记》二十六，《御览》八百五十）
　　乃有河苏仆鲇，（一作「河朱汉鲂」。龙渊一作「梁渊」。）巨鲤，□□□□，分皮截理。（《书钞》一百四十二，一百四十五）
　　豹胎熊番，肥濡沐；飞伏鹑，双鸡合熟。（《书钞》一百四十二）
　　尔乃选巢殊方，鱼有备物。蒲陶宛榛，齐木夹燕栗。恒阳黄梨，山朱橘。（同上）
　　白醴九成，玄酎清醇；□华□蚁，苞苦含辛。（《书钞》一百四十八）
　　◇奢俭论
　　丰狐以赤色祸身，翡翠孔雀，亦灾斯文。（《御览》九百二十四）
　　◇笔铭
　　昔在上古，结绳而誓。降及后载，易以书契。书契之兴，兴自颉皇。肇建一体，浸遂繁昌。弥纶群事，通远达幽。垂训纪典，匪笔靡修，实为心尽，臧否斯由。厥美弘大，置类鲜俦。德兴之著，惟道是扬。苟逞其违，祸亦无方。（《艺文类聚》五十八）
　　◎傅嘏
　　嘏字兰石，一字昭先，（见《御览》三百八十五引《嘏别传》。）巽弟充之子。陈群辟为司空掾。正始中除尚书郎，迁黄门侍郎。免，寻拜荥阳太守，不行。太傅司马懿以为从事中郎，迁河南尹，拜尚书。嘉平末赐爵关内侯。高贵乡公时进爵武乡亭侯，守尚书仆射，封阳乡侯，卒赠太常，谥曰元侯。
　　◇对诏访征吴三计
　　嘉平四年四月，孙权死。征南大将军王昶、征东将军胡遵、镇南将军毋丘俭等表请征吴。朝廷以三征计异，诏访尚书傅嘏，嘏对曰：
　　昔夫差胜齐陵晋，威行中国，不能以免姑苏之祸；齐闵辟土兼国，开地千里，不足以救颠覆之败；有始不必善终，古事之明效也。孙权自破蜀兼平荆州之後，志盈欲满，罪戮忠良，诛及胤嗣，元凶已极。相国宣文侯先识取乱侮亡之义，深建宏图大举之策。今权已死，托孤于诸葛恪。若矫权苛暴，蠲其虐政，民免酷烈，偷安新惠，外内齐患，有同舟之惧，虽不能终自保完，犹足以延期挺命于深江之表矣。
　　昶等或欲泛舟径渡，横行江表，收民略地，因粮于冠；或欲四道并进，临之以武，诱间携贰，待其崩坏；或欲进军大佃，逼其项领，积谷观衅，相时而动：凡此三者，皆取贼之常计也。然施之当机，则功成名立，苟不应节，必贻後患。自治兵已来，出入三载，非掩袭之军也。贼丧元帅，利存退守，若撰饰舟楫，罗船津要，坚城清野，以防卒攻，横行之计，殆难必施。
　　贼之为寇，几六十年，君臣伪立，吉凶同患，若恪蠲其弊，天去其疾，崩溃之应，不可卒待。今边壤之守，与贼相远，贼设罗落，又特重密，间谍不行，耳目无闻。夫军无耳目，校察未详，而举大众以临巨险，此为希幸徼功，先战而後求胜，非全军之长策也。
　　唯有进军大佃，最差完牢。可诏昶、遵等择地居险，审所错置，及令三方一时前守，夺其肥坏，使还耕脊土，一也；兵出民表，寇钞不犯，二也；招怀近路，降附日至，三也；罗落远设，间构不来，四也；贼退其守，罗落必浅，佃作易之，五也；坐食积谷，士不运输，六也；衅隙时闻，讨袭速决，七也。凡此七者，军事之急务也。不据则贼擅便资，据之则利归于国，不可不察也。夫屯垒相逼，形势已交，智勇得陈，巧拙得用，策之而知得失之计，角之而知有馀不足，虏之情伪，将焉所逃。夫以小敌大，则役烦力竭；以贫敌富，则敛重财匮。故敌「逸能劳之，饱能饥之」，此之谓也。然后盛众厉兵以震之，参惠倍赏以招之，多方广似以疑之。由不虞之道，以间其不戒。比及三年，左提右挈，虏必冰散瓦解，安受其弊？可坐算而得也。
　　昔汉氏历世常患匈奴，朝臣谋士早朝晏罢，介胄之将则陈征伐，绅之徒咸言和亲，勇奋之士思展搏噬。故樊哙愿以十万之众横行匈奴，季布面折其短。李信求以二十万独举楚人，而果辱秦军。今诸将有陈越江陵险，独步虏庭，即亦向时之类也。以陛下圣德，辅相忠贤，法明士练，错计于全胜之地，振长策以御之，虏之崩溃，必然之数。故兵法曰：「屈人之兵，而非战也；拔人之城，而非攻也。」若释庙胜必然之理，而行万一不必全之路，诚愚臣之所虑也。故谓大佃而逼之计最长。（《魏志·傅嘏传》注引司马彪《战略》。又本传亦载此对，有删节。）
　　◇请立贵嫔为皇后表
　　有虞始德，观化妫，夏后创业，启作涂山，咸以淑哲，垂之曲颂。伏惟贵嫔诞秀令族，禀贞高胄，应昭明之量，兼圣善之行，金玺未授，而玉瑞先显，表赞天休，昭隆后祚，贞侔先典，告逾往训，而犹潜光，未即皇统，进违二仪烟カ之德，退阙恳象兼曜之仪，群僚百辟，所以竦伫。陛下钦若天秩，祗赞帝祉，夙崇盛礼，俾君万国，则六合承风，天下幸甚。（《艺文类聚》十五）
　　◇诸葛恪扬声欲向青徐议（嘉平五年正月）
　　淮海非贼轻行之路，又昔孙权遣兵入海，漂浪沈溺，略无孑遗，恪岂敢倾根竭本，寄命洪流，以徼乾没乎？恪不过遣偏率小将素习水军者，乘海溯淮，示动青徐，恪自并兵，来向淮南耳。（《魏志·傅嘏传》）
　　◇难刘劭考课法论
　　盖闻帝制宏深，圣道奥远，苟非其才，则道不虚行，神而明之，存乎其人。暨乎王略亏颓而旷载罔缀，微言既没，六籍泯玷。何则？道弘致远而众才莫也。案劭《考课论》，虽欲寻前代黜陟之文，然其制度略以阙亡。礼之存者，惟有周典。外建侯伯，藩屏九服；内立列司，管齐六职。士有恒贵，官有定则，百揆均任，四民殊业，故考绩可理而黜陟易通也。大魏继百王之末，承秦、汉之烈，制度之流，靡所修采。自建安以来，至于青龙，神武拨乱，肇基皇祚，埽除凶逆，芟夷遗寇，旌旗卷舒，日不暇给。及经邦治戎，权法并用，百官群司，军国通任，随时之宜，以应政机。以古施今，事杂义殊，难得而通也。所以然者，制宜经远，或不切近，法应时务，不足垂后。夫建官均职，清理民物，所以务本也；循名考实，纠励成规，所以治末也。本纲未举而造制未呈，国略不崇而考课是先，惧不足以料贤愚之分，精幽明之理也。昔先王之择才，必本行于州闾，讲道于庠序，行具而谓之贤，道修则谓之能。乡老献贤能于王，王拜受之，举其贤者，出使长之；科其能者，入使治之，此先王收才之义也。方今九州之民，爰及京城，未有六乡之举，其选才之职，专任吏部。案品状则实才未必当，任薄伐则德行未为叙。如此，则殿最之课，未尽人才。述综王度，敷赞国式，体深义广，难得而详也。（《魏志·傅嘏传》）
　　◇皇初颂
　　寻盛德以降应，著显符于方臻。积嘉祚以待期，储鸿施于真人。昔九代之革命，咸受天之休祥。匪至德其焉昭，匪至仁其焉章。懿大魏之圣后，固上天之所兴。应灵运以承统，排阊阖以龙升。摅皇象以阐化，顺帝则以播音。遵阳春以行施，揆四时以立信。运聪明以举善，宣柔惠以养人。於赫我后，迈德如神。化不期月，令不浃辰。于是天地休豫，灵祗欢欣。嘉瑞云集，四灵允臻。甘露霄零于宫庭，醴泉冬涌于中原。白雉素鸟，丹芝朱鱼。鳞集群萃，不可胜书。信应天之美瑞，受命之灵符也。然後览公卿之谠议，询百僚之典谟。天子乃登雕辇，戴羽盖。佩玉锵锵，銮声哕哕。拜上皇，告受位；兆休祚，导神气。于是建皇初之上元，发旷荡之明诏。眚灾肆赦，荡涤瑕秽。崇设九宾，溥延公卿。嘉羞千品，俎豆充庭，金石具悬，钟鼓毕作。歌九功，舞八佾。鸿泽普，皇恩洽。民欲得，神望塞。（《艺文类聚》十）
　　◇沐并
　　并字德信，河间人。建安中署丞相军谋掾。魏受禅，除成皋令。正始中为三府长史，出为济阴太守，召还拜议郎。嘉平中卒官。
　　◇豫作终制戒子俭葬
　　告云、仪等：夫礼者，生民之始教，而百世之中庸也。故力行者则为君子，不务者终为小人，然非圣人莫能履其从容也。是以富贵者有骄奢之过，而贫贱者讥于固陋，于是养生送死，苟窃非礼。由斯观之，阳虚，甚于暴骨，桓石椁，不如速朽。此言儒学拨乱反正。鸣鼓矫俗之大义也。未是夫穷理尽性，陶冶变化之实论也。若能原始要终，以天地为一区，万物刍狗，该览玄通，求形景之宗，同祸福之素，一死生之命，吾有慕于道矣。夫道之为物，惟恍惟忽，寿为欺魄，夭为凫没，身沦有无，与神消息，含悦阴阳，甘梦太极。奚以棺椁为牢，衣裳为缠？尸系地下，长幽桎梏，岂不哀哉！昔庄周阔达，无所适莫，又杨王孙裸体，贵不久容耳。至夫末世，缘生怨死之徒，乃有含珠鳞柙，玉床象衽，杀人以徇；圹穴之内，锢以絮，藉以蜃灰，千载僵燥，托类神仙。于是大教陵迟，竞于厚葬，谓庄子为放荡，以王孙为戮尸，岂复识古有衣薪之鬼，而野有狐狸之乎哉？吾以才质滓浊，污于清流。昔忝国恩，历试宰守，所在无效，代匠伤指，狼跋首尾，无以雪耻。如不可求，从吾所好。今年过耳顺，奄忽无常，苟得获没，即以吾身袭于王孙矣。上冀以赎市朝之逋罪，下以亲道化之灵祖。顾尔幼昏，未知臧否，若将逐俗，抑废吾志，私称从令，未必为孝；而犯魏颗听治之贤，尔为弃父之命，谁或矜之！使死而有知，吾将尸视。（《魏志·常林传》注引《魏略·清介传》）
　　◇又戒
　　后亡者不得入藏，不得封树。（《魏志·常林传》注引《魏略·清介传》）
</div>
    <div class="pagination">
<a href="全上古三代秦汉三国六朝文_page199.html">上一页</a><span>...</span><a href="全上古三代秦汉三国六朝文_page195.html">195</a><a href="全上古三代秦汉三国六朝文_page196.html">196</a><a href="全上古三代秦汉三国六朝文_page197.html">197</a><a href="全上古三代秦汉三国六朝文_page198.html">198</a><a href="全上古三代秦汉三国六朝文_page199.html">199</a><span class="current-page">200</span><a href="全上古三代秦汉三国六朝文_page201.html">201</a><a href="全上古三代秦汉三国六朝文_page202.html">202</a><a href="全上古三代秦汉三国六朝文_page203.html">203</a><a href="全上古三代秦汉三国六朝文_page204.html">204</a><a href="全上古三代秦汉三国六朝文_page205.html">205</a><span>...</span><a href="全上古三代秦汉三国六朝文_page201.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
