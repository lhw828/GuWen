<!DOCTYPE html>
<html>
<head>
    <meta charset="UTF-8">
    <title>全唐文 - 第 467 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 467 页/共 603 页</h1>
    <div class="content">    △吕亻召
    牒奉处分，前件官吏道长材，故人令弟。一言相托，万里爰来。未及解巾，俄悲断手，牙弦载绝，徐剑宁欺？且资典午之权，终正颁条之请。伫扬仁隐，用慰疲羸，无恃旧故。事须差摄判官。
    △秦轲
    牒奉处分，廉介不润于脂膏，忠信可行於蛮貊，不唯今也，古犹难哉！予始轫廉车，轲素为州将，召至与语，得其可人。书剑有成，腰腹甚伟，是用返于故部，慰彼遐陬，职次牙璋，务兼银冶。俯资军用，兼助地征。虽处之不疑，将委尔以山泽之利；而义然後取，不蓄尔为聚敛之臣。其在无失旧规，不逾素节。威小人之草，咸使偃风；护姹女之神，无令得火。伫闻集事，更议酬劳。事须假同兵马使职，依前知古州事，兼专勾当都蒙营务。
    △刘福
    牒奉处分，前件官袭庆儒门，储精吏道，不庖刃，思处囊锥。今廉部之初，求人是切，爰将折狱，用寄长材。子其斟酌蜀科，评详汉令，勿令门下意盗璧于张仪，无使狱中溺然灰于安国。伫观法理，更俟甄升。事须差摄观察衙推。
    ●卷七百七十九
    ☆李商隐（九）
    ○为荥阳公桂管补逐要等官牒
    △田仲方
    右件官掌予书计，积尔光阴，临文乃辨於鲁鱼，问数能知於身首。昨者始从藩寄，初启戎行，有廊庑所散之金，有筐篚是将之帛。资其出纳，益见廉隅。不惟录旧之诚，且切随材之用。事须补充逐要。
    △严君景
    右件官当参戎府，洎从廉车，殿後驱前，拉朽穿蠹。既展在公之绩，宜当职禄之科。聊比秩於中璋，用承荣於建旆。事须补充同兵马使。
    △王公衡
    右件官素乐从军，少来归我，劲勇而敢探雏虎，诚明而可涉吕梁。屡变星灰，益彰冰蘖。今兵屯越峤，播控蛮圻。无淮阴市井之人，有秦伯纪纲之仆。是焉求旧，以壮中权。宜恩干命之刑，用保克终之美。事须补充某营十将。
    △刘淮
    牒奉处分，我之上军，实首南服。静则拔距投石，用养其威；动则振铎挺键，以扬其武。爰求训整，是属偏裨。前件官颇历星霜，为予御右，望通军志，誓在戎行。是用挟以楚辕，分之齐鼓。勉思脱兔，勿暴将羊。事须补充某营十将。
    △徐适
    右件官尝从州兵，实怀戎略。瞻晋卿之马首，识齐垒之乌声。使以履军，冀无坚敌。属熊湘南戍，於越北疆，思扬建隼之威，用警ㄢ鸢之俗。尔其抚予後劲，听我先庚，深宏战器之资，用叶师贞之美。事须补充某营十将。
    △郑楚
    牒奉处分，尔之严君，顷於冢宰，守无假器，行不易方。庆袭身枝，名登尺籍，是用分乘楚广，均领晋藩。刻思及父之贤，以奉丈人之吉。事须补充同十将。
    △李邯
    右件官族传陇右，气盖关中，藏蒙瑜独出之锋，蕴颇羽先登之志。今者疆分楚越，俗杂蛮夷。资中江下濑之师，镇祝发镂肤之俗。无替尔勇，挫我军威。事须补充讨击副使。
    △张存
    右件官早输丹赤，颇涉星霜，虽怀暴武之锋，不起戡弹之色。唯兹沈毅，可使训齐。今则登以五符，列之三鼓。尔其聿修战器，精讲军书。勉膺击剌之名，用奖勤劬之节。事须补充讨击副使。
    △王政
    右件官一心事我，三岁食贫。奉崔瑗之嘉宾，曾无情色；收陈遵之尺牒，不失片辞。既愿悫以可规，亦圣明而有守。宜携刀笔，从我牙旗。事须补充要籍。
    △刘公实
    右件官早在戎藩，素推武艺，堇父敢登於悬布，养由无失於穿杨。属徼外无虞，军前罢警，且从散秩，勿虑遗才。事须补充散将。
    △郑叔
    右件官尝在壮图，亦从薄宦，解康成之书带，精鬼谷之钤经。不殚遐方，忽兹投迹。虽云小国，宁忘亢宗？将有俟於先劳，固未登於真守。事须补充同散使。
    ○为大夫博陵公兖海署卢鄯巡官牒
    判官地实清门，人称端士，以接物，谦而饰躬。自赞藩条，盖推宾彦。幸今休逻，无惜辱临。事须请摄观察巡官。
    ○为潼关镇使张补後院都知兵马使兼押衙牒
    右件官质茂松筠，诚高金石，谦能养勇，义实轻生。顷分职近关，别屯要地。时奋猿臂，誓探虎雏。既守御而有经，谅追奔之可犯。况又秦中共事，海内相从，酬知能誓於始终，于役不辞其暴露。脂车秣马，昔尝为我以前驱；被甲执兵，今合抚予之後劲。仍荣心膂，兼总牙璋。事须补充押衙。
    ○陈宁摄公井令牒
    闻宁前为公井令，疲羸之，戴之如父母；囊橐之盗，畏之犹神明。所谓伊人，何臻此术？还临旧部，勉继前修。
    ○周宇为大足令牒
    宇君子人也，诗家者流。常亦观光，厄於时命。噫！有卓鲁之政事，与颜谢之篇章，较其为名，不相上下。无谓大足小而辞之。
    ○为濮阳公檄刘稹文
    足下前以肺肝，布诸简素，仰承复命，犹事枝辞。夫岂告者之不忠，抑乃听之而未审？择福莫若重，择祸莫若轻，一去不回者良时，一失不复者机事。噫嘻执事，谁与为谋？延首北风，心焉如灼。是以再陈祸福，用释危疑，言不避烦，理在易了。丁宁恳款，至於再三者，诚以某与先太傅相国俱沐天光，并为藩後，昔云与国，今则亲邻。而大年不登，同盟未至，饭贝才毕，衤遂衣莫陈。乃眷後生，蘧乖先训，迁延朝命，迷失臣职，不思先之忠，将覆栾书之族。此仆隶之所共惜，儿女之所同悲。况某拥节临戎，援旗誓众，封疆甚迩，音旨犹存，忍欲卖之以为已功，间之以开戎役？将祛未寤，欲罢不能，愿思苦口之言，以定束身之计。
    昔先太尉相公常蹈乱邦，不从逆命，翻身归国。全家受封，居韩之西，为国之屏，弃代之际，人情帖然。太傅相公，以早副军牙，久从征旆，事君之节已著，居丧之礼又彰。故乃奖其象贤，仍以旧服，纳职贡赋，五十馀年。於我唐为忠臣，於刘氏为孝子。人之不幸，天亦难忱，才加壮室之年，奄有坏梁之叹。主上深固义烈，是降优恩，盖将显足下之门，为列藩之式，不欲刘氏有自立之帅，上党为辜恩之军，俾之还朝，以听後命。其义甚著，其恩莫偕。昨者秘不发丧，已逾一月，安而拒诏，又历数旬。秘丧则於孝子未闻，拒诏则於忠臣已失。失忠於国，失孝於家，望此用人，由兹保族，是亦坐薪言泰，巢幕云安。智士之所寒心，谋夫之所<齿乍>舌。矧於仆者，得不动心？窃计足下之怀，执事之论，当以赵氏传子，魏氏袭侯，欲以逡巡希恩，顾望谋立耳。夫事殊者趣异，势别者迹暌，故度其始而议其终，搴其华而寻其实？愿为足下一一而陈之。
    夫赵魏二侯，於其先也，亲则父子，於其人也，职则副戎，赏罚得以相参，恩威得以相抗，义显事顺，故朝廷推而与之，今足下之于太傅也，地则相近，职非副戎，赏罚未尝相参，恩威未尝相抗，秘丧则于义爽，拒诏则於事乖，比赵魏二侯，信事殊而势别矣。此施之於太傅，赵魏则为继代象贤之美；施之於足下，足下则为自立擅命之尤。得失之间，其理甚白。又计足下，未必不恃太傅之好贤下士，重义轻财。吴国之钱，往往而有；梁园之客，比比而来。将倚以为墙藩，托以为羽翼，使之谋取，使之数求。细而思之，此又非计。山高则祈羊自至，泉深则沈玉自来。己立然後人归，身正然後士附。语有之曰：“政乱则勇者不为斗，德薄则贤者不为谋。”故吴濞有奸而邹阳去，燕哙无德而乐生奔。晋宠大夫，卒成分国之祸；卫多君子，孰救渡河之灾，此之前车，得不深镜？
    代宪四祖，文明继兴，当时燕、赵、中山，淮阳、齐、鲁，连结者几姓，旅拒者几侯？咸逆天用人，背惠忘德。据指掌之地，谓可逃刑；倚亲戚之私，谓能取信。一旦地空家破，首裂支分，暗者不能为谋，明者固以先去，悔而莫及，末如之何。先太尉与李洧尚书，齐之密戚；杨太保与苏肇给事，蔡之懿亲。并据要地方州，领精甲锐卒。及其王师戾止，我武维扬，则割地驱人以降，送款输忠以入。非不顾密戚，非不念懿亲，非不思恩，非不怀惠，直以逆顺是逼，死生实难，能与其同休，不能与其共戚故也。况足下大未侔齐、蔡，久未及李、吴，将以其人，动於不义。仆恐夙沙之国，缚主之卒重生；彭宠之家，不义之侯更出。
    又计足下当恃太行九折之险，部内数州之饶，兵士尚强，仓储且足，谓得支久谋而使安。危哉此心，自弃何速！昔李抱真相国用彼州之人，破朱滔於燕，困田悦於魏，连兵转战，绵岁经时，而潞人子死不敢悲，夫死不敢哭。何者？李相国奉讨逆之命，为勤王之师，义著而诚顺故也。及卢从史释丧就位，卖降冀功，将乘讨伐之时，欲肆凶邪之性，计未就而人神已怒，事未立而兵众已离。以万夫之长，困一卒之手，驱槛北阙，弃尸南荒。而潞之人犹老者扪胸，少者扼腕，谓朝廷不即显戮，深为失刑。其故何哉？以从史不义不昵，去安就危，众黜其谋，下不为用故也。二帅去就，非因传闻，鸠杖之人，鲐背之叟，知其本末，尚能言之。则太行之险，固不为悖者之守；数州之众，固不为邪者之徒。此又不足恃也。由此言之，则以何名隳家声，何事舍君命，何道求死士，何计得人心？此仆者所以对案忘飧，推枕不寝，为足下惜，为足下危，而不知其所以然也！
    况太傅比者养牛添卒，畜马训兵，旁招武干之材，中举将军之令，然而听於远近，颇有是非。虽朝廷推赤心，宏大度，然而不逞者已有乖异之说，横议者屡兴悖恶之叹，人之多言，亦可畏也，谁为来者，宜其弭之。今足下背季父引进之恩，失大朝文诰之令，则是实先太傅之浮议，彰昭义军之有谋。为人侄，则致叔父於不忠，为人孙，则败乃祖於无後，亦何以对燕赵之士，见齐鲁之人耶？
    又计足下旬日之前，造次为虑，今兹追改，惧有後艰，此左右者不明，而咨询之未尽也。近者李尚书、董常侍重华之辈，并亲为贼将，拒我官军，纳质於匪人，效用於戎首，久乃来复，尚蒙殊恩，皆受郡符，咸领旗鼓，不能悉数，厥徒实繁。岂有足下藉两代之馀资，委数万之旧旅，俯首听命，举宗效诚，则朝廷又岂以一凵之稽迟，片辞之疑异，而致足下于不测，沮足下於後至？故事具存，可以明验。幸请自求多福，无辱前人，护龙以归洛师，秉象笏而朝魏阙，必当勋庸继代，富贵通身，无为邻道所资，使作他人之福。
    倘尚淹归款，未整来轩，戎臣鼓勇以争先，天子赫斯而降怒，金一受，牙璋四驰，魏、卫压其东南，晋、赵出其西北。拔距投石者，数逾万计；科头戟手者，动以千群。兼驱扼虎之材官，仍率射雕之都督。感义则日月能驻，拗愤则沙石可吞，使兵用火焚，城将水灌。魏趣邢郡，赵出州，分二大都之间，是古平原之地，车甲尽输於此境，糗粮反聚於他人。恃河北而河北无储，倚山东而山东不守。以数州之残殍，抗百道之奇兵，比累卵而未危，寄孤根於何所？则老夫不佞，亦有志焉，愿驱敢死之徒，以从诸侯之末，下飞狐之口，入天井之关。巨浪难防，长飙易扇，此际必当惊地底之鼓角，骇楼上之梯冲。丧贝跻陵，飞走之期既绝；投戈散地，灰钉之望斯穷。自然麾下平生，尽忘旧爱，帐中亲信，即起他谋，辱先祖之神灵，为明时之哂笑。静言其渐，良以惊魂。
    今故再遣使车，重申丹素，惟鉴前代之成败，访历事之宾僚，思反道败德之难，念顺令畏威之易。时以吉日，蹈兹坦途，勿馁刘氏之魂，勿潞人之俗。封帛增欷，含毫益酸，延望还章，用以上表。在败之举，慎惟图之，不宣。河阳三城节度使王茂元顿首。
    ○太尉卫公会昌一品集序
    唐叶十五，帝谥昭肃，始以太弟，茂对天休，遂临西宫，入高庙，将以准则九土，指麾三灵。乃顾左右曰：“我祖宗并建豪英，范围古昔，史卜宵梦，震嗟不宁，是用能文，惟睿掌武，以永大业。今朕奉承天命，显登乃辟，庸不知帝赉朕者，其谁氏子焉？”左右惕兢威灵，迷挠章指，周讷扬吃，不能仰酬。既三四日，乃诏曰：“淮海伯父，汝来辅予。霞披雾销，六合快望。四月某日入觐，是月某日登庸。渊角奇姿，山庭异表，为九流之华盖作百度之司南。帝由是尽付元机，允厌神度，左右者咸不知其梦邪卜邪。金门朝罢，玉殿宴馀，独衔日光，静与天语。帝亦幽阐，徵召诰说命之旨，定元首股肱之契，曰：“我将俾尔以大手笔，居第一功。麒麟阁中，霍光且图於勋伐；元洲苑上，魏收别议於文章。光映前修，允兼具美，我意属此，尔无让焉。”公拜稽首曰：“臣某何敢以当之。在昔太宗有臣曰师古，曰文本，高宗有臣曰峤，曰融；元宗有臣曰说，曰环；代过有臣曰衮；至於宪祖则有臣祢庙曰忠公，并禀太白以传精神，纳非烟而敷藻思。才可以浅深魏邴，道可以升降伊皋，而又富僧孺之新事，庾持之奇字。清风濯热，白雪生春，淮南王食时之工，裴子野昧爽之献。疑王粲之夙构，无祢衡之加点。然后可以宏宣王略，辉润天文，岂伊乏贤，可纂旧服？”帝又曰：“舜何人也，回何人也，朕思丕承，汝勉善继，无忝乎尔之先。”公复拜稽首曰：“《易》曰：中心愿也，《诗》曰：何日忘之，臣敢不夙夜在公，以扬宏烈。”
    会一日，上明发於法宫之中，念兆人之众，顾九州之广，永怀不待之痛，式重如存之敬。公伏奏曰：“惟先后懋守丕基，允资内助，秀南顿嘉禾之瑞，开烈山神井之祥，德驾河洲，淑肩沙麓，将显降妫之配，未宏褒纪之恩。渝美椒涂，掩华兰掖。缘山破[
EDI]，夙闻齐主之悲；采石传形，早降汉皇之恸。今绕枢有庆，鸣社承辉，而懿号未彰，贞魂英，恐无以懋遵圣绪，光慰孝思。”公於是承命有宣懿庙之制。
    初，文宗皇帝思宗社之灵，祧祖之重，传於夏启，既不克终，归於与夷，又未能立。乃推帝尧敦叙九族之道，宏魏文荣诸弟之志，常曰，颍邸，吾宁忘邪？及武宗让逾三四，位当九五，出潜离隐，跃泉在天，扬八彩於尧眉，挺二肘於汤臂，故外则上公列辟，内则常侍贵人，咸愿拟议形容，依稀彩饰。公圭归美，吮墨擒词，咏日月之光华，知天者之事也。赞乾坤之易简，作《易》者之事乎。公於是有圣容之赞。
    天宝季年，物丰时泰，骨鲠者慕周偃武，肉食者效晋清谈，豕不犭贲牙，虿因摇尾。氛兴燕易，驾狩巴梁。九十年銮辂不东，三千里华戎遂隔。日者上元降鉴，元圣恢奇，遂於首乱之邦，先有纳忠之帅，复我疆理，平我雠仇。负羽蒙轮，已闻於深入；赤邪幅，将事於骏奔。陈万贿以展仪，备四而告捷。仍愿於箕星之分，巫闾之旁，追琢贞珉，彰灼来叶，以文上请，属意宗臣。公乃更梦江毫，重吞罗鸟，町疃河济，呼啸神祗，述列圣之英猷，答藩维之深恳。既事包理乱，思属安危，不惟嵩岳降神，固亦文星助彩，螭蟠龟戴，虫篆鸟章，构思而君苗砚焚，洒翰而元常笔阁。公於是有《幽州纪圣功》之碑。
    天街之北，獯鬻攸居，结以阏氏，降我皇女。奉春君娄敬，尝为远使；下杜人杨望，长作画工。乘以无年，遂忘旧好，分侦逻於瓯脱，遣祭酹於带林。俾我刁斗晨惊，兜零夜设。公乃上资宸断，旁耀军谋，心作灵台，手为天马。充国四夷之学，此日方知。薛公三策之徵，他时未爽。既而鬼箝飞辨，邳石降筹。不使郭闳，仍谗於段；宁教李邑，更毁於班超。势协声同，火水灌，遂得朝还贵主，暮遁名王。辖柳塞之归车，复梅妆而向阙，及晋城赤狄，丧帅归，有阏伯之弟兄，诞景升之儿子。将凭蜀阁，欲恃吴钱姑务连鸡，靡思缚虎，既垂文诰，尚有群疑。公乃挺身而进曰：“重耳在丧，不闻利父；卫朔受贬，以拒君，今天井雄藩，金桥故地，跨摇河北，胁倚山东。岂可使明皇旧宫，坐为俗，文宗外相，行有匪人。”忠谋既陈，上意旋定。俄又埃昏晋水，雾塞唐郊，殊懿公之东徙渡河，若纪侯之大去其国。稽於时议，惮在宿兵，公又扬笏而言曰：“彼地则义师，帅惟宗室，乃元王勤商之邑，後稷造周之邦，瓜瓞具存，堂构斯在，苟亏策画，不袭仇雠，则是奖夙沙缚主之风，长冒顿射亲之俗。昔武安君用钺，坑卒四十一万；齐桓公受胙，立功一十二国。今真将军为时而出，贤诸侯代不乏人，况其俗产代地之名驹，富管涔之良璞，有抱树辞荣之节，有漆身报德之风邪！”蹑足以谋，屈指而定，谢安之围棋尚劫，曹参之饮酒正酣。适有军书，果闻戎捷。牛邯谢众，丕豹出奔，乐毅不归，邹阳已去，砥磨周钺，水淬郑刀，万里来袁尚之头颅，二冢葬蚩尢之肩髀，何其纂立大效，树建嘉绩，若是之速与！宗英可汗既畏王威，遂闻请吏。留犁径路，对潼酪以知羞；毳幕毡裘，望衣冠而有慕。大毕伯士之允，呼韩单于之师，或执玉而朝灵囿，或解辫而拜甘泉，并垂於册书，光彼明命，百王共贯，三代同规。公於是奉命有讨北狄之诏，伐上党之制，谕回鹘之命五，慰坚昆之书四。
    每牙管既拔，芝泥将乾，上辄曰：“尔有独断，朕无疑谋，固俟沃心，可不假手。”公亦发阴可就，落简如飞。故每有急宣，关於密画，内庭外制，皆不与闻。此又岂可与美《洞箫》而讽於後庭，闻《子虚》而嗟不同世者，论功而校德邪？其有势切疾雷，机难终日，属宣室未召，武帐不开，公莫暇昌言，且陈密疏。贾太傅之忧国，固动深诚；山吏部之论兵，讵因夙习？凡所奏御，罕或依违。及武宗下武重光，崇名再易，公又观图东序，按牒西昆，率亿兆归心，列公卿定议，以一十四字，垂百千万年。藻缛辞华，铺舒名实，秦晋於玉检瑶绳之内，平勃於绿畴谗鼎之间。方将命礼官，召儒者，访匡衡後土之议，采公玉明堂之图，考肆觐之礼於梁生，取封禅之书於犬子，尽皇王之盛事，极臣子之殊功。而轩鼎将成，禹书就掩，然犹进先尝之药，献高手之医，藏周旦请代之书，追汉宣易名之义。作为《大诰》，祈於昊天，始终一朝，绍续九德。其功伐也既如彼，其制作也又如此。故合诏诰奏议碑赞等，凡一帙一十五卷，辄署曰《会昌一品集》云。纪年，追圣德也；书位，旌官业也；不言制集，崇论道也。
    惟公字文饶，姓李氏，赵郡人。盖大昴中邱，有风雨翕张之气；台高邑，有山河隐轸之灵。萃於直躬，庆是全德。许靖廊庙之器，黄宪师表之姿，何晏神仙，叔夜龙凤，宋玉闲丽，王衍白皙，马援之眉宇，卢植之音声，此其妙水镜而为言，托丹青而为裕。至於好礼不倦，用和为贵，敬一人而取悦，谦三位而无咎，意以默识，确乎寡辞。车匠胡奴，罔迷於半面；背碑覆局，无俟於专心。聿成俭训，不有长物，昔犹卑官，端坐心斋。江革分谢之旧襦；便为卧具，周正得袁宪之谈柄，常在讲筵。五车自娱，三箧能识，丽则孔门之赋，清新邺下之诗。重以多能，推於小学。王子敬之隶法遒媚，皇休明之草势沉著，异时相逼，当代罕俦。不妄过人，慎於取友，与李杜齐名者少，愿侨札交贶者稀，故能应是昌时，媚於天子，宪章皇极，燮理元穹，烛耀家声，粉饰国史，侔帝典之灏灏噩噩，尊王道之荡荡平平。而又不节怨嗟，知进忧亢，张良竟称多病，王充方务颐神。无颍阳之善田，乏好之巨产，何曾之食既去，虞之方尝。忧其厚味，有爽和气，肴蔌无在，琴鹤有馀。成万古之良相，为一代之高士。系尔来者，景山仰之。
    某昔在左曹，每事先帝。虽诡词望利，不接於话言；而深义约文，庶归於风采。代天之言既集，蟠地之乐难忘。盖属才华，用为序引，以邹衍之迂怪，将颍严之浅近，忽焉承命，何所措辞。五岭幽遐，八桂森爽，莫逢博约，宁遇切磋。处无价之场，率然占玉；登不枯之岸，粗尔论珠。虽常有意焉，亦不知量也。某叩头再拜上。
    ○容州经略使元结文集後序
    次山有《文编》，有《诗集》，有《元子》，三书皆自为之序。次山见举於弱夫苏氏，始有名；见取於公浚杨公，始得进士第；见憎於第五琦、元载，故其将兵不得授，作官不至达，母老不得尽其养，母丧不得终其哀。间二十年，其文危苦激切悲忧酸伤於性命之际，自《占心经》已下若干篇，是外曾孙辽东李恽辞收得之，聚为《元文後编》。
    次山之作，其绵远长大，以自然为祖，元气为根，变化移易之。太虚无状，大贲无色，寒暑攸出，鬼神有职。南斗北斗，东龙西虎，方向物色，何从生。哑钟复鸣，黄雉变雄，山相朝捧，水信潮汐。若大压然，不觉其兴；若大醉然，不觉其醒。其疾怒急击，快利劲果，出行万里，不见其敌。高歌酣颜，入饮於朝。断章摘句，如娠始生。狼子豹孙，竞於跳走，翦馀斩残，程露血脉。其详缓柔润，压抑趋儒，如以一国买人一笑，如以万世换人一朝。重屋深宫，但见其脊，牵纟率长河，不知其载。死而更生，夜而更明，衣裳钟石，雅在宫藏。其正听严毅，不滓不浊，如坐正人，照彼佞者。子从其翁，妇从其姑，竖麾为门，悬木为牙，张盖乘车，屹不敢入，将刑断死，帝不得赦。其碎细分擘，切截纤颗，如坠地碎，若大咽馀。锯取朽蠹，栎蟒山毒，剌眼楚齿，不见可视。顾颠踣错杂，潴伤损，如在危处，如在梦中。其总旨会源，条纲正目，若国大治，若年大熟。若君君尧舜，人人羲皇，上之视下，不知有尊，下之望上，不知有篡。辫头凿齿，扶服臣仆，融风彩露，飘零委落。耋老者在，童龀者蕃，邪人佞夫，指之触之，薰薰熙熙，不识其故。吁！不得尽其极也。而论者徒曰次山不师孔氏为非。呜呼！孔氏於道德仁义外有何物？百千万年，圣贤相随於涂中耳。次山之书曰：三皇用真而耻圣，五帝用圣而耻明，三王用明而耻察。嗟嗟此书，可以无乎？孔氏固圣矣，次山安在其必师之邪。
    ○樊南甲集序
    樊南生十六，能著《才论圣论》，以古文出诸公间。後联为郓相国华太守所怜，居门下时，敕定奏记，始通今体。後又两为秘省房中官，恣展古集，往往咽噱於任、范、徐、庾之间。有请作文，或时得好对切事，声势物景，哀上浮壮，能感动人。十年京师，寒且饿，人或目曰：韩文、杜诗，彭阳章檄，樊南穷冻。人或知之。仲弟圣朴，特善古文，居会昌中进士，为第一二，常表以今体规我，而未为能休。大中元年，被奏入岭当表记，所为亦多。冬如南郡，舟中忽复括其所藏，火燹墨，半有坠落。因削笔衡山，洗砚湘江，以类相等色得四百三十三件，作二十卷，唤曰《樊南四六》。四六之之名，六博格五、四数之甲之取也，未足矜。十月十二日夜月明序。
    ○樊南乙集序
    余为桂林从事日，尝使南郡，舟中序所为《四六》，作二十编。明年正月，自南郡归，二月府贬，选为尉，与班县令武公刘官人同见尹。尹即留假参军事，专章奏。属天子事边，康季荣首得七关，数月，李比得秦州，月馀，朱叔明又得长乐州，而益丞相亦寻取维州，联为章贺。时同寮有京兆韦观文、河南房鲁、乐安孙朴、京兆韦峤、天水赵璜、长乐冯颛、彭城刘允章，是数辈者，皆能文字，每著一篇，则取本去。是岁葬牛太尉，天下设祭者百数。他日尹言，吾太尉之薨，有杜司勋之志，与子之奠文，二事为不朽。十月，尚书范阳公以徐戎凶悍，节度阙判官，奏入幕。故事，军中移檄版剌，皆不关决记室，判官专掌之。其关记室者，记室假，故余亦参杂应用。明年府薨，选为博士，在国子监太学。始主事讲经，申诵古道，教太学生为文章。七月，尚书河东公守蜀东川，奏为记室。十月，得见吴郡张黯见代，改判上军。时公始陈兵新作教场，阅数军实。判官务检举条理，不暇笔砚。明年，记室请如京师，复摄其事。自桂林至是，所为已五六百篇，其间可取者，四百而已。
    三年以来，丧失家道，平居忽忽不乐。始克意事佛，方愿打钟扫地，为清凉山行者。於文墨意绪阔略，为置大牛箧，涂逭破裂，不复条贯。十月，宏农杨本胜始来军中。本胜贤而文，尢乐收聚笺剌，因恳索其素所有。会前《四六》置京师不可取者，乃强联桂林至是所可取者，以时以类，亦为二十编，名之曰《四六乙》。此事非平生所尊尚，应求备，卒不足以为名，直欲以塞本胜多爱我之意，遂书其首。是夕大中七年十一月十日夜，火尽灯暗，前无鬼鸟，一如大中元年十月十二日夜时。书罢，永明不成寐。
    ○太仓箴
    险哉太仓，险若太行。彼悬车束马，为陟高冈；此祸胎怨府，起自斗量。无小无大，不可不防。澄波万顷，不废汪汪；火烈人畏，不废刚肠。曷若宽猛，处於中央。泉谷之地，勿言容易。贪夫徇财，有死无二。御黠马衔，不得不利。下或谀吾，过人之聪。是人甘言，将欲相聋。下或夸我，秋毫必睹。是人甘言，将欲相瞽。长如欲战，莫舍强弩。长如获禽，莫忘缚虎。众人之言，有讹有真。如彼五味，有甘有辛。口自尝取，无信他人。天生五色，有白有黑。目自别取，无为人惑。而况乎九门崇崇，近在墙东。天视天听，惟明惟聪。问龠合斗斛，何以用铜？取寒暑暴露，不改其容。亦象君子，介然居中。终日战栗，犹惧或失。衔用何利，锻之以清。虎用何缚，ソ之以明。弩用何射，发之以诚。俾後来居上，无由以生。有馀不足，无由以争。心为准概，何忧乎不直不平。各敬尔职，一乃心力。仓中水外，人马勿食。陶母反鱼，以之叹息。岂无他粟，岂无他刍。薏苡似珠，不可不虞。仓中役夫，千迳万涂。桀黠为炭，睢盱为炉。应事成象，无有定模。缘私指使，慎勿以呼。宾朋姻娅，或来宴话。食中酒醴，慎勿以贳。海翁无机，鸥故不飞。海翁易虑，鸥乃飞去。是以圣人，从微至著，不遗忠恕。借借，此门先塞。须防苍蝇，变白作黑。呜呼！熟虑熟图，昔在汉家，仓令淳于，致令少女，上诉无辜。陷身致是，不亦悲乎？敢告君子，身可杀，道不可渝。
    ○剑州重阳亭铭（并序）
    陪臣未尝屡睹天子宫阙，矧得舞殿陛下耶！然下国伏地读甲乙丙丁诏书，亦有以识天子理意，尺度尧舜，不差毫撮，於绝远人意尢在。不然者，安得用江陵令，使上水六千里，挽大小虎牙、滟、黄牛险，以治普安。（阙一字）令既为侯，讲天子意，三年大理。田讼断休，市贾平，狱户屈膝，落民不识胥吏，四方宾颇来，系马靡牛（阙一字）树肤不生。乃大铲险道，绲石见土，其平可容考工车四轨，建为南北亭，以经劳饯。又亭东山，号曰重阳，以醉风日。南北经贳，若出平郡，无有噫（阙三字）三年，民恐即去，遮观（阙二字）请留，（阙二字）东山，实在亭下。侯蒋氏，名侑。文曰：
    仁之为道，隆磊英杰。天简其劳，羡以事物。为君之（阙二字）蒋是（阙一字）撮取不穷，如武有库。蒋之有世，以仁为归。伯氏之宜，仲氏之思。厥弟承之，绳而不纨。以令为侯，天子之德。汝侯为理，剑有盈昃。君南臣北，父坐子伏。饮牛沤菅，田讼以直。市正镞清，谒归告休。朝雨滂沱，湿其肖头。民乐以康，愿有显庸。侯作南亭，北亭是双。至於东山，乃三其功。摧险为夷，大石是扛。亦既三年，民走乞留。伯氏南梁，重弓二矛。古有鲁卫，惟我之曹。惟仁之归，有世在下。其摅其超，尾马鬣马。惟蒋之融，由唐庞嘏。惟是亭铭，得其粗且。唐大中八年九月一日，太学博士河南李商隐撰。
    ○梓州道兴观碑铭（并序）
    总天下之事教，分为三；处域中之大道，居其一。发轫於希夷之境，解鞍於寥廓之场。览若士之游，九垓尚隘；稽竖亥之步，六合非遐。徒欲洞视焦螟，遥驱野马。折尺捶而求尽，循白环而待穷，则元犹严，空筌尚滞。推地尽，莫知象帝之家；盖朽天穿，未睹谷神之隧。柔皮具纸，折骨疏毫，虽竭虑於九三，终致迷於万一。洎飞龟藏义，猛马垂文。贯王屋之深珠，方摧中冀；封吴宫之合璧，始会涂山。变浩劫之桑田，注群黎之耳目，闻其大较，未可殚论。
    及夫秘篆抽奇，隐书诠奥，摧藏鸟迹，郁勃龙光。太上七言，灵才之缥绿；元中九锡，贲神物之便蕃。则固可促轸求音，援柯搴秀。存之则总橐於虚空，遣之则丧轺重於修涂。故泣辜Φ坐之君，挺纪握图之主，何尝不留连於太一，怊怅於上元，考名都为望幸之宫，因爽垲为集灵之地。一言以蔽，百代可知。
    梓州道兴观者，五帝盘游，九仙卜筑。铜梁对轸，还疑铸鼎之山；锦浦均流，未怯乘槎之水。天彭割壤，井络分缠，挺夏後之灵妃，滞震蒙之游女。乃知君王化鸟，资是思归；力士挽牛，非将适远。往者大夫遗行，著文自贬於巴歌；中闻协律设官，作乐岂遗於渝舞？照以火井，润之密房。五色九苞，镇飞神凤；三毛孙（疑）孔，屡集文犀。虽膏雨常沾，使星时入。而君平至死，不出灵关；元彦平生，未离严道。亦中州之藩服，上古之名区。
    昔隋室以绿字腾方，赤符宣庆。寻思马氵重，悦阆苑之遐游；顾慕龙鳞，羡乔山之伪葬。爰依翠阜，式写丹邱。其始也，汉苑澄泉，华阴移土。林中夸父，即贡宏材；桥畔秦皇，仍分怪石。敢方中於绛阙，摹大壮於元都。台实九层，观惟一柱，瑶房叠葺，阳树攒融。俄以九县告哀，三灵改物。五芝八桂，刍荛者往焉；四户三阶，椎埋者至矣。祝融有醉，回禄无厌，始爝火以兴端，终烟而合气。五明之扇，将劫烧以争飞；十绝之幡，逐昆而乱坠。既灾巢，亦毙池鱼，悲哀欲甚於戊辰，厌胜不闻於壬癸。旅为散地，便接芜城，田鼠谁熏，封狼莫射。梧雕碧，光风聚失於孙枝；草没彤闱，浩露空溥於弟蔓。我国家克将威命，允富贞期。李出伊墟，洪惟命氏；桧生陈郡，蔼有升仙。誓牧野之辰，则盘古与天皇秉钺；入咸阳之後，则尊卢与栗陆辇车。纳万国於堂皇，携九州於掌握。彼独夫之所废，俟明辟以攸兴。斯观复建旌，还张翠盖。不劳置臬，而阁飞来；无待直绳，而虬堂化出。三宫主，八治威魔。罗郁倘游，遽分条脱；安妃乍至，或送交梨。
    开元十七年，太守张公，重构石台，并投火齐。九枝散影，二等分光。且异金华，送江南之夜宴；宁同蜡炬，佐洛下之晨炊。号为殊庭，多历年所。元和初，妖兴益部，衅稔坤维。锺会之窥觎，刘璋之暗懦，梁横宋矢，楼舞袁童。将禾麦於亲邻，欲邱樊於福地，遂使嵇瓜断蒂，董杏分株。琼苏入燃腹之间，ㄒ饭在抽肠之里。黄昏望断，不见青牛；昧旦神兴，唯逢白马。殆逾三纪，阙校二官。
    开成元年，连帅冯公，拥盖巴西，扬麾左蜀，永惟爱女，名列通仙。许长史之全家，皆推道气；茅东卿之继世，并有灵风。乃梦寐假规，丹青往制。既分赵璧，兼施魏珠，拟耸阙於天台，状重楼於句曲，顿还旧观，且介通庄。嗟乎！驾方留，化机潜迫，削墨则公输复去，飞梯则宋翟还归。或沙版仍虚，或芝寮未豁，或菡萏阙垂於倒井，或椒聊罕遍於周坦。图石室於西昆，犹资粉墨；画银台於东海，尚渴铅黄。仙家宁有废兴，人世自多休戚。
    今皇帝骈阗灵贶，合沓真符。爰顾宝臣，来颁瑞节。尚书河东公，华嵩衡霍。麟凤龟龙，霈膏雨於丰年，耀福星於分野。加以融徽妙阃，栖照元津，书圣琴言，论衡棋品。徵君虚幌，未远军牙；都讲曲棂，更联宾阁。周柱史之论上士，张河间所谓仙夫。有猷而九牧具瞻，无待而三元共奖。女道士长乐冯行真庐江何真靖等，并下元受事，大洞刊名。积雪通襟，高霞映抱。炼气则谷仙留诀，回颜则桂父陈方。华岳洗头，岂肯奉台吹管？阳城掉臂，安能鲁殿窥窗？永念洪纷，每勤元贶。义行於得众，事集於和光。郡人焦太元等若干人，卓郑遥源，严枚远胄。悬情紫简，禀化朱陵。争携莫逆之交，共就列真之宇。灵姿载穆，景从多仪，岳渎奔趋，人天杂集，十州倘见，三岛加升。气转金枢，则云归鸳瓦；漏移铜史，则星入帘。焕冰碧以交辉，俨环比而迭映。纵时更溟滓，代变鸿，於元黄未判之中，存葛无垠之状。行真等因В石阙，来访银书。予也五郡知名，三河负气。颜延年之纵诞，未能斟酌当时；王子敬之寒温，徒欲保全旧物。属以鱼车受宠，璧马从知，《子虚赋》既恨别时，《乐职诗》空劳动思。况乎无仲祖之韶润，有彦辅之清羸，发短於孟嘉，齿危於许隐。谢文学之官之日，岐路东西；陆平原壮室之年，交亲零落。方欲春台写望，秋水凝情，问句漏之丹砂，饵华阳之白蜜。惠而好我，式契初心。聊复攀逸轨以裁襟，抚空怀而选义。扬子云酱瓿之说，蔡伯喈齑臼之言，斯文倘系於污隆，後世何妨於知罪。稽首归命，乃为铭曰：
    道实强名，先天地生，渊默未联，寂寥无声。中黄立极，元阳降精，隐轸金阙，开华玉京。（其一）
    於穆犹龙，诞予灵族，尼山设问，函关著录。开以九，转之一毂，乃命□孙，纳于大麓。（其二）
    云孙有庆，开国於唐，允文允武，宜君宜王。充庭叠瑞，罄宇储祥，连珠合璧，气紫云黄。（其三）
    大泽斩蛇，新野得马，泗水亭长，邯郸使者。乾在地上，丰照天下，仁及隐微，谦称孤寡。（其四）
    载厘五纬，肆觐三尊，虔恭真质，偃曝灵恩。弥缝宇宙，把握乾坤，逦迤邃宇，参差妙门。（其五）
    惟此左川，西南奥壤，古有经始，今存显敞。瑶林琼树，铜林宝网，玉女□衣，仙人露掌。（其六）
    吴宫火，道兵来，聊於一气，示有三灾。壤因化往，成由运开，太颠宝贝，声伯琼瑰。（其七）。
    长乐肇端，庐江缵美，英蕤秀萼，旋纲步纪。克蹈前武，能新旧址，媚此绮都，邻於锦里。（其八）
    我之刊岳，帝与令封，青□干吕，白日高舂。道心结课，天爵畴庸，沈研胜韵，款至元踪。（其九）
    载念弱龄，恭闻隐语，蕙纟襄兰佩，鸿俦鹄侣。愿腾华藻，请事充举，如曰不然，吾将谁与？（其十）
    ●卷七百八十
    ☆李商隐（十）
    ○唐梓州慧义精舍南禅院四证堂碑铭（并序）
    圣敬文思和武光孝皇帝陛下在宥七年，尚书河东公作四证堂於梓州慧义精舍之南禅院，图益州静无相大师保唐无住大师与洪州道一大师西堂知藏大师四真形於屋壁。化身作范，南朝则阁号三休；神足传芳，东蜀则堂名四证。乃今铨义，与古求徒。彩扎既新，容伊穆。爰命词客，式扬道风。盖惟麾玉柄於元津，初流二谛；隐金椎於觉路，终驾一乘。理在无言，情殊有待。慧间云布，谁争润础之功；禅际河流，匪竞浮槎之远。旁询地志，遐考山经。昆陵未曰天齐，泰岳徒称曰观。定竺乾於身毒，郭璞之言有徵；证罗卫於华胥，王邵之书可信。虽复一缘既演，五梦斯呈，阗寂双林，崩腾八国。而心心授印，宁关乾鹊之祥；顶顶传珠，未待骊龙之寐。吾知之矣，代有人焉。
    惟无相大师表海遐封，辰韩显族，始其季味（疑），夙挺真机。见金夫以有躬，援宝刀而败面。大师得因上行，豁悟迷涂。载验土风，东国素称君子；旋观沙界，西方是有圣人。遂西谒明师，遇其坚卧，俄烘一指，誓续千灯。火鼠衣光，烛龙引燔，如灯蜡，若煎膏。师乃引与之言，叹未曾有。退从谷隐，惟制草衣，曳屦用自牧之荑，结束引难图之蔓。农夫乍去，或议裁缝；氏云归，方闻襞积。宁思天柱，讵学水田。鲜华不望於郁泥，密致那期於刻贝？加以峰危鸟道，林绝人蹊。梁置之盐，邻殊莫致；郁单之米，界绝难通。於是橡栗无求，凫茈不掘。想馀粮於蓬果，调美膳於苔坦。吞沙了异於罗旬，得块返欣於重耳。昔平舆释子，犹饵石帆；陇右沙门，尚餐松叶。比若斯等，方信莫同。章仇兼琼拥节内江，分符右蜀。因其百请，始议一来。遇羯虏乱华，銮旌外狩。局皇图於巴濮，指赤县於犍羊，磨牙，鲸鲵奋鬣。上皇显图内禅，自恃真期，久披宸襟，徐叩妙键。无惭汉室，空礼清凉之台；有陋魏朝，徒建须弥之殿。道含九主，恩浸四生，获永固於灵根，实仰资於圆智。
    时无住大师寻休剑术，早罢钤经，韬綦连之四弓，舍步陆之七箭。迳欣道在，罔惮人遐，坎轲汾阴，飘遥益部。聿来胥会，默合元符，本惟肃於尊颜，竟克谐於妙果。优孟之同楚相，不亦辽哉；丑父之类齐侯，竟何为也？事虽可引，义则殊归。宴坐穷，化行奥壤。顶轮降祉，肉髻开祥。及将寓信衣，乃误因罢士。经过九隧，流落六群，彼既悬定於传刀，此亦熟惊於祛箧。璧留曲阜，讵为张伯所藏；剑出丰城，岂是雷华可佩？适来适去，悉见悉知。故得大梵下从，通仟右绕，臂舒百福，眉曜千光，灵禽例散於觉花，瑞兽常衔忍草。宁止山神且届，但送甘松；藩後绝临，空分沈水。凡兹异迹，未可殚论。杜相国鸿渐、崔仆射旰，并望切龙门，情殷荷担。留迷待，出病求攻。克扬静众之名，特峻保唐之号。蜀诚有矣，楚亦宜然。
    惟洪州道一大师古相标奇，足文现异。俯爱河而利涉，靡顿牛行。过朽宅以衔悲，频回象视。早从上首，略动遐心，携仁寿之剃刀，振天台之锡杖。遄违百濮，直出三巴，拂衡岳以倘徉，指曹溪而怅望。都遗喻筏，尽灭化城，罢悬柝於顿门，抗前旌於超地。披荆西里，坐树南康，有感则通，无闻不耸。医龟思遇，哽虎求探。化汉水之渔人，奚求往哲；度青萝之猎客，肯愧前修？
    智藏大师以松阙之英，梓潭之灵，目广青莲，唇饴赤果。自有来而致敬，由无取以相欢。绵邈星霜，留连几杖。初闻四句，诚为入实之宾；末听三幡，了是无师之智。遽援坐席，令传了经。非取履於下邳，还称可教；异服膺於泗水，更谓不如。明牧前归，英人後感，相紫阶则生金吐义，礼白塔则尽竹书名。彼四大士者，皆行贯迦维，名高记。且夫纷纶藻绘，列慈氏之□台；合沓缃囊，贮圣王之蓬阁。
    我幕府河东公，天瑞地宝，甘雨卿云，总海内之风流，盛漳滨之模楷。号鸣文苑，陟降朝阶。自作我上都，统以京尹，辇毂之下，绂冕所兴，本之以强宗近亲，因之以豪猾大侠。丙吉为相，出遇横尸；袁盎免官，归逢刺客。公贞能荡蛊，正可辟邪。殷货殖於五都，无劳走马；屏椎埋於三辅，何必问羊。托宿於天官，假道於雒宅。五年夏，以梁山蚁聚，充国鸱张，命马援以南征，委锺繇以西事。大张邻援，寻覆贼巢，既而军垒无喧，郡斋多暇。纱为管帽，布是孙衾。神仙中人，方其携手；风尘外物，乃以关身。梦里题诗，醉中裁简，临池笔落，动草琴休。至於三坚八正之言，四摄六通之说，则理超文外，照在机先。修竹长松，不曾形迹；孤峰澹涧，未觉亲疏。鄙物物以肇端，自如如而取证。赞同范泰，律若张融，王澄徒服其嘉言，孟ダ不知其慧业。属者以洪州三大师灵仪未集，华构将成，乃进牍求真，移书抒意。
    江西廉使大夫汝南公，黄中秉德，业尚资仁。动之则瑶瑟琼钟，锵洋清庙；静之则明河亮月，浩荡华池。远应同声，函缄遗貌。试殿中监鲁郡邹从古，家承作绘，艺有传神。授以斋修，俾之雕焕。情劳若病，思苦如痴。拂壁但见其尘惊，倚柱不知於雷震。妙分涂掌，巧写应身，如安所洗之肠，若见不沾之足。讵同袁奋，画一室之维摩；略等戴逵，写五天之罗汉。
</div>
    <div class="pagination">
<a href="全唐文_page466.html">上一页</a><span>...</span><a href="全唐文_page462.html">462</a><a href="全唐文_page463.html">463</a><a href="全唐文_page464.html">464</a><a href="全唐文_page465.html">465</a><a href="全唐文_page466.html">466</a><span class="current-page">467</span><a href="全唐文_page468.html">468</a><a href="全唐文_page469.html">469</a><a href="全唐文_page470.html">470</a><a href="全唐文_page471.html">471</a><a href="全唐文_page472.html">472</a><span>...</span><a href="全唐文_page468.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
