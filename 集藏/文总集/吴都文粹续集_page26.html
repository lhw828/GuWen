<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 26 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 26 页/共 102 页</h1>
    <div class="content">　　游墓和韵　　　　　　　刘珏
　　梵宇西峯下乗闲作胜游朱陈惭结好李郭喜同舟嵗稔家家乐村深事事幽鹿迎仙斾上花逐羽觞流星宿瞻箕尾丹青得虎头酒肠寛似海官况澹如秋阁邃藏诸佛山明丽一州结巢怀李白还俗笑汤休己幸此身健聊将清兴酬入云疑世隔阻雨是天留醉卧三生石豪吟百尺楼推窓看溟渤新月挂阎浮
　　墓　　　　　　　　　　杨循吉
　　寻山行数里自欲展微劳回望太湖阔仰梯青磴髙松声洗尘耳云气袭绨袍何不来归隠浮生甘二毛
　　登墓　　　　　　　　　王宠
　　天凿东南山秀出芙容片万峰入云端鸟道悬一线竹色照人衣桃花映人面烟岚暗松杉采翠飞宫殿金磬忽泠然鸟背明于电忘却灵岩巅怪底江山变凭虚神欲飞久坐心犹战老僧具袈裟指防诸山遍法华掌上螺太湖天上练鸾凤势回翔骊龙珠隠见我欲解儒冠尘缨苦羁纒况复春花开千林落香霰何当投此山宁问萝衣贱
　　次履吉登墓　　　　　　　汤珍
　　霁色丽春光云霞落成片嵯峩万峰山涧道絶飞线异艸未知名珍禽初识面行遵狐迹却入青莲殿返照漾平湖红光走金电屹然双洞庭对垒阵不变诸峯七十二列防欲相战天开西南隅顾览畧巳遍春花笑碧桃春服明白练飘飘赤雨轻冉冉紫霞见逍遥凌太虚洒落失尘纒孤磬响松间天花散如霰俯视万家墟陡觉下土贱
　　邓尉避暑　　　　　　　　　袁袠
　　入山澄世虑攀阁避炎氛林响湖含雨隂殿出云棋枰围竹静壶矢隔花闻吾愿依清净长年絶茹晕卢熊武功访余溪上翌日游七宝泉同游者钮安仲文杨大本景和王谌之常各赋诗分韵终日为乐用杜少陵泥融飞燕子沙暖睡鸳鸯之句摘平声为韵因赋五絶句　　徐达左
　　雪消山路蹑晴泥七宝泉头倒接防芝草琅玕吾所爱何年卜筑近前溪
　　百鸟喧鸣春意同清流摇漾日融融连山十里梅花雪酒兴浓时句转工
　　散防行春陟翠微吟朋簮盍兴遄飞一尊酒近梅边倒日堕虞渊未肯归
　　雨过梅村好物华泉流清浅露寒沙闲时欢防须行乐携酒重寻野老家
　　泉头酌酒兴飞扬十里梅花送逺香雪防客衣飘蛱蝶风回野棹起鸳鸯
　　同诸友七宝泉燕集二首　　　王汝玉
　　磴转青苔断泉归緑窦深撷芳遵涧曲列席就萝隂野迥寒云彻山昏夕照沈酒酣情未极延赏洽幽心与子乖违后年华几度更宁知在兹夕忽复叙幽情山月含秋影风泉急逺声相看吟坐久中抱有余清
　　寄七宝泉屿上人　　　　　　李应祯
　　邓尉山中七宝泉胜游回首忽经年近闻新结泉头屋他日重来借榻眠
　　湖上昔年经月留寻诗载酒作清游青林曲迳最深处白马精蓝居上头酒伴常时思顾况诗僧今复说汤休慿师问讯梅花树待我投闲卧石楼
　　游邓尉山煮七宝泉　　　　　蔡羽
　　玉音丁丁竹外闻璿渊清空出树根脂光栗栗寒辟尘冰壶越宿长无痕碧山无鸡犬车马不到邨支公三昧火自闭桑下门东风西落岩畔花煎声忽转羊肠车建州紫磁金叵罗钱塘新拣龙井茶琼液津津流马牙相如有文渇陆羽无宦情相逢开士家七椀同日倾茶炉若过铜坑去石上长罂好自盛
　　七宝泉　　　　　　　　　　王宠
　　七宝在空翠谷口桃花流诸天香雨散百道白虹浮华顶通海脉空中鸣天球雪喷石钟乳练挂银河秋甘于白獭髓清如赤龙湫隂山落寒气二月思貂裘渐令神思爽坐使沈疴瘳携来双玉瓶酌以黄金瓯云英入两腋渐觉风飕飕长歌赋归来去向瑶池头
　　和韵　　　　　　　　　　汤珍
　　月斧斵山骨列壑出清流既如月镜悬又似太白浮金精食宝甃铁色惟琳球澄自寒暑盈溢无春秋举手凌白日攀厓弄灵湫隂寒落空翠湿我紫绮裘泉石我膏肓此疾真难瘳山僧颇解事汲取供茶瓯芳鲜坐洒沃松风响飕飕尘襟一以涤返防曹溪头
　　七宝泉　　　　　　　　　　王鏊
　　嵌岩滴玲珑七宝甃完月幽亭泉上头暗道曲通穴剖竹走长蛇昼夜鸣潏潏煎无三昧手渇有七盌啜寒能醒心神澄可鉴毛发桑苎行不到品第谁为别埋没向空山恻此行道暍
　　七宝泉　　　　　　　　　　谢缙
　　邓尉山中七宝泉味如沆瀣色如天半清浅无穷脉一线长流不记年刳竹引归香积内试茶烹近白云边我来酒渇仍秋热潄尽余酣就石眠
　　游墓山　　　　　　　　　伊乗
　　酒船晓发官桥路行背玉遮首墓【首式救反趋向也】眼前风物及春游云外藤萝接髙步缅思郁老开山时神输鬼运非人为架壑梯岩失险阻朱甍碧瓦相参差河源西道流不泄侧沈半影昆仑缺日轮月郭争吐呑暮霭朝霏互明灭波心逺近罗诸峰瑰竒似为观者容素练平铺三万顷飞落七十二朶金芙蓉振衣千仞无尘土指防盘桓烦地主草树汀洲乱帆楫蛟龙窟宅传钟鼓古今作者多风流或在灵岩或虎丘安得于斯同倡酬山鸟语留人山花笑迎客长安富儿空有钱好景四时难买得遭逢无以答升平衰钝何堪近利名饱看湖光与山色醉和渔人歌濯缨
　　墓书事　　　　　　　　　方太吉
　　最爱青山藏白足雪花松影照清癯铜盘供石当香案竹笕通泉到净厨却中野人春睡穏可堪工部夜吟孤十年载作梅花梦欲泛扁舟到五湖
　　墓　　　　　　　　　　　伍余福
　　千峰盘错太湖空曲曲禅房有路通到此尽多投足处谋生何必买山铜寒梅厯雪僧俱老宝剑临风客自雄十载一游如昨梦夕阳犹记问渔翁
　　夏日登墓　　　　　　　　陆俸
　　百里寻幽去路长千峰苍翠接林光太湖浪卷羣蛟舞六月烟生万竹凉龙藏防云金界净天花飞雨客裾香斜阳更访髙僧迹松影泉声绕石牀
　　登墓　　　　　　　　　　顾闻
　　春日开境桃花然翠微山云衣外卷湖鸟镜中飞对雨禅房静谈经客虑稀诸天已昏黒吾意憺忘归
　　登墓山　　　　　　　　　皇甫涍
　　西林最幽处回合度长峦镜阁来天色山楹动晓寒当杯挹秋色临泽问仙坛想接浮丘驭时从松际看



　　吴都文粹续集巻十九
　　钦定四库全书
　　吴都文粹续集巻二十　　　　明　钱谷　撰山
　　虎丘山赋
　　繇金阊以北返兮越山塘之七里盼浩袤于平畴兮倏奰屭之崛起俨员峤而可即兮仅隔乎一水维南迤以入门兮蹑仄磴而逡廵冒樷郁之防兮莓蒳防而积茵度岭抵广硎兮绰可坐夫千人指崛屼之堂封兮于焉吊古曰阖闾之灵竁兮乃在其下粤瘗之三日兮何来乎踞虎由王之好剑兮系乎衷情殉三千之伙兮扁诸鱼肠之异名镂银鳬以泛汞海兮遂上发乎金精故结于菟而皎白兮犹带西方之色讶灵物之迸腾兮划两厓而壁立作延平之龙兮跃蚴蟉之千尺通海眼之津津兮渟以为池浸寒碧而莹彻兮滉而涟漪可润渴吻兮濯化衣之缁西有陆羽泉兮乃甓甃之方井尝品为第三兮味曽莫之并时汲以试茗兮牵辘轳之修绠东有石池兮号生公之讲台澄濎濙以周帀兮中拥乎崔嵬谓磥砢皆防头兮殆妄传其诞哉前有挥巨阙者劈盘陀之齐裂湛憨憨之清冷兮恒不涨而不竭祠以祀短簿兮由其旧营之别业厥后有磵兮遁仙曩占以养鹤登轩则小吴兮示姑苏于掌握凭楼以望海兮蓬瀛于辽廓得胜景之过半兮在可中之孤亭所谓接应之不暇兮置物象于丹青欲实三絶之誉兮须崇巅之一登陟五台以环眺兮萃羣山之满目逺浮蛾眉之淡扫兮近滴螺黛之可掬肆舒啸于千顷云兮湖荡极弥漫而漾緑构梵宫殿阁之雄杰兮梯岩架壑之峥嵘耸浮图于璇霄兮响机檐马之铮铮奞【音迅又音虽】翚飞之鸾鹄兮金碧防缋之晶荧旁花木之深幽兮曲径通而寥閴飏禅榻之鬓丝兮香烟袅乎经室嚣坌因而敛踪兮奚庸袪乎尘拂若此之静闲兮漠不知其几处挟耄以夷犹兮洗烦虑闻所闻而来兮得见所见而去羌游者之众兮交冗襟而纚连拉侪伴之什伍兮纷鱼贯而蝉聫寡约拏夫沙棠兮奢侈驾乎楼船摐钲鼓以鍧阗兮奏弦管之凄切绚绮罗之璀粲兮列珍馔之整洁防鸱榼之彤霞兮气氤氲而凛冽兼夫柔淑而防娟兮骋刻饰而靓妆嫚艳冶而闲都兮耀珠翠于钗梁式徘徊而容与兮飘褕絏之兰香宜春阳之趁竞兮闲有取乎秋清当炎寒而逮至兮亦靡阻乎隂冥曽弗少感于怀兮率蚩蚩而醉醒嗟古之人不可得而见奈世逺莫值兮激光隙于流电赖纪载之犹存兮岂弗可征于传汉清逺之诗兮迥简古而拔俗梁野王之叙兮良脍炙乎口读王内史之铭固瞻兮谢太守之赋则独厯唐白傅之屡游兮刘禹锡题之不同酬陆乃尚权舆兮词翰杰出乎鲁公佳致夸用诲洎德裕兮唱和由袭美而防其他靡可悉数兮逮赵宋为尤盛禹偁尧佐之律絶兮近体特重夫文正舜钦伯玉之长篇兮东坡吐摩尼之照乗其他长文寔备诸咏兮与子厚之律咸嘉王绅孙觌而何麒兮摛词各烂乎天葩程俱方深共拟选兮抵元匪啻数十之鸣家我朝文献之踔厉兮让太史髙之开先吉安杨少傅之撰记兮擅史笔之如椽累集几数百首兮四韵迭推夫大年爰勒诸珉兮或昭之于册辉夺贝锦兮声谐匏石揆后来继作兮犹未艾而暂息怪幽独之慌惑兮曷鬼神而吟之伤悲愉悦逾廿稔之遐兮始足一句之竒皆山中之故事兮宜后人之所知后人之可知兮盍亦鉴夫前修昔有居而志隠兮则庐江之何求洎其弟防兮立心操行之皆优及寓此而淑邮兮为伊洛和靖先生道学出乎程门兮表吾儒之仪形辟书院以授受兮讲述阐乎圣经羡流风之未泯兮髙山于焉而仰止法休德以服膺兮侑途蹈夫遗轨岂寻常之事几要始终究竟乎至理乃作歌曰邱山之殷殷上抗浮云兮邱山之亹亹【音门山继断水处】弗见哲人兮信贤哲之可见由此心之不殊兮心茍求之弥笃即与伊人俱兮脱恣夫赏适而罔觉其故兮若弃商鼎而寳康瓠兮昧识孔履而闯武库兮告乐游于吾子兮觊内走之狂鄙兮毋般诮以为诩兮
　　试剑石赋　　　　　　　　王宠
　　石在虎丘道傍云吴王铸剑成而试之或云秦始皇掘得吴殉剑而试之兹两存其义云
　　赤菫之精耶溪之英伉俪剪爪百链始成太阳五金寄气托灵文缦理价重连城其锷莹冰其锋凝霜脊挟霆威镡流电光赪乌扬辉慧鸡刷芒敛以鹈膏磨以粤硎走蚴蟉于娑竭飞夭矫于旋冥十步去一人千里不留行惟时皆顺理之事当晦其迹而国有逆理之谋则见其形故无道则去有道则呈也就尔长一国者用之盍斫长颈之宿仇可刎佞舌之宰嚭夫何反赐乎忠臣是倒持而莫知所以乃自絶夫至德之开国致伯业之就圮俾若君天下者得之宜斩臂鹰之禁术当诛指鹿之阉竖夫何反加乎令子是逆施以乱夫人纪乃自倾百二之山河致鲍腥之不已妄肆一时之暴空遗万年之耻于乎青天可倚白云可决虽有利器兮那克任其刚烈博浪之挫未明灵姑之辱莫雪彼盘陀有何辜兮径劈之齐裂徒装驾乎猛鸷曽未剪除乎妖孽想当时破嶪嶭震訇剨号罔两于岩扃飞大电之列骇海山之巨灵迸丹丘之鬼血故于厯世之千祀犹存云根之两截蚀苔藓之青苍示磷之瞥屑使后人之来观讶灵踪之未灭顾世事之若兹爰长叹而欲咽
　　游虎丘赋　　　　　　　　杨循吉
　　泛清溪之浩荡依茂树之隂森觞循环而缓转句搜索而长吟山巍巍以在目风潇潇而满襟叹人生之难偶嗟白日之易沈知江湖之无味思丘壑之可寻藤垂树以蛇挂草没岸而腰深应空岩于响屐答幽涧于鸣琴愿逍遥而至暮忽轻动于归心
　　虎丘山序　　　　　　　　顾恺之
　　吴城西北有虎丘山者含真藏古体虚穷隠嶙陵堆之中望形不出常阜至乃嵒防絶于华峰【阙】
　　虎丘山序　　　　　　　　顾野王
　　夫少室作镇以峻极而标竒太华神掌以削成而称贵若兹山者髙不概云深无藏影卑非培塿浅异疎林秀壁数寻被兰杜于苔藓椿枝十仞挂藤葛于悬萝曲磵潺湲修篁防映路若絶而复通石将颓而更缀抑巨丽之名山信大吴之胜壤若乃九功六义之兴依永和声之制志由兴作情以词宣形言谐于韶夏成文畅于钟律由来尚矣未有登髙能赋而韬斐丽之章入谷忘归而忽铿锵之节故总辔齐镳竞雕虫于山水云合雾集争歌颂于林泉于时风清邃谷景丽修峦兰佩堪纫胡绳可索林花翻洒乍飘飏于兰臯山禽啭响时弄声于乔木班草班荆坐磻石之上濯缨濯足就沧浪之水倾缥甆而酌防酒剪緑叶而赋新诗肃尔若与三径齐踪鎗然以共九成偕韵盛矣哉聊述时事寄之翰墨
　　虎丘山纪畧　　　　　　　　王珣
　　山大势四面周岭南则是山径两面壁立交林上合蹊路下通升降窈窕亦不卒至【阙】
　　与沈炯书　　　　　　　　　陈张种
　　虎丘山者吴岳之神秀者也虽复峻极异于九天隠磷殊于太一襟带城傍独超众岭控绕川泽顾絶羣岑若其峯厓刻削穷造化之瑰诡絶磵杳冥若鬼神之彷佛珍木灵草茂琼枝与碧叶飞禽走兽必负义而膺仁是以厯代髙贤轻举栖托梵台云起宝刹星悬自非玉牒开祥金精蕴耀岂其神怪若此者乎
　　答书　　　　　　　　　　　沈炯
　　若乃三江五湖洞庭巨丽冩长洲之茂苑登九曲之层台山髙水深云蒸雾吐其中之秀异者寔虎丘之灵阜焉冬桂夏柏长萝脩竹灵源秘洞转侧超絶逺涧深厓交罗户穴
　　从永阳王游虎丘山诗　　　　张正见
　　沧波壮郁岛洛邑壮崇芒未若兹山丽岹峣擅水乡地灵侔少室涂艰像太行重岩标虎踞九曲峻羊肠溜深涧无底风幽谷自凉宝沈余王气剑隠絶星光白云多异影丹桂有丛香逺看银台耸洞塔襍山庄瑞草生金地天花照石梁
　　游虎丘二首　　　　　　　　王鏊
　　年来偪仄縁何事咫尺溪山到未能郭外清游还送客林间软语忽逢僧空庭石在头宁防溪壑龙亡气尚腾不必悬厓留姓字古苔埋没几人曽
　　出城便爱小嵯峨濯足还来碧涧阿飞磴未跻先惨栗断碑欲认更摩挲溪山有待登临久今古无穷感慨多我比乐天官更适十年一到意如何
　　奉陪石田先生登览虎丘　　　杨循吉
　　中年弃予组丘壑固夙心穷探虽未暇迩胜或可寻睠兹西郭表平陆起孤岑水石多秀丽委曲抱幽深丹砂炳双峡翠罽暗千林何但游人乐翔泳皆鱼禽摄胆灵渊瞰流目髙阁吟况奉鹿门屦言承满襟抚已良自足终老复何歆
　　游虎丘和姚侍御
　　阖闾城外虎丘山半日工夫往可还粉牖起船横水次布袍便体混人间石池对辟泉长定宝树争开蕊欲殷邂逅禅僧见趺坐世途逾觉倦跻攀
　　虎丘闲泛与伯虎同赋
　　名岩佳丽冠吴州永日逍遥榜防舟菡萏含娇呈水面茑萝垂防覆人头寂谷蝉藏影嘒长阿苍狖领羣游翠幌金尊何限乐欣逢絶咏媿难酬
　　仲夏三十日奉陪农杨礼部丹阳都隠君虎
　　丘泛舟作诗一首　　　　　　唐寅
　　朱明丽景属炎州兰桡桂楫遂娱游逐防追飇暂容与囘波转藻若夷犹日承绮扇钗光发山入仙杯酒气柔幸奉瑶麾论所愿皓首期言伏此丘
　　游虎丘和钱学士韵　　　　　刘珏
　　仙人骑鹤下瀛洲短簿祠前作胜游山阁髙寒帘卷暮海天空阔雁来秋洞中棋为消闲着石上诗因吊古留翫水寻山虽可乐紫泥只恐召韩休
　　游虎丘　　　　　　　　　　伊乗
　　舟行山在眼到门山忽失去郭近七里攀磴穷百尺岩姿互明晦潭影窅深黒步倦松暂憩醉眠草堪席不逢铸剑人犹覩试剑石台殿半空起鸡犬下方隔经声杂梵呗禅定悟空寂晋唐厯刦多刘白不世出闲剧固殊调登览各有适重来预作期昨游宛能忆了性未有因寓形何苦役依此憺忘归于焉永终日
　　虎丘同王元勲韵
　　凌虚阁势俯千门在野春光过二分极目天长随去鸟荡胸山近欲生云豪华谁复矜门地图志犹看载旧闻何幸与君成老大相从林下息尘纷
　　春尽虎丘　　　　　　　　　蔡羽
　　日日忧花谢开门緑已齐暖舒云外服静转树中梯泉古近丹井山空闻碧鸡年年春易去列籍俯回溪
　　春日虎丘
　　名山正与官城近游女朝朝朝佛坛桃花隔竹飞红雨游丝牵粉入雕防金尊落日江南逺琼井流香法水寛我欲着经流嵗晩生公明月逼人寒
　　夏日虎丘
　　新开石阁紫芝香遥见松杉隠碧房竹里莺啼方日午山头人坐喜泉凉传来贝叶繙经古扫得苔花鬬茗长直北数川当槛白晚来帆影转微茫
　　秋日虎丘陪顾台州二首
　　石壁开青道烟霄结紫闾霜凝秋壑秀人立晓阑虚屡灭云边雁传闻花外车台州才旷达客思亦萧疎日落歌不已江南满目烟霜危沙叶紫鸟映浦花鲜屐齿临虚磴茶炉覔冷泉生公月未起思借上方眠观郡守胡公所开虎丘新迹　　顾璘
　　胡公絶代才宰物有精识剖符镇全吴挥霍破余力公庭寂无事惠化浃疆域虎丘古名阜标榜厯千亿岂乏岩壑姿往往厌偪仄公来登层巅四顾生壮色海岳气苍茫旷然吐胸臆剖垣发蒙蔽芟秽出佳植洞庭七十峯厯厯移坐侧古人总合愧神鬼难秘啬华构嵌青巘面埶各有得匪惟拓形胜实以表名德竒文掞精灵光映斗南北古篆蛟螭蟠穹厓示深刻裁成演心神丕变昭政式煜煜千载名永以重吾国
　　游虎丘二首
　　画舫疎帘雨溪门落木秋黄花仍对酒白发两登楼古井泉香发荒池剑气浮驱驰吾已懒谁共老兹丘故园初入望嘉客且同盟倚槛观秋稼吟诗对晩晴浦寒鸿雁起天暝水云横急管休催发悲歌正有情陪郑刘二户部徐翰林游虎丘　胡缵宗
　　看山夏日长清茗坐山堂驷马金闺彦蛮笺玉署香石开泉自出虎伏剑空藏鼓棹随明月盈盈物外乡
　　与客登虎丘
　　崇丘夏日凉竹石映空堂楼迥山俱集溪虚寺欲藏词人奏大雅孺子歌沧浪无那南风迅荷花棹逺将
　　夜登虎丘
</div>
    <div class="pagination">
<a href="吴都文粹续集_page25.html">上一页</a><span>...</span><a href="吴都文粹续集_page21.html">21</a><a href="吴都文粹续集_page22.html">22</a><a href="吴都文粹续集_page23.html">23</a><a href="吴都文粹续集_page24.html">24</a><a href="吴都文粹续集_page25.html">25</a><span class="current-page">26</span><a href="吴都文粹续集_page27.html">27</a><a href="吴都文粹续集_page28.html">28</a><a href="吴都文粹续集_page29.html">29</a><a href="吴都文粹续集_page30.html">30</a><a href="吴都文粹续集_page31.html">31</a><span>...</span><a href="吴都文粹续集_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
