<!DOCTYPE html>
<html>
<head>
    <meta charset="UTF-8">
    <title>晚明二十家小品 - 第 5 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚明二十家小品 - 第 5 页/共 11 页</h1>
    <div class="content">    长安里居，左有园，多老松。门内亘以清溪，修竹丛生水涯，过桥，槐之一株，上参天，孙枝皆可为他山乔木。其余桃李枣栗之属，郁然茂盛。内有读书室三楹，昔两兄与予同修业此处。两兄相继成进士，举家皆入城市，而予独居此。夏日无事，乃于溪之上，槐之下，筑一台。台为青槐所覆，日影不能至，因名之曰清荫，而招客以乐之。虽无奇峰大壑，而远冈近阜，郁郁然攒浓松而布绿竹，举凡风之自远来者，皆宛转穿于万松之中，其烈焰尽而后至此，而又和合于池上芰荷之气，故虽细而清冷芬馥。至日暮，著两重衣，乃可坐。俯观鱼戏，仰听鸟音，予意益欣欣焉。大呼客曰：“是亦不可以隐乎？”

    ○爽籁亭记
    玉泉初如溅珠，注为修泉，至此忽有大石横峙，去地丈余，垂泉而下，忽落地作大声，闻数里，予来山中，常爱听之。泉畔有石，可敷蒲，至则趺坐终日。其初至也，气浮意嚣，耳与泉不深入，风柯谷鸟，犹得而乱之。及瞑而息矣，收吾视，返吾听，万缘俱却，嗒焉丧偶，而后泉之变态百出。初如哀松碎玉，已如弦铁拨，已如疾雷震霆，摇荡川岳，故予神愈静，则泉愈喧也。泉之喧者，入吾耳而注吾心，萧然冷然，浣濯肺腑，疏瀹尘垢，洒乎忘身世而一死生，故泉愈喧，则吾神愈静也。夫泉之得予也，予为导其渠之瓮滞，除其旁这草莱，汰其底之泥沙，濯足者有禁，牛马之蹂践者有禁；予之功德于泉者，止此耳。自予之得泉也，旧有热恼之疾，根于生前，蔓于生后。师友不能箴，灵文不能洗；而与冷冷之泉遇，则无涯柴棘，若春日之泮薄冰而秋风之陨败箨，泉之功德于我者，岂其微哉！泉与予又安可须臾离也？故予居此数日，无日不听泉，初曦落照往焉，惟长夏亭午，不胜烁也，则暂去之矣。斜风细雨往焉，惟滂沱淋漓，偃盖之松不能蔽也。则暂去之矣。暂去之而予心皇皇然，若有失也，乃谋之山僧。结茆为亭于泉上，四轩窗，可坐可卧，亭成而叹曰：“是骄阳之所不能驱，而猛雨之所不能逐也。与明月而偕来，逐梦寐而不舍；吾今乃得有此泉乎？且古今之乐，自八音止耳，今而后始知八音外，别有泉音一部。世之王公大人，不能听，亦不暇听，而专以供高人逸士，陶写性灵之用，虽帝王之咸英韶武，犹不能与此冷冷世外之声较也，而况其他乎？予何幸而得有之，岂非天所以赍予者欤？”于是置几移ゎ，日夜不舍，而字之曰“爽籁”云。

    ○楮亭记
    金粟园后，有莲池二十余亩，临水有园，楮树丛生焉。予欲置一亭纳凉，或劝予：“此不材木也，宜伐之，而种松柏。”予曰：“松柏成阴，亦须四五年，道人之迹，如游云。安可枳之一处？予期目前可作庇阴者耳。楮虽不材，不同商丘之木，嗅之狂醒三日不已者。盖亦界于材与不材之间者也。以为材，则不中梁栋开栌之用；以为不材，则皮可为纸，子可为药，可以染绘，可以面，其用亦甚多。昔子瞻作《寡老楮诗》，盖亦有取于此。”今年夏，酷暑，前堂如炙，至此地则水风冷冷袭人，而楮叶皆如掌大，其阴甚浓，遮樾一台。植竹为亭，盖以箬，即曦色不至，并可避雨。日西骄阳隐蔽层林，啼鸟沸叶中，沉郁有若深山。数日以来，此树遂如饮食衣服，一可暂废，深有当于予心。自念设有他树，犹当改而植此，而况已森森如是，岂惟宥之哉，且将九锡之矣，遂取之以名吾亭。

    ○游西山十记
△记一
    出西直门，过高梁桥，杨柳夹道，带以清溪，流水澄澈，洞见沙石，蕴藻萦蔓，鬣走带牵，小鱼尾游，翕忽跳达，亘流背林，禅刹相接，绿叶浓郁，下覆朱户，寂静无人，鸟鸣花落。过响水闸，听水声汩汩。至龙潭堤，树益茂，水益阔，是为西湖也。每至盛夏之月，芙蓉十里如锦，香风芬馥，士女骈阗，临流泛觞，最为胜处矣。憩青龙桥，桥侧数武，有寺，依山傍崖，古柏阴森，石路千级。山腰有阁，翼以千峰，萦抱屏立，积岚沉雾。前开一镜，堤柳溪流，杂以畦田，丛翠之中，隐见村落。降临水行，至功德寺，宽博有野致，前绕清流，有危桥可坐。寺僧多习农事，日已西，见道人执畚者插著带笠者野歌而归。有老僧持杖散步胜间，水田浩白，群蛙偕鸣。噫，此田家之乐也，予不见此者三年矣，夜遂宿焉。
    △记二
    功德寺循河而行，至玉泉山麓，临水有亭，山根中时出清泉，激喷石中，俏然如语。至裂帛泉，水仰射，沸冰结雪，汇于池中，见石子鳞鳞，朱碧磊珂，如金沙布地，七宝妆旋，荡漾不停，闪烁晃耀。注干河，河水深碧泓氵亭，澄澈迅疾，潜鳞了然，荇发可数。两岸垂柳，带拂清波，石梁如雪，雁齿相次，间以独木为桥，跨之濯足，沁凉入骨。折而南，为华严寺，有洞可容千人，有石床可坐。又有大士洞，石理诘曲，突兀奋怒，皱云驳雾，较华严洞更觉华严险怪。后有窦，深不可测。其上为望河亭，见西湖，明如半月，又如积雪未消。柳堤一带，不知里数，弱弱濯濯，封天蔽日，而溪壑间民方田作，大田浩浩，小田晶晶，鸟声百转，杂华在树，宛若江南三月时矣。循溪行，至山将穷处，有，高柳覆门，流水清激，跨山有亭，修饬而无俗气。山余出石，肌理深碧。不数步，见水源，即御河发源处也，水从此隐矣。
    △记三
    自玉泉山初日雾露之余，空柳市花弄，田畴轸畦间，见峰峦回曲萦抱，万树浓黛，点缀山腰，飞阁危楼，腾红酣绿者，香山也。此山门径幽遐，青松夹道里许，流泉淙淙下注，朱栏千级，依崖为刹，高杰整丽。憩左侧来青轩，尽得峰势，右如舒臂，左乃曲抱，林木绣错，伽蓝棋布。下见麦畴稻畦，潦壑柳路，村庄疏数，点黛设色。夫雄踞上势，撮其胜会，华榱金铺，切云耀日，肖竹林于王居，失秽都之瓦砾；医疗兹刹庶几有博大恢弘之风。至于良辰佳节，都人士女，连佩接轸，遗钗堕簪，绮雷锋从风，香汗飘雨，繁华钜丽，亦一名胜。独作者聘象马之雄图，无邱壑之妙思；角其人工，不合自然，未免令山泽之胜，息心望岫。然要以数十年这后，碧蚀于蛛丝，阶砌于苔藓，游人渐少，树木渐老，则恐兹山之胜，倍当刮目于今日也。
    △记四
    从香俯石磴行柳路，不里许，碧云在焉。刹后有泉，从山根石罅中出，喷吐冰雪，幽韵涵澹。有老树，中空火出，导泉于寺，周于廓下，激聒石渠，下见文砾金沙。引入殿前为池，界以石梁，下深丈许，了若径寸。朱鱼万尾，匝池红酣，烁人目睛，日射清流，写影潭底，清慧可怜。或投饼于左，群赴于左，右亦如之，咀呷有声。然其跳达刺泼，游戏水上者，皆数寸鱼，其长尺许者，潜泳潭下，见食不赴，安闲宁寂，毋乃静燥关其老少耶？水脉隐见，至门左，奋然作铁马水车之声，迸入于溪。其刹宇宏丽不书，书泉志胜怨。或曰：“此泉若听其喷溢石根中，不从龙口出，其岩际砌石，不令光滑，令披露山骨，石渠不令若槽臼，则刹之胜，恐东南未必过焉。”然哉！
    △记五
    香山跨山踞岩，以山胜者也。碧云以泉胜者也。折而北，为卧佛，峰转凹，不闻泉声。然门有老柏百许森立，寒威逼人，至殿前，有老树二株，大可百围，铁干Α枝，碧叶虬结，纡羲回月，屯风宿雾，霜皮突兀，千瘿万螺，怒根出土，磊块诘曲，叩之丁丁作石声。殿墀周连数日丈，数百年以来，不见日月。石墀整洁不容唾。寺较古，游者不至，长日静寂，若盛夏晏坐其下，凛然想衣裘矣。询其名，或云娑罗树。其叶若蔌，予乃折一枝袖之，俟入城以问黄平倩，必可识也。卧佛盖以树胜者也。夫山当以老树古怪为胜，得其一者皆可居，不在整丽。三刹之中，野人宁居卧佛焉。
    △记六
    背香山之岭，是谓万安山。刹绮错其中，有寺不甚弘敞，而具山林之致者，翠崖也。门有渠，天雨则飞流自山颠来，崖吼石击，涛奔雷震，直走原麓，洞骇心目。刹后石路百级，有禅院，四周皆茂树，左右松柏千株，虬曲幽郁，无风而涛，好鸟和鸣。于疏林中隐隐见都城九衢，宫观栉比，万岁山及白塔寺了了可指。其郊ぁ之林烟水色，山径柳堤，及近之峰峦叠秀，楼阁流丹，则固皆几席间物。出门即为登眺，入门即为枕簟；虽夜色远来，犹可不废览瞩。有泉甚清，可煮茗，遂宿焉。风起松柏怒号，震撼冲击，枕上闻其声，如在客子舟中，驾风帆破白头浪也。予遂与王子定计，九夏居此，以避长安尘矣。
    △记七
    既栖止崖，晏坐之余，时复散步。循涧西行，攀磴数百武，得曰中峰。门有石楼，可眺，有亭高出半山，可穷原隰。墙围可十里，悉以白石垒砌，高薄云汉，修整中杂之纡曲。阶磴墀径，石光可鉴，不受一尘，处处可不旋簟席而卧，于诸山中鲜洁第一。刹中仅见一僧，甚静寂。予少憩石楼下，清风入户，不觉成寐。既寤，复循故涧，涧涸，而怪石经于活流冲击之后，堕者，偃者，横直卧者，泐者，背相负者，欲止未止，欲转不获转者，犹有余怒。其岸根水洗石出，亦复皱瘦，凌赠崎钦，陷坎罅中，松鼠出没，净滑可人。舍涧而上碧峰，得寺曰弘教，亦有亭可眺也。有松盘曲夭乔，肤皱枝拗，有远韵。间有怪石，佛像清古，亦为山中第一。降复过翠崖，循涧左行山口中，为曹家楼。有桥可憩，竹柏骈罗，石路宛转，可三里许，青苔紫驳，缀乱石中，墙畔亦多斧劈，石骨理甚劲。意山中多怪石，去其土肤，石当自出。无奈修者意在整齐，即有奇石，且将去天巧以就人工，况肯为疏通，显其突兀奋之势者乎？绝顶有亭，眺较远，以在山口也。此处门径弘博，不如香山，而有山家清奥之趣，亦当为山中第一也。
    △记八
    予欲穷万安绝顶之胜，而僧云徐之，俟向雨洒尘，乘其爽气，可以登涉，且宜眺瞩之。一宿而微雨至，予大喜曰：“是可游矣。”遂逆涧而上，徘徊怪石之间，数步一息。于时宿雾既收，初日照林，松柏膏沐之余，杨柳浣氵之后，深翠殷绿，媚红娟美，至于原隰隐，草色麦秀，莫不淹润柔滑，细腻莹洁，似薤簟初展，文锦乍铺矣。既至层颠，意为可望云中上谷间，而香山金山诸峰，遮樾云汉，惟东南一鉴，了了可数，平畴尽处，见南天大道一缕，卷雾喷水沙，浩白无涯，或曰此走邯郸道也。扪萝分棘，遂过山阴，憩于香山松棚庵中。松身仅五尺许，而枝干虬结，蔽于垣内。下有流泉清激，声与松风相和，松花堕地，飘粉流香，晚烟夕雾，萦薄湖山，急寻旧路以归。
    △记九
    依西山之麓而刹者，林相接也。而最壮丽者，为鲍家寺。两掖石楼屹立，青槐百株，交蔽修衢，微类村庄。殿墀果松仅四株，而枝叶婆娑，覆阴无隙地，飘粉吹香，写影石路，堂宇整洁，与碧云等。于弘教寺之下，又得滕公寺，石垣周遭，若一大县。其中飞楼相望。五十余所，清渠激于户下，杂花灵草，芬馥檐楹，别院宛转，目眩心迷幽邃清肃，规及娑而摹未央。噫，之之纪伽蓝，盛矣，中州固应尔，燕冀号为沙碛，数百年间，天都物力日盛，王侯貂贵，不惜象马七珍，遂使神工鬼斧，隐轸山谷。予游天下，若金陵之摄山牛首，钱塘之天竺净慈，诚为秽土清泰，至于瑰奇修整，无纤毫酸寒之气，西山诸刹，亦为独多。玉环飞燕，各不可轻，虽都人有担金填壑之讥，然赫赫皇居，令郊ぁ间皆为黄沙茂草，不亦萧条甚欤？王丞相所谓“不尔，何以为京师？”者也。
    △记十
    居士曰：“予游山，自西山始也。”或曰：“居士于二十时，即泛长江，历吴会，穷览越峤之胜，北走塞上，登恒山石脂峰，望单于而还，而乃云游自西山始，何也？”居士曰：“予向者雅好山泽游矣，而性爱豪奋，世机未息，冶习未除，是故目解玩山色，然又未能忘粉黛也；耳解听碧流，然又未能忘丝竹也；必如安石之载携声妓，盘餐百金；康乐之伐木开山，子瞻之鸣金会食，乃慊于心而势复不能，则虽有山石洞壑之奇，往往以寂寞难堪，委之去矣，此与不游正等。今予幸而厌弃世，少年豪习，扫除将尽矣，伊蒲可以送日，晏坐可以忘年；以法喜为资粮，以禅悦姬侍，然后澹然自适之趣以，与无情有致之山水，两相得而不厌，故望烟峦之峦窈突兀，听水声之幽闲涵澹；欣欣沁心入脾，觉世间无物可以胜之。举都人士所为闻而不及游，游而不及享者，皆渐得于吾杖履之下，于于焉，徐徐焉，朝探暮归，若将终身焉，然后用知予向者果未尝游山，游山自西山始矣。”

    ○寄四五弟
    山中已有一亭，次第作屋，辰起阅藏经数卷，倦坐亭上，看西山一带，推蓝设色，天然一幅米家墨气。午后，闲走乳窟听泉，精神日以爽健，百病不生。吾弟若有来游意，极好。三月初间，花鸟更新奇，来住数月，烟云供养，受用不尽也。

    ○寄八舅
    自别老舅入山，无日不快，仰看堆蓝之山色，俯听跳珠之水声；神骨俱清，百病消除。寺内有旧基，正据山水之胜，已倾囊鬻得，旦晚市木修造，有次第矣。此去十五六里，即为清溪，峰峦洞壑，殆非人境。到此饭伊蒲，绝嗜欲，觉得容易遣日。自信于山水有缘，联榻不寐，遂有此一番佳境界，非愚甥不能造此思路，非老舅不能赏鉴也。已矣已，胸次舒泰，耳目清净，岂非福耶？二三月内，此中山色泉声，更当十倍，老舅如有山行之兴，当扫乳窟以待。

    ○答夏道甫
    “高情已农晓云空，不与梨花同梦。”此情何堪！但一付壮大周诸公处治也。梅花帐中，柏子炉边，别有一番光景，新春入渚宫，当唤醒吾兄三生梦耳。拙诗一册，并园柑二十五枚，家履丝，聊申一念。小刻初成，容续补真成百日兄诗及悼亡篇也。园柑大异市味，幸别视之。卓吾手迹跋语，幸抄付来价，以便入刻，至望。

    ○回君传
    回君者，邑人，于予为表兄弟。深目大鼻，繁须，貌大类俳场上所演回回状，予友丘长孺见而呼之谓回，邑人遂回之焉。回聪慧，担娱乐，嗜酒喜妓入骨。家有庐舍田亩，荡尽，赤贫。善博戏，时与人赌，得钱即以市酒，邑人皆恶之。予少年好嬉游，绝喜与饮，邑人以之规予曰：“予辈亦可共饮，乃与无赖人饮，何也？”予曰：“君辈乌足与饮。盖予尝见君辈饮也，当其饮时，心若有所思，目若有所注，杯虽在手，而意别有营，强为一笑，随即愀然，身上常若有极大事相绊，不肯久坐，偶然一醉，勉强矜持，关防忍嘿。夫人生无事不苦，独把杯一刻，差为可乐，犹不放怀，其鄙何如？古人饮酒，惟恐不舒，尚借丝竹歌舞，以泻其怀，况有愁人在前乎！回则不然，方其欲酒之时，而酒忽至，如病得药，如猿得果；如久饿之马，望涯芳草，蹄足骄嘶，奔腾而往也。耳目一，心志专；自酒以外，更无所知，于于焉，嬉嬉焉，语言重复，形容颠倒；笑口不收，四肢百骸，皆有喜气，与之饮，大能助人欢畅，予是以日顾与之饮也。”人又曰：“荡子不顾家，乌足取？”予曰：“回为一身，荡去田产，君有田千顷，终日焦劳，未及四十，须回已白，回不顾家，君不顾身，身与家孰亲？回乃笑子，子反笑回耶？”其人无以应。回有一妻一子，然率在外，饮即向人家住不归，每十日送柴米归，至门大呼曰：“柴米在此，”即去。其妻出取，已去百步外矣。腰系一丝囊，常虚无一文。时予问回曰：“虚矣，何以为计？”回笑曰：“即至矣，即实。”予又谓曰：“未可用尽。”回又笑曰：“若不用尽，必不来。”予曰：“何以知之？”曰：“我自二十后，无立锥地，又不为商贾，然此囊随尽随有，虽邑中遭水旱，人多饥焉，而予独如故。予自知天不绝我，故不营。”予曰：“善。”回丧其子，予往慰之，回方醉，人家招之来，笑谓予曰：“绝嗣之忧，宁至我乎？”相牵入酒家，痛饮达旦。嗟乎！予几年前性刚命蹇，其牢骚不平之气，尽寄之酒，偕回及豪少年二十余人，结为酒社。大会时各置一巨瓯，较其饮最多者，推以为长。予饮较多，已大酣，恍惚见二十余人皆拜堂下。时月色正明，相携步斗湖堤上，见大江自天际来，晶莹辉朗，波涛激岸，汹涌滂湃，相与大叫，笑声如雷。是夜城中居民，皆不得眠。今予复以失意就食京华，所遇皆贵人，不敢过为颠狂，以取罪戾。易州酒价贵，无力饮，其余内酒黄酒不堪饮。且予近益厌繁华，喜静定，枯坐一室，或有两三日未饮时，量日以退，兴日以索；近又戒杀，将来酒皆胥戒之，岂能如曩日之豪饮乎？而小弟有书来，乃云余二十少年皆散去，独回家日贫，饮酒日益甚。予乃叹曰：“人不堪其忧，回也不改其乐，贤哉回也。”
 
 
《晚明二十家小品》
曹能始小品

    ○古文自序
    曹子曰：古文时文，无二理也。秦汉之文，无以异于今日之文也。古之文也，简而质；今之文也，繁而无当。古之文也，序记传赞之类，各有根致；今之文也，不暇辨析，只成一论体。古之文也，是是非非，义例甚严；今之刻薄者隐讥诽，茸者滥夸与而已矣。然则谓予之文其能无剩语欤？无变体欤？又能是非之当于人心欤？而俱未之能也。是犹未免有时相也。虽然，此意不可不知，而亦不可不存也。噫！凡事皆然，宁独文矣。予既以举业翻刻暑中，与蜀生相切靡刂，复取其古文之近于时义以广之。夫惟欲其与时文相近也，则亦不厌其为时矣。

    ○尹恒屈诗序
    语云：“千里一士，比肩而立，”志难得也。余数奔走道路，游于山川间，未尝不亟求友之思，而危独立之叹也。去年，从豫章来，登匡卢，泛彭蠡，凌天门，蹑采石，秋尽始抵秣陵，遇蜀尹武部恒屈。恒屈已有先容予者，见迟良久。余骤而得恒屈，而后喜可知也。于是予与恒屈称莫逆。予本投闲，恒屈好懒；予性佞佛，恒屈清斋；其为趣况一也。予之所友，恒屈之友；恒屈之以，即余之友；其为交游一也。临池谈艺，必尽短长；对奕衔杯，迭为胜负；其为犄角一也。高台流水，引眺何极；春花秋月，命赏都遍；其为留连一也。夫人也，因共所同而同之，则莫不同矣；因其所异而异之，则莫不异矣。予与恒屈之为人，有不期同而同者焉，而其为诗，惟日求异以致其同者焉。今恒屈之诗何如哉？其在楚者，非乎在蜀者也；在金陵者，非乎在楚者也，盖日而岁不同矣在。古之人如是也，其可量乎哉！予乃走数年，往来几千里，始见此人耳。恒屈今别去，将归蜀。朔流而上，直指江源，其自三山九华以至浔阳钟蠡之间，则余去年未见恒屈时路也。其自武昌荆门以至巫峡绵官之乡，则恒屈昔年未见余时路也。风景不同，山川如昔，怀人天末，扣舷而歌，予知又有不容已于言者矣。

    ○丘生稿序
    余去年潞河与丘生别，和以其所作文，欲余题数言，余第应之而已，未有以复也。兹间关自长安来，访余于鸡鸣山下，索之不置。余念别生一年所矣，日之不能不逝也；地之不能不迁也；友朋之不能无聚散；时事之不能无低昂也；独吾肉人相对慰藉如平生，讵能忘情哉！情之所关，则亦聊为记之而已。后之为梦寐，为感慨，未必不因之矣。若生之文，是非可否，则生以为如是，而余未必以为如是也。余以为如是，而人又未必以为如是也，余乌能定之。

    ○钱伯庸文序
    今之作文者，如人相见。作揖曲躬之际，阔别致谢，寒温者尽。及基执茶对坐，别无可说，不过再理前词，往往重复。又如俗人唱曲，以一句为数句，以一字为数字；不死不活，希图延场，及其当唱之处，又草草读过而已。噫！此所谓时套也。今之作揖不如是，则人必怪之；唱曲不如是，则无人击节赏音。作文之趋于时尚，亦如是矣。其病在于无师友传授，而少浸润之于义理，徒逞其私臆购，求作新奇，不知反落俗套矣。钱生伯庸，其家师于岳水部之初，以之初书谒见于予。予观其人，不为时俗所染，岂非欲随地求师，而汲汲于义理者？予愧浅率，不足以答伯庸。伯庸归，试以其文质之尔师之初。之初之作人，无时套者也，其论文亦如之。

    ○洪涯游稿序
    游山泽，观鱼鸟，至乐事也，比之游仙焉。夫能遣除万虑，任情独往，虽峭壁绝崖，迅滩飞濑，与夫猿之区，百鸟之所解羽，寂寥危栗，无非寓目佳境者，则其心虚而神适也。心虚则神舍之，神之所舍，精华出下。故宜灵秀吊诡，要眇弘肆，如太虚之浮云，任其卷舒；如洪海之应龙，恣其变化；则神之所为也。藉公有一芥蒂于其胸中，虽良辰美景，赏心乐事，近在目前，不啻隔数尘矣，况能形之诗歌，传之好事者乎？予性喜游，遇名山大川，莫不裹粮驻屐者久之。今年过南州，寻仙洪崖，会霖雨弥旬，不得穷其幽胜，独取所谓萧峰洪井诸处，一寓目焉。返棹入城，问南州作者，亦有游洪崖诗否？则于友人郁仪氏所，得文明宗侯诗一卷而读之。未始不反复三叹于斯人之先获我心也。文明以王孙贵游，不耽歌台舞榭，而是乐，固已奇矣。游而形之歌诗，诗辄秀色与西山竞爽，非胸中空洞，神相为用者能之乎？顾文明今则已矣，其所不朽者在是，而诸公子雅好文，因郁仪氏索余以言，故书是而归之。正谓禽向之侣，不必在今日耳。

    ○洪汝含鼓山游记序
    作文游山记最难。未落笔时，搜索传志，铺叙程期，洋洋纟丽纟丽，堆故实于满纸。但数别人财宝而已，于一种游情了不相关。即移之他处游亦可，移之他人游亦可；拘而寡韵，与而不切，病则均焉。记游如作画。画家必须摹古，间复出己意着色生采，自然飞动。及乎对境盘礴，往往难之。乃以为画不必似，盖远近位置，木石向背，逼真则碍理；两不入耳。法既不伤，于竟复肖，又何以似为病也？友人洪汝含氏，作《鼓山游记》。余读之，初若不汲汲于游者：或为岚招之；或为友朋动之；或自崖而返；或登顶者再；惟随其兴之所适，及乎境之所奏；故其为记，亦不为传志故实之所窘缚，与夫年月里数之所役使；神情满足，气色生动，嘻笑戏谑，皆成文章，以如意之笔术，夺难肖之画工；此所谓合作也。传《诗》之《葛覃》曰：“葛者，妇人之所有事也。为是诗者，咏歌其所有事，而又及其所闻见，言其乐从事于此也。”噫！汝含氏之游，可谓乐矣，是宜记。

    ○叶君节秋怀诗跋
    予观《诗说》曰：“春，至艳也，女感之而悲；秋，至爽也，士感之而悲。”然非爽艳不能以相悦，岂二序凉燠时，顾颛自为政耶？秋之色素，衷相喻者谁也？秋之韵长，兴相属者谁也？则非丈夫士不能，而非妇人女子所能辨也。予复有说焉，咏美人者，必以花草；咏花草者，又必以美人。山水之佳者，固入画图；图画之佳者，又肖乎山水。是故国风发而不淫，相如言工于形似，此皆诗家之正脉，韵士之极致也。予甥叶君节少年爽朗，刚肠素臆之士，乃其为秋怀诗，则若寤寐美人，而驰情于佳冶者。虽曰凛哉秋之为气，殊轻柔宛转，不胜可怜春也。此固文人所藉以遣其笔端而漱芳含润者，若必举其人以实之，指其事以证之；则亦不但痴人前说梦矣。

    ○春风楼记
    夫山离水赢：则能荡之而来；壑深舟固，则或负之而去；故楼居为仙人之所好，水上为智者之至乐也。余今年客豫章，住在东湖。友人李云将氏，门楣相对，一呼即集，时坐春风楼中。春风楼者，其尊人孟乾公之所创也。孟乾一代风流，千秋命赏；铜雀春深，瑶台月满；尝有春风向籁，被之弦管，抽其景光矣。至今烟霜傍峰，犹疑绮障之施；凫鹤浮波，尚作清音之和者也。云将属余所以记之。余见东湖之水，信乎吐吞城郭，而嘘吸风云者。谁家别业，若个良工；只似秦蛾背镜，孰映黛光；吴驷过门，徒看练影者哉。春风楼若为东湖而设，而湖遂得为此楼有也。层扌既崇，入窗自豁。堂丽而华，房密而曲；集珠履之上宾，拥翠钿之佳妇，玉杯范雪，银烛擎烟；中无不有，外别一区；天井载浮，空廊受浸；树势半欹，苔痕尽染；既风生其荐爽，虽月晦驻明。东西两岸，俱有长垣，为公府之所筑，乃为我而隔市尘矣。西山逶迤而来，犹窥一抹，似露半眉；落日倒景，则出金翠之盛妆也。南面相对，其为长堤高柳者，杏花楼耶？云日在杏花楼时，作胭脂色，其在柳树之上，依稀柳色也。东南水特宽，地势若少缺。湖中岛屿，有苏公亭峙之，望此辄有无穷之想。余一夕与云将小艇问其处，西山霞气蒸人，中流闻箫鼓动声渺渺自空堕，回视春风楼如在蓬岛，而我辈已神仙中人矣。

    ○游武夷记
    以七夕前一日发建溪，百里，抵万年宫，谒玉泉太姥十三仙之列，履祀汉坛，即汉武帝时所谓乾鱼荐武夷者也。泛舟溪上，可以望群峰，巍然首出，为大王；次而稍广，为幔亭。按《魏志》：“魏子骞为十三仙地主，筑升真观于峰顶，有天鉴池，摹鹤崖诸胜。以始皇二年，架虹桥而宴曾孙，奏‘人间可哀’之曲。”今大王梯绝不可登，幔亭亦惟秋蝉咽衰草矣。玉女兜鍪之下，数里，为一线天。道经友定故城，虎为政，游人不敢深入。两崖相阖者里许，中露天光仅一线。有风洞，白玉蟾斩蛇于此，今祠之，而肃杀之气犹存云。移舟过大藏峰，踵御茶园，万磴而上，其山如鸟巢，盖魏王易裸服以登天柱者，为更衣台。流隔岸，谒朱子所读书，拜其遗像，徘徊久之，以一迳入云窝。陈丹枢修炼之所，存其石灶。出大隐屏以西，登接┺木梯铁褴之路，视上则恐错趾，视下则恐眩目；千盘而度龙脊，乃有仙奕亭可憩。修竹鸣蝉之外，黄冠启闭于丹房而已。天游虽称崔嵬过之，然迢递可肩舆入。登一览台，于是三十六峰之胜，可屈指数矣。复命舟里许，过隘岭，为陷石堂。小桥流水之中，度石门而桑麻布野，鸡犬声闻，依稀武陵之境乎？于是望鼓子峰相近，穿修篁五里，木石栈道。相为钩连。叩崖石，逢然作鼓声。崖下为吴公洞，洞旁为道院。是游凡以次达九曲矣。乃归万年宫。从山麓走二十里，游水帘，乱崖飞瀑而下，衣裾入翠微盖湿。以别涧出崇安溪之西楚道上。曹学曰：“余考《武夷祀典志》，详哉其言之。则知人主之媚于神仙，所从来矣。始皇遣方士徐市求仟海上，而武夷不少概见，何以故？又按魏子骞遇张湛十三仙，及宴曾孙，俱始皇二年事，何其盛也？而后无闻焉。夫山灵之不以此易彼明矣。语云：‘贵荣可以修真，’是之谓夫？”

    ○石头募米疏
    石头，有竹盈亩，有水半溪；有高人韵士来往，遇公日坐竹林，涧水急则响，缓则文；与高人韵士睡听无穷，酬酢不倦，而后乐可知也。假令犁竹径为田，以水灌之；易高人韵士而为庸俗有金钱之人来往，则师所不乐也。夫使师日其中，挥麈谈道，学人数百，而不苦于乏绝，则其徒之事也。其徒某，有威仪法，可以劝缘者。

 
《晚明二十家小品》
黄贞父小品

    ○鸿苞序
    今夫虚空之中，忽然而有天地，天地中有四海五岳，海岳中有丘陵原隰，沟浍川渎，以及于一微一尘，一沤一沫。自沤沫微尘，侵磊而至天地，不可以数计形模也。而总为虚空之所苞举，则是虚空者之为物，熟与妙合偶对哉？尝试观之，惟人之灵，通神明，类万物而虚实，参两天地而称三才；世人往往桎梏束之，波流汩之；故子舆氏有不能尽其才之叹。世有才子，而后能ゾ列虚空，宠络宇宙；坚之为功，而精溢之而为言。屠长卿先生所著《鸿苞》一编是也。长卿少负不羁，以文章自豪，释褐成进士，为青浦令，时冯开之，沈君典，丁右武诸人相颉颃风云，睥睨当世。入为仪曹郎，志业不遂，仍以豪罢归。而僧注其才情于著作之林，几与州新都辈争流竞爽。晚乃栖心于禅玄二氏，又欲总三教之旨于一毫端，时出而为徒竺乾，为柱下，为洙泗，霏霏乎落笔为花，流沫为珠；玄黄黼黻其辞，以自愉快。于是析天人，研性命；剖两仪，纬万类，渔猎诸子，网罗百家，以及《齐谐》、《虞初》，丛聚谑浪之谈，凡书之所有，目之所淫，喉舌之所吞吐，尽举而载之于笔。盖其心灵无所不映澈，而其长才无所不游徙，其声磊历落之气不竟于名位，而眺览山川，挥洒词赋，犹不足以满其清湛浩荡之胸。读是篇也。不可谓长卿非才子，亦不可谓长卿不能尽其才者已。虽然，神明往则灵焉托？驰骤歇而才安归？六艺犹为陈筌，玄释不过传响，此篇即称博雅功臣，而谓为长卿易简理得之书，不可也。茅生元仪为吾友水部荐卿之子，博文嗜奇，爰付剞劂，属予序之，以资同好者流览。兼爱全书，未加诠择。然予闻之长卿辞世偈云：“生平一过，多言多语，《鸿苞》等书，付之一炬。”呜呼！霜降木落，则长卿之为长卿，者矣！

    ○金玄朗于讴序
    世所称快士，脂韦罄折，能为佞士大夫间澜翻颊舌，不且箕踞慢骂，先强贵而藉口灌将军，令贤者辟色，不肖者辟席。嗟乎！灌夫宁易为也。孔子曰：“恶似而非者。”始吾不知玄朗，以为流俗人耳。既目摄玄朗，说以为夫夫使气，即才高不可近。迨余困公车归，从上茅荐卿读书。而习玄朗者日久。觞咏之暇，间握手谭生平快心事，与千古豪华废兴得失之概。或呼可儿，命童子进巨觥，或发上指，语咄咄不何，四座为之爽然。及余再过吴门，览玄朗所为《结游》一篇，生平交契具在，皆当世风流廓落雄骏之士，乃知玄朗钟情之嗜，不啻菖芰，而世往往以目失之，悲夫！昔者王太史季孺之序玄朗曰：“王先生之结袜，乃绝意于荣通；灌将军之骂坐，终见志于去就。”嗟乎，季孺死而知玄朗者希矣。玄朗诗似漫不经意，而雄快凯丽，放志成象，慷慨笔墨之外，酷似其为人。不知其人视其诗，不知其诗视其人，以此两言作金生钟期可也。夫灌夫有气而无文，玄朗直鞭笞使之矣。

    ○南太史饮酒集杜小序
    朱进父用杜子“浅把涓涓酒”二句，作饮酒诗十六首，而南太史子兴竟集杜句为之，得三十六首。两公俱称绝调，而为太史更难。何者？我与我周旋易，而我与人相代而竟作我，非谐情合体，仿性纾才不能也。昔庄惠游濠梁之上，惠曰：“子非鱼，安知鱼之乐？”庄曰：“子非我，安知我不知鱼之乐？”请以此下一转语曰：“子兴非少陵者，安能集众少陵之为一少陵，而又有我在也？”然则古今才子非诗非酒，而有所以为诗酒人之雄者，览斯集可三叹焉。

    ○玉版居记
    钟陵民俭，境以内，山川城廓半萧瑟，绝少胜地可眺览。独城南山寺名福胜者，去城里许，径而僻，都无市喧，惟是苔衣树色相映，寺殿亦净敞可望。前令于此集父老，或诸生五六辈，说约讲艺。而寺以后方丈地，有修竹几百竿，古树十数株，为松为枥，为樟为朴，为为柞，为枫及芭蕉，细草间之。四面墙不盈尺，野林山翠，葱苍霭，可郁而望。六月坐之可忘暑，清风白月，秋声夜色，摇摇堕竹树下。间以吏事稀少，独与往还，觉山阴道不远，亦自忘其吏之为俗。借境汰情，似于其中不无小胜，因出余锾，命工筑小屋一座，围棂总四周。总以外，长廊尺许，带以朱栏干。草砌石，可步可倚。最后隙地亦佳，覆树似屋，据而坐，亦近乎巢树凿坏之民。而总之以竹居胜，即榜竹为径，题之以小淇园，颜其居曰玉版。里父老诸生，未始不可与集，高客韵士与之俱，更益情远，间觅闲孤往，亦复自胜。不佞令此地，无善状，庶几此袈裟地片居为政林下者云尔已矣。昔苏子瞻邀刘器之参玉版和尚，至则烧笋而食，器之觉笋味胜，欣然有悟，盖取诸此也。寺僧一二，每见多酒态，不知此味。子瞻亦不可多得。嗟乎！情境旷示，雅俗都捐，亦乌知世无子瞻玉版其人也。列一石刻玉版居约，戒杀，戒演戏，戒多滋味，戒毁墙壁篱落，砍伐摧败诸竹木。愿后来者共呵护之。有越三章者，不难现宰官身而说法。工竣，为壬演秋九月。

    ○岑山游记
    岑山在兴安境。境之左，曳舆转级而上，可三五里，周曹皆小山，林木薜萝，与衣裳相钩带。登山时，日落山隈，烟浮树杪，如置身青霭中。乘余光，急探山中之胜。中一洞如佛狮子座洞口，昂首轩鼻，卷文如螺，似天为之。左为龙乳泉，莹色如玉，微微滴溜下如乳，味不澹而浓重，又似美人微汗浸浸不收。其历为鱼峰，斑纹片片如黄竹叶。所居窈，即白日，必秉烛入之，乃见。俗亦名仙崖。旁有创修碑，以木为之，系天顺七年。其声朴朴，如古琴。其纹斑驳断连，亦如老桐琴文，予目中所未见。又转最上峰，为禅堂。堂踞岑之顶，信州山水可揽取尽，惜山僧不能指其处。惟龟峰近一瞩目，即至前堂。僧焚香宣梵，仪律清肃，是西江丛林所少。次早，下山入信州矣。夫岑虽小山，然境近而踞幽胜，其颠可揽众山，则亦足方仙崖，可姑山两庑哲配也。

    ○浮梅槛记
    客夏游黄山白岳，见竹筏行溪林间，好事者载酒从之，甚适。因想吾家西湖上。湖水清且广，雅家此具，归而与吴德聚谋制之。朱栏青幕，四披之，竟与烟水云霞通为一席，冷冷如也。按《地理志》云：“有梅湖者，昔人以梅筏，沈于此湖，有时浮出。至春则开花，流满湖面。”友人周本音至，遂欣然题之曰浮梅槛。古今人意，同不同未可知也。书联者二：“一曰‘湍回急沫上，缆锦杂华浮。’一曰‘指烟霞以问乡，窥林屿而放泊。’”每花月夜，及澄雪山阴，予时与韵人禅衲，尚羊六桥，观者如堵，俱欢西湖千载以来未有。当时苏白风流，意相不及此人情喜新之谭。夫我辈寥廓湛妙之观，岂必此具乃与梅湖仙人争奇哉？聊述所自，以贻观者。

    ○题戴生病记
    往予与苇航禅师山居时，偶言“昨梦不祥，奈何？”渠曰：“梦已勿忆。忆，又一梦也。”又言：“病后亦勿忆病。”予以为不然。梦而忆梦，则忧虞怦营，无所不至，佛氏所谓颠倒梦想，惑将不解。病后勿忆病，则追欲偿，好见猎而攘臂，后将不可为。盖忆梦，病疑；勿忆病，病忘。忘之为身害，滋甚矣。雄霸无过齐小白，而中兴之王无过刘秀。要其创基保业无他术，管子曰：“君无忘射钩，臣无忘槛车。”冯将军亦言：“愿国家无忘河北之难，小臣不敢忘巾车之恩。”善哉！戴生之为《病记》也，其亦槛车巾车意乎？涉水知寒，热火知热；前车覆，后车诫；可以保身，可以广业。戴生而自读其所记，胜于读岐轩《素问》，嵇康《养生论》多矣。或曰：“雨过爽来，太虚岂无忘雨乎？”予笑不答，第喜戴生之能无忘病而书之。
</div>
    <div class="pagination">
<a href="晚明二十家小品_page4.html">上一页</a><a href="晚明二十家小品.html">1</a><a href="晚明二十家小品_page2.html">2</a><a href="晚明二十家小品_page3.html">3</a><a href="晚明二十家小品_page4.html">4</a><span class="current-page">5</span><a href="晚明二十家小品_page6.html">6</a><a href="晚明二十家小品_page7.html">7</a><a href="晚明二十家小品_page8.html">8</a><a href="晚明二十家小品_page9.html">9</a><a href="晚明二十家小品_page10.html">10</a><span>...</span><a href="晚明二十家小品_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
