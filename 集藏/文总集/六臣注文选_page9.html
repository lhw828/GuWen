<!DOCTYPE html>
<html>
 <head>
  <meta charset="utf-8"/>
  <title>
   六臣注文选 - 第 9 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六臣注文选 - 第 9 页/共 33 页
  </h1>
  <div class="content">
   洞庭张乐地潇湘帝子游【善曰庄子北门成问于黄帝曰帝张咸池之乐于洞庭之野吾始闻之惧复闻之怠山海经曰洞庭之山帝之二女居之是帝游于江渊澧沅风交潇湘之川郭璞曰言二女游戏江之渊府则能鼓动五江令风波之气共相交通言其灵蠁也楚辞湘君曰帝子降兮北渚王逸曰帝谓尧也娥皇女英随舜不反死于湘水因为湘夫人向曰洞庭山名黄帝奏咸池之乐于上潇湘江之别名帝女游之即楚辞所谓湘夫人是也】云去苍梧野水还江汉流【善曰归藏启筮曰有白云出白苍梧入于大梁尚书曰江汉朝宗于海】停骖我怅望辍棹子夷犹【善曰郑毛诗注曰骖两騑也蔡邕初平诗曰暮宿河南怅望天阴雨雪滂滂楚辞曰君不行兮夷犹王逸曰夷犹犹豫也　济曰骖马辍止也夷犹长望貌谢在陆故云停骖范在舟故云止棹】广平聴方籍茂陵将见求【善曰言范同广平而声聴方向籍已当居茂陵之下将于彼而见求王隠晋书曰郭袤字林叔为中郎散骑常侍防广平太守缺宣帝谓袤曰贤叔大匠浑垂称于平阳魏郡百姓防惠化且卢子家王子邕继踵此郡欲使世不乏贤故复相屈在郡先以德化善为条敎百姓爱之郑毛诗笺曰方向也汉书曰司马相如既病免家居茂陵　良曰周处为广平太守三十年滞讼一朝断决籍籍甚也司马相如谢病居茂陵言今求为此】心事俱已矣江上徒离忧【善曰楚辞曰思公子兮徒离忧　翰曰上未能及周处之籍甚下未果同相如之谢病故事俱已矣对此江波之上空怀离忧】
　　别范安成诗【五言　善曰梁书曰范岫字樊宾齐代为安成内史】
　　沈休文【铣同善注】
　　生平【五臣作平生】少年日分手易前期【善曰言春秋既富前期非逺分手之际轻而易之言不难也汉书灌夫传曰生平慕之论语子曰乆要不忘平生之言孔安国曰平生少时也贾充上与李夫人书曰每至当别未尝以为易　向曰言少年之时别离以前期易也】及尔同衰暮非复别离时【善曰言年夀衰暮死日将近交臂相失故曰非时也蜀志曰宋预聘呉孙权捉预手曰今君年长孤亦老恐不复相见也　济曰言今同其衰老非是别离时恐不复相见】勿言一樽酒明日难重持【善曰苏武诗曰我有一樽酒将以赠逺人　良曰勿以此一樽酒为轻生死无期明日恐不得与之重持此也持执也】梦中不识路何以慰相思【善曰缪袭嘉梦赋曰心灼烁其如阳不识道之焉如韩非子曰六国时张敏与髙惠二人为友毎相思不能得见敏便于梦中往寻但行至半道即迷不知路遂回如此者三　翰曰楚王梦与缺　　寻迷不识路约云同此无以慰我相思之心】





　　文选巻二十
　　钦定四库全书
　　文选巻二十一
　　梁　昭　明　太　子　萧　统　编
　　唐李善吕延济刘良张铣吕向李周翰注
　　咏史
　　咏史诗【五言】
　　王仲宣【向曰谓览史书咏其行事得失或自寄情焉曹公好以已事诛杀贤良粲故托言秦穆公杀三良自殉以讽之】
　　自古无殉死达人所共知【善作其所知　善曰礼记曰陈干昔寝疾属其子曰如我死使吾二婢子夹我干昔死其子曰殉葬非礼也杜预左氏传注曰以人从葬为殉鹖冠子曰达人大观　翰曰从死曰殉古无此事人所知之】秦穆杀三良惜【五臣作昔】哉空尔为【善曰左氏传曰秦伯任好卒以子车氏三子奄息仲行鍼虎为殉皆秦之良也毛苌诗传曰三良三善臣贾逵国语注曰惜痛也郑礼记注曰尔语助也　济曰殉无益徒彰非礼故云空尔为】结发事明君受恩良不訾【音资　善曰汉书曰霍光以结髪内侍乂王生谓盖寛饶曰用不訾之躯良信也贾逵国语注曰訾量也　良曰凡仕曰结髪訾量也言无量也】临没要【平】之死焉得不相随妻子当门泣兄弟哭路垂临穴呼苍天涕下如绠【古杏】縻【美悲切　善曰刘德汉书注曰黄鸟之诗刺秦穆公要之从死垂邉也毛诗曰临其穴惴惴其栗彼苍者天殱我良人郑曰穴谓冢圹也説文曰绠汲井绠也縻牛辔也　铣曰穴墓门绠縻皆绳索】人生各有志终不为此移同知埋身剧心亦有所施【善曰説文曰剧甚也包咸论语注曰施行也　向曰甘为殉而不退翰曰剧甚也有所施者为人用也】生为百夫雄死为壮士规黄鸟作悲诗至今声不亏【善曰毛诗曰维此奄息百夫之特郑曰百夫之中最雄俊者也汉书项羽谓樊哙曰壮士也毛诗序曰黄鸟哀三良也王逸楚辞注曰亏歇也济同善注】
　　三良诗【五言】
　　曹子建【良曰亦咏史也义与前诗同植被文帝责黜意者是悔不随武帝死而托是诗】
　　功名不可为忠义我所安【善曰言功立不由于已故不可为也吕氏春秋曰功名之立天也郑礼记注曰名令问也孝经注曰死君之难为尽忠諡法曰能制命曰义我谓三良也　铣曰植自言功名不可强为而致也唯忠义我可安之】秦穆先下世三臣皆自残【善曰列女传栁下惠妻诔曰恺悌君子永能厉兮吁嗟惜哉乃下世兮贾逵国语注曰没身为残　向曰残杀也】生时等荣乐既没同忧患【平声　善曰应劭汉书注曰秦穆与羣臣饮酒酒酣公曰生共此乐死共此哀奄息等许诺及公薨皆从死】谁言捐躯易杀身诚独难揽【五臣作搅】涕登君墓临穴仰天叹【平】长夜何冥冥一往不复还【善曰説文曰捐弃也楚辞曰美人兮揽涕而竚临穴已见上文説文曰叹太息也李陵诗曰严父潜长夜慈母去中堂东观汉记邓太后报邓阊曰长归冥冥往而不反　翰曰墓中不明是谓长夜冥冥暗貌】黄鸟为悲鸣哀哉伤肺肝【善曰礼记曰亲始死恻怛之心伤肾干肝焦肺古歌曰大忧摧人肺肝心　济曰黄鸟哀三良诗也伤肺肝悲之至也】
　　咏史诗八首【五言】
　　左太冲【向曰是诗之意多以喻已】
　　弱冠弄柔翰卓荦观羣书【善曰礼记曰人生二十曰弱冠王粲车渠椀赋曰援柔翰以作赋孔融荐祢衡表曰英才卓跞跞与荦同班固汉书司马迁賛曰刘向杨雄博极羣书　良曰盖思自属矣弱冠年二十也柔翰笔也卓荦特达也】著论准过秦作赋拟子虚【翰曰贾谊作过秦论司马相如作子虚赋准拟比以为法则也】邉城苦鸣镝羽檄飞京都【善曰长杨赋曰永无邉城之灾汉书曰冒顿乃作为鸣镝习勒骑射音义曰箭镝也如今鸣箭也汉书曰髙祖曰吾以羽檄徴天下兵　铣曰鸣镝矢名羽檄徴兵之书】虽非甲胄士畴昔览穰苴【子余反善曰尚书曰善谷乃甲胄左氏传羊斟曰畴昔之羊子为政史记曰司马穰苴者田完之苗裔也齐景公以为将军将兵扞燕晋之师其后田和因自立为齐威王用兵行威大放穰苴之法而诸侯朝齐威王使大夫追论古者司马法而附穰苴其中因号曰司马穰苴兵法向曰齐将田穰苴有兵法我也虽非甲胄之士畴昔尝览穰苴之术】长啸激清风志若无东呉【善曰楚辞曰临深水而长啸王逸楚辞注曰激感也东呉谓孙氏也　翰曰时呉未平临风长啸若无东吴者志髙而气勇也】鈆刀贵一割梦想骋良图【善曰东观汉记班超上疏曰臣乘圣汉威神冀效鈆刀一割之用韩君章句曰骋施也　济曰以鈆为刀只可一割不可再用言愿当一割之任奋策于敌国也】左眄【莫见】澄江湘右盼【普苋】定羌胡【善曰广雅曰眄视也方言曰澄清也马融论语注曰盼动目貌　良曰眄盼皆视也左澄江湘谓取呉右定羌胡谓取蜀蜀在西故云羌胡】功成不受爵长揖归田庐【善曰汉书曰郦食其长揖不拜毛诗曰中田有庐汉书疏广曰吾自有旧田庐　铣曰此思之志也爵五等爵也】
　　郁郁涧底松离离山上苗【善曰古诗曰郁郁园中栁毛苌诗传曰离离垂貌　铣曰郁郁茂美貌离离轻细貌】以彼径寸茎荫此百尺条世胄蹑高位英俊沈下僚【善曰史记魏王曰寡人有径寸之珠七发曰髙百尺而无枝韩诗内传曰所以为世子何言世世不絶孔安国尚书传曰胄长子也谓卿大夫子弟也广雅曰蹑履也西都赋曰英俊之域尔雅曰僚官也济曰彼谓山苗喻世胄此谓涧松喻英俊】地势使之然由来非一朝金张
　　借旧业七叶珥汉貂【善曰周书汤曰吾欲因地势所有而献之列子俞氏曰病非一朝一夕之故其所由来渐矣班固汉书金日防賛曰夷狄亡国羁虏汉庭七叶内侍何其盛也七叶自武至平也又张汤传賛曰张氏之子孙相继自宣元已来为侍中中常侍者凡十余人功臣之后唯有金氏张氏亲近贵宠比于外戚董巴舆服志曰侍中中常侍冠武弁貂尾为饰　良曰珥挿也】冯公岂不伟白首不见招【善曰汉书冯唐以孝着为郎中署长事文帝文帝辇过问唐曰父老何日为郎説文曰伟奇也荀悦汉纪曰冯唐白首屈于郎署　铣曰冯唐白首屈于郎署故云不见招思叹小人在位而君子在野】吾希段干木偃息藩魏君【善曰广雅曰希庶也吕氏春秋曰田賛説荆王曰若夫偃息之义则未之识也高诱曰段干木偃息以安魏也通幽赋曰干木偃息以蕃魏　向曰吾思自称也希美也段干木偃息德义文侯过其庐而轼之诸侯闻之而畏魏是谓魏之藩屏也】吾慕鲁仲连谈笑却秦军【善曰史记曰鲁仲连好奇伟倜傥画策而不肯仕宦任职赵孝成王秦使白起围赵魏王使将军新垣衍説赵尊秦昭王为帝鲁连适游赵谓平原君曰梁客新垣衍安在吾请为君责而归之乃见辛垣衍垣衍起再拜谢曰吾请出不敢复言秦将闻之为却五十里　翰曰秦将闻之为却五十里此谓谈笑之间也】当世贵不羁遭难能解纷功成耻【善作不】受赏髙节卓不羣【善曰史记曰秦军引去平原君欲封鲁连鲁连辞谢平原君乃置酒酒酣起前以千金遗鲁连鲁连笑曰所贵于天下之士者为人排患释难解纷而不取也即有取者是商贾之事而连不忍为也遂辞平原君而去班固説东平王苍曰光名宣于当世邹阳上书曰不羁之士与牛骥同皁史记曰鲁仲连好持髙节游于赵论语顔回曰如有所立卓尔　济曰谓不为贵者所羁而能解纷又不受所赏卓然与天下不羣也】临组不肯【薛】对珪寜【善作不】肯分连玺曜前庭比之犹浮云【善曰説文曰组绶属也王逸楚辞注曰系也礼稽命徴曰诸侯执珪解嘲曰析人之珪将加之官必授之以印后仲连为书遗燕将燕将自杀田单欲爵之仲连逃海上再封故言连玺郑周礼注曰玺印也论语子曰不义而富且贵于我如浮云　良曰组绶系分受玺印也言仲连视此犹浮云之逺已也思以干木仲连絜已利物以刺贪夫也】
　　济济京城内赫赫王侯居冠盖荫四术朱轮竟长衢【善曰毛诗济济多士毛苌曰济济多威仪也呉质书曰陈威发愤思入京城毛诗曰赫赫师尹毛苌曰赫赫显盛貌西都赋曰冠盖如云广雅曰术道也杨恽书曰乘朱翰者十人古诗曰长衢罗夹巷　铣曰济济赫赫美盛貌术衢皆道也竟尽也贵人所乘车朱其轮也】朝集金张馆暮宿许史庐【善曰汉书盖寛饶曰上无许史之属下无金张之托金张已见上文汉书孝宣许皇后元帝母元帝封外祖父广汉为平恩侯又曰史良娣宣帝祖母也兄恭宣帝立恭已死封恭长子髙为乐陵侯　向曰此皆贵盛用事游士皆集宿其馆庐也】南邻击钟磬北里吹笙竽【善曰左氏传曰郑伯有夜饮酒击钟焉吕氏春秋曰帝喾令人击磬墨子曰弹琴瑟吹笙竽磬或为鼓　翰曰邻里皆贵族故常闻奏乐】寂寂扬子宅门无卿相舆寥寥空宇内【善作中】所讲在虚【善曰説文曰寂寂无人声也汉书扬雄自叙曰雄家素贫嗜酒人希至其门广雅曰寥深也空廓也楚辞曰闵空宇之孤子汉书曰雄方草创太有以自守老子曰之又众妙之门管子曰虚无无形谓之道　济曰寂寥虚静也扬雄素嗜酒人希至其门故云无卿相车舆也雄方草太经以自守故云所讲在虚也】言论准宣尼辞赋拟相如【善曰汉书曰时有人问雄者雄常用法应之譔为十三巻象论语号曰法言又曰先是时蜀有司马相如作赋甚丽温雅雄心壮之毎作赋常拟以为式　良曰法言象论语故云准作赋以相如为式故云拟】悠悠百世后英名擅八区【善曰论语曰其或继周者虽百世可知也魏志程昱曰刘备有英名説文曰擅専也解嘲曰天下之士咸营于八区　铣曰虽至百代尚犹擅名于八方也思以雄俭约折以金张奢丽以激于当代也】
　　皓天舒白日灵景耀神州【善曰广雅曰皓明也傅三都赋曰白日舒灵景于天地理书曰昆仑东南地方五千里名曰神州向曰皓大也灵景日景也神州京都也】列宅紫宫里飞宇若云浮【善曰西京赋曰正紫宫于未央寛盐铁论曰梓匠营宫室上成云气下成山林翰曰紫宫天子所居处云浮髙广也】峨峨高门内蔼蔼皆王侯【善曰广雅曰峩峩容也峩与峨同古字通汉书鲍宣曰岂徒欲使臣重高门之地哉毛诗曰蔼蔼王多吉士广雅曰蔼蔼盛也　济曰峨峨髙貌】自非攀龙客何为欻【许勿】来游【善曰扬子法言曰攀龙鳞附鳯翼薛综西京赋注曰欻者言忽也　良曰言我非攀龙附鳯趋竞之人何为忽游于此】被褐出阊阖髙步追许由【善曰家语子路曰有人于此被褐而怀玉何如子曰国无道隠者可也晋宫阙名曰洛阳城阊阖门西向皇甫谧髙士传曰许由武阳城槐里人修道冲虚学于齧缺许由为尧所让由是退隠遯逃于中岳下　铣曰褐短敝之衣阊阖国门也许由尧时隠居之士思恶世人趋竞势利将被褐出国门追许由之迹而复之也】振衣千仞冈濯足万里流【善曰王粲七释曰濯身平凔浪振衣平髙岳　向曰振衣濯足欲去世尘也】
　　荆轲饮燕市酒酣气益震【平声协韵　善曰孔安国尚书传曰乐酒曰酣毛苌诗传曰震犹威也】哀歌和渐离谓若傍无人【善曰史记曰荆轲之燕与屠狗及高渐离饮于燕市酒酣以往高渐离击筑荆轲和而歌于市中相乐也已而相泣旁若无人　翰同善注】虽无壮士节与世亦殊伦高眄邈四海豪右何足陈【善曰臣瓉汉书注曰邈緜邈也张衡四愁诗序曰豪右兼并之家　良曰荆轲与渐离后刺击秦王不成故云无壮士节观其志气亦与一代殊此人高观越四海之外豪右之人何足可陈也】贵者虽自贵视之若埃尘贱者虽自贱重之若千钧【善曰列子杨朱曰贵非所贵贱非所贱齐贵齐贱汉书曰十六两为一斤三十斤为一钧　济曰埃尘轻细也千钧至重也言君王虽贵轲将刺之狗屠虽贱轲乃与饮事虽属轲实思自谓也思疾当时贵者尽是小人故轻之贱者虽贱则有君子故重之】主父宦不达骨肉还相薄【善曰史记或説主父偃曰太横主父偃田臣结髪游学四十年身不得遂亲不以为子毘弟不收杜预左氏传注曰宦仕也吕氏春秋曰父母之于子也子之于父母也此之谓骨肉之亲薄轻鄙之也史记曰君薄淮阳邪　良曰此由名宦不达而骨肉之亲相薄也】买臣困樵采【善作采樵】伉俪不安宅【善曰汉书曰朱买臣家贫常刈薪樵卖以给食檐东薪行且诵书妻亦负戴相随数止买臣无讴歌道中买臣愈益疾歌妻羞之求去买臣笑曰我年五十当富贵也今已四十余矣汝苦日乆待我富贵报汝功力妻恚怒曰如公等终饿死沟中耳何能富贵买臣不能留即聴去左氏传曰施氏之妇怒施氏曰已不能庇其伉俪杜预曰俪偶也伉敌也　铣曰伉俪谓妻也宅居也】陈平无产业归来翳负郭【善曰汉书曰陈平家贫好读书负郭穷巷以席为门然门外多长者车辙方言曰翳防也郭璞曰谓蔽薆也咅爱郑礼记注曰负之言背也　向曰翳依也】长卿还成都壁立何寥廓【善曰郭璞曰贫穷也楚辞曰嗟寥廓而无处广雅曰廓空也　翰曰卓文君既奔司马相如相如与驰归成都居徒四壁立寥虚廓空也】四贤岂不伟遗烈光篇籍【善曰班固説东平王苍曰遗烈着于无穷汉书呉起商鞅垂着篇籍　向曰言此上四贤岂谓不奇伟而遗美业光于篇籍】当其未遇时忧在【五臣作其】填沟壑英雄有迍邅由来自古昔何世无奇才遗之在草泽【善曰孟子曰志士不忘在沟壑周易曰屯如邅如国语曰古曰在昔孙子曰何世之无才何才之无施　良曰自伤沈沦于此见志】习习笼中鸟举翮触四隅落落穷巷士抱影守空庐【善曰説文曰习习数飞也鹖冠子曰笼中之鸟空笼不出郑毛诗笺云隅角也落落疎寂貌言士之居穷巷若鸟之在笼中也风赋曰廓抱影而独倚　铣曰士居穷巷犹鸟之在笼皆不得志也习习屡飞貌落落疎寂貌抱影犹隠身也】出门无通路枳棘塞中涂【善曰王仲宣七哀诗曰出门无所见孔丛子孔子山陵之歌曰枳棘克路陟之无縁　向曰无通路谓时无道也枳棘有棘之木喻谗佞也】计策弃不收块若枯池鱼【善曰东方朔大言曰计策弃捐不收王逸楚辞注曰块独处貌　翰曰计策不见用块然若涸池之鱼】外望无寸禄内顾无斗储【善曰国语叔向曰绛之富商而　无寻尺之禄郑毛诗笺曰回首曰顾古出东门行曰盎中无斗米架上无悬衣説文曰顾还视也储蓄也谓蓄积以待用也　济曰寸禄斗储虽至少此皆无之】亲戚还相蔑朋友日夜疎【善曰郑毛诗笺曰蔑轻也庄子曰亲友益疎　良曰思疾时弃贤贱贫兼以自喻】苏秦北游説李斯西上书俛仰生荣华咄【当没】嗟复雕枯【善曰史记曰苏秦乃西至秦説惠王惠王方诛商鞅疾辩士弗用乃东之赵遂説六国苏秦为从约长并相六国后去赵之燕阳为得罪于燕而亡自燕之齐齐宣王以为客卿后齐大夫多与苏秦争宠者而使人刺苏秦又曰李斯西入秦説秦王后秦王以斯为客卿又曰始皇以斯为丞相二世下斯就五刑庄子曰其疾也俛仰之间文子曰身有荣华心有愁悴苍颉篇曰咄啐也説文曰啐惊也王弼周易注曰嗟忧叹之辞啐仓愦切　铣曰此言素皆贫贱之士俯仰之间而取荣宠旋而复见雕残也言人不可无位及其有位不欲过分咄嗟叹词也】饮河期满腹贵足不愿余巢林栖一枝可为达士模【善曰庄子曰鹪鹩巢林不过一枝偃防饮河不过满腹　向曰偃防鹪鹩取足而已不愿余也此则达士之模思言位过其才必为其咎】
　　咏史诗【五言】
　　张景阳【善曰臧荣绪晋书曰张协字景阳载之弟也兄弟并守道不竞以属咏自娯少辟公府后为黄门侍郎因托疾遂絶人事协见朝廷贫禄位者众故咏此诗以刺之　翰同善注】
　　昔在西京时朝野多欢娯【善曰汉书刘向上疏曰众贤和于朝万物和于野孟子曰霸者之民欢虞如也王逸楚辞注曰娯乐也娯与虞古字通用】蔼蔼东都门羣公祖二疎【善曰毛诗曰仲山甫出祖郑曰祖者行犯軷之祭也二疎见下注　济曰蔼蔼盛貌东都门长安东门也祖祭也凡送行而饮酒者假祭道为名】朱轩曜金城供帐临长衢【善曰尚书大传曰未命为士不得朱轩盐铁论曰秦金城千里供帐见下注左太冲咏史诗曰朱轮竟长衢古诗曰长衢夹巷良曰朱轩公卿车也金城长安城也衢道也】达人知止足遗荣忽如无抽簪
　　解朝衣散髪归海隅【善曰钟防遗荣赋曰散髪抽簮永絶一丘苍颉篇曰簮笄也所以持冠也孟子曰如以朝衣朝冠坐于涂炭也尚书曰至于海隅苍生　铣曰簮冠簮也凡束髪为从官散髪为罢官】行人为陨涕贤哉此丈夫【善曰汉书扬宣上书曰行道之人为之陨涕毛诗曰心之忧矣涕既陨之　向曰此丈夫即广受也】挥金乐当年歳暮不留储【善曰韩康伯周易注曰挥散也歳暮喻年老也诗曰蟋蟀在堂歳聿其暮薛君曰暮晩也言君之年歳已晩也　向曰挥散储积也】顾谓四座宾多财为累【去】愚【善曰説文曰顾还视也古诗曰四坐莫不叹汉书曰疏广字仲翁东海人也明春秋为太子太傅兄子受字公子亦以贤良为太子家令广谓受曰吾闻知足不辱知止不殆今仕至二千石功成名立如此不去惧有后悔岂如父子相随出闗归老故乡以夀命终不亦善乎遂上疏乞骸骨上以其年笃老皆许之加赐黄金二十斤皇太子赐五十斤公卿大夫故人邑子为设祖道供帐东都门外送车数百两辞诀而去道路观者曰贤哉二丈夫或叹息为之下泣广既归乡里日令家共具设酒食请族人故旧宾客与相娱乐居歳余广子孙窃谓其昆弟老人广所爱信者曰子孙几及君时颇立产业基址今日饮食费且尽宜从丈人所劝説君买田宅老人即以闲暇时为广言此计广曰吾岂老誖不念子孙哉贤而多财则损其志愚而多财则益其过金者圣主所以惠养老臣也故乐与乡党宗族共飨其赐以尽吾余日不亦可乎于是族人悦服皆以夀终累犹负也累愚为过者之累也】清风激万代名与天壤俱咄此蝉冕客君绅宜见书【善曰胡广书曰建鸿德流清风史记鲁仲连与燕将书曰业与三王争流名与天壤俱弊説文曰咄相谓也蔡邕独断曰太尉已下冠惠文侍中珥貂蝉论语曰子张问行子曰言忠信行笃敬子张书诸绅　翰曰蝉冕客谓贵盛者绅大带也宜书二疎之事于此而常佩服矣壤地也咄叹也】
　　览古诗【五言】
　　卢子谅【善曰徐广晋纪曰卢谌字子谅范阳人也有才理显宗徴为散骑常侍段末波爱其才托以道险终不遣之末波死谌依石季龙冉闵诛石氏谌随闵军遇害　济曰徐广晋纪云谌善属文西晋之末天下防乱北投刘琨琨以为从事中郎后为段匹防别驾甞覧史籍至蔺相如传覩其志思其人故咏之】
　　赵氏有和璧天下无不传秦人来求市厥价徒空言【善曰蔡邕琴操曰楚明光者楚王大夫也昭王得氏璧欲以贡于赵王于是遣明光奉璧之赵防古和字史记秦王曰和氏璧天下共传寳也史记曰赵惠王得和氏璧秦昭王闻之使人遗赵王书愿以十五城易璧史记汉王曰空言虚语非所守也价或作偿　良曰和氏璧天下所传寳赵惠文得之秦昭遗赵王书愿以十五城易璧而实不欲与城故云其价是空言也】与之将见卖不与恐致患【平】简才备行李图令国命全【善曰史记曰赵王得秦王书与大将军亷颇诸大臣谋欲与秦璧城恐不可得而见欺欲勿与即患秦兵之来计未定求令报秦者未得毛苌诗传曰将且也见卖谓将卖已也尔雅曰简择也左氏传烛之武谓秦伯曰行李之往来供其乏困杜预曰行李使人孙卿子曰人之命在天国之命在礼　铣曰将与秦璧而不与赵城是见卖也不与秦璧则短在赵是致志也故简才使秦以全国命】蔺生在下位缪子称其贤【善曰史记曰宦者令缪贤曰臣舎人蔺相如可使王召见问蔺相如周易曰在下位而不忧家语曰顔回以德行著名孔子称其贤　向同善注】奉辞驰出境伏轼径入闗【善曰史记曰赵王遂令相如奉和璧西入秦尚书曰奉辞罚罪郑礼记注曰辞言语也庄子曰宣尼伏轼而叹曰由之难化也　翰曰轼车上横木入闗入秦也】秦王御殿坐赵使拥节前挥袂睨金柱身玉要俱捐【善曰毛苌诗传曰御进也郑礼记注曰节所以明信辅君命也令赵使者拥节也説文曰挥奋也燕丹子曰荆轲拔七首擿秦王决耳入铜柱火出然铜有金故称曰金柱　良曰赵使相如也秦王坐章台见相如相如奉璧秦王大喜相如视秦王无意偿赵城乃曰璧有瑕请指示王王授璧相如持璧却立倚柱曰臣观大王无意与赵城故臣复取璧大王必欲急臣臣头与璧俱碎于柱矣乃持璧睨柱欲以击之秦王恐其毁璧乃辞谢请以十五城与赵而使相如就馆挥奋睨视也捐毁弃也】连城既伪往荆玉亦真还【善曰史记曰相如度秦王特以诈伪为与赵城实不可得乃使从者衣褐裹其璧从径道亡归璧于赵秦乃不以城与赵赵亦终不与璧　济曰连城谓十五城荆玉谓和氏璧也】爰在渑池防二主克交欢昭襄欲负力相如折其端【善曰尔雅曰爰曰也史记曰秦王欲为好防于渑池赵王遂与秦王会渑池又曰严仲子谓聂政曰故进百金者得以交足下懽汉书曰郭解入闗贤豪交欢史记曰秦武王死无子立异母弟是为昭襄王列子曰不犹愈于负其力乎汉书曰秦王政负力怙威郑周礼注曰负恃也方言曰端绪也　向曰秦赵防于渑池秦昭王欲恃其彊相如折挫其端】眦【在计】血下霑襟怒髪上冲冠【善曰説文曰眦目眶也列士传曰朱亥瞠目视虎眦裂血出溅虎史记曰蔺相如怒髪上冲冠徐敬业诗曰少年负壮气耿介立冲冠　翰曰相如怒而目皆血下髪上冲冠】西缶终双击东瑟【五臣作琴】不只弹【善曰西征赋曰秦虎狼之强国赵侵弱之余烬超入险而髙防杖命世之英蔺耻东瑟以偏鼓提西缶而接刃辱十城之虚夀奄咸阳以取儁　济曰酒酣秦王谓赵王曰寡人闻赵王好咅请奏瑟赵王为之鼔瑟相如前进曰赵王闻秦王善为秦声请奏缶秦王怒不许相如前进曰五步之内请以颈血溅大王矣左右欲刃相如相如将日叱之左右皆靡秦王不怿为之击缶实鼓瑟而言琴者文之失矣】舍生岂不易处死诚独难【善曰幽通赋曰舍生取谊史记太史公曰非死者难言处死者难也　良曰舍生而死者盖易也处死地而能立事难也而相如能矣】棱威章台颠彊御亦不干【善曰汉书武帝报李广曰成棱慑于邻国毛诗曰不畏彊御孔安国尚书传曰干犯也　铣曰谓相如奉璧入秦时也棱犹奋也彊御谓秦也】屈节邯郸中俛首忍回轩【善曰史记曰赵王以相如功大拜为上卿位在亷颇之右亷颇曰相如素贱人吾羞不忍为之下我见相如必辱之相如闻不肯与防出望见亷颇相如引车避匿家语子贡曰夫子欲屈节以救父母之国节犹操也　向曰相如引车避匿此为屈节也邯郸都也俛低轩车也】亷公何为者负荆谢厥諐【音愆　善曰史记曰于是舎人相与谏相如曰今君与亷君同列亷君宣恶言而君畏匿且庸人尚羞之相如曰相如虽驽独畏亷将军哉顾吾念之彊秦所以不敢加兵于赵者徒以吾两人在也今两虎自鬬其势必不俱生吾所以为此者以先国家之急而后私讐也亷颇闻之肉袒负荆因宾客至蔺相如门谢罪曰鄙贱之人不知将军寛之至也卒相与欢为刎颈之交晋灼汉书注曰以辞相告曰谢尚书曰思免厥諐孔安国尚书传曰諐过也　翰同善注】智勇冠当世弛张使我叹【平声　善曰史记太史公曰相如其处智勇可谓兼之矣礼记孔子曰一张一弛文武之道也郑曰张弛以弓弩喻人也説文曰叹吟也谓情有所悦吟叹而歌咏　济曰相如智勇盖于当世弛解也下亷颇为解折秦王为张也诚可叹美之我谌自称也】
　　张子房诗【五言　善曰沈约宋书曰姚新立闗中乱义熈十三年正月公以舟师进讨
　　军顿留项城经张良庙也】
　　谢宣逺【善曰王俭七志曰髙祖游张良庙并命僚佐赋诗瞻之所造冠于一时　良曰晋末宋髙祖北伐见张良庙毁乃修之并命诸人为诗瞻时为豫章太守遥以和此虽是和诗而实咏之】
　　王风哀以思周道荡无章【善曰毛诗序曰闗雎麟趾之化王者之风又曰亡国之音哀以思毛诗曰顾瞻周道又序曰厉王无道天下荡荡无纲纪文章　铣曰亡国之音哀以思谓周之将亡荡然无纲纪文章也】卜洛易【去】隆替兴乱罔不亡【善曰尚书曰予朝至于洛师卜涧水东瀍水西惟洛食韦昭国语注曰替废也汉书娄敬説高祖曰昔成王即位乃营成周都洛以为此天下中有德则易以王无德则易以亡又刘向上疏曰自古及今未有不亡之国也　向曰隆盛替废也周公卜洛而都之以为有德易以盛无德易以废至复兴于乱道无不亡之者而周子孙有之是以亡也】力政吞九鼎苛慝暴三殇【善曰力政谓秦也墨子曰反天意者力政也如淳汉书注曰王室微弱诸侯以力为政相攻伐也史记曰秦取周九鼎寳噐而迁西周苛犹虐也礼记曰苛政猛于虎同翰注　翰曰力政谓秦以力为政也吞取九鼎而伐周也横死曰殇孔子过太山有妇人哭于墓者而哀使子贡问之曰吾舅死于虎吾夫又死焉今吾子又死焉曰何不去也曰无苛政孔子曰小子志之苛政猛于虎也秦之苛法天下怨之其暴甚于此三殇也】息肩纒民思灵鉴集朱光【善曰东京赋曰百姓不能忍是用息肩于汉毛诗曰天鉴在下有命既集曹植离友诗曰灵鉴无私贾逵国语注曰鉴察也南都赋曰辉朱光于白水　济曰天下苦秦犹终日儋重而行思息其肩者也故神灵下鉴汉髙之德而集之汉火德故云朱光纒结也】伊人感代工聿来扶兴王【善曰伊人谓张良也毛诗曰所谓伊人感犹应也尚书咎繇曰无旷庶官天工人其代之毛诗曰聿来胥宇孔安国尚书传曰聿遂也陆机遂志赋曰扶兴王以成命延衰期乎天禄　良曰兴王谓汉髙也言人代天理官子房感此而扶翼兴王使成帝业工官聿疾也】婉婉幙中画辉辉【丑臣作晖】天业昌【善曰婉婉和顺貌也汉书高祖曰运筹于帷幄之中吾不如子房易巛灵图曰摄天之业使之理郑曰天业得其理　铣曰言子房运策于帷幄之中使汉髙帝业昌盛也婉婉美貌晖晖明貌】鸿门销薄【博】蚀垓下陨【善作殒】搀【楚咸】抢【七将协韵　善曰汉书曰亚父范增説项羽急击沛公项伯素善张良夜驰见良具告事实良乃与项伯见沛公曰早自来谢沛公翌日从百余骑见羽鸿门羽因留沛公饮范增数目羽击沛公羽不应有顷公从间道走归使张良留谢又曰汉王追羽至阳夏谓张良曰诸侯不从奈何用良计诸侯皆防围羽垓下薄蚀搀抢皆喻羽也京房易飞曰凡日蚀皆于晦朔不于晦朔蚀者名曰薄尔雅曰彗星为搀抢　向曰同善注皆错乱不顺之事陨犹落也】爵仇建萧宰定都护储皇【善曰爵仇谓封雍齿也汉书曰良从上出奇计及立萧相国音义曰何时未为相国良劝髙祖立之又疏广曰太子国储副君也　翰曰髙祖居洛阳宫诸将争功不定以问良良曰陛下所与为仇者为谁曰雍齿张良曰请先封雍齿上从其计诸将闻之皆曰雍齿且侯吾属无患此谓爵仇也又劝上立萧相国故云建萧宰娄敬説曰陛下都洛阳不如入闗良因劝上入长安是口车驾西都长安是谓定都又上欲废太子立戚夫人子赵王如意吕后恐以问良良为画计得不易太子故云防储皇也】肇允契幽叟翻【善作飜】飞指帝乡【善曰言初即合契幽叟晩乃游心帝乡汉书曰良从容步下邳圯上有一老父衣褐至良所曰孺子可敎后五日与我可期此良夜半往有顷父亦来喜出一编书曰读是则为王者师旦视其书乃太公兵法又曰愿弃人间事欲从赤松子游耳乃学道欲轻举庄子曰华封人谓尧曰千歳厌世去而上僊乗彼白云至于帝乡毛诗曰肇允彼桃虫飜飞维鸟郑曰肇始也允信也薛君韩诗章句曰飜飞貌济曰良尝步下邳圯上同善注肇始允信幽神也老父言良始信契合神交为王者师及其功成是欲轻举将乘云飜飞指于帝乡帝乡谓昆仑山天帝居处】惠心奋千祀清埃播无疆【善曰周易曰有孚惠心勿问元吉清埃犹清尘也李尤武功歌曰清埃飞连白月毛诗曰惠我无疆　良曰良以明惠之心为汉画计奋于千载之上清尘布于后代有无穷之美埃尘疆穷也】神武睦三正裁成被八荒【善曰神武谓宋髙祖也尚书益曰帝德广运乃圣乃神乃武乃文孔安国尚书传曰睦和也汉书曰三正子为天正丑为地正寅为人正周易曰后以裁成天地之道辅相天地之宜汉书曰监八方被八荒　铣曰神武谓宋髙祖睦亲也三正天地人之政言宋高祖躬亲三正之道裁制成理德被八方】明两烛河阴庆霄薄汾阳【善曰明两庆霄皆喻宋高祖烛犹明也薄犹轻易也河阴汾阳尧舜二帝所居也以高祖譬舜则高祖光明又以方尧则尧可轻薄也郑曰明两者取君明上下明德相承其于天下之事无不见也　向曰易云明两作离大人以继明照于四方庆霄庆云也皆以喻宋高祖舜避丹朱于南河之南即河阴也尧见四子汾水之阳窅然防其天下焉谓高祖之德可以照舜河阴覆尧汾阳言皆过之烛照薄覆也】銮旍【五臣作旌字】歴頽寝饰像荐嘉尝【善曰宋略曰大军九月次彭城銮旍銮旗也公羊传秋祭曰尝　翰曰銮旌车驾旌旗也言宋髙祖歴良庙见頺毁寝废更使饰其形像而祭之荐进也尝设祭名也】圣心岂徒甄惟德在无忘【善曰大戴礼曰神明自得圣心备矣郑尚书纬注曰甄表也陆机髙祖颂曰念功惟德郑毛诗笺曰惟思也　济曰言宋高祖之意岂徒表饰此庙而已乃思良辅翼汉祖故复为之是不忘祖德矣宋高汉后也甄表也】逝者如可作揆子慕周行【善曰逝谓死也死者可起之而令仕度子之志亦慕此周行周行喻宋也国语曰赵文子与叔誉游于九原曰死者若可作也吾谁与归毛诗曰嗟我怀人寘彼周行毛苌曰行列也周之列位　良曰起作揆度也子谓子房也言死者可起之而令仕度良之意亦慕我宋朝】济济属车士粲粲翰墨场【善曰汉书音义曰大驾属车八十乘归田赋曰挥翰墨以奋藻宾戏曰婆娑乎术艺之场项岱曰场圃讲经艺之所　铣曰济济美貌粲粲盛貌属车后车也言宋祖后车之士皆文章之士是翰墨之场故能咏良也】瞽夫违盛观竦踊企一方【善曰瞽夫宣逺自谓也毛苌诗传曰违离也庄子叔连曰瞽者无以与乎文章之观説文曰企举踵也毛诗曰相怨一方　向曰瞻自谓盲瞽之夫不得覩此盛观但竦诵企望而已瞻时在豫章故云一方】四达虽平直蹇步愧无良【善曰礼记曰周道四达尚书曰王道正直孔安国曰王道平直也説文曰蹇跛也左氏传曰孟絷之足不良弱行毛苌诗传曰良善也　翰曰四达谓衢也言天下有道衢路平直瞻自愧蹇跛无良才以游此瞻之谦词】餐和忘微逺延首咏太康【善曰庄子曰圣人其于人也故或不言而饮人以和郭象曰各自得斯饮和矣岂待言哉微逺亦自谓也阮瑀止欲赋曰饮延首以极视魏明帝野田黄雀行曰四夷重译贡百姓讴吟咏太康琴操五子胥歌曰庶此太康皆吾力兮　济曰瞻自谓微人而守逺郡由餐和气遂复忘此但以举目延首咏　太康之道】
　　秋胡诗【五言】
　　顔延年【善曰列女传曰鲁秋胡洁妇者鲁秋胡子之妻秋胡子既纳之五日去而宦于陈五年乃归未至其家见路傍有美妇人方采桑秋胡子恱之下车谓曰今吾有金愿以与夫人妇人曰嘻妾采桑奉二亲不愿人之金秋胡子遂去归至家奉金遗其母其母使人呼其妇妇至乃向采桑者也秋胡子见之而慙妇曰束髪修身辞亲往仕五年乃得还当见亲戚今也乃悦路旁妇人而下子之装以金与之是志母不孝也妾不忍见不孝之人遂去而走白投河而死　良曰同善注延年咏此以刺为君之义不固也】
　　椅【于宜】梧倾高鳯寒谷待鸣律影响岂不怀自逺每相匹【善曰毛诗曰其桐其椅其实离离又曰鳯凰鸣矣于彼高冈梧桐生矣于彼朝阳司马绍统赠山涛诗曰昔也植朝阳倾枝俟鸾鷟刘向别録曰邹衍在燕有谷寒不生五谷邹子吹律而温至生黍也言椅梧伫鳯鸣之来仪寒谷资吹律而成煦类乎影响岂不相思故夫妇之仪自逺相匹尚书曰惠迪吉从逆凶惟影响鹖冠子曰影则随形响则应声毛苌诗传曰怀思也　铣曰椅亦梧类鳯皇常栖之言椅梧之树常倾枝以鳯寒谷之地待人以吹律亦犹影之与响物而应之虽自逺而至因相匹偶此言夫妇之义相感而合怀犹顾也】婉彼幽闲女作嫔君子室【善曰毛苌诗传曰婉然美貌又曰窈窕幽闲也尔雅曰嫔妇也向曰幽闲柔顺貌谓秋胡妻也君子谓秋胡也】峻节贯秋霜明艳侔朝日【善曰】
　　【贯犹连也傅有女篇曰容华既以艳志节拟秋霜郑周礼注曰侔等也诗曰东方之日彼姝者子在我室兮薛君曰诗人言所説者顔色盛美如东方之日　翰曰志节高峻过秋霜之厉明惠艳淑等朝日之美】嘉运既我从欣愿自此毕【其一　善曰陆机从梁陈诗曰在昔蒙嘉运　济曰偶此嘉防故欣愿毕矣欣喜也】燕居未及好【五臣作欢】良人顾有违【善曰毛诗曰或燕燕居息又曰妻子好合孟子曰良人出必厌酒肉刘熙曰妇人称夫曰良人毛诗曰行道迟迟中心有违郑毛诗笺曰顾念也　良曰燕安也秋胡娶后五日而行故云安居未及欢违别也】脱巾千里外结绶登王畿【善曰巾处士所服绶仕者所佩今欲宦于陈故脱巾而结绶也东观汉记曰江革养母幅巾屐履汉书萧育与朱博为友长安谚曰萧朱结绶言其相荐达也秋胡仕陈而曰王畿诗纬曰陈王者所起也铣曰巾布衣之服绶职事所服千里谓陈国王者所起故曰王畿】戒徒在昧旦左右来相依【善曰易归藏曰君子戒车小人戒徒左氏传曰谗鼎之铭曰昧旦丕显　向曰昧未也言未明而戒徒者早起使左右相依而行】驱车出郊郭行路正威迟【善曰古诗曰驱车防驽马毛诗曰四牡騑騑周道倭迟毛苌曰倭迟歴逺貌韩诗曰周道威夷其义同倭于危切　翰注同】存为乆离别没为长不归【其二　善曰苏武诗曰生当复来归死当长相思】嗟余怨行役三陟穷晨暮【善曰毛诗曰嗟予子行役夙夜无已又曰陟彼崔嵬我马虺隤又曰陟彼高冈我马黄又曰陟彼砠矣我马瘏矣　济曰余谓秋胡称也怨叹此行役也三陟同善注言为登山陟险穷尽晨暮】严驾越风寒解鞍犯霜露【善曰楚辞曰严车驾兮戏游郑礼记注曰越躐也汉书李广令曰下马解鞍左氏传太叔曰跋涉山川蒙犯霜露　良曰严驾整驾也解鞍息驾也】原隰多悲凉回飚巻高树【善曰宋均春秋纬注曰凉愁也】离兽起荒蹊惊鸟纵【五臣作从】横去【善曰阮籍咏怀诗曰离兽东南下】悲哉游宦子劳此山川路【其三　善曰汉书薄昭与淮南王书曰今之诸侯游宦事人毛诗曰山川悠逺维其劳矣】超遥行人逺宛转年运徂良时【五臣作人】为此别日月方向除【善曰楚辞曰超逍遥兮今焉薄又曰愁修夜而宛转庄子老耼曰予年运而往矣将何以戒我哉李陵诗曰良时不再至离别在须臾毛诗曰昔我往矣日月方除毛苌曰除陈生新曰除郑曰四月为除广雅曰方始也　铣曰徂往除尽也】孰知寒暑积僶俛见荣枯【善曰僶俛犹俯仰也程晓女典曰春荣冬枯自然之理　向曰僶俛犹须防也春荣秋枯也】歳暮临空房凉风起坐隅寝兴日已寒白露生庭芜【其四　善曰陆机青青河畔草诗曰空房来悲风鵩鸟赋曰止于坐隅毛诗曰言念君子载寝载兴宋王讽赋曰主人女歌曰歳已暮兮日已寒尔雅曰芜草也　翰注同】勤役从归愿反路遵山河【济曰役谓入仕归愿谓复还也遵从也】昔辞【善作醉字】秋未素今也嵗载华【良曰未素谓木末落载华谓草已荣】蚕月观时暇桑野多经过【善曰毛诗曰蚕月条桑又曰蜎蜎者蠋烝在桑野阮籍咏怀诗曰赵李相经过】佳人从所【善作此字】务窈窕援高柯【善曰楚辞曰闻佳人兮召予薛君韩诗章句曰窈窕贞専貌説文曰援引也　铣曰佳人即秋胡妻也窈窕美貌援攀也】倾城谁不顾弭节停中阿【其五　善曰汉书李延年歌曰北方有佳人絶世而独立一顾倾人城再顾倾人国寜知倾城国佳人不再得楚辞曰吾令羲和弭节兮郑毛诗笺曰中阿阿中也大陵曰阿王逸曰弭安也　向曰倾城之貌人谁不顾故秋胡停驾而观弭按也中阿路之曲也】年往诚思劳路【善作事字】逺阔音形虽为五载别相与昧平生【善曰楚辞曰年洋洋而日往曹子建荅杨徳祖书曰思子为劳陆机赠顾彦先诗曰形影旷不接所説声与音音声日夜阔何以慰吾心广雅曰昧闇也五载之别虽乆论情无容不识直为先昧平生所以致谬孔安国论语注曰平生犹少时也　翰曰阔犹异也昧平生言不相识也】舍车遵往路鳬藻驰目成【善曰周易曰舎车而徒义弗乘也往路所来从之路也李陵诗曰行人怀往路班彪冀州赋曰感鳬藻以进乐兮楚辞曰满堂兮美人忽独与予兮目成王逸曰独与我睨而相亲成为亲也　济曰秋胡望其妻而前如鳬鸟得水草欢跃而进将以目击冀成其心舍弃遵从也藻水草也】南金岂不重聊自意所轻义心多苦调密比【五臣作此】金玉声【其六　善曰毛诗曰元象齿大赂南金郑毛诗笺曰聊且略之辞也潘岳从姊诔曰义心清尚莫之与邻调犹辞也毛诗曰无金玉尔音而有遐心　济曰南金虽重执义不受密絶之义也】高节难乆淹朅【绮列】来空复辞【善曰列女传曰齐母乃作诗以砥砺女之心髙其节刘向七言曰朅来归耕永自疎王逸楚辞注曰朅去也良曰妇既志高故难久留朅去也空复辞无所得也】迟迟前途尽依依造门基上堂拜嘉庆入室问何之【善曰闲居赋曰太夫人在堂苏亥织女诗曰时来嘉庆集室妻之所居女史箴曰正位居室楚辞曰浮云兮容与导余兮何之　铣曰迟迟行貌造至也至门基谓及家也向曰见母故云拜嘉庆妻未还所以问何之】日暮行采归物色桑榆时【善曰物色桑榆言日晩也东观汉记光武曰日出之东隅收之桑榆　翰曰妻自采桑而归也桑榆时言日暮也】美人望昬至慙叹前相持【其七善曰楚辞曰美人皓齿嫮以姱　济曰美人亦妻也秋胡慙叹已过前持其妻】有怀谁能已
　　聊用申苦难【善曰毛诗曰有怀于卫靡日不思郑笺曰已止也　良曰妻既恨之聊述其情】离居殊年载一别阻河闗春来无时豫秋至恒早寒【善曰楚辞曰折疎麻兮瑶华将以遗兮离居史记曰魏王豹至国即絶河闗尔雅曰豫乐也　铣曰豫悦也】明发动愁心闺中起长叹【平声　善曰毛诗曰明发不寐曹子建美女篇曰中夜起长叹】惨凄歳方晏日落游子顔【其八　善曰言情之防凄在乎歳之方晏日之将落愈思游子之顔楚辞曰歳既晏兮孰华郑毛诗笺曰方向也汉书髙祖曰游子悲故乡　向曰毎及歳暮常凄惨烦忧恐秋胡顔貌日就销落奈何来归失义如此皆秋胡子妻恨词】高张生絶弦声急由调起【善曰髙张生于絶以喻立节期于效命声急由乎调起以喻辞切兴于恨深扬雄解嘲曰者高张急徽物理论曰琴欲高张瑟欲下声演连珠曰繁防之音生乎絶説苑曰应侯与贾子坐闻有琴声应侯曰今日琴一何悲贾子曰夫张急调下故使悲矣调犹韵也谓音声之和　翰曰以琴瑟为喻也高张必致絶立节有以尽命声急自于调起词苦由乎恨深】自昔枉光尘结言固终始如何乆为别百行愆【善作諐字】诸已【善曰繁钦与魏文帝牋曰冀事速讫旋侍光尘公羊传曰结言而退楚辞曰解佩纕以结言周易曰归妹人之终始也孔臧与从弟书曰学者所以饬百行也杜预左氏传注曰諐失也论语曰君子求诸已　济曰愆犹失也】君子失明义谁与偕没齿【善曰家语孔子曰滛乱者生于男女男女无别则夫妇失义昏礼聘享者所以别男女明夫妇之义也论语曰没齿无怨言　良曰偕俱没尽齿年也言怨其失义不俱尽年】愧彼行露诗甘之长川汜【其九　善曰贞女不犯霜露而违礼而我贪生以弃义比之为劣故有愧焉毛诗曰厌浥行露岂不夙夜谓行多露郑曰岂不知当早夜成婚礼谓道中之露太多故不行耳尔雅曰水决复入河为汜　铣曰诗序云彊暴之男不能侵陵贞女也诗曰厌浥行露言不可以无礼干有礼也妻愧于此诗甘赴水而死汜水涯也】
　　五君咏五首【五言　善曰沈约宋书曰顔延年领步兵好酒疎诞不能斟酌当时刘谌言于彭城王义康出为永嘉太守延年甚怨愤乃作五君咏以述竹林七贤山涛王戎以贵显被黜咏嵇康曰鸾翮有时铩龙性谁能驯咏阮籍曰物故不可论途穷能无恸咏阮咸曰屡荐不入官一麾乃出守咏刘伶曰韬精日沈饮谁知非荒宴此四句盖自序也向同善注】
　　顔延年
　　阮步兵【善曰袁宏竹林名士传曰阮籍以步兵校尉缺厨中有数斛酒乃求为校尉大将军
　　甚奇爱之翰注同】
　　阮公虽沦迹识密鉴亦洞【善曰广雅曰沦没也识心之别名湛然不动谓之心分别是非谓之识广雅曰鉴照也洞深也　铣曰沦沈也】沈醉似埋照寓辞类托讽【善曰臧荣绪晋书曰籍拜东平相不以政事为务沈醉日多善属文论初不苦思率尔便成作五言诗咏怀八十余篇为世所重班固汉书述曰寓言淫丽托讽终始　良曰照光也籍沈醉终日率尔属文初不苦思词皆讽喻寓寄也】长啸若懐人越礼自惊众【善曰魏氏春秋曰籍少时常逰苏门山有隠者莫知姓名籍从与谈太古无为之道及论五帝三王之义苏门生萧然曽不经聴籍乃对之长啸清韵响亮苏门生逌尔而笑籍既降苏门生亦啸若鸾鳯之音焉毛诗曰嗟我怀人孙盛晋阳秋曰阮籍嫂常归家籍相见与别或以礼讥之籍曰礼岂为我设邪嵇康司马长卿讃曰长卿慢世越礼自放贾逵国语注曰越逾也　济同善注】物故不可论途穷能无恸【善曰臧荣绪晋书曰阮籍虽放诞不拘礼教发言逺口不评论臧否人物魏氏春秋曰籍时率意独驾不由径路车迹所穷辄恸哭而返　铣曰同善注此延年自托以为途穷者】
　　嵇中散【良曰嵇康为中散大夫】
　　中散不偶世本自餐霞人【善曰孙盛晋阳春秋曰嵇康性不偶俗吕氏春秋曰沈君筮谓孙叔敖曰耦世接俗子不如我飡霞谓仙也楚辞曰潄正阳而含朝霞司马相如大人赋曰呼吸沆瀣飡朝霞　翰曰餐霞仙者之流】形解验黙仙吐论知凝神【善曰顾凯之嵇康讃曰南海太守鲍靓通灵士也东海徐寜师之寜夜闻静室有琴声怪其妙而问焉靓曰嵇叔夜寜曰嵇临命东市何得在兹靓曰叔夜迹示终而实尸解桓子新论曰圣人皆形解仙去言死示民有终孙绰嵇中散传曰嵇康作养生论入洛京师谓之神人向子期难之不得屈庄子曰藐姑射之山有神人居焉其神凝郭象曰行若曳枯木心若聚死灰是其神凝也广雅曰凝定也　济曰同善注尸解则形解也验此则康黙然而仙矣又康着养生论则可谓知凝神之道也】立俗迕【五故】流议寻山洽隠沦【善曰竹林七贤论曰嵇康非汤武薄周孔所以迕世尔雅曰迕逆犯也非有先生论曰欲闻流议神仙传曰王烈年已二百三十八歳康甚爱之数与共入山游戏采药子新论曰天神人五二曰隠沦　良曰康非汤武薄周孔所以犯俗而罹流议与王烈入山游戏是则洽隠沦也】鸾翮有时铩【所拜】龙性谁能驯【善曰嵇康别传曰康美音气好容色龙章鳯姿天质自然淮南子曰飞高铩羽许慎曰铩残羽也左氏传曰刘累学扰龙于豢龙氏服防汉书注曰扰驯也铩所例切铣曰铩残驯扰也皆以喻康亦复自谓】
　　刘参军【善曰袁宏竹林名士传曰刘伶为建威参军　向同善注】
　　刘伶善闭闗怀情灭闻见【善曰言道德内充情欲俱闭既无外累故闻见皆灭臧荣绪晋书曰灵潜嘿少言老子曰善闭者无闗键而不可开王弼曰因物自然不设不施故不用闗键绳约而不可开解説文曰怀藏也庄子广成子曰目无所见耳无所闻汝神将守形形乃长生　翰曰言伶怀情不发以灭闻见犹闭闗却扫而无事也】鼓钟不足欢荣色岂能【户徧切　善曰夫钟鼓以恱耳荣色以悦目今闻见既灭声色俱防故鼓钟不足以为欢岂荣色之能也贾逵国语注曰惑也　济曰惑也谓声色不入】韬精日沈饮谁知非荒宴【善曰广雅曰韬藏也贾逵国语注曰精明也臧荣绪晋书曰伶常乘鹿车擕一壶酒尚书曰羲和沈湎子酒孔安国曰沈谓醉冥也毛诗曰好乐无荒郑曰荒废乱也　铣曰韬藏精光也沈饮耽饮也荒废之宴言人不知伶非为此宴宴亦有以也】颂酒虽短章深衷自此见【善曰颂酒即酒德颂也衷谓中心也苍颉篇曰衷别外之辞也　向曰尝作酒德颂虽曰短章情自此见谓伶好饮为居乱代欲晦其才延年自解将同此矣】阮始平【善曰袁宏竹林名士传曰阮咸字仲容籍之兄子也与籍俱为竹林之逰官止始平太守翰同善注】
　　仲容青云器实禀生民【五臣作人】秀【善曰青云高逺也史记太史公曰夫闾巷之人欲砥行立名者非附青云之士恶能施于后代哉礼记曰人者五行之秀广雅曰秀美也　翰曰青云器髙大者也】达音何用深识微在金奏【善曰傅畅晋诸公賛曰中护军长史阮咸唱议荀朂所造乐声髙声髙则悲亡国之音哀以思今声不合雅惧非德政中和之善必古今长短之所致后掘地得古铜尺歳乆欲腐坏以此尺度于朂今尺短四分时人名咸为解班固匈奴传賛曰逺见识微周官曰钟师掌金奏凡乐事以钟鼓奏九夏杜预左氏传注曰击钟而奏乐　济同善注】郭奕已心醉山公非虚觏【善曰名士传曰阮咸哀乐至到过絶于人太原郭奕见之心醉不觉叹服列子曰有神巫自齐而来处于郑命曰季咸列子见之而心醉向秀曰迷惑其道也山涛啓事曰咸若在官之軄必妙絶于时郑毛诗笺曰觏见也　良同善注】屡荐不入官【五臣作宦】一麾乃出守【善曰曹嘉之晋纪曰山涛举咸为吏部郎三上武帝不能用也尚书曰学古入官麾指麾也言为朂所指麾也傅畅诸公賛曰朂性自矜因事左迁咸为始平太守铣曰同善注麾出守此亦延年自喻】
　　向常侍【向曰秀为散骑常侍】
　　向秀甘淡薄深心托毫素【善曰説文曰淡薄味也文赋曰唯毫素之所拟　翰曰甘好也淡薄清静也毫素笔纸也谓秀志于著述延年自喻好文也】探道好渊观书鄙章句【善曰谓注庄子也世説曰初注庄子者数十家莫能究其指要向秀于旧注外为解义妙析奇致大畅风王逸妍蚩曰穷圣人之秘奥测六义之渊王逸楚辞注曰鄙耻也汉书曰费直治易长于卦筮无章句　济曰好谓秀读书鄙贱人所解説章句】交吕既鸿轩攀嵇亦鳯举【善曰向秀别传曰秀常与嵇康偶锻于洛邑与吕子灌园于山阳收其余利以供酒食之费王仲宣赠蔡子笃诗曰归鴈载轩轩飞貌张衡髑髅赋曰星回日运鳯举龙骧　向曰鸿鳯鸟之美者故以喻焉】流连河里游恻怆山阳赋【善曰汉书班伯曰式号式謼大雅所以流连也服防曰荒乐也魏氏春秋曰康寓居河内之山阳县与河内向秀相友善游于竹林思旧赋曰济黄河以泛舟经山阳之旧居　良曰秀常与嵇康寓居河内山阳后经山阳旧居因闻笛作思旧赋流连泪流貌河里河内也恻怆悲伤也山阳赋则思旧赋也】
　　咏史诗【五言】
　　鲍明逺
　　五都矜财雄三川养声利【善曰汉书王莽于五都立均官更名雒阳邯郸临淄宛成都市长皆为五均司市师郑尚书大传注曰矜夸也汉书曰班壹当孝惠高后时以财雄邉战国防云张仪曰争名于朝争利于市今三川周室天下之朝市韦昭曰有河洛伊故曰三川　铣曰皆邑居豪华】百金不市死明经有高位【善曰史记陶朱公曰吾闻千金之子不死于市汉书夏侯胜尝谓诸生曰士病不明经经术苟明其取青紫如俯拾地芥向曰此有百金之子不死于市者明经术而取高位】京城十二衢飞甍各鳞次【善曰西都赋曰立十二之通门呉都赋曰飞甍舛互李尤辟雍赋曰攅罗鳞次　翰曰甍屋檐也若鱼鳞之相次】仕子彯华缨游客竦轻辔明星辰未稀轩盖已云至【善曰七啓曰华组之缨楚辞曰竦余驾乎八冥广雅曰竦上也毛诗曰明星有烂郑曰明烂然也説文曰希疏也希与稀通说苑曰翟璜乘车载华盖田子方怪而问之对曰吾禄厚得此轩盖尚书中侯曰青云浮至　济曰未稀尚多也云至如云之至也】宾御纷防沓鞍马光照地【善曰孔安国尚书传曰御侍也呉质荅东阿王书曰情踊跃于鞍马　良曰防沓众盛貌】寒暑在一时繁华及春媚【善曰周易曰日月运行一寒一暑应璩与曹长思书曰春生者繁华也】君平独寂寞身世两相弃【善曰言身弃世而不仕世弃身而不任汉书曰蜀有严君平卜于成都市日阅数人得百钱足自养则闭肆下帘而授老子楚辞曰野寂寞其无人庄子曰夫欲勉于形者莫如弃世弃世则无累矣　铣曰此诗独美严公以诮当时奢丽】
　　咏霍将军北伐诗【五言】
　　虞子阳【善曰虞羲集序曰羲字子阳防稽人也七歳能属文后始安王引为侍郎寻兼建安征虏府主簿功曹又兼记室参军事天监中卒　向曰霍去病为汉骠骑将军以破匈奴羲慕之是以咏矣】
　　拥旄为汉将汗马出长城【善曰班固涿邪山祝文曰仗节拥旄钲人伐鼔汉书公孙曰臣愚驽无汗马之劳史记曰秦使蒙恬筑长城翰曰旄旌旄也汗马谓马出汗有功劳也长城秦所筑在北地】长城地势险万里与云平凉【五臣作穷】秋八九月虏骑入幽并【善曰宋子诗曰高秋八九月白露变为霜　济曰虏匈奴也幽并二郡名】飞狐白曰晩瀚【汗】海愁云【善作阴】生【善曰汉书郦食其曰距飞狐之口臣瓉曰飞狐在代郡西南塞名汉书曰霍去病率师登临瀚海如淳曰瀚海海名説文曰阴云覆日　良曰飞狐地名瀚海北海名】羽书时断絶刁【雕】斗昼夜惊【善曰羽书即羽檄也楚汉春秋曰黥布反羽书至上大怒汉书曰李广行无部曲不击刁斗自卫孟康曰以铜作鐎受一斗昼炊饮食夜击持行名曰刁斗今在荥阳库中鐎音遥　铣曰羽书徴兵檄也断絶谓路有寇不通也】乘墉挥寳劒蔽日引髙旍【五臣作旌字　善曰周易曰乘其墉弗克攻杜预左氏传注曰乘登也广雅曰挥动也越絶书曰楚王使风湖子欧冶子干将作劒曰太阿晋郑闻而求之不得围楚之城三年不解于是楚王引太阿之劒登城而麾之三军为之破败史记曰陆贾寳劒直百金楚辞曰旌蔽日兮敲若云　向曰墉城墙也蔽日言高也】云屯七萃士鱼丽【离】六郡兵【善曰陆机从军行曰胡马如云屯穆天子传曰天子赐七萃之士郭璞曰萃聚也亦犹传有七舆大夫皆众聚集有智力者为王爪牙也左氏传曰王伐郑郑原繁为鱼丽之阵汉书曰赵充国以六郡良家子善骑射补羽林服防曰金城陇西天水安定北地上郡也　翰曰云屯如云之屯萃聚也以智力之士七等聚之为爪牙鱼丽阵名】胡笳闗下思羌笛陇头鸣【善曰李陵书曰胡笳互动沈约宋书有胡汉旧筝笛録有曲不记所出长笛赋曰近世双笛从羌起　济曰笳箫也起于胡笛起于羌思者其声悲思陇山名】骨都先自詟【之涉】日逐次亡精【善曰汉书匈奴有骨都侯又曰匈奴詟焉文頴曰恐惧也汉书匈奴有日逐王西京赋曰防精亡魂良曰骨都日逐皆匈奴侯王名自詟警伏也亡精失魂貌】玉门罢斥甲第始修营【善曰汉书曰龙勒有玉门闗又曰李广逺斥未尝遇害又曰赐霍光甲第一区又曰上为霍去病治第令视之对曰匈奴未烕臣无以家为　铣曰匈奴既破故斥皆罢也去病有功而赐之甲第甲第谓第一之宅也】位登万庾积功立百行成【善曰论语曰子华使于齐冉子为其母请粟子曰与之庾包咸曰十六升为庾延年秋胡诗曰如何乆为别百行愆诸已孔臧与弟书曰学者所以饬百行也　翰曰登升也言粟多也】天长地自乆人道有亏盈【善曰老子曰天长地久庄子曰天与地无穷人死者有时尔雅曰亏损也　向曰不恒盛也】未穷激楚乐已见髙台倾【善曰楚辞曰宫庭震惊发激楚王逸曰激楚清声也言乐众并防复作激楚之声也桓子新论琴道雍门周説孟常君曰千秋万歳后高台既以倾曲池又已平　良曰激楚歌舞也人既迁化故云高台倾】当令麟阁上千载有雄名【善曰汉书甘露三年单于始入朝上思股肱之美乃图画其人于麒麟阁法其形貌叙其姓名　铣曰天子思其功德图形貌于麟阁上虽千载后犹有雄名当今者羲将效之】
　　百一
　　百一诗【五言　善曰张方贤楚国先贤传曰汝南应休琏作百一篇诗讥切时事徧以示在事者咸皆怪愕或以为应焚弃之何宴独无怪也然方贤之意以有百一篇故曰百一李充翰林论曰应休琏五言诗百数十篇以风规治道盖有诗人之防焉又孙盛晋阳秋曰应璩作五言诗百三十篇言时事颇有补益世多传之据此二文不得以一百一篇而称百一也今书七志曰应璩集谓之新诗以百言为一篇或谓之百一诗然以字名诗义无所取据百一诗序云时谓曹爽曰公今闻周公巍巍之称安知百虑有一失乎百一之名盖兴于此也】
　　应璩【五臣作琏　善曰文章録曰璩字休琏博学好属文明帝时歴官散骑侍郎曹爽多违法度璩为诗以讽焉典著作卒文章志曰璩汝南人也诗序曰下流应侯自诲也　向曰意者以为百分有一补于时政】
　　下流不可处君子慎厥初【善曰论语曰纣之不善不如是之甚也是以君子恶居下流天下之恶皆归焉尚书仲虺曰慎厥终惟其始　翰曰璩自恨居下流也】名高不宿着易用受侵诬【善曰韩子曰説之以名高史记曰灌夫亦得窦婴通列侯宗室为名高三畧曰侵诬下民国内諠哗　济曰宿乆也诬犹欺也】前者隳【许规切五臣作堕】官去有人适我闾【善曰高唐赋曰长吏隳官贤士失志　良曰堕官罢官闾里门也】田家无所有酌醴焚枯鱼【善曰汉书杨恽书曰田家作苦蔡邕与袁公书曰酌麦醴燔干鱼欣然乐在其中矣】问我何功德三入承明庐【善曰璩初为侍郎又为常侍又为侍中故云三入陆机洛阳记曰吾常怪谒帝承明庐问张公张公云魏明帝在建始殿朝防皆由承明门然直庐在承明门侧　铣曰承明谒天子待制处也】所占【之盐切】于此土【五臣作所以占此土】是谓仁智居【善曰言今所占之士是谓仁智之所居乎亦问者之辞也尔雅曰隠占也郭璞曰隠度之也论语曰智者乐水仁者乐山　向曰此土谓璩之闾里仁智谓有山水也】文章不经国筐箧【口颊】无尺书【善曰典论论文曰文章经国之大业新序孙叔敖曰府库之藏金玉筐篚之囊简书説文曰筐箧笥也汉书曰广武君曰奉咫尺之书以使燕】用等称才学往往见叹誉【平声　善曰言文章既不经国筐箧又无尺书乃用何等而称才学往往而见誉问者之辞也　翰曰问璩何等用而称才学往往为人所叹誉也皆有人问词也】避席跪自陈贱子实空虚【善曰孝经曰曽子避席汉书曰王邑请召宾邑称贱子　济曰避席离席也贱子璩谦称空虚无也】宋人遇周客慙愧靡所如【五臣作知字　善曰言已妄窃崇班心常懐耻类宋人之遇周客慙愧而无所如阚子曰宋之愚人得燕石于梧台之侧藏之以为大寳周客闻而观焉主人斋七日端冕服以发寳革匮十重巾十袭客见俛而掩口卢胡而笑曰此特燕石也其与瓦甓不殊主人大怒曰商贾之言医匠之心藏之愈固守之弥谨杜预左氏传曰如从也　良曰言周客知宋人非寳而观之有人知我无德而问之其于愧也不亦多矣皆讽朝廷之士有其位无其才能不愧乎】
　　游仙
　　游仙诗【五言】
　　何敬祖【善曰藏荣绪晋书曰何劭字敬祖陈国人也博学多闻善属篇章初为相国掾稍迁尚书左仆射薨　铣曰何劭处乱朝思游仙去世故为是诗】
　　青青陵上松亭亭高山栢【善曰古诗曰青青陵上栢刘公干赠从弟诗曰亭亭山上松亭亭高貌】光色冬夏茂根柢无雕落【善曰庄子曰受命于地唯松栢独在冬夏青青尔雅曰柢本也焦贡易林曰温山松栢常茂不雕落】吉士怀贞心悟物思逺托扬志云际流目瞩岩石【善曰尚书曰庶常吉士七启曰抗志云际思赋曰流目眺夫衡门　翰曰士劭自喻也物谓松栢　济曰云取其高岩石取其固瞩视也】羡昔王子乔友道发伊洛迢递陵峻岳连翩御飞鹤【善曰列仙传曰王乔者周灵王太子晋也好吹笙作鳯鸣游伊洛之间道人浮丘公接以上嵩高山三十余年后求之于山上见子良曰告我家七月七日待我于缑山头果乘白鹤驻山头望之不得到举首谢时人数日而去立祠缑氏山下文子曰三皇五帝轻天下细万物上与道为友下与化为人张湛曰上能友于道友或作反吕氏春秋曰君子反以修德思赋曰缤连翩兮暗瞹説文曰御使马也　良同善注】抗迹遗万里岂恋生民【五臣作人】乐长怀慕仙类眇【善作字】然心緜邈【善曰广雅曰抗举也楚辞曰悲申屠之抗迹王逸楚辞注曰緜緜细微之思也人曰邈逺也　铣曰抗举也緜邈逺貌】
　　游仙诗七首【五言】
　　郭景纯【善曰凡游仙之篇皆所以滓秽尘网锱铢缨绂飡霞倒景饵玉都而璞之制文多自叙虽志狭中区而辞无俗累见非前识良有以哉　向曰璞诗虽游仙意杂傲诞上下道德信逺乎哉】
　　京华游侠窟【五臣作客】山林隠遯栖朱门何足荣未若托蓬莱【善曰西京赋曰都邑防侠张赵之伦庄子曰徐无鬼见魏武侯武侯曰先生居山林乆矣郭璞山海经注曰山居为栖又曰遯者退也周易曰龙德而隠遯世无闷东方朔十洲记曰臣故舍韬隠而赴王庭藏养生而侍朱门矣史记曰李少君谓武帝曰臣常游海上见安期生仙者通蓬莱中也　济曰朱门贵门蓬莱仙山名若如也】临源挹清波陵冈掇【都括】丹荑【音啼　善曰毛苌诗传曰挹斟也又曰掇拾也本草经曰赤芝一名丹芝食之延年凡草之初生通名曰荑故曰丹荑　良曰陵上掇拾荑草也】灵谿可潜盘安事登云梯【善曰灵谿谿名也庾仲雍荆州记曰大城西九里有灵谿水云梯言仙人升天因云而上故曰云梯墨子曰公输般为云梯以取宋张湛列子注曰班输为梯可以陵虚　铣曰盘乐安何也余同善注】漆园有傲吏莱氏有逸妻【善曰史记曰庄子者蒙人也名周尝为防漆园吏楚威王闻庄周贤使使厚币迎许以为相庄周笑谓楚使者曰亟去无汚我列女传曰莱子逃世耕于防山之阳或言之楚王楚王遂驾至老莱之门楚王曰守国之孤愿变先生老莱曰诺妻曰妾闻居乱世为人所制能免于患乎妾不能为人所制投其畚而去老莱乃随而隠　向同善注】进则保龙见退为【五臣作则】触藩羝【善曰进谓求仙也退谓处俗也周易曰九二见龙在田龙德而正中者也又曰羝羊触藩羸其角不能退不能遂无攸利翰曰见龙触藩同善注言退而受困也将进于道德以保中正之美不可归于俗务就羸角之困者】高蹈风尘外长揖【五臣作挹】谢夷齐【善曰左氏传曰鲁人之皋使我高蹈庄子曰孔子彷徨尘垢之外説文曰谢辞别也史记曰伯夷叔齐孤竹君之子也父欲立叔齐及卒叔齐让伯夷伯夷曰父命也遂逃去叔齐亦不肯立而逃义不食周粟隠于首阳山济曰夷齐伯夷叔齐二人耻武王伐君之事不食周粟隠于首阳山璞将蹈于风尘之外不为夷齐守此小】
　　【节故长挹谢之而去】
　　青谿千余仞中有一道士【善曰庾仲雍荆州记曰临沮县有青谿山山东有泉泉侧有道士精舎郭景纯尝作临沮县故游仙诗嗟青溪之美　向曰青溪山名道士有道者】云生梁栋间风出窻户里借问此何谁云是鬼谷子【善曰史记曰苏秦东师事于齐而习于鬼谷先生徐广曰颍川阳城有鬼谷鬼谷子序曰周时有豪士隠于鬼谷者自号鬼谷子言其自逺也然鬼谷之名隠者通号也　铣曰苏秦学于鬼谷子今所言者璞假称】翘迹【五臣作迹】企颍阳临河思洗耳【善曰广雅曰翘举也吕氏春秋曰昔尧朝许由于沛泽之中请属天下于夫子许由遂之颍川之阳琴操曰尧大许由之志禅为天子由以其言不善乃临河而洗其耳　铣曰颍阳事同善注翘高也企举踵也言思慕此事】阊阖西南来濳波涣鳞起【善曰薛综西京赋注曰天有紫微宫王者象之紫微宫门名曰阊阖高诱曰兊为阊阖风周易曰风行水上涣　翰曰水波涣然如鱼鳞之起】灵妃顾我笑粲然启玉齿【善曰灵妃虙妃也毛诗曰顾我则笑郑曰顾犹视也谷梁传曰军人粲然皆笑庄子曰女商谓徐无鬼曰吾所以説君者吾未尝启齿司马彪曰启齿笑也】蹇修时不存要之将谁使【善曰楚辞曰吾令丰隆乘云兮求虙妃之所在解佩纕以结言兮吾令蹇修以为理王逸曰古贤蹇修而媒理也广雅曰将欲也　良曰蹇修古之贤媒也存在也】翡翠戏兰苕容色更相鲜【善曰言珍禽芳草相辉映可悦之甚也兰苕兰秀也铣曰翡翠鸟名苕枝鲜明也】緑萝结高林防笼盖一山【善曰陆玑毛诗草木疏曰松萝蔓松而生枝正青毛诗曰茑与女萝施于松栢毛苌曰女萝松萝也　向曰緑萝松萝也】中有冥寂士静啸抚清放情凌霄外嚼蘂挹飞泉【善曰冥黙也楚辞曰放游志乎云中淮南子曰大丈夫乘云陵霄与造化逍遥魏文帝典论曰饥飡琼蘂渇饮飞泉　翰曰冥幽霄天也蘂药蘂挹酌也】赤松临上游驾鸿乘紫烟【善曰列仙传曰赤松子神农时雨师也服水玉教神农能入火不烧至昆仑山下常止西王母石室中随风雨上下汉武内传王母侍者歌曰遂乘万龙輴驰骋眄九野嵇康荅难曰偓佺以栢实方目赤松以水玉乗烟古白鸿颂曰兹亦耿介矫翩紫烟济曰赤松古仙人鸿鸟也】左挹浮丘袖右拍【普白】洪崕肩【善曰列仙传曰浮丘】
　　【公接王子乔以上嵩髙山説文曰拍拊也西京赋曰洪崖立而指麾神仙传曰卫叔卿与数人博其子度曰向与博者为谁叔卿曰是洪崖先生　良曰浮丘洪崖并仙人】借问蜉蝣辈寜知鹤年【善曰大戴礼夏小正曰蜉蝣朝生而暮死养生要论曰鹤夀有千百之数性夀之物也道家之言鹤曲颈而息潜匿而噎此其所以为夀也服气养性者法焉　　　铣曰蜉蝣朝生夕死以比世人鹤之夀皆千歳以比仙人也】六龙安可顿运流有代谢【善曰楚辞曰贯鸿蒙以东朅兮维六龙于扶桑王逸曰结我车辔于扶桑以留日幸得延年夀也庄子黄帝曰阴阳四时运行各得其序淮南子曰二者代谢舛驰高诱曰代更也谢叙也向曰六龙日驾也不可顿而止之】时变感人思己秋复愿夏淮海变微禽吾生独不化【善曰尔雅曰感动也国语赵简子叹曰雀入于海为蛤雉入于淮为蜃鼋鼍鱼鼈莫不能化唯人不能哀夫翰曰言此微禽尚自变化吾独不能璞恨词也】虽欲腾丹谿云螭非我驾【善曰魏文帝典论曰夫生之必死成之必败然而感者望乗风云冀与螭龙共驾适不死之国国即丹谿其人浮游列缺翺翺倒景然死者相袭丘垄相望逝者莫反潜者莫形足以觉也　济曰丹谿仙者所居腾升也云螭龙也】愧无鲁阳德廻曰向【五臣作令】三舎【善曰鲁阳麾日见淮南子许慎曰二十八宿一宿为一舎　良曰鲁阳公与韩遘难战酣日暮援戈而麾之日为之反三舎璞愧无此德迥日使反得驻其夀也】临川哀年迈抚心独悲咤【陟讶切　善曰论语子在川上曰逝者如斯尚书曰日月逾迈孔安国曰如日月之并过仪礼曰妇人拊心不哭咤叹声也楚辞曰忧不暇兮寝食咤増叹兮如雷】
　　逸翮思拂霄迅足羡逺游【善曰逸迅思拂霄及逺游以喻仙者愿轻举而高蹈　向曰逸轻霄天迅疾也言有仙者之资必好仙者之道】清源无増澜安得运吞舟【善曰清源不能行运吞舟之鱼以喻尘俗不足容乎仙者刘公干赠徐干诗曰方塘含清源楚辞曰溪谷崭岩水増波韩诗外传曰孟子曰夫吞舟之鱼不居潜泽度量之士不居汚世　翰曰清源水源也増高也澜大波也吞舟大鱼也言小水不能运吞舟之鱼俗人不足知游仙之事】珪璋虽特达明月难闇投【善曰珪璋明月皆喻仙也言珪璋虽有特达之美而明月之珠难闇投以喻仙者虽有超俗之誉非无捕影之讥礼记孔子曰珪璋特达德也邹阳上书曰明月之珠夜光之璧以闇投人于道众莫不按劒相眄者济曰特达美貌珪璋明月虽寳以闇投人必恐惧不受今以仙道示俗亦犹此也】濳頴怨青阳陵苕哀素秋【善曰言世俗不娯求仙而怨天施之偏又叹浮生之促类潜頴怨青阳之晩臻陵苕哀素秋之早至也潜頴在幽潜而结頴也邹润甫游仙诗曰潜頴隠九泉女萝縁高松义与此同尔雅曰春为青阳又曰苕陵苕也刘桢与临淄侯书曰肃以素秋则落楚辞曰青春爰谢也　翰曰頴苕皆草木也生潜隠之处则怨青阳之不至生陵阜之上则哀素秋之早及言仙俗殊事异宜与此相类】悲来恻丹心零泪縁缨流【善曰悲俗迁谢故恻心流涕周易曰谓我心恻诸葛亮与李平教曰详思斯戒明吾丹心淮南子曰雍门子以琴见孟尝君流涕霑缨】
　　杂县【平】寓鲁门风暖将为灾【善曰国语曰海鸟曰爰居止于鲁东门外三日臧文仲使国人祭之展禽曰越哉臧文仲之为政也今海鸟至已不知而祀之以为国典难以为仁且知矣今兹海其有灾乎夫广川之鸟兽常知风而避其灾也是歳也海多大风冬暖文仲曰信吾过也贾逵注曰爰居杂县也　良同善注】吞舟涌【五臣作浮】海底高浪驾蓬莱神仙排云出但见金银台【善曰吞舟之鱼已见上文汉书齐威宣燕昭使人入海求蓬莱方丈瀛州此三神山者仙人及不死之药皆在焉而黄金白银为宫阙未至望之如云　铣曰此中神仙为之不安而排云上出但见其金银台阙而已】陵阳挹丹溜容成挥玉杯【善曰列仙传曰陵阳子明者铚乡人也好钓鱼于涎溪钓得白鱼膓中有书教子明服食之法子明遂上黄山采五石脂服之三年龙来迎去抱朴子曰流丹者石芝赤精盖石流黄之类也事见太一玉英列仙传曰容成公者自称黄帝师见于周穆王能善补导之事髪白复黒齿落复生事老子亦云老子师挥谓以手挥之神仙传曰茅君学道于齐不见使人金案玉杯自来人前　济曰陵阳子明容成公皆仙人也挹酌也丹溜石脂流出也挥以手挥也】姮娥扬妙音洪崖颔【五感】其颐【善曰淮南子曰羿请不死之药于西王母姮娥窃而奔月许愼曰姮娥羿妻也逃月中盖虚上夫人是也史记苏秦曰妙音美人以充后宫洪崖已见上文列子曰颔其颐则歌合律广雅曰颔动也　良曰姮娥仙女也妙音谓善歌也洪崖古仙人也聴音合律故防其颐】升降随长烟飘飘戏九垓【善曰列仙传曰封子者黄帝时人也积火自烧而随烟上下淮南子曰卢敖游乎北海至于防谷之上见一士焉卢敖仰视之乃与语曰唯敖为背羣离党穷观于六合之外者若敖而已今则覩夫子于是始可与敖为交乎士笑曰今子游始于此而语穷六合岂不亦逺哉然子处矣吾与汗漫期于九垓之上吾不可以乆居士举臂而竦身遂入云中卢敖视之弗见乃止　铣曰升降上下也九垓九天也】奇龄迈五龙千歳方婴孩【善曰郑礼记注曰龄年也遁甲开山图荣氏解曰五龙皇后君也昆弟五人皆人面而龙身长曰角龙水仙也次曰微龙火仙也次曰商龙金仙也次曰羽龙水仙也父曰宫龙土仙也父与诸子同得仙治在五方孔安国论语注曰方比方也释文曰人初生曰婴儿説文曰孩小儿笑也　铣曰言比诸仙奇龄过此矣婴孩小儿也】燕昭无灵气汉武非仙才【善曰燕昭使人入海求仙已见上文汉武内传西王母曰刘彻好道然神慢神秽虽语之以至道殆恐非仙才也　良曰燕昭王使人入海往蓬莱山求不死之药终不能得故云无灵气汉武同善注】
　　晦朔如循环月盈已复【善作见】魄【善曰説文曰朔月一日始也晦月尽也尚书大传曰三王之统若循连环礼记曰四时和而后月生是以三五而盈三五而阙尚书曰惟三日哉生魄孔安国曰十六日明消而魄去也阙翰曰循环若循连环而无穷也魄暗也】蓐收清西陆朱羲将由白【善曰礼记曰孟秋之月其神蓐收司马彪续汉书曰日行北陆谓之冬西陆谓之秋朱羲日也楚辞曰吾令羲和弭节兮王逸曰羲和日御也河图曰立秋秋分月从白道汉书云月有九行立秋秋分西从白道左氏传曰分同道谓春分秋分日月同道也　济曰由从也余同善注】寒露拂陵苕女萝辞松栢【善曰淮南子曰斗指辛则寒露陵苕已见上文毛诗曰茑与女萝施于松栢毛苌曰茑寄生也女萝松萝也　良曰陵苕即陵上草女萝兎丝也縁于松栢为寒所拂将以萎死故辞而去】蕣荣不终朝蜉蝣岂见夕【善曰潘岳朝菌赋序曰朝菌者时人以为蕣华庄生以为朝菌其物向晨而结絶日而殒毛苌诗传曰蜉蝣朝生夕死　铣曰蕣槿花也朝荣暮落蜉蝣小虫名朝生夕死此皆比人生之短也】圎丘有奇草钟山出灵液【善曰外国图曰圆丘有不死树食之乃夀东方朔十洲记曰北海外有钟山自生千歳芝及神草灵液谓玉膏之属也曹植苦寒行曰灵液飞波兰林参天　向曰圆丘山名奇草芝草】王孙列八珍安期錬五石【善曰王孙列八珍以伤生安期链五石以延夀言优劣殊也汉书漂母谓韩信曰吾哀王孙而进食周礼曰食医掌和王八珍之齐列仙传曰安期生自言千歳抱朴子曰五石者丹砂雄黄白矾石曽青磁石也　翰曰王孙王公子孙贵者也安期先生仙者也言贵者馔八珍之味仙者服五石之药五石同善注】长揖当途人去来山林客【善曰当涂即当仕路也汉书武帝制曰守文法以戴冀其世者甚众孟子曰公孙丑问曰夫子当路于齐管仲晏子之功可复许乎赵岐曰当仕路也　济曰当途人谓执事也揖谢也】
　　文选巻二十一
　　钦定四库全书
　　文选巻二十二
　　梁　昭　明　太　子　萧　统　编
　　唐李善吕延济刘良张铣吕向李周翰注
　　诗
　　招隐诗二首【五言　善曰韩子曰闲静安居谓之隐】
　　左太冲【善曰杂诗左居陆后而此在前误也良曰思苦天下溷浊故将招寻隐者欲以退不仕】
　　杖防招隐士荒涂横古今【善曰鲁连子曰连却秦军平原君欲封之遂杖防而去説文曰杖持也方言曰木细枝曰策董仲舒士不遇赋曰惧荒涂之难践郑周礼注曰荒芜也郭璞山海经注曰横塞也　向曰荒废之道横絶古今以喻时也】岩穴无结构丘中有鸣琴【善曰结构谓交结构架也鲁灵光殿赋曰观其结构尚书大传子夏曰弟子受书于夫子者不敢忘虽退而岩居河济之间深山之中作壤室尚弹琴其中以歌先王之风则可以发愤矣】白云停阴冈丹葩曜阳林【善曰尚书大传曰相与观乎南山之阴高诱战国策注曰山北曰阴尔雅曰山脊曰冈郑周礼注曰阳木生于山南也】石泉漱琼瑶纤鳞或【善本作亦】浮沈【善曰楚辞曰饮石泉兮荫松柏漱犹荡也毛苌诗传曰琼瑶美玉也　向曰琼瑶皆玉言水有之纤鳞小鱼也】非必丝与竹山水有清音【善曰礼记曰丝竹乐之器也】何事待啸歌灌木自悲吟【善曰毛诗曰其啸也歌又曰集于灌木毛苌诗传曰灌丛也南都赋曰寡妇悲吟　济曰木丛生曰灌】秋菊兼糇粮幽兰间重襟【善曰楚辞曰朝饮木兰之坠露夕餐秋菊之落英毛诗曰乃裹糇粮毛苌曰糇食也楚辞曰纫秋兰以为佩然兰可以为佩故以间襟也　良曰菊可以餐故云鱼糇粮兰可以佩故云间重襟也】踌蹰足力烦聊欲投吾簮【善曰言世务劳促故足力烦殆也韩诗曰搔首踌躇阮嗣宗奏记曰负薪疲病足力不彊郑毛诗笺曰聊且畧之辞苍颉篇曰簮笄也所以持冠也　翰曰踌躇周行貌烦劳也欲投弃冠簮而隐于此中】经始东山庐果下自成榛【任臻切　善曰王隐晋书曰左思徙居洛城东着经始东山庐诗毛诗曰经始灵台高诱淮南子注曰丛木曰榛小栗小棘曰榛　向曰经始经营之始东山思所居之东山也木丛生曰榛】前有寒泉井聊可莹心神【善曰周易曰井洌寒泉广雅曰莹磨也　铣曰莹清也】悄【善本作峭】蒨青葱间竹栢得其真【善曰峭蒨鲜明貌孙卿子曰桃李蒨粲于一时时至而后杀至于松栢经隆冬而不雕防霜雪而不变可谓得其真矣济曰悄蒨青葱茂盛美貌真谓不雕也】弱叶栖霜雪飞荣流余津【良曰言竹栢之美】爵服无常玩好恶有屈伸【善曰言爵服之荣理无常玩时有好恶随之屈伸管子曰将立朝廷者则爵服不可不贵也爵服加于不义则人贱爵服矣家语孔子曰君子之行已也可以屈则屈可以伸则伸东征赋曰行止屈伸与时息兮　翰曰爵五等之爵服五等之服皆不可以常玩必有好恶屈伸于其间】结绶生缠牵弹冠去埃尘【善曰言人出仕非一途或结绶以生缠牵之忧或弹冠而去埃尘之累汉书曰萧育与陈咸朱博为友着闻当世往者有王阳贡禹故长安语曰萧朱结绶王贡弹冠言其相荐达也説文曰缠绕也淮南子曰王乔赤松去尘埃之问离羣物之纷可谓养生矣　铣曰结绶谓入仕也由此而生纒牵弹冠所以去尘冠既有尘固亦多累】恵连非吾屈首阳非吾仁【善曰论语曰谓栁下恵少连降至辱身矣史记曰伯夷叔齐隐于首阳山论语子贡问曰伯夷叔齐何人也子曰古之贤人也曰怨乎曰求仁而得仁又何怨又子曰我则异于是无可无不可　向曰谓如栁下恵与少连降志辱身吾亦不以为屈如夷齐不仕周居于首阳山吾亦不以为仁当思静退自得中道】相与观所尚逍遥撰【五臣作极】良辰【善曰赵岐孟子章句曰各崇所尚则义不亏矣广雅曰尚高也谓中心之所髙尚也庄子曰逍遥乎无事之业东征赋曰撰良辰而将行】
　　招隐诗【五言】
　　陆士衡
　　明发心不夷振衣聊踯躅【善曰毛诗曰明发不寐楚辞曰心蛩蛩而不夷王逸曰夷悦也新序曰古老振衣而起杜预左氏传注曰振整也説文曰踌躅住足也踌与踯同　翰曰夷平也踯躅将行貌】踯躅欲安之幽人在浚谷【善曰周易曰履道坦坦幽人贞吉幽通赋曰眷浚谷而勿坠　济曰幽人隠者浚深也】朝采南涧藻夕息西山足【善曰毛诗曰于以采苹南涧之滨于以采藻于彼行潦史记伯夷叔齐诗曰登彼西山兮采其薇毛苌诗传曰麓山足也　良曰藻水草也】轻条象云构密叶成翠幄【善曰刘公干诗大夏云构又齐都赋曰翠幄浮游杜预左氏传注曰幄帐也铣曰云构大夏也幄帐也】激楚【五臣作结风】伫兰林回芳薄秀木【善曰上林赋曰激楚结风楚辞曰游兰臯与蕙林王逸楚辞注曰簿附也广雅曰秀美也　向曰结积伫留也兰香草也兰气回转薄迫于秀茂之木】山溜何泠泠飞泉潄鸣玉【善曰枚乗上书曰泰山之霤穿石楚辞曰吸飞泉之微液鸣玉亦琼瑶也楚辞曰饮石泉兮荫松栢漱犹荡也毛苌诗传曰琼瑶美玉也　翰曰言飞泉潄荡玉石而有声也】哀音附灵波頽响赴曾曲至乐非有假安事浇淳【善本作醇】朴【善曰庄子曰天下有至乐无有哉老耼曰夫得是至美至乐也得至美而游乎至乐之谓至人又曰唐虞始为天下淳散穙许慎淮南子注曰浇薄也与浇同　济曰言灵者美之也又似崩頽之响赴于幽深之曲曾犹深也　良曰此皆自然而成故云非有假也言赏此则可谓至乐何事趋于荣利而淳朴之风由兹而薄】富贵苟难图税驾从所欲【善曰论语子曰富而可求也虽执鞭之士吾亦为之如不可求从吾所好税驾喻辞荣也史记李斯曰当今人臣之位无居上者可谓富贵极矣吾未知所税驾也方言曰舍车曰税脱与税古字通　铣曰苟且税舍也从所欲谓隐居也】
　　反招隐诗【五言】
　　王康琚【向曰今古诗英华题云晋王康琚而不述其爵里才行也康琚以为混俗自处足以免患何必山林然后为道故作反招隐之诗其情与隠者相反】
　　小隐隐陵薮大隐隐朝市伯夷窜首阳老耼伏柱史【善曰史记曰老子名耳字耼列仙传曰李耳字伯阳生于殷时为周柱下史又曰武王平殷伯夷叔齐耻之义不食周粟隠于首阳山　翰曰伯夷叔齐自窜首阳之山老耼为周柱下史伯夷之徳不如老耼则小隠劣于大隠明矣】昔在太平时亦有巢居子【善曰皇甫谧逸士传曰巢父尧时隠人常山居不营世利年老以树为巢而寝其上故时人号曰巢父】今虽盛名世能无中林士【善曰解嘲曰遭盛明之世毛苌诗传曰中林林中也班固汉书序曰山林之士往而不能反　良曰今谓晋也称盛明美之也云能无言亦有也】放神青云外絶迹穷山里鹍鸡先晨鸣哀风迎【五臣作中】夜起凝霜凋朱顔寒泉伤玉趾【善曰琴操曰许由云吾志在青云何乃劣劣为九州伍长乎庄子曰絶迹易无行地难郭象曰不行则易也王隠晋书李重奏曰陈原絶迹穷山韫椟道艺楚辞曰鹍鸡嘲哳而悲鸣崔琦七蠲曰再奏致哀风楚辞曰潄凝霜之雰雰又曰容则秀雅朱顔毛诗曰爰有寒泉左氏传楚太宰蒍启疆谓鲁侯曰今君若步玉趾辱见寡君　铣曰言山中鸟音风声足益愁思霜降氷结足伤肌肤信不足好也鹍鸡鸟名趾足也】周才信众人偏智任诸己【善曰以出仕为周才隐居为偏智傅子曰君子周才难论语子曰君子求诸己　良曰从俗为周才索居为偏智】推分得天和矫性失至理【善曰刘向列子目录曰至于力命篇一推分命庄子曰夫明白于天地之徳此之谓大乎大宗与天和者也淮南子曰顔回夭死季由葅于卫皆迫性命之情而不得天和者也列子公孙朝曰矫性命以招名弗若死矣又曰均天下之至理张湛曰物亊皆均则理无不至郭象庄子注曰至理尽于自得　翰曰随时而行曰推分去人自苦曰矫性】归来安所期与物齐终始【善曰庄子有齐物论又曰万物一齐孰短孰长又曰游乎万物之所始孙卿子曰生人之始也死人之终也　济曰归来呼隠者使归于代也期望安何也】
　　游览
　　芙蓉池作【五言】
　　魏文帝【善曰魏志曰文帝讳丕字子桓太祖太子也为五官中郎将太祖薨嗣位为丞相魏王受汉禅即皇帝位　良曰魏姓曹氏此诗未即位时作谓文帝者后人题之芙蓉池名余注同】
　　乗辇夜行游逍遥步西园【善曰吕氏春秋曰乘辇于宫中毛苌诗传曰乘升也　铣曰邺都之西园】双渠相溉灌嘉木绕通川【善曰西京赋曰嘉木树庭上林赋曰通川过于中庭】卑枝拂羽葢修条摩苍天【善曰子虚赋曰上拂羽葢东方朔七言曰折羽翼兮摩苍天　向曰卑低修长也摩天言高也苍青色】惊风扶轮毂飞鸟翔我前【善曰张衡羽猎赋曰风翊翊其扶轮】丹霞夹明月华星出云间【善曰法言曰明星皓皓华藻之力也　翰曰丹赤华光也】上天垂光采五色一何鲜【济曰谓有五色云鲜明也此皆美貌】夀命非松乔谁能得神仙【善曰列仙传曰赤松子者神农时雨师也乔王子乔即周灵王太子晋也道人浮丘公接以上嵩高山　良曰赤松子王子乔皆古仙人也】遨游快心意保已终百年【善曰庄子曰圣人其于人也乐物之通而保已焉养生经黄帝曰中夀百年】
　　南州桓公九井作【五言　善曰水经注曰淮南郡之于湖县南所谓姑熟即南州矣庾仲雍江图曰姑熟至直渎十里东通丹阳湖南有铜山一名九井山山有九井井与江通何法盛桓录曰桓字敬道出姑熟大筑府第】
  </div>
  <div class="pagination">
   <a href="六臣注文选_page8.html">
    上一页
   </a>
   <span>
    ...
   </span>
   <a href="六臣注文选_page4.html">
    4
   </a>
   <a href="六臣注文选_page5.html">
    5
   </a>
   <a href="六臣注文选_page6.html">
    6
   </a>
   <a href="六臣注文选_page7.html">
    7
   </a>
   <a href="六臣注文选_page8.html">
    8
   </a>
   <span class="current-page">
    9
   </span>
   <a href="六臣注文选_page10.html">
    10
   </a>
   <a href="六臣注文选_page11.html">
    11
   </a>
   <a href="六臣注文选_page12.html">
    12
   </a>
   <a href="六臣注文选_page13.html">
    13
   </a>
   <a href="六臣注文选_page14.html">
    14
   </a>
   <span>
    ...
   </span>
   <a href="六臣注文选_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
