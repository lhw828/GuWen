<!DOCTYPE html>
<html>
<head>
    <meta charset="UTF-8">
    <title>全唐文 - 第 218 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 218 页/共 603 页</h1>
    <div class="content">    敕：知中书舍人鸿渐等，忠肃恭懿，美秀而才，蕴清通之理义，兼贞固之干能。用制军诰，允属夏卿；持衡审官，时惟小宰。慎择多士，佥曰：“尔谐，宜当铨综之剧，仍掌丝纶之任。鸿渐可守中书舍人判武部，倚守中书舍人判文部侍郎。
    ○授裴综起居郎制
    敕：左史记事，君举必书，先王之制也。晋则董狐，书法不隐；楚则倚相，能读典坟。善恶成败，实由其言；慎择端士，永难其人。殿中侍御史裴综，绪业清纯，言行敏，俾之直笔，庶勖厥官。可行起居郎。
    ○授韦启左拾遗制
    敕：剑门县令韦启，雅有文词，仍兼政术。谏官近密，必择正人，忠谠之言，期於无隐。可左拾遗。
    ○授张伯禽等通事舍人制
    敕：太子左赞善大夫张伯禽，博雅温良，能详故事；左金吾卫兵曹参军张总，淑慎徽美，可立於朝。休有令闻，忠而周敏，出纳朕命，佥曰尔谐。伯禽可兼试太子仆，总可守通事舍人。
    ○授徐浩尚书左丞制
    敕：中书舍人徐浩，精洁惠和，敏而好学，有凌□之词赋，兼临池之翰墨。祗勤直道，厥德允修。右掖司言，已光纶；南官掌辖，仍伫纲纲。可兼尚书左丞。
    ○授李巨宪部尚书制
    门下：[B14A]贤策勋，国之大典；允文允武，人之所赖。陈留太守嗣虢王巨，杖剑分阃，专征东夏，俾镇遏寇之职，以宠维城之固。可守宪部尚书。
    ○授房刑部尚书制
    门下：蛮夷猾夏，舜命皋陶作士，功迈德，黎民怀之。《周官》大司寇，亦以五刑纠万民之命，邦典定诸侯之狱。明德慎罚，先王至理。前法州刺史房，既明且哲，贞静尚宽，有文行可济於时，有置言能匡其国。献可替否，翼亮先朝。今寇贼初灭，苍生凋弊，议狱缓死，刑期无刑。是用采人望於旧臣，举国桢於元老。俾掌二典，以弼五教，庶不仁者远，奸宄道消。尚德优贤，仍加八命，可特进兼刑部尚书，封如故。
    ○授韦陟文部尚书制
    门下：《周官》大冢宰，以九职任万人，三岁大计群吏之诛赏，选部综。时惟厥任，非正人表臣，齐明敏哲，不可处此。御史大夫郇国公韦陟，代笃惟忠，祗勤於德，文可以经国，业可以济时。有郑侨惠主之仁，怀史君子之道。顷居小宰，翼勤万务，铨鉴而必审其实，拔举而不失其能。秉心塞渊，厥有成绩。可守文部尚书，馀如故。
    ○授韦绶礼部尚书薛放刑部侍郎丁公著工部侍郎等制
    敕：尚书左丞韦绶等，朕在东宫时，先皇帝垂慈圣之德，念予冲蒙，选端士通儒，使讲贯今古，自礼乐刑政，暨君臣父子之道，博我约我，日就月将，俾予於今。不至墙面，克荷丕训，大扬耿光，实绶、放、公著之力也。故朕嗣位未逾时月，或自郡邸，或自省署，徵擢宠用，为丞、郎、给事中。官虽超拜，职亦具举，师道光而心愈让，人爵贵而身益恭。宜更[B14A]升，重酬辅导。以绶精粹辩博，有先儒之风，可作秩宗；以放端明慎重，行君子之道，可居宪部；以公著检敬规度，得有司之体，可贰冬官。於戏！贞百工，平五刑，典三礼，皆重任清秩，予无爱焉。盖欲表二三子道不虚行，而明予一人德无不报也。绶可礼部尚书，放可刑部侍郎，公著可工部侍郎，馀官并如故。
    ○授卢正已工部尚书河南尹东都留守制
    门下：昔成王命君陈分正成周，尹兹东郊，曰：“惟尔令德孝恭，克施有政，实大其举，俾振厥职。先朝故事，以择旧德，元老贞固之臣，每居守焉。今寇逆始平，洛师残弊，周南分陕，寄莫斯重。太府卿卢正已，忠肃恭懿，仁而爱人，专镇分忧，居必致理。是用命尔问疲瘵之俗，政必以宽；化迁习之人，谟必以义；劝农穑之务，事必以静；禁侵渔之暴，令必以严。可守工部尚书东都留守，散官、勋、封如故。於戏！无替朕命，主者施行。
    ○授李亘武部侍郎制
    门下：全蜀奥区，梁岷设险，时清作镇，恒难其人。况中夏未宁，上皇南幸，益州之政，允资忠谅。非亲非贤，何以兼腹心爪牙之任？前襄阳太守李亘，贞固简肃，宗枝标秀，历践中外，咸克有声。今巴蜀之地，停銮驻跸，举尔以文武之才，倚尔以维城之固。且小司马之职，连率之重，兼而处之，不曰厚寄？懋哉厥德，无替朕命。可行武部侍郎。
    ○授杨绾礼部侍郎制
    门下：鲸鲵初悬，理化未洽，思敦驰骛之俗，必宏廉退之风。太常少卿兼修国史杨绾，质禀天和，才优大雅，理能自畅，学不为人。自委身於周行，孤立於中道，喜愠莫形於颜色，外物无得而亲疏。声问日高，志致弥远，固足以抑扬雅俗，宏奖素风。宜贰职於南宫，仍属词於东观。俾难进之夫增气，干仕之子知惭，斫雕澄源，朕志斯在，可守礼部侍郎，仍修国史，馀如故。施行。
    ○授韦环司封郎中制
    敕：司驾员外郎韦环，忠义激切，智深谋敏，怀断割之利用，慨国家之深仇。淮海多虞，寇戎未殄，是择才彦，佐斯旄钺。宜兼台阁，以懋勋庸。可司封郎中，充淮南行军司马兼召募使。
    ○授裴考功郎中制
    敕：君子立义为勇，在国而能通，故全其节而成其务矣。守太子中允裴，言忠信，行笃敬，有敏才斯可与权，有直道磨而不磷。造次颠沛，秉心塞渊，宜奖贞固之风，俾缉台阁之政。可守考功郎中。
    ○授程休文礼部郎中制
    敕：司封郎中程休文。郎中应列宿之位，御史为准绳之举，纪必以德，任难其人。况於四海多虞，两京未复，台省枢要，非贤不居，或以节推，或以才择。可守礼部郎中。
    ○授王祠部郎中兼侍御史制
    敕：知上党司马事王，藏器於身，策名清列，多才多艺，知微知章。历北艰难，屡有筹画，宜兼台省之任，仍总师戎之役。可祠部郎中兼侍御史，充招讨权宜处置使。
    ○授张禺兵部郎中邱据兵部员外郎制
    门下：上应列宿，尚书郎所以称美也；中持风宪，侍御史所以推雄也。况兼之藩翰，加以师旅，宜求异才，允迪厥职。泽州刺史张禺，有贞固之资，为干时之器；泽潞司马殿中侍御史邱据，秉温良之质，多利物之才。咸提纲宪府，佐理戎幕。以示修直，展其谋猷，必将大耕战之图，宏台阁之务。式加新秩，俾修旧政。禺可守兵部郎中怀州刺史，据可兵部员外郎，依前行军司马。
    ○授邢宇司封员外郎制
    敕：前户部员外郎邢宇，雅志冲澹，敏识精达，养闲移疾，亦有岁年。南宫地清，列宿虚位，擢才进善，以佐邦理。可守司封员外郎。
    ○授李莘礼部员外郎制
    敕：九陇令李莘，学行薰茂，藻思清新，誉流京剧，政洽巴庸。会府章奏之殷，春官典礼之要，任难其选，才可当人。可试礼部员外郎。
    ○授韦少游祠部员外郎等制
    敕：左补阙直宏文馆韦少游，修词懿文，终温且惠；守右监门卫胄曹参军许登，振藻扬采，穆如清风。并藏器於身，陈力就列。南宫郎位，是登题柱之才；左禁谏臣，方求折槛之直。少游可检校祠部员外郎，登可右拾遗。
    ○授裴荐摄主客员外郎制
    敕：左拾遗裴荐，正直而温，洵美且惠，有纷纶之词藻，怀耿介之志气。自居近侍，屡献谠言。中原未宁，邻国是协，俾领摄於郎署，为专对之使人。可摄主客员外郎。
    ○授敬羽武部员外郎兼殿中侍御史制
    敕：摄武部员外郎朔方采访等使敬羽，美才多适，直道灭私，通明可以断疑，贞固足以干事。自持风宪，纠逖回邪，不吐茹於刚柔，有鹰之搏击。与能[B14A]美，俾转台端，载执谦光，思宠让节。宜遂其恳志，退守本官，可守前官。
    ○授学士李让夷职方员外郎充职制
    敕：夫言语侍从之臣，非贤不命，久而加奖，则彝典也。翰林学士朝议郎行左补阙赐绯鱼袋李让夷，器以琢成，材为众出，蕴积迈时之志，发明扶道之心。学务研精，文推轶拔，早飞身於戎幕，遂位於谏垣。忠言屡闻，密命斯委，果扬温雅之称，宜获︳谟之效。亦既久次，宜所转迁，受假宠於握兰，用酬劳於视草。勉宏前懿，以服宠荣。可行尚书职方员外郎，依前充翰林学士，散官、赐如故。
    ○授李何忌职方员外郎制
    敕：右补阙李何忌，後进人物，一时隽选。或丕承清绪，多负美才；或直言正词，有犯无隐；或绣衣持斧，摘伏擒奸，或驰誉翰林，文词藻丽；或知名吏道，政事详密。在邦必达，历试有闻，宜居鹭之列，俾宏准绳之纪。可试职方员外郎。
    ○授赵良弼司库员外郎制
    敕：摄河东司马赵良弼，以敬直方内，义形於色，蕴帷幄之谋略，真士林之忠良。元戎起行，师出以律，将谋韩厥之职。宜选子方之智，俾登仙署，仍佐中权。可行司库员外郎，充朔方行军司马。
    ○授柏庭昌宪部员外郎制
    敕：监察御史柏庭昌，吏道称优，公才致远。文法之用，盖推於友朋；操割之能，亦闻於台省。仙郎之选，人誉斯归，道有藉於简孚，官不循於资序。当兹清职，宜勖慎择。可宪部员外郎。
    ○授李岑工部员外郎制
    敕：京兆府兵曹参军李岑，敏而好学，出言有章，累登甲乙之科，尝居匡辅之任。隽才利器，在邦必闻，俾振翮於仙署，用扬光於列宿。可工部员外郎。
    ○授宋晦屯田员外郎制
    敕：行殿中侍御史宋晦，质性温敏，行能详实，再策名於霜简，久更事於轩。理必有常，条能不紊。礼闱举直，郎署求才，俾回秋宪之威，以佐冬官之属。可屯田员外郎。
    ○授韩吏部郎中制
    敕：尚书郎中，佐理六卿，事关政本；御史则举直错枉，纲纪周行。非雅正之才，难在斯任。吏部员外郎韩，恪慎敏，饬吏以文，夙夜在公，咸宜进位。可吏部郎中。
    ●卷三百六十七
    ☆贾至（二）
    ○授崔器御史中丞制
    门下：权判文部郎中崔器，闲邪存诚，公而不党，有栾枝贞慎，抱史正直。历践清列，名与实偕。今豺狼未宁，中外多故，群才杂用，则哲惟将。肃其准绳，举其宪则，俾不仁者远，邪佞以悛。尔其留心，宜专纠正，可守御史中丞，馀如故。
    ○授敬昭道殿中侍御史等制
    敕：朝议郎行监察御史敬昭道等，见素为质，怀清守道，学以润身，文能比事。自乘骢晓谒，絷隼秋飞，或出禀王纶，或入持天宪。传使者之命，往则有功；按罪人之赃，居而不挠。因其绩用，彩以声华，宜叶岁迁，允符时议。可依前件。
    ○授第五琦殿中侍御史等制
    门下：监察御史第五琦、南海长史楚ギ等，吏才贞固，公心谅直，可佐军师。历试艰难，必闻其政。南越留务，西宪准绳，是择髦杰，用康厥任。俾膺宠命，钦乃攸司。第五琦可殿中侍御史，楚ギ可守南海长史兼卫尉少卿，馀如故。
    ○授高岑殿中侍御史制
    敕：京兆府长史高岑，修词立诚，好古博雅，策名早从於吏道，当剧亟闻其政声。人而多艰，脱豺狼之肆虐；士也有节，逃戎寇之逆命。贞心峻操，无忝前修，宜超柱史之列，用激忠臣之志。岑可行殿中侍御史。
    ○授卢虚舟殿中侍御史等制
    敕：大理司直卢虚舟，闲邪存诚，Т世颐养，持操有清廉之誉，在公推干蛊之才。大理评事权皋，临难思义，守死善道，见危必履其臣节，在困能变於人谋。宪简绳违，纪纲斯属，宜择髦士，俾肃周行。虚舟可殿中侍御史，皋可监察御史。
    ○授董晋殿中侍御史制
    敕：汾州司马董晋，恪慎励精，详於吏事，饮冰将命，克有成绩。准绳之地，举直任能，俾彰善於使车，宜即真於宪简。可殿中侍御史。
    ○授李煜宗正卿制
    门下：前宏农太守李煜，体正心和，操端行洁。或政能茂异，所氵位必闻，或忠孝兼全，避权勤让。咸推公议，多负卿才，官惟其人，用必有适。宜钦尔职，以弼予教。可守宗正卿。
    ○授吴仲孺试光禄卿制
    门下：守卫尉少卿充朔方经略副使吴仲孺，心温而直，识敏而和，习韬钤之秘旨，知孙吴之大略。久副戎幕，克济谟猷，伊藏勋之可嘉，俾宠光而宜及。其阶序，列在正卿。可中大夫试光禄卿。
    ○授马承进试卫尉卿制
    敕：左金吾卫大将军马承进，能以勇干，久於戎旅，勋勤克著，奖命宜加。俾列九卿，仍参八命。可特进试卫尉卿。
    ○授向昌銮试卫尉卿等制
    敕：前太子洗马向昌銮、三品子昌针等，代业忠贞，死於王事，能遵先志，常著贞诚。稽彼典谟，赏延於代，俾超秩次，是用旌善。昌銮可试卫尉卿，昌钅干可通事舍人。
    ○授敬令琬太仆卿制
    敕：前左金吾卫大将军员外置同正员敬令琬，陈力戎事，忠勇有谟，入九军之副，献七战之获。嘉其诚节，录乃茂功，俾列卿士，是司马政。可太仆卿员外置同正员，充朔方经略副使。
    ○授许诫言检校太仆卿制
    敕：金吾大将军许诫言，心和志坚，讷言敏行。被服礼义，嗣圭组之资；策名委质，试文武之任。课绩斯著，公勤无ル。警其昼夜，顾乃执金之劳；象其河海，宠以列棘之位。可检校太仆卿。
    ○授李成式大理卿薛景仙少府监制
    门下：守广陵长史李成式，贞白俭约，履历清贯；前凤翔太守薛景仙，忠义慷慨，愤激危时。靖镇藩条，咸有成绩，递迁中外，宜登卿士。成式可试大理卿，景仙可少府监。
    ○授李光进鸿胪卿制
    敕：左骁卫将军李光进，行已庄肃，临戎果断，有卞庄之勇，怀孟明之材。屡献奇功，益闻干略，克副难兄之业，能摧强寇之锋。允武允文，宜加美秩。光进可鸿胪卿同正。
    ○授李椿光禄少卿制
    门下：堂侄守太子家令开国男椿，恭俭温良，宗枝擢秀，敏於从政，勤以在公。宜换储闱之职，俾居亚卿之任。可守光禄少卿同正，封、赐如故。
    ○授张光奇光禄少卿制
    敕：始安充经略使张光奇，忠肃周敏，怀其利用，历试中外，累有能名。岭峤地遐，方隅寄重，威怀之政，惟尔悉举。宜参荣於卿士，俾兼镇於藩条。可兼光禄少卿，勋、封如故。
    ○授向萼光禄少卿制
    敕：百里之长，九卿之亚，参於军事，职比廷评。必举才能，以匡庶政。荆南奏事官守太子仆同正向萼等，咸膺推擢，俾在兹任。可守光禄少卿同正。
    ○授崔器大理少卿制
    敕：国备其官，则庶务理；官得其人，则善政举。廷尉所以执刑柄，御史所以纠不法；掖垣崇谏诤之职，郎署当草奏之烦。皆朕注心，柬求髦士。守保定太守崔器，谅直忠肃，才行周敏，登於清列，庶绩其凝。可守大理少卿。
    ○授裴藏之司农少卿制
    敕：蜀郡司马裴藏之等，果行育德，忠肃温良。或持宪握兰，誉流台省；或分忧共理，政洽藩条。咸在清贯，备闻茂绩。冠难初息，庶尹择才，宜任能於隽选，俾分职於中外。可守司农少卿。
    ○授萧晋太府少卿等制
    门下：宫相之位，亚卿之职，朝廷所精择，必惟其人。守西河太守萧晋阳城太守严向等，历践中外，皆闻政理，涉於艰难，尤著诚节。宜司长府之剧，式备储闱之选。晋可守太府少卿，向可太子左庶子。
    ○授萧昕秘书监等制
</div>
    <div class="pagination">
<a href="全唐文_page217.html">上一页</a><span>...</span><a href="全唐文_page213.html">213</a><a href="全唐文_page214.html">214</a><a href="全唐文_page215.html">215</a><a href="全唐文_page216.html">216</a><a href="全唐文_page217.html">217</a><span class="current-page">218</span><a href="全唐文_page219.html">219</a><a href="全唐文_page220.html">220</a><a href="全唐文_page221.html">221</a><a href="全唐文_page222.html">222</a><a href="全唐文_page223.html">223</a><span>...</span><a href="全唐文_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
