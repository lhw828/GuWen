<!DOCTYPE html>
<html>
<head>
    <meta charset="UTF-8">
    <title>梁文纪 - 第 18 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁文纪 - 第 18 页/共 26 页</h1>
    <div class="content">　　樽彞之制祭圗唯有三樽一曰象樽周樽也二曰山罍夏樽也三曰着樽殷樽也徒有彞名竟无其器直酌象樽之酒以为珪瓉之实窃寻祼重于献不容共樽宜循彞器以备大典案礼器有六彞春祠夏礿祼用鸡彞鸟彞王以珪瓉初祼后以璋瓉亚祼故春夏两祭俱用二彞今古礼殊无复亚祼止循其二春夏鸡彞秋冬牛彞庶礼物备也
　　武帝报
　　鸡是金禽亦主巽位但金火相伏用之通夏于义为疑
　　又议
　　臣愚管不奉明诏则终年乖舛案鸟彞是南方之物则主火位木生于火宜为鸟彞春夏兼用
　　郊庙礼牲议【旧太社廪牺吏牵牲司农省牲太祝吏讃牲天监四年明山賔议帝惟以太祝讃牲为疑又以司农省牲于理似伤牺吏执纼即事成卑议以太常丞牵牲余依明议】
　　案郊庙省牲日则廪牺令牵牲太祝令讃牲祭之日则太尉牵牲郊特牲云社者神地之道国主社稷义实为重今公卿贵臣亲执盛礼而令微吏牵牲颇为轻末且司农省牲又非其义太常礼官实当斯职礼祭社稷无亲事牵之文谓宜以太常省牲廪牺令牵牲太祝令讃牲
　　贵嫔母丧议
　　贵嫔既居母忧皇太子出贵嫔别第一举哀以申圣情庶不乖礼【并隋书】
　　荐朱异【旧制年二十五方得释褐异时二十一特敇擢为扬州议曹从事史寻有诏求异能之士五经博士明山賔荐之】
　　窃见钱塘朱异年时尚少徳备老成在独无散逸之想处闇有对賔之色器宇深神表峰峻金山万丈縁陟未登玉海千寻窥映不测加以珪璋新琢锦组初构触响铿锵值采便发观其信行非惟十室所稀若使负重遥途必有千里之用
　　陆玮
　　天地祭一献议【天监七年武帝以一献为质三献则文事天之道理不应然诏下详议博士陆玮明山賔礼官司马褧等议从之】
　　宗祧三献义兼臣下上天之礼主在帝王约理申义一献为允【隋书】
　　朱异【字彦和吴郡钱塘人遍治五经犹明礼易厯迁中领军以劝纳侯景至乱慙愤卒】祀四望议【天监六年议者以为北郊有岳镇海渎之座又有四望之座疑为烦重仪曹郎朱异明山賔徐勉议不决至十六年北郊八座奏省四望松浙五湖等座】
　　郑众云四望谓日月星海郑云谓五岳四镇四渎寻二郑之説互有不同窃以望是不即之名凡厥遥祭皆有斯目岂容局于星海拘于海渎请命司天有闗水旱之义爰有四海名山大川能兴云致雨一皆备祭
　　明山賔议
　　舜典云望于山川春秋传曰江汉沮漳楚之望也而今北郊设岳镇海渎又立四望窃谓烦黩宜省
　　徐勉议
　　岳渎是山川之宗至于望祀之义不止于岳渎也若省四望于义为非
　　郊服大裘议【宋齐郊祀帝皆衮冕天监初始造大裘明堂仪注犹云衮冕异议改服大裘】
　　礼大裘而冕祭昊天上帝五帝亦如之良由天神髙逺义须诚质今从泛祭五帝理不容文
　　明堂用瓦樽议
　　齐仪初献樽彞明堂贵质不应三献又不应象樽礼云朝践用太樽郑云太樽瓦也记又云有虞氏瓦樽此皆在庙所用犹以质素况在明堂礼不容象今请改用瓦樽庶合文质之衷
　　郊献议
　　宗庙贵文故庶羞百品天义尊逺则须简约今仪注所荐与庙不异即理征事如为未允请自今明堂有膳准二郊但帝之为名本主生育成嵗之功实为显著非如昊天义絶言象虽曰同郊复应微异若水土之品蔬果之属犹宜以荐止用梨枣橘栗四种之果姜蒲葵韭四种之葅粳稻黍粱四种之米自此以外郊所无者请并从省除
　　五帝祀先青帝议【明山賔制仪注明堂祀五帝行礼先自赤帝始异议又诸议帝并从之】
　　明堂既泛祭五帝不容的有先后东阶而升宜先春帝请改从青帝始
　　明堂器用议
　　明堂笾豆等器皆以雕饰寻郊祀贵质改用陶匏宗庙贵文诚宜雕俎明堂之礼既方郊为文则不容陶匏比庙为质又不应雕俎斟酌二途须存厥衷请改用纯漆
　　明堂停灌授俎议
　　旧仪明堂祀五帝先酌郁鬯灌地求神及初献清酒次酃终醁礼毕太祝取俎上黍肉当御前以授请依郊仪止一献清酒且五帝天神不可求之于地二郊之祭并无黍肉之礼并请停灌及授俎法
　　明堂祀用特牛议
　　旧明堂皆用太牢案记云郊用特牲又云天地之牛角茧栗五帝既曰天神理无三牲之祭而毛诗我将篇云祀文王于明堂有维羊维牛之説良由周监二代其义贵文明堂方郊未为极质故特用三牲止为一代之制今斟酌百王义存通典蔬果之属虽符周礼而牲牢之用宜遵夏殷请自今明堂止用特牛既合质文之中又见贵诚之义
　　雩祭燔柴议【武帝谓以火祈水于理为乖异议停从坎瘗典】
　　案周宣云汉之诗毛注有瘗埋之文不见有燔柴之説若以五帝必柴今明堂又无其事
　　庙祀羮钘议【从之】
　　二庙祀相承止有一钘羮盖祭祀之礼应有两羮相承止于一钘即礼为乖请加熬油莼羮一钘
　　封阳侯服议【天监十四年异为舍人议可之】
　　礼年虽未及成人己有爵命者则不为殇封阳侯年虽中殇已有拜封不应殇服【并隋书】
　　何敬容【字国礼庐江人齐史部尚书昌防子尚齐主拜驸马都尉入梁厯太子詹事】宁国临城公入学议【大同七年皇太子表其子宁国临城公入学时议者以与太子有齿胄之义疑之敬容等议制可】
　　侍中尚书令臣敬容尚书仆射臣纉尚书臣僧旻臣之遴臣筠等以为参防并事宣尼囘路同谘泗水邹鲁称盛洙汶无讥师道既光得一资敬无亏亚贰况于两公而云不可【隋书】
　　徐摛【字士秀东海郯人一字士缋厯太子左卫率侯景乱侍简文在幽卒】
　　临城公夫人觌见议【夫人即简文妃侄女旧礼妇见舅姑众賔列观引春秋夫人姜氏至公使大夫宗妇觌用币简文时为太子以问中庶子徐摛摛议从之】
　　仪礼云质明賛见妇于舅姑杂记又云妇见舅姑兄弟姊妹皆立于堂下政言妇是外宗未审防令所以停坐三朝观其七徳舅延外客姑率内賔堂下之仪以备盛礼近代妇于舅姑本有戚属不相瞻看夫人乃妃侄女有异他姻觌见之仪谓应可略【梁书】
　　太子令
　　纁鴈之仪既称合于二姓酒食之防亦有因不失亲若使榛栗腶脩贽馈必举副笄编珈盛饰斯备不应妇见之礼独以亲阙顷者敬进酏醴已传妇事之则而奉盘沃盥不行侯服之家是知繁省不同质文异世临城公夫人于妃既是姑侄宜停省【隋书】
　　司马筠【字贞素河内温人晋谯王承后博通三礼齐起家奉朝请厯梁尚书左丞始兴内史】皇子慈母服议【天监七年安成太妃陈氏薨江州刺史安成王秀荆州刺史始兴王憺并以慈母表解职不许太妃薨京邑丧祭无主中书舍人周舍议髙祖下制舍又议上因是敕礼官议皇子慈母之服尚书祠部郎司马筠议髙祖以为不然于是筠等请依制改定嫡妻之子母没为父妾所养服之五月贵贱并同以为永制　梁书司马筠传】
　　周舍议
　　贺彦先称慈母之子不服慈母之党妇又不从夫而服慈姑小功服无从故也庾蔚之云非徒子不从母而服其党孙又不从父而服其慈由斯而言慈祖母无服明矣寻门内之哀不容自同于常按父之祥禫子并受吊今二王诸子宜以成服日单衣一日为位受吊
　　武帝制
　　二王在逺诸子宜摄祭事
　　周舍又议
　　礼云缟冠武子姓之冠则世子衣服宜异于常可着细布衣绢为领带三年不聴乐又礼及春秋庶母不世祭盖谓无王命者耳吴太妃既朝命所加得用安成礼秩则当祔庙五世亲尽乃毁陈太妃命数之重虽则不异慈孙既不从服庙食理无传祀子祭孙止是防经文
　　司马筠皇子慈母服议
　　宋朝五服制皇子服训养母礼依庶母慈已宜从小功之制按曽子问云子防曰丧慈母礼欤孔子曰非礼也古者男子外有傅内有慈母君命所使教子也何服之有郑注云此指谓国君之子也若国君之子不服则王者之子不服可知又丧服经云君子子为庶母慈已者传曰君子子者贵人子也郑引内则三母止施于卿大夫以此而推则慈母之服上不在五等之嗣下不逮三士之息傥其服者止卿大夫寻诸侯之子尚无此服况乃施之皇子谓宜依礼刋除以反前代之惑
　　武帝又制
　　礼言慈母凡有三条一则妾子之无母使妾之无子者养之命为母子服以三年丧服齐衰章所言慈母是也二则嫡妻之子无母使妾养之慈抚隆至虽均乎慈爱但嫡妻之子妾无为母之义而恩深事重故服以小功丧服小功章所以不直言慈母而云庶母慈已者明异于三年之慈母也其三则子非无母正是择贱者视之义同师保而不无慈爱故亦有慈母之名师保既无其服则此慈亦无服矣内则云择于诸母与可者使为子师其次为慈母其次为保母此其明文言择诸母是择人而为此三母非谓择取兄弟之母也何以知之若是兄弟之母其先有子者则是长妾长妾之礼实有殊加何容次妾生子乃退成保母斯不可也又有多兄弟之人于义或可若始生之子便应三母俱阙耶由是推之内则所言诸母是谓三母非兄弟之母明矣子防所问自是师保之慈非三年小功之慈也故夫子得有此对岂非师保之慈母无服之证乎郑不辨三慈混为训释引彼无服以注慈已后人致谬实此之由经言君子子者此虽起于大夫明大夫犹尔自斯以上弥应不异故传云君子子者贵人之子也总言曰贵则无所不包经传互文交相显发则知慈加之义通乎大夫以上矣宋代此科不乖礼意便加除削良是所疑
　　迎气祭不用牲议【梁制用特牛天监七年尚书左丞司马筠议从之】
　　昆虫未蛰不以火田鸠化为鹰罻罗方设仲春之月祀不用牲止珪璧皮币斯又事神之道可以不杀明矣况今祀天岂容尚此请夏初迎气祭不用牲
　　尚书祭服议【天监九年司马筠等参议从之】
　　礼记玉藻云诸侯冕以祭禆冕以朝杂记又云大夫冕而祭于公弁而祭于已今之尚书上异公侯下非卿士止有朝衣本无冕服但既预斋祭不容同在于朝宜依太常及博士诸斋官例着皁衣绛襈中单竹叶冠若不亲奉则不须入庙
　　尚书防庙祀跣韈议【天监十一年诏可　附】
　　按礼跣韈事由燕坐屦不宜陈尊者之侧今则极敬之所莫不皆跣清庙崇严既絶恒礼凡有履行者应皆跣韈【隋书】
　　司马褧【字元素河内温人仕齐王府行防军入梁厯晋安王长史】
　　议贵嫔母服牒【天监五年褧为祠部郎司马议从之褧传父业専精三礼所议多行】
　　贵嫔母车亡应有服制谓宜准公子为母麻衣之制既葬而除【隋书】
　　东宫宴防奏乐议【天监六年东宫新成皇太子出宫后于崇正殿宴防兼殿中郎司马褧议】
　　既于崇正殿宴防太子临座其事重宣依礼防奏金石轩县之乐旧东宫元防仪注宫臣先入入时无乐至上宫客入方奏乐【杜氏通典】
　　贺琛【字国寳防稽山隂人厯金紫光禄大夫】
　　驳大功冠嫁议【琛初为尚书通事舍人参礼仪事累迁尚书左丞时皇太子议大功之末可以冠子嫁女驳之遂从琛议】
　　令防以大功之末可得冠子嫁女不得自冠自嫁推以记文窃犹致惑案嫁冠之礼本是父之所成无父之人乃可自冠故称大功小功并以冠子嫁子为文非闗惟得为子已身不得也小功之末既得自嫁娶而亦云冠子娶妇其义益明故先列二服每明冠子嫁子结于后句方显自娶之义既明小功自娶即知大功自冠矣盖是约言而见防若谓縁父服大功子服小功小功服轻故得为子冠嫁大功服重故不得自嫁自冠者则小功之末非明父子服除不应复云冠子嫁子也若谓小功之文言已可娶大功之文不言已冠故知身有大功不得自行嘉礼但得为子冠嫁窃谓有服不行嘉礼本为吉凶不可相干子虽小功之末可得行冠嫁犹应须父得为其嫁冠若父于大功之末可以冠子嫁子是于吉凶礼无碍吉凶礼无碍岂不得自冠自嫁若自冠自嫁于事有碍则冠子嫁子宁独可通今许其冠子而塞其自冠是琛之所惑也又令防推下殇小功不可娶妇则降服大功亦不得为子冠嫁伏寻此防若谓降服大功不可冠子嫁子则降服小功亦不可自冠自娶是为凡厥降服大功小功皆不得冠娶矣记文应云降服则不可宁得惟称下殇今不言降服的举下殇实有其义夫出嫁出后或有再降出后之身于本姊妹降为大功若是大夫服士又以尊降则成小功其于冠嫁义无以异所以然者出嫁则有受我出后则有传重竝欲薄于此而厚于彼此服虽降彼服则隆昔实朞亲虽再降犹依小功之礼可冠可嫁若夫朞降大功大功降为小功止是一等降杀有伦服末嫁冠故无有异惟下殇之服特明不娶之义者盖縁以幼稚之故夭丧情深既无受厚他姓又异传重彼宗嫌其年稚服轻顿成杀略故特明不娶以示本重之恩是以凡厥降服冠嫁不殊惟在下殇乃明不娶其义若此则不得言大功之降服皆不可冠嫁也且记云下殇小功言下殇则不得通于中上语小功则不得兼于大功若实大小功降服皆不冠嫁上中二殇亦不嫁冠者记不得直云下殇小功则不可恐非文意此又琛之所疑也
　　启陈四事奏【琛普通中迁散骑常侍是时皆縁饰奸谄深害时政琛遂啓陈事条封奏髙祖大怒召主书于前口授敕责琛琛但谢过而已不敢复有指斥】
　　臣荷拔擢之恩曽不能効一职居献纳之任又不能荐一言窃闻慈父不爱无益之子明君不蓄无益之臣臣所以当食废飱中宵而叹息也辄言时事列之于后非谓谋猷宁云啓沃独缄胸臆不语妻子辞无粉饰削藁则焚脱得聴览试加省鉴如不允合亮其戅愚
　　其一事
　　今北边稽服戈甲解息政是生聚教训之时而天下户口减落诚当今之急务虽是处雕流而闗外弥甚郡不堪州之控总县不堪郡之裒削更相呼扰莫得治其政术惟以应赴征敛为事百姓不能堪命各事流移或依于大姓或聚于屯封盖不获已而窜亡非乐之也国家于闗外赋税盖微乃至年常租课动致逋积而民失安居宁非牧守之过东境户口空虚皆由使命繁数夫犬不夜吠故民得安居今大邦大县舟舸衔命者非唯十数复穷幽之乡极逺之邑亦皆必至每有一使属所搔扰积理深为民害驽困邑宰则拱手聴其渔猎桀黠长吏又因之而为贪残纵有亷平郡犹掣肘故邑宰懐印类无考绩细民弃业流冗者多虽年降复业之诏屡下蠲赋之恩而终不得反其居也
　　其二事
　　圣主恤隠之心纳隍之念闻之遐迩至于翾飞蠕动犹且度脱况在兆庶而州郡无恤民之志故天下颙颙惟注仰于一人诚所谓爱之如父母仰之如日月敬之如鬼神畏之如雷霆茍须应痛逗药岂可不治之哉今天下宰守所以皆尚贪残罕有亷白者良由风俗侈靡使之然也淫奢之弊其事多端粗举二条言其尤者夫食方丈于前所甘一味今之燕喜相竞夸豪积果如山岳列肴同绮绣露台之产不周一燕之资而賔主之间裁取满腹未及下堂已同臭腐又歌姬儛女本有品制二八之锡良待和戎今言妓之夫无有等秩虽复庶贱微人皆盛姬姜务在贪汚争饰罗绮故为吏牧民者竞为剥削虽致赀巨亿罢归之日不支数年便已消散盖由宴醑所费既破数家之产歌谣之具必俟千金之资所费事等丘山为欢止在俄顷乃更追恨向所取之少今所费之多如复傅翼増其搏噬一何悖哉其余淫侈着之凡百习以成俗日见滋甚欲使人守亷隅吏尚清白安可得耶今诚宜严为禁制道之以节俭贬黜雕饰纠奏浮华使众皆知变其耳目改其好恶夫失节之嗟亦民所自患正耻不及羣故勉强而为之茍力所不至还受其矣今若厘其风而正其失易于反掌夫论至治者必以淳素为先正雕流之弊莫有过俭防者也
　　其三事
　　圣躬荷负苍生以为任济四海以为心不惮胼胝之劳不辞癯痩之苦岂止日仄忘饥夜分废寝至于百司莫不奏事上息责下之嫌下无逼上之咎斯实道迈百王事超千载但斗筲之人藻棁之子既得伏奏帷扆便欲诡竞求进不説国之大体不知当一官处一职贵使理其紊乱匡其不及心在明恕事乃平章但务吹毛求疵擘肌分理运挈瓶之智徼分外之求以深刻为能以绳逐为务迹虽似于奉公事更成其威福犯罪者多巧避滋甚旷官废职长弊増奸实由于此今诚愿责其公平之效黜其防愚之心则下安上谧无侥幸之患矣
　　其四事
　　自征伐北境帑蔵空虚今天下无事而犹日不暇给者良有以也夫国敝则省其事而息其费事省则养民费息则财聚止五年之中尚于无事必能使国丰民阜若积以嵗月斯乃范蠡灭吴之术管仲霸齐之由今应内省职掌各检其所部凡京师治署邸肆应所为或十条宜省其五或三条宜除其一及国容戎备在昔应多在今宜少虽于后应多即事未须皆悉减省应四方屯传邸治或旧有或无益或妨民有所宜除除之有所宜减减之凡厥兴造凡厥费财有非急者有役民者又凡厥讨召凡厥征求虽闗国计权其事宜皆须息费休民不息费则无以聚财不休民则无以聚力故蓄其财者所以大用之也息其民者所以大役之也若言小事不足害财则终年不息矣以小役不足妨民则终年不止矣扰其民而欲求生聚殷阜不可得矣耗其财而务赋敛繁兴则奸诈盗窃弥生是弊不息而其民不可使也则难可以语富彊而圗逺大矣自普通以来二十余年刑役荐起民力雕流今魏氏和亲疆场无警若不及于此时大息四民使之生聚减省国费令府库蓄积一旦异境有虞闗河可扫则国民疲安能振其逺略事至方圗知不及矣
　　武帝敕责贺琛
　　謇謇有闻殊称所期但朕有天下四十余年公车谠言见闻聴览所陈之事与卿不异常欲承用无替懐抱每苦倥偬更増惛惑卿珥貂纡组博问洽闻不宜同于阘茸止取名字宣之行路言我能上事明言得失恨朝廷之不能用或诵离骚荡荡其无人遂不御乎千里或诵老子知我者希则我贵矣如是献替莫不能言正旦兽鐏皆其人也卿可分别言事啓乃心沃朕心卿云今北边稽服政是生聚教训之时而民失安居牧守之过朕无则哲之知触向多弊四聪不开四明不达内省责躬无处逃咎尧为圣主四凶在朝况乎朕也能无恶人但大泽之中有龙有蛇纵不尽善不容皆恶卿可分明显出某刺史横暴某太守贪残某官长凶虐尚书兰台主书舍人某人奸猾某人取与明言其事得以黜陟向令舜但聴公车上书四凶终自不知尧亦永为闇主卿又云东境户口空虚良由使命繁多但未知此是何使卿云驽困邑宰则拱手聴其渔猎桀黠长吏又因之而为贪残并何姓名亷平掣肘复是何人朝廷思贤有如饥渴亷平掣肘实为异亊宜速条闻当更擢用凡所遣使多由民讼或复军粮诸所飚急盖不获已而遣之若不遣使天下枉直云何综理事实云何济办恶人日滋善人日蔽欲求安卧其可得乎不遣使而得事理此乃佳事无足而行无翼而飞能到在所不威而伏岂不幸甚卿既言之应有深见宜陈秘术不可懐寳迷邦卿又云守宰贪残皆由滋味过度贪残糜费已如前答汉文虽爱露台之产邓通之钱布于天下以此而治朕无愧焉若以下民饮食过差亦复不然天监之初思之已甚其勤力营产则无不富饶惰防缓事则家业贫窭勤修产业以营盘案自已营之自己食之何损于天下无赖子弟惰营产业致于贫窭无可施设此何益于天下且又意虽曰同富富有不同悭而富者终不能设奢而富者于事何损若使朝廷缓其刑此亊终不可断若急其制则曲屋宻房之中云何可知若家家搜检其细已甚欲使吏不呼门其可得乎更相恐胁以求财帛足长祸萌无益治道若以此指朝廷我无此事昔之牲牢久不宰杀朝中防同菜蔬而已意粗得奢约之节若复减此必有蟋蟀之讥若以为功徳事者皆是园中之所产育功徳之事亦无多费变一为数十种食一菜为数十味不变菜亦无多种以变故多何损于事亦毫芥不闗国家如得财如法而用此不媿乎人我自除公宴不食国家之食多厯年稔乃至宫人亦不食国家之食积累嵗月凡所营造不闗材官及以国匠皆资雇借以成其事近之得财颇有方便民得其利国得其利我得其利营诸功徳或以卿之心度我之心故不能得知所得财用暴于天下不得曲辞辩论卿又云女妓越滥此有司之责虽然亦有不同贵者多畜妓乐至于勲附若两掖亦复不闻家有二八多畜女妓者此并宜具言其人当令有司振其霜豪卿又云乃追恨所取为少如复傅翼増其搏噬一何悖哉勇怯不同贪亷各用勇者可使进取怯者可使守城贪者可使捍御亷者可使牧民向使叔齐守于西河岂能济事吴起育民必无成功若使吴起而不重用则西河之功废今之文武亦复如此取其搏噬之用不能得不重更任彼亦非为朝廷为之傅翼卿以朝廷为悖乃自甘之当思致悖所以卿云宜导之以节俭又云至治者必以淳素为先此言大善夫子言其身正不令而行其身不正虽令不从朕絶房室三十余年无有淫佚朕颇自计不与女人同屋而寝亦三十余年至于居处不过一牀之地雕饰之物不入于宫此亦人所共知受生不饮酒受生不好音声所以朝中曲宴未尝奏乐此羣贤之所观见朕三更出理事随事多少事少或中前得竟或事多至日昃方得就食日常一食若昼若夜无有定时疾苦之日或亦再食昔要腹过于十围今之瘦削裁二尺余旧带犹存非为妄説为谁为之救物故也书曰股肱惟人良臣惟圣向使朕有股肱可得中主今乃不免居九品之下不令而行徒虚言耳卿今慊言便罔知所答卿又云百司莫不奏事诡竞求进此又是谁何者复是诡事今不使外人呈事于义可否无人废职职可废乎职废则人乱人乱则国安乎以咽废飱此之谓也若断呈事谁尸其任専委之人云何可得是故古人云専聴生奸独任成乱犹二世之委赵髙元后之付王葬呼鹿为马卒有阎乐望夷之祸王莽亦终移汉鼎卿云吹毛求疵复是何人所吹之疵擘肌分理复是何人乎事及深刻绳逐竝复是谁又云治署邸肆何者宜除何者宜省国容戎备何者宜省何者未须四方屯传何者无益何者妨民何处兴造而是役民何处费财而是非急若为讨召若为征赋朝廷从来无有此事静息之方复何者宜各出其事具以奏闻卿云若不及于事大息其民事至方圗知无及也如卿此言即时便是大役其民是何处所卿云国敝民疲诚如卿言终须出其事不得空作漫语夫能言之必能行之富国彊兵之术急民省役之宜号令逺近之法竝宜具列若不具列则是欺罔朝廷空示颊舌凡人有为先须内省惟无瑕者可以戮人卿不得厯诋内外而不极言其事伫闻重奏当后省览付之尚书班下海内庶乱羊永除害马长息惟新之美复见今日【并梁书】
　　贺玚【字徳琏防稽山隂人少传礼业厯步兵校尉领五经博士】
　　东宫宴防奏乐议【天监中掌賔礼贺玚议制曰宜】
　　按礼賔入而悬兴示易以敬也和易以敬宫人皆然谓不应有异愚以宫人始入便应奏乐
　　东宫备二舞议【玚又议上宫元防奏大壮武舞大观文舞旧东宫仪注既不奏问乐府有缀是旧仪注阙制曰学者今止克应犹未见其仪更可议玚又议上制从之】
　　按礼记云天子为乐也以赏诸侯之有功其治人劳者舞行缀逺其治人逸者舞行缀短观其舞知其徳以此而求诸侯舞时王之乐可知也况皇储养徳春宫式瞻攸属谓宜备二舞以宣文武之徳焉【并杜氏通典】
　　又议【制曰宜同】
　　上宫元防始作乐先奏相和五引今未审东宫元防同不
　　王僧崇
　　三公祭服议
　　今祭服三公衣身画兽其腰及袖又有青兽形与兽同义应是蜼即宗彞也两袖各有禽鸟形类鸾鳯似是华虫今画宗彞即是周礼但郑云蜼属昻鼻长尾是兽之轻小者谓宜不得同兽寻冕服无鳯应改为雉又裳有圎花于礼无碍是画师加葩蘤耳藻米黼黻并乖古制今请改正并去圆花
　　武帝答
　　古文日月星辰此以一辰摄三物也山龙华虫又以一山摄三物也藻火粉米又以一藻摄三物也是为九章今衮服画龙则宜应画鳯明矣孔安国云华者花也则为花非疑若一向画雉差降之文复将安寄郑义是所未允【隋书】
　　祖暅
　　论厯奏【梁初因齐用宋元嘉厯天监三年诏定厯员外散骑侍郎祖暅奏】
　　臣先在晋已来世居此职仰寻黄帝至今十二代厯元不同周天斗分疎密亦异当代用之各垂一法宋大明中臣先人考古法以为正厯垂之于后事皆符验不可改张
　　又奏【诏使太史令校新旧二厯以为新密旧疎暅又奏】
</div>
    <div class="pagination">
<a href="梁文纪_page17.html">上一页</a><span>...</span><a href="梁文纪_page13.html">13</a><a href="梁文纪_page14.html">14</a><a href="梁文纪_page15.html">15</a><a href="梁文纪_page16.html">16</a><a href="梁文纪_page17.html">17</a><span class="current-page">18</span><a href="梁文纪_page19.html">19</a><a href="梁文纪_page20.html">20</a><a href="梁文纪_page21.html">21</a><a href="梁文纪_page22.html">22</a><a href="梁文纪_page23.html">23</a><span>...</span><a href="梁文纪_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
