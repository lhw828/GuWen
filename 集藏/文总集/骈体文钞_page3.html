<!DOCTYPE html>
<html>
<head>
    <meta charset="UTF-8">
    <title>骈体文钞 - 第 3 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈体文钞 - 第 3 页/共 61 页</h1>
    <div class="content">（以典章法度之所系，而绝无尊严闳巨之思，词靡裁疏，不及《刻漏铭》远矣。录而论之，以示轨辙。）

昔在舜格文祖，禹至神宗，周变商俗，汤黜夏政，虽革命殊乎因袭，揖让异于干戈；而晷纬冥合，天人启惎，克明峻德，大庇生民，其揆一也。在齐之季，昏虐君临，威侮五行，怠弃三正，刑酷然炭，暴逾膏柱，民怨神怒，众叛亲离，蹐地无归，瞻乌摩托。于是我皇帝拯之，乃操斗极，把钩陈，翼百神，禔万福。龙飞黑水，虎步西河，雷动风驱，天行地止。命旅致屯云之应，登坛有降火之祥，龟筮协从，人祗响附。穿胸露顶之豪，箕坐椎髻之长，莫不援旗请奋，执锐争先。夏首凭固，庸岷负阻，协彼离心，抗兹同德。帝赫斯怒，秣马训兵，严鼓未通，凶渠泥首。宏舸连轴，巨舰接舻，铁马千群，朱旗万里，折简而禽庐九，传檄以下湘罗。兵不血刃，士无遗镞，而樊、邓威怀，巴、黔厎定。于是流汤之党，握炭之徒，守以藩篱，战同枯朽。革车近次，师营商牧，华夷士女，冠盖相望。扶老携幼，一旦云集，壶浆塞野，箪食盈涂。似夏民之附成汤，殷士之窥周武。安老怀少，伐罪吊民，农不迁业，市无易贾。八方入计，四隩奉图，羽檄交驰，军书狎至，一日二日，非止万机。而尊严之度，不愆于师旅；渊默之容，无改于行阵。计如投水，思若转规，策定帷幄，谋成几案。曾未浃辰，独夫授首。乃焚其绮席，弃彼宝衣，归璇台之珠，反诸侯之玉。指麾而四海隆平，下车而天下大定，拯兹涂炭，救此横流，功均天地，明并日月。于是仰叶三灵，俯从亿兆，受昭华之玉，纳龙叙之图，类帝禋宗，光有神器。升中以祀群望，摄袂而朝诸夏，布教都畿，班政方外。谋协上策，刑从中典，南服缓耳，西羁反舌。剑骑穹庐之国，同舟共穴之人，莫不屈膝交臂，厥角稽颡。凿空万里，攘地千都，幕南罢鄣，河西无警。于是治定功成，迩安远肃，忘兹鹿骇，息此狼顾。乃至六乐，治五礼，改章程，创法律。置博士之职，而著录之生若云；开集雅之馆，而款关之学如市。兴建庠序，启设郊丘，一介之才必记，无文之典咸秩。于是天下学士，靡然向风，人识廉隅，家知礼让，教臻侍子，化洽期门，区宇乂安，方面静息，役休务简，岁阜民和。

历代规模，前王典故，莫不芟夷剪截，允执厥中。以为象阙之制，其来已远。《春秋》设旧章之教，经礼垂布宪之文，《戴记》显游观之言，周史书树阙之梦。北荒明月，西极流精，海岳黄金，河庭紫贝，苍龙玄武之制，铜雀铁凤之工，或以听穷省冤，或以布化悬法，或以表正王居，或以光崇帝里。晋氏浸弱，宋历威夷，礼经旧典，寂寥无记，鸿规盛烈，湮没罕称。乃假天阙于牛头，托远图于博望，有欺耳目，无补宪章。乃命审曲之官，选明中之士，陈圭置臬，瞻星揆地，兴复表门，草创华阙。于是岁次天纪，月旅太簇，皇帝御天下之七载也，构兹盛则，兴此崇丽。方且趋以表敬，观而知法，物睹双碣之容，人识百重之典。作范垂训，赫矣壮乎！爰命下臣，式铭盘石。其辞曰：

惟帝建国，正位辨方。周营洛涘，汉启岐梁。居因业盛，文以化光。爰有象阙，是惟旧章。青盖南洎，黄旗东指。悬法无闻，藏书弗纪。大人造物，龙德休否。建此百常，兴兹双起。伟哉偃蹇，壮矣巍巍。旁映重叠，上连翠微。布教方显，浃日初辉。悬书有附，委箧知归。郁崛重轩，穹隆反宇。形耸飞栋，势超浮柱。色法上圆，制模下矩。周望原隰，俛临烟雨。前宾四会，却背九房。北通二辙，南凑五方。暑来寒往，地久天长。神哉华观，永配无疆！

温鹏举寒陵山寺碑

（此亦纪功碑也。托之佛寺，已为失体。文亦委薾不振。以其为唐初《等慈》《昭仁》诸文嚆矢，故仍录也。）

昔晋文尊周，绩宣于践土；齐桓霸世，威著于邵陵。并道冠诸侯，勋高天下。衣裳会同之所，兵车交合之处，寂寞消沉，荒凉磨灭。言谈者空知其名，遥遇者不识其地。然则树铜表迹，刊石记功，有道存焉，可不尚欤！

永安之季，数钟百六，天灾流行，人伦交丧。尔朱氏既绝彼天纲，断兹地纽，禄去王室，政出私门。铜马竞弛，金虎乱噬，九婴暴起，十日并出。破璧毁珪，人物既尽，头会箕敛，杼轴其空。

大丞相渤海王，命世作宰，惟几成务，标格千仞，崖岸万里。运鼎阿于襟抱，纳出岳于胸怀，拥元云以上腾，负青天而高引。钟鼓嘈囋，上闻于天；旌旗缤纷，下盘于地。壮士凛以争先，义夫愤而竞起。兵接刃于斯场，车错毂于此地。轰轰隐隐，若转石之坠高崖；硠々礚々，如激水之投深谷。

俄而雾卷云除，冰离叶散，靡旗蔽日，乱辙满野。楚师之败于柏举，新兵之退自昆阳，以此方之，未可同日。

既考兹沃壤，建此精庐，砥石砺金，莹珠琢玉，经始等于佛功，制作同于造化。息心是归，净行攸处。神异毕臻，灵仙总萃。鸣玉鸾以来游，带霓裳而至止。翔凤纷以相嚾，飞龙蜿而俱跃。虽复高天销于猛炭，大地沦于积水，固以传之不朽，终亦记此无忘。

王子渊上庸公陆腾勒功碑

（方之齐、梁，浮响尚少。）

在昔洞庭、彭蠡，三苗有远窜之君；太室、阳城，九州无同姓之国。是知周卫设险，所务非山川；河岳作固，所宝惟休德。至于三峡蹇产，九折峥嵘，高峰寻云，深谷无景。秦开汉闭，虽阻荷戟之虞；魏塞晋通，终因束马之利。我大周开辟宇宙，混同文轨，御六气于天枢，顿八纮于地络。

彭濮未恭，邛笮不讨，外凭剑道之难，内负铜梁之厄。大将军上庸公仗国威灵，奉辞伐罪，长戟万队，巨舰千舳。板楯酋豪，斯榆君长，历稔逋寇，累代稽诛。廓清江源，荡涤巴濮。若夫荆门千里，蜀置永安之宫；巴水三回，吴阻夷陵之县。巫峡使君之滩，沦波洽没；建平督邮之道，栈径威纡。路阻蛮陬，途横夷落，擅强专险，轻法侮吏。天子爰诏有司，公奉天讨，星言载涂，指日遄迈。册授公大将军、信州刺史。韩信召拜，军中致设坛之礼；卫青出征，临河闻后距之令。夫仲鼎大礼器，昭德必书；金石不朽之质，庸勋斯树。某等乃建碑于某地，敢作颂云：

遐观命氏，眇求世禄。龙图纪河，鸿渐于陆。霸楚传姓，命吴启族。君子笃生，降灵惟岳。朝阳擢彩，荆山曜璞。巴庸自擅，彭濮称王。南泊僰道，西通夜郎。内凭玉垒，外阻铜梁。介视荒服，斗绝边疆。赫赫南仲，堂堂方叔。天子命我，遐征越逐。窦氏车骑，去病冠军。封山刊石，携铭刻勋。远隔年代，悬感风云。盛德必祀，千载斯文。

薛元卿老氏碑

（文字因题而异，亦因所施而异。意存扬颂，遂泛滥而忘其所归，是忘题也。为老氏立碑，不详立碑之意，而详立碑之人，是忘其所施也。自梁以下，其蔽皆然。骈体之遂为分途，皆自此等为之厉也。此唐初四杰之先声。其小异者，尚有疏朴之致。）

自太极权舆，上元开辟，举天维而悬日月，横地角而载山河。一消一息之精灵，上生下生之气候，固以财成庶类，亭毒群品，有人民焉，有君长焉。至若上皇邃古，夏巢冬穴，静神息智，鹑居鷇饮。大礼与天地同节，非析疑于俎豆；大乐与天地同和，岂考击于钟鼓？逮乎失道后德，失德后仁，皇王有步骤之殊，民俗有淳醨之变。于是儒墨争鹜，名法并驰。礼经三百，不能检其情性；刑典三千，未足息其奸宄。故知洁其流者澄其源，直其末者正其本，源源本本，其唯大道乎！

老君感星载诞，莫测受气之由；指树为姓，未详吹律之本。含灵在孕，七十余年。生而白首，因以老子为号。其状也：三门双柱，表耳鼻之奇；蹈五把十，影手足之异。爰自伏羲，至于周氏，绵祀历代，见质变名。在文王、武王之时，居藏史、柱史之职。市朝屡易，容貌不改。宣尼一睹，叹龙德之难知；关尹四望，识真人之将隐。乃发挥众妙，著书二篇，率性归道，以无为用。其辞简而要，其旨深而远。飞龙成卦，未足比其精微；获麟笔削，不能方其显晦。用之治身，则神清志静；用之治国，则反朴还淳。既而炼形物表，卷迹方外，霓裳鹤驾，往来紫府，金浆玉酒，宴衎清都，参日月之光华，与天地而终始。涉其流者，则摈落嚣尘；得其门者，则腾骧云雾。大椿凋茂，非蜉蝣之所知；溟渤浅深，岂冯夷之能测。盛矣哉，固无德而称也。庄周云：老聃死，秦佚吊之，三号而出，是谓遁天之刑。虽复傲吏之寓言，抑亦蝉蜕之微旨。

皇帝诞灵纵睿，接统膺期，照舂陵之赤光，发芒山之紫气。珠衡月角，天表冠于百王；明镜衢樽，圣德会于千祀。周道云季，多难在时。九鼎共海水同飞；两日与洛川俱斗。天齐地轴之所，蛇食鲸吞；铜陵玉垒之区，狼顾鸱跱。黄延奸宄，郑阻兵祸，大纵毒螫，将遍函夏。神谋内断，灵武外驰，应搀抢而扫除，仗旄钺而斩伐。共工既剪，重立乾坤；蚩尤就戮，更调风雨。宰制同造化之功，生灵荷魂魄之赐。万方欣戴，九服讴歌。乃允答天人，祗膺揖让。升泰坛而礼上帝，坐明堂而朝群后。昔轩辕、颛顼，建国不同，大昊、少昊，邦畿各异，舜改尧都，夏迁虞邑，历选前辟，义存创造。惜十家之产，爱兆民之力。经始帝居，不移天府；规摹紫极，仍据皇图。下宇上栋，务存卑俭；右平左墄，聿遵制度。朝夕正殿，不别起于鸳鸾；升降灵台，岂更营于鳷鹊。忧劳庶绩，矜育苍生，念兹在兹，发于寤寐。棘林肺石，特降皇情；祝网泣辜，深存宽简。草缨知耻，画服兴惭，天无入牢之星，地绝城牛之气。延阁广内，考集群典，石渠璧水，阐扬儒业。缀五礼于将坏，正六乐于已崩。总章溺志之音，太师咸功之颂。承华养德，作贰东朝。外正万邦，内弘三善。两离炳曜，重日垂明，永固洪基，克降鼎祚。重以维城磐石，多艺多才；良佐宝臣，允文允武。为王室之藩屏，成神化之丹青。致世俗于润涂，纳烝民于寿域。旄头垂象，穷变成形；獯猃作患，其来久矣。无上算以制之，用下策而难服。自我开运，耀德戢兵，感义怀仁，称藩请朔。稽颡款塞，匍匐投掌。牂牁、夜郎之所，靡漠、桑乾之地，咸被声教，并入提封。闽越、勾吴，不愆贡职；夫余、肃慎，无绝夷邸。遐迩禔福，文轨大同。

自三代之余，六雄竞逐，秦居闰位，汉杂霸道，魏氏则虐深华夏，有晋则化成戎狄。降斯以后，粹驳不分，帝迹皇风，寂寥千载。天命圣德，会昌神道，变亿兆之视听，复三五之规模。固以幽明赞协，符瑞彪炳。千年灵蔡，著天性以效征；三足神乌，感阳精而表质。春泉如醴，出自京师；秋露凝甘，遍于竹苇。星光若月，云气飞烟。三农应铜雀之鸣，五纬叶珠囊之度。信可以扬銮动跸，肆觐东后；玉检金绳，登封岱岳。而谦以自牧，为而不宰，尚寝马卿之书，未允梁松之奏。

在青蒲之上，常若乘奔；处黄屋之下，无忘夕惕。虽苍璧黄琮，事天事地，南正火正，属神之禔；

犹恐祀典未弘，秩宗废礼，永言仁里，尚想玄极。寿宫灵座，麋鹿徙倚，华盖{罒剡}坛，风霜凋弊。乃诏上开府仪同三司、毫州刺史、武陵公元胄，考其故迹，营建祠堂。皇上往因历试，总斯藩部，犹汉光司隶之所，魏武兖州之地。对苦相之两城，绕涡谷之三水。芝田柳路，北走梁园；沃野平皋，东连谯国。望水置{埶木}，揆景瞻星。拟玄圃以疏基，横玉京而建宇。雕楹画栱，磊砢相扶；方井员渊，参差交映。尊容肃穆，仙卫俨而无声；神馆虚闲，滴沥降而成响。清心洁行之事，存玄守一之俦。四方辐凑，千里波属。知如在之敬，申醮祀之礼，显仁助于王者，冥福资于黎献。

允所谓天大道大，难几者矣。若夫名言顿绝，幽泉之路莫开；形器不陈，妙物之功难著。腾茂实，飞英声，图丹青，镂金石，不可以已，而在兹乎？岁次敦牂，律中姑洗，大隋驭天下之六载也。乃诏下臣，建碑作颂。其词曰：

悠哉振古，邈矣帝先。四纪维地，八柱承天。丛生类聚，广谷大川。至道灵运，神功自然。五精应感，三微相继。树以司牧，执其象契。帝迹惭皇，王猷谢帝。上德逾远，淳风渐替。时乖澹泊，俗异冲和。尚贤饰智，悬法张罗。内修樽俎，外事干戈。鱼惊网密，鸟乱弓多。真人出世，星精下斗。龙德在躬，鹤发垂首。解纷挫锐，去薄归厚。日角月角，天长地久。小兹五岳，隘此九州。逝将高蹈，超然远游。青牛已驾，紫气先浮。玄门洞启，神化潜流。赖乡旧里，涡川遗迹。古往今来，时移世易。灵庙凋毁，祠坛虚寂。九井生桐，双碑碎石。惟皇受命，乃神乃圣。响发地钟，光垂天镜。宇宙开朗，妖氛荡定。耀魄同尊，参神取正。流沙蟠木，凤穴龟林。异类归款，万方宅心。鸿胪纳赆，王会书琛。青云千吕，薰风入琴。化致鼎平，家兴礼让。永言柱下，犹惭太上。乃建清祠，式图灵状。原隰爽垲，亭皋弥望。梅梁桂栋，曲槛丛楹。烟霞舒卷，风雾凄清。仙官就位，羽客来庭。穰穰简简，降福明灵。至神不测，理存系象。大音希声，时振高响。遐迩赞颂，幽明资仰。敬刊金石，永播天壤。

卷二 颂类

扬子云赵充国颂

明灵惟宣，戎有先零。先零猖狂，侵汉西疆。汉命虎臣，惟后将军。整我六师，是讨是震。既临其域，谕以威德。有守矜功，谓之弗克。请奋其旅，于罕之羌。天子命我，从之鲜阳。营平守节，屡奏封章。料敌制胜，威谋靡亢。遂克西戎，还师于京。鬼方宾服，罔有不庭。昔周之宣，有方有虎。诗人歌功，乃列于《雅》。在汉中兴，充国作武。赳赳桓桓，亦绍厥后。

史孝山出师颂（薄于子云，劲于中郎。）

茫茫上天，降祚有汉。兆基开业，人神攸赞。五曜霄映，素灵夜叹。皇运来授，万宝增焕。历纪十二，天命中易。西零不顺，东夷构逆。乃命上将，授以雄戟。桓桓上将，实天所启。允文允武，明诗说礼。宪章百揆，为世作楷。昔在孟津，惟师尚父。素旄一麾，浑一区宇。苍生更始，朔风变楚。薄伐猃狁，至于太原。诗人歌之，犹叹其艰。况我将军，穷城极边。鼓无停响，旗不蹔褰。泽沾遐荒，功铭鼎铉。我出我师，于彼西疆。天子饯我，辂车乘黄。言念伯舅，恩深渭阳。介珪既削，列壤酬勋。令我将军，启土上郡。传子传孙，显显令问。

班孟坚窦车骑北伐颂（但颂车骑之功，而不归美命将之人，殊失立言之体，宜昭明不之录也。然其词奥美，且可以备《颂》之别格。）

车骑将军，应昭明之上德，该文武之妙姿。蹈佐历握，辅荣翼肱。圣上作，主光辉，资天心，谟神明，规卓远，图幽冥。亲率戎士，巡抚疆城。勒边御之永设，奋车贵橹之远径。闵遐黎之骚狄，念荒服之不庭。乃总三选，简虎校；勒部队，明誓号。援谋夫于末言，察武毅于俎豆；取可杖于品象，拔所用于仄陋。料资器使，采用先务。民仪响慕，群英影附。羌戎相率，东胡争骛；不召而集，未令而谕。于是雷震九原，电曜高阙。金光镜野，武旗罥日。云黯长霓，鹿走黄碛。轻选四纵，所从莫敌。驰飚疾，踵蹊迹；探梗莽，采嶰厄；断温禺，分尸逐。电激私渠，星流霰落。名王交手，稽颡请服。乃收其锋镞、干卤、甲胄，积象如丘阜，陈阅满广野；戢载连百两，散数累万亿。放获驱拿，揣城拔邑；擒馘之倡，九谷谣噪，响聒东夷，埃尘戎域。然而唱呼郁愤，未逞厥愿。甘平原之酣战，矜讯捷之累算。何则？上将崇至仁，行凯易，弘浓恩，降温泽。同庖厨之珍馔，分裂室之纤帛。劳不御舆，寒不施襗。行无偏勤，止无兼役。悂蒙识而愎戾顺，二者异而懦夫奋。遂逾涿郡，跨祁连，籍庭蹈，就疆獦崝嵮，辚幽山，朅凶河，临安倏轶焉，居与虞衍。顾卫霍之遗迹，睋伊秩之所邈。师横骛而庶御，士怫忄胃以争先。回万里而风腾，刘残寇于沂垠。粮不赋而师赡，役不重而备军。行戎丑以礼教，炘鸿校而昭仁。文武炳其并隆，威德兼而两信。清乾钧之攸冒，拓畿略之所顺。橐弓镞而戢戈，回双麾以东运。于是封燕然以隆高，礻亶广鞬以宏旷。铭灵陶以勒崇，钦皇祗之祐贶。宣惠气，荡残风，轲泰幽嘉凝阴飞雪瀼庶其雨洒淋榛枯一握兴（有讹脱，不可句读。）嘉卉始浓，土膏含养，四行分任。于是三军称曰：“亹亹将军，克广德心。光光神武，宏昭德音。超兮眇天潜，眇兮与神参。”

挚仲洽太康颂（《晋书》：虞擢太子舍人，除闻喜令。时天子留心正道，吴寇初平，上《太康颂》以美晋德。

此专为平吴而作。词有限断，故不为空绮。）

于休上古，人之资始。四隩咸宅，万国同轨。有汉不竞，丧乱靡纪。畿服外叛，侯卫内圮。天难既降，时惟鞠凶。龙战兽争，分裂遐邦。备僣岷蜀，度逆海东。权乃缘间，割据三江。明明上帝，临下有赫。乃宣皇威，致天之辟。奋武辽隧，罪人斯获。抚定朝鲜，奄征韩貊。文既应期，席卷梁、益。元憝委命，九夷重泽。邛、冉、哀牢，是焉底绩。

我皇之登，二国既平。靡适不怀，以育群生。吴乃负固，放命南冥。声教未暨，弗及王灵。皇震其威，赫如雷霆。截彼江沔，荆舒以清。邈矣圣皇，参乾两离。陶化以正，取乱以奇。耀武六旬，舆徒不疲。饮至数实，干旄无亏。洋洋四海，率礼和乐。穆穆宫庙，歌雍咏铄。光天之下，莫匪帝略。穷发反景，承正受朔。龙马骙骙，风于华阳。弓矢櫜服，干戈戢藏。严严南金，业业余皇。雄剑班朝，造舟为梁。圣明有造，实代天工。天地不违，黎元时邕。三务斯协，用底厥庸。既远其迹，将明其踪。乔山惟岳，望帝之封。猗欤圣帝，胡不封哉！（未二语如缀，效《封禅文》而不得其理也。）

潘正叔释奠颂（有序）

（有典有则，义兼箴诲。异乎铺张之词。）

元康元年冬十二月，上以皇太子富于春秋，而人道之始莫先于孝悌，初命讲《孝经》于崇政殿。实应天纵生知之量，微言奥义，发自圣问，业终而体达。

三年春闰月，将有事于上庠，释奠于先师，礼也。越二十四日丙申，侍祠者既齐，舆驾次于太学。太傅在前，少傅在后，恂恂乎弘保训之道；宫臣毕从，三率备卫，济济乎肃翼赞之敬。乃扫坛为殿，悬幕为宫。夫子位于西序，颜回侍于北墉。宗伯掌礼，司仪辩位。二学儒官、搢绅先生之徒，垂缨佩玉、规行矩步者，皆端委而陪于堂下，以待执事之命。设樽篚于两楹之间，陈罍洗于阼阶之左。几筵既布，钟悬既列，我后乃躬拜俯之勤，资在三之义。谦光之美弥劭，阙里之教克崇。

穆穆焉，邕邕焉，真先王之徽典，不刊之美业，允不可替已。于是牲馈之事既终，享献之礼已毕，释玄衣，御春服，弛斋禁，反故式。天子乃命内外群司，百辟卿士，蕃王三事，至于学徒国子，咸来观礼。我后皆延而与之燕。金石箫管之音，八佾六代之舞，铿锵闛门荅，般辟俛仰，可以澄神涤欲、移风易俗者，罔不毕奏。抑淫哇，屏郑卫，远佞邪，释巧辩。是日也，人无愚智，路无远迩，离乡越国，扶老携幼，不期而俱萃。皆延颈以视，倾耳以听，希道慕业，洗心革志，想洙泗之风，歌来苏之惠。然后知居室之善，著应乎千里之外；不言之化，洋溢于九有之内。于熙乎若典，固皇代之壮观，万载之一会也。

尼昔忝礼官，尝闻俎豆；今厕末列，亲睹盛美。瀸渍徽猷，沐浴芳润，不知手舞口咏。窃作颂一篇，义近辞陋，不足测圣德之形容，光圣明之遐度。其辞曰：

二元迭运，五德代微。黄精既亢，素灵乃晖。有皇承天，造我晋畿。祚以大宝，登以龙飞。宣基诞命，景熙遐绪。三分自文，受终惟武。席卷要蛮，荡定荒阻。道济群生，化流率土。后帝承哉，丕隆曾构。奄有万方，光宅宇宙。笃生上嗣，继期挺秀。圣敬日跻，浚哲闳茂。留精儒术，敦阅古训。遵道让齿，降心下问。铺以金声，光以玉润。如日之升，如乾之运。乃延台保，乃命学臣。圣容穆穆，侍讲訚訚。抽演微言，启发道真。探幽穷赜，温故知新。讲业既终，精义既研。崇圣重师，卜日告奠。陈其三牢，引其四县。既戒既式，乃盥乃荐。恂恂孔圣，百王攸希。亹亹颜生，好学无违。曰皇储后，体神合机。兆吉先见，知来洞微。济济二宫，蔼蔼庶寮。俊乂鳞萃，髦士盈朝。如彼和肆，莫菲琼瑶。如彼仪凤，乐我《云》《韶》。琼瑶谁剖？四门洞开。《云》《韶》奚乐？神人允谐。蝉冕耀庭，细佩振阶。德以谦光，仁以恩怀。我酒惟清，我肴惟馨。舞以六代，歌以九成。莘莘胄子，祁祁学生。洗心自百，观国之荣。学犹莳苗，化若偃草。博我以文，弘我以道。万邦蝉蜕，矧乃俊造。钻蚌莹珠，剖石摛藻。丝匪玄黄，水罔方圆。引之斯流，染之斯鲜。若金受范，若埴在甄。上好如云，下效如川。昔在周兴，王化之始。曰文曰武，时惟世子。今我皇储，济圣通理。缉熙重光，於穆不已。於穆伊何？思文哲后。媚兹一人，实副元首。孝洽家邦，光照九有。纯嘏自晋，永世昌阜。微微下臣，过充近侍。猥蹑风云，鸾龙是厕。身藻芳流，目玩盛事。竭诚作颂，祗咏圣志。

鲍明远河清颂（大抵华腴害骨。然明远采壮，简文思清，固一时之杰也。）

臣闻善谈天者，必征象于人；工言古者，先考绩于今。鸿牺以降，遐哉邈乎！镂山岳，雕篆素，昭德垂勋，可谓多矣。而史编唐尧之功，载“格于上下”；乐登文王之操，称“于昭于天”。

素狐玄玉，聿彰符命；朴牛文螾，爰定祥历。鱼鸟动色，禾雉兴让。皆物不盈眦，而美溢金石。颂声为之而寝，诗人于是不作，庸非惑与！

自我皇宋之承天命也，仰符龙木之精，俯协龟水之灵，君图帝宝，粲烂瑰英。固业光曩代，事华前德矣。圣上天飞践极，迄兹二十四载。道化周流，元泽汪秽。地平天成，上下含熙；文同轨通，表里禔福。燿德中区，黎庶知让；观英遐表，夷貉怀惠。秩礼恤勤，散露台之金；振民舒国，倾御邸之粟。约违迫胁，奢去甚泰。燕无留饮，畋不盘乐。物色异人，优游鲠直。显靡失心，幽无怨魄。精照日月，事洞天情。故不劳杖斧之使，号令不肃而自严；无辱凤举之事，灵怪不召而自彰。万里神行，飙尘不起。农商野庐，边城偃柝。冀马南金，填委内府；驯象栖爵，充罗外苑。阿纨纂组之饶，衣覆宗国；鱼盐杞梓之利，傍赡荒遐。士民殷富，繁溢五陵；宫宇宏丽，崇冠三川。

闾闬有盈，歌吹无绝。朱轮叠辙，华冕重肩。岂徒世无穷人，民获休息，朝呼韩，罢酤铁而已哉！

是以嘉祥累仍，福应尤盛。青丘之狐，丹穴之鸟，栖阿阁，游禁园；金芝九茎，木禾六秀，铜池发，膏亩腴。宜以谒荐郊庙，和协律吕，烟霏雾集，不可胜纪。然而圣上犹夙兴昧旦，若有望而未至；闳规远图，如有追而莫及。神明之贶，推而弗居也。是以琬碑镠检，盛典芜而不治；朝神省方，大化抑而未许。崇文协力之士，蕴儛颂于外；坐朝陪宴之臣，怀揄扬于内。三灵伫眷，九壤注心，既有日矣。岁宫乾维，月缠苍陆，长河巨济，异源同清，澄波万壑，洁澜千古。斯诚旷世伟观，昭启皇明者也。语曰：“影从表，瑞从德。”此其效焉。宣尼称“凤鸟不至，河不出图”，传曰：“俟河之清，人寿几何！”皆伤其不可见也。然则古人所不见者，今殚见之矣。孟轲曰“千载一圣，是旦暮也”，岂不信哉！

</div>
    <div class="pagination">
<a href="骈体文钞_page2.html">上一页</a><a href="骈体文钞.html">1</a><a href="骈体文钞_page2.html">2</a><span class="current-page">3</span><a href="骈体文钞_page4.html">4</a><a href="骈体文钞_page5.html">5</a><a href="骈体文钞_page6.html">6</a><a href="骈体文钞_page7.html">7</a><a href="骈体文钞_page8.html">8</a><span>...</span><a href="骈体文钞_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
