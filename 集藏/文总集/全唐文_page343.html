<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 343 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 343 页/共 603 页
  </h1>
  <div class="content">
   公讳某，字某，实惟文皇帝之元孙。别子曰承乾，为皇太子，以藩爱逼夺，危栗致祸，后封恒山，为愍王，赠荆州大都督。继别曰象，蕲春郡太守，赠越州大都督，封郇国公。大宗曰比，太子詹事，赠秘书监。生е，尚书节约左丞。凡四代，有土田，居贵仕。公丕承之，以率南服，克荷天庥，继有功德。
    公始以通经入崇文馆，登有司第，选同州参军，入佐金吾卫，进太仆主簿，参引大驾。府移为左右神策行营兵马节度，以为推官。拜监察御史，赐绯鱼袋。凡二使，其率皆范司空希朝。进殿中侍御史湖南都团练判官。以宽通简大，辅治得中道，府迁主后事。师人爱慕，欲以贞元故事为请。公恐惧抑留，复从浙东为都团练副使。转侍御史。又徙浙西，如其职，加著作郎。凡三使，其率皆薛大夫苹。刺岳、信二州，得刘向秘书，以能卒化黄白，日召徒试术，为仇家上变。就鞫无事，敕答杀告者，犹降建州司马。陟刺泉州，会乌犭许夷刺杀郡吏，殴缚农民，诏以公都督邕州兼御史中丞，赐紫金鱼袋，为经略招讨使。既至，则弓橐甲，去斥候，禁部内无敢以贼名，使得自氵濯。诸酋长咸顿首送款，放虏获输税奉贡，愿比内郡人，遣子吏都督所。人复耕稼，无有威刑。居五月顷，有黑螭鼓江流，坏北岸，直城南门，覆船杀人然后去。父老泣曰：“吾公其殆矣！”尝合汞流黄丹砂为紫丹，能入火不动，以为神，服之且十年。然卒以是病，暴下赤黑，”数日薨。实元和十三年六月十五日，年五十七。僚宰庀事，有缇五两，无金银泉贝，几不克敛。夷人号呼致币归。以明年月日葬，其穆长安西南高阳原上。
    夫人陈氏，先公十五年殁。父昙，亦都督邕州终。孤孟舆，愿且文。亚曰仲权，次曰季谋，年自九岁以下。有两婿，博陵崔行检俭，劲峭有立志；荥阳郑师贞，敏捷能群，皆闻名。铭曰：
    文浚维祥，实亘实延。冢谗不嗣，宗以支传。郇公克庸，詹事继贤。左丞，惟道之宣。公宽且惠，以教则顺。五参戎政，二佩郡印。师欢民爱，克怀以信。讠皮辞告讪，卒白其讯。乌犭许猖狂，盗海剽山。帝命平南，逖彼群蛮。虎龙煌煌，英荡是将。舟之金玉，以为公服。公既莅止，告以文理。推义赴仁，弓服矢，辟是垣垒，完其父子。复我邦赋，弛予卒士，貌不功矜，情不伐喜。蛮人涕怀，投刃以俟。方底成绩！虫孽告妖。悍石构灾，升屋而号。椎{髟介}卉裳，来赙来观。无々无鳞原，之显魂。松柏芊芊，封域安安。代有高坟，尧文之孙。
    ○唐放邕管招讨副使试大理司直兼贵州刺史邓君墓志铭（并序）
    君讳某，字某，南阳人，汉司徒禹之后也。曾祖倚，皇建州浦城令。祖少立，皇沧州司马。考邕，皇左武卫兵曹参军。惟君敏给以御下，廉忠以承上，蛊之称，洽于诸侯；信谨之迹，彰于所莅。故自始仕以至没世，示尝无闻焉。初以试太常寺奉礼郎，更职于剑南、湖南、江西。前后连帅咸器其能，以柄于事。于剑南则亭拟阅实，以循官刑，尽哀敬之情，致淑问之颂，宽猛之适，克合于中。于湖南则外案属城。内专平准，莅卯人锡石之地，参凫氏鼓铸之功。溢山告祥，国用益赡，吏无并缘以巧法，人无怨ゥ以苦役，凡处斯职。莫能加焉。于江西则旁缉传置，下绳支郡，俾无有异政，以一于诏条，财赋之重，待君而理。
    无何，邕州经略使路公恕奏署试大理评事兼贵州刺史。参帷幕之任，董龟虎之威，夷俗敬爱，革面受事。朝廷将以武定南服，命安南大校御史中丞赵良金为邕州，复以君兼招讨判官。录其导能，奏加司直，升招讨副使兼统横、廉、贵三州事。茸之下，直道有立，犷悍之内，义威必行。赋增而不扰，法一而无憾。然以忧栗间于多虞，卒成耳目之塞，遂致齿牙之猾。元和五年五月二十一日，疾卒于公馆，年五十五。明年某月日，返葬于潭州某原。夫人陇西李氏，大理评事练之女，年三十三，贞元十六年终于郴州。有子四人，曰贽，曰某。贽十三年矣，哀礼具焉。
    京兆尹宏农公始由湖南为江西，再以君为从事，知之最厚。痛君之能不施于剧任，惜君之志见屈于群疑，且以志授宗元，使备其缺。古者观其所使，而知在上之德；今也观其所使，而知在下之诚。呜呼！可无辞乎？铭曰：
    曼姓之裔，司徒隆汉。惟君是承，有植其干。始属奉常，出参藩翰。议谳西蜀，平其狴犴。巡视南楚，总兹条贯。贸迁化居，货殖攸赞。改煎范，贡输增算。既饬财赋，亦专传馆。去牧荒陬，肃其听断。襄攵以息，暴戾斯逭。行非选事，进不避难。始赖其宁，终闻见惮。疾与忧积，志随魄散。年极中身，葬兹高岸。才耶命耶？君子兴叹。
    ○吕侍御恭墓铭（并序）
    吕氏世居河东，至延之始大，以御史大夫为浙东道节度大使。延之生渭，为中书舍人尚书礼部侍郎，刺湖南七州。生四子，温、恭、俭、让。以温为尚书郎，再赠至右仆射。恭字敬叔，他名曰宗礼，或以为字，实惟吕氏宗子。尚气节，有勇略，不事小谨。读从横书，理《阴符》《握机》《孙子》之术，曰：“我师尚父胄也。大父洎先人，咸统方岳。今天下将理平，蔡、兖、冀、幽洎戎犹负命。”早夜呼愤，以为宜得任爪牙，毕力通天子命，作文章咸道其志云。又曰：“由吾兄而上三世，世为进土。吾为文不坠教诫，独武事未克缵厥绪。”因弃去。从山南西道节度府掌书记，预谋画，不甚合，以试守军卫佐加协律郎，入荐为长安主簿。复出，以监察御史参江南西道都团练军事。府表进殿中侍御史，为桂管部防御副使。元和八年去桂州，相国尚书郑公遮留，假岭南道节度判官。至广州，病痞疟加&lt;疒带&gt;，六月二十八日卒。妻裴氏，户部尚书延龄女。有丈夫子三人：曰爽，曰瑰，曰特；女子三人：曰环，曰鸾，曰倩，皆幼。行于道而倩又死，遂以柩加洛阳，葬于大墓，款志。
    吕氏世仕至大官，皆有道，宜兴于世。温洎恭名为豪杰，知者以为是必立王功、活生人。不幸温刺衡州，年四十卒。恭未及理人，年三十七又卒。世固有有其具而不及其用若温、恭者耶？恭貌奇壮，有大志，信善容物，宜寿考硕大而又不克。吕氏之道恶乎兴！铭曰：
    氵风氵风之风兮不可追，有志之大乎今安归？吕君去我死乎吾谁依？
    ○唐故岭南经略副使御史马君墓志
    元和九年月日，扶风马君卒。命于守龟，于先君食。卜葬明年某月庚寅亦食。其孤使来以状谒铭，宗元删取其辞曰：君凡受署，往来桂州、岭南、江西、荆南道，皆大府。凡命官，更佐军卫录王府事、番禺令、江陵户曹录府事、监察御史，皆为显官。凡佐治，由巡官、判官至押番舶使、经略副使，皆所谓右职。凡所严事，御史中丞良、司徒佑、嗣曹王皋、尚书胄、尚书伯仪、尚书昌，皆贤有劳诸侯。其善事，凡管岭南五府储寺，出卒致谷，以谋画平哥舒晃，假守州邑，民以便安。殄火讹，杀吏威，海盐增，邦赋大减，所至皆用是理。年七十，不肯仕，曰：“吾为吏逾四十年，卒不见大者。今年至虑耗，终不能以筋力为人赢缩。”因罢休，以经书教子弟，不问外事。加七年卒。君始以长者重许与闻，凡交大官皆见礼。司徒佑尝以国事征，顾谓君曰：“愿以老母为累。”受托奉视优崇，至忘其子之去。君讳某，字某。曾祖某，某官。祖某，某官。父某，某官。嗣子陇西李氏出，曰征，由进士为右卫胄曹，早殁。次四子，皆京兆韦氏出，曰儆、曰仿、曰敏、曰庭。女一人，嫁柳氏，婿曰宗一。其铭曰：
    不懈于位，不替于谋。虑寇以平，抚民以苏。僭火不孽，悍吏不侔。帷宝于盐，亦赢其筹。公以忠施，私以义跻。既至于年，乃静于怀。衣柔膳甘，子侍孙携。观经考古，教导斯齐。克寿克乐，呜呼终哉。于阴之原，爰位其墓。千万子孙，来拜来。
    ○唐故安州刺史兼侍御史贬柳州司马孟公墓志铭
    孟氏之孤曰遵庆，奉其父命书九篇，为善状一篇，来告曰：月日君薨，月日将葬于某。敢请刻辞。
    呜呼！公自假左赞善大夫桓王司马太常少卿为义成军中军兵马使。其帅魏国公为宰相，命公左领军卫将军。事德宗、顺宗、今上，立朝九年，加朝议大夫。居丧，会用兵于赵，起复居故官，为左神策行营先锋兵马使知牙，而赵兵罢，不受禄，去金革，服丧终期。命安州刺史，仍加侍御史安州防遏兵马使。贬柳州司马。
    公尝佐魏公平襄阳，靖梁州，立义成军。魏公宏大恢奇，公能以任军政，是以又为卫将军。虔恭洁廉，勋得礼节。伐赵之役，坚立堡垒，誓死麾下。法制明具，权力无能移。进不避患，退不败礼。安州迫寇攘，多戎事，政出一切，吏以文持之，故贬。明年，用兵于蔡，朝廷诸公洎外诸侯咸以公为请。未及征，气乘肺，溢为水，浮肤而卒，年六十。惟公志专于中，貌严于外。尝立廷中毅然，望之若图形刻像。闻国难，辄不寝食，谋度愤吒，以故病不可治。
    曾祖某官，讳某。祖某官，讳某。父某官，讳某。公之讳曰常谦。子遵庆。弟曰某。铭曰：
    鲁仲孙氏，其世为孟。贲勇光武，轲儒绍圣。公传师法，以训戎政。执稽以庸，咸致厥命。济济于朝，冕服以光。墨非从利，终役复丧。忠孝孔明，君子攸彰。昔者云中，六级下吏。公刺于安，法亦可议。黜伏南荒，豪士欷。闻难以激，去食废寐。神乖气离，支膈莫遂。廷臣进言，侯伯拜章。帝命将施，俄仆于京。代山丸丸，植柏与松。其名维何，忠孝孟公。
    ○故连州员外司马凌君权厝志
    年月日，尚书都官员外郎和州刺史连州司马富春凌君讳准卒于桂阳佛寺。先是六月，告于州刺史博陵崔君曰：“余尝学《黄帝书》，切脉视病，今余肝伏以氵啬，肾浮以代，将不腊而死，审矣。凡予之学孔氏为忠孝礼信，而事固大谬，卒不能有立乎世者，命也。臣道无以明乎国，子道无以成乎家。下之得罪于人，以谪徙丑地；上之得罚于天，以降被罪疾。余无以御也。敢以鬼事为累。”又告为老氏者某曰：“余生于辰，今而寓乎戌，辰、戌冲也，吾命与脉叶，其死矣乎！吾罪大，惧不克归柩于吾乡，是州之南，有大冈不食，吾甚乐焉，子其以是葬吾。”及是，咸如其言云。孤夷仲、求仲，以其先人之善余也，勤以志为请。呜呼！”
    君字宗一，以孝悌闻于其乡。杭州刺史常召君以训于下。读书为文章，著《汉后春秋》二十余万言。又著《六经解围又文集》未就。有谋略，尚气节，人之急，出货力犹弃比稗。年二十，以书干丞相。丞相以闻，试其文，日万言，擢为崇文馆校书郎。又以金吾兵曹为宁节度掌书记。Г烃之乱，以谋画佐元戎，常有大功，累加大理评事御史，赐绯鱼袋。换节度判官，转殿中侍御史，府丧罢职。后迁侍御史，为浙东廉使判官，抚循罢人，案验污吏。吏人敬爱，厥绩以懋，粹然而光，声闻于上，召以为翰林学士。德宗崩，还臣议秘三日乃下遗诏，君独抗危词以语同列王亻丕，画其不可音十六七，乃以旦日发丧，六师万姓安其分。遂入为尚书郎，仍以文章侍从，由本官参度支，调发出纳，奸吏衰止。以连累出和州，降连州。居母丧不得归，而二弟继死。不食哭泣，遂丧其明以没。盖君之行事如此，其报应如此。
    夫人高氏，在越。孤四人，南仲、殷仲在夫人所，未至。执友河东柳宗元哀君有道而不明白于天下，离愍逢尤夭其生，且又同过，故哭以为志，其辞哀焉。铭曰：
    噫凌君，生不淑，学孔氏，扬芬郁。好谋谟，富天禄，仇禁书，赞推毂。观灵龟，获贞卜。徙东越，翊明牧。罢人苏，污吏覆。升侍从，躬启沃。匡危疑，兴大福。吏尚书，徒隶肃。佐经邦，财用足。道之踬，身则辱。乌江垂，九疑麓。仍祸凶，遘兹酷。能知命，无怨毒。罪不泯，死犹﹃。何以葬，南岭曲。魂有灵，故乡复。封兹壤，归骨肉。为之铭，志陵谷。
    ○故连州员外司马凌君墓后志
    元和某年月日，立太子，赦下。尝有非其罪，柩得返葬。凌氏孤夷仲、求仲，自连桂阳举其先人之柩，龟筮吉利，某年月归于杭之新城，于其墓。刻《前志》志其行，益以《后志》志其时，立碣于坟东南隅，申志于外。噫！亦勤矣。以其先人之行，宜克大于后，以其孤之志，宜克承于初。艰其躬以延于无穷，承而大，直哉！
    ●卷五百九十
    ☆柳宗元（二十二）
    ○万年县丞柳君墓志
    惟贞元十二年龙集景子三月日，前万年县丞柳君终于长安升平里之私第，享年五十。长子宏礼，承家当位，次曰传礼，幼曰好礼，奉夫人洎仲父之命，考时定制，动合古道，三日而殡，三月而葬。粤五月十九日甲子，克开长安县高阳原，于先茔，礼也。先时撰辰酌礼，称义备物，外姻毕至，宗人来会。从弟宗元受族属之教，江涕濡翰，书辞纪行。曰：
    君讳元方，字某，解人也。系自周鲁，后得柳姓。七代祖虬，后魏中书令，封美阳公。四叶至皇考，皇朝散大夫资阳令。祖延州司马。考颐，宣州宁国丞。济德克绍厥类，藏聪晦明，粹为淑和。少孤，季父建抚字训道，通《左氏春秋》，贯历代史，旨画罗列，接在视听，嗜为文章，辞富理精。以门荫出身，调补宣州溧水尉。网簿贡职，入于天府，特授同州冯翊尉。改京兆府云阳主簿，转长安主簿，迁万年丞。端靖守贞，处剧不挠。秩满居养素食贫，常好竺乾之道，自搌尘昏之外，泊如也。既而婴被沉疾，不克永寿。姻戚动怀，朋友道伤，佥曰：“天之报施善人，何如哉！”
    君前娶河南独孤氏，左司郎中缅之女，无子，早世。继室以裴夫人，谏议大夫虬之女，阴教内则，著于闺闱，有女三人焉。呜呼！铭志之来古矣，是不可阙，遂勒元石，措于阴堂。铭曰：
    振振吾宗，德之宅耶。惟君之德，至期颐耶。德而不寿，今既厄耶”。松柏苍耶，不朽石耶。
    ○处士段宏古墓志
    段处士宏古，读纵横书，刚峭少合，尤落不事产。人或交之，度非义，辄去，以故年五十不就禄。常以法家言抵御史大夫何士斡，延以上座。将用之，会士死。闻襄阳节度使于ν爱人大言，遂干以兵画，一见喜甚，居月余，视ν终不可与立功，又遁去。陇西李景俭、东平吕温，高气节，尚道义，闻其名，求见，大欢。留门下，或一岁，或半岁，与言不知日出。温卒，景俭逐，前右拾遗张宿与然诺，南见中山刘禹锡、河东柳宗元，二人者言于御史中丞崔公。公时降治永州，知其信贤，徼其去。又南抵好义容州扶风窦群，途过桂林，守旧知君，拒不为礼。君愤怒发病，不肯治，曰：“平生见大人，未尝相下。今穷于此，年加老，接接无所容入也，益困于俗笑，吾安用生为？埋道边耳！”居六月，死逆旅中。崔公为出涕，命特赠赙，致其丧来永州，哭为祭之。与丧具道里费，归葬澧州安乡县黄山南麓上。
    “君之死，元和九年八月十六日，后某月日葬。祖某官，父某官。妻彭城刘氏。子知微、知章，皆未冠。铭曰：
    廉不贪，直不倚。困者安之，通者不以。不惩其踬，卒以亢死。观游非类，有贱非鄙。何以葬之？黄山南趾。
    ○潞州兵马曹柳君墓志
    柳氏子某为平陆丞，王父母之丧，寓于外，贞元二十一年，始葬于虢之阌乡，窆墨遇食，乃贻书其族尚书礼部员外郎宗元，使为其志。且曰：“吾之先，自魏已来，为宰相者累世。我高祖讳万齿，为伊阙令，袭其先河间郡公曾祖讳某，浙州刺史，咸有懿德。洎于兵曹府君讳某，勤身惠志，好义能让而同，故交者固；直而敬，故亲者睦。凡举明经者四，皆获美仕。初为陆浑主簿，次吴县尉，次上党丞，次潞州兵曹参军。其勾稽摘发，毗赞关决，无不胜职，加朝散大夫。某年月日终于官次，殡于州若干里。会世多难，家又贫窭，故不及夫妻。呜呼！我曾祖王父葬于颍阳，我伯祖、叔祖洎伯父皆葬阌乡皇天原望寿里。颍阳北临间，其他阴狭，岸又数坏，大惧不克久安神居。是以从他兆于兹，卜用七月六日甲子，将以具于玄堂之下，固故有望乎尔也。”于是删其书为文，置于邮中，俾移于石上。
    ○永州司功参军谭随亡母毛氏志文
    毛氏夫人，父曰仪禹，丰州别驾。祖宏义，济州户曹。夫人归谭氏，曰损，为邓州司仓参军。损父昌，为常州录事参军。祖曰元爱，为左羽林大将军宏农男。惟谭洎毛氏，于周咸为诸侯，谭入于莒，毛及魏为后族，千岁复合。夫人生丈夫子曰随。随谨愿好礼。始克于裴、柳为姻。随娶裴氏，今中书舍人次元之族弟也。女子嫁柳氏，曰从肇，曰予族兄也。予早承族兄之教，闻夫人之德。且曰：随之所以能立，洎吾嫂之所以令，皆夫人之训。则宜有以文其声诗，刻而措诸墓。夫人讳某，寿若干，某年月日终，某月日于此。志曰：
    周之列国，谭子毛伯。合是二姓，从其匹敌。夫人有训，乃策厥族。惟时善良，不享丰福。懿厥子姓，追号宪德。内言不出，孰表贞节。愿垂休铭，永志幽谷。
    ○筝郭师墓志
    郭师名无名，无字。父爽，云中大将。无名生善音，能鼓十三弦。其为事天资独得，推七律三十五调，切密邃靡，布爪指，运掌，使木声丝声均其所自出，屈折愉绎，学者无能如。自去乳，不近荤肉，以是慕浮屠道。既失父母，即弃去兄弟，自髡缁入代清凉山，又南来楚中，然遇其故器，不能无抚弄。吴王宙刺复州，或以告，乃延入，强之，宙号知声音，蹈以为神奇。会宙贬贺州，遂以来。性爱酒，不能已，因纵发为黄老术。薛道州伯高抵宙以书，必致之，至与坐起。伯高，褒邪人也，嗜其音，至善处，辄自为击节。教阍管谨视出入。饵仄柏，不食谷。三年，变服遁逃九疑丛祠中，披取之益善，亲遇，终不屑。卒乘暴水入小船，下岣嵝山，求道篆，会欧阳师死，不果受。张诫副岭南，又强与偕。诫死，至是抵予。时已得骨髓病，日犹鼓音四五行。居数日，益笃。既病，自为歌。死三日，葬州北冈西。志其词曰：
    云州生，柳州死。年五十，病骨髓，天与之音今已矣。丁酉之年秋既季，月缺其团于是始。心为浮屠形道士，仁人我哀埋勿弃。
    ○赵秀才群墓志
    婴臼死信孤乃立，王侯世家天水邑。群字容成系是袭，祖某父某仕相及。嗟然秀才胡，体貌之恭艺始习。娶于赤水礼犹执，南浮合浦遽远集。元和庚寅神永戢，问年二纪益以十。仆夫返柩当启蛰，廉湘之交瘗原隰。稚妻号叫幼女泣，和者凄欷行路悒。追初悯夭铭兹什。
    ○太府李卿外妇马淑志
    氏曰马，字曰淑，生广陵。母曰刘，客倡也。淑之父曰总，既孕而卒，故淑为南康讴者。李君为睦州，诋狂寇见诬，左官为循州录，过而慕焉，纳为外妇，偕窜南海上。及移永州，州之骚人多李之旧，日载酒往焉。闻其操鸣弦为新声，抚节而歌，莫不感动其音，美其容，以忘其居之远而名之辱，方幸其若是也。元和五年五月十九日，积疾卒于湘水之东，葬东冈之北垂，年二十四。铭曰；
    容之丰兮艺之工，隐忧以舒和乐雍。佳冶殒逝安穷。谐鼓瑟兮湘之浒，嗣灵音兮永终古。
    ○故岭南盐铁院李侍御墓志
    天宝中，诏李氏由凉武昭王以下，皆得籍宗正。故沂州刺史福以姑臧入附属于宁、歧为族。曾祖生乐寿令昱，昱生虢州司马叶，世以儒闻。叶生监察御史氵，字濯缨，明两经，仕历永兴、临晋尉。会天子方事诛伐，南平蔡，北服赵，西走戎，东讨齐鲁。五年间，兵征卒戍、籴行千里，凡进用，唯财赋为难。君以试大理评事佐荆南两税使，督天下诸侯之半，调食饶给，车击舟连。又守湖南盐铁转院，以能迁官。移岭南，益积功劳，以介厉敦勤为率群吏先。年五十三，元和十三年月日卒。妻庐江何氏，凡五世，世郑出，父曰士锷，季父曰士，有大名。君之子二人：曰夔，曰导。女一人，曰某。夔、导皆幼，不能事，何夫人哭且戒。柩行万里，人咸观其礼焉。葬伊阙，用明年某月日甲子。铭曰：
    凉为帝基，克顾厥允。皇宏国牒，四邑显进。沂以属尊，世仕倚儒。宪宪濯缨，亦用学徒。既谷既官，式懋尔劳。四方用师，卒食之饶。致其廉介，率是诸侯。于荆于交，关石是钧。邦有休功，惟吏之勤。冀施于大，以尽其有。孰司寿夭？君不克久。吉日来，伊阙之墓。子嗣孙承，有达宜兴。铭诏于神，永永是征。
    ○故试大理评事裴君墓志
    裴氏之昭，曰赠户部尚书讳某。穆曰起居郎讳某。生均州刺史讳某。均州与其弟大理更为刑部郎，用文史名于朝，善杜礼书。长子曰某，射进士策不中，去过汴，韩司徒宏迎取为从事，以闻，拜太子通事舍人，进大理评事。当伐蔡及郓州，尝为军首，赞佐有劳。既事，将侍太夫人于京师，道发疽，元和十四年月日，终于河南敦厚里。年若干，字曰某。弟某，以其丧归葬于某县某里，未果。娶，有男子二人，女一人。男之长曰某，通两经，始杖且庐。铭曰：
    世守不迁，秀于士乡。不利有司，爰客于梁。梁委其躬，乃相戎政。宫臣理属，仍受国命。南蔡北曹，五载首兵。柔刚辅理，平视太平。马牛既宁，告养于京。栈车草草，我来周道。载饥载劳，神夺其孝。形经于洛，魂其焉如。庶终尔诚，阴侍里闾。膳饮不违，有弟之恭。既安且盈，厥志斯从。铭之故人，以慰尔衷。
    ○故大理评事柳君墓志
    晋之乱，柳氏始分，曰耆，为汝南守，居河东。又五世曰庆，相魏。貌相之嗣曰旦，仕隋，为黄门侍郎。其小宗曰楷，至于唐，刺济、房、兰、廓四州。楷生夏县令府君讳绎。绎生司议郎府君讳遗爱。皆葬长安少陵原。遗爱生御史府君讳开，葬南阳。其嗣曰宽，字存谅，读其世书，扬于文词，南方之人多讽其什。颇学礼而善为容，修吏事。始仕家令主簿，进左骁卫兵曹，试大理评事，为岭南节度推官荆南永安军判官。府罢，为游士，出桂阳，下广州，中厉气呕泄，卒于公馆，元和六年八月七日也，年四十七。前娶琅琊王拱子。拱，国子祭酒。后娶河东裴陵子。陵，告成令。裴氏之出口裴七。君之从弟以君之丧归，过零陵，哭且告于宗元曰：“吾伯兄从事岭南，其地多货，其民轻乱，能以简惠和柔，匡弼所奉，假守支郡，海隅以宁，斗狠仇怨，敦谕克顺。从公于荆，绥戎永安，仍专郡治，政用休阜。是时蜀寇始灭，邦人疮痍，怀君之泽，咸忘其痛。其理也惠，而不施之于大；其行也和，而不至于年；其言也文，而不显其声。今将以某月日葬，苟又不得令词而志焉，是无以盖前人之大痛，敢固以请。”呜呼！予惧辞之不令以为神羞，予曷敢不诺。铭曰：
    柳族之分，在北为高。充于史氏，世相重侯。中书之世，实曰兰州。夏县政良，司议德优。营营御史，乃佐元侯。惟君是嗣，其政克修。储闱补吏，环卫分曹。南越之庞，从事以宁。永安披攘，荐仍于兵。是董是经，既柔且平。浩浩呻呼，革为和声。胡不使寿，而夺之龄。柩于海Й，圹于邓邦。厥弟孔哀，惟行之恭。呱呱小子，而不庐。充充令妻，ヮ首而居。鸟兽号鸣，助我踟蹰。刻此悲辞，藏之奥隅。
    ○故秘书郎姜君墓志
    秘书郎姜，字某，开元皇帝外孙也。始，楚国公皎与上游，益贵幸，子庆初得尚某公主，生，生三日，上曰：他物无以饷吾孙。即敕有司以第六品告与绯衣银鱼，得通籍出入。凡名是官七十某年，终不徙。然其间在蜀、汉、荆、楚以大诸侯命守州邑，辄以劳称。时缺则复命。好游嗜音，以生贵富，畜妓，能传宫中声，贤豪大夫多与连欢。后加老风病，手足奇右可用，不能就官。士有载酒来，则出妓搏髀笑戏，观者尚识承平王孙故态。元和十四年月日终。桂州都督御史中丞裴公曰：“噫！帝戚也，葬不可以廉。”为具物祭以豚酒。月日葬州东南一里。子某，年若干。母曰雷姬。铭曰：
    始贱终贵。于世为遂。幼荣老穷。在物为凶。均之得丧，谁缺谁丰。若君者银朱子始生，钟鼎以及壮。不矍矍于进取，不施施于骄伉。左弦右壶，乐以自放。虽老而客死，未尝戚乎己。与夫拳拳恐悸，蒙谄负义，得之拘拘，荣不盖愧，以终其身而不能止者，不犹优乎！
    ○故襄阳丞赵君墓志
    贞元十八年月日，天水赵公矜，年四十二，客死于柳州，官为敛葬于城北之野。元和十三年，孤来章始壮，自襄州徒行求其葬，不得，征书而名其人，皆死无能知者。来章日哭于野，凡十九日，唯人事之穷，则庶于卜筮。五月甲辰，卜秦讠利兆之曰：“金食其墨，而火以贵。其墓直丑，在道之右。南有贵臣，家土是守。乙巳于野，宜遇西人。深目而髯，其得实因。七日发之，乃觏其神。”明日求诸野，有叟荷杖而东者，问之，曰：“是故赵丞儿耶？吾为曹信，是迩吾墓。噫，今则夷矣。直社之北二百举武，吾为子焉。”辛亥启土，有木焉，发之，绯衣纟取衾，凡自家之物皆在。州之人皆为出涕，诚来章之孝，神付是叟，以与龟偶，不然，其协焉如此哉？六月某日就道，月日葬于汝州龙兴县期城之原。夫人河南源氏，先殁而之。矜之父曰渐，南郑尉。祖曰倩之，郓州司马。曾祖曰宏安，金紫光禄大夫国子祭酒。
    始矜由明经为舞阳主簿，蔡帅反，犯难来归，擢授襄城主簿，赐绯鱼袋。后为襄阳丞，其墓自曾祖以下皆族以位。时宗元刺柳，用相其事，哀而旌之以铭。铭曰：
    讠利也挈之，信也之。有朱其绂，神具列之。恳恳来章，神实恫汝。锡之老叟，告以兆语。灵其鼓舞，从而父祖。孝斯有终，宜福是与。百越蓁蓁，羁鬼相望。有子而孝，独归故乡。涕盈其铭，旌尔勿忘。
    ○故温县主簿韩君墓志
    有唐故温县主簿韩慎，字某，汉弓高侯其先也。徙于南阳，传世至今，唐侍中讳瑗，克用贞亮，奋于国难。传侍中兄子郢州刺史讳某，某生御史著作郎讳某，某生尚书库部郎中万州刺史讳某，嗣以文行，大其家业。君万州长子也，以父任为建陵挽郎，累调授王府参军襄州襄阳尉，至于是邑。贞元十六年，又调于天官署河阳丞，未拜，十有一日，暴病卒于长安永崇里先人之庐。又十有二日，龟策袭吉，于咸阳洪渎原先人之墓，礼也。先三日，外姻家老谋为之志，季弟泰哀不能文，故托于友焉。呜呼！生施于人事，无往下达。予故得受其辞，书于石。曰：
    友而爱而，忠孝宜之。貌称其行，行称其词。贱而不寿，为善是悼。于祖考，初筮攸告。季也之纯，置哀无垠。终窭且贫，控于仁人。备物称家。其仪式陈。爰相其悲，载刻兹珉。
    ○东明张先生墓志
    东明先生张氏曰因，尝有以文荐于天子，天子策试甚高，以为长安尉。一年，投去印绶，愿为黄老术，诏许之。居东明观三十余年，受毕法，道行峻异，得众真秘书诀，聚经籍图史，侔于麟阁。经弟回降秩封州，先生曰：“吾老矣，支体不可解也。”遂从以去。明年，回之子袭的，哭之恸，遂病。既亟，以命回曰：“吾生天宝，讫贞元乙酉岁十月，今死于汝之手，盈吾志矣。京师，吾生也，毕原，先人之归也，必以返葬。”乃自为志而卒。明年正月某日，葬如其言。弟子某等为碑以志于墓。辞曰：
    匪禄而康，匪爵而荣。漠焉以虚，充焉以盈。言而不为华，光而不为名，介洁而周流，苞涵而清宁。幽观其形，与化为冥。寂寞以成其道，是以勿婴。世皆狂狂，奔利死名。我独浩浩，端一以生。或曰：先生友弟以遁，慈幼以死，若不能忘情者向耶？”吾曰：“道去友耶？去慈耶？从容以求，其得之耶？荡莽狠悻，道之非耶？且夫亏恩坏礼，枯槁憔悴。堕圣图寿，离中就异。然与神鬼为偶，顽然以木石为类。倥侗而不实。穷老而死。先生之道，固知异夫此也。”乃书于石以纪。
    ○故处士裴君墓志
    河东闻喜裴君讳某，字某，好学未仕，年若干，元和十四年月日终于京兆渭南墅。君之弟中丞公督桂州，命其寮柳宗元以铭。君之出河间邢群以状来告曰：“曾祖讳某，宁州刺史，赠户部尚书。祖讳某，起居郎。父讳某，尚书刑部员外郎，议官及浮图事独出。载在史册。以八使行天下，当河北道疑危顽狠难处分之地，用天子命，制断得宜，于时为第一，天下皆仰以为相。会疾终，再赠至大理卿。”长老咸曰：“裴氏世积德，起居，丞相弟也，以文史用，大理，名世人也，咸闻而不大。”君以友悌悫植，承其休光，幽而不扬，岂天钟美于中丞，啬而不克并耶？不然，君无位以夭，其可问哉？君前娶韦氏，成都少尹士谟女。生二子，字曰某，名曰某，以文敏，中丞公尤爱幸，恒从，不幸卒于桂林。某举明经，后娶于薛氏，无子，父き位卑。是年月日，葬渭南某里，迁韦夫人之丧自万年来，有俟，犹异室。铭曰：
    畴之沃沃，宜其嘉谷。有耕有耨，同施异禄。明昭次穆，丞相之族。尚书之孙，大理之门。有庆实延，宜硕而繁。不位不年，晦于丘园。懿懿大理，惟德之元。摧佞抑释，太史是论。黜陟冀幽，邦命以尊。神啬丰福，不并于君。渭之洋洋，爰墓其南。孝思是怀，祖考之依。郡人作铭，惟相其哀。
    ○覃季子墓铭（并序）
    覃季子，其人生爱书，贫甚，尤介特，不苟受施。读经传言其说数家，推《太史公》《班固书》下到今，横竖钩贯，又且数十家，通为书，号《覃子史纂》。又取《鬻》《老》《管》《庄》《子思》《晏》《孟》下到今，其术自儒、墨、名、法，至于狗彘草木，凡是益于世者，为《子纂》又百有若干家。笃于闻，不以任为事。黜陟使取其书以氏名闻，除太子校书。某年月日死永州祁阳县某乡。将死，叹曰：“宁有闻而穷乎，将无闻而丰乎？宇介而踬乎，将溷而遂乎？”葬其乡。后若干年，柳先生来永州，戚其文不大于世，求其墓以石铭。铭曰：
    困其独，丰其辱。
    ○续荥泽尉崔君墓志
    太傅公既志荥泽君之葬，明年，为中书侍郎同中书门下平章事以卒。荥泽君之嗣曰膺，备物具货入于汴，汴陷于戎，丧焉不果行。会世难，不幸膺亦死。膺之亚曰太素，仕至云阳令，求其志，将行，谪南海上。元和九年，移信州，犹有累，不克如其乡。大惧缓慢滋久，哭命其子某，以某月日启君之丧，至于某，葬用某月甲子，志用太傅公之辞。又命河东柳某书缓故，且志终事之年月日。
    ○先太夫人河东县太君归志
    先夫人姓卢氏，讳某，世家涿郡，寿止六十有八，元和元年，岁次丙戌，五月十五日，弃代于永州零陵佛寺。明年某月日，安于京兆万年栖凤原先侍御史府君之墓。其孤有罪，衔哀待刑，不得归奉丧事以尽其志，侄洎太夫人兄之子宏礼承事焉。呜呼天乎！太夫人有子不令而陷于大﹃，徙播厉土，医巫药膳之不具，以速天祸，非天降之酷，将不幸而有恶子以及是也。又今无适主以葬，天地有穷，此冤无穷。既举葬纟引，犹以不孝之辞，拟述先德，且志其酷焉。
    尝逮事伯舅，闻其称太夫人之行以教曰：“汝宜知之，七岁通《毛诗》及刘氏《列女传》，斟酌而行，不坠其旨。汝宗大家也，既事舅姑，周睦姻族，柳氏之孝仁益闻。岁恶少食，不自足而饱孤幼，是良难也。”又尝侍先君，有闻如舅氏之谓，且曰：“吾所读旧史及诸子书，夫人闻而尽知之无遗者。”某始四岁，居京城西田庐中，先君在吴，家无书，太夫人教古赋十四首，皆讽传之。以诗礼图史及剪制缕结授诸女，及长，皆为名妇。
    先君之仕也，伯母叔母姑姊妹子侄虽远在数千里之外，必奉迎以来。太夫人之承之也：尊己者，敬之如臣事君；下己者，慈之如母畜子；敌己者，友之如兄弟。无不得志者也。诸姑之有归，必废寝食，礼既备，尝有劳疾。先君将改葬王父母，太夫人泣以莅事。事既具，而大故及焉，不得成礼。
    既得命于朝，祗奉教曰：“汝忘大事乎？吾冢妇也，今也宜老，而唯是则不敢暇，抑将任焉。苟有日，吾其行也。”及命为邵州，又喜曰：“吾愿得矣。”竟不至官而及于罪。是岁之初，天子加恩群臣，以宗元任御史尚书郎，封太夫人河东县太君。八月，会册太上皇后于兴庆宫，礼无违者。既至永州，又奉教曰：“汝唯不恭宪度，既获戾矣，今将大儆于后，以盖前恶，敬惧而已。苟能是，吾何恨哉！明者不悼往事，吾未尝有戚戚也。”而卒以无孝道，不能有报焉。
    丧主子妇七岁，而不果娶。窜穷徼，人多疾殃，炎暑高蒸，其下卑湿，非所以养也。诊视无所问，药石无所求，祷祠无所实，苍黄叫呼，遂遘大罚。天乎神乎，其忍是乎！而独生者谁也？为祸为逆，又顽狠而不得死，逾月逾时，以至于今。灵车远去而身独止，元堂暂开而目不见。孤囚穷絷，魄逝心坏。苍天苍天，有如是耶？而犹言犹食者，何如人耶？已矣已矣！穷天下之声，无以舒其哀矣。尽天下之辞，无以传其酷矣。刻之坚石，措之幽阴，终天而止矣。
    ○伯祖妣赵郡李夫人墓志铭
    夫人姓李氏，辨族氏者曰赵郡赞皇之东祖。祖某，为某官。父冲，为单父尉。夫人生于良族，嶷然殊异。及笄，德充于容，行践于言，高朗而不伤其柔，严恪而不害其和。特善女工剪制之事，又能为雅琴素声操缦之具。妇道既备，宜为君子之配偶焉。我伯祖临邛令府君讳某，受夫人于李氏之庙而归于正室。临邛府君之先曰我曾王父清池府君讳某。清池之先曰徐州府君讳某。又其先曰常侍府君讳楷。常侍之兄曰中书令讳。自中书以上，为宰相四世。
    噫！我怕祖以宗胄硕大而济其德厚，夫人以族属清显而修其礼范，合二姓以承先祖，为士者荣之。故佐奉养，承祭祀，妇德用光，家道甚宜。无何，伯祖终于临邛而窆焉。夫人从子而反于淮浒。呜呼！我先府君每得仕，未尝不奉迎供养，必诚必亲。男既立，必使之有禄仕，女必使之有家。将嫁己子，必先择良士可以配诸姑者，定，然后议焉。仲父殿中侍御史府君由是志也。
    夫人生男一人，讳某，不幸终于宣州旌德尉。女三人，皆得良婿。陇西李伯和为杨子丞，疾Φ废痼而没。太原王纾，今为右补阙。颍川陈苌，为校书郎渭南尉，知名。贞元十六年，王氏姑定省扶持，自扬州至于京师，道路遇疾，遂馆于陈氏。以诸婿之良，诸女之养，无不得意焉。享年八十一，是岁六月二十九日，终于平康星。自小敛至于大敛，比及葬，则二婿实参主之。有孙二人，长曰曹郎，奉之以而正于位。八月二十四日，葬于万年县之少陵原，实栖凤原，介于我先府君仲父二兆之间，神心之所安也。
    呜呼！嗣子早夭，临邛万里，以岁之不易，未克合，哀孰甚焉。诸姑命宗元以为斯志。以从人之道，内夫家，外父母家，且又葬于我，志于我，故叙柳氏为备。铭曰：
    蔼其芳，寿且康，大梁鹑火沉幽光。夙沦夫子嗣又丧，青帏不复岷之阳。兆灵趾，栖凤里。艮之山，兑之水。灵之车，当返此。子孙百代承灵祉，谁之言者青乌子。
    ○叔妣吴郡陆氏夫人志文
    夫人讳则，字内仪，姓陆氏，家于吴郡，盖江左上族。以宗子在他国，家牒逸坠，故曾王父、王父之讳官，不克究知而阙其文。父覃，皇河南陆浑令。夫人生而柔，笄而礼。会伯舅为河南尹，撰择寮き，谓我文学掾仲父，士林殊英，儒流推高，故夫人归于我。夫人之志也，温顺以承上，冲厚以字下，不敢逾于冢妇，不敢侮于臣妾。是宜允膺福寿，集成母仪。禀命不淑，享年三十有五，贞元十二年十一月己亥，终于长安太平里第。呜呼！夫人生男一人，曰曹婆，幼孺在抱，委就位。女一人，曰喜子，匍匐襁褓，寄妇人之手。哀哉！盖衰门薄，神道不相，顾仲父违背于岁首，而夫人捐弃于是日。遗孤眇藐，未克承绍，凡我族属，其痛巨乎！遂以其年十二月十三日庚午，合于少陵原之墓。恭惟仲父之讳字，夫人之爵齿，备于版文，今不书，惧再告也。
    ○亡姑渭南县尉陈君夫人权厝志
    唐贞元十七年九月六日甲子，前渭南县尉颍川陈君之夫人河东柳氏终于平康里。将终，告于陈君曰：“吾生四十有四年，为陈氏介妇九年，谨饬不怠，以至此，命也。既成妇矣，宜于皇姑，从兆于三原，然而不幸中道而有痼疾，既不及养于舅姑，又不得佐于蒸尝，生君之子，不期月而殒。尝谓君宜有贵位，而不克见。执亲之丧，不得终纪。皆天谴之大者也。且愿杀礼，以成吾私，迩先夫人之墓而窆我焉。将俟君之不讳，而归复于正，其可也。”陈君乃卜十二月十八日，权厝于城南，原曰栖凤，如夫人之志。且以时日甲子授于宗元曰：“子之姑孝于家，移于我之长；睦于族，施于我之党。是用宾而礼之，如益者之友，今则去我，已矣，吾无以报焉。他日尝谓子悫而文，愿以为志，庶幸而有知，将安子之为也，苌无恨矣。”呜呼！贵不必贤，寿不必仁，天之不可恃也久矣。遂哭而受命，书夫人之世，以记于兹石。夫人六代祖讳庆，五代祖讳旦，位皆至宰相。高祖讳楷，为济州刺史。曾祖讳某，为徐州长史。祖讳某，为清池令。考讳某，为临邛令。妣李氏，赵郡赞皇人。其他则俟改葬而后备。
    ○亡姊前京兆府参军裴君夫人墓志
  </div>
  <div class="pagination">
   <a href="全唐文_page342.html">
    上一页
   </a>
   <span>
    ...
   </span>
   <a href="全唐文_page338.html">
    338
   </a>
   <a href="全唐文_page339.html">
    339
   </a>
   <a href="全唐文_page340.html">
    340
   </a>
   <a href="全唐文_page341.html">
    341
   </a>
   <a href="全唐文_page342.html">
    342
   </a>
   <span class="current-page">
    343
   </span>
   <a href="全唐文_page344.html">
    344
   </a>
   <a href="全唐文_page345.html">
    345
   </a>
   <a href="全唐文_page346.html">
    346
   </a>
   <a href="全唐文_page347.html">
    347
   </a>
   <a href="全唐文_page348.html">
    348
   </a>
   <span>
    ...
   </span>
   <a href="全唐文_page344.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
