<!DOCTYPE html>
<html>
 <head>
  <meta charset="utf-8"/>
  <title>
   文选注 - 第 10 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选注 - 第 10 页/共 67 页
  </h1>
  <div class="content">
   ※贾谊《汉书》曰：贾谊，洛阳人也。年十八，属文称於郡中。河南太守吴公闻其秀才，召置门下，甚幸爱。后文帝召为博士，为绛灌冯敬之属害之，於是天子疏之，以为长沙王傅。然贾生英特，弱龄秀发，纵横海之巨鳞，矫冲天之逸翰，而不参谋棘署，赞道槐庭，虚离谤缺，爰傅毕土，发愤嗟命，不亦宜乎！而班固谓之未为不达。斯言过矣。

　　谊为长沙王傅。《汉书》云：谊为长沙王太傅，三年，鵩入谊舍。又云：后岁馀，文帝思谊，徵拜为梁王傅。然文帝之世，王长沙者，有吴芮之子孙耳，经史不载其谥号，故难得而详也。又景帝十三王传曰：长沙定王发，母唐姬，无宠，故王卑湿国。三年，有鵩鸟飞入谊舍，止於坐隅。鵩似鸮，不祥鸟也。《晋灼》曰：《巴蜀异物志》曰：有鸟，小如鸡，体有文色，上俗因形名之曰鵩。不能远飞，行不出域。谊既以谪居长沙。韦昭曰：谪，谴也。长沙卑湿，谊自伤悼，以为寿不得长，乃为赋以自广。自广，自宽也。其辞曰：

　　单阏之岁兮，四月孟夏。《尔雅》曰：太岁在卯曰单阏。徐广曰：文帝六年岁在丁卯。庚子日斜兮，鵩集予舍。李奇曰：日西斜时也。止于坐隅兮，貌甚闲暇。闲暇，不惊恐也。异物来萃兮，私怪其故。萃，集也。发书占之兮，谶言其度。《说文》曰：谶，验也。有徵验之书。河洛所出书曰谶。曰：野鸟入室兮，主人将去。请问于鵩兮，予去何之？善曰：谶，于鵩鸟也。吉乎告我，凶言其灾。淹速之度兮，语予其期。淹，迟也。速，疾也。谓死生之迟疾也。鵩乃叹息，举首奋翼。口不能言，请对以臆：请以臆中之事以对也。

　　万物变化兮，固无休息。《庄子》曰：已化而生，又化而死。《鹖冠子》曰：固无休息。斡流而迁兮，或推而还。如淳曰：斡，转也。善曰：《鹖冠子》曰：斡流迁徙，固无休息。形气转续兮，变化而蟺。韦昭曰：而，如也。苏林曰：转续，相传与也。蟺音蝉。如蜩蝉之蜕化也。或曰：蟺，相连也。沕穆无穷兮，胡可胜言。沕穆，不可分别也。颜师古曰：沕穆，微深也。《鹖冠子》曰：变化无穷，何可胜言。祸兮福所倚，福兮祸所伏。《鹖冠子》曰：祸乎福之所倚，福乎祸之所伏。《老子注》曰：倚，因也。圣人遭祸，而能悔过。责己脩善，则祸去福来也。中人得福，而为骄恣，则福去而祸来也。忧喜聚门兮，吉凶同域。《鹖冠子》曰：忧喜聚门，吉凶同域。或作最，亦聚也。董仲舒云：吊者在门，庆者在庐，今言皆在门者好恶，故言同域也。彼吴强大兮，夫差以败。越栖会稽兮，勾践霸世。《鹖冠子》曰：失反为得，成反为败。吴大兵强，夫差以困；越栖会稽，勾践霸世。《史记》曰：越王勾践，其先允常，与吴王阖闾战而相怨伐。允常卒，子勾践立，是为越王。阖闾闻允常死，乃兴师伐越。越王句践使士挑战，射伤吴王阖闾。阖闾且死，告其子夫差曰：必无忘越。三年，句践闻吴王夫差日夜勒兵，且以报越，欲先吴未发往伐之，范蠡谏曰：不可。王曰：已决之矣。遂兴师。吴王闻之，悉精兵以伐越，败之夫椒。越王乃以甲兵五千人，栖於会稽，吴师追而围之。越王谓范蠡曰：以不听子，故至於此，为之奈何？蠡对曰：持满者与天，定倾者与人，节事者以地，卑辞厚礼以遗之。不许，而身与之市。勾践曰：诺。乃令大夫种行成於吴，膝行顿首曰：君王亡臣句践，使陪臣种敢告下执事，句践请为臣，妻为妾。吴王将许，子胥言於吴王曰：天以越赐吴，勿许也。吴王不听。卒许越平。句践自会稽归，拊循其士民，伐吴，大破吴，因留围之三年，越遂栖吴王於姑苏山。吴王谢曰：吾老矣，不能事君王，遂自杀，乃蔽面曰：吾无以见子胥也。高诱《淮南子注》云：山处曰栖，越灭吴称霸。斯游遂成兮，卒被五刑。应劭曰：李斯西游於秦，身登相位。二世时，为赵高所谗，身被五刑。傅说胥靡兮，乃相武丁。《尚书》曰：高宗梦得说，使百工营求诸野，得诸傅岩，爰立作相。孔安国曰：傅氏之岩，通道所经，有涧水坏道，使胥靡刑人，筑护此道，说贤而隐，代胥靡筑之。《庄子》曰：夫道，傅说得之，以相武丁。夫祸之与福兮，何异纠缠！《字林》曰：纠，两合绳。缠，三合绳。应劭曰：祸福相与为表里，如纠缠索相附会也。臣瓒曰：纠，绞也。缠，索也。《鹖冠子》曰：祸与福如纠缠也。命不可说兮，孰知其极。《鹖冠子》曰：终则有始，孰知其极？老子《道德经》曰：孰知其极？《河上公注》曰：祸福更相生死，孰知其穷极时也？颜监曰：极，止也。水激则旱兮，矢激则远。万物回薄兮，振荡相转。言矢飞水流，各有常度，为物所激。或旱或远，斯则万物变化，乌有常则乎。《鹖冠子》曰：水激则悍，矢激则远。精神回薄，振荡相转。悍与旱同。《吕氏春秋》曰：激矢远，激水旱。云蒸雨降兮，纠错相纷。《黄帝素问》曰：地气上为云，天气下为雨。韦昭《国语注》曰：蒸，升也。大钧播物兮，坱圠无垠。如淳曰：陶者作器於钧上，此以造化为大钧。应劭曰：阴旭造化，如钧之造器也，其气坱圠。非有限齐也。天不可预虑兮，道不可预谋。《鹖冠子》曰：天不可预谋，道不可预虑。迟速有命兮，焉识其时？《鹖冠子》曰：迟速止息，必中参伍。焉识其时，见下文也。

　　且夫天地为炉兮，造化为工。《庄子》黎曰：今一以天地为大炉，以造化为大冶，恶乎往而不可哉？阴阳为炭兮，万物为铜。合散消息兮，安有常则？《庄子》曰：人之生也，气之聚也。聚为生，散为死。《鹖冠子》曰：同合消散，孰识其时？千变万化兮，未始有极？《列子》曰：千变万化，不可穷极。《庄子》曰：若人之形者，万化而未始有极。司马彪曰：当复化而为无。忽然为人兮，何足控抟？控抟，爱生之意也。孟康曰：控，引也。抟，持也。言人生忽然，何足引持自贵惜也。如淳曰：抟音转。或作揣。晋灼曰：许慎云：揣，量也。度商曰：揣，言何足度量己之年命长短，而惜之乎？按《史记英布传》云：果如薛公揣之。陈平云：生揣我何念，皆训为量，与晋灼说同。但字者滋也，不可胶柱。在此赋训抟为量，义似未是。至於合韵，全复参差。且《史记》揣作抟字。如淳孟康义为是也。善曰：《鹖冠子》曰：彼时之至，安可复还？安可控抟也。化为异物兮，又何足患？《师古》曰：患音还。言人皆死变化，我何足患之！《庄子》曰：假於异物，讬於同体。郭璞曰：假，因也。今死生聚散，变化无方，皆异物也。小智自私兮，贱彼贵我。《列子》曰：小智自私怨之府。《庄子·北海》若曰：以道观之，无贵无贱。以物观之，自贵而相贱。《鹖冠子》曰：小智立趣，好恶自惧。达人大观兮，物无不可。《鹖冠子》曰：达人大观，乃见其符。《庄子》曰：物故有所然，物故有所可。无物不然，无物不可。贪夫殉财兮，烈士殉名。《列子》云：胥士之殉名，贪夫之殉财，天下皆然，不独一人。司马彪曰：殉，营也。瓒曰：以身从物曰殉。夸者死权兮，品庶每生。善曰：《鹖冠子》曰：夸者死权，自贵矜容殉名。司马彪《庄子注》曰：夸，虚名也。孟康曰：每，贪也。《庄子》曰：贪生失理。怵迫之徒兮，或趋东西。孟康曰：怵，为利所诱怵也。迫，迫贫贱也。东西趋利也。趋，音娶。怵音戍。大人不曲兮，意变齐同。大人者，与天地合其德。愚士系俗兮，窘若囚拘。《庄子》曰：不肖系俗。窘，囚拘之貌。至人遗物兮，独与道俱。《庄子》曰：不离於真，谓之至人。又孔子谓老聃曰：形体若槁木，似遗物而立於独也。《鹖冠子》曰：圣人捐物。又曰：至人不遗。动与道俱。众人惑惑兮，好恶积亿。李奇曰：惑惑，东西也。所好所恶，积之万亿也。《鹖冠子》曰：众人惑惑，迫於嗜欲。真人恬漠兮，独与道息。《文子》曰：得天地之道，故谓之真人也。《庄子》曰：虚静恬淡、寂漠无为者，道德之至也。释智遗形兮，超然自丧。《庄子》云：仲尼问於颜回曰：何谓坐忘？回曰：堕支体，黜聪明。离形去智，同於大道，此谓坐忘。司马彪曰：坐而自忘其身。老子曰：燕处超然。《庄子》曰：南伯子綦曰：嗟乎！我悲人之自丧。寥廓忽荒兮，与道翱翔。寥廓忽荒，元气未分之貌。《广雅》曰：廖，深也。廓，空也。《鹖冠子》曰：与道翱翔。乘流则逝兮，得坻则止。孟康曰：易，坎为险，遇险难而止也。张晏曰：坻，水中小洲也。坻或为坎。又曰：易明夷则仕，险难则隐。《鹖冠子》曰：乘流以逝。纵躯委命兮，不私与己。《鹖冠子》曰：纵躯委命，与时往来。

　　其生兮若浮，其死兮若休。《庄子》曰：其生若浮，其死若休。澹乎若深泉之静，泛乎若不系之舟。《庄子》老聃曰：其居也渊而静，其唯人心乎！《鹖冠子》曰：泛泛乎若不系之舟。不以生故自宝兮，养空而浮。邓展曰：自宝，自贵也。郑氏曰：道家养空虚，若浮舟也。《庄子》曰：汎若不系之舟，虚而遨游。德人无累，知命不忧，《庄子》，苑风曰：原闻德人。淳芒曰：德人者，居无思行无虑也。又曰：圣人循天之理，故无天灾，故无物累。《周易》曰：乐天知命故不忧。细故蒂芥，何足以疑！《鹖冠子》曰：细故袃薢，奚足以疑。袃薢与蒂芥，古字通。张揖《子虚赋注》曰：蒂芥，刺鲠也。

　　【鹦鹉赋（并序）】

　　《山海经》曰：黄山有鸟，其状如鸮，青羽赤喙，人舌能言，名鹦鹉也。注曰：舌似小儿舌，脚指前后各两。鹉一作。

　　※祢正平范晔《后汉书》曰：祢衡，字正平，平原人也。少有才辩，而尚气傲。曹操欲见之，不肯往，操怀忿，而以才名，不欲杀之，送刘表。后复侮慢於表，表不能容，以江夏太守黄祖性急，故送衡与之。祖长子射为章陵太守，尤善於衡。射大会宾客，人有献鹦鹉者，射举札於衡前曰：原先生赋之。衡揽笔而作，辞彩甚丽。后黄祖杀之，时年二十六。

　　时黄祖太子射宾客大会。有献鹦鹉者，举酒於衡前曰：祢处士，应劭《风俗通》曰：处士者，隐居放言也。今日无用娱宾，窃以此鸟自远而至，明慧聪善，羽族之可贵，《典引》曰：来仪集羽族於观魏。愿先生为之赋，使四坐咸共荣观，不亦可乎？《老子》曰：虽有荣观，燕处超然。衡因为赋，笔不停缀，文不加点。其辞曰：

　　惟西域之灵鸟兮，挺自然之奇姿。体金精之妙质兮，合火德之明辉。西域，谓陇坻出此鸟也。《老子》曰：以辅万物之自然。《河上公》曰：辅万物自然之性也。西方为金，毛有白者，故曰金精。南方为火，觜有赤者，故曰火德。《归藏殷筮》曰：金水之子，其名曰羽蒙，是生百鸟。蔡邕《月令章句》曰：天官五兽，前有朱雀，鹑火之体也。性辩慧而能言兮，才聪明以识机。《礼记》曰：鹦鹉能言，不离飞鸟。王弼《周易注》曰：机者，事之微也。故其嬉游高峻，栖峙幽深。《说文》曰：嬉，乐也。峙，立也。飞不妄集，翔必择林。绀趾丹觜，绿衣翠衿。《说文》曰：绀，深青而扬赤也。采采丽容，咬咬好音。《韩诗》曰：采采衣服。薛君曰：采采，盛貌也。《韵略》曰：咬咬，鸟鸣也。音交。《毛诗》曰：睍睆黄鸟，载好其音。虽同族於羽毛，固殊智而异心。配鸾皇而等美，焉比德於众禽？

　　於是羡芳声之远畅，伟灵表之可嘉。命虞人於陇坻，诏伯益於流沙。《汉书·音义》应劭曰：天水有大阪，曰陇坻。《尚书》帝曰：益，汝作朕虞。孔安国曰：伯益也，掌山泽官也。《尚书》曰：导弱水，馀波入于流沙。跨昆仑而播弋，冠云霓而张罗。虽纲维之备设，终一目之所加。《文子》曰：有鸟将来，张罗而待之。得鸟者罗之一目也。今为一目之罗，即无以得鸟也。且其容止闲暇，守植安停。《鵩鸟赋》曰：貌甚闲暇。王逸《楚辞注》曰：植，志也。逼之不惧，抚之不惊。《鹖冠子》曰：迫之不惧，定以知勇。宁顺从以远害，不违迕以丧生。《毛诗序》曰：君子全身远害。故献全者受赏，而伤肌者被刑。

　　尔乃归穷委命，离群丧侣。委命，已见上文。《礼记》曰：离群索居。闭以雕笼，翦其翅羽。《淮南子》曰：天下以为之笼，又何失鸟之有乎？然笼所以盛鸟。《说文》曰：翅，翼也。流飘万里，崎岖重阻。《埤苍》曰：崎岖，不平也。岖音驱。逾岷越障，载罹寒暑。岷障，二山名。《续汉书》曰：岷山在蜀郡五道西障县属陇西，盖因山立名也。《毛诗》曰：二月初吉，载离寒暑。一曰，障，亭障也。女辞家而適人，臣出身而事主。有以讬意也。时为曹操所迫，故寄意以申情。《家语》曰：女十五许嫁，有適人之道。《汉书》郅都曰：已背亲而出身，固当奉职也。彼贤哲之逢患，犹栖迟以羁旅。《毛诗》曰：衡门之下，可以栖迟。女適人，臣事君。逢祸患，尚栖迟羁旅也。羁旅，已见上文。矧禽鸟之微物，能驯扰以安处！薛君《韩诗章句》曰：鸟，微物也。《说文》曰：驯，顺也。《汉书·音义》，应劭曰：扰，驯也。眷西路而长怀，望故乡而延伫。《楚辞》曰：情慨慨而长怀。又曰：结幽兰而延伫。忖陋体之腥臊，亦何劳於鼎徂？《毛诗》曰：予忖度之。《国语》舅犯对晋侯曰：偃之内腥臊，将焉用之？孔安国《尚书传》曰：腥，臭也。

　　嗟禄命之衰薄，奚遭时之险巇？《礼斗威仪》曰：夭其禄命，不得极其数。《楚辞》曰：何周道之平易？然芜秽而险巇。王逸曰：险巇，颠危也。岂言语以阶乱，将不密以致危？《周易》孔子曰：乱之所生，则言语以为阶也。君不密则失臣，臣不密则失身。痛母子之永隔，哀伉俪之生离。《左氏传》曰：施氏之妇，怨施氏曰：已不能庇其伉俪。杜预曰：俪，偶也。伉，敌也。《楚辞》曰：悲莫悲兮生别离。匪馀年之足惜，慜众雏之无知。《尔雅》曰：生噣雏，谓鸟子初生，能自啄食，总名曰雏也。背蛮夷之下国，侍君子之光仪。《毛诗》曰：命于下国、非天子之国，故曰下也。惧名实之不副，耻才能之无奇。《庄子》许由曰：名者实之宾。羡西都之沃壤，识苦乐之异宜。西都，长安也。鹦鹉言长安乐，自古有之，未详所见。怀代越之悠思，故每言而称斯。斯，此也。此，长安也。言类彼鸟马，而怀代越之思，故亦每言而称此。古诗曰：代马依北风，越鸟巢南枝。

　　若乃少昊司辰，蓐收整辔。《礼记》曰：孟秋之月，其帝少昊，其神蓐收。严霜初降，凉风萧瑟。《楚词》曰：冬又申之以严霜。长吟远慕，哀鸣感类。《毛诗》曰：哀鸣嗷嗷。音声凄以激扬，容貌惨以憔悴。《汉书》谷永上疏曰：赞命之臣，靡不激扬。《答宾戏》曰：夕而憔悴也。闻之者悲伤，见之者陨泪。《毛诗》曰：涕既陨之。毛苌曰：陨，坠也。放臣为之屡叹，弃妻为之歔欷。放臣弃妻，屈原哀姜之徒。王逸《楚词注》曰：欤欷，啼声。

　　感平生之游处，若埙篪之相须。《论语》曰：君子久要不忘平生之言。《毛诗》曰：伯氏吹埙，仲氏吹篪。毛苌曰：土曰埙，竹曰篪。何今日之两绝，若胡越之异区？《淮南子》曰：自异者视之，肝胆胡越也。高诱曰：胡越喻远。顺笼槛以俯仰，闚户牖以踟蹰。《说文》曰：栊，房室之疏也。楯，栏也。王逸《楚词注》曰：纵曰槛，横曰：楯。《说文》曰：牖，穿壁以为窗也。《韩诗》曰：搔首踟蹰。薛君曰：踟蹰，踯属也。想昆山之高岳，思邓林之扶疏。班固《汉书·赞禹本纪云》：昆仑山高二千五百馀里。《山海经》曰：夸父与日竞走，渴死，弃其杖化为邓林。《上林赋》曰：垂条扶疏。顾六翮之残毁，虽奋迅其焉如？《韩诗外传》盖乘曰：夫鸿鹄一举千里，所恃者六翮耳。心怀归而弗果，徒怨毒於一隅。《毛诗》曰：岂不怀归。《广雅》曰：毒，痛也。苟竭心於所事，敢背惠而忘初？《左氏传》曰：子犯曰：背惠食言。《楚词》曰：不敢忘初之厚德。讬轻鄙之微命，委陋贱之薄躯。《楚词》曰：蜂蛾微命力何固？期守死以报德，甘尽辞以效愚。《论语》子曰：守死善道。《毛诗》曰：欲报之德。司马迁书曰：效其痴愚。恃隆恩於既往，庶弥久而不渝。渝，变也。感恩久不变也。

　　【鹪鹩赋》（并序）】

　　《毛诗》曰：肇允彼桃虫。《诗义疏》曰：桃虫，今鹪鹩，微小黄雀也。鹪音焦。鹩音辽。又《方言》曰：桑飞。郭璞注曰：即鹪鹩也。自关而东，谓之工雀。又云女工。一云巧妇。又云女匠。

　　※张茂先臧荣绪《晋书》曰：张华，字茂先，范阳人也。少好文义，博览坟典。为太常博士，转兼中书郎。虽栖处云阁，慨然有感，作《鹪鹩赋》。后诏加右光禄大夫，封壮武郡公，迁司空，为赵王伦所害。

　　鹪鹩，小鸟也。生於蒿莱之间，长於藩篱之下，翔集寻常之内，而生生之理足矣。《汉书·音义》应劭曰：八尺曰寻，倍寻曰常。《老子》曰：人之轻死，以其生生之厚。《易·系辞》曰：生生之谓易。韩康伯曰：阴阳转易，以化成生也。色浅体陋，不为人用。形微处卑，物莫之害。《吕氏春秋》曰：高节厉行，物莫之害。繁滋族类，乘居匹游。《列女传》姜后曰：雎鸠之鸟，犹未常见其乘居而匹游。翩翩然有以自乐也。翩翩，自得之貌。《毛诗》曰：翩翩者鵻。彼鹫鹗鹍鸿，孔雀翡翠，《说文》曰：鹫，黄头赤目，五色皆备。鹗，雕也。《山海经》曰：景山多鹫，黑色多力。鹍，状如鹤而文。《汉书·音义》，应劭曰：雄曰翡，雌曰翠。《异物志》曰：翡，赤色，大於翠。颜监曰：鸟各别异，非雄雌异名也。或凌赤霄之际，或讬绝垠之外。绝垠，天边之地也。《楚辞》曰：载赤霄而凌太清。又曰：踔绝垠于寒门。翰举足以冲天，觜距足以自卫。王弼《周易注》曰：翰，高飞也。《史记》楚庄王曰：有鸟三年不蜚，蜚乃冲天。蜚与飞同。《字书》曰：冲，中也。《吕氏春秋》曰：凡人之性，爪牙不足以自守卫。《西京赋》曰：觜距为刀铍。然皆负矰婴缴，羽毛入贡。何者？有用於人也。缴，系箭线也。《尚书》曰：厥贡齿革羽毛。夫言有浅而可以讬深，类有微而可以喻大，故赋之云尔。

　　何造化之多端兮，播群形於万类。《易》曰：天地造生，万物咸成。又曰：造化，道也。《淮南子》曰：大丈夫无为，与造化逍遥。《楚辞》曰：多端胶加。《老子》曰：道生万物。《河图》曰：地有九州，以包万类。惟鹪鹩之微禽兮，亦摄生而受气。《老子》曰：善摄生者不然。《庄子·北海若》曰：吾受气於阴阳。育翩翾之陋体，无玄黄以自贵。《字林》曰：翩，疾飞也。《说文》曰：翾，小飞也。毛弗施於器用，肉弗登於俎味。《左氏传》，臧僖伯曰：皮革齿牙、骨角毛羽，不登於器，鸟兽之肉不登於俎，则公不射，古之制也。鹰鹯过犹俄翼，尚何惧於罿罻《左氏传》然明曰：见不仁者，诛之如鹰鹯之逐鸟雀也。《尔雅》曰：晨风，鹯也。《广雅》曰：俄，邪也。《毛诗》曰：侧弁之俄。笺云。俄，倾貌。罿罻，皆网也。翳薈蒙笼，是焉游集。《孙子兵法》曰：林木翳薈，草树蒙笼。飞不飘飏，翔不翕习。翕习，盛貌。其居易容，其求易给。巢林不过一枝，每食不过数粒。《庄子》曰：鹪鹩巢林，不过一枝。孔安国《尚书传》曰：米食曰粒。栖无所滞，游无所盘。《尔雅》曰：盘，乐也。匪陋荆棘，匪荣茝兰。动翼而逸，投足而安。委命顺理，与物无患。委命，已见上文。《淮南子》曰：守道顺理。

　　伊兹禽之无知，何处身之似智？《庄子》曰：鸟高飞以避矰弋之害。鼷鼠深穴乎神丘之下，以避熏凿之患。而曾二虫之无知也。不怀宝以贾害，不饰表以招累。《左氏传》曰：虞叔有玉，虞公求之，弗献，既悔之。曰：周任有言，匹夫无罪。怀璧其罪，吾焉用此？以贾其害。杜预曰：贾，卖也。静守约而不矜，动因循以简易。《文子》曰：约其所守即察。《尚书》曰：汝惟不矜。孔安国曰：自贤曰矜。《淮南子》曰：因循而任下。《周易》曰：简易而天下之理得矣。任自然以为资，无诱慕於世伪。自然，已见上文。《文子》曰：去其诱慕，除其嗜欲。张湛曰：遗其衒尚，为害真性。傅毅《七激》曰：排挫礼学，讥谴世伪。雕鹖介其觜距，鹄鹭轶於云际。《穆天子传》曰：青雕执犬羊，食豕鹿。郭璞曰：今雕亦能食麕鹿。《山海经》曰：煇诸之山多鹖。郭璞曰：似雉而大，青色有角，斗死乃止。出上党，言因觜距而为人用也。鹍鸡窜於幽险，孔翠生乎遐裔。彼晨凫与归雁，又矫翼而增逝。《说苑》曰：魏文侯嗜晨凫。《史记》曰：楚人有好以弱弓微缴，加归雁之上。《解嘲》曰：矫翼厉翮。《淮南子》曰：凤皇曾逝万仞之上。咸美羽而丰肌，故无罪而皆毙。《文子》曰：羽翼美者伤其骨骸。司马相如《美人赋》曰：弱骨丰肌。徒衔芦以避缴，终为戮於此世。《淮南子》曰：雁衔芦而翔，以备矰缴。《抱朴子》曰：智禽衔芦以避网，水牛结阵以却虎。《史记》，太史公曰：英布不克於身，为世大戮。苍鹰鸷而受緤，鹦鹉惠而入笼。《李陵诗》曰：有鸟西南飞，熠燿似苍鹰。王逸《楚词注》曰：緤，系也。《鹦鹉赋》曰：性辩惠而能言。又曰：闭以雕笼。屈猛志以服养，块幽絷於九重。《淮南子》曰：块然独处。《楚辞》曰：君之门兮九重。变音声以顺旨，思摧翮而为庸。恋锺岱之林野，慕陇坻之高松。锺岱二山，鹰之所产。《汉书》曰：赵地锺岱，迫近胡寇。如淳曰：锺，所在未闻。汉有代郡，故代国也。东方朔《十洲记》曰：北海外有锺山。《鹦鹉赋》曰：命虞人於陇坻。虽蒙幸於今日，未若畴昔之从容。《左氏传》曰：羊斟云：畴昔之羊子为政。杜预曰：畴昔，犹前日也。《尚书》曰：从容以和。

　　海鸟鶢鶋，避风而至。《国语》曰：海鸟曰爰居，止於鲁东门外。展禽曰：今兹海其有灾乎？夫广川之鸟兽，常知避其灾，是岁海多大风。条枝巨雀，逾岭自致。《汉书》曰：条枝国，临西海，有大鸟。提挈万里，飘飖逼畏。《汉书》曰：左提右挈。夫唯体大妨物，而形瑰足玮也。阴阳陶蒸，万品一区。《文子》老子曰：阴阳陶冶万物。蒸，气出貌。巨细舛错，种繁类殊。鹪螟巢於蚊睫，大鹏弥乎天隅。《晏子春秋》景公曰：天下有极细者乎？对曰：有。东海有虫，巢於蚊睫，再飞而蚊不为惊，臣不知其名。而东海有通者，命曰鹪螟。《庄子》曰：北溟有鱼，其名曰鹍。化而为鹏，怒而飞，翼若垂天之云。将以上方不足，而下比有馀。《庄子》曰：长者不为有馀，短者不为不足。普天壤以遐观，吾又安知大小之所如？《庄子·北海若》曰：以差观之，因其所大而大之，则万物莫不大。因其所小而小之，则万物莫不小，则差数睹矣。《归田赋》曰：安知荣辱之所如。  
　 
卷十四　赋庚

　　◎鸟兽下

　　【赭白马赋（并序）】

　　刘芳《毛诗义证》曰：彤白杂毛曰駮。彤，赤也。即赭白也。

　　※颜延年沈约《宋书》曰：颜延之，字延年，琅邪人也。好读书，无所不览，文章之美，冠绝当时。吴国内史刘柳以为行军参军，后为秘书监，太常。卒。

　　骥不称力，马以龙名。《论语》曰：骥不称其力，称其德。《周礼》曰：凡马，八尺已上为龙。岂不以国尚威容，军趫迅而已。傅玄《乘舆马赋》曰：用之军国，则文武之功显。又曰：文荣其德，武耀其威。庚中丞《昭君辞》曰：联雪隐天山，崩风荡河澳。朔障裂寒笳，冰原嘶代。颜庚同时，未详所见。《毛诗》曰：四牡有蹻。毛苌曰：蹻，壮貌。趫与蹻同，实有腾光吐图，畴德瑞圣之符焉。《尚书》中候曰：帝尧即政七十载，脩坛河洛，仲月辛日，礼备。至于日稷，荣光出河，龙马衔甲，赤文绿色，临坛吐甲图。宋均曰：稷，侧也。黄伯仁《龙马赋》曰：或有奇貌绝足，盖为圣德而生。畴，昔也。是以语崇其灵，世荣其至。我高祖之造宋也，沈约《宋书》曰：高祖武皇帝讳裕，字德舆，彭城县人。后封宋王，受晋禅。五方率职，四隩入贡。《礼记》曰：中国蛮夷戎狄五方之人。《魏都赋》曰：乐率职贡。《尚书》曰：四隩既宅。孔安国曰：四方之宅可居。四隩，四方之隐处也。《汉书》曰：古者诸侯以时入贡。秘宝盈於玉府，文驷列乎华厩。《周礼》曰：玉府，掌王之金玉玩好。《尚书》曰：王府则有。《周书》曰：犬戎文马，赤鬛白身。《左氏传》曰：宋人以马百驷赎华元。《汉旧仪》有承华厩。乃有乘舆赭白，特禀逸异之姿，妙简帝心，用锡圣皂。潘安仁《夏侯湛诔》曰：妙简邦良。《论语》曰：简在帝心。崔骃《武赋》曰：假皇天兮简帝心。用锡，见下文。司马彪《庄子注》曰：皂，枥也。服御顺志，驰骤合度。《韩子》曰：造父御驷马，驰骤周旋而恣於马者，辔策制之。齿历虽衰，而艺美不忒。《穀梁传》曰：马齿加长矣。《尔雅》曰：历，数也。《毛诗》曰：其仪不忒。袭养兼年，恩隐周渥。贾逵《国语注》曰：袭，受也。《周书》曰：小人无兼年之食。《国语注》曰：隐，私也。毛苌《诗传》曰：渥，厚也。岁老气殚，毙于内栈。《说文》曰：殚，尽也。栈，枥也。《吕氏春秋》曰：取之内皂，而著之外皂。《庄子》伯乐曰：我善治马，编之以皂栈。司马彪曰：栈若床，施之湿地也。少尽其力，有恻上仁。《韩诗外传》曰：昔者田子方出见老马於道，问其御者：此何马也？曰：公家畜也。疲而不用，故出之。子方喟然叹曰：少尽其力，老弃其身，仁者不为也。束帛而赎之。《长杨赋》曰：自上仁所不化。乃诏陪侍，奉述中旨。末臣庸蔽，敢同献赋。其辞曰：崔瑗《胡公碑》曰：唯我末臣，顽蔽无闻。

　　惟宋二十有二载，盛烈光乎重叶。宋文帝十七年也。沈约《宋书》曰：文帝讳义隆，武帝第二子也。烈，业也。自武至文，故曰重叶。毛苌《诗传》曰：叶，世也。武义粤其肃陈，文教迄已优洽。《羽猎赋》曰：武义动於南邻。《尚书》曰：偃武脩文。孔安国曰：脩文教也。泰阶之平可升，兴王之轨可接。泰阶，已见上。《国语》曰：兴王赏谏臣。访国美於旧史，考方载於往牒。《两都赋序》曰：国家之遗美。《西京赋》曰：学乎旧史氏。方载，四方之事。《汉书》柱下方书。《音义》曰：四方之文书。《说文》札，牒也。昔帝轩陟位，飞黄服皂。《春秋命历序》曰：帝轩受图洛授历。《尚书》曰：汝陟帝位。《淮南子》曰：黄帝治天下，於是飞黄服皂。高诱曰：飞黄如狐，背上有角乘之，寿三千岁也。后唐膺箓，赤文候日。后唐，谓尧也。膺箓，已见《东京赋》。赤文候日，即至于日稷也。已见上注。汉道亨而天骥呈才，杜预《左氏传注》曰：亨，通也。《天马歌》曰：天马来，从西极。《汉书》曰：武帝元鼎四年，马生渥洼水中。李斐曰：南阳新野有暴利长，武帝时遭刑，屯田敦煌界，数於水旁见群野马中有奇异者，与凡马异，来饮此水。利长先作土人，持勒绊於水旁。后马玩习久之，代土人持勒绊，收得其马。献之，欲神异此马，云从水中出，作《天马歌》魏德楙而泽马效质。《说文》曰：楙，盛也。《魏志》曰：文帝黄初中，於上党得泽马。《魏都赋》曰：泽马亍阜。伊逸伦之妙足，自前代而间出。公孙弘赞曰：异人间出。并荣光於瑞典，登郊歌乎司律。瑞典，吐图也。作《天马歌》，歌之以郊祀，合于司律也。所以崇卫威神，扶护警跸。《鲁灵光殿赋》曰：又似帝室之威神。《汉仪》曰：皇帝辇动，则左右侍帷幄者称警。出则传跸，止行人，清道也。精曜协从，灵物咸秩。协，合也。《论语撰考谶》曰：下学上达，知我者其天乎！通精曜也。《尚书》曰：龟筮协从。又曰：咸秩无文。秩序也。暨明命之初基，罄九区而率顺。《尔雅》曰：暨，及也。明命，谓高祖也。九区，九服也。《尚书》伊尹曰：先王顾諟天之明命。刘騊騃《郡太守箴》曰：大汉遵周，化洽九区。有肆险以禀朔，或逾远而纳赆。肆险，人慕化也。《长杨赋》曰：故平不肆险。《魏都赋》曰：思禀正朔。《孟子》曰：有远行者必以赆。《苍颉篇》曰：赆，财货也。《说文》曰：赆，会礼也。闻王会之阜昌，知函夏之充牣。阜，盛也。《周书》王会曰：成周之会。郑玄曰：王城既成，大会诸侯及四夷也。《汉书·郊祀歌》曰：敷华就实，既阜既昌。杨雄《河东赋》曰：函夏之大。服虔曰：函诸夏也。《汉书·音义》苏林曰：充牣，喻多也。如淳曰：牣，满也。总六服以收贤，掩七戎而得骏。收贤，取贤善之马也。《周礼》曰：王畿外，侯服、甸服、男服、采服、卫服、蛮服，斯为六服。《尔雅》曰：九夷、八狄、七戎、六蛮，谓之四海。郭璞曰：七戎在西。盖乘风之淑类，实先景之洪胤。崔骃《七依》曰：服飞兔之中乘，骋华崔騠之骖轮。蹠虚腾云，乘风度津。《汉书》杨雄《河东赋》曰：六先景之乘。刘邵《魏明帝诔》曰：先皇嘉其诞受洪胤。故能代崔骖象舆，历配钩陈。郑玄《毛诗笺》曰：在旁曰骖。《韩子》曰：黄帝合鬼神於泰山，驾象车。张揖曰：德流则山出象车，山之精瑞也。《上林赋》曰：象舆婉婵於西清。钩陈，已见上文。齿算延长，声价隆振。郑玄《仪礼注》曰：算，数也。《风俗通》曰：张伯坐养声价。信圣祖之蕃锡，留皇情而骤进。祖，高祖也。皇，文帝也。蕃锡，已见《魏都赋》。

　　徒观其附筋树骨，垂梢植发。相马经曰：良马可以筋骨相也。梢，尾之垂者。发，额上毛也。尾欲梢而长。张敞集曰：苍蝇讬骥之发也。傅玄《乘舆马赋》曰：头似削成，尾如植发。双瞳夹镜，两权协月。《相马经》曰：目成人者行千里。注云：成人者，视童子中，人头足皆见，言目中清明如镜。或云：两目中央旋毛为镜。权，颊权也。《相马经》曰：颊欲圆如悬璧。因谓之双璧，其盈满如月，异相之表也。黄伯仁《龙马颂》曰：双璧似月。异体峰生，殊相逸发。峰生，若山而生峰也。超摅绝夫尘辙，驱骛迅於灭没。刘歆《遂初赋》曰：马龙腾以超摅。《列子》秦穆公谓伯乐曰：子之年长矣。子之姓，有可使求马者乎？伯乐对曰：良马可以形容筋骨相也。天下之马者，若灭若没，若亡若失，若此者绝尘弭辙。臣之子，皆下才也，可告以良马，不可告天下之马也。李尤《马鞍铭》曰：驱骛驰逐，腾踊覆践。简伟塞门，献状绛阙。塞，紫塞也，已见《芜城赋》。有关故曰门。塞或为寒，非也。傅玄《北都赋》曰：巍巍绛阙。旦刷幽燕，昼秣荆越。《说文》曰：刷，刮也。《魏都赋》曰：刷马江州。《毛诗》曰：言秣其马。杜预曰：以粟饭马曰秣。幽、燕、荆、越四地名也。教敬不易之典，训人必书之举。《孝经》曰：圣人因严以教敬。《国语》虢文公曰：王其监农不易。《左氏传》曰：训人事君。又曹刿谏曰：君举必书。惟帝惟祖，爰游爰豫。《孟子》曰：一游一豫，为诸侯度。飞輶轩以戒道，环彀骑而清路。輶，轻也。《吴都赋》曰：輶轩蓼扰，彀骑炜煌。杜笃《迎锺文》曰：必令河伯戒道。道，先也。清路，已见《射雉赋》。勒五营使按部，声八鸾以节步。《汉书》王寻敕诸营皆按部。薛综《东京赋》注曰：马步齐则鸾声和。应劭《汉官仪》曰：大驾卤簿。五营校尉在前，名曰填卫。《毛诗》曰：四牡彭彭，八鸾锵锵。具服金组，兼饰丹雘。金组，二甲也。蔡雍《女琰诗》曰：卓众来东下，金甲耀日光。《左氏传》曰：组甲三千。马融曰：组甲，以组为甲也。丹雘，二色也。郭璞《山海经》曰：雘，黝属。宝铰星缠，镂章霞布。铰，装饰也。章，采文也。袁宏《酎宴赋》曰：朱帷赫以霞布。进迫遮迾，却属辇辂。服虔通俗文曰：天子出，虎贲伺非常，谓之遮迾。《汉书·音义》：晋灼曰：迾，古列字。欻耸擢以鸿惊，时濩略而龙翥。薛综《西京赋注》曰：欻，忽也。《说文》曰：欻，有所吹起也。傅玄《乘舆马赋》曰：形便飞燕，势越惊鸿。《甘泉赋》曰：乃濩略绥蕤。张景阳《七命》曰：虬踊螭腾，麟超龙翥。弭雄姿以奉引，婉柔心而待御。《东京赋》曰：奉引既毕，先辂乃发。

　　至於露滋月肃，霜戾秋登，《礼记》曰：孟秋之月，天地始肃。《尔雅》曰：戾，至也。又曰：登，成也。王于兴言，阐肄威棱。《毛诗》曰：王于兴师。《汉书》武帝报李广曰：威棱憺乎邻国。又曰：兴言出宿。《声类》曰：阐，大开也。贾逵《国语注》曰：肄，习也。临广望，坐百层，地理书·洛阳故宫》曰：广望观，临金市。刘梁《七举》曰：鸿台百层，于云参差。料武艺，品骁腾。《字林》曰：料，量也。夏侯淳《驰射赋》曰：参武艺以游遨。《说文》曰：骁，良马也。《广雅》曰：腾，奔也。流藻周施，和铃重设。流藻，周流藻画也。应玚《驰射赋》曰：藻饰齐明。和铃，已见上。睨影高鸣，将超中折。《相马经》曰：马有眄影而视者。分驰迥场，角壮永埒。《南都赋》曰：群士放逐，驰乎沙场。曹毗《马射赋》曰：脩埒坦其平舒。别辈越群，绚练敻绝。绚练，疾貌也。敻绝，迥绝也。捷趫夫之敏手，促华鼓之繁节。《广雅》曰：蹻，健也。孔安国《尚书传》曰：敏，疾也。言射有常仪鼓有常节。今以马驰之疾，故加捷促也。应玚《驰射赋》曰：旝动鼓震，赞声雷溃。《魏略》司马景王与许允书曰：震华鼓，建朱节。经玄蹄而雹散，历素支而冰裂。玄蹄，马蹄也。素支，月支也。皆射帖名也。言马既良，射者亦中，故玄蹄雹散，素支冰裂也。邯郸淳《艺经》曰：马射左边，为月支二枚，马蹄三枚也。膺门沬赭，汗沟走血。《相马经》曰：膺门欲开，汗沟欲深。《汉书》天马歌曰：沾赤汗，沬流赭。应劭曰：大宛马汗血沾濡也，流沬如赭也。如淳曰：沬或作颒，音悔。踠迹回唐，畜怒未泄。《方言》曰：泄，歇也。《南都赋》曰：收驭命驾，分背回唐。东都主人曰：马踠馀足，士怒未泄。乾心降而微怡，都人仰而朋悦。乾，喻文帝也。《周易》曰：乾为天。都人，已见《西都赋》。妍变之态既毕，凌遽之气方属。凌遽，已见《西京赋》。郑玄《丧服注》曰：属，连也。跼镳辔之牵制，隘通都之圈束。《字林》曰：跼踡，行不申也，得通都驰骋，犹为圈束。司马迁书曰：通邑大都。《说文》曰：圈，养畜闲也。眷西极而骧首，望朔云而蹀足。《汉书·天马歌》曰：天马来，从西极。又曰：武帝得乌孙马，名天马。后更名西极马。邹阳上书曰：交龙骧首。曹颜远《感旧赋》曰：胡马仰朔云，越鸟巢南树。又《围棋赋》曰：良马蹀足，轻车结轮。将使紫燕骈衡，绿蛇卫毂。《尸子》曰：我得而民治，则马有紫燕兰池。刘邵《赵都赋》曰：良马则飞兔奚斯、常骊紫燕。衡，车衡也。《尚书》中侯曰：龙马，赤文绿色。郑玄曰：赤文而绿地也。纤骊接趾，秀骐齐亍。李斯上书曰：乘纤离之马。《尸子》曰：马有秀骐逢騩。毛苌《诗传》曰：骐，綦文也，音其。觐王母於昆墟，要帝台於宣岳。《史记》曰：造父取骥之乘匹，与桃林盗骊骅骝騄駬，献之缪王。缪王使造父为御，西巡狩见王母，乐之忘归。《列仙传》曰：西王母在昆仑山。《山海经》曰：鼓锺之山，帝台之所以觞百神也。郭璞曰：帝台，神人名。《山海经》有宣山。跨中州之辙迹，穷神行之轨躅。司马相如《大人赋》曰：世有大人，在乎中州。《列子》曰：黄帝梦游华胥氏之国，其国乘空如履实，山谷而不踬其步，神行而已。辙迹，穆王也，见下文。轨躅，已见《魏都赋》。

　　然而般于游畋，作镜前王。《尚书》曰：文王不敢盘于游畋。《孟子》曰：《诗》云：殷鉴不远，在夏后之世。赵岐曰：以前代善恶为明镜。肆於人上，取悔义方。肆，敢也。左氏曰：师旷谏晋悼公曰：天之爱人甚矣，岂使一人肆於人上？杜预曰：肆，恣也。庚元规表曰：为国取悔。《左氏传》石蜡曰：臣闻爱子，教之义方。天子乃辍驾回虑，息徒解装。《孔丛子》曰：孔子歌曰：喟然回虑，题彼泰山。稽康《赠秀才诗》曰：息徒兰圃。王逸《荔枝赋》曰：装不及解。许慎《淮南子注》曰：装，束也。鉴武穆，宪文光。《左氏传》右尹子革曰：周穆王欲肆其心，周行天下，将皆有车辙马迹焉。《汉书》武帝好大宛马，使者相望於道。又贾捐之曰：孝文皇帝时，有献千里马者。诏曰：鸾旗在前，属车在后，吉行日三十，凶行日五十，朕乘千里之马，独先安之！於是乃还其马。《东观汉记·光武纪》曰：是时名都王国，有献名马，驾鼓车。振民隐，脩国章。《小雅》曰：振，救也。《国语》祭公谋父曰：勤恤民隐而除其害。韦昭曰：隐，痛也。戒出豕之败御，惕飞鸟之峙衡。《韩子》曰：王子期为赵简子御，取道争千里之表。其始发也，彘伏沟中，王子期齐辔策而进之。彘突出於沟中，马惊败驾。古文《周书》曰：穆王田，有黑鸟若鸠，翩飞而峙於衡。御者毙之以策。马佚，不克止之踬於乘，伤帝左股。案汉《明帝起居注》云：帝向太山，至荥阳，有鸟鸣轭。中郎将王吉引弓射之，将以示帝，曰：鸟鸣轭，弯弓射，洞胸腋，陛下寿万岁，臣受二千石。乃赐帛二百匹。《东观汉记》朱勃上书理马援曰：飞鸟峙衡，马惊触虎，物类相生，亦无不有。故祗慎乎所常忽，敬备乎所未防。《周书》芮良夫曰：惟祸发於人之倏忽。王弼《周易注》曰：敬慎防备，可以不败。舆有重轮之安，马无泛驾之佚，重轮，已见《东京赋》。《汉书》曰：夫泛驾之马，亦在御之而已。应劭曰：泛，覆也。处以濯龙之奥，委以红粟之秩。《卢植集》曰：诏给濯龙厩马三百匹。郑玄《尚书注》曰：奥，内也。《广雅》曰：委，累也。言累加之也。郑玄《周礼注》曰：秩，禄禀也。红粟，已见《吴都赋》。服养知仁，从老得卒。《鹪鹩赋》曰：屈猛志以服养。嵇康《养生论》曰：从白得老，从老得终。加弊帷，收仆质。《礼记》，孔子曰：弊帷不弃，为埋马也。天情周，皇恩毕。《魏都赋》曰：皇恩毕。

　　乱曰：惟德动天，神物仪兮。《尚书》益赞于禹曰：惟德动天。《春秋合诚图》曰：黄帝先致白狐白虎，诸神物乃下。於时驵骏，充阶街兮。《说文》曰：驵，壮也。言驵骏之马充於阶街也。《魏都赋》曰：冀马填厩而驵骏。王逸楚词注曰：驵，骏马名也。禀灵月驷，祖云螭兮。《春秋考异记》云：地生月精为马。《汉书》曰：汉中星为天驷。黄伯仁《龙马赋》曰：资玄螭之表像，似灵虬之矩则。郭璞《游仙诗》曰：云螭非我驾。雄志倜傥，精权奇兮。《汉书·天马歌》曰：志俶傥，精权奇。《广雅》曰：倜傥，卓异也。既刚且淑，服鞿羁兮。《周礼》曰：师旷见太子，太子曰：《诗》云：马之刚矣，辔之柔矣。《楚词》曰：余虽好脩姱以鞿羁兮。王逸曰：缰在口曰鞿，络在头曰羁。效足中黄，殉驱驰兮。曹植《与陈林书》曰：骥騄不常步，应良御而效足。《汉书·旧仪》曰：中黄门驸马。又大宛马、汗血马、乾河马、天马。曹植令曰：今皇帝损乘车之副，竭中黄之府。愿终惠养，荫本枝兮。《汉书疏广》曰：此金者，圣主所以惠养老臣。《毛诗》曰：本枝百世。竟先朝露，长委离兮。朝露至危，而又先之。言甚速也。《汉书》李陵谓苏武曰：人生如朝露。曹子建自试表曰：常恐先朝露。《楚词》曰：遂萎绝而离异。《礼记》曰：哲人其萎乎？《家语》为委。萎与委古字通。

　　【舞鹤赋】

　　※鲍明远

　　散幽经以验物，伟胎化之仙禽。《相鹤经》者，出自浮丘公。公以自授王子晋。崔文子者，学仙於子晋，得其文，藏於嵩高山石室。及淮南八公采药得之，遂传於世。《鹤经》曰：鹤，阳鸟也。因金气，依火精，火数七，金数九，故十六年小变，六十年大变，千六百年形定而色白。又云：二年落子毛，易黑点；三年头赤；七年飞薄云汉；又七年学舞。复七年应节，昼夜十二鸣。六十年，大毛落，茸毛生，色雪白，泥水不能污。百六十年雄雌相见，目精不转。孕，千六百年，饮而不食。食於水故喙长；轩於前，故后短；栖於陆故足高而尾凋；翔於云，故毛丰而肉疏。行必依洲屿，止必集林木。盖羽族之宗长，仙人之骐骥也。隆鼻短口则少眠，露眼赤精则视远，头锐身短则喜鸣，四翎亚膺则体轻，凤翼雀毛则善飞，龟背鳖腹则能产，轩前垂后则善舞，洪髀纤趾则能行。锺浮旷之藻质，抱清迥之明心。曹植《九咏章句》曰：锺，当也。指蓬壶而翻翰，望昆阆而扬音；蓬壶昆阆见上。匝日域以回骛，穷天步而高寻；《相鹤经》曰：一举千里，不崇朝而偏四方者也。《长杨赋》曰：东震日域。《毛诗》曰：天步艰难。陆机《拟古诗》曰：粲粲光天步。然文虽出彼，而意并殊，不以文害意也。践神区其既远，积灵祀而方多。一举千里，故云既远。寿逾千岁，故云方多。精含丹而星曜，顶凝紫而烟华；《相鹤经》曰：露目赤精则视远。引员吭之纤婉，顿脩趾之洪姱。吭，已见《吴都赋》。相鹤经曰：高脚疏节则多力。王氏《楚词注》曰：姱，好也。叠霜毛而弄影，振玉羽而临霞。闵鸿《羽扇赋》曰：同皦素於凝霜。江逌《扇赋》曰：琼泽水鳞。琼，亦玉也。朝戏於芝田，夕饮乎瑶池。《十洲记》曰：锺山在北海之中，地仙家数千万，耕田，种芝草，课计顷亩也。《穆天子传》曰：天子觞王母于瑶池之上。厌江海而游泽，掩云罗而见羁。《新序》曰：晋文公出田。渔者曰：鸿鹄保河海之中，厌而徙之小泽，必有矰弋之忧。《鹦鹉赋》曰：冠云霓而张罗。去帝乡之岑寂，归人寰之喧卑。《庄子》曰：乘彼白云，至于帝乡。岑寂，犹高静也。人寰，已见《魏都赋》。岁峥嵘而悉暮，心惆怅而哀离。《广雅》曰：峥嵘，高貌。岁之将尽，犹物之高。《楚词》曰：惆怅而私自怜。

　　於是穷阴杀节，急景凋年。《礼记》曰：季冬之月，日穷于次。《神农本草经》曰：秋冬为阴。《礼记》曰：仲秋之月，杀气浸盛。凉沙振野，箕风动天；《易卦通验》曰：巽气至，则大风扬沙。《春秋纬》曰：月失其行，离於箕者风。《易纬》曰：箕风飘石折树。严严苦雾，皎皎悲泉；冰塞长河，雪满群山。《海赋》曰：群山既略。既而氛昏夜歇，景物澄廓；《广雅》曰：廓，空也。星翻汉回，晓月将落。魏文帝《杂诗》曰：天汉回西流。感寒鸡之早晨，怜霜雁之违漠；漠，已见《雪赋》。临惊风之萧条，对流光之照灼。傅休奕《杂诗》曰：一纪如流光。唳清响於丹墀，舞飞容於金阁。唳，鹤声也。《八王故事》陆机叹曰：欲闻华亭鹤唳，不可复得。丹墀，已见《魏都赋》。《相鹤经》云：七年飞薄云汉，复七年学舞，又七年舞应节。始连轩以凤跄，终宛转而龙跃。《海赋》曰：翔雾连轩。《相鹤经》曰：凤翼则善飞。《尚书》曰：鸟兽跄跄。龙跃，已见《吴都赋》。踯躅徘徊，振迅腾摧。或飞腾，或摧折。惊身蓬集，矫翅雪飞；如蓬之集，如雪之飞。《相鹤经》曰：大毛落，茸毛生，色雪白。离纲别赴，合绪相依；纲绪，谓舞之行列也。言或离而别赴，或合而相依。将兴中止，若往而归；飒沓矜顾，迁延迟暮；飒沓，群飞貌。矜顾，矜庄相顾也。迁延，徐退也。《高唐赋》曰：迁延引身。《楚词》曰：恐美人之迟暮。王逸曰：暮，晚也。逸翮后尘，翱翥先路；言飞之疾。尘起居鹤之后，鹤飞在路之先。《楚词》曰：吾导夫先路。指会规翔，临岐矩步；会，四会之道。岐，岐路也。四会，已见《芜城赋》。《尔雅》曰：二达谓之岐。郭璞曰：岐道傍出。态有遗妍，貌无停趣；奔机逗节，角睐分形；机节，舞之机节。奔，独赴也。《说文》曰：逗，止也。角，犹竞也。《广雅》曰：睐，视也。长扬缓骛，并翼连声；轻迹凌乱，浮影交横；相凌而交横。众变繁姿，参差洊密；傅玄《乘舆马赋》曰：繁姿屡发。《字书》曰：洊，仍也。烟交雾凝，若无毛质；毛羽与烟雾同色，故云若无。风去雨还，不可谈悉。风雨既除而色愈净，故难悉也。既散魂而荡目，迷不知其所之。《韩诗》曰：聊乐我魂。薛君《注》曰：魂，神也。忽星离而云罢，整神容而自持。星离，分散也。云罢，俱止也。《韩子》曰：云罢雾济。而龙与螾蚁同矣。自持，自整持也。《神女赋》曰：頩薄怒而自持。仰天居之崇绝，更惆怅以惊思。蔡邕《述行赋》曰：皇家赫赫而天居。崇绝，高而悬绝。

　　当是时也，燕姬色沮，巴童心耻；《左氏传》曰：齐侯伐北燕，人归燕姬。巴童，巴渝之童也。毛苌《诗传》曰：沮，犹坏也。《巾》《拂》两停，丸剑双止。沈约《宋书》曰：晋初有公莫舞，今之巾舞也。相传云项庄剑舞，项伯以袖隔之。今之用巾，盖像项伯衣袖之遗式。又江左初有拂舞。旧云，拂舞，吴舞。《西京赋》曰：跳丸剑之挥霍。虽邯郸其敢伦，岂阳阿之能拟！《汉书》有邯郸鼓员。古乐府曰：黄金为君门，白璧为君堂。上有双樽酒，使作邯郸倡。阳阿，已见上。入卫国而乘轩，出吴都而倾市。《左氏传》曰：卫懿公好鹤。鹤有乘轩者。注云：轩，大夫车也。《吴越春秋》曰：吴王阖闾有小女，王与夫人女会食蒸鱼。王尝半，女怨曰：王食鱼，辱我，不忍久生。乃自杀。阖闾痛之，葬於邦西阊门外。凿池，积土为山，石为椁，金鼎玉杯银樽珠襦之宝以送女。乃舞白鹤於吴市中，万人随观。遂使男女与鹤俱入墓门，因塞之以送死。守驯养於千龄，结长悲於万里。《养生要》曰：鹤寿有千百之数。阮籍《咏怀诗》曰：鸿鹄相随飞，随飞適荒裔，双翮浸长风，须臾万里逝。

　　◎志上

　　【幽通赋】

　　《汉书》曰：班固作《幽通赋》以致命遂志。《赋》云：觌幽人之仿佛，然幽通，谓与神遇也。

　　※班孟坚

　　系高顼之玄胄兮，曹大家曰：系，连也。胄，绪也。高，高阳氏也。顼，帝颛顼也。言己与楚同祖，俱帝颛顼之子孙也。水，北方。黑行，故称玄也。《家语》孔子曰：颛顼者，黄帝之孙，昌意之子也。曰高阳，配水也。氏中叶之炳灵。应劭曰：中叶，谓令尹子文也。乳虎故曰炳灵。《汉书》；班氏之先与楚同姓，令尹子文之后。子文初生，弃於梦泽中，虎乳之。楚人谓虎班，其子以为号。秦灭楚，迁晋代之间，因氏焉。《毛诗》曰：昔在中叶。摇颽风而蝉蜕兮，雄朔野以飏声。曹大家曰：摇，飘摇也。南风曰颽风。朔，北方也。言己先人自楚徙，北至朔方也，如蝉蜕之剖，后为雄桀，扬其声。《淮南子》曰：蝉饮而不食，三十日而蜕。《汉书》曰：始皇之末，班懿避地於楼烦。当孝惠高后时，以财雄北边。皇十纪而鸿渐兮，有羽仪於上京。晋灼曰：皇，汉皇也。应劭曰：纪，世也。鸿，鸟也。渐，进也。言先人至汉十世，始进仕，有羽翼於京师也。成帝之初，班况女为婕妤，父子并在长安。《周易》曰：鸿渐于陆，其羽可用为仪。巨滔天而泯夏兮，考遘愍以行谣。应劭曰：王莽，字巨君。曹大家曰：滔，漫也。泯，灭也。夏，诸夏也。考，父也。言父遭乱，犹行歌谣，意欲救乱也。《诗》云：我歌且谣，象恭滔天。行谣，言忧思也。终保己而贻则兮，里上仁之所庐。终犹竟也。言考能自保己，又遗我法则也。《庄子》曰：圣人其於人也。乐物之通，而保己焉。曹大家曰：贻，遗也。里庐，皆居处名也。言我父早终，遗我善法则也。何谓善法则乎？言为我择居处也。孔子曰：里仁为美。懿前烈之纯淑兮，穷与达其必济。曹大家曰：懿，美也。前烈，先祖也。言己先祖，穷遭王莽，达则必富贵。济渡民人，惠利之风，有令名於后世也。《孟子》曰：穷则独善其身，达则兼善天下。《吕氏春秋》曰：古之得道者，穷亦乐，达亦乐。非穷达异也，道得於此，穷达一也。咨孤蒙之眇眇兮，将圮绝而罔阶。曹大家曰：蒙，童蒙也。眇，微也。圮，毁也。言己孤生童，微陋鄙薄，将毁绝先祖之迹，无阶路以自成也。岂余身之足殉兮，违世业之可怀。项岱曰：殉，营也。曹大家曰：违，恨也。怀，思也。违或作愇。愇，亦恨也。《孔丛子》曰：仲尼大圣，自兹以降，世业不替也。靖潜处以永思兮，经日月而弥远。曹大家曰：言己安静长思，不欲毁绝先人之功迹。日月不居，忽复大远。匪党人之敢拾兮，庶斯言之不玷。应劭曰：拾，更也。自谦不敢与乡人更进也。曹大家曰：庶此异行不玷先人之道也。《毛诗》曰：斯言之玷，不可为也。

　　魂豭豭与神交兮，精诚发於宵寐。曹大家曰：言人之昼所思想，夜为之发梦，乃与神灵接也。梦登山而迥眺兮，觌幽人之仿佛。项岱曰：觌，见也。张晏曰：幽人，神人也。曹大家曰：登山远望，见深谷之中，有人仿佛欲来也。揽葛藟授余兮，眷峻谷曰勿坠。曹大家曰：言梦临深谷欲坠，见神持葛来授我也。吻昕寤而仰思兮，心矇矇犹未察。曹大家曰：昒昕，晨旦明也。言己旦仰思此梦，心中矇矇，未知其吉凶。黄神邈而靡质兮，仪遣谶以臆对。应劭曰：黄，黄帝也。作占梦书。邈，远也。言黄神邈远，无所质问，依其遗谶文，以胸臆为对也。《淮南子》曰：黄神啸吟。遗谶，谓梦书也。曰乘高而遌神兮，道遐通而不迷。曹大家曰：遌，遇也。言己缘高而遇神。道术将通，不迷惑之象也。葛绵绵於樛木兮，咏南风以为绥。曹大家曰：《诗·周南·国风》曰：南有樛木，葛藟累之。乐只君子，福履绥之。此是安乐之象也。盖惴惴之临深兮，乃二雅之所祗。曹大家曰：祗，敬也。《大雅》曰：人亦有言，进退维谷。《小雅》曰：惴惴小心，如临于谷。此皆敬慎之戒也。既讯尔以吉象兮，又申之以戒。《尔雅》曰：讯，告也。曹大家曰：，明也。登高，为吉象。深谷，为明戒也。盍孟晋以迨群兮，辰倏忽其不再。盍，何不也。曹大家曰：孟，勉也。晋，进也。迨，及也。倏，过也。言何不勉进而及群，时早得进用。日月倏忽，将复过去。《楚辞》曰：时不可兮再得。

　　承灵训其虚徐兮，伫盘桓而且俟。曹大家曰：灵，神灵也。虚徐，狐疑也。伫，立也。盘桓，不进也。俟，待也。《诗》曰：其虚其余。《周易》曰：初九，盘桓，利居贞。惟天地之无穷兮，鲜生民之晦在。曹大家曰：鲜，少也。晦，亡几也，言天地无穷极，民在其间，上寿一百二十年，少者亡几耳。《庄子》曰：天与地无穷，人死有时晦。纷屯邅与蹇连兮，何艰多而智寡？《汉书·音义》曰：世艰多智少，故遇祸也。曹大家曰：屯蹇，皆难也。《周易》曰：屯如邅如。又曰：往蹇来连。上圣迕而后拔兮，虽群黎之所御？曹大家曰：迕，触也。御，止也。言上圣之人，舜有焚廪填井，汤囚夏台，文王拘羑里，孔子畏匡，在陈绝粮，皆触艰难，然后自拔。张晏曰：岂众人之所能预自防止耶？曹大家以寤为迕也。《毛诗》有曰：群黎百姓。昔卫叔之御昆兮，昆为寇而丧予。《公羊传》曰：叔武让国奈何，文公逐卫侯而立叔武。叔武立，治反卫侯。卫侯得反，曰：叔武篡我，终杀叔武。何休曰：叔武讼治於晋，文公令白王者反卫侯，使还国也。管弯弧欲毙雠兮，雠作后而成己。雠，谓桓公也。《左氏传》曰：吕郄将杀晋侯。寺人披请见，公使让之。对曰：齐桓公置射钩，而使管仲相之。变化故而相诡兮，孰云预其终始。曹大家曰：诡，反也。事变如此，谁能预知其始终吉凶也。雍造怨而先赏兮，丁繇惠而被戮。《汉书》曰：六年春，正月上巳日，封功臣二十馀人。上居南宫，从复道上见诸将往往偶语，以问张良。良曰：陛下与此属共取天下，今已为天子，所封皆故人所爱，所诛皆平生仇怨。今军吏计功，以天下为不足偏封，而恐以过失诛，故相聚谋反。上曰：为之奈何？良曰：取上素所不怏，群臣共知最甚者一人，先封，以示群臣。上曰：雍齿与我有故，数窘我。张良曰：今急先封雍齿。群臣见雍齿先封，则人人自坚矣。於是封雍齿为什方侯。又丁公为项羽将，逐窘汉王。汉王谓丁公曰：两贤相厄哉？丁公引兵而还。及项王灭，丁公谒见汉王。汉王曰：丁公为臣不忠。遂斩之。栗取吊于逌吉兮，王膺庆於所慼。应劭曰：孝景栗姬也。孝景立栗姬男为太子，栗姬妒而废太子为临江王。栗姬愈恚，以忧死。又曰：孝宣王皇后，初为婕妤，许后薨，上怜太子蚤失母，乃选后宫素谨慎而无子者，立王婕妤为皇后，令母养太子。叛回穴其若兹兮，北叟颇识其倚伏。曹大家曰：叛，乱也。回，邪也。穴，僻也。祸福相反。《韩诗》曰：谋犹回穴。《淮南子》曰：塞上之人有善马者，其马无故亡而入胡，人皆吊之，其父曰：此何遽不为福？居数月，其马将胡骏马而归，人皆贺之。其父曰：何遽不为祸乎？家富马，其子好骑，堕而折髀，人皆吊之。其父曰：此何遽不为福乎？居一年，胡人大出，丁壮者控弦而战。塞上之人，死者十九，此独以跛足故，父子相保。故福之为祸，祸之为福，变化不可测。《鹖冠子》曰：祸乎福所倚，福乎祸所伏。单治里而外凋兮！张脩襮而内逼。曹大家曰：治里，谓导气也。襮，表也。《庄子》曰：田开谓周成公曰：鲁有单豹者，岩居而水饮，行年七十，而犹婴儿之色。不幸遇饿虎，杀而食之。有张毅者，高门悬薄，无不趣义也，行年四十，而有内热之病以死。豹养其内，而虎食其外。毅养其外，病攻其内。聿中龢为庶几兮，颜与冉又不得。曹大家曰：聿，惟也。颜，颜渊也。冉，冉伯牛也。二子居中履和，庶几圣贤。然渊早夭，伯牛被疾，俱不得其死也。《论语》孔子曰：有颜回者好学，不幸短命死矣！今也则亡。又曰：伯牛有疾。溺招路以从己兮，谓孔氏犹未可。曹大家曰：溺，桀溺也。谓孔子为避人之士，未可与安身，自谓避世者，招子路从己隐也。《论语》曰：长沮、桀溺耦而耕，孔子过之，使子路问津焉。桀溺曰：孔丘之徒欤？对曰：然。曰：滔滔者天下皆是也，而谁以易之？且与其从避人之士，岂若从避世之士哉？安慆々而不萉兮，卒陨身乎世祸。曹大家曰：慆々，乱貌。萉，避也。言子路不避慆々之乱，终陨身於世之祸也。游圣门而靡救兮，虽覆醢其何补？曹大家曰：子路游学圣师之门，无救祸防患之助，既身死於卫。覆醢不食，何补益乎？《礼记》曰：孔子哭子路於中庭，引使者而问其故？使者曰：醢之矣。遂命覆醢。固行行其必凶兮，免盗乱为赖道。应劭曰：子路得免盗与乱，闻道於仲尼也。《论语》曰：子路行行如也。子曰：若由也不得其死然。又曰：君子有勇而无义为乱，小人有勇而无义为盗。形气发於根柢兮，柯叶汇而零茂。韦昭曰：柢，本也。应劭曰：汇，类也。曹大家曰：零，落也。张晏曰：言人禀气於父母，吉凶夭寿，非独在人。譬诸草木，华叶盛与零落，由本根也。恐魍魉之责景兮，羌未得其云已。应劭曰：诸子以颜冉季路逢灾蹈害，或疑其身，或非其师，是由魍魉问景，乃未得有已也。言罔两责景之无操，不知景之行止而有待。或非三子之行，殊不知吉凶之由命也。故云恐罔两之责景，羌未得其实言也。《庄子》曰：罔两问景曰：曩子行，今子止，曩子坐，今子起，何其无特操与？景曰：吾有待而然者也。郭象为罔两，司马彪为罔浪。罔浪，景外重阴也。

　　黎淳耀于高辛兮，琇彊大於南汜。重黎有大明之德於高辛之世，而德流子孙，故楚彊大於南汜也。《国语》曰：史伯对郑桓公曰：夫黎为高辛氏火正，以淳耀敦大，光照四海，夫成天地之大功者，其子孙未尝不章。韦昭曰：淳，大也。耀，明也。章，显也。《史记》曰：楚之先祖，出自重黎。《毛诗》曰：江有汜。曹大家曰：琇，楚姓。汜，涯也。嬴取威於伯仪兮，姜本支乎三趾。应劭曰：嬴，秦姓。伯益之后。伯益在唐虞为有仪鸟兽百物之功，秦所由取威於六国也。姜，齐姓也。趾，礼也。齐，伯夷之后。伯夷为虞舜典天地人鬼之礼也。既仁得其信然兮，仰天路而同轨。刘德曰：人道既然，仰视天道。又同法也。仁，谓求仁而得仁也。冯衍显志赋曰：惟天路之同轨。东邻虐而歼仁兮，王合位乎三五。曹大家曰：东邻，谓纣也。歼，尽也。仁，谓三仁也。《周易》曰：东邻杀牛。《国语》曰：泠周鸠对景王曰：昔武王伐殷，岁在鹑火，月在天驷，日在析木之津，辰在斗柄，星在天鼋。星与日辰之位在北维，颛顼之所建也，帝喾受之。我姬氏出自天鼋及析木者，有建星及牵牛焉，则我皇妣大姜之姓。伯陵之后，逢公所冯神也，岁之所在，则我有周之分野。月之所在，辰马农祥也。五位，岁、日、月、星、辰也。三年，逢公所冯，周分野所在，后稷所经纬者也。戎女烈而丧孝兮，伯徂归於龙虎。曹大家曰：戎女，骊姬也。烈，酷也。孝子。申生也。《左氏传》曰：晋献公娶骊姬为夫人，生奚齐。姬谓太子曰：君梦齐姜，速祭之。太子祭，归胙于公，姬置毒，公祭之地，地坟与犬，犬毙。姬泣曰：贼由太子。太子缢于新城。姬谮诸公子曰：皆知之。重耳奔蒲。应劭曰：伯，文公也。孟康曰：岁在卯出，历十九年。过一周，岁在酉入。卯，东方，为龙。酉，西方，为虎也。《国语》晋侯问简子曰：吾其济乎？对曰：公以辰出，而以参入，皆晋祥也，必伯诸侯也。发还师以成命兮，重醉行而自耦。曹大家曰：发，武王名也。项岱曰：重，晋文公重耳也。应劭曰：与天时耦会也。成命，以成天命也。《周书》武王观兵于孟津，诸侯皆曰：帝纣可伐矣。武王曰：汝未知天命，未可也。乃还师。《左氏传》曰：晋公子及齐，桓公妻之，公子安之。姜与子犯醉而遣之。震鳞漦于夏庭兮，匝三正而灭姬。应劭曰：震为龙。鳞虫之长。漦，沫也。曹大家曰：三正，谓夏、殷、周也。《史记》曰：夏后氏之衰也，有二龙止於夏庭，而言曰：余襃之二君也。於是币而册告之。龙亡而漦在，椟而藏之。比三代，莫敢发之。至厉王，发而观之，漦流于庭化为玄龟，童妾而遭之，既笄而孕。生子惧而弃之。有收之奔襃，襃人有罪，入弃子以赎罪，谓之襃姒。幽王废申后，立襃姒为后。废后父申侯怒，攻幽王，遂杀幽王骊山下。巽羽化于宣宫兮，弥五辟而成灾。曹大家曰：易巽卦为鸡。鸡，羽虫之属，故言羽也。应劭曰：宣帝时，未央宫路軨中雌鸡化为雄。元后时始为太子妃。至平帝历五叶，而莽篡也。五辟，谓王后元帝也、成帝也、哀帝也、平帝也。辟，君也。故云终五辟而成灾也。道脩长而世短兮，敻冥默而不周。曹大家曰：敻，远邈也。周，至也。言天道长远，人世促短，当时冥默，不能见徵应之所至也。刘德曰：冥默玄深，不可通至。胥仍物而鬼诹兮，乃穷宙而达幽。应劭曰：胥，须也。仍，因也。诹，谋也。《易》曰：人谋鬼谋，百姓与能。往古来今曰宙。圣人须因卜筮，然后谋鬼神，极古今，通幽微也。妫巢姜於孺筮兮，旦算祀于契龟。应劭曰：妫，陈姓也。巢，居也，姜，齐姓也。旦，周公名也。孺，小也。《音义》曰：算，数也。祀，年也。《左氏传》曰：陈公子完奔齐。又曰：敬仲其少也。周史有以周易见陈侯，筮之。遇观之否？曰：是谓观国之光，利用宾于王。此其代陈有国乎？不在此，其在异国。非此其身，在其子孙。若异国，必姜姓也。又曰：懿氏卜妻敬仲，其妻占之曰：有妫之后，将育于姜。杜预曰：敬仲，陈公子完也。《左氏传》王孙满曰：周卜世三十，卜年七百，天所命也。《毛诗》曰：爰契我龟。宣曹兴败於下梦兮，鲁卫名谥於铭谣。曹大家曰：宣，周宣王也。《毛诗》曰：牧人乃是梦，众维鱼矣。大人占之，众维鱼矣，实维丰年，宣王竟中兴。《左氏传》曰：初，曹人或梦众君子立於社宫而谋亡曹，曹叔振铎请待公孙强，许之。及曹伯阳即位，公孙强为政，背晋而奸宋，宋人伐之。执曹伯阳以归，杀之。又曰：师己曰：吾闻文、成之世，童谣有之：裯父丧劳，宋父以骄。杜预曰：裯父，昭公。宋父，定公也。应劭曰：昭公死于野井，定公即位而骄也。《庄子》曰：卫灵公卜葬沙丘而吉，掘之数仞，得石椁焉。有铭曰：不冯其子，灵公夺而理之，灵之为灵久矣夫。妣聆呱而劾石兮，许相理而鞫条。应劭曰：妣，叔向母。石，叔向子。《字林》曰：呱，子啼声也。《左氏传》曰：叔向娶申公巫臣氏，生伯石。姑视之，及堂，闻其声而还，曰：是豺狼之声，非是莫丧羊舌氏。杜预曰：姑叔向之母也。应劭曰：刻其必灭羊舌氏。本或为劾。项岱曰：举罪曰劾。《汉书》曰：周亚夫为河内守，许倍相之曰：纵理入口，此饿死法也。后亚夫封条侯，为丞相。人上变告子，事连亚夫。亚夫诣廷尉，不食五日，呕血而死。毛苌《诗传》曰：鞫，告也。道混成而自然兮，术同原而分流。曹大家曰：大道神明，混沌而成。言人生而心志在内，声音在外，骨体有形，事变有会，更相为表里，合成一体，此自然之道。至於术学，论其成败，考其贫贱，观其富贵，各取一。故或听声音，或见骨体，或占色理，或视威仪，或察心志，或省言行，或考卜筮，或本先祖，如水同原而分流也。《老子》曰：有物混成，先天地生。又曰：道法自然也。神先心以定命兮，命随行以消息。曹大家曰：言人之行，各随其命。命者，神先定之，故为徵兆於前也。虽然，亦在人消息而行之。斡流迁其不济兮，故遭罹而嬴缩。项岱曰：斡，转也。迁，徙也。嬴，过也。缩，不及也。遭，遇也。罹，忧也。言人受先祖善恶之迹，转徙流行，故有遭遇福祸相及也。三栾同於一体兮，虽移易而不忒。应劭曰：晋大夫栾书，书子黡，黡子盈。书贤而覆黡，黡恶而害盈。曹大家曰：天命佑善灾恶，非有差也。然其道广大，虽父子百叶，犹若一体也。《左氏传》秦伯问士鞅曰：晋大夫谁先亡？对曰：其栾氏乎？黡忕虐已甚，犹可以免其身，祸在盈也。栾黡死，盈之善未能及人，武子施没矣。而黡之恶实彰，将於是乎在。后晋果灭栾氏。洞参差其纷错兮，斯众兆之所惑。曹大家曰：众，庶也。兆，人也。报应参差不齐，纷乱错缪，故迷惑不信天道也。《楚辞》曰：众兆之所咍。周贾荡而贡愤兮，齐死生与祸福。曹大家曰：周，庄周。贾，贾谊也。贡，溃也。愤，乱也。荡，荡不知所守也。庄周、贾谊有好智之才，而不以圣人为法。溃乱於善恶，遂为放荡之辞。庄周曰：生为徭役，死为休息。贾谊曰：忽然为人，何足控揣！化为异物，又何足患！抗爽言以矫情兮，信畏犠而忌鵩。项岱曰：抗极过差之言，以矫枉其情耳。庄子曰：或聘庄子，庄子应其使曰：子见犠牛乎？衣以文绣，食以萏菽，及其牵入于太庙，虽欲为孤犊，其可得乎？鵩鸟，已见上文。

　　所贵圣人至论兮，顺天性而断谊。曹大家曰：至论，谓五经六艺。所以贵之者，顺天之性也。亦当以义断之，不可贪苟生而失名。物有欲而不居兮，亦有恶而不避。《论语》子曰：富与贵，是人之所欲，不以其道得之，不处也。贫与贱，是人之所恶，不以其道得之，不去也。守孔约而不贰兮，乃輶德而无累。曹大家曰：孔，甚也。輶，轻也。言圣人所守甚约，而无二端，则平心立而思虑轻矣。輶德，德轻而易行也。《毛诗》曰：德輶如毛，民鲜克举之。曹大家曰：以乃为内。晋灼曰：与万物无害累也。三仁殊於一致兮，夷惠舛而齐声。项岱曰：三人所行各异，俱至於仁也。曹大家曰：柳下惠以不去辱身为善，伯夷以高逝为贤，言去留適等也。《论语》曰：微子去之，箕子为之奴，比干谏而死。孔子曰：殷有三仁焉。又，子曰：不降其志，不辱其身，伯夷、叔齐与？谓柳下惠降志辱身也。木偃息以蕃魏兮，申重茧以存荆。木，段干木也。蕃魏，已见《魏都赋》。《吕氏春秋》曰：田赞说荆王曰：若夫偃息之义，则未之识也。高诱曰：段干木偃息以安魏也。《淮南子》曰：申包胥重茧，七日七夜至于秦庭，以见秦王曰：使下臣告急。秦王乃发军击吴，果大破之，以存楚国。高诱《战国策注》曰：重茧，累胝也。茧，古典切。胝，竹迟切。纪焚躬以卫上兮，皓颐志而弗倾。《汉书》曰：项羽围汉荥阳。将军纪信曰：事急矣！臣请诳楚，可以间出。信乃乘王车。曰：食尽，汉王降楚。皆之城东观纪信。王得与数十骑出遁。羽见信，问，汉王安在？曰：已去矣。羽烧杀信。项岱曰：皓，四皓也。颐，养也。《汉书》曰：袁公、绮里季、夏黄公、角里先生，当秦之世，避而入商洛深山。侯草木之区别兮，苟能实其必荣。曹大家曰：侯，候也。项岱曰：苟，诚也。张晏曰：苟能有仁义之道，必有荣名也。《论语》子夏曰：君子之道，譬诸草木，区以别矣。要没世而不朽兮，乃先民之所程。《论语》子曰：君子疾没世而名不称焉。《左氏传》穆叔曰：鲁有先大夫臧文仲，既殁，其言立，此之谓不朽。《毛诗》曰：匪先人是程。毛苌曰：程，法也。观天网之纮覆兮，实棐谌而相训。曹大家曰：棐，辅也。忱，诚也。相，助也。训，教也。项岱曰：天网大覆人上，非不信也。诚欲有诚实於世间，亦当相辅助教也。《尚书》曰：天威棐忱。諆与忱，古字通也。训或为顺。谟先圣之大猷兮，亦邻德而助信。曹大家曰：谟，谋也。猷，道也。言人常当谟先圣人之道，亦当为邻人所助也。孔子曰：天所助，顺也。人所助，信也。孔子曰：德不孤，必有邻。《毛诗》曰：匪大猷是经。或作繇字，误也。虞韶美而仪凤兮，孔忘味於千载。《尚书》曰：箫韶九成，凤皇来仪。《论语》曰：子在齐闻韶，三月不知肉味。素文信而厎麟兮，汉宾祚于异代。应劭曰：厎，致也。孔子作《春秋》素王之文，以明示礼度之信而致麟，封其后为绍嘉公，系殷为二代之客也。《春秋纬》曰：麟出周亡，故立春秋。制素王，授当兴也。精通灵而感物兮，神动气而入微。曹大家曰：言人恭於天地，有生之最神灵也。诚能致其精诚，则通於神灵，感物动气，而入微者矣。养流睇而猿号兮，李虎发而石开。曹大家曰：睇，眄也。《淮南子》曰：楚有白猿，王自射之，则搏矢而顾。使养由基射之，始调弓矫矢，未发，而猿抱树号矣。流或为由，非也。《汉书》曰：李广居右北平，猎，见草中石，以为虎，而射之，中石没矢，视之，石也。他日射之，终不能入。非精诚其焉通兮，苟无实其孰信。曹大家曰：非精诚所感，谁能若斯。操末技犹必然兮，矧耽躬於道真。项岱曰：矧，况。耽，乐也。言由基、李广奋精诚於未技，感兽而开石，岂况乃能推至精耽身於大道之中乎！《庄子》曰：道之真，以持身也。登孔昊而上下兮，纬群龙之所经。应劭曰：昊，太昊也。孔，孔子也。群龙，喻群圣也。自伏羲下讫孔子，经纬天道备矣。孟康曰：圣人作经，贤者纬之。朝贞观而夕化兮，犹諠己而遗形。应劭曰：贞，正也。諠，忘也。《易》曰：天地之道，贞观者也。张晏曰：言朝闻大道而夕死，可也。《论语》曰：朝闻道，夕死可矣。《鵩鸟赋》曰：释智遗形。若胤彭而偕老兮，诉来哲而通情。言人若欲胤彭祖之年，偕老聃之寿，当讯之来哲，与之通情，非己所慕也。《列仙传》曰：彭祖，殷贤大夫，历夏至商末，号年七百。老，已见《游天台山赋》。

　　乱曰：天造草昧，立性命兮。曹大家曰：乱，理也。天道始造，万物草创於冥昧之中，皆立其性命也。《周易》曰：天造草昧。复心弘道，惟圣贤兮。曹大家曰：明道在人身，诚能复心而弘之，达於天地之性也。《周易》曰：复其见天地之心乎？孔子曰：人能弘道，非道弘人。浑元运物，流不处兮。曹大家曰：浑，大也。元气运转也。物，万物也。言元气周行，终始无已，如水之流，不得独处也。保身遗名，民之表兮。曹大家曰：言人生能保其身，死有遗名，民之表也。《庄子》曰：可以保身，可以全生。《家语》孔子曰：凡上者民之表。舍生取谊，以道用兮。《孟子》曰：生我所欲也。义亦我所欲也。二者不可得兼，舍生而取义也。应劭曰：舍，置也。尤伤夭物，忧莫痛兮。曹大家曰：忝，辱也。横夭於物，忧辱伤生，耻辱不过於是。皓尔太素，曷渝色兮。曹大家曰：皓，白也。素，质也。渝，变也。言人能笃信好学，守死善道，不渐染於流俗，是为白尔天质，何有渝变之色也？尚越其几，沦神域兮。曹大家曰：大素不染，神色不变。则庶几於神道之几微，而入於神明之域矣！子曰：知几其神乎！  
　 
卷十五　赋辛
  </div>
  <div class="pagination">
   <a href="文选注_page9.html">
    上一页
   </a>
   <span>
    ...
   </span>
   <a href="文选注_page5.html">
    5
   </a>
   <a href="文选注_page6.html">
    6
   </a>
   <a href="文选注_page7.html">
    7
   </a>
   <a href="文选注_page8.html">
    8
   </a>
   <a href="文选注_page9.html">
    9
   </a>
   <span class="current-page">
    10
   </span>
   <a href="文选注_page11.html">
    11
   </a>
   <a href="文选注_page12.html">
    12
   </a>
   <a href="文选注_page13.html">
    13
   </a>
   <a href="文选注_page14.html">
    14
   </a>
   <a href="文选注_page15.html">
    15
   </a>
   <span>
    ...
   </span>
   <a href="文选注_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
