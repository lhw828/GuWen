<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 255 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 255 页/共 603 页
  </h1>
  <div class="content">
   ☆常衮（十一）
    ○咸阳县丞郭君墓志铭
    公讳某，字某，昔蔡邕叙有道之碑，已详姓氏。司徒以廉直称，太守以仁明著，祭酒之筹画，黄门之才理，克祚於曾祖骠骑将军光禄卿仁最。祖汝州司马茂，父济州刺史崇礼，咸以文武孝谨传於子孙。公即济州府君之长子也。高朗有识，奉亲孝，事上敬，睦於兄弟，信於朋友。好言王霸大略，经术大义，简而无傲，刚近於仁，而能端本静末，仗雅居正。年十二，有老成之量，季父崇默，不以常儿见遇，谓必大吾门。伏波之言，不敢失坠，仲容之器，居然宏达，寻以明经擢第，历州平恩县尉左金吾卫兵曹参军。明恕贞恪，清廉仁爱，克施於政，政有经矣。故幕府三辟，时称得俊，御史中丞李处古、侍御史崔希逸、节度使张嵩，爰以将命之务谘焉。公之佐廉问也，旌别淑慝，树立风声，进厥贤良，不仁者远，率由简易，希下按章，从容以和，大变其俗。公之护戎事也，善用文韬，制其边患，本诗书之义府，资德刑之战器，军吏缓带，兵车税鞅，谭笑樽俎疆陲晏然。凡所介贰，皆有卓绝之称，每归功於上，岂代帅受名？而士君子多所推重。方将万里横海，一飞青□，三十有六年，至於夭命。开元十八年四月十八日，寝疾终於长安里第，理命薄葬，布车一乘而已，不忘平生之俭，以示後昆之训。惟公博识强辨，尤好理论，至於绅风教，得失之间，处正其义，不以锱毫假物。善与人交，不改柯叶，一时之俊，千里应言，分宅字孤，谓之已任。而特相友善者，时则有若吕向、梁涉库、狄履温，终以伟才良器，绸缪省闼，每一拜命，未尝不相谓曰：“使君不殁，吾辈岂先处显地？”其精鉴雅望，有如此者。夫人安定梁氏，执礼之坊，有仪可则，哀敬以事宗庙，谦柔以和娣姒。柏舟之誓，年在幼冲，诸姑始孩一生所寄，送往过礼，抚存以慈，鱼菽之祭，以彰勤俭，俎豆之训，不坠文儒。时人谓之大家，国史编於《列女》。徽音淑行，雅有馀芳，开元十九年十二月二十四日，终於雒阳私第。元寝异室，三纪於兹，壬寅岁，诏赠府君大理丞，追封夫人安定郡太君。德盛流光，礼徽优典，永泰二年十一月日，合於金城县太平原，礼也。嗣子大理丞纵、侍御史绛，夙遭闵凶，不及诗礼之诲，尚赖慈奖，幼彰令闻。白简持宪，丹笔详刑，忠信孝友，合於纯性。悲夫！欲养而亲不逮，再仕而心不喜，春秋窀穸，痛结寒泉。月日有时，礼尊同穴，之慕，有感人伦。以哀夙有通家之好，俾叙先君之德。铭曰：
    世载忠厚，有倬其道，尊显府君，光昭祖考。进识宏量，汪汪浩浩。五经纷纶，精义入神。劳我州县，汨我风尘。不屑其志，与时屈伸。乃佐军政，戎荒底定。乃登佐轩，郡邑从令。交则不黩，久而益敬。有才无年，零落重泉。遗孤改隧，合终焉。
    ○赞善大夫李君墓志铭
    太上立德，我咎繇谋之；太极至道，我老氏明之。施於子孙，令闻长世，威衣冠於乡族，传带砺於侯社。西凉有武昭之谥後魏有姑臧之封，祚於我唐，亲则同姓。门阀清显，冠於人伦。婚姻所仰，齐其大也，朝会所推，滕其长也。君讳某，字某，其先陇西成纪人也。会祖元道，皇朝秦王府十八学士给事中银青光禄大夫常州刺史。祖正基，皇太子舍人，父犯肃宗庙讳，皇膳部郎中淄州刺史，文章侍从，给事黄门，官品第三，使符至五。军坊司其启奏，殿柱题其名氏，并以博学伟才，历位中外，蔼然声问，扬於家邦。公体元精之和，得大雅之正，入出孝弟，而如也。恭俭寡过，学如不及，起诗书之废疾，通古今之训注，以五经高第，冠名太学，而四方诸儒，多所质疑。是时也，元宗在上，天下大同，分王宗枝，以崇藩屏，高选僚友，必极时俊。非阮浑纯粹，郑袤鉴识，徐干之恬澹寡欲，匡衡之射策甲科，则何以处畏慎之地，当敬爱之礼。故命公参陕王、忠王、义王、棣王、四府藩佐，虽天人帝子，不出於清禁，而井赋田租，必总於朱邸。公守以廉介，谨均节用，用或有差，终不奉教。春秋匪懈，夙夜在公，行之维艰，不易其操。何止攀小山之桂，虚望神仙；对西园之月，空疲宴赏而已。开元中，御史大夫李商隐按察东都，大明黜陟，表公清白尤异。特拜朝散大夫，寻除右卫率府左郎将，迁太子右赞善。赞三善之德，周礼其难；将四率之府，晋朝所重。风流名士，文武兼才，辉映崇贤，肃清屯骑。素怀止足，亟请归闲，至於暮年，终不得谢。呜呼！道不可屈，身屈何伤？以天宝十四载正朋十七日，终於东京崇政里之私第，享年若干。永泰元年二月，皇帝以肃宗藩僚，清节明著，家丞秋实，在先志而不忘；中尉夜拜，叹流年之已逝。又以子列宪臣，光我多士，诏赠曹州刺史，旌有德也。夫人荥阳郑氏，明粹柔闲，配於君子，孝敬感於冬鲤，勤俭彰於夜萤，先公而终，其引盖殡。有子二人，长曰荣，终润州司功。次曰挺，前监察御监察御史。继夫人荥阳县郑氏，辅佐之道，宜其家人，均养之德，爱犹已出。有男曰庆，前越州参军。从夫启，南城之邑，随子述东征之赋，江海悠然，往歌来哭，以大历三年五月日，葬我济阴守於偃师县东姑臧公之茔次，盖二夫人焉。挺、庆等性与纯孝，幼承训奖，孺慕，合葬於防，海变山飞，铭石不泯。词曰：
    我之始祖，自高邱兮，继有贤王，霸凉州兮。冕绂班然，乃公侯兮，周之姬姓，汉之刘兮。卓哉济阴，广前修兮，怀文抱质，能刚柔兮。羽陵遗简诵如流兮，介帻单衣，从梁游兮。储宫端士，侍铜楼兮，长水校尉，鸣绛驺兮。方期告赐，得归休兮，谁谓生涯，忽若浮兮。先朝宫臣，圣眷留兮，追命藩守，诏书优兮。谷也食子，难也收兮，合黄肠，千万秋兮。
    ○剑南节度判官崔君墓志铭
    故人清河崔汪，字巨源，举秀才校文，寻佐戎卫，迁廷尉评，辟荆襄益三府，春秋若干。大历四年月日，遇疾终於成都官舍。以己酉岁律中南吕庚辰之辰，返葬於栖凤原，黾从也。惟先德世勋，焯叙前志。祖仁坚，父纲，位不配才，佐郡贰邑而已。公志经炳文，义精格峻，敦孝本义，笃近周亲。定交後求，忠告善道，达则兼济，否则艰贞。天宝之难，睹萌晦迹，族行导漾，俭德全身。陶融太和，不婴物累，而辟书狎至，传驷旁午。不暇栖伏，亻免而受命，竟友於诸侯，咨以书奏筹画之事。抗词中病，动不求合，老将，大豪雄张。正色检御，革心畏惮从容儒服，以静边荒，夷险始终，坦然一致。初郭英义镇蜀，政暴及祸，公以尝所辟用，虽言不行，终全节守义。遂与妻子居岩石之下，不复敛袂於是府矣。及相国卫公式是南邦，旌礼贤士，待以坐幄，咨访戎政。议者谓翰飞紫霄，邈其远矣。志士方展，国华中零，哀哉！盖君子耻食浮於人，不患无位。故曰孔门不称其官阀，颍川尚惭於卿长。公始以文显，中以道胜，终以义全，斯亦成名矣，何必乘轩服冕，方谓之达欤？然以有王霸之略，通质文之变，不得与公卿大夫，高议明庭，郁湮重泉，知者悼惜。旅榇南下，浮江阻寇。夫人河东薛氏，故水部郎中据之女也。之死明誓，崩戚感动，潜舟夜风，反柩湍险，神明所护，川后息波，出於万死之中，克此九原之葬，可谓贞烈孝妇，轨仪壶教。嗣子师周，十一岁而孤，危身过毁。以余先君之旧，见托铭述。词曰：
    元和内融，懿铄孔纯。学滔泉源，文郁春云。俭德处难，超然世氛。即戎雅歌，偃息中军。参以天时，合於兵机。道行则安，言发则危。终保风节，蜀人高之。英灵沈埋，旅榇流离。哀哀孝妇，上诉苍昊。全柩巴江，归魂蜀道。田横旧曲，季布馀卯。一闭泉扃，千秋蔓草。
    ○御史大夫王公墓志铭
    尊主直人，则丑正者售祸；权侔才忌，则害能者构忤。况位抗三府，势倾一时，天下之事，悬在掌握。而刚肠立朝，骛鹗横秋，匡拂摩切，奸邪是惩。至使阴谋协比，承间窃发，暧昧摧辱，加於大臣。公讳钅共，太原祁人也。昔在元宗之盛，外攘獯戎，内立制度，混一天下，图万世安。至於军旅征伐，府库赐子，声明羽仪，礼文宪则，莫不懿铄震曜，庞鸿精备。国用荐费，关於经入，固宜有卓立大才，统集其事。公当此时，以御史大夫领就兆尹，佩带使印十数焉。黜幽陟明，考察风俗，地征国赋，均输平准，天子六闲，上林三官，皆总制之。未央前殿，离宫下苑亦护作焉。公以典训经之，文法纬之，明察纲之，廉平纪之。其运也，合变阴阳，有以鼓其动；其密也，至精鬼神，不能窥其隙。衔策害郡之黠，钤键多门之蠹，裁兆物，计亿事，沛有馀力矣；动一节，摇百支，无所窜情矣。故威检毂下，风清关右，红粟冰纨，露积朽腐。星精雪驷，外厩填溢，广灵囿之百里，奉祈年之万春。汉家水衡少府钱四十万至是而过之，俾我巍巍之朝，四海雄富，丕变於今，公之力焉。入则转移大谋，出则平决群议，天子垂拱於旒，宰臣高枕於庙堂。时佐辅陈希烈忌公有宰相器，忧在移夺，又杨国忠与公权势相倾，事不两立。会有凶人邢宰，阴娶奸党於长安里舍中，公以就辅都尉之卒，逮捕悉擒，诏公与廷尉杂理，而希烈洎国忠使法吏以牍背喻风旨於凶首，引公爱弟钅旱连坐。公具表其状，请自拘於司败，上以罪不相及，犹遣使慰原之，而沈猜罔上者密白而下其书。旧制，大臣不对理陈冤，天宝十一年四月十三日，奉缨盘水，北面拜跪而自裁，妻子移隶宅於荒服。呜呼！呖观忧国爱君之臣，忠信未达，而左右所鞫，按成其无状之罪，岂胜言也？则王章、龟错，纳忠汉朝，衣冠﹃於都市，家属徙於合浦。古人有言曰：“刑罚出於身实难，自他及之，又何害也。知我者其天乎？”公始以茂才异行，首於策诏，凡四佐王官之邑，七领宪府之命，一至殿省，再迁台郎，大司空大司徒各一，官族德政，燕国公张说已叙於烈祖之碑。夫人河东郡人人薛氏，存与其荣，殁与其辱，南北万里，流离十年，饮恨馀生，以存宗祀。以大历三年五月，终於某所。嗣子称：以不天之衅，承覆巢之馀，迁逐炎海，幽冤霜露。家未悔祸，慈亲凶归，主人之艰，无称之比。永惟先君及难，葬故有阙，泣血忍死，获终哀诚。以大历五年三月二十一日，合於中书皇考真宅之次。仃国许昌公尝感府辟，缅然怀旧，改赠移寝，周於庀丧，有以见京兆知人之明，许昌报德之厚。衮追叙遗烈，亦门生表墓之礼。铭曰：
    知者谋始，不能知终。明者察微，昧於数穷。任我以事，效我以功。吉凶悔吝，生於其中。无象无端，茫茫蒙蒙。伏恨黄垆，孰问苍穹？小君从，松柏来同。
    ○太子宾客卢君墓志铭
    上於大臣，存殁优礼，若忠厚笃敬，勤劳有勋，则锡以追命之册，延曜秋烈，使之昭也。大历五年七月癸酉制：故太子宾客卢正已，可赠太子少保。昔唐虞之际，龙作纳言，咎繇弼刑，其在周汉。申伯于藩南邦，召公宅师东郊，四皓辅翼太子。公尝拜蜀郡长史成都尹剑南节度采访等使大理卿刑部侍郎工部尚书东都留守太子宾客，悉更乎明哲道德，有馨香于前世之臣所任也。才难不其然与？公之作镇也，元宗自省方复雍，以千官六宫南北军之从，留蜀殆二年矣，而元元给输费苦，以公往典通、义唐安二郡，以理平迁通州刺史七州采访防御使，课最，遂止辇草诏而命之。翼勤则黜幽，化源以清，则群服庶尹执事之人不欺矣。纟逖则摄怀，乱略以宁，则蛮夷君长异姓侯王从义矣。匡困资无，繇赋既平，则鳏寡孤独废疾者知所养矣。旌德训农，礼让大行，则三老孝悌乡啬夫知所劝矣。公之议刑也，先帝以天下初定，禁纲疏阔，朝廷郡国，废革旧章，於是草具科条，制《刑录》三卷，以成後代法程，无爽侮，无佚罚矣。公之居守也，自胡马入洛，三川大残，长乐卫尉，悉无官守，中台文书，尽成灰烬，而白心理大都之中，剽吏夺金，杀人横道，河南尹不能禁。公以明恕清污俗，以淳和消气，礼新序旧，士庶欣欣，勤懋郎吏，增严屯校，日引月长，四方人大和会，翼翼之颂，复睹於京师矣。公之调护也，储后方建，迪简首僚，以孝友闲博，通明道术而保奉之，夫大贤济时而不独善，大才当事而不辞难。凡所任遇，皆以国之艰急，帝所亲信，而在厥服也。始以经明，四佐大邑，三历京掾，五迁藩镇，三践台郎，一处右辖再兼中宪至於九卿元戎师宾居守小司寇冬官卿。公字子宽，本讳元裕，以声协上之尊称，时方大用，优诏改锡焉。曾祖君胄，虢州参军。王公贞庆，高尚不仕。烈考履冰，历左补阙。皆纯古秉哲，本经辅行，德类贤续，以之长世。公含精於天性之道，用晦於先物之智，洞於学，炳於文。慈惠而厚，汪汪洵洵，未尝简彝，不校其犯。禄及疏远，家无长物，在贵居陋，乐而不更。春秋之飨，仅致君胙，宾客之位，适容宴豆，浆藿未厌於家食，稂莠不充於马饩。及赐告得谢，安车东归，天子老臣，优游惠养，早达元理，迨兹逾深。追赠之年，二月既望，疾甚。不弛冠带，安坐超然越二十一日甲申，薨於东都循善里之私第，寿七十有九。夫人荥阳郡郑氏，礼仪风教，乡族宗焉。澹忘物迁，静与贞会，公一其好尚，偕其贵寿，亦古人之所难并也。公薨之前祀八月七日弹簧，年六十有五，权厝於新安县龙涧原，近先茔也。将而定圹有伏泉，改卜靳坞北里重冈之阳吉，六年二月己酉乃葬，是以缓。嗣子前秘书郎兼监察御史翰，一身主祀，泣尽形遗，亲友所忧，言之感涕。永惟先公夫人，尝有升堂之拜，纂扬风烈，非小子而谁？铭曰：
    五侯九伯，太公征之。大略龙，桓公受之。子子孙孙，勿替引之。前人光明，我公昭之。天子作师，我公师之。懿德显猷，永世则之。
    ○叔父故礼部员外郎墓志铭
    鲁有先大夫，其言立於世，《春秋》谓之不朽，儒有今世行之，後世以成楷则，君子之道，不患时之不逢，患其道之不显。故贤哲所以启正宗教，盖风於人伦，垂之无穷者矣。宾客讳无名，字某，河内温人也。会祖渠州咸安令讳绪，王父杞王司马讳毅，皇考庆王文学讳楚，咸以清明粹和，高爽显融，经术可以致公卿，道德可以居师傅，所不至者，时之未会欤！府君即文学之第三子也，伯仲汉季，嗣世清德，鸿藻振古，休声动时，每至徵贤良，举秀才，一门擅科，半於天下。既冠，进士擢第，其年拔萃登科，补益州新都尉。开元十年举文藻宏丽，遂上陈皇王之盛，下借周汉之谕，稽以《洪范》、《九畴》，天人之统，灾变之异，高言体大，久而可验，如贾生之论汉也。与孙逖同入第二等，擢县尉。宇文融宠幸用事，总领计簿，地有不书登下之数者，按而籍之。乃明割利言，辞义激切，闻列於二府，竟还其令，忘已忏权，风节独立。秩满，判入第三等。自周隋已来，选部率以书判取士，海内之所称服者，二百年间，数人而已，又居其最焉。复以常资授万年尉，戢鸾之资，搏鸷之用，得不夭其性而丧其真欤？然亦笔无疑牍，庭绝留讼，昊天这荐祸於我家也。庐於外壤，负植封树，哀过而阳和变惨，感达而猛兽来驯。常伯卿尹，四方高士，麻吊於郊者，匪朝夕而间焉，莫不竦叹而希慕也。及礼既外除，称疾而不起，朝廷方待以议郎博士。辞而求邑，除潞州止党令，恬淡推诚，薰然而化矣，故老歌咏，洋洋至今。入拜起居舍人，搜遗求实，典册大备，撰《开元注记》三十卷，藏在太史。除屯田员外郎，未几转礼部。时天宝改元，符瑞纷委，郡国所献，月有千计，公卿称贺，日奏数章总裁实难，当皆丽。元宗每赏异，因命女史传写，时省览焉。方将擢居紫垣，专统大诰，斯文既丧，成命中止。以天宝三年十二月二十日，薨於四就宣赐里之私第，享年五十有六。故事中书舍人非宠终之职，上以心许久矣，特赠此官，朝之殊典也。以明年正月，权厝於少陵之东，至上元广德之间。以长子官在清近，加赠工部侍郎太子宾客。夫人博陵郡夫人崔氏，徽闲有德，明顺合礼逮事舅姑，尝佐明祀，归我不永，方春即冥。开元十七年，终於京师，年二十五，窆于见子陵。生长子侍御史著，不幸早世。继夫人宏农县太君杨氏，大历九年三月乙卯，弃背於所封之邑，其年七月己酉，安厝於细柳原。自庙见至於终堂，三十九载，宜家之懿范，教子之明训，睦亲之令德，并载於己酉之铭。生次子宏农县令曾，叔子大理评事普，季子渭南县尉鲁，永惟累世来迁，仅二百年，封域连冈昭穆相对，礼不忘本，时又协吉。以大历十年十月庚午，迁於宏农太君之茔，博陵夫人同合焉。夫敌已则不厌，以子则咸贵，若冢嗣既残於中年，元室不归於先寝，岂成兄之志也。所以同异均爱，前後相从，亦承家之顺也。孝礼则然，询义惟允，君子韪之，诸孤不天，幼夺严训，志以苦立，学以慈成，克自修洁。所承罔坠，亦既成人，重集大衅，思养於下，不欲具生，血尽而形遗者，顾礼而终事也。於戏！天德於我叔父，以扶济儒元之道。元精委其和，太古合其淳，德之厚也。知至至之可与几，知终终之可与存，恬然而虚，寂然而通，识之达也。五礼之宗。六乐之奥，致广大而尽精微，极高明而道中庸，儒之博也。包括群有，陶融象外，烛日月之光华，连星汉之昭回，文之雄也。若因亲立爱，则恭友过乎悌，引进极乎慈；奉先追孝，则怵惕於时感，齐明平夙兴。靖於位而不以善矜，俭於家而不以菲废，先哲之休风遐烈，未尝不蹈其域崦冥其会也。若处之於舜代，则肩八元以论道；升之於孔门，则通四科而邻圣。而位止於上士，教沦於衰俗，岂苍生之不幸耶，元风之殆绝耶？衮积衅少孤，恭承悯覆，躬诲无倦，常至夜分。性愚难移，犹期日就，外傅不得专也，诸子不得视也。获渐庶几，实赖慈奖，恩未上报，祸已先锺。远慕何申？有怀靡及，所践之职，昔所弥纶。顾瞻庭除，出入哀惧微微小子，夙夜上惭。迁神甫临，省护摧绝，哀以传实，不敢假词。铭曰：
    厥初茫茫，辅轩致皇，至我义信，即官於常。开国长罗，惟右将军，奄受高阳，惟光禄勋。天水，谥曰贞道，赫赫黄黄，魏之元老。乃生司徒，启佑周邦，践华却齐，实建麾幢。戏上赐田，自温而迁迨兹十叶，松柏芊芊。穆处其後，昭列其前，哀词具石，永世不骞。
    ○赠婕好董氏墓志铭
    惟唐至德元年岁在癸卯十二月二日，美人河内董氏终於阙乡县之另馆，春秋一十有八。呜呼哀哉！美人茧质幽，闲，茹华婉丽，出自汉皋之曲，降於巫峡之阳，柳絮题诗，椒花献颂，德行自成於天性，艺能岂假於师资。既彰绝代之姿，雅叶良家之选，瑶台入宠，金屋流芳，映月幌而方娥，上星楼而比婺，恩多不恃，顾重无矜。让以同车，恭而避寝，紫庭著美，彤管旌贤。属彩仗巡游，花钿侍从，方执巾於上陌，忽蒙被於离宫。天道如何？泉扃已矣。圣上顾怀淑慎，言念恩情，悲遽夭於先春，叹长归於永夜。追加班女之秩，式慰卫儿之魂。以某年月日，葬於某原，礼也。乃命侍臣，纪於贞石。铭曰：
    二九之年，丽容嫣然。春风转蕙，秋水开莲。浣纱选貌，纳袂求贤。承恩玉殿，待宴琼筵。光阴不借，神道何偏。椒房爱促，蒿里悲缠。婕妤宠赠，女史芳传。凡凤城外，黑龙水边。呜呼此地，永闭神仙。
    ○凉王妃张氏墓志铭
    古之贤妃，四德六行。则在女史，彤管记言。纳聘入於天宫，仪刑光於帝阃。休有懿范，殁而可称。凉王妃张氏，族茂清河之原，家承七叶之盛，绂冕断代，勋华袭门。会祖守贞，皇朝游骑将军左卫中郎将罗国公，食实封三百户，职雄戴，绩茂分茅。祖光庭，皇朝中散大夫卫尉少卿，位亚八屯，荣参九列。父安仁，皇朝正议大夫泾王府长史，曳裾上邸，托乘西园。俱借书证喧砺之封，克承阀阅之後。妃早习诗礼，式遵教义，令德令仪，有要有伦，既当八月之期，允叶良家之选。天宝八载，纳为凉王妃，懿范徽音，韶妍婉顺，恭勤朱邸，俨属丹宵。友其琴瑟，奉以家室，瞻雁池之阅水，嗟驷隙之末光，以广德二年五月十三日，终於上都之内邸，春秋三十七，旋以其年十月六日，迁窆於某原，礼也。凉王倚叹兰台，伤神桂苑，梧桐半落，鸾凤，孤飞，永逝不追。嗒然增欷。诏葬备礼，哀荣饰终，笳箫在辰，旒启路。嗣子保定郡王仕，攀号孺慕，惟切蓼莪，志於幽泉，铭以贞石。虑佳城之白日，识陇树之青松。铭曰：
    清河之邑兮地惟古贝，毓粹华宗兮贤妃诞载。柔顺内积，言容外彰，谋兹淑德，辅佐贤王。芳年忽驰，大暮何速？积善虚应兮时长运促，空馀懿范兮刻在贞玉。
    ●卷四百二十一
    ☆杨炎（一）
    炎字公南，凤翔天兴人。肃宗朝礼部郎中知制诰，迁中书舍人。德宗立，拜门下侍郎同中书门下平章事，转中书侍郎，罢为左仆射。贬崖州，赐死，年五十五。後诏复官，谥录愍，左丞孔驳之，更曰平厉。
    ○灵武受命宫颂（并序）
    臣闻享天降命，惟德也；戡难奉时，惟圣也。必有非常之运，是兴拨乱之功。以苍生为忧，不以濡足不患；以宁济为业，不以修身为道。此陶唐所以舍而不畏，舜禹所以受而不疑。灵武旧宫，皇帝跃龙之所。日者奸臣窃命，四海荡波。我圣皇天帝探命历之数，启龙图作受命之书，付与我皇帝。皇帝方游崆峒，以求至道。於是群公卿士，负玉旒金玺，望氯於芒砀之野，三进於闾阖之中。曰：臣闻在昔蚩尤连祸，大盗中国。神农氏兵莫能胜，天降元女敕轩辕氏，大定其灾。厥後尧有九州之害而命禹，禹以四海之功而受舜。陛下主鬯大位，十有九年，精爽者皆美德馨，乾坤也必闻幽赞。元德上达，景福有归；六圣睹命历之期，兆人有临难之请。陛下畏灾运而不取，弃黎元而不顾，以至仁为薄，以大宝为轻。臣等若不克所请，与亿兆之众，将被拊膺，号於天而诉於帝矣。皇帝唯然改容曰：“岂人心欤？”丁卯，广平王ㄈ、太尉光弼、司徒子仪、尚书左仆射冕、兵部尚书辅国典北军将士西土耆老万五千人，排闼以诉帝曰：“今豺狼穴居宫阙，陛下兆庶为饵，宗庙为墟。若臣等诚恳未通，是高祖不歆於太庙。且陛下涉渭则洪流涸，回銮则应云见，布泽而川池广，勤道而嘉禾生。灵祗仿佛，元贶幽感。臣闻符命待圣而作，天运否终而会，葳蕤会也，睿武英明圣也。”臣等敢昧死上闻。”帝乃洒斋宫，启金匮，呜咽拜受诏。有司大赦天下，改元曰至德元年，尊圣父为文武大皇帝。是日烟□发作，士庶踊跃，黄龙见於东郊，紫气满於天门。翌日也，数百里衣裳会；兼旬也，数千里朝贡会；逾月也，天下兵车会；浃时也，四方戎狄会。以一旅成百万之师，率胡夷平社稷之难。礼郊祀，戴圣皇。与人合诚心，以气消夭疠。动罔不吉，歆无不报。是以白鹿扰於王庭，灵芝产於延英，化动而功成，渊默而颂声。言禅代者，陋苍梧易姓之名；语嗣守者，羞陶唐积善之辱；述戡定者，叹四纪而复夏；美中兴者，嗤四七而灭新。於戏！神祗之所归往，品物之所法象，鼓飞龙於尺水，仗大义而东向。矢谟发号，实在兹都，愿篆石宫庭。以垂万古，俾过山泽知风雨之奥，穷造化识天地之蕴。臣炎稽首，敢献颂曰：
    赫赫河图，启天之祜。云从亿万，皇在九五。惟昔陶唐，克传舜禹。《》也《武》也，夫保足数？彼妖者勃，惟暴惟贪。天实即命，人将不堪。皇曰内禅，於再於三。尽武之善，去汤之惭。兵车百万汹汹雷震，横会九州，为行为阵。恃力者踣，从命者顺。孝以奉天，神而抚运。至德唐尧，崇功大禹。皤皤北叟，垂白而睹。沛邑空歌，周原已古。排律颂声，永介兹土。
    ○凤翔出师纪圣功颂（并序）
    舜有两阶之舞，周有孟津之会。皇帝有岐阳之，德莫勤乎安国，勋莫配乎立极，利万物莫近乎去暴。盖受天元符，与人请命，冥契相合，亿兆有归。以昌则感神鬼之心，以征则去□雷之难。维唐七叶，奸臣犬吠於二京；皇帝龙鸣於河北，观兵雍上。建都发号，以朝万国。心响天地，志通幽昧。淳精四达，大造元成。於是巢山驾海之群，狼纛鸟章之君，不期而趋於阙下者四十有三万。元帅广平王ㄈ、太尉光弼、司徒子仪等稽首言曰：臣闻天启圣以俟时，圣感时而赴难。非神功不能当大运，非元德不能合人心。故轩辕之道也伏蚩尤，宗周之仁也称襁负。陛下之德大瑞於人和，人和而动天。天与和合气，百姓因之以独化，四夷因之以子来，王师得之以贞胜。意者河洛怨，後东征之期；人灵骏奔，望西狩之礼。天子方齐宝辂，讲金匮之书。翌日，霓旌武贲，大车之轮，黄钺灵鼍，彤弓太阿。荆韩楚魏之广，七闽五獠之长，金鼓百万车徒九合，大阵於东郊。皇帝建白旄以誓於军曰：维高祖歆於上天，四宗重光，照临下土，百有五十祀，至於圣皇。总武之干戈，备文之法象。蕞尔逆虏，敢迷天纪，盗我符玺，恩怨威灵。使四海之内，兵革纵横，胩脑涂裂。昊苍降鉴，锡命於子，俾缵夏已坠之功，宽尧未刑之族。於戏！余匪玉帛山河是爱，惟苍生灾害是忧；匪天命威力是凭，惟人心忠义是保。咨尔张目成天罗，植发成干橹，布和成将帅，气成风□。若作进退，惟旗鼓；若断首尾，匀惟常蛇；或戮鲸鲵，匀惟干将；若拯溺，匀惟巨舰。夏有一旅之众，武有十人谟，志定金石，信非盟誓，尔其念哉！是时天威动六合，失气连太白；乾坤为这块轧，河岳为之振荡。彼狐鸣凿齿之徒，不崇朝而声反於讴歌，形归於蹈舞者，机智过半矣。故杜之师以形胜，灞上之凶以威逐；构林之阵以奇破，河洛之孽以气摧。帝乃开天牢，回豹尾，陵颢气，扫枪。应龙秉钺，元女侍坐。乃考夏氏配天之义，备汉皇建武之典。云髦玉辂山动地踊，降自西雍，幸於京师。万姓前导，百灵为卫。布德泽，望陵寝，悲黍稷之将秀，览城阙之为墟。以雷雨洗川泽，以皇风清怨怒；以大赏议勤劳，以成功告宗庙；以祥刑去聋昧，以惠政哀困穷。清跸而奉圣皇，称觞以朝前殿。於是东国耆老，长安士庶，排玉辂，入天庭，动千门，呼万岁。烟□下绕，林薮山回。神灵颂於堂，精魄感於庙；王侯庆於国，父子洽於家；钟石反於悬，叠俎陈於席。华戎踊跃，喜气磅礴，日退三舍，天声万里。神谋不得窥其奥，天道不能後其时，斯一会之略也。然后动变化为炉，假仁义为途。陶气象，凿耳目。与人合司契，以道浸浇ㄤ。全犀象之形，断珠玉之胫。然後以景星烛夜，甘露清气。升阆风，对天姥。舍鸿名以还太素，秉大历而统人纪。俾不思而降，不祭而歆，以元和感生淳古。于是宰臣聚而言曰：主上以神武清难，王德遂人，崇勋绝瑞，光照万古。开辟日月。於今六年，百姓岂忘功於帝乎？人臣盍谢生於天乎？请相与凿石於誓师之场，告成於得众之地。斯王道之盛典，臣炎稽首，敢献颂曰：
    天命帝兮荡妖昏，交风雨兮会秦门。惟圣德兮漫海外，五单于兮勇士会。俗鸟兽兮家云岛，越浮山兮泛青草。徵羽骑兮列天营，启金滕兮赐长缨。日为车兮雷为鼓，醢鲸鲵兮扫烟雨。开明堂兮飨文祖，帝为皇兮后为母。歌□台兮册玉府，篆穹石兮驾终古。
    ○大唐河西平北圣德颂（并序）
    维唐至德二年春正月，武威郡胡洎九蕃夷落，内伺师旅之间，外合狼豕之凶，据金城，害州伯，蛇变交戟之下，炎焚大泽之中。二月乙丑，皇帝以五命之服，诏太仆崔，总中权，专上将，誓军前之士，却城下之盟。双命内常侍刘日新，振鼓铎之音，护羌戎之长，林竦合胃，会於东郊。粤庚午，高牙大旆，钱马长锻，喷以清笳，阵以云蛇，列於四冲。蓬头执戟，鼓以灵鼍，进于逵路，し悍犷犭癸，虎裘猿臂，北陵於土门之队。钩车□梯，强弩坚，齐傅於西烽之亭。於是引熊虎之师，林龙蛇之剑，矛戟四起，烟尘火色，金豉一振，天地徘徊。血乱元黄，声鼍瓦屋，是风□皆入阵，彼草木尽为兵。日月垂照於穷乡，皇灵赫临於天外。名王贵马，大玉文贝，素女锦衣，百金之产，万蝇之资，皆委於入贡之府，布於有地之官。是时也，千人踊，万人贺，美太阶之符见，颂偃伯之议兴。特进金城太守李万顷洎五邑长吏军政大夫等言曰：盖闻王命先天以奉时，贤臣合统以偕运。靡乘乎帝录，不能拨乱；罔应乎闲气，不得遭逢。太大人之作，必先靖难，以摧凶取暴为治国，以任贤仗能为建功。磅礴乎茅茨之下，葳蕤乎元古之上。使轩辕得之，以胜蚩尤；大夏得之，以胜有扈；西伯得之，去殷伐崇；我太宗得之，成有辽海；上皇得之，克平巨猾；陛下得之，再清宇宙，扫荡氛孽，允若大唐之新命，复高祖之天下。臣等恭惟六圣腾光，胡五十祀。周贲海宇，铺菌蠢。丹穴之赆，孤竹之君，金拓羽，委命下吏。陛下建大号，缵鸿业。归勋祖祢，昭事圣皇。是必天锡忠良，佐成命器。二臣所应皇运之统，伏崇羽之凶。太康西人，永永来裔。愿篆石志美。以为颂云：
    诏虎臣兮殆天狐，载火旗兮耀昆吾，霁尘垒兮被戎都。
    ○王缙兼幽州节度使制
    门下：王制以二老分理诸侯，同周召之任。及乎汉魏以还，多亦军国兼总，绛侯所以参掌武事，安石所以外绥戎政。况华夷甫宁，金革方偃，实在於文武戮力，上下同心，则辅弼之臣，岂惮劳也。金紫光禄大夫门下侍郎同中书门下平章事持节河南副元帅都统河南淮西山南东道诸节度行营使兼东都留守王缙，体含元和，器蕴金璞。以才茂邦杰，以识通时化。叶我期运，任当衡石，竭股肱之力，开耳目之明。陟於艰难，致君以道，统是经术，丽兹（阙）人。属江淮海岱之虞，总授钺旌旄之寄。镇御方夏，抚宁师人；保合太和，总宣庶绩。忠而佐命，功比安刘；勤以施下，惠同思杜。叶藩维之志，建竹帛之勋。（阙二字）朝谟，载申启沃。与二三髦硕，同力叶诚，俾予端拱，以宏至道。乃眷北土，古之幽都，限夷既雄，负海称固。思致於理，言恤其人。爰藉台臣，宏敷庙算。持蓟门之麾旆，兼辽阳之钲鼓。俾膺戎重，式允时望。可兼幽州长史持节充幽州节度副大使知节度事，馀并如故。
    ○杜鸿渐兼东都留守制
    门下：东周以召公相宅，西汉以萧何居首，则保之寄，多属辅臣。今以庙堂硕老，坐而敷政，和恒居师，用义厥服。特进行门下侍郎中书门下平章事山剑副元帅太清宫使崇元馆大学士上柱国卫国卫国公杜鸿渐，诞受天和，陶合一气，德言敬直，动於神明，定义中兴，光替大业。陈三代之礼乐，成一朝之制度。雄词奥学，洞究天人，以道弼子，於兹五载。每有大事，乃心忠勤；至於危难，尤思赴蹈。叶和堂上之谟，匡济天下之务。出镇梁益，西南晏然。人之具瞻，朕所毗倚。实仗宏化，兼抚东郊。宜以二南之风，用增九鼎之重。可兼东都留守，馀如故。主者施行。
    ○谕梁崇义诏
    敕：朕闻君臣之分，义固金石；将相之职，任同安危。在昔哲王，罔不注意。体合股肱，则付之以大位；道形终始，则载之以丹书。所以保亲诸侯，宏树一德者也。朕自纂统，於兹三载，兢兢业业，日慎一日。任夫难任，安夫难安。实赖公侯藩辅，作镇於外；将帅戎士，尽瘁勤王。冀忠贤之同德，跻亿兆於仁寿。思达寤寐，动推至诚，大开胸怀，彰示天下。虽奸邪不逞，构造异端，离间往来，反白作黑，下动危疑之势，上陈似是之言。焚其表章，前後数四，未尝不置以极法，窜於穷荒。庶夫谗谀杜口，谣妄卷迹，中外上下，俱臻大和，岂止同体之不疑，万方之知我而已。金紫光禄大夫检校刑部尚书襄州刺史山南东道节度使梁崇义，往以邦家不宁，襄汉未静，奋自诸将，累达戎勋。忠谋佥一，保大安众；授钺南纪，表正江山。勤辑士人，克谨侯度，惠化周洽，俗阜风移。逾二十年，绩用光备，内修贡职，首课方州。朕夙茂勋德，用崇爵命，而忠规益励，亟请来朝，期启乃心，以成吾事。寻以郭昔郑茂勋、郑和叔等，奸谋参会，庸狡妄作。朕虽听断无惑，置以严科；犹闻疑贰不安，外求援助。是何颠沛以举，谓我龌龊而（阙）怃然怀想，深用叹惜。夫禹汤前古之圣后也一。夫不获，有纳隍之惧；齐桓霸者之中人也，举雠弃怨，致九合之功。朕上而为君，子有万国，涉道日浅，诚明未敷。使心腹耳目之臣，负义怀忠之士，坐相猜阻，交质往来，构此异端，顿亏大节。顷亦频遣将命，谕达至情。近得章奏，犹云隔在恩外。言之有犯，岂为是乎？终用咎悔，就思更始。今子命尔检校户部尚书同中书门下来章事，佘并如故。兼赐以铁券镂其庸，斯於永终，与国无极。是表至公之举，用昭勿贰之怀。呜呼！其敬之哉。无再听邪说，无外蓄私心，唯臣道是固，惟国章是守。天命可畏，敬顺予言。其管内诸将，三军官健，久勤征镇，咸著忠劳。数年已来，未更叙录，比类诸道，实合甄收。其大将委中书门下即条件进拟，自馀委本使一月内具名闻奏。仍令殿中侍御史张著与使孟游仙同往宣谕，布告军府，令悉朕怀。
    ○请行两税法奏
    凡百役之费，一钱之敛，先度其数，而赋於人，量出以制入。户无主客，以见居为薄；人无丁中，以贫富为差。不居处而行商者，在所州县税三十之一，度所取与居者均，使无侥利。居人之税，秋夏两徵之，俗有不便者正之。其租庸杂徭悉省，而丁额不废，申报出入如旧式。其田亩之税率，以大历十四年垦田之数为准，而均徵之。夏税无过六月，秋税无过十一月，逾岁之後，有户增而税减轻，及人散而失均者，进退长吏，而以尚书度支总统焉。
    ○请留崔宁以收蜀奏
    蜀地富饶，宁据有之，贡赋不入，与无蜀同。若其有功，则义不可夺，是蜀地败故失之，胜亦不得也。不若留宁，发范阳戍兵杂禁兵往击之，何忧不克？因得纳亲兵於其腹中，蜀将必不敢动。然後更授他帅，使千里沃野，复为国有，是因小害而收大利也。
    ○言天下公赋奏
    财赋者，邦国大本，而生人之喉命，天下治乱，重轻系焉。先朝权制，以中人领其职，五尺宦竖，操邦之柄。丰俭盈虚，虽大臣不得知，则无以计天下利害。陛下至德，惟人是恤，参计敝蠹，莫与斯甚。臣请出之，以归有司。度宫中经费，一岁几何？量数奉入，不敢以阙。如此然後可以议政。惟陛下审察。
    ○河西节度使厅壁记
    皇帝肇建节制之任，位以上将，主四方之兵。济河而西，五侯四将，十有六县。大海磅礴乎终始，山河回流其左右，旄头虎力之劲，剑服穹庐之长，煌煌乎长毂千乘，横合万里，皆主乎是邦。故秦已上为戎都，汉已下为巨防，有城府襟带焉，有良将大勋焉，有五都污杂焉。其风悍，其国险。鲜车龙服，嚣然相荡，非古之战守，曷以成其业而树其风者哉？昔在武德之初，上用雄武大才，则我陇西李王肃明乎神化，大冢宰宇文公驸，马乔公出将我前军。中兴之後，循吏继作，则馆陶侯郭公、爽鸠氏司马公、相国韦公、萧公庶绩交修，以被升平之化。当今王室多故，云海沸腾，则仆射哥舒公以纵横之奇，判总军国，其意者将复用雄武大才乎！君子曰：武德之官，神以略，其化成。中兴之政，俭以行，其俗阜。当今之理，动以阖，其人安。宜乎尽天下之才，随质文之变，以永来裔，大康乎斯。时天宝十二年夏六月记。
    ○河西节度使社公碑
    周有召伯，树王风之始；汉得留侯，称佐命之杰。功赫於帝典，名镂於河图。维唐之受命，大殆戎於西周，皇帝感默武之风，思二《南》之化，询求卿士，惠泽穷荒。乃命兵部侍郎杜公名鸿渐，自河登车，主明西塞。公英明博达，淳粹先觉，硕德汉庭之老，中兴佐命之勋。体含一气，精鸽五老。伊昔皇运中否，河海风尘，天子方伪游北门之野。公负霸王之略，感社稷之危，缅怀风□，以身许国。隐括王道，旁观历象，谓宇宙不可终闭，兆庶不可无君。龙吟空山，□起大泽，追昌言以排世难，告天命以成帝业。日月尽蚀，载之高悬，鲸鲲跃波，戮而为醢。史也奏响天之乐，儒也观嗣夏之书。故登朝为夔龙，纂戎为方召。至於是邦也，清其心而妙其用，厚其惠而感其和。物特也，气之阳春；含灵也，工之。以为犷俗不足以劝赏，故先悦以茂功；贪人不可以害群，故问罪以去奸；讹言不可以疑众，故毕词以为戮。於是八藩以之匍匐，三师以之投裒；群盗以之出奔，巫人以之伏死。古之作者，不贵成功贵以德，不惮济世惮先仁。乐生下齐，明道者谓其强；孙武讲军，事上者知其固；西门祷河，明刑者恨其暴；子玉佐楚，治兵者虑其刚。而公形体兼才，智周乎万类之变，响合乎四会之中，是神降欤？《诗》云：“恺悌君子”，民之父母。其来也，邱陵如无；其去也，风雨可怀。故吏兼侍御史唐朝英洎邑老其州长吏陈奉先等，以炎耳目馨香，记之篆劾。庶乎观斯文者，有襄南之慕，颂遗美者，深颍上之风。铭曰：
    或或杜公，蚪蟠於奥。人美其华，我睹其操。王用谟画，大邦以造。三锡辂车，纂戎之号。威肃惠时，明神所劳。何彼塞翁，靡人仁报，徘徊颂石，就代作好。
    ○大唐燕支山神宁济公祠堂碑
    西北之巨镇曰燕支，本匈奴王庭。昔汉武纳浑邪，开右地，置武威、张掖。而山界二郡之间，连峰委会，云蔚岱起，积高之势，四面千里。阳崖有柏之材备干革，阴壑有坚刚之璞化五兵。维人气雄，其畜多马。虏得之以制阴国，主天街。周以之兴，秦以之霸。汉得之以断右臂，却南牧。西距於海，北潴於河。自外而望上也，熊熊乎一气。旁荫朔卤，前衡塞门，与积石来朝，昆仑相长。洎陟苍苍，临峻极，则形变六合，空同大荒。青冥在混元之中，绝壁揭宇宙之外。旧史云：封祀之山八，中国之外三。自夏缺壤奠，汉疆土宇，时更百王，莫能配天。其意者将缵禹之业，以俟圣人乎？维唐百有十载，贲元化之纪，息金革之虞，茫蠢蒸然，萃於圣泽。於是左丹穴，右崆峒，古所未宾，咸顿首於路门之外。天子登神宫，勒金版，将复义於群岳，告成於昊苍。议夫此山，天合气以正秋方，地与神以主西国。俾蚪螭者为师为旅，貔虎者为妾为臣，不在於巨灵乎！其封神为宁济公，锡之带，备厥礼物，诏邦牧太子保哥舒公，卜吉日筑祠於高麓之阳。每岁盛秋，以笙镛之器，釜之品，率封内以望之，索群神以会之。亚旅师氏，旄头弩牙，金鼓七校，车徒十万从飨於庙庭，大阅於山外。所以因天界以崇圣功，乘地险而恢远略也。观夫丛岩悬抱，烟雨屑，宫庭晃其闲暮，林石古而幽阴，神其居之，可以祷安静矣。拊空桑，变锺石，神其听之。可以感和乐矣。大玉通帛，熊蹯桂浆，粲其倾垂，采章煌煌，神其歆之，可以祚有年矣。维石岩岩，日月不老，维灵是与，生此熊罴，神其荐之，可以奉吾君矣。於戏！陈信克享，正词幽感，宜乎有祈而降，有祭而歆。龙也无风雨之愆，蛇也无气焰之作，此神之职，又何羞焉？乃作颂曰：
    揭灵山兮天地界，势突突兮风□骇。峰蹲龙兮入天门，气变蛇兮烟岚昏。自天兮得终古，被华虫兮驾朱虎。
    ●卷四百二十二
    ☆杨炎（二）
    ○安州刺史杜公神道碑
    受正性者德之元，纂重侯者业之盛，君子体仁以合德，积厚以感通。著于神明，光於祚允者，其惟杜公乎！公讳鹏举，字某，其先京兆人也。七代祖讳模，後魏为濮阳守，卫人宜之。子孙世居东郡，故今为濮阳人。夏有豢龙之官，周封唐杜之国，世载侯伯，勋藏晋鲁。周公锡命，元旗火龙；拯三代之衰，参五霸之业，斯保姓之始也。汉有建平侯，策定中兴；晋有当阳侯，克并南夏。其食酆高阝，盛西郊之黻冕；其分荆濮，胙东国之山河：斯不朽之宗也。濮阳陈留太守讳亮，陈留生高祖比齐胶州刺史竟陵公讳伽，竟陵生曾祖隋雁门太守讳保，雁门生大父唐苏州司马讳义宽，苏州生皇建平侯荆益二州大都督府长史讳慎行。洎贞孝公秉哲以辅先朝，今黄门戴天以成大业。自魏七代，以方岳登闻，在唐两朝，以台衡致理：斯迈种之仁也。公贞孝之兄，黄门之考。天修其爵，地富其才；神抱虚廓，智藏蓍蔡。口目河海，仪刑嵩华，学可以掌邦教；词可以宣国风。少与范阳卢藏用隐於白鹿山，以太夫人有疾，与清河崔沔同授医于兰陵萧亮。声色之微以诚达，疵疠之祥以气变。属先府君作镇荆楚，有诏门子亲侍禁闱，起家修武悬尉。岁满，以书判超等授济源尉，以正议登朝，拜右拾遗。升玉堂以谒圣君，陈格言以利天下。黄门侍郎张廷，国之髦硕；洛州长史皇甫知常，人之标准。美公志行，尝与请交，公精义入神，洞究奥赜。初睿宗践祚，冥感祥符，睹元期於化元，启成命於幽教，人所以伫非常之运，天所以归亿兆之心。元宗时在东宫，表公所言，请编史册。时应令赋诗，御札批云：毕公之任，谅籍伊人。思入风雅，灵通神鬼。後以亲累出为岐州司仓，转同州司士。开元初，上以中都稍食，省河漕之徭。大农器用，赋晋山之铁，牧马于归兽之野，考室于迎春之宫。关中始置疏决盐铁箍春宫三使，诏以公为判官。明年，天子东行河堤，去格兽之场，开濯龙之沼，停銮上苑，留宴天泉，酒酣乐过，公献赋以讽，於是有采章之锡。迁著作佐郎太子左赞善大夫都水使者王府司马丰王府和史中散大夫安州刺史。公为政，在上位畏于上，贞一，以守之，齐庄以莅之。其始也居右正词，王侯向慕，其终也疏通简易，礼化兴行。方将坐周召之堂，陈歌训之典，法象魏，登天庭，而明德寿於中年，壮图悲於下国。命矣！以某年月日，终於官舍，明年二月，葬于寿安之南原，遵遗命也。夫人河南郡君，尉迟鄂国公之孙，邛州刺史环之女也。抱含一之德，友于君子，受降神之祥，克生元辅。天宝四载，终於山阳别业，春终焉，从周礼也。长子灵琼，陈州太康主簿，绍家祚而命夺其禄。次子奉遥，有异学而天丧其文，荀陈同德，颜闵齐化。季子山南剑南道副元帅特进黄门侍郎同中书门下平章卫国公鸿渐，身负苍，气和鼎饪，以符合斯运，以道佐唐虞。文系训谟，化齐混象，大勋格於皇极，厚宠扬于祖考。某府君先赠太常，再荣师保。夫人旧封宜阳，增号某郡。三锡桓公之命，是尊孟母之贤。惟公主忠孝，根仁义，事亲有极致之道，执丧有宁戚之哀，威废鞭笞，愠忘诮让，其立身也。冥观天理，合含幽鉴，强志通於众艺，敏行求于古人。考声教，观历象，动合灵祗之赞，居顺阴阳之和，其达诚也。忧喜极中，权利交丧，历官十二，远悔吝之形，春秋七十，抱纯精之气，其保终也。君子谓探命历，诚也；专药膳，孝也；补衮职，仲山之志也；颂王风，吉甫之才也；济美，乐武之德也；有後，臧孙之庆也。宜乎正训百代，垂鸿千古。存被先公之冕服，没为天子之元老。勒钟鼎，建庙堂，金石以颂声，邱陵以表隧。乃假词末学，观德将来。铭曰：
    於赫太师，德音孔遐。道之气象，物之精华。文学邹鲁，羽仪邦家。选於帝庭，帝庭有仪。闻于宫府，宫府允。明晦光耀，际含天机。识真紫极，建青蒲。熊负金印，蛇蟠朱组。时哉功名，海变今古。精魂归复，宜阳之下。我有家嗣，为王宝臣。德延没世，功被生人。岸谷磅礴，邱陵故新。苍苍颂石，万世遗尘。
    ○云麾将军郭公神道碑
    山之西出将，地之右主兵。故前有辛、李之雄，後称周、郭之盛，四族者，貔武其人，风□其气，出入千载，戎狄忧之。皇唐一宇宙之初，数蛮夷之罪。太白上而天兵利，阴精盛而神将出。於是郭氏之室，世并五侯，丹华毂者三十人，分采地者三千户。剑骑鼎食，气盖关山，开阁而珠履成行，宴享而山元满座。中兴之俊，鸿胪闲出。始以一剑，而震清海；年未三十，名冠□台。位为国之长城，身主人之大命。铭旗羽葆，小韩侯之故事；龙旗青社，增召伯之旧封，则祖宗之盛，未始闻也。鸿胪即世，关陇不震，天其永思戡定之代，故盛业集於金吾。金吾名千里，即鸿胪之孙。出於荆蓝之中，长於松柏之下。虎头骈胁，曲踊雷声；猿臂过挟之材，鹰扬表下之志。始以将门子往还陇上。开元中，西讨石国，负羽先登，特拜游击将军折冲都尉。驾龙媒於殷路，舞双剑於前席。二十六载，诏公与中使刘元复开葱岭，以功胜，虏不能军。班师，授左武卫将军，特赐衣甲一副，起才也。後五载，有苑门之役，走射雕之群，拜左卫将军，岭岩人阵，既成列而破；石城天险，不待战而降。累迁左金吾卫大将军，骤兼玉门军使，未行而遇疾。嗟乎！病生刮骨，志屈啖肝，累喉白刃之中，垂翅青□之上。以天宝十一载二月，薨于武威之地，春秋若干。夫人宏农郡君杨氏，绛郡长史之孙，临洮军使云之女。河华茂气，齐姜盛族；和于鸣凤而外姻致驾，宜尔干母而君子好逑。始於龙剑双飞，中而□虹独感。春秋若干。有子一人，曰某。果毅都尉。山将种，塞下雄儿，周郎之豪勇冠军，终子之精魂先返。年二十一，先公而夭。郭氏本自周王之穆，其在昔也；汉有司徒司空，魏有车骑骠骑。或竹马垂信，或金玉称豪。世后佐汉以补天，贤王筑馆而为道。其在今也：一门三戟，六叶七侯。伊吾反昭于前，鸿胪特坐于後，长河万里，敌国四方。每宾祭往来，除大阅，望带裳者知宗庙之盛，执金鼓者成父子之军。世德後来，公其济美，则勋配祀典，中乏主祭之名；哀及路人，内无朝哭之位。此窈窕之数，孰可问哉？犹子子鸾，善达礼以继门族，乐主辨以济险艰，荀令君为亡，赵将军其有子？以十三载某月，葬我公于武东原，非缓也，实卜年。龙蟠天井，冈伏山形，星象于元宫，起风烟于松阙。将军鼓吹，回过细柳之营；天子路车，出祖茂陵之道。铭曰：
    壮哉强魂，凛然风雨。一剑刳鲸，空拳搏虎。锡以鼓，&lt;角&gt;&lt;角内&gt;倏，も骑佩组。华彼庄姜，揄狄珩璜。言念君子，乃心无忘。精返太白，魂归故乡。双坟巍然，流水汤汤。秦云如牛，涧石如羊。二龙於此，父子同冈。
    ○四镇节度副使右金吾大将军杨公神道碑
    昔我乃祖，世族关西，左华右河，前虢後晋。食唐虞之地，首韩魏之封，大辂，彤弓之锡：此之谓保姓。在帝为高辛氏，在周为司徒，在秦为上卿，在汉为太尉：此之谓世禄。太尉之道齐宣父，大夫之文似相如：此之谓世德。内史之采金虎，赤泉之断江龙，衮州佐命於齐，骠骑重侯于晋，建公能官基业：此之谓武功。
    公名和，字惟恭，河东人也。为高祖骠骑之曾孙。大父讳言，隋朝散大夫。国士经术之奥，高论上庠，洎河海风尘，吴舆败露，出补棣州蒲台令，考讳楷，河州大夏县令。以神明之化，出绾桐乡，骥局于辕，蛇蟠于沼。公贤明本乎祖德，精劲因乎地气，好兵有秦韩之俗，受学得孙吴之书。发迹洮陇，成功西极；仗剑出万人，单车入绝域。则群凶下拜，室胡隧则漠地空（疑）所以利建侯成辂之赏。凡三破石国，再征苏禄。开勃者三，诛达觅者一，始自弱水府别将至执金吾，十五攻常冠军锋，大小百馀战，竟终牖下。初开元中，群胡方盛，南寇于阗。公以中军副鼓行而前，云火照于王庭，雷霆起於帐下。故羸师破竹，後骑建瓴，灌夫之勇也。二十七年，有诏四镇诸军，大出汉南垒，问罪苏禄，洗兵滇河，旌甲数万人，城池五十国。公以麾下为前四罪之名，有百牢之馈；郦生之奇也。後五载，有累姓之後来朝京师，金甲善马，织文大贝，告于庙之室，旅于大库之庭。公览传常遗风，鸟孙故事，井泉可数，谈笑成功。上壮之，赐弓甲一副，厩马二疋：伏波之美也。明年，元帅封常清署公行军司马都虞侯，西讨石国，观兵海隅。历莎车，临大夏，见条支之卵，饮郅支之头。ピ兮赫兮，云卷万里：博空之略也。自武卫将军四镇经略副使加云麾将军兼于阗军大使，其地兵甲之富，宝玉之林，公镇以清静，同其习俗，如鼓簧琴，政用大康。又迁金吾大将军四镇节度副使，金紫之贵，樊缨羽旄，雄风凛然，壮图未极。方将戴衣冠於地表，会风雨於天庭，梦厉成灾，明淫生戾。以十四载五月，薨於镇西之官舍，春秋若干。夫人晋阳贾氏，彼美孟姜，颜如桃李。灵剑始合，泛于碧海之浔；鸩雏渐冲，坐于金莲之界。嗣子预，有霸王之略，好倜傥之奇。初以右武卫郎将见於行在，天子美其谈说，问以中兴。遂西聚铁关之兵，北税坚昆之马，起日城，开天郎，特拜左卫将军兼瓜州都督关西兵马使，又迁伊西北庭都护，策茂勋也。诛门人以息群盗，设勇爵以酬诸戎，锺鼓再考，も旄既备，可以答明君，告宗庙。扬于祖考，有铭篆之功；问於著黾，无松榆之旧。以月日舆次于某，葬我公于某所，礼也。於戏！昔齐方草昧而衮州降，隋室始创而骠骑兴，当今受命而武作，岂公侯之美必复，将辅之迹有归欤？中丞以炎听于亲宗，服于祖业，捧持简牍，见托斯文。邱陵苍苍，归于万世。地连汾水之旧，基望虞乡之古。祠远苍龙松寒口马，晋人堕泪，如看岘首之碑；汉将焚舟，遥识祁连之家。铭曰：
    伟哉忠壮，万夫之冠。熊视三军，鹰扬霄汉。星殒月窟，魄沈海畔。寥落英风，功名相半。我有令子，王之宝臣。勋参十乱，名画麒麟。光华玉帐，出入朱轮。祠于上蔡，奉我先人。反葬何乡？言归晋土。蒲阪之北，汾阴东浒。□雨千峰，山河万古。蟠青蛇兮负腾虎，埋金剑兮何时睹？
    ○云麾将军李府君神道碑
    斗极之下曰幽都，其气骨立，其风精悍。常山之下曰涿野，其镇碣石，其神蚩尤。海岳回抱，府君出焉；云龙感召，府君感焉。惟天永保唐运，故府君来朝，克生保臣，辅宁大业。坐中台者二子，铭鼎鼐者六朝；当国宣九合之勋，升堂有八元之族。府君讳楷洛，先族汉校尉之裔也。世居其北，遂食坚昆之地，实主崆峒之人。大为王公，小为侯伯，其精薄日月，其动破山川。厥後东迁，复为鲜卑之右。府君英明淳浑，神踊天飞；威严生介胄之容，魁岸本山河之状。双舞长剑，左盘周戈，虎啸于穷溟，云从于大泽。有沈谋以忠中国，有长技以服诸戎。天子闻而思之，密命奇士，要之信誓。君子曰：井谷不可以游黾龙，蚁垤不可以栽松柏。淮了去楚，百里绝虞；尚父从周，乐生归燕。此必精合於王霸魄见於祥符，宜乎万方而趋，一言而感矣。是年冬，府君与帐下骑士言曰：“吾乃祖本汉将，辱于单于之庭。而今千年大耻，壮士当建功大国，上驾真龙。曷有遇风雨而泥蟠，无卷舒以蜿变？”由是奋跃辽海，翻飞上京。其来也戎竭生忧，其至也幽燕罢警。上御前殿，庭列千官，锺石毕陈，君臣相贺。始问其姓，因赐以家族，特拜玉钤卫将军。先赐以大弓文马，又拜左奉宸内供奉，升玉堂，餐沆瀣矣。帝曰：“余欲成幽都，殆死市。”乃命府君为朔方讨击大总管，於是云麾铁骑，川动地踊，左饮青海，北登狼山。帝曰：“余欲宅夷，破鸭绿，击，俘林胡。”乃命府君兼幽州经略使。於是间榆，横障塞，三以奇伏，五以胜归。帝曰：“余欲军北方之野。”乃命府君为清军。于是敌也无气焰之作，士也无踊跃之劳。帝曰：“佘欲护牧之使。”於是凭列走队，法掩亭院，神螭水瑞，孔阜充硕，帝曰：“余欲书日月之常，教熊罴之旅，咨尔职典彼朔方。”复命府君为节度副使。於是镇之以德，宣之以威，师和年丰，罔或不若。帝曰：“余欲配勾陈之位，养死事之孤。”乃命府君为左羽林将军。於是蓬头射声，上贯牛斗。帝曰：“余欲屠石堡，畴其代谋。”佥曰府君，乃命佐中权，发大号。於是元黄洒血，玉石俱摧。载初中，两蕃不庭。有诏府君寻盟旧国。单车从汉，二憾来同。戎狄变心，惧我为患。乘主客之势，合豺狼之凶，甲兴于门，车结其外。府君复为死地，甘为国羞，仰而腾驹，若与神遇，横跳出於虎口，伏念叹於龙颜，的卢之师，恶可喻也！吐蕃之寇河源，冲下凭突，矢石交作。府君以精骑一旅，济河之南，万火燎于他山，三军出其闲道。惊寇四溃，重围自解，加灶之奇，孰云多也？初府君将赴征西，谓所亲曰：“余往必克敌，殆不能归。”及班师献捷，殁於中路。明达人之委，顺君子终，邓公之勇，曷其智也！至若秉季布之然诺，法穰苴之政教，动於军志，举合吏能。奇谋绝於揣摩，故事留於风俗。神对历象，精合晦明。勤道不形，进而人莫见也；为政以德，宠而久弥尊也。
    始自天后之末，至於圣皇之朝，前後录功凡二十四命，食邑二千七百户。封蓟郡开国公，又加云麾将军。参定国者两朝，拖侯服者四纪，会兵车者百胜，出帐下者千人。国有事，未尝不勤劳，无私可谓知礼。故得大命三锡，重侯累封，略车山元，藏於太室。壮图未极，沉疾，生劳。临合浦之秋，伏波将老；望河源之道，征虏不归。共年某月日，薨于灵州怀定县之师次，享年六十有七。追赠营州都督，赙物三百疋，米粟三百石。以明年某月日，诏葬於富平县檀山原，礼也。夫人某郡都鸿胪卿某之女，异气祥合，高门郁兴。卜邻也锺鼎再悬，受禄也夔龙在席。元子太尉临淮郡王兼侍中光弼，河图钩合，上感神精，磅礴於阴阳之和，同符於凶命之纪。次子将作监光彦，气舍精劲，仁服孝慈，列侯於千石之家，从事於四方之志。少子太保光进，命世忠义。纵横知略，天之辰象，物之粹灵。乾元中，太尉以东诸侯三会于河，再以ζ{髟矛}济於淮海。天子美齐桓之志，系凡蒋之盟，以府君炳德丕赫，积流仁庆，追考功绩，发於简书，谥曰忠。累有裒赠，号韩国夫人。於是建庙堂，命宗祝。室有山龙之服，飨有金石之和，昭宣令图，焕然铭篆。以炎掌史之官也，奉命为词。徘徊大名，颂耿有终有庆；慷慨观德，美张仲为子为臣。铭曰：
    茫茫上天，下降狼星。崆峒之野，其形，於赫巨唐，风雨是经。矧伊本邦，曷不来庭。煌煌府君，为国之翰。从顺干戎，威雠剿乱。阴刚萃灵，渤碣精悍，（阙四字）。志不可玩。绵绵塞草，天地之下。北拒狼山，野无胡马。殊勋大绩，玉剑元社。天空武库，海折昆仑。在昔遗庆，鲁之臧孙。曰圣在天，勤於至道。既命太尉，亦崇太保。一门四龙，三作元老。赫赫元老，气合清贞。白发垂冕，高堂有亲。帝命韩国，胙於夫人。亦诏蓟邱，下宠明神。左凿贞石，垂於将来。矧我洪勋，上悬□台。彼邱之颓，此泽之堆。悠悠令惠，万古不回。
    ○唐赠范阳大都督忠烈公李公神道碑铭（并序）
    秦霸也，张禄去魏；汉兴也，淮阴离楚。龙鸣风雨之会，蛇变泥蟠之中。逶迤感通，精气相合。斯冥契也，岂人力也？皇唐赠司空范阳大都督李公讳楷，其本出於陇西。八代祖节，後魏雁门太守，燕齐之乱，族没鲜卑。东迁号良将之家，北部实大人之种。其生渤碣，其居戴斗，海塞回抱，兴公之气。天星下直，为国之祥，英气混茫，熊据龙骧。望其形得山河之状，睹其容见金鼓之威。神明为徒，义勇为器。久视中，以骁骑岁入于辽，西临太原，南震燕赵。云火照干河上，天兵宿于北门。朝庭忧之，有命招谕，合以信誓，际于天人。话言感寤，抚剑叹息。是岁以控弦之士七百骑，垂入塞，解甲来朝。以其本枝，复赐李氏，授玉钤卫将军左奉宸内供奉。图形云阁之中，置酒蓬莱之上，君臣相贺，羽卫先光。君子曰，井谷不可以游黾龙，蚁垤不可以戴松柏。汉於是始靖，处於是始忧。是後殆於鸭绿之野，覆林胡於榆关之外。北出障塞，怀其王庭；南救河源，复其死地。石壑之役，以一旅定三军；冷陪之师，以虚声破精劲。东封之岁，外将天军，河湟未宁，西护监收，云麾铁骑，山动地踊，右据青海，北登狼山。冰泮则会师，风高则出塞。皇威振於西海，王化敷於无外。故得大命三锡，天马辂骖。定国难者两朝，拖侯服者四纪；会兵车者百胜，出帐下者千人。国有事，未尝不勤劳，无私可谓知礼。於戏！天道暧昧，胡星未殒。以营平之年，不终大用；以伏波之病，再出穷荒。天宝元年五月二十日，自河源薨于怀远县之师次，春秋六十七，赠营府都督。明年，诏葬于富平县坛山原。维公智之大窦，神之异门，心和体刚，虑远精彻。思乎耳目之外，行乎变化之中。震呼戎獯，啸叱风□。貔虎之悍以礼成，百万之强以谋胜。故鲜卑因之，以疲中国；天后取之，以空大漠，於中宗开朔方之地四百里，於睿宗食佐命之邑三千户，於元宗则主禁卫，吞诸戎。东西南北，动罔不克，御戎，安边，凡十命焉。祚於後也：元子太尉中书令东都河南江淮等道副元帅临海郡王光弼、少子太保御史大夫渭北坊等州节度使武威郡王光进，负河图以列四星，遇英主而当三杰。肃宗之功复区宇，更为桓文。今上之道训华夷，并为召毕。乾元中，天子以公炳德丕赫，积仁流庆，大福再成，没而不朽。乃命太常，追考功绩，谥曰忠烈，赠司空范阳大都督。夫人赠号韩国夫人。於是建庙堂，命宗纪。室有山龙之服，乐有锺石之和。昭宣令图，是有铭篆。铭曰：
    茫茫上象，降精於北。是生纯臣，其在异国，矫矫府君，蔚其英灵。蛇蟠北极，鹏化南溟。来于本邦，会此天庭。风驱虎旅，昼食狼星。绵绵塞草，天隔华夏。北拒阴山，野无胡马。殊勋大绩，玉剑元社。天摧武库，海折昆仑。在昔遗庆，惟鲁臧孙。曰圣在天，勤于至道。既命太尉，又崇太保。一门四龙，二作元老。赫赫元老，气舍清真。白发重冠，高堂有亲。帝命韩国，胙于夫人。亦诏蓟邱，下宠明神。彼邱之榛，此石之磷。悠悠令德，万古清尘。
    ○承天皇后哀册文
    维大历三年岁次景午四月乙未朔五日庚子，故齐王谥曰承天皇帝，妃张氏谥曰恭顺皇后。天宝未，贼臣构难，王从二圣南幸成都，自武功定策禁中，扈先帝於灵武，以是年八月薨於行在。今上录功追远诏谥鸿名。以大历三年六月，迁座於咸阳，礼也。云宿悬，天鸡空响，建翠凤，以双引，度苍龙而长往。皇帝恸极天伦，斋於闲馆，望桂屿之萧飒，抚兰台之伤断。爰诏近臣，遗音是纂。其词曰：
    皇图氛氲，丽于天文。本枝百代，连华千载。维王斯会，其祥则大。祖武之烈，崇文之配。令德纯粹，温恭慈爱。和必有节，动而无悔。持盈以冲，明道若昧。金玉是式，鼓钟於外。伊昔庆衍，维皇握图。天孙载弄，甲观晨趋。善问居讲，严师服儒。琼林秋实，宝萼晴敷。皇用锡土，苴茅剖符。大邦之翰，沧海之隅。遥分朱邸，近植青梧。爱锺嘉会，宠被宸渥。从侍寝门，观风太学。礼闻齿让，听辨声乐。历运中否，灾鲸构昏，初避夷狄，圣有昌言。王叶群议，天回乘辕。适於硭砀之野，进于阎阖之门。云趋河北，电扫中原。方从庙告，言守藩垣。忽川逝于东海，怨夜长于西园。呜呼哀哉！志业见於屯蒙，勋名留于天壤。成宗之有圣，悲欢爱之易丧。独精聚而魂游，奉君亲以长往。展我邦媛，德容可仰。鲁馆而家，齐风是长。翟拜三月，归百两。岂凤吹之有行，而虹销之无像。呜呼哀哉！帝念伊始，ㄧ容生忧。伤桂绊之幽台，望山河之林邱。解剑龙而追恸，烛鸿徽以冥搜。驾之辂旗，服以冕裘，俨千官於天卫，将合而从周。呜呼哀哉！笳鼓宵陈，河山晓发。地块轧兮声远，天空同兮影没。入幽隧之穹林，伏盘原之宫阙。呜呼哀哉！考至公与至性，见为子兮为臣。临难不忘其社稷，感时思致於君亲。短而非病，逝岂同尘。惟芳名与盛德，可观法以求仁。呜呼哀哉！
    ●卷四百二十三
    ☆于邵（一）
    邵字相门，京兆万年人。天宝末进士，授崇文馆校书郎，累迁兵部郎中，拜谏议大夫知制诰，再迁礼部侍郎。贞元初除太子宾客，出为杭州刺史，以疾请告，贬衢州别驾，移江州。卒年八十一。
    ○玉版元记颂（并序）
    草莽臣稽首献颂曰：臣闻殊祥大报者，皇天无私；慎终追远者，祖考来格。皆上帝之所协德，岂蒸人之克预也？我皇帝陛下建皇极，行大道。体元以煦覆，品物以陶运。执斗柄而四序潜回，张地维而八埏至静，四十载矣。而天下大顺，巍巍乎其全功欤！元元皇帝，陛下之烈祖也。宝慈俭以垂後昆，法清静而示教文，历千百祀，而陛下道存妙有，化洽无为，动之太和，寂以元览，非得一而正乎！陛下执大象，敷元宗，圣祖仪刑於郡国，景命纷纭於图史者，盖百数矣。开灵宝於分陕之郊，克复明号；形缟衣於降圣之阁，时庸展亲。探三华於丹墀之上，而得也；想五利於沧波之外，远而治也。故朴略之初，三五以降，曾不敢以功阶并也；今太白山人李浑等，暂因形动，未假神游。初入缁帷之林，忽变紫微之境，古祠之下，犹龙肃然。霁色虽澈於清霄荣光自分於白昼。元宫咫尺，仙卫徘徊；接霓裳以受辞，奉玉颜而专对。光启王室，宣昭祖孙，方录实而未宏，缅逖聪而奚取？由命京畿采访使户部侍郎兼御史中丞王钅共，发皇华而载驰，望白□之有处。瞻仰如在，真风宛同，历五洞之杳冥，寻一门之{穴叫}[
MDF]。行前有会，感而遂通。石台菡萏而特秀，玉版荧煌而自秘。式传无忽，祗受不差。天香氛氲，甘液浃洽。阳鸟抱戴而上烛，卿云交映而前引，率皆科斗之文，时人无能之者。陛下乃斋心服形，绝圣弃知，弃知，闲居於大庭之馆，游梦於华胥之国。而後摄外虑，严天思，捧元记而纳宸极，洞一时而睹万物。其徉炳而有属，其义绵延而自久。齐圣寿於日月，恢国祚於宇宙。上以和天地，下以洽神人。臣不知其天之为大也如此，遂下明诏，临百官。荷亿载之殊庆，追六圣之遗谥。既撰日以严配，亲大裕於宫，鸣鸾以和，清跸在听。臣又以开辟之後，无以尚之。於是文武百辟，蛮夷君长，洎黄缁老幼，各有等威，云趋玉阙而请曰：陛下奉天之昭锡，承祖之大命。百王无以徵其符，千载不复遇斯瑞。崇累朝之德，孝之大者；掩至尊之美，谦莫甚乎。既而天听未回，睿奖犹邈。臣下罔知寝处黎人咸造勿亵。而言曰：天其或者以天下之物，无可以称陛下之德，故缵戎徽号，因圣祖以发明，令陛下不得不名之，固非一时之所强名也。《书》曰：“不臧厥臧，人罔攸劝。”愿陛下臧而劝之。抑让之至於三，方霈然曰：“俞哉！斯亦天之所俾也。”遂命稽皇典，序国仪，《韶》、《》作，貂蝉进。纂鸿猷而尊册之，明大训而奉行之。雷雨作解，小大以正；四灵在郊薮以待命，三光出躔次而延泽。岂祗群臣之私乎，率土之私乎？臣生沐淳风，钦承宝化，百揆时叙，空闻赓载之歌；三阶底平，久著登风之颂。伏以神功丕应，润泽生灵，挹超代之范围，与下人之阴骘。方轶於周王游玉，黄帝迎年。岂与夫河东寿宫，或阳荐磬而已哉？仲尼以舜禹之事，邱不得预。议者以方今之盛，臣实预焉。庶效采诗之典，曾何万分之一。伏献颂曰：
    岩岩太白，列仙是宅。八会真歌，三清羽客。幽阴肃爽，处处灵迹。皇唐上祖，天人元君，挥斥六合，时乘五云。贻厥景命。昭我圣勋。神灵宣功，华芝献寿。荐锡元记，光资妙有。玉字天长，石台地久。亿载新兆，千龄古书。字形科斗，台状芙蕖。神力莫测，象帝之初。烈烈遣谥，清庙崇之。明明徽号，我后尊之。天授玉记，惟皇之桢。微臣荐颂，游圣难名。
    ○降诞颂（并序）
    皇唐八叶之中兴，提天纲，披宝图，临八，俯万物，垂鸿储休，粤十有七年。元冬阳月，旬外三日，天子居比堂左个，受厥初之庆。自予弼臣，百官丞令，咸归休汗，则歌《康衢》。乐寿域者，具百姓之欢心。有司谏掌纶之臣，当右掖分宵之直，望阊阖，沐薰风。斋心以虔，稽首献颂。其词曰：
    甲观画堂，绕枢神光。十月良日，降生我皇，殊祥兮。
    缵武继文，时惟圣勋，格苗戡黎，为天下君，望如云兮。
    苍苍海隅，达我天衢。七戎蠢狄，西歼北徂，外无虞兮。
    白翟遐通，嘉禾荐丰。两树连理，五云飞空，归大同兮。
    金阙峨峨，清晨伊何。万国筐篚，千门咏歌，歆太和兮。
    舜膳以甘，尧尊以酣。诞弥之朔，旬而有三，湛恩覃兮。
    南山于前，北辰于天。臣某献寿，维亿万年，象帝先兮。
    ○唐剑南东川节度使鲜于公经武颂
    皇唐八叶，伐叛取乱，再宁区夏。四海绝横流，九州无匪人。制要荒以从述职，分周召以相夹辅有多士为内理，有方镇为外攘，垂衣裳而御极，惟十有三祀矣。大剑之南，自秦惠疏疆，是一都之会。南蛮西戎，旧为敌国，伺我休戚，为尔进退，国家之有天下也。或怀柔羁縻，与之连和；或掩义背德，与之交锋。寻盟问罪，不无事矣。当天宝中，河陇之外，却地千里，赤山青海，不敢饮牧。绝漠无迹，我尝有之。属燕蓟猾乱，毒生人。群盗乘时，彼戎复旧怨。是以绿林逋薮，白昼残人，池隍鞠为茂草，邑里化为煨烬，坠瓦万聚，颓垣一平。大历三年夏六月，分命渔阳伯鲜于公，拥旄仗钺，总统东川八州之地，自阃之外，帝俞钦哉。公才包五行，体合四气，挥若神剑，扣如鸿锺。其始也凛之以威，其渐也济之以恩；作之君师，为之父母。由是远者来，来者安也。於是驱豺狼之所嗥，翦荆棘之所蔽。一之岁二之岁，葺郡邑正疆理而树牙幢。三之岁四之岁，葺郡邑正疆理而树牙幢。三之岁四之岁，葺田畴阗帑藏而耀军实。五之岁而甲兵大振。六之岁而勇可贾馀。七之岁而人有聚训有常矣。无暴可禁，所谓保大定功；有财斯丰，所谓安人和众：兼之者不战而胜。兵将戢乎畿内，诸侯始有赖，而捍戎於陇矣。则知渔阳公外陈藩屏而助威武，於铄哉！其为人臣之式欤？方今龙安属邑，久为重门待暴之地，壤连西山，分我天限。有闻道可以招戎侦，有绝险可以资敌国，频年发中这之ヘ，为之镇守。今秋自元戎十乘，以先启行。白露始降，秋草方实，筋角劲而膂力既坚，樵苏积而糗粮斯峙。如熊罴曰千夫长，如貔虎曰百夫特，前茅後劲，不戮一人。君子曰：军政不戒而备矣。以此料敌，兵必胜，战必克。我武惟扬，休有烈光，福履所将，寿考无疆，其猷克壮，而佐尧翊汤，不其盛欤！公名晋，字叔明，渔阳县人也。其先殷人，箕子处其地，世有君长，北方之强欤？至西汉有京兆尹褒惠，东汉虎牙将军辅散迁伊、洛、相、卫之闲，垂裕後昆，继世流庆。粤有高祖父康绍，後牧于阆，解印寓於新政县。洎曾王父与王父，因家焉。衣冠来裔，松贾斯茂，实膏腴而止斯乐土，正版图而终移关内，今复为长安人也。公先兄仲通，擢桂枝，绾黄绶，不十年而权生杀於梁益之地，入为京兆尹。公自孝廉专经高第，再参环卫，累拜棘司，四迁柱史，连擢华省。宰洛邑时号神明，牧商於人歌父母。有诏加金、商、均房等州观察使处置使，又入为京兆尹，历左右宫相，出牧临邛。兼御史中丞，充邛南招讨都团练使，由中司复加节制焉，寻迁御史大夫。朝廷以为今之二难，时也卓绝，载形诏旨，谈者荣之。方将登金铺，调玉鼎，徼苍生之福，岂慑殊俗，收系虏，从卫霍之事乎？邵忝嘉宾之末，猥厕诸侯之选，拜赐之辱，奉以周旋。颂声不作，无以报德，发彼馨香，存乎琬玉。匪报也，永以为好。遂作颂曰：
    金火闲秀，实生有德。风□所感，以佐王国。龙韬豹略，天资默识。敦诗说礼，行有馀力。忠於事君，立名底绩。鸿鹄斯举，骅骝登迹。风雨如晦，我心匪易。三川震荡万里沙碛。宗社既安，君臣正焉。乃眷。西顾，实为东川。东川伊何？人其播迁。邑有遗骼，家无旧阡。爰命虎臣，仗兹犀节。上天下地，惟尔之发。拉彼群逋，辑我游阙。躬之先之，不日不月。七载勤劝，三军克振。龙安之役，伐原示信。么戎宣骄，则我观。玉帐潜机，金钲俟进。汉思营平，先零之功。班壮车骑，燕然以封。军之所乐，吾之所从。门生献颂，岂二子之所畴庸哉！
    ○中书门下请上尊号第一表
    臣炎等言：臣闻自古帝王，配天受命，必建微号，传之无穷。号者功之表也，三五以降，皆约所著之功，以彰厥德。则牺、农、轩、顼之号，或质胜文而文胜质，悉以一时盛烈而崇号焉。伏惟皇帝陛下缵戎立极，绍庭应运，居域中之大，为天下之君。圣敬日跻，孝理时义，放珍禽奇兽，为异方远物，略嘉禾美瑞，俾良史不书。洪惟成汤一德，率先老氏三宝，舞干是务，和戎是利。惟贤是登，惟恶是去。虽夏后卑宫菲食，汉文帷囊弋，绨，与我比崇，彼实惭德。今陵园永，升云毕，孝思罔极，达於神明。克克祀，卜时撰吉。载命元子，光启储君。礼无不备，道无不洽，而鸿名未扬，典故犹缺。将何以告清庙，谒圣祖，对越神祗，昭格上下？伏乞许臣等上尊号以备大礼，有以答乾坤之贶，有以符亿兆之欢。臣等才非启沃，职忝近侍，远愧赓歌，空怀赤实。不胜恳愿屏营之至！谨奉表陈请以闻。
  </div>
  <div class="pagination">
   <a href="全唐文_page254.html">
    上一页
   </a>
   <span>
    ...
   </span>
   <a href="全唐文_page250.html">
    250
   </a>
   <a href="全唐文_page251.html">
    251
   </a>
   <a href="全唐文_page252.html">
    252
   </a>
   <a href="全唐文_page253.html">
    253
   </a>
   <a href="全唐文_page254.html">
    254
   </a>
   <span class="current-page">
    255
   </span>
   <a href="全唐文_page256.html">
    256
   </a>
   <a href="全唐文_page257.html">
    257
   </a>
   <a href="全唐文_page258.html">
    258
   </a>
   <a href="全唐文_page259.html">
    259
   </a>
   <a href="全唐文_page260.html">
    260
   </a>
   <span>
    ...
   </span>
   <a href="全唐文_page256.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
