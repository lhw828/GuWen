<!DOCTYPE html>
<html>
<head>
    <meta charset="UTF-8">
    <title>香艳丛书 - 第 239 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 239 页/共 467 页</h1>
    <div class="content">　日南贡四象，各有雌雄。其一雌死于九贡，至南海百有馀日，其雄泥土着身，独不饮酒食肉。长史问其所以，辄流涕焉。 

　　玉象　金象 
　李德裕好饵雄黄，有道士自云李终南，住罗浮山，笑曰：“相公久服丹砂，是世间凡火。只促寿耳。”怀中出一玉象子如拳，许曰：“此可求勾漏莹彻者，燃香置象鼻下，勿令妇人鸡犬见之。三五日象自服之，即复吐出，乃可服。此火王，太阳之精，凝结已三万年。以相公好道，因以奉借。唯忠孝是念，无以贻咎。”又出一金象云：“此是雌者，与玉为偶。不尔玉象飞去。”德裕一一验之不差。服之颜面愈少，须鬓如漆，乃求采异姝，至数百人。象不复吐砂。其后南迁于鬼门关，逢道士怒，索二象曰：“不志吾言，固当如此。”公固不与，至鳄鱼潭。风雨晦冥，玉象自船飞去，光焰烛天。金象从而入水。公至朱崖，饮恨而卒。 

　　马 
　蚕女者，当高辛帝时，蜀地未立长君，无所统摄。其父为邻所掠，去已逾年，唯所乘之马犹在。女念父隔绝，或废饮食。其母慰抚之。因誓于众曰：“有得父还者，以此女嫁之。”部下之人，唯闻其誓，无能致其父归者。马闻其言，惊跃振迅，绝其拘绊而去。数日父乃乘马归。自此马嘶鸣不已，父问其故，母以誓众之言白之。父曰：“誓于人，不誓于马。安有人而偶非类乎？但厚其刍食。”马不肯食。每见女出入，辄怒目奋击，如是者不一。父怒，射杀之，曝其皮于庭。女行过其侧，马皮蹶然而起，卷女飞去。旬日得皮于大树之上。女化为蚕，食叶吐丝成茧，以衣被于人间。因名其树曰桑。桑者，丧也。父母悔恨，念之不已，忽见蚕女乘流云，驾此马。侍卫数十人，自天而下。谓父母曰：“太上以我孝能致身，心不忘义，授以九宫仙殡之任，长生于天矣。无复忆念也。”乃冲虚而去。今家在什邡、绵竹、德阳三县界，每岁祈蚕者，四方云集，皆获灵应。宫观诸尼，塑女子之像，披马皮，谓之马头娘，以祈蚕桑焉。 

　　虎（二则） 
　弘治初年，荆溪有甲乙二人，髫丱交好。甲妻甚艳。乙乃设谋，谓苦困甚，盍图济乎？甲告不能。乙曰：“固知也。某山家丰于贿，乏主计史，觅之久矣，若解书数，正堪此耳。若欲，吾为若策之。”甲感谢乙，助其舟赀，并载艳者以行。抵山，又谓：“吾固未尝宿语彼，彼突见若夫妇，得无少忤乎？留而内守舟，吾与若先往。”甲从之。乙乃宛转引行险恶溪林中。至极寂处，乃抶甲仆地，出腰镰砍之，甲陨绝。乙谓已死矣，伪哭而下山，谓妇曰：“若夫啮于虎，试同往简觅。”妇惊但无计，勉从之。乙又宛转引行别险寂处。拥妇求欢未遂。忽虎出丛柯间，咆哮奋前，啮乙以去。妇骇走。心忖：“彼习行且尔，吾夫果在虎腹中矣。”且悲且惧，盘旋山径，求归路未得。忽见一人，离披而来，头面俱血。逼视之，乃其夫也。妇喜曰：“汝已脱虎口乎？”夫亦讶问：“汝何为至此？”各道其故，共相诧叹，以为天道不远，乃扶持还舟，竟无恙。时人作义虎传。 
　正德间木工邱高，奉化人。附东吴主人李七船造番夷。至海傍，渡舟山，遘厉且死，众弃之山麓而去。数日不死，忽一虎来视耽耽，声咆哮，敛齿而不咥，若闵其垂死者。高始怖甚，既见其不咥，沾沾可亲，因指口求食。虎去以兔豕来，不可食。虎故雌也，相依坐身畔，饲以乳。高赖虎乳，得活。数日起行，因敲石取火，掇朽枝煨食，日益强健。与虎相习，渐有牝牡之事。后有雄虎来求配，虎怒相搏，高倚虎持竿逐之，去远且已。久之虎遂有娠，生一子居然人也。高谓虎曰：“虎妻虎妻，吾居此荒山，虽生犹死。远望有舟山，恨无舟揖，汝识水性否？”虎帖耳听受，便跃入海，如履地，尾如樯。已而登岸。高左挟子，右持斧锯，骑虎渡海，尾后风生，俄顷已到舟山。众皆惊避，高止之曰：“无伤也！”高伐木结茅屋，嘱虎曰：“汝勿昼出。”虎听其语，夜拖兽鹿，高昼则鬻之，人呼为邱虎嫂。生子名虎孙，性猛彪，虎项独骨臂。年十二，力举数百斤。或荐于浙省督府胡公。驰檄招来破倭戍，时受上赏。后高死，与虎合葬成冢，曰“虎冢”。至今海上谈者，谓猛虎可亲，必指“虎冢”云。 
　按：《虎荟》载此事，为萧山木匠邱大空。 

　　猴 
　弘治间，洛阳民妇阿周，山行遇群猴，执妇洞中。一老猴妻之，群猴惊不敢犯。日采山果为粮，或得米粟，周敲石取火炊食之。岁馀生一子，人身猴面，微有毛。恒为老猴守视不得脱。一旦老猴病目，周拾药敷而盲之。乘群猴出，遂携其子，逃归夫家。苏郡民归邵氏，乳史太守儿，复随至洛，亲见阿周母子。 

　　鱼（二则） 
　昔宗羡思桑娣不见，候月徘徊于川上。见一大鱼，浮于水面。戏嘱曰：“汝能为某通一问于桑氏乎？”鱼遂仰首奋鳞，开口作人语曰：“诺”。宗羡出袖中诗一首，衲其口中。鱼若吞状，即跃去。是夜桑娣闻叩闼声，从门隙视之，见一小龙据其户。惊而入，不寝达旦。开户视之，惟见地上彤霞笺一幅，诗曰： 
　　飘飘云中鹤，遥遥慕其俦。 
　　肃肃独处客，惙惙思何述。 
　　愁心何当已，愁病何当瘳。 
　　谁谓数尺地，化作万里修。 
　　谁谓长河水，化作纤纤流。 
　　谁谓比翼鸟，化作各飞鸥。 
　　悲伤出门望，川广无方舟。 
　　无由谒余款，驰想托云浮。 
出《玄散堂诗话》。 
　谢长裾，往观鱼洞天，每念琼卿，辄命一鱼寄訉，鱼飞入青天，轻于片纸，往来甚远。一日飞至桂海，与龙隐岩龙斗。失其书，恐长据责之，立化于西山之后为石焉。即今立鱼峰是也。 

　　蚕 
　蚕最巧作茧，往往遇物成形。有寡女独宿，倚枕不寐。私傍壁孔中视邻家蚕苇箔，明日茧都类之。虽眉目不甚悉，而望去隐然一愁女。蔡邕见之，厚价市归，缫丝作弦弹之，有忧愁哀怨之声。问琰，琰曰：“此寡女丝也。”闻者莫不堕泪。 

　　红蝙蝠 
　红蝙蝠出泷州，皆深红色，唯毕脉浅黑，多双伏红蕉花间。采者若获其一，则一不去。南人收为媚药。王子年拾遗云：“有五色蝙蝠。”《异物志》:“鼍虱因风，入空木而化为蝙蝠。” 
　按《灵芝图说》曰：“蝙蝠之寿万岁，此最长久夫妻也。”又《媚药》载：嗽金鸟，辟寒金龙子，布谷脚胫骨，龙脑砂，矮蓲草，荀草，左行草。”独未见录红蝙蝠处。岂缺载乎？ 

　　红飞鼠 
　　岭南有红飞鼠，出入必双，人获其一，必双得之。 

　　蝯 
　周索《孝子传》曰：“蝯■⑴属，或黄或黑，通臂轻髁，善缘。能于空中转轮。好吟，雌为人所得，终不独生。” 

　　砂俘 
　　陈藏用《本草》云：“砂俘，即倒行蚼子也。蜀人号曰俘郁。旋穴干土为孔，当睡不动，取致枕中，令夫妻相悦。媚药中多用之。” 

　　候日虫 
　汉元封五年，勒毕国贡细鸟，以方尺之玉笼，盛数百头，形如大蝇，状似鹦鹉，声闻数里，如黄鹊之音。国人常以此鸟候时，亦名候日虫。帝置于宫内，旬日而飞尽，帝求之不复得。明年忽见细鸟，自集帷幕，或入衣袖，宫内嫔妃皆悦之。有鸟集其衣者，辄蒙爱幸。武帝末，稍稍自死。人犹爱其皮。服其皮者，多为丈夫所媚。 

　　蛤蚧 
　蛤蚧偶虫也，雄曰蛤，雌曰蚧。自呼其名，相随不舍。遇其交合，捕之，虽死牢抱不开，人多采之以为媚药。 

　　梨 
　　九仙殿银井，有梨树二株。枝叶交结，宫中呼为雌雄树。 

　　杏 
　 扬州太守圃中，有杏花数十枚。每至烂馒，张大宴，一株命一娼倚其傍，立馆曰争春。开元年，宴罢夜阑，或闻花有叹惜声。 

　　竹 
　　广东有相思竹，两两生笋。 

　　相思草 
　秦赵间，有相思草。状如石竹，而节节相续。一名断肠草，又名愁妇草，亦名孀妇草，人呼为寡妇莎。盖相思之流也。 

　　鹤草蔓 
　　鹤草蔓，当夏开花，形如飞鹤，嘴翅尾足，无所不备。出南海，云是“媚草”。上有虫，老脱为蝶，赤黄色。女子藏之，谓之“媚蝶”，能致其人怜爱。 

　　鸳鸯草 
　　宋祁曰：“鸳鸯草，春晚叶生，其稚花在叶中，两两相向，如飞为对翔。”赞曰：“翠花对生，甚似匹鸟。逼而视之，势皆若矫。” 

　　怀梦草 
　　有梦草似满色红，昼缩入地，夜则出。帝思李夫人之容不可得，东方朔乃献一枝。帝怀之，夜果梦夫人，因改曰怀梦草。 

　　有情树 
　逊顿国有淫树，昼开夜合。亦云有情树，若各自种则无花也。 
　中国有合欢树，未知即此否？合欢一名青裳，一名合昏，一名夜合。即今之乌赖树，俗名乌秾。唐诗所云“夜合花开香满庭”者是也。或以百合当夜合，误矣。其叶色如今之蘸晕绿，至夜则合。其花半红半白，散垂如丝。枝叶交结，风来自解，不相牵缀。晋华林园，合欢四株。崔豹《古今注》云：“欲蠲人之忿，则赠以青裳。故嵇康种之舍前，盖取欢字之义。”又魏明帝时，苑囿及民家，花树皆生连理。有合欢草，状如着，一株百茎，昼则众条扶疏，夜则合为一茎。万不遗一，谓之神草。宋朝东京第宅山池间，无不种之。然则草亦有合欢，不独树也。 

　　夫妇花 
　薛■⑵，河东人，幼时于窗棂内，窥见一女子，素服珠履，独步庭中。叹曰：“良人负岌游举，难于会面。对此风景，能无怅惋！”因吟曰： 
　　夜深独宿使人愁，不见檀郎暗泪流。 
　　明月将舒三五夜，向来别恨更悠悠。 
又袖中出一画兰卷子对之微笑，复泪下吟曰： 
　　独自开箱觅素纨，聊将彩笔写芳兰。 
　　与郎图作湘江卷，藏取斋中作卧观。 
其音甚细而亮。闻有人声，遂隐于水仙花中。 
　忽一男子从丛兰中出，曰：“娘子久离，必应相念。阻于跬步，不啻万里。”亦歌诗曰： 
　　相期逾半载，要约不我践。 
　　居无乡县隔，邈若山川限。 
　　神交惟梦中，中夜得相见。 
　　延我入兰帏，羽帐光璀璨。 
　　珊然皆宝袜，转态皆婉娈。 
　　欢娱非一状，其协平生愿。 
　　奈何庭中鸟，迎旦当窗唤。 
　　缱绻犹未毕，使我梦魂散。 
　　于物愿无鸟，于时愿无旦。 
　　与子如一身，此外岂足羡。 
歌罢仍入丛兰中。■⑵苦心强记，惊讶久之。自此文藻异常，盖花神牖之也。一时传诵，二花为夫妇花。 
　唐人赏牡丹后，夜闻花有叹息声。又胡麻必夫妇同种方茂成。下芫荽种，须说秽语。孰谓草木无情无识也？ 

　　相思子 
　豆有圆而红其首者，名曰相思子，即红豆之异名也。生于树，其木斜斫之有文，可为博局，及琵琶槽。其花与皂荚不殊。 
</div>
    <div class="pagination">
<a href="香艳丛书_page238.html">上一页</a><span>...</span><a href="香艳丛书_page234.html">234</a><a href="香艳丛书_page235.html">235</a><a href="香艳丛书_page236.html">236</a><a href="香艳丛书_page237.html">237</a><a href="香艳丛书_page238.html">238</a><span class="current-page">239</span><a href="香艳丛书_page240.html">240</a><a href="香艳丛书_page241.html">241</a><a href="香艳丛书_page242.html">242</a><a href="香艳丛书_page243.html">243</a><a href="香艳丛书_page244.html">244</a><span>...</span><a href="香艳丛书_page240.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
