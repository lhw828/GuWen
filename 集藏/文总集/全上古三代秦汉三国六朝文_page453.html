<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 453 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 453 页/共 658 页</h1>
    <div class="content">　　礼所云还葬，当谓荒俭一时，故许其称财而不求备。丁况三家，数十年中，葬辄无棺榇，实由浅情薄恩，同於禽兽者耳。窃以为丁宝等同伍积年，未尝劝之以义，绳之以法。十六年冬，既无新科，又未申明旧制，有何严切，然相纠。或由邻曲分争，以兴此言。如闻在东诸处，比例既多，江西淮北，尤为不少。若但谪此三人，殆无整肃。开其一端，则互相恐动，里伍县司，竞为奸利。财赂既逞，狱讼必繁，惧亏圣明烹鲜之美。臣愚谓况等三家，且可勿问，因此附定制旨，若民人葬不如法，同伍当即纠言，三年除服之後，不得追相告列，於事为宜。（《宋书·何承天传》，时丹阳丁况等久丧不葬，承天议。）
　　◇立三百六十律法制议
　　上下相生，三分损益其一，盖是古人简易之法，犹如古历周天三百六十五度四分之一。後人改制，皆不同焉。而京房不悟，谬为六十。承天更设新率，则从中吕还得黄锺，十二旋宫，声韵无失，黄锺长九寸，大蔟长八寸二厘，林锺长六寸一厘，应锺长四寸七分九厘强，其中吕上生所益之分，还得十七万七千一百四十七，复十二辰参之数。（《隋书·律历志》上。）
卷二十三
◎何承天（二）
　　◇与宗居士书论释慧琳白黑论（即《均善论》）
　　近得贤从中郎书，说足下勤西方法事，贤者志其大，岂以万劫为奢，但恨短生，无以测冥灵耳。冶城慧琳道人作《白黑论》，乃为众僧所排摈，赖蒙值明主善救，得免波罗夷耳。既作比丘，乃不应明此，白徒亦何为不言。足下试寻二家，谁为长者，吾甚昧然，望有以佳悟，何承天白。（《弘明集》三。）
　　◇答宗居士书（释《均善难》）
　　何承天口前迭《均善论》，并谘求雅旨，来答周至，及以为兹理兴丧宜明，不可但处以可否之间。吾虽不能一切依附，亦不甚执偏见，但求夜光於巨海，正自未得耳，以为佛经者，善九流之别家，杂以道墨，慈悲爱施，与中国不异。大人君子，仁为己任，心无忆念，且以形像彩饰，将谐常人耳日，其为糜损尚微，其所弘益或著，是以兼而存之。至於好事者，遂以为超孔越老，唯此为贵，斯未能求立言之本，而眩惑於末说者也。知其言者，当俟忘言之人。若唯取信天堂地狱之应，因缘不灭之验，抑情菲食，尽勤礼拜，庶几荫罗帐之盖，升弥镫之座，淳于生所以大谑也。论云：众圣老庄，皆有神明，复何以断其不如佛言。
　　答曰：明有礼乐，幽有鬼神，圣王所以为教，初不昧其有也。若果有来生报应，周孔宁当缄默而无片言邪？若夫婴儿之临坑，凡人为之骇怛，圣者岂独不仁哉。又云，人形至粗，人神实妙，以形从神，岂得齐终。答曰：形神相资，古人譬以薪火，薪弊火微。薪尽火灭，虽有其妙，岂能独得？又云，心之所感，崩城陨露，白虹贯日，太白入昴，气禁之医，冷暖辄应，专诚妙感，以受身更生七宝之士，何为不可哉！
　　答曰：崩城陨灵，贯日入昴，不明来生之譬，非今论所宜引也。又见水火之禁，冀其能生七宝之乡，犹观大冶销金，冀其能自陶铸，终不能亦可知也。又曰：有谛无谛，此唱居然甚安，自古千变万化有俄然皆已空矣。当其盛有之时，岂不常有必空之实。愚者不知其理，唯见其有。
　　答曰：如论云，当其盛有之时，已有必空之实，然则即物常空，空物为一矣。今空有未殊，而贤愚异称，何哉？昔之所谓道者，於形为无形，於事为无事，恬漠冲粹，养志怡神，岂独爱欲未除，宿缘是畏，唯见其有，岂复是过？以此嗤齐侯，犹五十步笑百步耳。
　　又云，舟壑潜谢，佛经所谓见在不住，诚能明之，则物我常虚。答曰：潜谢不住，岂非自生入死，自有入无之谓乎？故其言曰，有骇形而无损心，有旦宅而无愤死。贾生亦云，化为异物，又何足患？此达乎死生之变者也，而区区去就，在生虑死，心系无量，志生天堂，吾党之常虚，异於是焉。
　　又云，神光灵变，及无量之寿，皆由诚信幽奇，故映其明。今没於邪见，理固天隔。答曰，今亦不从慢化者求其光明，但求之於诚信者耳。寻释迦之教，以善权救物，若果应验若斯，何为不见其灵变，以晓邪见之徒，岂独不爱数十百万之说，而吝俄顷神光，徒为化声之辩，竟无明於真智，终年疲役，而不知所归，岂不哀哉。
　　又云，内怀虔仰，故礼拜悔罪，达夫无常，故情无所吝，委妻子而为施，岂不邀於百倍。答曰：繁巧以兴事，未若除贪欲而息竞，遵戒以洗悔，未若翦荣冀以全朴，况乃诱所尚以祈利，忘天属以要誉，谓之无邀，吾不信也。
　　又云，泥洹以无乐为乐，法身以无身为身。若诚能餐仰，则耽逸稍除，获利於无利矣。答曰：泥洹以离苦为乐，法身以接苦为身，所以使餐仰之徒，不能自绝耳。果归於无利，勤者何获？而云获於无利邪？此乃形神俱尽之证，恐非雅论所应明言也。
　　又云，欲此道者，可谓有欲於无欲矣，至若启导粗近者，有影响之实，亦犹于公以仁活致封，严氏以好杀致诛，厉妙行以希天堂，谨五戒以远地狱，虽有欲於可欲，实践日损之途，此亦西行而求郢，何患其不至。答曰：谓粗近为启导，比报应於影响，不亦善乎？但影响所因，必称形声，寻常之形，安得八万由旬之影乎？所滞若有欲於无欲，犹是常滞於所欲。夫耳目殊司，工艺异业，末技所存，虑信不并，是以金石克谐，泰山不能呈其高，鸿鹄方集，冥秋不能传其旨。而欲以有欲成无欲，希望就日损，虽云西行，去郢兹远，如之何？
　　又云，若身死神灭，是物之真性，但当与周孔并力致教，何为诳以不灭，欺以佛理，使烧祝发肤，绝其《片半》合，以伤尽性之美。答曰：华戎自有不同，何者？中国之人禀气清和，含仁抱义，故周孔明性习之教。外国之徒，受性刚强，贪欲忿戾，故释氏严五戒之科，来论所谓圣无常心，就物之性者也。惩暴之戒，莫若乎地狱，诱善之劝，莫美乎天堂，将尽残害之根，非中庸之谓。周孔则不然，顺其天性，去其甚泰，淫盗著於五刑，酒辜明於《周诰》，春田不围泽，见生不忍死，五犯三驱，钓而不网。是以仁爱普洽，泽及犭屯鱼，嘉礼有常俎，老者得食肉。春耕秋收，蚕织以时，三灵格思，百神咸秩。方彼之所为者，岂不弘哉！又甄供灌之赏，严疑法之罚，述ヅ宰之问，为劝化之本，演蒿之答，明来生之验。礻玄服盱衡而矜斯说者，其处心亦悍矣。论又称耆陀尸梨之属，神理风操，不在琳比丘後。足下既明常人不能料度近事，今何以了其胜否於百年之前，数千里之外邪？若琳比丘者，僧貌而天虚，似夫深识真伪，殊不肯忌经护师，崇饰巧说吾以是敬之。孙兴公论云，竺法护之渊达，于法兰之纯博，足下欲比中土何士也？及楚英之仁寺，笮融之行馑，宁复有清真风操乎。昔在东邑，有道含沙门，自吴中来，深见劝譬，甚有恳诚，因留三宿，相为说练形澄神之缘，罪福起灭之验，皆有条贯。吾拱听谠言，申旦忘寝，退以为士所以立身扬名，著信行道者，实赖周孔之教，子路称闻之而未之能行，唯恐有闻。吾所行者多矣，何据舍此而务彼。又寻称情立文之制，知来生之为奢，究终身不已之哀，悟受形之难再，称圣人我师，周公岂欺我哉？缘足下情笃，故具陈始末，想耆旧大智，诲人不倦，於此未默耳。前已遣取《明佛论》，迟寻至，冀或朗然於心，何承天白。（《弘明集》三。）
　　◇答宗居士书
　　重告，并省大论，置阵如项籍，既足下以贱汉祖，况弱士乎？证譬坚明，文词渊富，诚欲广其利泽，施及凡民，深知君子之用心也，足下方欲影响以神其教，故宜缄默成人之美，但当谓外国之事，或非中华所务，是以有前言耳。果今中外宜同，余则陋矣，敢谢不敏。虽然，犹有所怀，夫明天地之性者，不致惑於迂怪，识盛衰之迳者，不役心於理表，傥令雅论不因善权，笃诲皆由情发，岂非通人之蔽哉。未缘言对，聊以代面，何承天白。（《弘明集》三。）
　　◇答颜光禄
　　敬览芳讯，研复渊旨，区别三才，步验精粹，宣演道心，褒赏施士，贯综幽明，推诚及物，行之於己则美，敷之於教则弘，殆无所间，退寻嘉诲之来，将欲令参观斗极，复迷反迳，思或昧然，未全晓洽，故复重申本怀。足下所谓共成三才者，是必合德之称，上哲之人，亦何为其然。夫立人之道，取诸仁义，恻隐为仁者之表，耻恶为义心之端，牛山之木，翦性於弥金斧，恬漠之想，汨虑於利害。诚宜滋其萌蘖，援其善心，遂乃存而不算，得无过与。又云，议三才者，无取於氓隶，言众生者，亦何滥於圣智。既已闻命，犹未知二途当以何为判，将伊颜下丽，宁乔札上附，企望不倦，以祛未了，必令两籍俱举，宫和符合，岂不尽善。又曰：大德曰生，有万之所同，同於所方万。岂得生之可异，非谓不然。人生虽均被大德。不可谓之众生，譬圣人虽同禀五常，不可谓之众人，奚取於不异之生，必宜为众哉。来告云，人则役物以为养，为则见役以养人，大判如此，便是顾同鄙议。至於情嗜不禁，害生惨物，所谓甚者泰者，圣人固已去之。又云，以道为心者，或不剂此而止，请问不止者，将自己不杀邪，令受教咸同邪？若自己不教，取足市ㄩ，故是远庖意，必欲推之於编户。吾见雅论之不可立矣。又云，若同草木，便当烟尽，精灵在天，将何凭以立，夫神魄惚悦，游魂为变，发扬凄怆，亦於何不之。仲由屈於知死，赐也失於所问，不更受形，前论之所明言。所凭之方，请附夫子之对，及施报之道，必然之符。当谓于氏高门，俟积善之庆，博阳不线，膺公侯之祚，何关於後身乎？又去经世恒谈？施者勿忆，士子服义，惠而弗有。诚哉斯言，微恨设报以要惠，说徒之所先，悦报而为惠，举世之常务，疑经受累劫之罪，勤施获倍之报，不似吾党之为道者，是以怏怏耳。知欲引之上济，亦甚所不惜，但丈夫处实者，颇陋前识之华，故不为也。若乃施非周急，惠存功誉，揆诸高明，亦有耻乎。此吾率其恒心，久而不化，内惭璩子，未暇有所诮也，何承天白。（弘明集四。）
　　◇重答颜光禄
　　吾少信管见，老而弥笃，既言之难云，将湮腐方寸，故愿凭流，以托鳞融，厚故意垂怀，惠以重释，稽证周明，华辞博赡。夫良玉时玷，贱夫指其瑕，望舒抱魄，野人睨其缺，岂伊好辨，未获云已。复进请益之问，庶以研尽所滞。来告云，三才之论，故当本诸三画，三画既陈，中称君德，所以神致太上，崇一元首。若如论旨，以三画为三才，则初拟地爻，三议天位。然而遁世无闷，非厚载之目，君子乾乾，非苍苍之称。果两仪罔托，亦何取於立人，但爻在中和，宜应蓄德耳。又云，恻隐穷博爱之量，耻恶尽直之方，则为上仁上义，便是计体仁义者为三才。寻又云乔札未获上附，尹颜宜其下丽，则黄裳之人也，其犹弗及。虽赜之旨高下无准，故惑者未悟也。夫阴阳陶气，刚柔赋性，圆首方足，容貌匪殊，恻隐耻恶，悠悠皆是。但参体二仪，必举仁义为端，取知限以名器，慎其所假，遂令惠人洁士，比性於毛群，庶几之贤，同气於介族，立象之意，岂其然哉。又云，已均被同众，复何讳众同，故当殊其特灵，不应异其得生。夫特灵之神，既异於众，得生之理，何尝暂同，生於本理，而理异焉，同众之生，名将安附。若执此生名，必使从众，则混成之物，亦将在例邪？又云，谨为垣防，犹患逾盗，况乃罔不设备，以充侈志。方开所泰，何议去甚。足下始云皇圣设侯物之教，谨顺时之经，将以反渐息泰。今复以方开所泰为难，未详此将难鄙议，将讥圣人也。又云，市庖之外，岂无御养，神农所书，中散所述，何必以刳为禀和，阎瀹为翼善。夫瘗茧栗，宗社三牲，尧肜豆俎，以供宾客，七十之老，俟肉而饱，岂得唯陈列草石，取备上药而已。吾所忧不立者，非谓洪论难持，退嫌此事不可顿去於世耳。又云，天下宁有无形之有，顾此唯疑，宜见正定。寻来旨似不嫌有鬼，当谓鬼宜有质，得无惑天竺之书，说鬼别为生类故邪？昔人以鬼神为教，乃列於典经，布在方策，郑乔吴札，亦以为然。是以云和六变，实降天神，龙门九成，人鬼咸格。足下雅秉周礼，近忽此义，方诘无形之有，为支离之辩乎？又云，後身著戒，可不敬与？慈护之人，深见此数。未详所谓慈护者，谁氏之子？若据外书报应之说，皆吾所谓权教者耳。凡讲求至理，曾不析以圣言，多采谲怪，以相扶翼，得无似以水济水邪？又云，物无妄然，必以类感，常善以救，善亦从之，势犹影表，不虑自来，斯言果然，则类感之物，轻重必侔，影表之势，修短有度，致饰土木，不发慈愍之心，顺时狩，未根惨虐之性，天宫华乐，焉赏而上升，地狱幽苦，奚罚而沦陷，唱言穷轩轾，立法无衡石。一至於此，且阿保傅爱，慎及溷腴，良庖提刀，情怵介族。彼圣人者，明并日月，化关三统。若令报应必符，亦何妨於教，而缄扃羲唐之纪，埋闭周孔之世。肇结网罟，兴累亿之罪，仍制牲牢，开长夜之罚，遗彼天厨，甘此刍拳，曾无拯溺之仁，横成纳隍之酷，其为不然，宜简渊虑。若谓穷神之智，犹有所不尽，虽高情爱奇，想亦未至於侮圣也。足下论仁议，则情之者少，利之者多，言施惠，则许其遗贤忘报。在情既少，孰能遗贤，利之者多，曷云忘报？若能推乐施之士，以期欲仁之畴，演忘报之意，引向义之心，则义实在斯，求仁不违。至於济有生之类，入无死之地，庆周兆物，尊冠百神，斯旨弘诞，非本论所及，无乃秦师将遁，行人言肆乎？岂其相迫，居吾语子，圣人在上，不与百神争长，有始有卒，焉得无死之地。夫辩章幽明，研精庶物，反初结绳，终繁文教，性以道率，故绝亲誉之名，范围造化，无伤博爱之量。以畋以渔，养兼贤鄙，三品之获，实充宾庖，金石发华，笙协节，醉酒饱德，介兹万年，处者弘日新之业，仕者敷先王之教。诚著明君，泽被万物，龙章表观，鸣玉节趋，斯亦尧孔之乐地也。及其不遇，考阿涧，以善其身，杀鸡为黍，聊寄怀抱。或负鼎割烹，扬隆名於长世，或屠羊鼓刀，陵高志於浮云，此又君子之处心也。何必陋积善之延祚，希无验於来世，生背当年之真欢，徒疲役而靡归。系风捕影，非中庸之美，慕夷眩妖，违通人之致。蹲膜揖让，终不并立，窃愿吾子舍兼而遵一也。及蜀梁二叔甘人驿胥之譬，非本义所断，故不复具。（《弘明集》四）
　　◇为谢晦檄京邑
　　王室多故，祸难荐臻。营阳失德，自绝宗庙。庐陵王构阋有本，屡被猜嫌，且居丧失礼，遐迩所具，积怨犯上，自贻非道。群后释位，爰登圣明，乱之未，职有所系。案车骑大将军王弘、侍中王昙首、谬蒙时私，叨窃权要。弘於永初之始，实荷不世之恩，元嘉之让，自谓任遇浮浅，进诬先皇委诚之寄，退长嫌隙异同之端。昙首往因使下，访以今上起居，不能光扬令德，彰於朝听，其言多诬，故不具说。王华贼亡之馀，赏擢之次，先帝常见访逮，庶有一分可取，而华禀性凶猜，多所忍害，曩者纵人入城，托疾辞事，此都士庶，咸所闻知。以其所启及上手答示宗叔献，又令宣告徐、傅二公。及周纠使下，又令见咨云：「欲自揽政事，求离任还都，并令昙首具述此意。」又惠观道人说，外人告华及到彦之谋反，不谓无之。城内东将，数日之内，操戈相待。华说数为秋当所谮，常不自安。凡此诸事，岂有忠诚冥契若此者邪。自以父亡道侧，情事异人，外绝酒醴，而宵饮是恣。貌□□□□□□凡厥士庶，谁不侧目。又常叹宰相顿有数人，是何愤愤，规总威权，不顾国典。保皇家者，罹屠戮之诛，效勤社稷者，致歼夷之祸。绅之徒，孰不慷慨。遂矫违诏旨，遣到彦之、萧欣之轻舟见袭。即日监利左尉露檄众军，已至扬子。
　　虽以不武，忝荷蕃任，国家艰难，悲愤兼集。若使小人得志，君子道消，凡百有殄瘁之哀，苍生深横流之惧。辄纠勒义徒，缮治舟甲，舳舻亘川，驷介蔽野，武夫鸷勇，人百其诚。今遣南蛮司马宁远将军庾登之统参军事建武将军建平太守安泰、宣威将军昭弘宗、参军事宣威将军王绍之等，精锐一万，前锋致讨。南蛮参军、振武将军魏像统参军事、宣威将军陈珍虎旅二千，参军事、建威将军、新兴太守贺甲卒三千，相系取道。南蛮参军、振威将军郭卓铁骑二千，水步齐举。大军三万，骆驿电迈。行冠军将军竟陵内史河东太守谢遁、建威将军南平太守谢世猷骁勇一万，留守江陵。分命参军、长宁太守窦应期步骑五千，直出义阳。司马、建威将军、行南义阳太守周超之统军司马、振武将军胡崇之精悍一万，北出高阳，长兼行参军、宁远将军朱澹之步骑五千，西出雁塞，同讨刘粹，并趋襄阳。奇兵尚速，指景齐奋。诸贤并同国恩，情兼义烈，今诚志士忘身之日，义夫著绩之秋，见机而动，望风而不待勖。（《宋书·谢晦传》，案，《何承天传》云，晦将见讨、使承天造立表檄。）

卷二十四
◎何承天（三）
　　◇报应问
　　西方说报应，其枝末虽明，而即本常昧。其言奢而寡要，其譬迂而无征，乖背五经，故见弃於先圣，诱掖近情，故得信於季欲。夫欲知日月之行，故假察於璇玑，将申幽明之信，宜取符於见事，故钅监燧悬而水火降，雨宿离而风云作，斯皆远由近验，幽以显著者也。天鹅之为禽，浮清池，咀春草，众生蠢动，弗之犯也。而庖人执焉，鲜有得免刀俎者，燕翻翔求食，唯飞虫是甘，而人皆爱之，虽巢幕而不惧，非直鹅燕也。群生万有，往往如之，是知杀生者无恶报，为福者无善应，所以为训者如彼，所以示世者如此，余甚惑之。若谓燕非虫不甘，故罪所不及，民食刍拳，奚独婴辜。若谓禽豕无知，而人识经教，斯则未有经教之时，畋渔网罟，亦无罪也。无故以科法入中国，乃所以为民陷阱也。彼仁人者，岂其然哉？故余谓佛经但是假设权教，劝人为善耳，无关实叙。是以圣人作制，推德翳物，我将我享，实膺天，田获三品，宾庖豫焉。若乃见生不忍死，闻声不食肉，固君子之所务也，窃原高明，更加三思。（《广弘明集》二十。）
　　◇答向歆问祖无服父有服嫁孙女
　　向歆问何承天曰：「父有伯母惨，女服小功。祖尊统一家，年末可得嫁孙女不？」何答曰：「吾谓祖为婚主，女身又小功服，不嫌於婚。」郑尚书曰：「祖为婚主，女父不与婚事，意谓可婚。」周续之曰：「礼『己虽小功，可以冠、娶妻』，则女身虽有服，谓出门无嫌也。伯母义服，而祖为家主，于礼可通。」徐野民曰：「礼许变通，《记》所称父大功者，当非有祖之家，又《公羊传》云：「不以父命辞王命。」推附名例，义在尊无二上，容或可通理邪。（《通典》六十。）
　　◇答江氏问次孙持重
　　江氏问：「甲儿先亡，甲後亡，甲嫡孙传重，未及中祥，嫡孙又亡，有次孙，今当应服三年不？」何承天答曰：「甲既有孙，不得无服三年者，谓次孙宜持重也。但次孙先以制齐。今得便易服，当须中祥，乃服练居垩室耳。昔有问范宣云：『人有二儿，大儿无子，小儿有子，疑於传重。』宣答：『小儿之子，应服三年。』亦粗可依。」（《通典》八十八。）
　　◇通裴难荀论大功嫁妹
　　婚礼吉而非乐，贵不失时。元康中有犯丧者，为宪司所纠，都无降服大功嫁女之弹，彼岂轻犯周制，重犯功服邪？固於礼自通，不应致讥耳！足下谓下殇小功不可娶，足以包降在大功不可嫁。夫彻乐兴嗣亲之感，继烛发离别之悲。唱行重於和从，受礼轻於纳聘，既有一等之差，本服周者虽不得娶，何疑得嫁邪？若本降为大功不可嫁者，大功降为小功，亦不可娶，岂独下殇小功而已乎？斯不然矣。（《通典》六十。）
　　◇浑天象论
　　详寻前说，因观浑仪，研求其意，有以悟天形正圆，而水居其下。地中高外卑，水周其下。言四方者，东曰谷，日之所出，西曰蒙汜，日之所入。《庄子》又云：「北溟有鱼，化而为鸟，将徙於南溟。」斯亦古之遗记，四方皆水证也。四方皆水，谓之四海。凡五行相生，水生於金，是故百川发源，皆自山出，由高趣下，归注於海。日为阳精，光耀炎炽，一夜入水，所经ㄡ竭，百川归注，足于补复，故旱不为灭，浸不为益。径天之数，蕃说近之。（《宋书·天文志》一，《隋书·天文志》上，《开元占经》一。）
　　周天三百六十五度三百四分之七十五，天常西转，一日一夜，过周一度，南北二极，相去一百一十六度三百四分度之六十五疆，即天径也。黄道衰带赤道，春分交於奎七度，秋分交於轸十五度，冬至斗十四度半疆，夏至井十六度半，从北极扶天而南五十五度疆，则居天四维之中，最高处也，即天顶也，其下则地中也。（《隋书·天文志》上，《开元占经》一。）
　　◇安边论（并上表）
　　伏见北藩上事，虏犯青兖。天慈降钅监，矜此黎元，博逮群策，经纶戎政，臣以愚陋，预闻访及。窃寻猃狁告难，爰自上古，有周之盛，南仲出车，汉氏方隆，卫、霍宣力。虽饮马瀚海，扬ユ祁连，事难役繁，天下骚动，委输负海，赀及舟车。凶狡倔强，未肯受弱，得失报复，裁不相补。宣帝末年，值其乖乱，推亡固存，始获稽服。自晋丧中原，戎狄侵扰，百馀年间，未暇以北虏为念。大宋启阼，两翟灵武，而怀德畏威，用自款纳。陛下临御以来，羁縻遵养，十馀年中，贡译不绝。去岁三王出镇，思振远图，兽心易骇，遂生猜惧，背违信约，深构携隙。贪祸恣毒，无因自反，恐烽燧之警，必自此始。臣素庸懦，才不经武，率其管窥，谨撰《安边论》。意及浅末，惧无可采。若得询之朝列，辨核同异，庶或开引群虑，研尽众谋，短长毕陈，当否可见，其论曰：
　　汉世言备匈奴之策，不过二科，武夫尽征伐之谋，儒生讲和亲之约，课其所言，互有远志。加塞漠之外，胡敌掣肘，必未能摧锋引日，规自开张。当由往年冀土之民，附化者众，二州临境，三王出藩，经略既张，宏图将举，士女延望，华、夷慕义。故昧於小利，且自矜侈，外示馀力，内坚伪众。今若务存遵养，许其自新，虽未可羁致北阙，犹足镇静边境。然和亲事重，当尽庙算，诚非愚短，所能究言。若追踪卫、霍瀚海之志，时事不等，致功亦殊。寇虽习战来久，又全据燕、赵，跨带秦魏，山河之险，终古如一。自非大田淮、泗，内实青徐，使民有赢储，野有积谷，然後分命方、召，总率虎旅，精卒十万，使一举荡夷，则不足稍勤王师，以劳天下。何以言之？今遗黎习乱，志在偷安，非皆耻为左衽，远慕冠冕，徒以残害剥辱，视息无寄，故纟强负归国，先後相寻。虏既不能校胜循理，攻城略地，而轻兵掩袭，急在驱残，是其所以速怨召祸，灭亡之日。今若追军追讨，报其侵暴，大翦幽冀，屠城破邑，则圣朝爱育黎元，方济之以道。若但欲抚其归附，伐罪吊民，则骏马奔走，不肯来征，徒兴巨费，无损於彼。复奇兵深入，杀敌破军，苟陵患未尽，则困兽思斗，报复之役，将遂无已。斯秦汉之末策，轮台之所悔也。
　　安边固守，於计为长。臣以安边之计，备在史策，李牧言其端，严尤申其要，大略举矣。曹、孙之霸，才均智敌，江淮之间，不居各（《通典》作「者」。）数百里，魏舍合肥，退保新城，吴城江陵，移民南，濡须之戍，家停羡溪。及夷陵（《通典》作「襄阳之屯」，）民夷散杂。（《通典》作「民居星散」。）晋宣王以为宜徙沔南，以实水北，曹爽不许，果亡且中，此皆前代之殷鉴也。何者？斥侯之郊，非畜牧之所，转战之地，非耕桑之邑。故坚壁清野，以俟其来，整甲缮兵，以乘其敝。虽时有通否，而势有强弱，保民全境，不出此途。要而归之有四：（《通典》作「约而言之大段有四」。）一曰移远就近，二曰浚复城隍，三曰纂偶车牛，四曰计丁课仗。良守疆其土田，骁帅振其风略。猎宣其号令，俎豆训其廉耻。县爵以縻之，设禁以威之。徭税有程，宽猛相济。比及十载，民知义方。然後简将授奇，扬旌云朔，风卷河冀，电埽嵩恒，燕弧折却，代马摧足，秦首斩其右臂，吴蹄绝其左肩，铭功於燕然之阿，飨徒於金微之曲。
　　寇虽乱亡有征，昧弱易取，若天时人事，或未尽符，抑锐俟机，宜审其算。若边戍未增，星居布野，勤惰异教，贫富殊资，疆场之民，多怀彼此，虏在去就，不根本业，难可驱率，易在振荡。又狡虏之性，食肉衣皮，以驰骋为仪容，以游猎为南亩，非有车舆之安，宫室之卫，栉风沐雨，不以为劳，露宿草寝，维其常性，（《通典》作「露宿莽寝，实惟其性」。）胜则竞利，败不羞走，彼来或骤，而此巳奔疲。且今春逾济，既获其利，乘胜忸忧，未虞天诛，比及秋末，容更送死。骑蚁聚，轻兵鸟集，并践禾稼。（《通典》作「践蹂禾稼」。）焚闾井，虽边将多略，未审何以御之。若盛师连屯，废农必众，驰车奔ㄞ，起役必迟。（二语《通典》作「奔驰起役，赴机必迟」。）散金行赏，损费必大，换土客戍，怨旷必繁。孰若因民所居，并农战，无动众之劳，有捍卫之实，其为利害，优劣相悬也。
　　一曰移远就近，以实内地。今青兖旧民，及冀州新附在界首者，二三万家，此寇之资也。今悉可内徙，青州民移东莱、平昌、北海诸郡，兖州、冀州移太山以南，南至下邳，左沭右沂，田良野沃，西阻兰陵，北扼大岘，四塞之内，其号险固。（《通典》作「其险是固」。）民性重迁，暗於图始，无虏之时，喜生咨怨。今新被钞掠，馀惧未息，若晓示安危，居以乐土，宜其歌忭就路，视迁如归。
　　二曰浚复城隍，以增阻防。旧秋冬收敛，民人入保，所以警备暴客，使防卫有素也。古之城池，处处皆有，今虽颓毁，犹可治。粗计户数，量其所容，新徙之家，悉著城内，假其经用，为之闾伍，纳稼筑场，还在一处。妇子守家，长吏为帅，丁夫匹妇，春夏佃牧，秋冬入保。寇至之时，一城千室，堪战之士，不下二千，其馀羸弱，犹能登陴鼓噪。十则围之，兵家旧说，战士二千，足抗群虏三万矣。
　　三曰纂偶车牛，以饬戎械。计千家之资，不下五百耦牛，为车五百两。参合钩连，以卫其众。设使城不可固，平行趋险，贼所不能干。既以族居，易可检括。号令先明，民知夙戒，有急征发，信宿可聚。
　　四曰计丁课仗，勿使有阙。千家之邑，战士二千，随其便能，各自有仗，素所服习，铭刻由己，还保（《通典》作「利由己还葆」。）输之於库。（《通典》作「武库」。）出行请以自卫。弓利铁，民不得辨者，官以渐充之，数年之内，军用粗备矣。
　　臣闻军国异容，施於封畿之内，兵农并，在於疆场之表。攻守之宜，皆因其习，任（《通典》作「习俗钅金）」。其怯勇。山陵川陆之形。（《通典》作「利」。）寒暑温凉之气，各由本性，易则害生。是故戍申作刺，怨起及瓜，今若以荆吴锐（已上十一字从《通典》「补」。）师远屯清济，功费既重，詹怨（《通典》作嗟苦。）亦深。以臣料之，未若即用彼众之易也。管子治齐，寄令在民，商君为秦，设以耕战。终能申威定霸，行其志业，非苟任强，实由有数。梁用走卒，其邦自灭，齐用技击，厥众亦离。汉、魏以来，兹制渐绝。（《通典》作「弛」。）田非复先王之礼，治兵徒逞耳目之欲，有急之日，民不知战，至乃广延赏募，奉以厚秩，发遽奔救，天下骚然。方伯刺史，拱手坐听，自无经略，唯望朝廷遣军，此皆忘战之害。（《通典》作「咎」。）不教之失也。今移民实内，浚治城隍，族居聚处，村里比次，课其骑射，通其风俗，长吏简试，差品能不，甲科上第，渐就优别，明其勋才。（《通典》作「捷」。）表言州郡。如此，则屯部有常，不迁其业，内护老弱，外通宦途，朋曹素定，同忧等乐，情由习亲，因事著，昼战见貌，足以相识，夜战闻声，足以相救，斯教战之一隅，先哲之遗术也。论者必以古城荒毁，难可复。今不谓顿便加功，整丽如旧，但欲先定民居，营其闾术，墉壑存者，因而即之。（《通典》作「增之」。）其有毁缺，权时栅断。（《通典》作「补断」。）足以御彼轻兵，防遏游骑，假以方将，渐就完立，车牛之赋，课仗之宜，攻守所资，军国之要，今因民所利，导而率之。耕农之器，为府库之宝，田蚕之氓，兼捍城之用，千家之宰，总倍旅之兵，万户之都，具全军之众，兵强而敌不戒，国富而民不劳，比於优复队伍，坐食廪粮者，不可同年而校矣。
　　今承平未久，边令弛纵，弓利铁，既不都断，往岁弃甲，垂二十年，课其所住，理应消坏。谓宜申明旧科，严加禁塞，诸商贾往来，幢队挟藏者，皆以军法治之。又界上严立关侯，杜废间蹊，城保之境，诸所课仗，并加雕镌，别造程式。若有遗镞亡刃，及私为窃盗者，皆可立验，於事为长。又钜野湖泽广大，南通洙泗，北连青齐，有旧县城，正在泽内。宜立式复旧堵，利其埭遏，给轻舰百艘。寇若入境，引舰出战，左右随宜应接，据其师津，毁其航漕。此以利制车，运我所长，亦微彻敌（《通典》作「此亦御敌」。）之要也。（《宋书·何承天传》，又见《通典》一百九十六。）
　　论魏文帝以洛京宗庙未成祠武帝於建始殿
　　案《礼》，将营宫室，宗庙为先，庶人无庙，故祭於寝。帝者行之，非礼甚矣。（《宋书·礼志》三。）
　　◇论蜀习隆向允请立诸葛庙于沔阳
　　《周礼》：「凡有功者，祭於大。」故後代遵之，以元勋配飨。允等曾不是式，禅又从之，并非礼也。（《宋书·礼志》四。）
　　◇论旄头
　　战国立争，师旅数出，悬乌之设，务察风，宜是秦矣。（《宋书·礼志》五。）
　　◇论吴朝设乐
　　世咸传吴朝无雅乐。（《宋书·乐志》一。案：张溥本，此下有案「孙皓云云」，乃沈约语也，不录。）
　　或云今之神，孙氏以为宗庙登哥也。（同上。）
　　◇达性论
　　夫两仪既位，帝王参之，宇中莫尊焉。天以阴阳分，地以刚柔用，人以仁义立。人非天地不生，天地非人不灵，三才同体，相须而成者也。故能禀气清和，神明特达，情综古今，智周万物，妙思穷幽赜，制作侔造化，归仁与能，是为君长，抚养黎元，助天宣德，日月淑清，四灵来格，祥风协律，玉烛扬辉，九谷刍豢，陆产水育，酸碱百品，备其膳羞。栋宇舟车，销金合士，丝玄黄，供其器服。文以礼乐，娱以八音，庇物殖生，罔不备设。夫民用俭则易足，易足则力有馀，力有馀则情志泰，乐治之心，於是生焉。事简则不扰，不扰则神明灵，神明灵则谋虑审，济治之务，於是成焉。故天地以俭素训民，乾坤以易简示物，所以训示殷勤，若此之笃也。安得与夫飞沈蠕，并为众生哉。若夫众生者，取之有时，用之有道，行火俟风暴，畋渔侯豺獭，所以顺天时也。大夫不麝卵，庶人不数罟，《行苇》作歌，宵鱼垂化，所以爱人用也。庖厨不迩，五是翼。殷后改祝，孔钓不网。所以明仁道也。至於生必有死，形毙神散，犹春荣秋落，四时代换，奚有於更受形哉！《诗》云：「恺悌君子，求福不回。」言弘道之在己也。三后在天，言精灵之升遐也。若乃内怀嗜欲，外惮权教，虑深方生，施而望报，在昔先师，未之或言。余固不敏，罔知请事焉矣。（《弘明集》四，《艺文类聚》二十二。）
　　◇三代乐序
　　正德大豫二舞，盖出於二容乐。然则其声节，有古之遗音焉。（《通典》一百四十九，《御览》五百七十四。）
　　◇新历叙
　　夫历数之术，若心所不达。虽复通人前识，无救其为敝也。是以多历年岁，犹未能有定，四分於天，出三百年，而盈一日，积世不悟。徒云建历之本，必先立元。假言谶纬，遂关治乱，此之为蔽，亦已甚矣。刘歆《三统法》，尤复疏阔，方於四分，六千馀年，又益一日。扬雄心惑其说，采为《太玄》，班固谓之最密，著於《汉志》。司马彪因曰：自太初元年，始用三统历，施行百有馀年，曾不忆刘歆之生，不逮太初，二三君子言历，几乎不知而妄言者欤？元和中，谷城门侯刘洪，始悟四分，於天疏阔，更以五百八十九为纪法，百四十五年斗分，而造乾象法，又制迟疾历，以步月行。方於太初四分，转精密矣。（《续汉·律历志》下注补、又见《宋书·历志》上。）
　　◇释奠颂
　　乃昔孔颜，梦周希虞。自天由美，异代同符。经修讲治，研几识理。道贵崇业，隆尊尚齿。（《初学记》十四。）
　　◇社颂（并序）
　　余以永初三年八月大社聊为此文。
　　社实阴，稷惟谷元。率育万类，协灵昊乾。霸德方将，世号共工。厥有才子，实曰句龙。称物平赋，百姓熙雍。唐尧救灾，决河流江。弃亦播植，作万邦。克配二祀，以报勤庸。勤庸伊何，厚载生民。仓廪既实，神节斯因。人亦有言，因物思人。矧乃大德，功被陶钧。乃家乃国、是奉是遵。岂伊百世，万代不泯。哉帝王，肇建皇极。体国经野，设官分职。峨峨二社，列比殖。岁云其秋，晷漏均程。牲牢既洁，嘉荐惟馨。（《艺文类聚》三十九，《初学记》十三，《御览》五百三十二。）
　　◇白鸠颂（并上表）
　　谨考寻先典，稽之前志，王德所覃，物以应显。是以玄扈之凤，昭帝轩之鸿烈，酆宫之雀，征姬文之徽祚。伏惟陛下重光嗣服，永言祖武，洽惠和於地络，烛皇明於天区。故能九服混心，万邦含爱，圆神降祥，方荐裕，休珍杂沓，景瑞毕臻。至七月上旬，时在昧旦，黄晖洞照，宇宙开朗，徽风协律，甘液洒津。虽朱晃瑰玮於运衡，荣光图灵於河纪，蔑以尚兹。臣不量卑懵，窃慕击壤有作，相杵成讴。近又豫白鸠之观，目玩奇伟，心欢盛烈。谨献颂一篇。野思古拙，意及庸陋，不足以发挥清英，敷赞幽旨，瞻前顾後，亦各其志。谨冒以闻，其《白鸠颂》曰：
　　三极协情，五灵会性。理感冥符，道实玄圣。於赫有皇，光天配命。朝景升躔，八维同映。休祥载臻，荣光播庆。宇宙照烂，日月光华。陶山练泽，是生柔嘉。回龙表粹，离穗合柯。翩翩者鸠，亦皎其晖。理翮台领，扬鲜帝畿。匪仁莫集，匪德莫归。暮从仪凤，栖阁荫闱闻。
　　哉明后，昧旦乾乾。惟德之崇，其峻如山。惟泽之赡，其润如渊。礼乐四达，颂声遐宣。穷发纳贡，九译导言。伊昔唐萌，爱逢庆祚。余生既辰，而年之暮。提心命耋，式歌王度。晨永风，夕漱甘露。思乐灵台，不遐有固。（《宋书·符瑞志》下，元嘉十八年八月庚午，会稽山阴商世宝获白鸠，眼足并赤，扬州刺史始兴王浚以献，太子率更令何承天上表。）
　　◇天赞
　　轩辕改物，以经天人。容成造历，大桡创辰。龙集有次，星纪乃分。（《初学记》一。）
　　◇地赞
　　九州攸同，时维禹迹。爰及後代，疆分里析。贡则屡迁，名犹不易。（《初学记》五。）

卷二十五
◎郑鲜之
　　鲜之字道子，荥阳开封人，隆安末为桓伟辅国主簿，随府转安西功曹，入为员外散骑侍郎、司徒左西属大司马、琅邪王录事参军，迁御史中丞，转司徒左长史太尉咨议参军，进侍中，复为太尉咨议，补右长史。宋国建，转奉常，及受禅，迁太常都官尚书，出为丹阳尹。复入为都官尚书，加散骑常侍，封龙阳县子，出为豫章太守。元嘉三年进尚书右仆射。明年卒，赠金紫光禄大夫，有集二十卷。
　　◇谏北讨表
　　伏思圣略深远，臣之愚管无所措其意。然臣愚见，窃有所怀。虏凶狡情状可见，自关中再败，皆是帅师违律，非是内有事故，致外有败伤。虏闻殿下亲御六军，必谓见伐，当重兵守潼关，其势然也。若陵威长驱，臣实见其未易；若舆驾顿洛，则不足上劳圣躬。如此，则进退之机，宜在孰虑。贼不敢乘胜过陕，远慑大威故也。今尽用兵之算，事从屈申，遣师扑讨，而南夏清晏，贼方惧将来，永不敢动。若舆驾造洛而反，凶丑更生揣量之心，必启边戎之患，此既必然。江南，倾注舆驾，忽闻远伐，不测师之深浅，必以殿下大申威灵，未还，人情恐惧，事又可推。往年西征，刘锺危殆，前年劫盗破广州，人士都尽。三吴心腹之内，诸县屡败，皆由劳役所致。又闻处处大水，加远师民敝，败散，自然之理。殿下在彭城，劫盗破诸县，事非偶尔，皆是无赖凶慝。凡顺而抚之，则百姓思安，违其所愿，必为乱矣。古人所以救其烦秽，正在於斯。汉高身困平城，吕后受匈奴之辱，魏武军败赤壁，宣武丧师枋头，神武之功，一无所损。况偏师失律，无亏於庙堂之上者邪。即之事实，非败之谓，惟龄石等可念耳。若行也，或速其祸，反覆思惟，愚谓不烦殿下亲征小劫。西虏或为河洛之患，今正宜通好北虏，则河南安。河南安则济泗静。伏愿圣鉴察臣愚怀。（《宋书·郑鲜之传》。宋国初建，转奉常，佛佛虏陷关中，高祖复欲北讨，行意甚盛，鲜之上表谏。）
　　◇请立学表
　　至於洙泗之教，洋洋盈耳，所以柔渐性情，日用成器，国废胄子之教，家弛劝学之训，宜振起颓业，以回视听，接光太阳，烛之幽夜，令欣流者济津，怀宝者剖和。（《艺文类聚》三十八。）
　　◇举谢绚自代
　　盖闻知贤弗推，臧文所以窃位；宣子能让，晋国以之获宁，鲜之猥承人乏，谬蒙过眷，既恩以义隆，遂再叨非服。知进之难，屡以上请，然自退之志，未获暂申，夙夜怀冰，敢忘其惧。伏见行参军谢绚，清悟审正，理怀通美，居以端右，虽未足舒其采章，升庸以渐，差可以位拟人。请乞愚短，甘充下列，授为贤牧，实副群望。（《宋书·郑鲜之传》，桓伟进号安西，转补功曹，举陈郡谢绚自代。）
　　◇滕羡仕宦议
　　名教大极，忠孝而已，至乎变通抑引，每事辄殊，本而寻之，皆是求心而遗迹。迹之所乘，遭遇或异。故圣人或就迹以助教，或因迹以成罪，屈申与夺，难可等齐，举其阡陌，皆可略言矣。天可逃乎？而伊尹废君；君可胁乎？而鬻权见善；忠可愚乎？而箕子同仁。自此以还，殊实而齐声，异誉而等美者，不可胜言。而欲令百代之下，圣典所阙，正斯事於一朝，岂可易哉！
　　然立言明理，以古证今，当使理厌人情。如滕羡情事者，或终身隐处，不关人事，或升朝理务，无讥前哲。通滕者则以无讥为证，塞滕者则以隐处为美。折其两中，则异同之情可见矣。然无讥前哲者，厌情之谓也。若王陵之母，见烹於楚，陵不退身穷居，终为社稷之臣，非为荣也。鲍勋蹇谔魏朝，亡身为效，观其志非贪爵也。凡此二贤，非滕之谕。夫圣人立教，犹云「有礼无时，君子不行」。有礼无时，政以事有变通，不可守一故耳。若滕以此二贤为证，则恐人人自贤矣。若不可人人自贤，何可独许其证。讥者兼在於人，不但独证其事。汉魏以来，记阙其典，寻而得者无几人。至乎大晋中朝及中兴之後，杨臻则七年不除丧，三十馀年不关人事，温公则见逼於王命，庾左丞则终身不著袷，高世远则为王右军、何骑骠所劝割，无有如滕之易者也。若以麻非为哀之主，无所复言矣。文皇帝以东关之役，尸骸不反者，制其子弟，不废婚宦。明此，孝子已不自同於人伦，有识已审其可否矣。若其不尔，居宗辅物者，但当即圣人之教，何所复明制於其间哉。及至永嘉大乱之後，王敦复申东关之制於中兴，原此是为国之大计，非为训范人伦，尽於此也。
　　何以言之？父仇明不同载天日，而为国不可许复仇，此自以法夺情，即是东关、永嘉之喻也。何妨综理王务者，布衣以处之。明教者自谓世非横流，凡士君子之徒，无不可仕之理，而杂以情讥，谓宜在贬裁耳。若多引前事以为通证，则孝子可顾法而不复仇矣。文皇帝无所立制於东关，王敦无所明之於中兴。每至斯会，辄发之於宰物，是心可不喻乎。
　　且夫求理当先以远大，若沧海横流，家国同其沦溺，若不仕也则人有馀力。人有馀力，则国可至乎亡，家可致乎灭。当斯时也，匹妇犹亡其身，况大丈夫哉。既其不然，天下之才，将无所理，滕但当尽《陟岵》之哀，拟不仕者之心，何为证喻前人，以自通乎？且名为大才之所假，而小才之所荣，荣与假乘常，已有渐德，无欣工进，何有情事乎。若其不然，则工进无欣，何足贵於千载之上邪。苟许小才荣其位，则滕不当顾常疑以自居乎。所谓柳下惠则可，我则不可也。
　　且有生之所宗者圣人，圣人之为教者礼法，即心而言，则圣人之法，不可改也。而秦以郡县治天下，莫之能变；汉文除肉刑，莫之能复。彼圣人之为法，犹见改於後王，况滕赖前人，而当必通乎？若人皆仕，未知斯事可俟後圣与不？况仕与不仕，各有其人，而不仕之所引，每感三年之下。见议者弘通情纪，每傍中庸，又云若许讥滕，则恐亡身致命之仕，以此而不尽。何斯言之过与。夫忠烈之情，初无计而後动。若计而後动，则惧法不尽命。若有不尽，则国有常法。故古人军败於外，而家诛於内。苟忠发自内，或惧法於外，复有踟蹰顾望之地邪？若有功不赏，有罪不诛，可致斯喻耳。无有名教翼其子弟，而子弟不致力於所天。不致力於所天，则王经忠不能救主，孝不顾其亲，是家国之罪人耳，何所而称乎。夫恩宥十世，非不隆也，功高赏厚，非不报也。若国宪无负於滕恬，则羡之通塞，自是名教之所及，岂是劝沮之本乎？
　　议者又以唐虞邈矣，孰知所归，寻言求意，将所负者多乎。後汉乱而不亡，前史犹谓数公之力。魏国将建，荀令君正色异议，董昭不得枕苏则之膝，贾充受辱於庾纯。以此而推，天下之正义，终自传而不没，何为发斯叹哉。若以时非上皇，便不足复言多者，则夷齐於、望，子房於四人，亦无所复措其言矣。至於陈平默顺避祸，以权济屈，皆是卫生免害，非为荣也。滕今生无所卫，鞭塞已冥，义安在乎。昔陈寿在丧，使婢丸药，见责乡闾，阮咸居哀，骑驴偷婢，身处王朝。岂可以阮获通於前世，便可疑於後乎。且贤圣抑引，皆是究其始终，定其才行。故虽事有惊俗，而理必获申，诜葬母後园，而身登宦，所以免责，以其孝也。日杀儿无讥，以其忠也。今岂可以二事是忠孝之所为，便可许杀儿葬母後园乎？不可明矣。既其不可，便当究定滕之才行，无所多辨也。
　　滕非下官乡亲，又不周旋，才能非所能悉。若以滕谋能决敌，才能周用，此自追踪古人，非议所及。若是士流，故谓宜如子夏受曾参之词，可谓善矣，而子夏无不孝之称也。意之所怀，都尽於此，自非名理，何缘多其往复，如其折中，裁之居宗。（《宋书·郑鲜之传》，为桓傅辅国主簿。先是兖州刺史滕恬，为丁零翟远所没，死尸不反。恬子羡仕官不废，议者嫌之。桓玄在荆州，使群僚博议，鲜之议。）
　　◇父疾去职议
　　夫事有相权，故制有与夺，此有所屈，而彼有所申。未有理无所明，事无所获，而为永制者也。当以去官之人，或容诡托之事。诡托之事，诚或有之，岂可亏天下之大教，以末伤本者乎。且设法盖以众苞寡，而不以寡违众，况防杜去官而塞孝爱之实。且人情趋於荣利，辞官本非所防，所以为其制者，莅官不久，则奔竞互生，故杜其欲速之情，以申考绩之实。今省父母之疾，而加以罪名，悖义疾理，莫此为大。谓宜从旧，於议为允。（《宋书·郑鲜之传》，长吏以父母疾去官，禁锢三年，山阴令，沈叔任父疾去职，鲜之因此上议，从之。）
</div>
    <div class="pagination">
<a href="全上古三代秦汉三国六朝文_page452.html">上一页</a><span>...</span><a href="全上古三代秦汉三国六朝文_page448.html">448</a><a href="全上古三代秦汉三国六朝文_page449.html">449</a><a href="全上古三代秦汉三国六朝文_page450.html">450</a><a href="全上古三代秦汉三国六朝文_page451.html">451</a><a href="全上古三代秦汉三国六朝文_page452.html">452</a><span class="current-page">453</span><a href="全上古三代秦汉三国六朝文_page454.html">454</a><a href="全上古三代秦汉三国六朝文_page455.html">455</a><a href="全上古三代秦汉三国六朝文_page456.html">456</a><a href="全上古三代秦汉三国六朝文_page457.html">457</a><a href="全上古三代秦汉三国六朝文_page458.html">458</a><span>...</span><a href="全上古三代秦汉三国六朝文_page454.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
