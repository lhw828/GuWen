<!DOCTYPE html>
<html>
 <head>
  <meta charset="utf-8"/>
  <title>
   宋文选 - 第 2 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋文选 - 第 2 页/共 14 页
  </h1>
  <div class="content">
   或问大衍占筮之事也其于筮占之説无所非乎曰其法是也其言非也用蓍四十有九分而为二挂一揲四归竒再扐其法是也象两象三至于乾坤之防以当万物之数者其言皆非也传曰知者创物又曰百工之事皆圣人之作也筮者上古圣人之法也其为数也出于自然而不测四十有九是也其为用也通于变而无穷七八九六是也惟不测与无穷故谓之神惟神故可以占今为大衍者取物合数以配蓍是可测也以九六定乾坤之策是有限而可穷也矧占之而不效乎竒偶隂阳之数也隂阳天地之正气也二气升降有进退而无老少且圣人未尝言而虽系辞之厐杂亦不道也问者曰然则九六何为而变曰夫蓍四十有九无不用也昔之言大衍者取四揲之防而舍挂扐之数兼知挂扐之多少则九六之变可知矣蓍数无所配合隂阳无老少乾坤无定防知此然后知筮占矣呜呼文王无孔子易其沦于卜筮乎易无王弼其沦于异端之説乎因孔子而求文王之用心因弼而求孔子之意因予言而求弼之得失可也
　　原弊论
　　孟子曰养生送死王道之本管子曰仓廪实而知礼节故农者天下之本也而王政所由起也古之为国者未尝敢忽而今之为吏者不然簿书聴断而已矣闻有道农之事则相与笑之曰鄙夫知赋敛财用之为急不知务农为先者是未原为政之本末也知务农而不知节用以爱农是未尽务农之方也古之为政者上下相移用以济下之用力者甚勤上之用物者有节民无遗力国不过费上爱其下下给其上使不相困三代之法皆如此而最备于周周之法曰井牧其田十而一之一夫之力督之必尽其所任一日之用节之必量其所入一歳之耕供公与民食皆出其间而常有余故三年而余一年之备今乃不然耕者不复督其力用者不复计其出入一歳之耕供公仅足而民食不过数月甚者塲功甫毕簸糠麸而食粃稗或采橡实畜菜根以延冬春夫糠覈橡实孟子所谓狗彘之食也而卒嵗之民不免食之不幸一水旱则相枕为饿莩此甚可叹也夫三代之为国公卿士庻之禄廪兵甲车牛之财用山川宗庙鬼神之供给未尝阙也是皆出于农而民之所耕不过今九州之地也嵗之凶荒亦时时而有与今无以异今固尽有向时之地而制度无过于三代者昔者用常有余而今常不足何也其为术相反而然也昔者知务农知节用今以不勤之农占无节之用故也非徒不勤农又为众弊以耗之非徒不量民力以为节又直不量天力之所任也何谓众弊有诱民之弊有兼并之弊有力役之弊请详言之今夫坐华屋享美食而无事者曰浮图之民仰衣食而养妻子者曰兵戎之民此在三代时南亩之民也今之议者以浮图并周孔之事曰三教不可以去兵戎曰国备不可以去浮图不可并周孔不言而易知请试言之国家自景徳罢兵三十三嵗矣兵尝经用者老死今尽而后来者未尝闻金鼓识战陈也生于无事而饱于衣食也其势不得不骄惰今卫兵入宿不自持被而使人持之禁兵给粮不自荷而雇人荷之其骄如此况肯冒辛苦以战鬪乎前日西邉之吏如髙化军齐宗举两用兵而輙败此其效也夫就使兵耐辛苦而能鬬战虽耗农民为之可也柰何有为兵之虗名而其实骄惰无用之人也古之凡民长大壮健者皆在南亩农隙则教之以战今乃大异一遇凶歳则州郡吏以尺度量民之长大而试其壮健者招之去为禁兵其次不及尺度而稍怯弱者籍之以为厢兵吏招人多者有赏而民方穷时争投之故一经凶荒则所留在南亩者惟老弱也而吏方曰不收为兵则恐为盗噫苟知一时之不为盗而不知其终身骄惰而窃食也古之长大壮健者任耕而老弱者游惰今之长大壮健者游惰而老弱者留耕也何相反之甚耶然民尽力乎南亩者或不免乎狗彘之食而一去为僧兵则终身安佚而享豊腴则南亩之民不得不日减也故曰有诱民之弊者谓此也此其耗之一端也古者计口而受田家给而人足井田既坏而兼并乃兴今大率一户之田及百顷者养客数十家其间用主牛而出己力者用已牛而事主田以分利者不过十余户其余皆出产租而侨居者曰浮客而有畬田夫此数十家者素非冨而畜积之家也其春秋神社婚姻死塟之具又不幸遇凶荒与公家之事当其乏时尝举债于主人而后偿之息不两倍则三倍及其成也出种与税而后分之偿三倍之息尽其所得或不能足其场功朝毕而暮乏食则又举之故冬春举食则指麦于夏而偿麦偿尽矣夏秋则指禾于冬而偿也似此数十家者尝食三倍之物而一户尝尽取百顷之利也夫主百顷而出税赋者一户尽力而输一户者数十家也就令国家有寛征薄赋之恩是徒盖一家之幸而数十家者困苦常自若也故曰有兼并之弊者谓此也此亦耗之一端也民有幸而不役于人能有田而自耕者下自二顷至一顷皆以等书于籍而公役之多者为大役少者为小役至不胜则贱卖其田或逃而去故曰有力役之弊者谓此也此亦耗之一端也夫此三弊是其大端又有竒衺之民去为浮巧之工与夫兼并商贾之人为僣侈之费又有贪吏之诛求赋敛之无名其弊不可以尽举也既不劝之使勤又为众弊以耗之大抵天下中民之士冨与贵者化粗粝为精善是一人常食五人之食也为兵者养父母妻子而计其馈运之费是一兵常食五农之食也为僧者养子弟而自丰食是一僧常食五农之食也贫民举倍息而食者是一人常食二人三人之食也天下几何其不乏也何谓不量民力以为节方今量国用而取之民未尝量民力而制国用也古者冡宰制国用量入以为出一嵗之物三分之一以给公上一以给民食一以备凶荒今不先制乎国用而一切临民而取之故有支移之赋有和籴之粟有入中之粟有和买之绢有杂料之物茶盐山泽之利有有征制而不足则有司屡变其法以争毫末之利用心益劳而益不足者何也制不先定而取之无量也何谓不量天力之所任此不知水旱之谓也夫隂阳在天地间腾降而相推不能无愆伏如人身之有血气不能无疾病也故善医者不能使人无疾病疗之而已善为政者不能使嵗无凶荒备之而已尧汤大圣不能使无水旱而能备之者也古者丰年补救之术三年耕必留一年之蓄是凡三歳期一嵗以必灾也此古之善知天者也今有司之调度用足一嵗而已是期天歳歳不水旱也故曰不量天力之所任是以前二三嵗连遭旱蝗而公私乏食是期天之无水旱卒而遇之无备故也夫井田什一之法不可复用于今为计者莫若就民而为之制要在下者尽力而无耗弊上者量民而用有节则民与国庻几乎俱富矣今士大夫方共修太平之基颇推务本以兴农故輙原其而列之以俟兴利除害者采于有司也









　　宋文选巻一
　　钦定四库全书
　　宋文选巻二
　　欧阳永叔文
　　上皇帝封事书
　　月日臣修谨昧死再拜上书于皇帝陛下臣近准诏书许以封章言事臣学识愚浅不能广引深逺以明治乱之原谨采当今急务条为三弊五事以应诏书所求伏惟陛下裁择臣闻自古王者之治天下虽有忧勤之心而不知致理之要则心愈劳而事愈乖虽有纳谏之明而无力行之果断则言愈多而听愈惑故为人君者以细务而责人专大事而独断此致理之要术也纳一言而可用虽众议不得以沮之此力行之果断也知此二者天下无难致理矣臣伏见国家大兵一动天下骚然陛下思社稷之安危念兵民之困弊四五年来忧勤可谓至矣然而兵日益老贼日益强并九州之力平一西戎小者尚无一人敢前今又北方大者违盟妄作其将何以御之从来所患者西北今西北叛矣所恶者盗贼今盗贼起矣所忧者水旱今水旱作矣所仰者民力今民力困矣所急者财用今财用乏矣陛下之心日忧于一日天下之势歳危于一嵗臣所谓用心虽劳而不知致理之要也近年朝廷虽广言路献计之士不下数千然而亊绪转多枝梧不暇从前所采众议纷纷至于临事谁策可用此臣所谓听言虽多不如力行之果断也臣伏思圣心所甚忧而当今所最阙者不过曰无兵也无将也无财也无御戎之策也无可任用之臣也此五者陛下忧其未有而臣谓今皆有之然陛下未得而用之者陛下未思其术也国家创业之初四方割据中国地狭兵民不多然尚能南取荆楚西平蜀国东下并潞北窥幽燕当是时所用兵财将吏其数几何盖善用之故不觉其少也岂如今日承百年祖宗之业尽有天下之富强人众物盛十倍于昔故臣敢曰有兵有将有财用有御戎之策有可用任之臣然陛下皆不得而用者何哉由朝廷有三大弊故也何谓三大弊一曰不慎号令二曰不明赏罚三曰不责功实此弊因循于上则万亊弛慢废坏于下臣闻号令者天子之威也赏罚者天子之权也若号令烦而不信赏罚行而不当则天下不服故又须责臣下以功实然后号令不虗出而赏罚不滥行是以慎号令明赏罚责功实此三者帝王之竒术也自古人君英雄如汉武帝聪明如唐太宗皆能知此三术而自执威权之柄故二帝所求无不得所欲皆如意汉武帝好用兵则诛灭四夷收功万里以快其心欲求将则卫霍之材供其指使欲得贤士则有公孙董汲之徒以称其意唐太宗好用兵则诛突厥破辽东威加四海以逞其志欲求将则有李靖李勣之俦入其驾驭欲得贤士则有王魏房杜之辈奉其左右此二帝凡有所为后世莫及可谓所求无不得所欲皆如意无他术也唯能自执威权之柄耳伏惟陛下以圣明之资超越二帝又尽有唐汉之天下然而欲御邉则常患无兵欲破贼则常患无将欲赡军冨国则常患无财欲威服四夷则常患无策欲任使贤才则常患无人是所求皆不如意其故无他由不用威权之术也自古帝王或为强臣所制或为小人所惑权柄不出于已方今外无强臣之患又无小人独任之惑内外臣庶尊陛下如天爱陛下如父倾耳延首愿听陛下所为何惮而乆不为哉若一日赫然奋威权以临之可使万事皆办何患五者之无奈何为三弊之因循而一事之不集臣请言三弊夫言多变则俗不信令频改则下难从今出令之初不加详审行之未乆寻又更张以不信之言行难从之令故每有处置之事天下知朝廷未是一定之命则官吏咸相谓曰且未可行不乆必须更改或曰备礼行下略与应破指挥旦夕之间果然又变至于官吏更易道路疲于迎送文牒纵横上下莫能遵禀官吏军民或闻而叹息或闻而窃笑叹息者有忧天下之心窃笑者有轻朝廷之意号令如此欲感天下其可得乎此不慎号令之弊一也古今用人之术不过赏罚而已然赏及无功则恩不足劝罚失有罪则威无所惧虽有人不可用也臣尝闻之太宗皇帝时王全斌等破蜀归功不细矣犯法一贬十年不问盖是时方伐江南故黜全斌与诸将立法及江南已下乃复其官太宗神武英断所以能平天下者赏罚分明皆如此也自闗西用兵四五年矣赏罸之际是非莫分大将以无功而依旧居官军中见无功者不妨居好官则诸将谁肯立功矣偏裨柔懦逗留者皆当斩罪或暂贬而寻迁或不贬而依旧军中见有罪者不诛则诸将谁肯用命矣是谓赏不足劝罸无所惧赏罚如此而欲用人其可得乎此不明赏罚之弊二也自兵动以来处置之事不少然多有名无实请略举其一二则其他可知数年以来防兵不絶诸路之民半为兵矣其间老弱病患短小怯懦者不可胜数其额空多所用者少此有防兵之虗名而无得兵之实效也新集之兵所在教习追呼上下民不安居主教者非将领之才所教者无旗鼔之法徃来州县怨叹嗷嗷既多是老弱怯懦之人又无训齐精练之术此有教兵之虗名无训兵之实效也诸州所造噐械数不少矣工作之际已劳民力辇运般送又苦道路然而鉄刃不钢筋胶不固长短大小多不中度盖造作之所但务充数而速了不计所用之不堪经歴官司又无检责此有噐械之虗名而无噐械之实用也以无实之法教小怯之兵执钝折不堪之器械百战百败理在不疑临事而悟何可及乎故事无大小悉皆卤莽此不责功实之弊三也臣故曰三弊因循于上则万事弛慢废坏于下四方事不可尽言臣请略言其大者五事其一曰兵臣闻攻人以谋不以力用兵鬪智不鬪多前代用兵之人多者常败少者常胜汉王寻等以百万之师遇光武九千人而败是多者败而少者胜也苻坚以百万之众遇谢二三万人而败是多者败而少者胜也曹操以三十万青州兵败于吕布退而归许复以二万人破袁绍兵四十万人是用兵多则败而少者胜之明騐也况于荒逺尤难以力争只可以计取李靖破突厥于定襄只用兵三千人其后破颉利于隂山亦不过万人其他以三五千人立功塞外者不可悉数盖兵不在多能用计耳故善用兵者以少而为多不善用兵者虽多而为少臣谓方今添兵则耗国减兵则破敌今沿邉之兵不下七八十万可谓多矣然训练不精又有老弱虗数十人不当一人是七八十万之兵不得七八十万人之用加之军无统制分散支离分多为寡兵法所忌此所谓不善用兵者虽多愈少故常战而常败也愿陛下赫然奋威饬励诸将精加训练去其老弱七八十万中可得四五十万人古人用兵一以当百今既未能但得以一当十则五十万数可当五百万兵之用此所谓善用兵者以少而为多古人所以少而胜多者以此也今不思实效但务添多耗国耗民迁延日月贼虽不至天下已困矣此一事也其二曰将臣又闻古语曰将相无种故或出于士或出于卒伍或出于奴仆或出于盗贼唯能不次而用之乃为名将耳今国家求将之意虽切选将之路太狭今诏近臣举将而限以资品则英豪在下位者不可得矣试将材者限以弓马一夫之勇则智略万夫之敌皆遗之矣山林竒杰之士召而至者以其贫贱而薄之不过与一主簿借职使之怏怏而去则古之屠钓饭牛之杰皆激怒而失之矣以至无人可用则宁用癃钟跛躃庸懦暗劣之人皆委之要地授以兵柄天下三尺童子皆为朝廷危之前日澶州之卒几为国家生事此可见也议者不知取将之无术但云当今之无将臣愿陛下革去旧弊奋然精求英豪之士不须限以下位知畧之人不必试以弓马山林之杰不必薄其贫贱唯陛下以非常之礼待人臣人臣亦将以非常之效为报又何患于无将哉此二事也其三曰财用臣又闻善治病者则医其受病之处善救弊者必塞其起弊之原今天下财用困乏其弊安在起于兵兴而费大也昔汉武帝好弄兵用尽累世之财当时耀兵单于台不过十万人尚能困其国力况今日七八十万连四五年而不觧所以罄天地之所生竭万民之膏血而用不足也今虽有知者物不能増而计无所出矣唯有减冗卒之虗费练精兵而速战功成兵罢自足用矣今兵有可减之理而无人敢当其事贼有速击之便而无人敢奋其勇后时败事徒耗国而耗民唯陛下以威权督责之乃有期耳此三事也其四曰御敌之策臣又闻兵法曰上兵伐谋其次伐交北敌与朝廷通好近四十年不敢妄动今一旦发其狂谋者其意何在盖见中国频为元昊所败故敢启其贪心伺隙而动耳今督厉诸将选兵秣马疾入西界但能痛败昊贼一阵则吾军威大振而敌计沮矣此所谓上兵伐谋者也今论事者皆知北敌与西贼通谋欲并二国之力窥我河北陜西若使二敌并冦则难以力支今若我能先击败其一国则敌势减半不能独举此兵法所谓伐交者也元昊地狭贼兵不多向来攻我传闻契丹常有助兵今若北人自有防集之谋而元昊骤然被击必求助于契丹契丹分兵助昊则可牵其南冦之力若不助昊则二国有隙自相疑贰此亦伐交之策也假令二国克期分路来冦我能先期大举则元昊苍皇自救不暇岂能与契丹相为表里是破其素定之约乖其尅日之期此兵法所谓亲而离之亦伐交之防也昊贼叛逆以来幸而屡胜长有轻视诸将之心今又见朝廷北忧契丹方经营于河朔必谓我师不能西出今乗其骄怠正是疾驱急击之时此兵法所谓出其不意者取胜之上策也前年西将有请出攻者当时贼气方盛我兵未练朝廷尚许其出师况今元昊有可攻之势此不可失之时彼方幸吾忧河北而不虞我能西征出其不意此可攻之势也自四路分帅今已半年训练恩信兵已可用故近日屡奏小捷是我师渐振贼气渐衂此可攻之势也苟失此时而使二敌先来则吾无策矣臣愿陛下不以臣言为狂宻诏四路之帅恊议而行之此四事也其五曰可任之臣臣又闻语曰十室之邑必有忠信况今文武常选之官盈于朝廷徧于天下其间非无材智之人陛下总治万几之大既不暇尽识其人故不能躬自进贤而退不肖执政大臣动循旧例又不敢进贤而退不肖审官吏部三班之职但掌文簿差除而已又不敢越次进贤而退不肖是上自天子下至有司无一人得进贤而退不肖者所以贤愚混杂侥幸相容三载一迁更无旌别平居无亊常患太多而差除不行一旦临事要人常曰无人使用自古任人之法无如今日之谬也今议者或谓以举主转官为进贤犯罪即黜为退不肖此不知其弊之深也大凡善恶之人各以类聚故好贜汚者各举贪浊之人好财利者各举诛求之人性庸懦者各举不才之人守亷节者乃举公干之人朝廷不问是非但见举主数足便与迁官则公干者进矣贪浊者亦进诛求者亦进矣不才者亦进矣混淆如此便可为进贤之法乎方今出责官吏岂有澄清纠举之法哉唯犯賍之人因民论诉者乃能出之耳夫能舞弄文法而求财贿者亦强黠之吏政事必由己出故虽诛剥豪民尚或不及贫弱至于不才之人不能主事众胥羣吏共为奸欺则民无贫富一时受弊以此而言则贜吏与不才之人为害等耳今贜吏因自败者乃加黜责十不去其一二至于不才之人上下共知而不问寛缓容奸其弊如此便可为退不肖之法乎贤不肖既无别则冝乎设官虽多而无人可用也臣愿陛下明赏罚责功实则材皆列于陛下之前矣臣故曰五者皆有然陛下不得而用者为有弊故也三弊五事臣既已详言之矣唯陛下择之天下之务不过此也方今天文变于上地理逆于下人心怨乎内四夷攻于外事势如此殆非迟疑寛缓之时唯陛下防意狂直甘俟诛夷臣昧死再拜
　　上范司谏书
　　月日具官谨斋沐拜书司谏学士执事前月中得进奏吏报云自陈州召至阙拜司谏即欲为一书以贺多事怱卒未能也司谏七品官尔于执事得之不为喜而独区区欲一贺者诚以谏官者天下之得失一时之公议系焉今世之官自九卿百执事外至一郡县吏非无贵官大职可以行其道也然县越其封郡逾其境虽贤守长不得行以其有守也吏部之官不得理兵部鸿胪之卿不得理光禄以其有司也若天下之得失生民之利害社稷之大计惟所见闻而不系职司者独宰相可行之谏官可言之尔故士之学古懐道者仕于时不得为宰相必为谏官谏官虽卑与宰相等天子曰不可宰相曰可天子曰然宰相曰不然坐乎庙堂之上与天子相可否者宰相也天子曰是谏官曰非天子曰可行谏官曰必不可行立于殿陛之前与天子争是非者谏官也宰相尊行其道谏官卑行其言言行道亦行也九卿百司郡县之吏守一职者任一职之责宰相諌官系天下之事亦任天下之责然宰相九卿而下失职者受责于有司谏官之失职也取讥于君子有司之法行乎一时君子之讥着之简册而昭明垂之百世而不冺甚可惧也夫七品之官任天下之责惧百世之讥岂不重耶非才且贤者不能为也近执事始被召于陈州洛之士大夫相与语曰我识范君知其才也其来不为御史必为谏官及命下果然则又相与语曰我识范君知其贤也他日闻有立天子陛下直辞正色靣诤庭论者非他人必范君也拜命以来翘首企足竚乎有闻而卒未也窃惑之岂洛之士大夫能料于前而不能料于后也将执事有待而为也昔韩退之作诤臣论以讥阳城不能极谏卒以谏显人皆谓城之不谏盖亦有待而然退之不识其意而妄讥脩独以为不然当退之作论时城为谏议大夫已五年后又二年始廷论陆贽及沮裴延龄作相欲裂其麻才两事耳当徳宗时可谓多事矣授受失宜叛将强臣罗列天下又多猜忌进任小人于此之时岂无一事可言而须七年耶当时之事岂无急于沮延龄论陆贽两事耶谓宜朝拜官而夕奏防也幸而城为谏官七年适遇延龄陆贽事一谏而罢以塞其责向使止五年六年而遂迁司业是终无一言而去也何所取哉今之居官者率三嵗而一迁或一二歳甚者半嵗而一迁此又非可以待乎七年也今天子躬亲庶政化理清明虽为无事然自千里诏执事而拜是官者岂不欲闻正议而乐谠言乎然今未闻有所言说使天下知朝廷有正士而彰吾君有纳谏之明也夫布衣韦帯之士穷居草莽坐诵诗书常恨不见用及用也又曰彼非我职不敢言或曰我位犹卑不得言得言矣又曰我有待是终无一人言也可不惜哉伏惟执事思天子所以见用之意惧君子百世之讥一陈昌言以塞重望且解洛士大夫之惑则幸甚幸甚
　　与张秀才第一书
　　修顿首致书秀才足下前日辱以诗赋杂文启事为贽披读三四不能輙休足下家籍河中为乡进士精学厉行尝已选于里升于府而试于有司矣诚可谓彼邦之秀者欤然士之居也游必有友学必有师其乡必有先生长者府县必有贤守长佐吏彼能为足下称才而述美者宜不少矣今乃越数百里犯风霜干大国望官府下首于阍谒者以道姓名趋走拜伏于人之阶庑间何其勤劳乎岂由心负其所有而思以一发之耶将頋视其乡之狭陋不足自广而为夫大国多贤士君子可以奋扬而光逺之耶则足下之来也其志岂近而求岂小耶得非磨光濯色计之熟卜之吉而后勇决以来耶今市之门旦而启商者趋焉贾者坐焉持寳而欲价者之焉赍金而求寳者亦之焉闲民无资攘臂以游者亦之焉洛阳天下之大市也来而欲价者有矣坐而为之轻重者有矣予居其间其官位学行无动人也是非可否不足取信也其亦无资而攘臂以游者也今足下之来试其价既就于可以轻重者矣而反以及予夫以无资者当求价之责虽知贪于所得而不知有以为价也故辱赐以来且慙且喜既不能塞所求以报厚意姑道此以为谢
　　答李诩书
　　脩白前辱示书及性诠三篇见吾子好学善辨而文能尽其意之详今世之言性者多矣有所不及也故思与吾子卒其说脩患世之学者多言性故常为说曰夫性非学者之所急而圣人之所罕言也易六十四卦不言性其言者动静得失吉凶之常理也春秋二百四十二年不言性其言者善恶是非之实録也诗三百五篇不言性其言者政教兴衰之美刺也书五十九篇不言性其言者尧舜三代之治乱也礼乐之书虽不完而杂出于诸儒之记然其大要治国脩身之法也六经之所载皆人事之切于世者是以言之甚详至于性也百不一二言之或因言而及焉非为性而言也故虽言而不防予之所谓不言者非谓絶而无言盖其言者鲜而又不主于性而言也论语所载七十二子之问于孔子者问孝问忠问仁义问礼乐问修身问为政问朋友问鬼神者有矣未尝有问性者孔子之吿其弟子者凡数千言其及于性者一言而已予故曰非学者之所急而圣人之罕言也书曰习与性成语曰性相近习相逺者戒人慎所习而言也中庸曰天命之谓性率性之谓道者明性无常必有以率之也乐记亦曰感物而动性之欲也明物之感人无不至也然终不言性果善果恶但戒人慎所习与所感而勤其所以率之者尔予故曰因言以及之而不究也修少好学知学之难凡所谓六经之所载七十二子之所问者学之终身有不能达者矣于其所达行之终身有不能至者矣以予之汲汲于此而不暇乎其他因以知七十二子亦以是汲汲而不暇也又以知圣人所以教人垂世亦皇皇而不暇也今之学者于古圣贤所皇皇汲汲者学之行之或未至其一二而好为性説以穷圣贤之所罕言而不防者执后儒之偏説事无用之空言此予之所不暇也或有问曰性果不足学乎子曰性者与身俱生而人之所皆有也为君子者修身治人而已性之善恶不必防也使性果善耶身不可以不脩人不可以不治使性果恶耶身不可以不修人不可以不治不脩其身虽君子而为小人书曰惟圣罔念作狂是也能修其身虽小人而为君子书曰惟狂克念作圣是也治道备人斯为善矣书曰黎民于变时雍是也治道失人斯为恶矣书曰殷顽民又曰旧染污俗是也故为君子者以修身治人为急而不穷性以为言夫七十二子之不问六经之不主言或虽言而不防岂略之哉盖有意也或又问曰然则三子言性过欤曰不过也其不同何也曰始异而终同也使孟子曰人性善矣遂怠而不教则是过也使荀子曰人性恶矣遂弃而不教则是过也使扬子曰人性混矣遂肆而不教则是过也然三子者或身奔走诸侯以行其道或著书累千万言以告于后世未尝不区区以仁义礼乐为急盖其意以为善者一日不教则失而入于恶恶者勤而教之则可使至于善混者驱而率之则可使去恶而就善也其説与书之习与性成语之性近习逺中庸之有以率之乐记之慎物所感皆合夫三子者推其言则殊察其用心则一故予以为推其言不过始异而终同也凡论三子者以予言而一之则哓哓者可以息也予之所説如此吾子其择焉
　　送方希则序
　　蒙庄以绅笏为柴栅班伯以声名为缰鎻夫轩裳辉华人之所甚欲彼岂恶之耶盖将有激云尔是以君子轻去就随巻舒富贵不可诱故其气浩然勇过乎贲育毁誉不以屑其量恬然不见于喜愠能及是者达人之节而大方之家乎希则茂才入官三举进士不利命乖数竒时不见用冝且夷然拂衣师心自徃推否泰以消息轻寄物之去来渊乎其大雅之君子而几类于昔贤者乎余自来上都寓谒舍化衣京尘穿履金门者再见春矣防天子方向儒学招徕俊良开贤科命乡举而四方之杰赍贡函诣公车者十百千数余虽后进晚出而掎裳摩趺攘臂以游其间交者固已多矣晚方得君倾盖道途一笑相乐形忘乎外心照乎内虽濠梁之游不若是也未几君召试中防以枉于有司夺席见罢缙绅议者咸伤寃之君方澹乎冲襟竞于使人不能窥也后数日赍装具舟泛然东下以余辱交者索言以为赠夫恢识宇以见乎逺穷倚伏以至于命此非可为浅见寡闻者道也希则达人尔可一言之昔公孙常退归乡人再推射防遂苐一更生书数十上每闻报罢而终为汉名臣以希则之资材识业而沉冥鬱堙者岂非天将张之而固翕之耶不然何邅回而若此也夫良工晚成者噐之大后发先至者骥之良异日垂光虹蜺濯髪云汉使诸儒后生企仰而不暇此固希则禇囊中所畜尔岂假予详言之哉觞行酒半坐者皆欲去操觚率然词不逮意同年景山钦之识之亦赋诗以为别则祖离道旧之情偹之矣此不复云
　　送梅圣俞归洛序
　　至寳潜乎山川之幽而能先羣物以贵于世者负其有异而已故珠潜乎泥玉潜乎璞不与夫蜃蛤珉石混而弃者其先膺美泽之气辉然特见于外也士固有潜乎卑位而与夫庸庸之流俯仰上下然卒不混者其文章才美之光气亦有辉然而特见者也然求珠者必之乎海求玉者必之乎蓝田求贤士者必之乎通都大邑据其防就其名而择其精焉耳洛阳天子之西都距京师不数驿搢绅仕宦杂然而处其亦珠玉之渊海欤予方据是而择之独得于梅君圣俞其所谓辉然特见而精者耶圣俞志髙而行洁气秀而色和崭然独出于众人中初为河南主簿以亲嫌移佐河阳常喜与洛之士游故因吏事而至于此余尝与之徜徉于嵩洛之下每得絶崕倒壑深林古宇则必相与吟哦其间始而欢然以相得终则畅然觉乎熏烝浸渍之为益也故乆而不厌既而以吏事讫言归余且惜其去又悲夫潜乎下邑混于庸庸然所谓能先羣物而贵于世者特其异而已则光气之辉然者岂能掩之哉
　　送廖倚归衡山序
　　元气之融结为山川山川之秀丽称衡湘其蒸为云霓其生为杞梓人居其间得之为俊杰秀才生于衡山之阳而秀丽之精英者得之尤多故其文则云霓其材则杞梓始以乡进士举于有司不中遂游公卿间所至无不虗舘设席争以礼下之今永兴太原公雅识沈正噐君尤深初其镇秦州也请君与俱行遂趋函闗以览秦都则西方士君子得以承望乎风采矣凡居秦几歳而东将过京师以归予尝以上计吏客都中识君于交逵辱之以友益当君之西也获饯于国门及夫斯来又相见于洛道语故旧数日乃行夫山川固能产异物而不能畜之者诚有利其用者耳今君之行也余疑夫不能乆蓄于衡山之阿也
　　送徐无党南归序
　　草木鸟兽之为物众人之为人其为生虽异而为死则同一归于腐壊澌尽冺防而已而众人之中有圣贤者固亦生且死于其间而独异于草木鸟兽众人者虽死而不朽愈逺而弥存也其所以为圣贤者修之于身施之于事见之于言是三者所以能不朽而存也修于身者无所不获施于事者冇得有不得焉其见于言者则又有能有不能也施于事矣不见于言可也自诗书史记所传其人岂必皆能言之士哉修于身矣而不施于事不见于言亦可也孔子弟子有能政事者矣有能言语者矣若顔渊者在陋巷曲肱饥卧而已其羣居则黙然终日如愚人然自当时羣弟子皆推尊之以为不敢望而及而后世更百千歳亦未有能及之者其不朽而存者固不待施于事况于言乎予读班固艺文志唐四库书目见其所列自三代秦汉以来著书之士多者至百余篇少者犹三四十篇其人不可胜数而散亡磨防百不一二存焉予窃悲其人文章丽矣言语工矣无异草木荣华之飘风鸟兽好音之过耳也方其用心与力之劳亦何异众人之汲汲营营而忽焉以死者虽有迟有速而卒与三者同归于冺防夫言之不可恃也盖如此今之学者莫不慕古圣贤之不朽而勤一世以尽心于文字间者皆可悲也东阳徐生少从予学为文章稍稍见称于人既去而与羣士试于礼部得髙第由是知名其文辞日进如水涌而山岀予欲摧其盛气而勉其思也故于其归告以是言然予固亦喜为文辞者亦因以自警焉
　　送王陶序
　　六经皆载圣人之道而易着圣人之用吉凶得失动静进退易之事也其所以为之用者刚与柔也干健坤顺刚柔之大用也至于八卦之变六爻之错刚与柔迭居其位而吉亨利无咎凶厉悔吝之象生焉盖刚为阳为徳为君子柔为隂为险为小人自干之初九为姤而上至于剥其卦五皆隂剥阳之卦也小人之道长君子静以退之时也自坤之初六为复而上至于夬其卦五皆刚决柔之卦也小人之道消君子动以进而用事之时也夫刚之为徳君子之常用也庇民利物功莫大焉其为卦过泰之三而四为大壮五为夬壮者壮也夬者决也四阳虽盛而犹有二隂然阳众而隂寡则可用壮以攻之故其卦为壮五阳而一隂隂不足为直可决之而已故其卦为夬然则君子之用其刚也审其力视其时知隂险小人之必可去然后以壮而决之夫勇者可犯也强者可诎也圣人于壮决之用必有戒焉故大壮之彖辞曰大壮利正其象辞曰君子非礼弗履夬之彖辞曰健而说决而和其象辞曰居徳则忌以明夫刚之不可独任也故复始而亨临浸而长泰交而大壮以众攻其寡夬乘其衰而决之夫君子之用其刚也有渐而不失其时又不独任必以正以礼以说以和而济之则功可成此君子动以进而用事之方也太原王陶字乐道好刚之士也常嫉世隂险之小人多居京师不妄与人游力学好古以自信自守今其初仕于易得君子动以进之象故予为刚说以赠之大壮之初九曰壮于趾征凶夬之初九亦曰壮于趾徃不胜为咎以此见圣人之戒用刚也不独于其彖象而又常深戒于其初呜呼世之君子少而小人多君之力学好刚以蓄其志未始施之于事也今其徃尤冝慎乎其初
　　章望之字序
　　校书郎章君尝以其名望之来请字曰愿有所教使得以勉焉而自朂者予为之字曰表民而告之曰古之君子所以异乎众人者言出而为民信事行而为世法其动作容貌皆可以表于民也故纮綖冕弁以为首容佩玉玦环以为行容衣裳黼黻以为身容手有手容足有足容揖让登降献酬俯仰莫不有容又见其寛柔温厚刚严果毅之色以为仁义之容服其服载其车立乎朝廷而正君臣出入宗庙而临大事俨然人皆望而畏之曰此吾民之所尊也非民之知尊君子而君子者能自脩而尊者也然而行不充于内徳不偹于人虽盛其服文其容民不尊也名山大川一方之望也山川之岳渎天下之望也故君子之贤于一乡者一乡之望也贤于一国者一国之望也名烈着于天下者天下之望也功徳被于后世者万世之望也孝慈友悌达于一乡古所谓乡先生者一乡之望也春秋之贤大夫若随之季梁郑之子产者一国之望也位于中而奸臣贼子不敢窃发于外若汉之大将军出入将相朝廷以为轻重天下系其安危如唐之裴丞相者天下之望也其人已没其事已乆闻其名想其人若不可及者防龙稷契是也其功可以及百世其道可以师百王虽有贤圣莫敢过之者周孔是也此万世之望而皆所以为民之表也传曰在其贤者识其大者逺者章君儒其衣冠气刚色仁好学而有志其絜然修乎其外而辉然充乎其内以发乎文辞则又辨博放肆而无涯是数者皆可以自择而勉焉者也是固能识夫逺大者矣虽予何以朂焉第因其志广其说以塞请
　　梅氏诗集序
　　予闻世谓诗人少达而多穷夫岂然哉盖世所传诗者多出于古穷人之辞也凡士之蕴其所有而不得施于世者多喜自放于山巅水涯之间见虫鱼草木风云鸟兽之状类徃徃探其竒怪内有忧思感愤之欝积其兴于怨刺以道覊臣寡妇之所叹而冩人情之难言盖愈穷则愈工然则非诗之能穷人殆穷者而后工也予友梅圣俞少以防补为吏累举进士輙抑于有司困于州县凡十余年年今五十犹从辟书为人之佐鬰其所蓄不得奋见于事业其家宛陵幼习于诗自为童子出语已惊人长学乎六经仁义之说其为文章简古纯粹不求苟说于世世之人徒知其诗而已然时无贤愚语诗者必求之圣俞圣俞亦自以其不得志者乐于诗而发之故其平生所作于诗尤多世既知之矣而未有荐于上者昔王文康公尝见而叹曰二百年无此作矣虽知之深亦不果荐也若使其幸得用于朝廷作为雅颂以歌咏大宋之功徳荐之清庙而追商周鲁颂之作者岂不伟欤奈何使其老不得志而为穷者之诗乃徒发于虫鱼物类覊愁感叹之言世徒喜其工不知其穷之乆而将老也可不惜哉圣俞诗既多不自收拾其妻之兄子谢景初惧其多而易失也取其自洛阳至于吴兴已来所作次为十巻予尝嗜圣俞诗而患不能尽得之遽喜谢氏之能类次也輙序而藏之其后十五年圣俞以疾卒于京师余既哭而铭之因索于其家得其遗藁千余篇并旧所蔵掇其尤者六百七十七篇为十五巻呜呼吾于圣俞诗论之详矣故不复云庐陵欧阳脩序
　　传易图序
　　孟子曰尽信书不如无书夫孟子好学者岂独忽于书哉盖其自伤不得亲见圣人之作而传者失其真莫可考正而云也然岂独书之如此余读经解至其引易曰差若毫厘谬以千里之说又读今周易有何谓子曰者至其系辞则又曰圣人设卦系辞焉欲考其真而莫可得然后知孟子之叹盖有激云尔说者言当秦焚书时易以卜筮得独不焚其后汉兴他书虽出皆多残阙而易经以故独完然如经解所引考于今易亡之岂今易亦有亡者耶是亦不得为完书也昔孔子门人追记其言作论语书其首必以子曰者所以别夫子与弟子之言又其言非一事其事非一时文聮属而言难次第故每更一事必以子曰以起之若文言者夫子自作不应自称子曰又其作于一时文有次第何假子曰以发之乃知今周易所载非孔子文言之全篇也盖汉之易师择取其文以解卦体至其有所不取则文断而不属故以子曰起之也其先言何谓而后言子曰者乃讲师自为答问之言耳取卦体以为答也亦如公羊糓梁传春秋先言何曷而后导其师之所传以为传也今上系凡有子曰者亦皆讲师之说也然则今易皆出于讲师临时之说也幸而讲师所引者得载于篇不幸其不及引者其亡岂不多耶呜呼歴弟子之相传经讲师之去取不徒存者不完而其伪谬之失其可防耶夫系者有所系之谓也故曰系辞焉以断其吉凶是故谓之爻言其为辞各聮属其一爻者也是则孔子专指爻辞为系辞而今乃以孔子賛易之文为上下系辞者何其谬也卦爻之辞或以为文王作或以为周公作孔子言圣人设卦系辞焉是斥文王周公之作为系辞必不复自名其所作又为系辞也况其文乃防言易之大体杂论易之诸卦其辞非有所系不得谓之系辞也必然自汉诸儒已有此名不知从何而失之也汉去周最近不应有失然所为系辞者得非不为今之系辞乎易需之辞曰需于血出自穴艮之辞曰艮其限列其夤睽之辞曰见豕负涂载鬼一车是皆险怪竒絶非世常言无为有训故考证而学者出其臆见随亊为觧果得圣人之防耶文言系辞有可考者其证如此而其非世常言无可考者又可知矣今徒从夫臆出之说果可尽信之耶此孟子所叹其不如亡者也易之传注比他经为尤多然止于王弼其后虽有述者不必皆其授受但其传之而已大抵易至汉分为三有田何之易焦贑之易费直之易田何之易传自孔子有上下二篇又有彖象系辞文言说卦等自为十篇而有章句凡学有章句者皆祖之田氏焦贑之易无所传授自得乎隠者之学专于隂阳占察之术凡学隂阳占察者皆祖之焦氏费直之易亦无所授又无章句惟以彖象文言等十篇解上下经凡以彖象文言等参入卦中者皆祖之费氏田焦之学废于汉末费氏独兴逓传至郑康成而王弼所注或用康成之说是弼即郑本而为注今行世者惟有王弼易其源出于费氏也孔子之古经亡矣
　　诗谱后序
　　欧阳子曰昔者圣人已没六经之道几熄于战国而焚弃于秦自汉以来收拾亡逸发明遗义而正其讹谬得以粗备传于今者岂一人之力哉后之学者因迹前世之所传而较其得失或有之矣若使徒抱焚余残脱之经伥伥于去圣千百年后不见先儒中间之说而欲特立一家之学者果有能哉吾未之信也然则先儒之论苟非详其终始而抵牾质于圣人而悖理害经之甚有不得已而后改易者何必徒为异论以相訾也毛郑于诗其学亦已博矣予尝依其笺传考之于经而证以序谱惜其不合者颇多盖诗述商周自生民鸟上陈稷契下讫陈灵公千五六百嵗之间旁及列国君臣世次国地山川封域图牒鸟兽草木鱼虫之名与其风俗善恶方言训诂盛衰治乱美刺之由无所不载然则孰能无失于其间哉予疑毛郑之失既多然不敢轻为改易者意其为说不止于笺传而恨已不得尽见二家之书未能徧通其防夫不尽见其书而欲折其是非犹不尽人之辞而欲其断讼之曲直其能果于自决乎其能使之必服乎世言郑氏诗谱最详求之乆矣不可得虽崇文总目秘书所藏亦无之庆厯四年奉使河东至于绛州偶得焉其文有注而不见名氏然首尾残阙自周公致太平已上皆正之其国谱旁行尤易为讹舛悉皆颠倒错乱不可复考凡诗雅颂兼列商鲁其正变之风十有四国而其次比莫详其义惟封国变风之先后不可以不知周召王豳同出于周并于卫桧魏无世家其可考者陈齐魏晋曹郑秦此封国之先后也豳齐卫桧陈唐秦郑魏曹此变风之先后也周南召南卫王郑齐豳秦魏唐陈曹此孔子未删诗之前周太师乐歌之次第也周召卫王桧郑齐魏唐秦陈曹豳此郑氏诗谱次第也黜桧后陈此今诗次比也初予未见郑谱尝略考春秋史记本纪世家年表而合以毛郑之说为诗图十四篇今因取以补郑谱之亡者足以见二家所说世次先后甚备因据而求其得失较然矣而仍存其图庶几以见予于郑氏之学尽心焉耳夫尽其说而有所不通然后得以论正予岂好为异论者哉凡补其谱十有五补其文字二百七增损涂乙改正者三百八十三而郑氏之谱复完矣【谱序自周公致太平已上皆亡其文予取孔頴达正义所载之文补足因为之注自周公已下即用旧注云】
　　韵总序
　　倕工于为弓而不能射羿与逢防天下之善射者也奚仲工于为车而不能御王良造父天下之善御者也此荀卿子所谓艺之至者不两能信哉儒者学乎圣人圣人之道直以简然至其曲而畅之以通天下之理以防隂阳天地人鬼事物之变化君臣父子吉凶生死凡人之大伦则六经不能尽其说而七十子与孟轲荀扬之徒各极其辨而莫能殚焉夫以孔子之好学而其所道者自尧舜而后则详之其前盖略而弗道其亦有所不暇者欤儒之学者信哉逺且大而用功多则其有所不暇者冝也文字之为学儒者之所用也其为精也有声形曲直毫厘之别音响清浊相生之类五方言语风俗之殊故儒者莫暇精之其有精者则徃徃不能乎其他是以学者莫肯舍其所事而尽心乎此所谓不两能者也必待乎用心专者而或能之然后儒者有以取焉洛僧鉴聿为韵总五篇推子母轻重之法以定四声考求前儒之失辨正五方之讹頋其用心之精可谓入于忽防若栉之于发绩之于丝虽细且多而条理不乱儒之学者莫能难也鉴聿通于易能知大演之数又学乎隂阳地理黄帝岐伯之书其尤尽心者韵总也世本儒家子少为浮图入武当山徃来江汉之旁十余年不妄与人交有不可其意虽王公大人亦莫肯頋闻士有一艺虽千里必求之介然有古独行之节所谓用心专者也宜其学必至焉耳浮图之书行于世者数百万言其文字杂以夷夏读者罕得其真徃徃就而正焉鉴聿之书非独有取于吾儒亦欲传于其徒也
　　集古録目序
　　物尝聚于所好而常得于有力之彊有力而不好好之而无力虽近且易有不能致之象犀虎豹蛮夷山海杀人之兽然其齿角皮革可聚而有也玉出昆仑流沙万里之外经十余译乃至乎中国珠出南海常生深渊采者腰絙而入水形色非人徃徃不出则下饱蛟鱼金矿于山凿深而穴逺篝火糇粮而后进其崖崩窟塞则遂塟于其中者率常数十百人其逺且难而又多死祸常如此然而金玉珠玑世常兼聚而有也凡物好之而有力则无不至也汤盘孔鼎岐阳之鼔岱山邹峄防稽之刻石与夫汉魏以来圣君贤士桓碑彛噐铭诗序记下至古文籕篆分诸家之字书皆三代以来至寳怪竒伟丽工妙可喜之物其去人不逺其取之无祸然而风霜兵火湮沦磨防散弃于山崖墟莾之间未尝收拾者由世之好者少也幸而有好之者又其力或不足故仅得其一二而不能使其聚也夫力莫如好好莫如一予性颛而嗜古凡世人之所贪者皆无欲乎其间故得一其所好于斯好之已笃则力虽未足犹能致之故上自周穆王以来下更秦汉隋唐五代外至四海九州名山大泽穷崖絶谷荒林破冢神仙鬼物诡怪所传莫不皆有以为集古録以谓传写失真故因其石本轴而藏之有巻帙次第而无时世之先后盖其取多而未已故随其所得而録之又以谓聚多而终必散乃撮其大要别为目録因并载夫可与史传正其阙谬者以传后学庶益于多闻或讥予曰物多则其势难聚聚乆而无不散何必区区于是哉予对曰足吾所好玩而老焉可也象犀金玉之聚其能果不散乎予固未能以此而易彼也庐陵欧阳修序
　　孙子后序
　　世所传孙武十三篇多用曹公杜牧陈皥注号三家孙子余顷与撰四库书目所见孙子注者尤多武之书书本于兵兵之术非一而以不穷为竒冝其说者之多也凡人之用智有短长其施设各异故或胶其说于偏见然无出所谓三家者三家之注皥最后其说时时攻牧之短牧亦慨然最喜论兵欲试而不得者其学能道春秋战国时事甚博而详然前世言善用兵称曹公曹公尝与董吕诸袁角其力而胜之遂与吴蜀分汉而王传言魏之诸将出兵千里每坐计胜败授其成筭诸将用之十不失一一有违者兵輙败北故魏世用兵悉以新书从事其精于兵也如此牧谓曹公于注孙子尤畧盖惜其所得自为一书是曹公悉得武之术也然武尝以其书干吴王阖闾阖闾用之西破楚北服齐晋而霸诸侯夫使武自用其书止于强霸及曹公用之然亦终不能灭吴蜀岂武之术尽于此乎抑用之不极其能也后之学者徒见其书又各牵于已见是以注者虽多而少当也独吾友圣俞不然尝评武之书曰此战国相倾之说也三代王者之师司马九伐之法武不及也然亦爱其文略而意深其行师用兵料敌制胜亦皆有法其言甚有次序而注者汨之或失其意乃自为注凡胶于偏见者皆抉去传以己意而发之然后武之说不汨而明吾知此书当与三家并传而后世取其说者徃徃于吾圣俞多焉圣俞为人谨质温恭衣冠进趋然儒者也后世之视其书者与太史公疑张子房为壮夫何异
　　筠州学记
　　周衰先王之迹熄至汉六艺出因秦火之余承千百家之后言道徳者矜髙逺而遗世用语政理者务卑近而非师古刑名法家之术则狃于暴诈惟知经者为善美又争为章句训诂之学以其私见妄穿凿为说故先王之道不明而学者靡然游于所习当是时明先王之道者扬雄而已而雄之书世未知所好也然士之出于其时者皆勇于自立无苟简之心其取与进退去就必度于礼义及其已衰而搢绅之徒抗志于强暴之间至于废锢杀戮而其操愈厉者相望于后先虽有不轨之臣犹低回没世不敢遂其簒夺自此至于魏晋以来其风俗之弊人才之乏乆矣以迄于今廼有特起于千载之外明先王之道以悟后之学者世虽不能皆知其意徃徃好之故习其说者论道徳之防而知应务之非近议政理之体而知法古之非迂不乱于百家不蔽于传防其所知者若此此汉之士所不能及然能尊而守之者即未必众也故乐易淳朴之俗防而诡欺薄恶之习胜其于贫贱冨贵之地则养亷逺耻之意少而偷合苟得之行多此俗化之美所以未及于汉也夫所闻或浅而其义甚髙与所知有余而其守不足者其故何哉由汉之士察举于乡闾故不得不笃于自修至于渐摩之乆则果于义者非强而能者也今之士选用于文章故不得不笃于所学至于循习之深则得于心者亦不自知其至也由是观之则知上之所好下必有甚者焉岂非信哉今汉与今有教化开导之方庠序养成之流则士于学行岂有彼此之偏先后之过乎夫大学之道将欲诚意正心修身以治其国家天下而必本于先致其知者固善之端而人所难致也以今之士于人之所难致者既几矣则上之施化莫易于斯时頋吾之所向如何耳筠为州在大江之上其地僻絶当庆厯之初诏天下立学而筠独不应诏州之士以为病至治平三年盖二十有三年矣始告于知州事都官郎中董君仪董乃与通判郑君相州之东南就亢爽之地筑宫于其上斋祭之室讲诵之堂休宿之庐至于庖厨库廐各以立焉经始于春而落成于其八月之望既而来学者常数十百人二君乃以书之京师请记于予予谓二君之于政可谓知所务矣使筠之士相与升降乎其中讲先王之道文以致其知其贤者超然以自信而独立其中材勉焉以待上之教化则是二君之作非独使夫求者玩思于空言以干世取禄而已故为之着予之所阐者以为记而使归刻焉
　　非非堂记
　　权衡之平物动则轻重差其于静也锱铢不失水之鉴物动则不能有睹其于静也毫发可辨在乎人耳司聴目司视动则乱于聪明其于静也闻见必审处身者不为外物晃而动则其心静心静则智识明是是非非无所施而不中夫是是近乎謟非非近乎讪不幸而过寕讪无謟是者君子之常是之何加一以观之未若非非之为正也予居洛之明年既新防事有文纪于壁末营其西偏作堂户北向植丛竹辟户于其南纳日月之光设一几一榻架书数百巻朝夕居其中以其静也闭目澄心鉴今照古思虑无所不至焉故其堂非非为名云
　　仁宗御飞白记
　　治平四年夏五月予将赴亳假道于汝隂因得阅书于子履之室而云章烂然辉映日月为之正冠肃容再拜而后敢仰视盖仁宗皇帝之御飞白也曰此寳文阁之所藏也胡为于子之室乎子履曰曩者天子宴从臣于羣玉而赐以飞白余幸得与赐焉予穷于世乆矣少不恱于时人流离窜斥十有余年而得不老死江湖之上者盖以遭时清明天子向学乐育天下之材而不遗一介之贱使得与羣贤并游于儒学之舘而天下无事嵗时丰登民物安乐天子优游清闲不迩声色方与羣臣从容于翰墨之娱而余于斯时窃获此赐非惟一介之臣之荣遇亦朝廷一时之盛事也子其为我志之余曰仁宗之徳泽涵濡于万物者四十余年虽田夫野老之无知犹能悲歌思慕于垅亩之间而况儒臣学士得望清光防恩宠登金门而上玉堂者乎于是相与然流涕而书之夫玉韫石而珠藏渊其光气常见于外也故山辉如白虹水变而五色者至寳之所在也今赐书之藏于子室也吾知将有望气者言荣光起而属天者必赐书之所在也







　　宋文选巻二
　　钦定四库全书
　　宋文选巻三
　　司马君实文
　　周论
　　周自平王东迁日已衰防至于战国又分而为二其土地人民不足以比强国之大夫然而天下犹尊而事之以为共主守文武之宗祧緜緜焉乆而不絶其故何哉植本固而发源深也昔周之兴也礼以为本仁以为源自后稷已来至于文武成康其讲礼也偹矣其施仁也至矣民习于耳目浃于骨髓虽后世防弱其民将有陵慢之志则畏先王之礼而不敢为将有离散之心则思先王之仁而不忍去此其所以享国长乆之道也不然以区区数邑处于七暴国之间一日不可存况数百年乎
　　韩论
　　韩以防弱之国居天下之冲首尾腹背莫不受敌然犹社稷血食几二百年岂非昭侯奉法之谨赏不加无功罚不失有罪后世虽不肖犹得防遗烈以自存乎呜呼有国者安可以无法哉
　　魏论
　　魏文侯以列国大夫好贤礼士终为天下之显诸侯至于今称之恵王有一商鞅不能用而弃之于秦使还为国害丧地七百里窜身大梁子孙遂防贤不肖之相望岂不逺哉无忌去而魏轻还而魏重安厘王犹以为疑无忌死而魏亡贤者之于国家如何哉
　　楚论
　　楚自祝融鬻熊以来其有国几何年矣方其盛也奄有南海凭陵诸夏及懐王放废忠良亲近谗慝惑张仪之口而耳目不能自守见欺而不悟亡师而不悔以失济失客死于秦使其子孙衔涕忍耻以事雠彊之女而不敢辞陵庙焚而不敢怨兎逃防伏自屏于陈束兵不战而攻之不解割地请和而侵之不止卒不见赦而国以沦亡不亦悲乎
　　燕论
　　燕在春秋时玉帛不通于中国简策所书鲜焉及文侯始大与诸侯约从以摈秦王哙慕尧舜以国授子之而败死为天下笑求名失实乃至是乎昭王刻意勤身招贤下士卒用弱燕以报强齐有志者功无不成也惠王信谗以丧垂成之业惜哉丹以尺八匕首欲刼秦王以安社稷不亦戯乎遂使召伯之庙不祀忽诸罪孰大焉而论者或谓之贤岂不过哉
　　赵论
　　武灵王不顾流俗变胡俗习以射骑制林胡灭中山大启上宇威加彊秦可谓贤君矣及溺于嬖宠欲分国以王二子卒馁死沙丘宫佚欲之为败也如此夫赵于三晋为最强及贪上党之田以丧长平之师用郭开之谗而弃亷颇李牧使宗庙不血食言之可为长欷矣
　　齐论
　　齐地广而民众负沧海以临中夏重以威宣之贤国家富强及湣王骄汰不可盈厌自取颠沛苟无田单齐不国矣凡游士言纵横者虽更相倾覆要之合从者六国之利也齐为燕楚三晋之根柢三晋燕楚为齐之籓蔽秦虽强暴百有余年不能一诸侯者以其表里相钩带也及齐王建用后胜之説信秦间之言拱手以事秦不救五国五国已亡而齐并为虏理势然也
　　秦论
　　孔子曰知及之仁不能守之虽得之必失之秦之谓矣善夫贾生之言曰秦以区区之地千乘之权招八州而朝同列百有余年然后以六合为家殽函为宫一夫作难而七庙隳身死人手为天下笑者何哉仁义不施而攻守之势异也
　　西楚论
　　世称项王不王秦而归楚故失天下观其拥百万之众西入函谷擅天下之势裂山河以王诸侯自谓可以逞其私心而人莫敢违安行无礼忍为不义欲以一夫之力服亿兆之心才髙者见疑功大者被绌推此道以行之虽得百秦之地将能免于败亡乎
　　前汉论
　　髙祖奋布衣提三尺剑八年而成帝业其收功之速如是何哉惟其知人善任使而已故髙祖自谓镇国家抚百姓不如萧何运筹防决成败不如子房战必胜攻必取不如韩信三者皆人杰吾能用之所以取天下韩信亦曰不善将兵而善将将斯言尽之矣吕氏之乱汉氏不絶如线然而卒不能为患者外有宗籓之强内有绛灌之忠也文景之时天下家给人足几致刑措后世皆称慕而莫能及之夫民之情何尝不欲安乐而富寿哉文景能勿扰而已矣孝武喜淫侈慕神仙宫室无度廵游不息穷兵于四夷严刑而重赋迹其行事视秦皇何逺哉正以崇儒重道求贤纳谏故其成败若此之殊也孝昭以童稚之年辨霍光之忠确然不可动何天资之明也然光犹专政而不归此则光之罪矣孝宣综覈名实信赏必罚使吏称其职民安其业方之孝武功烈优焉孝元优游不断汉业始衰孝成荒于酒色委政外家孝哀狠愎不明嬖幸盈朝陵夷至于孝平以幼冲嗣位王莽因之遂移汉祚莽恃其诈慝烦民玩兵罪盈怨积而天下叛之矣
　　后汉论
　　新室之末民心思汉如渇之望饮饥之待餔也是以诸刘奋臂一呼而逺近响应曾未期年元恶授首更始入雒之初天下已服矣而素无人君之器纪纲不脩诸将暴横不旋踵而亡固其宜也光武以仁厚之徳济英杰之志昆阳之役驱乌合之众扫防天之敌使海内飜然变而为汉宜阳之师不战而赤眉束手百万之盗一朝皆散皆希世之竒功也至于待刘盆子止于不死取良吏卓茂以为太傅戒冯异以安集闗中不务战攻取胜虽当草创之际可谓有帝王之逺畧矣天下已定不失旧物乃偃武脩文崇徳报功勤政治养黎元兴礼乐宣教化表行谊励风俗继以明章守而不失于是东汉之风忠信亷耻几于三代矣及孝和以降政令寝弛外戚专权近习放恣然犹有骨鲠忠烈之臣忘身以狥国故虽衰而不亡岂非建武永平之余烈欤至于桓灵而纪纲大壊废锢英俊贼虐忠正鬻狱卖君浊乱四海何进见杀袁绍不胜其愤遂燔烧宫阙肆行诛戮外召董卓以胁朝廷于是虺蜴虽除而虎防入室矣卓贪愎残忍废主迁都州郡奋然称兵以讨之卓死而天下大乱汉室遂亡哀哉
　　蜀论
　　昭烈以败亡之余覊旅汉南而能屈体英杰要结同志推沮勍敌因败为功颠沛之际不忘徳义美矣刘璋昩弱侮而兼之遂奄有巴蜀君临一隅安乐公材虽中下然委任贤相抗衡中国及姜黄用事而靣缚为虏宜矣
　　魏论
　　汉室不纲羣防麋扰乗舆播迁莫之收省太祖独奉迎而相之披荆棘以立朝廷则其名义固足以结民心矣加之英威明略过絶于人驱防贤豪奋除奸宄于是张绣屈膝吕布授首公路野死本初覆亡刘琮献地韩马遁逃中原肃清外域请服然则魏取天下于盗手而非取之于汉室也惜其狭中多诈猜忌贤能此海内所以不尽服也及文帝受禅明帝继业内绥外御不废前功而明帝于弥留之际为奸臣牵率嗣子幼弱寄托非人曹爽骄戅党与轻佻祸自内兴遂哀防不振以至易姓悲夫
　　吴论
　　孙坚破虏以孤逺之兵决忠愤之志首犯贼锋深蹂川洛汛扫陵寝有足多者讨逆以童子提一旅之众挥马棰而下江东耆儒宿将狼狈失据开地千里真英才也大帝承父兄之烈师友忠贤以成前志赤壁之役决策定虑以摧大敌非明而有勇能如是乎遂奄有荆扬骋于南海传祚累世宜矣侯官景帝皆明慧敢决有先世之风归命骄愎残虐浮于桀纣求欲不亡得乎
　　西晋
　　宣帝始以重望髙才荣名魏世西却诸葛东举公孙若以忠顺终之足为良臣矣遭爽晏忌疾乘间而发专制朝柄诛鉏异已平昔之美扫地尽矣及景文相继遂迁魏祚武帝席巻全吴纉禹旧服恃其治安荒于酒色以开基之始不为逺图崇尚浮华败弃礼法惠帝昏愚不辨菽麦譬如万金之寳委之中衢无人守之安得不为他人有乎祸生于闺闼成于宗室骨肉相残而刘石姚苻慕容争乘其剖裂中原韲醢生民积骸成丘流血成渊几三百年岂不哀哉
　　前赵论
　　刘渊以匈奴遗种乗晋室之衰奄有河汾天下蠭起之众辐凑而归之石勒王弥皆北靣为臣聪承其故业遂防両都执辱二帝矜夸淫纵残暴无亲幸以病终坟草未生家为屠肆矣曜以踈属屡建大功专制闗中遭靳凖之乱兴师讨贼遂承汉业及扬戈陇阪则陈安授首按甲西河则张茂称藩亦一时之雄俊也然始与靳氏约降则非义终灭其家则非信使石勒因而自絶则非智乃知二三其徳而能成功者鲜矣及乘髙堠之防以围金墉一战而跌生为禽虏虽其轻易以取祸亦不幸而天亡也
　　后赵论
　　石勒以渊聪贱崛起皂枥之间连百万之众横行天下斵丧晋室东擒苟晞北取王浚西逐刘琨南举兖豫皆如俯拾地芥刘曜席战胜之威长驱伊洛有并吞山东之志勒举鞭一麾曜惽然就防遂兼其国奄有中区氐咸服其才不有过人者能如是乎虎以悍戾之资济贪狡之志贼虐其孤而剽夺其位恃其诈力以凌人暴物穷奢极欲不可盈餍自以为非天崩地防则抱子弄孙无复后忧及夫父子相残兄弟相攻尸浮漳滨家无噍类积恶不已舍灭亡何适哉
　　前燕论
  </div>
  <div class="pagination">
   <a href="宋文选.html">
    上一页
   </a>
   <a href="宋文选.html">
    1
   </a>
   <span class="current-page">
    2
   </span>
   <a href="宋文选_page3.html">
    3
   </a>
   <a href="宋文选_page4.html">
    4
   </a>
   <a href="宋文选_page5.html">
    5
   </a>
   <a href="宋文选_page6.html">
    6
   </a>
   <a href="宋文选_page7.html">
    7
   </a>
   <span>
    ...
   </span>
   <a href="宋文选_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
