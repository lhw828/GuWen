<!DOCTYPE html>
<html>
<head>
    <meta charset="UTF-8">
    <title>文苑英华 - 第 598 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 598 页/共 634 页</h1>
    <div class="content">　　文苑英华卷八百七十
　　钦定四库全书
　　文苑英华巻八百七十一　宋　李昉等　编纪功一
　　赠太尉叚秀实纪功碑一首
　　西平王李晟东渭桥纪功碑一首
　　幽州纪圣功碑一首
　　赠太尉段秀实纪功碑【并序】　　德　宗
　　立人之道曰君与臣为臣之义曰忠与节忠莫极于卫国节莫大于忘身存其诚徳贯乎天地致其功用施于社稷独断勦凶慝之命沉谋安宇宙之危其智勇足以拯时其义烈足以教非昊穹锡庆敷佑皇家重振纪纲再激污俗何遘迍之防而获见斯人开府仪同三司检校礼部尚书兼司农卿上柱国张掖郡王段氏名秀实字成功应期降生扶翼唐祚禀隂阳之粹气备刚柔之全徳体正眀道从时卷舒蓄为淳和发为功烈朕宅帝位之五载孟冬十月贼臣朱泚反天悖人因时多虞乗我无备诱聚叛卒作乱于京师朕深惟罪已之诚逺遵避狄之义驾自中禁狩于近坰贼隂谋为奸阳言示顺以公尝任泾帅素得士心采诸众情引以自助公感时悲愤思定大业谓复国安人由已不可以顾私谓开物变化在权不可以虚死畧匹夫之褊介蕴旷代之宏规内贞其心外混其迹且控察元恶情状将因而圗之贼果不疑委以心腹【一作腑】遽发凶党谋袭我师公诡説以词止之不可及【疑作乃】窃取官印假为兵符急追防军不逺而复销祸纾难隂阳若神于时物情危疑忠邪莫判卒乗未辑军旅未完防公之谋吾几蔑济既而宻结勇敢誓殱防讐决策尅期中外发应防贼泚召公计事引入閤中露其奸情言及僣窃公气填胸臆植髪冲冠仰天大呼鍳何昧孰为臣子而忍是心语未絶音奋笏前击凶徒败靣既踬而奔左右愕然初未敢动继者不至事遂无成逆徒交锋因而遇害嗟乎天生万物唯人最灵禀元气之精钟五行之秀是宜守正居顺移孝资忠君君臣臣父父子子各履于达道同臻于太和天乎不融生彼狂悖神乎不惠防我忠贞静言思之辍馈忘寐详求其理抑有以焉兹朕不眀败徳招损故列圣垂祐儆戒于予则泚之乱所以惩既徃朂将来礼教陵夷风讹俗弊故上帝【一作降】鍳耸动于人则叚公之死所以励当今传不朽也访彼前史稽诸昔贤全大节者不必成功建大功者或未立节非节不可以禆教非功不可以持危义实相须事难竝备吉甫以文武翼周室宣王中兴绛侯以智谋安刘氏文皇绍立茂功着矣而节未可称董卓脇国以擅威伍孚刺之而不畏王敦拥众以称乱周顗折之而无疑奇节伟矣而功竟不就至若屈伸合变进退知机智以遂其谋勇以决其死功与时竝节与名偕中古已还无公俦比贞烈之至通于神眀桀骜闻之而动心仇讐感之而不怨死于义而义着忘其家而家全行路兴悲懦夫増气矧予之恸其可弭忘且人之所爱者身也国之所重者位也公能杀身狥国朕得不以重位报之哉乃诏有司册赠太尉谥曰忠烈赐实封五百户荘宅各一所嗣子授三品正员官诸子各授五品正员官表其闾里防其防塟官立祠宇史载忠勲哀荣之典备矣君臣之义极矣公始以天寳四载奋笔从戎才为时生官由才达得司马战阵之法叅将军帷幄之筹累典方州更践台寺出拥旄节入为卿士位歴十七嵗逾三纪封王列于异姓开府比于台司参职六官食赋百室言不伐善虑常下人恒持顺信之规罔居疑悔之地利刃在手投节皆虚贞松有心老而弥劲吞大憝于方寸之内定危疑于晷刻之间力可屈而志不可迁身可杀而节不可夺所谓有始有卒为臣之极致者欤日月有期宅兆云毕身殁功在凛然如山勒铭传芳终古不防以志吾过且旌善人铭曰
　　浩浩上天四序唯均气或堙鬰过【一作廼】为灾氛否不可终必复元亨洗以膏雨播之祥云济济蒸人五常是则时或迍难乃生凶慝乱必有定允归皇极拯以茂勲辅之眀徳勲徳克崇兹惟叚公实天降灵宁保朕躬日月蔽亏宇宙昏防冏然眀诚独誓深忠豺狼为羣防防逞志咆哮奔突乗我未备公飞尺符横制丑类变化若神邦家不坠元恶大憝诱奸作狂窃器僣名反易天常公独挺身奋击暴强烈烈英武殁而弥彰义振名教功存社稷赠极上台赏延真食省咎祗畏怀贤悯恻刻铭丰碑昭示万国
　　西平王李晟东渭桥纪功碑　前　人
　　天有柱以正其倾地有维以纽其絶皇王有辅佐以济其艰难非命厯所归不得生良弼非君臣相合不能集大勲非暴乱多不足表忠节非奸猾炽熖不克展雄才天与事【一有君字】肆防然后臣功着而王业兴焉髙祖太宗拓迹垂统扫乾坤之沴气【一作氛沴】拯生灵之涂炭其受命也正其布泽也寛六宗丕承克广前烈虽遇屯否化危成安二百年间五夷大难由内以正宸极者再自外而复都邑者三山岳降神云龙叶契继生贤哲保定邦家神龙中诸武擅权甚【疑作惎】间王室则有若扶阳王彦范等推戴中宗绍复洪业景龙末嬖韦窥国渎紊乾纲则有若徐国公幽求等左右宗扫除凶秽天寳之季盗起幽陵翠华南征潼闗不守广徳之际戎轶邠郊皇舆东巡酆宫罢警则有若尚父子仪等殄殪丑逆册肃宗于岐攘却蕃夷翊代宗于陕建中四祀防发上京暴蔑人神僣称名器则有若西平王晟等剪防大憝廓清中区惟兹数公异时同徳道济于社稷勲书于鼎彛唐之得人于斯为盛东渭桥抵王城东北四十里而国之廪积在焉始晟于此驻孤军紏羣帅俟时而动一举成功予是用扬其羙而纪其功以明事之有因谋之有素也粤若菲徳嗣膺大寳化乖柔逺眀不烛幽淮右贼臣提【一作阻】兵犯顺凭陵汝服震压洛师朕悯将吏之受污哀烝黎之无诉罔思卫已姑务靖人亟发禁师东征不轨犹虑胜敌之未勇【一作果】乃徴泾师以继之贼泚畜奸觑隙乗便饵诱贪卒扇结暴徒伺其不虞噪聚犯阙朕引咎出次薄犯二畿封豕长虵穴处宫庙磨牙喷毒噬螫害人晟时总偏师逺戍河朔曾不俟召闻难骏奔鼓义勇仗顺之师吞败亡稔恶之防雄威胜势疾若颷驰属贼帅昏迷恃众贪乱诱我蟊贼连谋内逼朝廷载迁闗河长扰豺狼塞路羿浇争驱人烟絶于井邑隂燐交于田野物情大骇荡然靡依晟乃设防军门哭而誓众国讐不防无以身为遂发感激呜咽流涕天地为之变色将帅为之动心军中较然知有逆顺晟乃【一作又】度公积计私课程赏典定刑章行令自身录功先下由是勇者奋力智者効谋其气増倍其心如一屹立坚壁于渭之阳奸逆畏威而震慴忠义奋气而耸慕分二凶之势不敢相附为诸镇之援俾得自坚晟之力也二月守暨乎夏五月晟知众心可用乃拣日飨士乙未陈师于东郊如虎【唐讳】如豹如熊如罴凶徒接战累合皆北倒戈弃甲罔敌我师乗而殪之摩垒而止戊戌方旭连营进攻贼众相惊股战魄骇登陴而不敢拒阖门而不敢窥晟仗钺啓行执桴亲鼓敛【塞也】隍堑排墙垣胜气兆于风云威声振于原野指顾摧靡荡无孑遗布朝旨以寛胁从励臣节以诛同恶干轴倾而复纽皇维弛而更张迁枭声为好音变祅祲为和气然后闲戎律厘军容不諠【一作傲】不哗有严有翼搜苑囿殄遗冦清宫门授彼有司宣言于众曰龚行天讨将以遏乱畧去人害王师所至歌舞从之其或矜勇恃勲作威肆掠是则以暴易暴夫何頼焉懋功有恒赏违禁有常罚惟国之令典不得以赎论敢犯令者杀之无舍爰择便地引军出屯马无错羣士必成列尅敌弥日都人莫知徐命有地之官同【一作周】谕里士庶闻巨猾之殱殄而我师壶觞犒军如恐不及者若赤子之保慈母涸鳞之赴洪波或欣而呼或感而泣吾是以知烈祖积徳人怀其深贤臣佐时功济斯羙晟有兴运之畧有匪躬之诚有定乱之勲有禁暴之徳俾予从乂垂拱仰成乃册拜司徒兼中书令加实封一千戸录功第一序位居首事业编乎史册徳辉流乎颂声入为夔龙出作方召賛贺【一作賛賛】徽烈中外具瞻而晟居髙牧卑辞满守约崇让而勲阀弥耀恶盈而福禄攸归斯又眀哲之规慎终如始者也夫制敌在谋不在众感人以义不以威当天地屯防邦家离析援孤者踣党胜者强羣心嚣嚣靡所止戾若风动中野波腾沧溟从而拯之岂易为力于时马不满百驷兵不盈万人无郡邑土田之资无城池险阻之固独立不惧气吞羣凶以尽忠誓心以必死励已以大顺率众以至诚动天众心攸同天意允答故措军散地而不可拔致讨勍防而力有余国危能安军胜能整古所谓卫社稷者晟其当之播扬休风篆刻贞石俾厥后嗣无忘乃功铭曰赫矣我唐受天眷命祖功祖徳浸泽储庆穷海请吏遐荒禀令宁一九服惠康万姓三五以还莫之与盛迨予不类辱守丕圗烛理匪时立诚未孚蠢尔孽臣扇兹溃徒震惊朕师黩秽皇都宇宙沸腾人神睢盱重以统戎诱奸同贯播还斯载嵗聿云半天既悔祸人胥厌乱乃锡元臣夷凶剪叛昏祲茫茫横流汤汤挺然孤军在渭之阳我城非完恃顺为防我旅非众同心为强由义率人人皆向方万事如一争先啓行拗愤求逞畜威斯张力足势全时惟鹰扬以战则克以谋则臧指麾之间羣丑潜亡鲸鲵既平宫室既清军伍无声都人不惊成功禁暴自昔稀有寔天生徳彰于厥后洋洋令名兹为不朽
　　幽州纪圣功碑铭【并序】　　　　李徳裕
　　幽州卢龙军帅检校尚书左【集作右】仆射张公仲武往年脩献防之礼今嵗有铭勲之请二者君子韪之岂不以诸侯有四夷之功献其戎防春秋旧典也宗周纳肃慎之贡铭于楛矢天子令徳也斯可以为元侯表可以为后代法圣上嘉其动而中礼乃命宰臣采其尤【集本文粹作元】功传于惇史臣徳裕敢飏言曰夫兵者所以除暴害也爱人则恶其为害禁暴则恶其为乱虽睿智不杀化之以神至徳允怀招之以礼然书有猾夏之戒传有脩刑之训虞舜四征【二本作罪】乃成大功文王一怒以至无侮非徳教之助欤仁圣文武章天成功神徳眀道大孝皇帝熙我大【二本作文】典焕而【二本作乎】光眀极象外之防臻于至道鼓天下之动致于中和虑必钩深退而藏宻故能神几独照伐未兆之谋威光逺震制不覊之虏当其时也烽燧迭惊【二本作警】羽书狎至人心大摇羣帅【二本作师】沮气皇帝以轩后之威神汉髙之大畧光武之雄断魏祖之机权合而用之以定王业此议臣之所以延【延字二本作不敢】望于清光也倬哉天地应而品物生君臣应而功业成故龙跃而云从鹤鸣而子和方叔伐猃狁蛮荆来威安逺击车师西域震服宜有良将殿于朔邉张公礼阅战器书成传癖张仲孝友子孺塞泉【二本作渊唐讳】留落【见汉书二本作防落】不偶光景未耀眀主雅闻竒志持印而拜将军遥推赤心筑坛而命元帅拔自雄武授之蓟门果能精诚奋发防虑愊忆【二本作福臆】千里献筹一心忧国则知龙顔善将任人杰而不疑日角好谋叹敌国而强意回鹘者本北狄之裔也或曰獯狁或曰山戎五帝所不能臣三王所不能制前史载之详矣暨薛延陁之败也酋帅吐迷度率众欵塞太宗幸灵武纳降立回鹘部落置瀚海都督因我封殖遂雄北方代【集作肃是】宗之戡内难也叶防以射雕之士亲扈戎旌亦由羗髳率师以翼周北貊枭骑以助汉既防大憝乃畴厥功【集作庸】特拜叶防司空嵗赐绢【二本作缯】二万疋厥后饰宗女以配之立宫室以居之其在京师也淫【集作瑶】祠云构甲第棊布栋宇轮奂衣冠缟素交利者风偃挟邪者景附其翎【疑作翖】侯贵种则被我文缋帯我金犀悦和音猒珍膳蝎蠧上国百有余年既而桀骜无亲天命不祐僣侈极欲神道恶盈本国荐饥畜产耗半黠戞斯因利乗便遂焚龙庭区【文粹作墟】落萧条隂燐青荧今之乌介可汗亡逃失国窃号沙漠非我册命自为假王其来也弥漫隂山防【二本作俾】睨髙阙塞之下氛雾蔽天质贵主以前驱依大国而求援或丐我米糒救其饥人或邀我甲兵复其故地外虽柔服内有桀心因行人置辞徴呼韩故事愿居光禄塞急保受降城其下有二部曰赤心宰相那颉啜特勒赤心者天性忿鸷戎马尤盛初与名王嗢没斯首谋内附俄而负力怙气潜圗乱【集作厉】阶为嗢没斯所给【文粹作招】诱以俱谒可汗戮于帐下其众大溃东逼渔阳上乃赐公玺书问【二本作授】以方畧公以室韦悍凾【二本作亟】之兵近我邉鄙俾其侦逻且御内侵寻以徴役不供为虏所败由是介马数万连亘幽陵伏精甲于松樠布穹庐于碛卤散若飞鸟止如长云火燎于原不可向迩公激义气以虹贯发精诚而石开竒计兵权宻授髦隽乃命介弟仲至与禆将防奉寰王如清左敌万李君庆张自荣髙守素李志操率鋭兵三万建斾而前介胄雪照戈矛林植命以义殉壮由师直声隆隆而未泄欲逐逐而不食戢以听命严而有威公曰险道倾反且驰且射胡兵所以无敌也致之平原勒以方阵我师可以逞志也于是据于莽平环以武刚首尾虵伸左右翼张轻骑既合竒锋横骛如摧枯株如抟畜兎摄詟者弗取陆梁者尽【二本作皆】仆虏侯王【集作王侯】贵人计以千数然后尽众服听悉数系【二本作索】累谷静山空靡有孑遗槖驼駃騠风泽而散防墙罽幕布野毕收马牛几至于谷量虏血殆同于用决径路寳刀祭天金人竒货珍器不可殚谕乃命从事李周瞳驰传上奏又命牙门将周从玘继献戎俘皇帝受而劳之羣臣毕贺昔长平七征骠骑六举窦宪令【集作合】氐羗之众陈汤槛城郭之兵或生灵减耗士马物故【文粹作痛伤】或【文粹无此字】邀功救罪矫命专征然犹告类上帝荐功清庙顾视二汉不其恧欤以公威动蛮貊功在漏刻因命公为东靣招抚回鹘使先是奚契丹皆有虏使监防其国责以嵗遗且为汉谍自囘鹘啸聚靡不鸱张公命禆将石公绪等谕意两部戮囘鹘八百人虽介子讨罪于兹班超行诛于鄯善未足俦也囘鹘又遣宣阙【二本作门】将军等四十七人诡辞结欢潜伺邉隙公宻赂其下尽得隂谋且欲驰入五原大【蜀本作尽】殴杂虏公逗留其使缓彼师期竟得人病马瘏缩衂而退挫鋭解纷繄公善计今鸟介自絶皇泽莫敢近邉并丁零【二本作令】以圗安依康居而求活尽徙余种屈意黒车寄托逺遁流离饥冻黒车亦依其威重迫胁诸戎造谋借【文粹作籍】兵解仇交质自谓约赍【二本作赍】深入汉将取而未期渡漠【二本作幕】轻留王师往而非利公以壮猷逺御【集作驭】长计覊縻不媮便嫌之使【二本作避嫌之便】终尽致【集作终致尽】敌之术将时动而得隽岂嵗数而胜防矧乎眀主杖【集作仗】将帅为爪牙视叛蕃为虎兕方猎猛兽不翫细娱非周宣无以成召武【二本作虎唐讳】之勲非汉宣无以听营平之计朂哉上将光我中兴公前后受降三万人特勒二人可汗泲一人大【二本无大字】都督外宰相四人其他禆【二本作侯】王骑将不可备载王褒以日逐归徳称为人瑞班固以稽落荡防大振天声孰若天子神武百蛮震叠【集作折】乗其蹙国【集作困】临以兵锋割单于之旗纳休屠之附非万里之伐无三年之勤巍乎成功辉焯后代宜刻金石以扬鸿休铭曰
　　太和之初赤气霄兴开成之末大茀云凝【二本作彤云暮凝】异鸟南来破贼之徴北夷颷扫厥国土崩逼迫迁徙震我邉鄙长蛇去宂奔鲸失水上郡【二本作都】蓟门近【集作兵】连千里曾不畏天犹为骄子丐我邉糓邀我王师假我一城建彼幡旗归计强汉郅支嫚辞睥睨朔野伏莽见羸鴈门之北羗戎杂处濈濈羣茫茫大卤纵其枭骑惊我牧圉猛若貔貅疾如风雨皇赫斯怒羽檄徴兵谋如泉黙断乃霆【二本作雷】声沉机变化动若神明沙漠之外【二本作北】虏无隐情渔阳突骑燕歌壮气赳赳元戎耽耽虎视金鼓誓众干旄蔽地爰命介【文粹作其】弟属之大事翩翩飞将董我王军禀兄之制代帅之勤威掠【二本作畧】火烈胡马星分戈回白日剑薄寒【二本作浮】云天街之北旄头巳落絶辔之野蚩尢未缚俾我元侯恢逺畧终取【集作取彼】单于系之徽索隂山寝烽亭徼櫜弓万里昆夷【集作吾】九译而通蛮夷既同天子之功儒臣篆美刋石【阙】鸿
　　文苑英华卷八百七十一
　　钦定四库全书
　　文苑英华巻八百七十二　宋　李昉等　编纪功二
　　平淮西碑二首
　　平淮西碑　　　　　　　　韩　愈
　　天以唐克肖其徳圣子神孙继承【集作继继承承】于千万年儆【新唐书藩镇传作敬】戒不怠全付所覆四海九州罔有内外悉主悉臣髙祖太宗既除既治髙宗中睿休养生息至于宗受报收功极炽而丰物众地大孽芽其间肃宗代宗徳祖顺考以勤以容大慝适去稂莠不【集作已】薅相臣将臣文恬武嬉习熟见闻以为当然睿圣文武皇帝既受羣臣朝【集本唐书有乃字】考圗数贡曰呜呼天既付予令【二本作天既全付予】有家今传次在予予不能事事其何以见乎【二本作于】郊庙羣臣震慑走职【二本集作奔走率职】眀年平夏又眀年平蜀西川又眀年平江东又眀年平泽潞遂定易定致魏博贝卫澶相无不从志皇帝曰不可究【集注作穷】武予其少息九年蔡将死蔡人立其子元济以请不许遂烧武阳犯叶襄【集有等字】城以动东都放兵四刼皇帝厯问于朝一二【二本有外字】臣皆曰蔡帅之不廷授于【二本作于】今五十年传三姓四将其树本坚兵利卒顽不与他等因抚而有顺且无事大官臆决唱声万口和附并【集注作并】为一谈牢不可破皇帝曰维天维祖宗所以付任予者庶其在此予何敢不力况一二臣同不为无助曰光顔汝为陈许帅维是河东魏博邵阳三军之在行者汝皆将之曰重汝故有河阳怀今益以汝维是朔方义成陕益凤翔延庆【二字唐书作防延宁庆】七军之在行者汝皆将之曰汝以卒万二千属而子公武集【集本无集字】往讨之曰文通汝守寿维是宣武淮南宣歙淮西四军【二字唐书作徐泗五军】之行于寿者汝皆将之曰道古汝其观察鄂岳曰愬汝帅唐邓随各以其兵进战曰度汝长御史其往视师曰度惟汝【集注有与字】予同汝遂相予以赏罚用命不用命曰汝其以节【集注有度字】都统讨【唐书作诸】军曰守谦汝出入左右惟汝【二本作汝惟】近臣其往抚师曰度汝其往饮食【二字唐书作衣服饮食集止作衣食】予士无寒无饥以既厥事遂生蔡人赐汝节斧通天御帯卫率【二本作卒】三百凡兹廷臣汝择自从惟其贤能无惮大吏庚申予其临门送汝曰御史予闵士大夫战甚苦自今以往非郊庙祠祀其无用乐顔武合攻其北大战十六得栅城县二十三降人卒四万道古攻其东南八战降【集有卒字】万三千入申破其外城文通战其东十余遇降万二千愬入其西得贼将輙释不杀用其防战皆【二本作比】有功十二年八月丞相度至师都统责战益急顔武【集有合字】战益用命元济尽并其众回【二本作洄】曲以备十月壬申愬用所得贼将自文城因天大雪走【走字二本作疾驰】百二十里用夜半到蔡破其门取元济以献尽得其属人卒辛巳丞相度入蔡以皇帝命赦其人淮西平大飨赉功师还之日因以其食赐蔡人凡蔡卒三万五千其不乐为兵愿【二本有归字】为农者十九悉纵之斩元济【集有于字】京师册功加侍中愬为右仆射帅山南东道顔皆加司空公武以散骑常侍帅鄜坊丹延道古进大夫文通加散骑常侍丞相度朝京师道【唐书作进】封晋国公进阶金紫光禄大夫以旧官相而以其副总为工部尚书领蔡任既还奏羣臣请纪圣功被之金石皇帝以命臣愈臣愈拜稽首而献文曰
　　唐承天命遂臣万邦【二本作方】孰居近土袭盗以狂往在宗崇极而圯河北悍骄河南附起四圣不宥屡兴师征有不能尅益戍以兵夫耕不食妇织不裳输之以车为卒赐粮外多失朝旷不岳狩百怠官事亡其旧帝时继位顾曕咨嗟惟汝文武孰恤予家既斩蜀吴旋取山东魏将首义六州降从淮蔡不顺自以为强提兵呌讙欲事故常始【集作乃】命讨之遂连奸邻隂遣刺客来贼相臣方战未利内惊京师羣公【集作臣】上言莫若惠来帝为不闻与臣为谋及【集注作乃】相同徳以讫天诛乃勅顔愬武古通咸统于各走尔【二本作各奏汝】功三方分攻五万其师大军【唐书作兵】北乗厥数倍之尝【集作常】兵时曲军士蠢蠢既剪凌云蔡卒大窘胜【集作剪又注作遂】之邵陵郾城来降自夏入秋复【集作】屯相望兵顿不砺【二本作励】告功不时帝哀征夫命相往厘士饱而歌马腾于槽试之新城贼遇败逃尽抽其有聚以防我西师跃入道无留者頟頟蔡城其疆千里既入而有莫不顺俟帝有恩言相度来宣诛止其魁释其【唐书作于】下人蔡之卒夫投甲呼舞蔡之妇女迎门笑语蔡人告饥船粟徃哺蔡人告寒诏赐【二本作赐以】缯布始时蔡人禁不往来今相从戏里门夜开始时蔡人进战退戮今眠【蜀本作旴】而起左飱【集作餐】右粥为之择人以牧余惫选吏赐牛教而不税蔡人有言始迷不知今乃大觉羞前之为蔡人有言天予明圣不顺族诛顺保性命汝不吾信视此蔡方孰为不顺往斧其吭凡叛有数声势相倚吾强不支汝弱奚恃其告而长及汝父兄【二本作而父而兄】奔走来偕【集作偕来】同我太平淮蔡为乱天子伐之既伐而饥天子活之始议伐蔡卿士莫随既伐四年大小竝疑不赦不疑由天子明凡此蔡功惟断乃成既定淮蔡四夷毕来遂开眀堂坐以治之
　　同前　　　　　　　　　　段文昌
　　夫五兵之设本以助文徳而成教化故圣人不专任之其有桀骜暴邪干纪作孽道徳不服则兵以威之文诰【一作告】不谕则兵以静之在禁暴除害而巳自黄帝尧舜不无能诛至汤武受命武功寖盛其本之以仁义行之以吊伐惟帝与王率由兹道于戯创业之君劳而后定守文之主安而忘战故三代之衰功在五伯未有中叶之后安生灵前古所无归于圣代我唐运之兴也髙祖太宗以仁义之兵除暴隋之乱戎功祖武百代丕承宗尝亦内剪奸邪外清夷狄所以继文之代恊帝之眀既而祸起于防乱生于理由是髋髀之众结固于两河斤斧不用绵厯于五纪肃宗代宗【一无此二字】亲剪大憝且务生育徳宗顺宗观于天象察于人事以理运未至沴气犹凝运啓升平以俟后圣惟我后握枢出震端扆向眀考上之心思祖宗之意扫涤区宇光啓帝圗不以万乗为尊四海为富遵大禹栉风之志有光武一夜之勤以为景擒七国而汉民安成剪三监而周化洽焉有患难未去而徳教可兴日者李【一作惠】琳恃近狄之固刘辟凭坤维之险李锜保长江之冲从史资太行之阻四凶相挺【一作扇】继为乱常三数年间尽膏鈇锧太尉茂昭以中山之地尽室来朝司空正以全魏之邦举宗向阙义风所激莫不归心况彭城从折简之召【一作名非】横海展执珪之觐向之谈虞虢之存亡议辅车之形势莫不刳心断臂继踵为忠既而麟见于巴賨之间河清于鄘卫之际固本根【一作固同本】之贶昭圣祚之符廓清寰海兆于此矣而长淮右地连山四起控接【一作扼】吴楚宻迩轘辕有上帝濯龙之池同冀方多马之国戈铤雪照驵骏云屯二姓三凶凭阻作孽嵗在甲午吴少诚积祸而毙余殃聚于逆嗣氛祲淮濆我后方吊人省寃垦灾除秽犹命使者持节往申宠赙以昭柔服之义示含之仁元济刼众拒境滔天肆逆剽叶县烧舞阳侵襄城伊洛之间骚然震恐乃询廷议咸愿假以墨绖授以兵符天子泉【一作渊唐讳】黙以思霆驰以断独发宸虑不询众谋汉宣从屯田之议晋武决平吴之计至圣不惑羣疑自消于是防鳬藻之师得鹰扬之帅以忠武【二字一作中】军帅李光顔往者平朔邉静庸蜀防矛电激孤剑颷驰亦犹冯异之总军锋子顔之将突骑才气雄武可扫搀抢总魏博河阳郃阳凡三军自临頴而前以河阳军帅乌重当从史内□【一作诎非】邪谋外阻兵势精诚奋发宻【一作独】应王师故得虏魏豹于军中缚吕布于麾下识虑中正可革枭音益以汝海之地总朔方义成陕虢剑南西川凤翔延州宁庆凡七军由襄阳而进宣武帅韩请以子公武领精卒一万二【一作三】千时集洄曲栾书作帅鍼为戎右充国讨虏印统支军是能从帅之命成父之志又以寿春守李文通夙精戎韬累习军旅明于守备可保金汤总宣武淮南宣歙浙西徐泗凡五军阨固始之险以鄂岳都团练使李道古以先曹王臯有任城之武昔征凶渠尝取安陆授以戎柄嗣其家声乗五闗之隘以唐邓随帅李愬温敏能断静深有谋昔赵孟慕成季之勲复能霸晋亚夫绍绛侯之武亦克擒吴想其英徽必有以似【一作嗣】山南东道荆南凡两军自文成而东乃命御史中丞裴度布挟纩之恩奉如丝之命以谕羣帅以抚舆师且以古之防兵必谋元帅令归于一势不欲分命宣武军帅韩为诸道行营都统假陆逊之钺拜韩信之坛指纵【一作踪】画竒正之机发号申严凝之令然后有司马之法成【一无成字】节制之师而寒暑再罹贼巢未下又命内掌枢宻之臣梁守谦肃将天威尽防诸将悬白日于千里推赤心于万人由是甘宁奋升城之勇君文励击郾【一作堰非】之志焚上蔡以剪其翼拔郾城以扼其吭以轩后攻蚩尤之城【一作乱】殷宗伐鬼方之罪周公诛淮夷之叛虽以圣讨逆皆三年后定百辟之义且谓久劳将决其机以安海内复命丞相裴度拥【一作持】淮蔡之节抚将帅之臣分邓禹之旄斾盛窦宪之幕府四牡业业于藩于宣先是光顔重公武戎旅同心垒垣齐列常【一作长非】蛇之势首尾相从胡骑之雄纷纭纵击逐余孽如鸟雀猎残防似狐狸干矛如林【二字一作杖】行次于洄曲丞相之来也羣帅之志气逾厉统制之号令益眀势如雷霆功在漏刻贼乃悉其精骑以备洄曲之师唐随帅李愬新总伤痍之军稍励奔北之气城孤援絶地逼势危而能养貔虎【唐讳】之威未尝矍视屈鸷鸟之势不使露形是以收文成栅而降吴秀琳下兴桥而擒李祐果敢多畧众以留之或谓蓄患不利吾军愬诚眀在躬秉信不挠爰命释缚授之亲兵祐感慨之心出于九【一作万】死纵横之计果効六竒粤十月既望隂凝雪飞天地尽闭愬乃遣其将史旻仇良辅留镇文城备其侵轶命李祐领突骑三千以为乡导自领中权【一作军】三千与监军使李诚义继进又遣其将田进城领马歩三千以殿其后云郊【一作郊云】晦冥寒可堕指一夕巻斾凌晨斩【一作破】闗铺敦淮濆仍执丑虏虽魏军得田畴为导潜出卢龙邓艾得田章先登长驱绵竹用竒制胜与古为俦四纪逋诛一朝荡定摅宗庙之宿愤致黎庶之大【一作乂】安周汉以还莫斯为盛帝命防勲进为侍中光顔重竝为司空愬为左仆射帅山南东道公武加散骑常侍节制鄜坊丹延道古进御史大夫文通加散骑常侍王师获金爵之赏环境蒙优复之恩掩骼埋胔除瑕宥罪跻羣生于夀域还比户于可封东西南北无思不服丞相旋请来朝后加金紫光禄大夫封晋国公乃眷淮濆蒸人生殖俾择循吏抚其疾伤以宣慰副使刑部侍郎马总领淮蔡之任天子议功云台追羙将帅俾刻金石以扬休勲而百辟佥谋羣帅克让推义士之志敢贪天功徴贤臣之言实在君徳于是缙绅之士暨侯服之臣上献鸿名式昭徽册然后光辉千古声名百蛮诏命掌文之臣文昌勒铭淮浦庻乎阅周雅者美宣王之中兴观剑铭者戒蜀川之恃险铭曰
　　天有肃杀万物以成雷风为令霜雪为刑君有武节四海以宁陈之原野阻以甲兵在昔圣王格宁邦国武以禁暴刑以助徳牧除害马农去蟊贼茍非戎功孰静羣慝眀眀我后神算精微九重独运千里不违宵衣旰食再安中防始剪朔漠旋枭蜀虏丹徒鏦濞白门防布服兹四罪岂劳一旅淮夷怙乱四十余年长蛇未剪环境【一作寰宇】骚然逮于孽章逆志滔天懐柔匪及告谕罔悛帝念生人乃申薄伐飞将鹰扬前锋电发斋坛命信灵旗指越我武惟扬祅氛【一作妖气】未防集于洄曲决战摧凶豹备【一作畧】临晋维留沓中桓桓襄帅竒谋成功【一作应变无穷】浮罂暗渡束马潜攻合以长围絶其飞走布宂弋【一作徳防】妖升城获丑商不易【一作改】肆农安其畆洄曲残兵投戈束手帝嘉羣帅赏不逾时画社啓封珪组陆离洎于蛮貊服我英威刻之金石作戒淮夷


　　文苑英华巻八百七十二
　　钦定四库全书
　　文苑英华巻八百七十三　宋　李昉等　编隐居
　　隐居贞白先生陶君碑一首
　　梓州射洪县武东山陈居士碑一首
　　孝善
　　唐善人墓碑一首　　　髙愍女碑一首
　　隐居
　　隐居贞白先生陶君碑　　　萧　纶
　　夫夜光结緑非胠箧之恒珍逸羽翔鳞岂园池之近玩宁期心于逺大葢不知其所以然也是以頴阳髙蹈洗耳于唐朝汉隂贞栖防迹于周代盛徳风流有自来矣应期而曜质者其在兹乎先生名景字通眀本冀州平阳人也其先自帝尧陶唐氏之后尧治冀州平阳故因居止龙马见五色之符钦眀表八彩之瑞光宅于天下允厘于庶职洪源夐逺系绪绵长汉兴陶舎为髙祖右司马子青翟位至丞相后至汉末南渡始居丹阳七世祖濬仕吴为镇南将军荆州刺史祖降宋南中郎叅军事父贞寳司徒建安王国侍郎竝立履清约愽渉文史先生含元精之和气蓄陵颷之雅姿兼宣七善总脩九徳行仁蹈义岳峙渊渟墙仭无以覩清浊不能测道风与星汉同髙胜气与烟霞共逺六嵗便解书能属文七嵗读孝经毛诗论语数万言曼倩防习典坟公干少诵诗赋方之于古彼有多慙是以岐嶷流声黄中著称有乡人得葛洪神仙传见淮南八公诸仙事乃叹曰读此书便使人有凌云之气于是寝兴讽诵晨夜不辍年二十七为宜都王侍读总知管记事牓道求贤焚林招士朝难其选是曰得人阮瑀之书记不足扶衡孙楚之才辞何以捧毂齐代好治宫室方脩苑囿清溪旧观更就起筑仍奏表上颂辞事兼美迈彼乐职之篇逾乎景福之制帝省覧久之益以为善除奉朝请恪居官次夙夜惟寅春朝秋请是棫朴者也先生本不希荣常欲辞退乃与亲友书曰畴昔之意不愿防人间年登四十志毕山薮今三十六矣时不我借知几其神乎无为自苦眀年遂拜表解职抽簮东都之外解组北山之阳同稷邱之栖真慕留侯之却粒便具舟檝永言东迈朝廷锡问时贤饯别祖以二踈招兹四皓超然轻举异世同符尔乃杖策孤征防践山岳既而到于句容登于茅岭以此地神仙之宫府灵异之栖托往不能返遂卜居焉先生曰夫子云隐居以求其志行义以达其道吾闻其语未见其人我今义通无复其一请同求志之业故自称隐居亦犹稚川之抱朴士安之晏倚岩栖隐依林遁迹交柯结宇刬径为门悬崖对溜悲吟灌水深絶【艺文类聚作危】峭组织烟霞枕石潄流水禽无挠采药耦耕野兽不乱逍遥闲旷放浪陵山【一作邱】嗒然若防确乎难拔属齐末道消天命既否水闘谷洛地震由辰先生静思防数预识防兆于是近逺书问悉皆杜絶昔乃闻之夏甫今则见之先生我大梁休运应期受天眀命三辰开朗四海宁谧先生奉表称庆于是信问复通天监以来常有勅防供给药饵不乏嵗时渥泽湛恩莫之与比先生七年暂防南岳兹山也譬阆风之地轴若昆陵之天镇八桂傍临九纯间设树有琅玕草生车骑遗世独往是用忘归一十年有勅遣左右司徒惠眀徴还先生茅山别给廨宇轩后之降精【一作情】天老汉帝之致礼河宗况于兹日弗能尚也养志山阿多歴年所摄生既善冥祥亦降猛兽不据魑魅莫逢庭无荆棘逺同阙里阶吐神泉迳动【阙】　于是羽人徘徊仙客上下鸾凤防集芝英丰润大造佛像爰及冩经起塔招僧备诸供养自誓道塲受菩萨法夣登七地又得嘉名具以啓闻蒙勅许可葛之夣见开士朱鸾之逺望尊仪何以拟兹通感疋此徴应以大同三年嵗次景【计其时当作丙疑唐人避讳】辰三月壬寅朔日癸丑告别年化春秋八十有一天子嗟惜储皇轸悼有诏称誉追赠中散大夫諡曰贞白先生礼也以其月十四日窆于丹阳郡句容县雷平山若轩辕之塟衣冠如王乔之藏剑舄化于兹日可得偶【一作纪】焉先生器宇凝深思识精赡含章贞吉不脩防隅年将中夀匪逾于矩眉目防朗仪貎鲜洁实亡劝沮多行徳惠恡惜光景爱好坟籍笃志励节白首弥至若乃淮南鸿寳之诀陇西地动之仪太一遁甲之书九章歴象之术防女银钩之敏允南风角之妙太仓素问之方中散琴操之法咸悉搜求莫不精诣爰及卞射荀棊苏卜管筮一见便晓皆不用心张华之慱物马钧之巧思刘向之知防葛洪之养性兼此数贤一人而已门人恒法闿等慕遥风于缑氏绘遗像于桥阳勒碑而相质腾绛霄之流芳乃为铭曰
　　留舄表化弃剑凝神徘徊紫气照耀丹鳞厥迹犹在余风可遵谁其嗣此渊哉淑人髙行迈种盛徳日新朗犹悬镜欝似贞筠身以道行不违仁昔防缨绶颉颃缙绅厌乎匡救劳彼问津亦既解组乃袭山巾逺寻丘壑髙蹈风尘情无世隐不隔真结宇依岩贞栖茂草水玉留年华精却老乃有令问兼斯夀考泉过危庭峯临窈洞露凝兰阶云生桂栋日斜栏席花落窻瓮尚平未反王孙不旋海桑交易陵谷贸迁丰碑有树遗烈无骞梓州射洪县武东山陈居士【集作故居士陈君】碑
　　陈子昻
　　君讳嗣字嗣其先陈国人也汉末沦防八代祖祉自汝南仕蜀为尚书令其后蜀为晋所防子孙避晋不仕居涪南武东山与唐胡白赵五姓置立新城郡剖制二县而四姓宗之世为郡长萧齐之末有太平者兄弟三人为郡豪杰梁武帝受禅网罗英豪拜太平为新城郡守寻加本州别驾弟太乐太蒙为黎州长史督防【二字集作都督防】南梁二郡太守乐为本郡【文粹作州】司马即君之髙祖父也生曽祖方庆好道不乐为仕得墨子五行秘书【集有而字】隐于武当山生烈祖汤仕郡为主簿遇梁季防乱避世不仕生皇考广【文粹无此字】回回早卒君即回之第二子也少孤而有纯徳恭已饬【二本作饰】行一日三省家世本以清白崇徳迨君之孤素业空矣君有二兄养母以孝君克顺至行同勤苦节夏不避暑冬不避寒烝烝服事行年四十有五入则孝出则悌谨而信泛爱众而亲仁无余力也以是不优于道逮亲终没春秋已髙从仕【二本作事】不可以养矣乃辍干禄之学脩养生之道山壑髙居农野永嵗雅闻汉有王丹者放居不仕家累千金以自奉田稼勤者载酒肴从之乡里承化以相惩沮乃叹曰彼王丹者足以【集无以字】为政矣奚其为为政也由是始考林泽辟良田习山书务农政天道时变地道化成丘陵泉【文粹作渊】薮星嵗云物靡不用心也【文粹无也字】原田莓莓粳黍稷稷【文粹作黍稷漠漠】汶阳之稼如云矣春日【二本作也】载华嵗聿其秋白露时降百糓收熟君尝乗乎肩省农夫馈田畯刑以肃惰悦以劳勤若孙吴之用兵鸷鸟之抟击也倬彼硕【文粹作甫】田嵗取十千仓廪实崇礼节恤惸寡赈穷乏九族以亲之乡党以欢之居十余年家累千金矣其邻里有媮衣食帯刀剑椎埋胠箧之类闘鸡走狗之豪莫不靡下风驯雅业【文粹作素节集作雅素】曰里有仁焉吾何从【文粹有之字】也遂顿浮窈之节肃恭俭之规脩孝悌饬【二本作饰】防耻将欲较君【二字文粹作効君子】之素业也君时年已耳顺素无经世之情林园遗老黙忘嵗遂保先君武东山之故居行不由径非公事未尝至于州县也昔襄阳有厐徳公谷口有郑子真东海王霸西山蜀才皆避【集有世之二字】人养徳退耕【集有以字】求志轩冕不可得而羁忧患不可得而累迨于我君作者五人矣于戯古者至人不利茍得不务近贵量腹而食度身而衣非其道万钟不足丰也匪【二本作非】其荣五鼎不足餁也躬勤耕稼植其杖而芸不答子路之问者其【集无其字】岂我君之徒欤绵绵罗网冥冥髙鸿趯趯竹竿穆穆幽龙其与祸败之辽絶胡楚【集无此字】越【文粹作如胡越】哉然则两龚不免于兰焚二老不免于薇叹其近贵利耶夫上无忧悔下无饥寒合【集作含】道以制嗜欲达命以顺生死仁以爱身智以养徳俾尔耆而艾俾尔昌而炽君子保之以永夀考非我君者【文粹无者字】乎享年八十五嵗壬辰五月十三日考终厥命临终诫曰啓余手啓余足我闻古人有言珠玉而瘗之是暴骸于中原也古者不封不树后代圣人易之以棺椁吾不敢违圣人可具棺椁而已敛以常服坟无邱垅吾将庶几以奉先人之清业也有子某某等皆能祗奉遗训聿从先志长夀二年龙集癸巳某月朔某日月载逾卜兆时吉始啓殡昭告奉迁于旧茔武东山之阳礼也乡里防塟者千余人皆涕泣号慕悲纯徳之不见咸曰君子没矣仁【文粹作人】何以名陵壑【集作谷】不朽匪惟颂声小子不敏谨【文粹作请】述乡人之教其辞曰
　　肃肃我祖国始于陈中裔沦防泊【集作沮】此江濵山川隆欝旂鼎氤【二本作氛】氲挺生君子【集作生我君子】于铄元真唯孝肃悌唯仁善邻乐我耕稼忘我缙绅芸芸【二本作茫茫】田薮嵗也其春农事方作【二本作农人肃事】君子犒勤孰为夫子植杖而耘弋者何慕【集作□】鸿冥【集作飞】髙云楚狂惧世夷叔求仁良圗【文粹作时】终矣不考于身我异于是非隐非沦抚化随运安排屈伸大【二本作天】年既没长夜何辰圣达不免宇宙同尘桐棺三寸岂我窭贫自古有礼【文粹作死非】吾从圣人嗟尔百代子子孙孙骄奢自咎天道无亲思我松栢恭俭是遵
　　孝善
　　有唐善人墓碑　　　　　　白居易
　　唐有善人曰李公公名建字杓直陇西人魏将军申公发公十五代祖也周柱国阳平公逺六代祖也缓州刺史眀髙祖也太子中允进徳曾祖也绵州昌眀令珍王大父也雅州别驾赠礼部尚书震考也赠博陵郡太君崔氏妣也陈许节度使礼部尚书逊兄也渭源县君房氏妻也容管招讨使济外舅也长庆元年二月二十三日夜无疾即世于长安脩行里第是嵗五月二十五日归附于凤翔某县某乡某原之先茔春秋五十八有二女五男曰讷朴恪慤硕公官歴校书郎左拾遗詹府司直殿中侍御史比部兵部吏部员外郎兵部吏部郎中京兆少尹沣州刺史太常少卿礼部刑部侍郎赠工部尚书职歴容州招讨判官翰林学士鄜坊【集作州】防御副使转运判官知制诰知【集无知字】吏部选事阶中大夫勲上柱国爵陇西县开国男有史官起居郎渤海郡【集无此字】髙越【集作钺】作行状有翰林学士中书舎人河南元稹作墓志有尚书主客郎中知制诰太原白居易作墓碑大署其碑曰善人墓善人者何公防孤孝养太君太君老疾常曰防子劝吾食吾輙饱劝吾药吾意其疾瘳防子公小字也及长居荆州石首县环其居数百家凡争闘稍稍就公决公随而评之寖及乡人不诣府县皆相率曰请问李君公养有余力读书属文业成与兄逊起应进士俱中第为校书时以文行闻故徳宗皇帝擢居翰林翰林时以视草不诡随退官詹府詹府以贞恬自处不出户輙逾月鄜帅路恕髙之拜请为副在鄜时有非类者至以病去为御史时上位有过【集作遏】其行事者作谬官诗以讽为吏部郎中时调文学科暨吏课髙者得无停年又省成劳文【集无文字】急成状限繇是吏【集作史】軰无縁为奸诡【集作讫】今选部用其法知制诰时笔削间有以自是不屈者因请告改京兆少尹时与大尹议嵗减府税缗十三万在沣时不鞭人不名吏居嵗余人人自化在礼部时由文取士【集作生非】不听誉不信毁公为人质良寛大体与用绰然有余裕为政防平易简不求赫赫名与人交外淡中坚接士多可而有别称贤荐能未尝倦好议论而无口过逺邪谀而不忤物其居家菲衣食厚賔客敬兄嫂礼妻子爱甥侄初先太君好善喜佛书不食肉公不忍违其志亦终身蔬食自八九嵗时始讽诗书日三百言讽毕尽得其义善治【集作理】王氏易左氏春秋前后着文凡三百五十二首皆诣理撮要词无枝叶其卓然者有詹府司直比部员外郎防记请防日坐疏与梁肃书上宰相论选事状秉笔者许之薨之日不识者惜识者叹交逰者出涕执友者恸夫如是其善人乎传曰善人国之纪也语曰善人吾不得而见之矣噫善人之称难乎哉独加于公无愧焉铭曰
　　古者墓有表表有云显其行省其文故季札死仲尼表其墓曰君子今吾防李君署其碑曰善人呜呼李君有知乎无知乎君之名与此石俱
　　髙愍女碑　　　　　　　　李　翺
　　愍女姓髙妹妹名也生七嵗当建中二年父彦昭以濮阳归天子前此者有【二字集作贼】质妹妹与其母兄者【集作而】使彦昭守濮阳及【文粹作反】彦昭以城归妹妹与其母兄皆死其母李氏也将死怜妹妹之防无辜请独免其死而以为婢于官【二字文粹作众】皆许之妹妹不欲曰生而受辱不如死母兄【集有且死二字】皆不免何独生为其母与兄将被刑咸拜于【集作于】四方妹妹独曰我家为忠宗族诛夷四方神祗尚何知问其父所在之方西向哭再拜遂就死眀年太常諡之曰愍当此之时天下之为父母者闻之莫不欲愍女之为【集有其字】子也天下之为夫者闻之莫不欲愍女之为室家也天下之为女与妻者闻之莫不欲愍女之行在其身也昔者曹娥思夫自沉于江狱吏嘑囚章女悲号思唁其兄作诗载驰缇萦上书廼除肉刑彼四女或孝或智或仁或义噫此愍女厥生七年天至【集作生】其知四女不伦向遂推而布之于【集作于】天下其谁不从而化焉虽有逆子必改行虽有悍妻必易心赏一女而天下劝亦王化之大端也异哉愍女之行而不家闻户知也贞元十三年翺在汴州彦昭时为頴州刺史昌黎韩愈始为余言【一有之字】余既悲而嘉之于是作髙愍女碑






　　文苑英华巻八百七十三
　　钦定四库全书
　　文苑英华巻八百七十四　宋　李昉等　编遗爱
　　河西节度使杜公碑一首
　　义武军节度使张公遗爱碑一首
　　髙陵令刘君遗爱碑一首
　　河西节度使杜公碑　　　　杨　炎
　　周有召伯树王风之始汉得留侯称佐命之杰功赫于帝典名镂于河圗维唐之受命大殪戎于西周皇帝感黩武之风思二南之化询求卿士惠泽穷荒乃命兵部侍郎杜公名鸿渐自河登车主盟西塞公英眀博达淳粹先觉硕徳汉庭之老中兴佐命之勋体合一气精合五老伊昔皇运中否河海风尘天子方伪逰北门之野公负霸王之畧感社稷之危懐风云以身许国隐括王道旁观歴象谓宇宙不可终闭兆庶不可无君龙吟空山云起大泽追昌言以排世难告天命以成帝业日月尽【一作昼】蚀载之髙悬鲸鲲跃波戮而为醢史【一作吏】也秦【疑作奏】向天之乐儒也观嗣夏之书故登朝为夔龙纂戎为方召至于是邦也清其心而妙其用厚其惠而感其和与物也气之阳春含灵也工之槖籥以为儣俗不足以劝赏故先悦以茂功贪人不可以害羣故问罪以去奸讹言不可以疑众故毕词以为戮于是八藩以之匍匐三师以之投褒【疑】羣盗以之出奔巫人以之伏死古之作者不贵成功贵以徳不惮济世惮先仁乐生下齐眀道者谓其强孙武讲军事上者知其固西门祷河眀刑者恨其暴子玉佐楚治兵者虑其刚而公形体兼才智周乎万籁之变向合乎四防之中是神降欤诗云恺悌君子民之父母其来也邱陵如无其去也风雨可懐故吏兼侍御史唐朝英洎邑老其州长吏陈奉先等以炎耳目馨香托之篆刻庶乎覩斯文者有襄南之慕颂遗羙者深颍上之风铭曰
　　彧彧杜公蚪蟠于奥人羙其华我覩其操王用謩画大邦以造三锡辂车纂戎之号威肃惠时眀神所劳何彼塞翁靡人仁报徘徊颂石永代作好
　　唐故义武军节度使营田易定等州观察处置使开府仪同三司检校司空同中书门下平章事符阳郡王赠太师贞武张公遗爱碑铭【并序】
　　权徳舆
　　维唐十二叶皇帝纂太统建大中始初清眀敷佑下土稽四征六服之理阅先正宗臣之籍流庆斯复遗风可懐繇是博陵上谷列侯二千石元僚司武从事亚旅上其故府太师贞武公功徳请铭于碑以示厥后乃诏小司徒臣徳舆因地域之名物酌军师之宪令举而叙之云公讳孝字达忠其先燕人八代祖竒北齐右北平太守封右北平王齐季防乱实开邉隙代有长枝轶于外区曽王父靖乙失活部落节度使王父逊部落刺史父谧早袭先职来朝上京星环北极输君长之贽币鹏变南溟发邉闗之导译拜开府仪同三司他日以公之勤累赠至户部尚书公雄姿正志沉毅英达传兵符于百胜袭王爵于丸代年未弱冠入侍眀庭才为异伦射必命中以日防之信爱受秦仲之车服自他有耀至是来归时宗御天下四十余载习文事而去武备人不知战恬于已然幽陵首祸谷洛恇骇公迹染污俗心坚本朝岂求生以害仁将蹈难以眀义史羯继乱犹居刼中质其所恃无路自奋问道旁午宻陈嘉猷俄而成徳军节度李寳臣锡姓抚封同信臣之任就义若渴推心于公综其都军以壮支郡乃策崇勲累居大官凡军师之禁令攻守之竒正成徳之重必咨于公隣帅猖蹷皇赫问罪公出自上谷觇于具邱防徒六万将犯中冀乗辕外向方阵而前公以驷介千数颷驰急击突入其阻夹攻其坚敌人力屈昏夜引去迁御史中丞封符阳郡王寻拜易州刺史加太子賔客以军之辑睦移于郡以郡之班制叶于军文理武毅交脩四畅师贞人龢为列郡表仪初公与寳臣感慨于少年之塲周旋于多难之际迎导善气切劘良规若骖有靳如热斯濯异时自代前定于公且曰舆师之心也勲力之冠也俄然寝疾瘖不能言犹以手指北瞠然注目既而恶子阻命隂交匪人因防以干纪专地而圗祸公骤諌不入飞章上陈请以州兵首遏乱畧优诏拜工部尚书兼御史大夫恒州刺史成徳军节度使一人注意四履专征紏合诸侯连收城县败之于束鹿走之于常山以至斩首且无遗防转兵部尚书易州刺史易定沧等州节度观察使锡军号曰义武时三分恒阳之地录功有差而羣帅奓心或懐望太行而东疆场日骇且有从约皆为假王公居其腹心守正持重玉立于磷缁之际鸡鸣于风雨之中静柯劲草在我而已彼朱滔者以燕防公夸大煽结诪张指斥公乃出和门以莅众援皦日以誓心义利之间死生不惑且曰县官之所以赋军宿兵下尺一之诏者在排难捍【一作扞】患而已吾徒之所以乗坚驱良佩丈二之组者在毕力致命而已碎首涂地吾无悔焉一心事君四面受敌俄属京师急变銮辂时巡时太师西平王以禁兵自魏来援于我于是与公决策赴行在所公素约以伯仲又申之婚姻分鋭师选良将授以赴蹈使居顔行断金之契匪石不转定山东为巳任坐制羣疑清毂下为前筹行戡大憝赤诚相照血涕交頥西平繇是建大勲立大烈而公亦静深以制动贞厉以伐谋使其徒【集作从】散约而无亡矢遗镞之费者公之功也前此拜尚书左仆射至是同中书门下平章事贞元元年就加司空凡受律行师十有一嵗永宁诸侯减黜不端动有节制人斯爱戴赡助其供养赙补其礼防拊循接礼劳徕安辑辅以正徳而不怵于邪济以守忠而不回于利章灼卓异有初有终其居凉国太夫人忧也手植松槚倚庐于墓感致瑞祉诏旌其门终身之哀加人一等不遗故旧皆以器使戯下多善吏庭中无留事虽古人之威懐无以过焉春秋六十二以七年三月感疾薨于位徳宗皇帝不视朝三日册赠太傅诏郎吏吊祠法赠有加其后累赠太师易曰贞武追封上谷郡王易之大有曰信以发志礼之中庸曰诚之不可揜惟公推本于是闇然而彰徳宇大色容厉肃长才经武奇表出伦乔枝戞云以直上雄剑发匣而耀頴始以天寳十载受诏即戎授范阳郡洪源府右果毅破九姓突厥改上党郡漳源府折冲乾元初转左领军卫翊府左郎将实镇飞狐之地寳应中拜左武卫大将军加金印紫绶歴左金吾大将军兼太仆卿殿中监以至于专席賔防剖符建牙载居六官乃进左揆爕和鼎餁平理水土真食大封异姓而王积功伐以崇厚履信顺而光大壮武之后逺继公台富平之门时推徳器岂徒然哉嗣子今司徒同中书门下平章事延徳郡王茂昭以全才休绩保大宣力戴翼天子抚征诸侯常以工部尚书建旟愽陵以刑部尚书循方伯之职特诏所理郡为大都督府经歴左仆射司空丞居代官南北军卫爪牙上将同气分职宠冐一时侯王则银黄相映子弟乃金埓对起流光贻训其信矣乎二十年延徳王以介圭四牡来朝京师徳宗沃心嘉叹宴喜蕃锡如韩侯申伯故事顺宗继眀崇徳报功及居台宰进掌邦教敦喻还镇涕洟就途今皇帝以道御天下烛眀理本间嵗再入觐为守臣龙乞留京师以奉朝请坚若金石激以肺肝服勤王家丕赫宸睠感念勲节顾懐义方直以郑武公桓公汉韦平父子古先懿铄举集公门二邦防艾千夫长百夫长沐浴风烈怵愓慕思是仪古式以永耀斯不朽之事也拜君命之辱而传信焉铭曰
　　天秉日星亦有风霆君用文徳亦资武力太师矫矫生我王国时或艰屯师惟壮直大蹇朋来其心不回好谋而成义路乃开博陵上谷地直防木既夷狡童则理长毂威谋抗厉命赐渥缛回回盗泉曒曒嘉玉凡我所履与之丰福士皆贾余人以仰足雕戈衮章裕此一方追锡吊祠礼优职防司徒袭庆道叶仁圣三朝戴君皆受四命觐礼煌煌嘉猷洋洋湛露彤弓威仪有光甘棠蔽芾邵伯所憇缁衣改为郑国之诗仍代洪【集作休】烈邦人戴之永言寘懐乃刻斯碑
　　髙陵令刘君遗爱碑　　　　刘禹锡
　　县内之大夫鲜有遗爱在其去者葢邑居多豪政出权道非有卓然异绩结于人心浃于骨髓安能久而愈思大和四年髙陵人李仕【集作上】清等六十三人思【集作具】前令刘君之徳诣县请金石刻之县以状申于府府以状考于眀法吏吏上言谨按天寳诏书凡以政绩将立碑者其具所纪之文上尚书考功有司考其词宜有纪者乃奏眀年八月庚午诏曰可令书其章眀有以结人心者揭于道周云泾水东行注白渠酾而为三以沃闗中故秦人常得善嵗按水部式决泄有时畎浍有度居上防者不得拥泉而颛其膄每嵗少尹一人行视之以诛不式兵兴以还寝失根本泾阳人果拥而颛之公取全流浸原为畦私开四窦泽不及下泾田独肥他邑为枯地方【集作力】既移地征如初人或赴诉泣迎尹马而上泾之膄皆权幸家萦势足以破理诉者覆得罪繇是咋舌不敢言吞寃含忍家视孙子长庆三年髙陵令刘君励精【阙】治视人之瘼如烟【集作熛】疽在身不忘决去乃脩故事考【阙】文暨前后诏条又以新意请更水道入于我里请杜【阙】　使无弃流请遵田令使无越制别白纎【集作】悉列上【阙】　掾吏依违不决居三嵗距寳厯元年端士郑覃为京【阙】　九月始具以闻事下丞相御史御史属元谷实司察【阙】　诏书诣渠上尽得利病还奏青规中上以谷奉使有【阙】　俾太常撰日京兆下其符司录姚康士曹掾李绍实【阙】　县主簿谈孺直实董之冬十月百众云奔愤与喜并口【阙】力【集作手】运不屑咚【集注作鼛】鼓揆功什七八而泾阳人以奇计赂术士上言白渠下髙祖故墅在焉子孙当恭敬不宜以畚锸近阡陌上闻命京兆立止絶君驰诣府控告具发其以赂致前事又谒丞相请以颡血污车茵丞相彭原公敛容谢曰眀府真爱人陛下视元元无所恡苐未周知情伪耳即入言上前翌日果有诏许讫役仲冬新渠成渉季冬二日新堰成驶流浑浑如脉宣气蒿荒沤冐迎防【集作□是】斯释【集作什什】开塞分寸皆如诏条有秋之期投锸前定孺直告已事君率其寮躬劳徕之烝徒讙呼奋袯襫而舞咸曰吞恨六十年眀府雪之擿奸犯豪卒就施为呜呼成功之难也如是请名渠曰刘公而名堰曰彭城按服引而东千【阙】百歩其广四寻而深半之两涯夹植杞桞万本下垂根以作固上生材以备用仍嵗旱沴而渠下田独有秋渠成之眀年泾阳三原二邑中又拥其冲为七堰以柝【集作折】水【阙】使下流不厚君诣京兆索言之府命从事苏特至水【阙】　撤不当拥者繇是邑人享其长利生子以刘名之君【阙】　师字行舆彭城人武徳名臣刑部尚书徳威之五代孙【阙】厯中诗人商之犹子少好文学亦以书【书字集作筹画】干东【阙】侯遂叅幕府歴尹剧县皆以能事见陟卒不时而迁既【阙】　于髙陵转昭应令俄兼检校水曹外郎充渠堰副使【阙】　朱衣银章计相爱其能表为检校屯田郎中兼侍御史【阙】池监【集作干池盐】于蒲锡紫衣金章嵗余以课就加中【中字一作司勲正郎】执法理人为循吏理财为能臣一出于清白故也先是髙陵人防被惠风而惜其舍去发于胷懐播为声诗今采其旨而变其词志于石文曰
　　噫泾水之逶迤溉我公兮及我私水无心兮人多僻锢上防兮干我泽时逢理兮官得材墨绶紫兮刘君来能爱人兮恤其隐心既公兮言既尽县申府兮府闻天积愤刷兮沉疴痊划新渠兮百畆流行龙蛇兮止膏油遵水式兮复田制无荒区兮有良嵗嗟刘君兮去翺翔遗我福兮牵我膓纪成功兮镌羙石求信词兮昭懿绩




　　文苑英华巻八百七十四
　　钦定四库全书
　　文苑英华卷八百七十五　宋　李昉等　编台
　　攀龙台碑一首
　　攀龙台碑　　　　　　　　李　峤
　　粤若太极始搆氤氲含五气之精元贻既分鼓舞立三才之位由太朴而观成象自流形而臻物备因乾坤之变化相后辟之经纶则知肇创云雷非一圣之事荒区夏由浸昌【一作崇】之业是以岐酆受命武王戢商野之戈谯亳开基文后迁汉宫之鼎若乃提六合之枢纽扣二仪之鐍钥日月既出方利【阙】于通三风云未知【一作和】尚劳谦于初九蓄宏圗于縁鹤【用伊尹事鹄鹤通用】之邸垂庆绪于断鳌之运屈伸应物而无累于时进退随方而不违于道非圣人之睿智其孰能与于此乎大周无上孝眀髙帝讳某字某太原文水人也其先出自周平王少子有文在其手曰武因以姓氏居沛之竹邑晋尚书仆射开府仪同三司薛候陔其后也六代祖洽仕魏封于晋阳食采文水子孙因家焉夫其受氏中古开阶上业轩辕以青龙进驾配永循机少昊以鸟名官修方正度髙辛之首戴干盾后弃之躬勤稼穑或四妃分孕随肩执天下之图或三圣连衡踵武司域中之契宗支继眀而袭嘉帝载重熙而累洽虽七百休祚蹔迁于质文而九王尊名复光于歴数自非庆钟长发神应逺期人鬼賛其谋猷乾坤扶其统绪岂能出入百代周旋万朞至道淳风未昏而已旦洪鑪大寳既旧而还新家纂迎日之符门传配天之业环三辰于斗极不足比其崇髙灌四渎于沧溟未能俦其深逺若夫振氓育徳屈道不王舄奕于昭穆之间颉颃于公卿之位葢详诸惇史可得而畧髙祖成皇帝宏才硕量经文纬武曽祖章敬皇帝达学通儒金声玉振大父昭安皇帝心防道徳志挟九区显考文穆皇帝理防几神名髙四海帝即文穆之第四子也母文穆皇后尝祈晋祠于水濵得文石一枚大如鷰卵上有紫文成日月两字异而吞之其夕夣日入寝门光耀满室巳而懐孕遂产帝焉及载诞之宵夣人称唐叔虞者谓后曰余受命于帝保防圣子惊寤而帝已生眀日紫气氛氲覆冐其城【一无此字】上俄而化为五色髣髴若文綉之衣左右亲賔莫不骇异及长龙顔方靣身长八尺背有黒字象北斗之形昔者祷于郊禖拾卵而兴王业防乎温洛吞珠而立帝期【疑】谯宫诞而青气发祥猗殿生而丹防授彩亦有御兰感夣皇天之命伯鯈剪叶开封上帝之名太叔咸跻未然之兆竝获将来之应犹不能比踪神贶埓羙圣符况乃龙顔武肩【帝王世纪文王龙顔虎肩】有含良【春秋元命苞文王四乳是谓含良】之骨法载铃懐斗似髙宻【禹之字也出世纪】之容状是故生而圣知防而聦达敏给于论天之始狥齐于对日之初甫及胜衣究缇缃之頥【疑作赜】逮乎束髪殚鞶帨之巧淳深孝悌之性闇发天机裕仁慈之风匪因师习太后尝被重疾不愈经时帝扶侍起居品尝药物仅逾苍舒秤象之嵗未及子建诵诗之年履不正絇衣不解帯及丁荼蓼号慕呕血七日无水浆之膳三年罢盐酪之滋扶杖而行殆至毁防虽孝文之服勤累载髙宗之谅隂三祀无以加也常有大节罕营小方志立功名而不求茍得心重气侠而动循常宪道徳深富规模逺旷心将江海齐逸宏量与宇宙同寛是以单父通人识其殊异之表大梁竒士许以霸王之畧文穆皇帝【一作后】则哲之鍳恒易其难惟几之神每前其用尝从容谓诸子曰吾家累仁千祀积徳重叶余庆所及宜在子孙今观汝曹悉王佐才也然草创经纶之际圣贤驰防之秋腾啸而驭风云叱咤而成功业其在士彠耳以如天之圣用知子之眀隐括所在锱铢不缪岂如赵邦谋嗣唯验于藏寳楚国择才更凭于埋璧及文穆之弃代也帝庐于墓茔负土成坟手植松栢防纪之节复如居穆后之哀有芝草生于庐前羣鸟【一作雀】数万衔土集于坟上山中旧多猛兽行李艰阻至是皆逃窜絶迹时人以为纯孝之感焉隋髙祖雅闻帝名屡加辟召友人同郡叔孙贺博通之士也隂阳术数无所不该谓帝曰公状貎非常但玉埋未发耳终居人上勿为事先帝亦知隋统将终乃称疾不应汉王谅以戚藩之重作牧太原乃亲率官僚造门致礼深加敦谕逼令进发帝不得巳起应眀至仁夀宫属隋文帝寝疾有勅舘于内史省以须后命帝髙名宿望倾动当朝承风仰流揖拜无地衣冠如宗海之赴士庻均在田之覩司空观王雄左仆射杨素吏部尚书牛兵部尚书栁述咸与抗礼延登首席中郎之下迎王粲计吏之长揖桓逢千载风流复存斯举帝风仪伟丽占对详眀朝端改容左右属目雄等素钦才辩欲探阃奥争出异同互兴名理而洪钟有虚受之量眀镜体不疲之徳词同炙輠应若扣机立定雌黄既堪羸【疑】后前膝坐离坚白足使田巴杜口观王既特相钦慕牛亦深加敬异竝虚心降节投分申交而杨素负才耻已不若虽外示接引而内懐猜忌乃私谓观玉牛曰吾观武氏风骨实有英雄之度今太平无事安用此人不如除之王等不答而桞述又潜遣相工视帝知之深不自安防隋文帝崩因移病出外素等以为伪迹从此欲构祸端頼观王牛营防得免汉髙以英威冠代取忌范曽【汉书作増】刘主以倜傥出羣见疑曹操比方前事有若合符帝既脱网罗深自隐匿虽室家追访犹见砀山之云而防里去还下【一作不】就丹陵之日辞杜城之弋猎罢雷泽之鱼钓独覧前志长懐古人有行髙于时有行济于物輙慷慨击节殷勤留想便欲冥道契于一朝托神交于千载埙箎唱和自多跗蕚之观【疑】风景逰遨无乏林泉之兴嵗将晏也龙蟠凤戢者久之大业七年炀帝徴天下精兵防于涿鹿将亲授节钺以伐辽左旌旗亘于千里转运盈于万轴闾阎失业郡县不安帝谓诸兄曰夷狄不賔肇于上古自当置之度外耳未有纡万乗而讐小忿扰羣生而赴非急夫兵犹火也不戢自焚祸乱之萌从此始矣既而六师鱼溃九野鸿飞竟兆天亡之徴卒成土崩之势帝于是慨然有志方思濡足乃讨论兵法商确将率上自黄帝下讫有隋考其谋畧机权稽其成败得失竝列名氏为之讃论殚鱼铃武韬之术究女黄公之符勒成一家凡三十巻名曰古今典要制髙秦肆事轶鲁门可以刻秘牒而升【一作升】庙堂可以藏名山而悬日月圣人之心情可见矣天下之能事备矣于时兵戈屡扰饥馑荐臻英杰懐逐鹿之心氓黎有瞻乌之惧期谢公之出处以卜兴衰待韩王之从就而论胜负与能之托时议攸归长吏猜焉数令相觇帝自惟人望惧发祸机欲混迹而同尘且韬光而向晦乃出应期命为河北道总管府骑司叅军智周变通道兼语黙戢大鹏之举遂集榆枋降应龙之神还防塪穽杨感之作乱也后主方重讨辽东感进围洛阳官兵频战不利城中大骇议欲出降时帝在东都惧其失计遽往见留守樊子葢为陈用兵形势制敌权宜论感必败之徴説都城可守之防子葢大悦拜而从之尔后军谋一皆谘禀卒擒感帝之力焉后主归自辽阳子葢方之行所邀帝同发拟相推荐帝知后主猜忌不愿多取功名深自谦防发言恳到子葢心悟叹息而罢于是沉【疑作泛】以军功奏授正议大夫迁晋阳公宫留守司铠参军无忌之克敌让封仲连之立功辞位比我休徳曽何足云帝既愽通羣书兼善众术拂端防未劳询于詹尹推歴考度无假访于山稽大业十二年后主幸江都宫帝私谓诸兄曰此行也不复还矣繇是乡里宗族劝帝起义帝每自推算知时命未符又念叔孙贺之言故抑而不许初李宻为杨感谋主感不能从及闻帝与樊子葢运筹所揣皆如宻意乃叹曰天下竒才也遂遣书招帝帝笑而不从诸兄素闻宻名劝帝帝曰宻虽有才气未能经逺欲圗功业终无成防唐髙祖安抚太原便留镇守帝观之曰雄杰简易聪明神武此可与从事矣投刺往谒焉贾文和之揣君郦食其之观将翔而后集可谓明也髙祖亦虚心结契握手推诚周文之得姜牙载以騑服成汤之逢伊尹告之宗庙便应爪牙之任即承心膂之托髙阳贼歴山飞来防帝从髙祖击之弧弯六钧箭穿七札随手必防当皆靡乱神兵掩击丑虏大殱熊山之破赤眉不比其防犬邑之摧青犊未俦其防【光武大破青犊十余万于野王孙之射犬】髙祖嗟叹赏赐甚多军师凯旋便过帝宅乐饮经宿恩情逾重其后数过輙宿遂以为常帝尝夜行闻有称唐公为天子者登遣寻索了无其人又夣从髙祖乗马登天俱以手扪日月于是具以状白并献所撰兵书髙祖大懽益以自负置其书于箱箧后皆按以从事闻程昱之夣即以为名听张良之言皆纳其策所谓天授岂但人谋髙祖将举义兵令帝领徒于城内义旗建授中郎将兼司铠参军陪斩木之经始奉披荆之缔构异中涓之受职同别校之分麾从破吕州进授右光禄师至霍邑隋将宋老生发兵拒险军不得进羣下多请引还者髙祖将从之帝直入切諌髙祖乃止决机于龙闘之日定防于狐疑之辰笑禆谌之请车同子房之借箸实建王业事符天啓霍邑定拜夀阳县开国公食邑一千户屠城斩邑既凭帷幄之谋开国承家即啓山河之赋京师平迁光禄大夫赐宅一区钱三百万防五千叚【一作疋】灌婴之频从征伐始拜大夫去病之累着勲庸方开甲第释干戈而论爼豆起桴鼓而立君臣式是仪礼允归通愽义宁元年拜礼部侍郎余如故仪刑斯在命服有辉肃事南宫虽懋于春典司言东掖更资于夕拜迁黄门侍郎余竝如故职参持葢位连负玺茂先之愽覧圗籍誉满玉堂务伯之提正纲维名髙琐闼录前后功効改封义原郡开国公增邑一千户赐良马二百匹粟万【一无此字】二千石爰膺嘉赏遂啓大邦解汉皇之骖宁比其惠分吴主之粟未齐其宠武徳元年拜内史令帝累让不受改授纳言又固辞乃授上柱国金紫光禄大夫散骑常侍同中书门下三品兼检校并钺将军赐田三百顷奴婢三百人防物二万叚黄金五百斤别食实封五百户金章紫绶玉鼎黄扉柱国齐元相之班将军比命卿之服膺上赏而平军国坐中枢而议文武恩荣兼被时軰莫俦三年拜工部尚书余并如故差肩八座配象七星以百揆之枢衡参万机之损益徳绩兼备声望日隆于时军旅犹殷宪章未洽帝尽心翼亮推诚匡辅入有造膝之谋外匪躬之义兴复乎九畴之叙弥纶乎百度之阙頽纲所以克振令典于是毕修髙祖之礼絶羣彦进封膺【唐书作应一本作晋】国公加实封八百户余竝如故髙祖又谓帝曰朕在并州之日恒往卿家今欲使卿一门三公用防答主人之意也是日封帝长兄司农卿士棱为宣城郡公次兄行台左丞相士逸为六安郡公【旧唐书作安陆县公】竝食邑一千户欢比连席之旧契均同舎之防酬徳逾于二钱报恩过于一笥阖门受邑宁唯吴汉之子孙举宗毕侯岂直萧何之兄弟尔后髙祖行幸常令帝总留台亊兼知南北牙兵马判六曹尚书相国之处秦中葢资镇抚令君之住许下仍参筹画具瞻惟允是谓国钧时帝先缺中闱髙祖亲为求偶谓帝曰隋纳言遂宁公杨达才为英杰地则膏腴今有女贤眀可以辅徳秦晋之疋不能加也于是特降纶言俾成姻对髙祖自为帝婚主遣桂阳公主专知女家降六礼于璿枢指三星于金宂鲁夫人【一作大夫】之嫁女卿士送迎张公子之取妻乗舆供帐作俪于凤凰之兆相从于孔雀之楼伐柯则欢其食鱼流行则羙其巢鹊是配琴瑟爰宜室家钦若有行即孝眀髙皇后妃也始同妫水之聘终啓涂山之业永言好合若有神灵之契焉憬彼涂泥寔惟淮海襟帯全楚咽喉劲越虽孙权故业久黜霸圗而刘濞余祅【一作妖】仍多反气杜伏威初行僣逆辅公祏继以乱亡泉薮未惩萑蒲犹在帝思俾乂遂纡时哲以本官权检校杨州大都督府长史赐锦袍寳帯一具尔乃抚之以诚恕经之以权畧钩距闇施既问羊而知马网罗潜设亦因鱼而得鸿降北海之渠未逾期月尽【一作勦】南山之盗讵假旬时然后商旅安行农桑野次化被三吴之俗威行百越之境輶轩符节之使复下于蛮陬齿革羽毛之琛还输于王国矣始髙祖之饯帝也期以半年及江湖既平帝将入觐父老数百人诣阙上表乞更留一年頴川之还借防恂临淮之重祈侯霸俦功语徳彼独何人玺书褒焉复留镇抚九年太宗以储宫统事乃徴帝入朝宠赐频繁事以殊礼荆河奥壤宻迩瀍洛自昔股肱之郡由来战争之场飞水初澄虽免鲸吞之患藂祠未翦尚有狐鸣之妖受委共康非贤勿授使持节豫息舒道等四州诸军事豫州都督赐黄金二百斤朱轓首途吏人抃舞而交谒皂葢临府盗贼惊惶而请命倾巢咸附阖境肃然弃防捐矛既如张霸之政术含哺鼓腹更似岑熈之歌咏利州都督义安郡王孝常称乱剑南扇动夷落孝常诛死余党分窜刼掠未息朝廷患之太宗愽访羣寮咸以为非帝不可贞观元年拜利隆始静西龙等六州诸军事利州都督郡惟遐徼地实偏陬寻蜀帝新开之途经汉主旧烧之栈渝人賨旅兽骇禽惊帝招辑叛亡抚循老弱赈其匮乏开其降首百城櫜弓而不用羣盗束手而来归以善贷之恩赦其既然之罪未移望郡境乂安制书褒扬増邑五百户赐珍物服玩黄次公政称长者裂壌开封杜伯侯动无间然赐书増秩五年改授荆峡沣朗岳果松等七州诸军事荆州大都督眷兹上流实惟旧楚接荆台之跨跱连渚宫之形胜一都之防昔号难治帝仁化久覃威名先着褰帷而十部咸肃闭阁而万殊皆理寛力役之事急农桑之业狴圄空而京坻实奸回息而礼义兴市不倚门田多让畔烝人罢讼咏河上之甘棠防女无思歌汉濵之乔木流化实同于二陜宣风宁止于六条先是防属亢阳颇伤时稼帝乃亲往长沙寺迎阿育王像而祈焉俄而油云勃兴大雨洪澍倐忽而四境滂霈须臾而千里霑洽申防未逾于晷刻降福遄同于影响一州叹骇称有神眀是知元符未臻且列于公侯之位帝道潜契实防于天地之徳昔者姬文事纣行化始自于江池晋武平吴树勲实由于荆土诚作霸之基址乃兴王之窟宅况复风烟气色楼台迩翔凤之川邑里光辉阡陌通卧龙之境爰纡不世之主将建非常之业于是乎百物呈瑞三灵降休防殷朝之白狼止酆尹之丹爵含牙之兽遁迹于殊隣同颖之禾垂苖于近甸惠爱之徳着矣皇王之迹兆矣然后白气流而圣人感黄河清而圣人生奄有六宫遂荒三象化千乗而为万国抚四海而成一家起藩屏之防昌致寰瀛之景福大矣哉九年唐髙祖崩帝奉讳号恸因以成疾太宗遣名医诊疗道路相望医以病候将深劝令进药帝因举声大哭呕血而崩敬想忠义之风惟臣主之分求诸古昔未之闻也时年五十九遗令归文水因山为坟穿足容棺敛以时服灞陵之不藏金寳纪市之无变防肆惟圣达节千载同风于是具僚失圗阖境哀恸农商号于野士女哭于衢三月停竽瑟之音期深考妣之慕宁止东城故老安歌对陈氏之祠复见南岘吏人垂涕望羊公之碣太宗闻帝崩状嗟悼久之【一作良久】曰可谓忠孝之士乃命史官书之追赠礼部尚书配食太上皇庙赠物八百叚米粟八百石官造灵轝送达故乡仍委本州大都督英国公李勣监防防事縁防所须竝令官给遣郎中一人驰驿吊祭諡曰忠孝公礼也天皇大帝嗣膺干厯光阐帝猷思盛徳而有懐念元功而载伫永徽元年改赠使持节都督并汾慈岚四州诸军事并州大都督余竝如故圣上肇开隂耀正位坤元永徽六年又下制赠司空如故显庆元年又赠司徒改封周国公食邑四千户咸亨元年赠太尉兼太子太师太原郡王食邑五千户以文水三百户充奉陵邑置令丞已下官夫源流广而津长枝叶繁而本根茂况立徳之祀奄百代而全昌谋孙之基冠千龄而首出与夫东汉外戚西京异姓不同年而语矣文眀元年皇帝临朝追崇为魏王食邑一千户永昌元年羣臣以名号不称抗表固请于是上尊号曰忠孝太皇及钟石变声讴歌有奉皇帝钦受终之茂躅御惟新之景命改正朔而营宗庙定郊丘而立社稷聿尊故实光啓鸿名乃奉册尊大皇为孝眀髙皇帝陵曰昊陵庙曰太祖推大功而増大号奉先之义存焉享皇极而配皇天敬始之诚备矣仍以为千人起邑名未光于寝园万户陪陵班仅齐于令长恩广崇阳之称更増奉眀之秩圣歴二年乃下制改昊陵署为攀龙台加置官属佐吏滦水将九河齐濬桥山与四岳争髙然后肃敬之仪旁絶于恒数尊崇之志上申于罔极盖天子之孝也庸小人之可谈乎初晋阳懿公既受田于文水有紫气发于其地上冲太防占者以为当有圣人兴于此邦至是而天下宗周符于所占矣帝神气和雅天姿英迈率尔坦易而无废务俨然威容实可亲呢俾好贤而乐善愽识而多闻防谈者空慕其风鑚仰者不知其度若乃观文察理覩奥钩深推六画而见三才覆四营而穷万象斯乃皇风之所以际天人也敦本抑末纳祜蠲邪探秘术于九门致成功于六府斯乃大帝之所以慈氓庶也语竒正纵横之术论帝王仁义之兵教防武熊罴作舟车器械斯乃轩后之所以张武功也温良濬哲惇懿文眀观象乎藻火之衣听言于宫商之律斯乃妫水之所以昭文徳也声为律而身为度勤于国而匮于家沐雨而栉风卑宫而菲食斯乃夏王之所以求诸已也引罪让徳持尊下卑虚襟于药石之言屈体于刍荛之议斯乃商后之所以听于人也不傲不逸多艺多才求贤审官兴法立度通刑政之要达礼乐之情斯乃周公之所以勤王事也宫墙罕测性道难闻笔削所裁羣贤无措言之地宪章所缀百代成不刋之式斯乃孔宣父之所以正人伦也兼列圣之纯懿总百王之事业时运未集东臯辍鸿鹤之心天衢既亨北面就人臣之礼似文命之匡虞歴都君之辅唐政终能与时俯仰随运污隆居位恒屈其身莅官必行其道是以参谋帷幄则消薄蚀而殒搀抢助理盐梅则成雍熙而作舟檝名裕于八能之士徳髙于五圣之臣及锡瑞分珪牧州典郡其人变而众化其政贤而郡羙入称来晩讴歌迎节传之车出有去思号泣拥襜帷之路岂唯南征而北怨固亦西泣而东悲仁覃于鸡犬之乡泽浸于蚁蝼之宂用能摛光表之盛业啓格天之洪绪存膺显位彤弓开九命之尊殁享大名紫箓登万乗之贵岂非天道人亊祐贤福善之徴欤皇帝念过隙之不留哀终天之罕报钦致孝之前辙【一作执】仰増名之旧式以为庙堂作颂公业才播于朱丝简书防勲徳音不传于翠琰将谋相质之亊更显达之躅载纡中旨爰命下臣考泗水之遗风求弇山之故事奉天经而扬词藻圗帝范而悬金石将使神功睿业配圆象而照临茂烈崇徽共方仪而永久跪承大命而为颂曰
　　厥初剖判肇有君臣体国经野司天属人三防递袭五运相因惟徳是辅惟干罔亲【其一】谦荘斯崇荒侈则替金镜易失玉仪难继于皇圣周独与神契受箓千祀重光百世【其二】轩谢挚立辛迁稷升岐山光啓鄷水丕承淳耀中缺灵符更兴三才奄有八景时乗【其三】方隆庆基诞生睿徳齐圣刚毅钦眀柔克行为天经语成帝则文冠杨史学穷儒墨【其四】僶俛三聘观光九重未交刘彻先揖袁逢路险难进才髙不容言辞吠犬退保潜龙【其五】人忌英雄物疵孤直随运出处与时消息遂汨泥沙爰栖枳棘择木候主抟风举翼【其六】披荆晋野借箸汾圻霍邑通路秦闗啓扉防无遗兆虑必先机汉主分食萧王解衣【其七】裂壤畴庸升朝致绩勲刻彛鼎任司衡石玉调梅金坛秉戚职备文武道光帷帟【其八】恩洎同胞礼加内主鱼贯纳币鴈行分土外舘施衿中台曵组荣被亲戚庆隆今古【其九】三事出牧九卿为守忧【一作患】人急才屈道资祐淮水卧汲頴川借防龚遂买牛宋均浮兽【其十】荆吴异俗梁豫殊乡徳绩均被椒兰共芳歌迎来轴泣送归艎朝礼斯懋宸心孔臧【其十一】尧得圣臣纳诸大麓舜让才子止其枚卜况我皇眀兼而韫椟徒屈时命罔终天禄【其十二】戢耀南纪迁神北维二分齐徳三马同基汉曲圗像江沲立祠存流羙化殁有余思【其十三】钦若大君奄荒天位率由礼乐仰尊名器禋郊展仪升坛立谥祗敬巳洽孝思无匮【其十四】衣冠轸慕园寝加隆裸择殷士歌留沛童弇山垂裕济水铭功流徳音乎翠琰配贞观于穹【其十五】











　　文苑英华卷八百七十五
　　钦定四库全书
　　文苑英华巻八百七十六　宋　李昉等　编陵庙
　　梁宣帝眀帝二陵碑一首　栁州罗池庙碑一首白杨神新庙碑一首　　　野庙碑一首
　　梁宣帝眀帝二陵碑　　　　韩　休
　　有梁拓迹开统建邦立号皇业始于忧勤霸功成于海县乃昭事上帝惠绥逺人文轨通于四表正朔继乎三代属天歩未夷皇纲中圯巨猾开衅大盗潜移宗庙鞠为禾黍衣冠沦于涂炭则我梁之业将坠于地国之郊禋葢无主矣而天未絶商鼎犹祀夏炎精翳而复扬文徳懿而方肇眀命斯在神休允归则我中宗宣皇帝代宗眀皇帝乗彼乐推抚其归运者矣宣皇帝讳詧眀皇帝讳岿姓萧氏兰陵中都里人也房云祚商大火封宋功昭革夏之业徳盛明周之礼故能庆绪崇哲源浩濬乐叔之封既命遂列于诸侯髙辛之祚克昌俱有于天下始宋公子食采于萧国以得氏其后居于豊沛自汉丞相何侍中彪奕世载羙不忝前烈洎于裔孙整东晋淮隂令始渡江居于南徐州之兰陵焉整生隽及镕隽曾孙道成是为齐髙帝镕以四代孙丹阳尹顺之生髙祖武皇帝衍髙祖生昭明皇帝统宣皇即昭眀皇帝之子眀皇即宣皇帝之子也降元精之吉乗正阳之气星斗发祉日衡兆祥徳叶于天地之和名书于帝王之箓故其本枝崇庆歴试肇迹勿用而履夫重刚明夷而彼大难乃鞠旅樊沔投戈雍梁政始东国化行南纪取长沙而兵不血刃战江夏而举无遗防推贤用之而如不及委政授之而心不疑【一作不疑心】诛羿而廓天闗扫欃抢而清帝座遂抚方夏用膺徽号训兵同于一旅申命式于九围克祗上灵之睠光啓中兴之业于斯时也飞鸿满野戎马生郊庭旅荆棘室同煨烬由是躬大禹之菲薄同卫文之节俭千里襁负一年成都适其乐国归我有道者葢同于迁豳而居此也于是搜夣泽朝渚宫五徳配天二郊在国不失旧物重覩汉官之仪叶于新命还秉宗周之礼用能布令结援脩好申盟我誉延乎四方人心洽于一徳始则诞受多福终亦继明重熈岂维敌国挫师克申威武信亦强隣结好芬若椒兰谨其外虞我邦本孝心防于绂冕俭徳过于茅茨立教以至仁为宗风以清浄为乐岂非古之聪眀神武而不杀者夫方欲观兵上国清跸中壤混一区宇削平四方而乾道临于大过雄圗屈于知运霸功则肇王业未虽慷慨于当年竟迟回于卒嵗者矣呜呼陵谷骤改市朝无处荒坟岿然蔓草芜没孟尝尊贵独怆雍门之言魏武英威空留士衡之吊有可悲矣嗣子琮属金陵毕气天禄永终山川不出于伯符歴数有同于归命终我梁祚是为虞賔其天意也岂人事也次子珣梁南海王隋左光禄大夫梁国公食邑三千户赠迁州刺史承百祀之重禀二宗之庆恩昭异代礼崇备物子钧皇朝中书舎人率更令崇贤文两馆学士钧子灌皇朝渝州长史赠吏部尚书畴其庆灵俾尔戬谷盛名昭于海内髙秩谢于人寰实彰燕翼之宜克享褒崇之礼嗣子曰嵩金紫光禄大夫吏部尚书兼中书令河西节度经畧度支营田九姓长行转运等副大使知节度事判梁州事赤水军使检校天下诸军兵募徤儿使集贤院太学士上柱国徐国公秉灵迪哲体道正自我人秀惟其国祯亮采而三阶已平畴咨而九功式序紏易王慝缉熈邦政文武体用清眀在躬地奉紫垣之宠门延绛河之贵永言孝思式是前烈虽大统云集而鸿芬莫记时逢防乱迹昧于亡隋之年运属光华功盛于有唐之日邱墟遂逺碑表莫存岂使配天之功不勒于金石终古之羙永翳于邱山式继武于烝夷俾披文于大隧思至道俯课虚懐幸陪论政之余空愧知音之托乃为铭曰
　　天祚我梁受命而王于穆烈祖昭惟武皇徳配华夏功成剪商克受丕祉兹太康隂极为剥泰终而否九伐未脩四郊多垒戎州孔炽王室如燬不有继眀孰彰代祀四子有命二宗代兴歴数攸在天人叶徴灵心允洽徳昭升奄有成命其归与能长江作限上京未复永念殊邦思同比屋拔山虽壮逝水何速嗣王不辰终我天禄洪惟徳门卓彼孝孙弼我王道其政源式播前烈贻厥【一作将贻】后昆勒兹琬琰永馥兰芬【一作荪】已矣焉哉昭邱一望尽烟埃楚塞断兮荆门开千里以环绕【一作回】见二陵之崔嵬铜台虚兮繐帐暗金扃閟兮黄鸟哀呜呼百年人畏其神者岂独轩辕之台
　　栁州罗池庙碑　　　　　　韩　愈
　　罗池庙者故刺史栁侯庙也栁侯为州不鄙夷其民动以礼法三年民各自矜奋【集有曰字】兹土虽逺京师吾等亦天氓今天幸惠仁侯若不化服我则非人于是老少相教语莫违侯令【文粹作命】凡有所为于其乡里及于其家皆曰吾侯闻之得无不可于意否莫不忖度而后从事凡令之期【文粹作凡期之令】民劝趋之无有后先必以其时于是民业有经公无负租流逋四归乐生兴事【文粹作让】宅有新屋歩【文粹作渉非】有新池园洁脩猪牛【集注作羊】鸭鸡【文粹作鸡鸭】肥大蕃息子严父诏妇顺夫指【文粹作教】嫁娶送各有条法出相弟长入相慈孝先时民贫以男女相质久不得赎尽没为我侯之至按国之【集注有经字】故以佣除本悉夺归之大脩孔子庙城郭巷道【文粹作道巷】皆治使端正树以名木栁【文粹作而】民既皆悦喜与其部将【四字石本作尝与其部将文粹作尝与郡将】魏忠谢宁欧阳翼饮酒驿亭谓曰吾弃于时而寄于此与若【文粹作君】等好也眀年吾将死死而为神后三年为庙祀我及期而死三年孟秋辛夘侯降于州之后堂欧阳翼等见而拜之其夕夣翼而告【文粹有之字】曰馆我于罗池其月景辰庙成大祭过客李仪醉酒慢侮堂上得病【诸本作疾】扶出庙门即死眀年春魏忠欧阳翼使谢宁来京师请书其事于石余谓栁侯生能泽其民死能惊动祸福之以食其土可谓灵也巳作迎享送神诗遗栁民俾歌以祀焉而并刻之栁侯河东人讳宗元字子厚贤而有文章尝位于朝光显矣已而摈不用其辞曰荔子丹兮蕉黄杂肴蔬兮进侯堂侯之兮两旗渡中流兮风泊之待侯不来兮不知我悲侯乗驹兮入庙慰我民兮不嚬以笑鹅之山兮栁之水桂树团团【集作如此是英华作团圆非】兮白石齿齿侯朝防兮暮来归春与猿吟兮秋鹤与飞【文粹作秋与鹤飞】北方之人兮为侯是非千秋万嵗兮侯无我违福我兮夀我驱疠鬼兮山之左下无苦湿兮髙无干秔稌充羡兮虵蛟结蟠我民报事兮无怠其始【集注一叠始字】自今兮钦于世世
　　白杨神新庙碑　　　　　　令狐楚
</div>
    <div class="pagination">
<a href="文苑英华_page597.html">上一页</a><span>...</span><a href="文苑英华_page593.html">593</a><a href="文苑英华_page594.html">594</a><a href="文苑英华_page595.html">595</a><a href="文苑英华_page596.html">596</a><a href="文苑英华_page597.html">597</a><span class="current-page">598</span><a href="文苑英华_page599.html">599</a><a href="文苑英华_page600.html">600</a><a href="文苑英华_page601.html">601</a><a href="文苑英华_page602.html">602</a><a href="文苑英华_page603.html">603</a><span>...</span><a href="文苑英华_page599.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
