<!DOCTYPE html>
<html>
<head>
    <meta charset="UTF-8">
    <title>全唐文 - 第 221 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 221 页/共 603 页</h1>
    <div class="content">    三秦冈，九泉窟，鹤报地兮潜恍惚。森拱木，阒荒坟，人瘗玉兮碎氛氲。
    ●卷三百七十二
    ☆魏璀
    璀，天宝间进士。
    ○捣练赋
    细腰杵兮木一枝，女郎砧兮石五彩；闻後响而已续，听前声而犹在。夜如何其？秋未半。於是拽鲁缟，攘皓腕；始於摇扬，终於凌乱。四振五振，惊飞雁之两行；六举七举，遏彩□而一断。隐高阁而如动，度遥城而如散。夜有露兮秋有风，杵有声兮衣有缝。佳人听兮意何穷，步逍遥於凉景。畅容与於晴空，黄金钗兮碧□；白素巾兮青女月，佳人听兮良示歇。擘长虹而乍开，凌倒景而将越。是时也，馀响未毕，微影方流。逶迤洞房，半入宵梦；窈窕馆，方增客愁。李都尉以胡笳动泣，向子期以邻笛增忧。古人独感於听，今者况兼乎秋；属南昌旧福，东鲁前邱。黄绶之堂，论文谢贾；入素王之庙，捧瑟齐由。愿君无按龙泉色，谁道明珠不可投？
    ☆谢良辅
    良辅，天宝十一年进士，德宗时官商州刺史。
    ○秋雾赋（以轻散长空寒飞迥野为韵）
    有物混成，阴阳之精；腾而为质，晦而为名。游尘未足方其细，纤不能揣其轻。度水凌乱，从风半散。表银山之美，素色增鲜；沐元豹之姿，奇文独焕。若乃暑退朱方，时惟白藏；空大泽，郁郁崇冈。始经夫少昊之野，终遍於无何之乡；含草木而功大，混山川而气长。浮我极浦，霭我层穹；如雨如霰，自西自东。倏而来比，君子之道广；忽而逝侔，至人之性空。奚水土之同致，俾阴阳之异观？秋何雾而不起？雾何秋而不寒？至德发祥，杂非烟於北极；皇居瑞圣，伴佳气於南端。及夫丙火方驰，腾蛇欲飞；三辰被汨，五星霏微。道不虚行，来集黄公之咒；神其有感，去解白登之围。则知因时舒卷，与物动静；资於央，变态俄顷。兴非塞望，雄鸣之路不迷；冒且有闻，彦辅之天自迥。露游兮月之下，霞敛兮风之假；俟一扬於飞尘，同秋空於迥野。
    ○洪钟赋
    昔者皇帝度六律，和五音；率伶伦之士，总钧石之金；将合乐以教令，俾洪钟以平心。当其形器作，坯工进；太房既列，风橐伊震。奉明谋以立象，窕瓠不愆；出良冶而成声，函圜得携。空以受气，动以发生；尚羽大击，逢霜小鸣。秽浮为之疏旷，沈伏由其震惊；如戢韵以待扣，每登悬而恶盈。若乃长鲸似小，猛ね为犭；崇峦蚴纠，练响潜越。九乳形矣，信垂范於九州；两栾存焉，更分仪於日月。虚而不屈，应而无穷；广乐之器，为音之雄。欲其能鸣，幸春容以大扣；冀乎闻外，必钅訇厉之有中。不夸乎穷之墟，实美乎亭台之宫；傥击考之无厌，敢昭宣於国风。
    ○豹舄赋（以两遍用四声为韵）
    惟兹舄兮称珍，受异质而彬彬。其文也合变於君子，其用也见美於诗人。伊昔大匠未知，含章可久；栖山隐雾，或群或友。且申威以肃杀，宁畏险而铤走。岂知献状於獠者之身，入用於屦人之手？敏手既至，光华增媚；两美必合，一朝成器。信常功之嘉猷，为尽饰之美利；苟赏善之在我，甘杀身而不怼。曲直裁成，威仪可觌；若向也兽，而今也舄。诸侯所重，楚子之翠被有光；王者攸宜，周官之赤纟意无ル。左之右之，乍合乍离；每唯命以进退，将有翼於威仪。择地而行，岂虑泥涂之辱？有道则至，尚怀文彩之奇。故尚书之曳履，声则有音；中郎之倒屣，义亦为美。虽措足以同方，岂能文而可纪？则知随时应物，顺人合度；克通夫莫往莫来，实怪於规行矩步。滞阜乡之自惜，飞邺县之可慕；愿宾上国之阶墀，冀吾君之一顾。夫材俟时而进用，时俟材以求索；彼微兽之有章，亦饰躬而制作。慕公孙之几几，耻滑稽以交错；幸参鸾之行，无杂犬羊之郭。若然者，则荷夫天衢之亨，对斯文而不怍。
    ☆李
    ，开元时官殿中侍御史。天宝中迁吏部郎中，出为景城司马、瀛州长史。
    ○拒贼盟词
    大唐天宝某载月日，瀛州长史李、河间司法李奂、摄东光县尉穆宁、盐山尉贾载等盟曰：“逆贼安禄山，弃恩负德，敢於称兵天纲，妄肆逆乱，煽范阳幽蓟之众，骋胡奚犬羊之群，违叛朝廷，恣逞凶祸，瀛州近与赋接，在腹腋间，贼意欲取之，以绝牵掣。伪署守长，岸然直来，思据城郭，盗其府库，用其民人，有其土地，以丰贼资。等身为唐臣，义为唐守，安有从逆贼而背天子，污伪命以辱名教？所遣伪景城守刘道元，已缚斩之。凡我诸僚，逮佐吏等，咸共同心，为国坚守，移檄远近，上告方伯，苟可灭贼，殒躬不辞。有渝此盟，神殛毋贳。
    ☆柳芳
    芳字仲敷，蒲州河东人。开元末擢进士第，由永宁尉直史馆。上元中坐事徙黔中，历左金吾卫骑曹参军、史馆修撰，终右司郎中、集贤殿学士。
    ○对三命判
    乙仕登三命，举以特牲，祀以少牢，人告其僭加於举礼也。
    孝自天经，礼为人纪，事有动於神理，迹无昧於生成。乙则大夫，位登右职，庶极四时之享，以符三命之贵。饮食宴乐，特牲备举。璧严奠，少牢是加，用诚信以敷心，资丰洁而致荐。是实其训，何纠其违？徵之於前，固不可罚。
    ○食货论
    昔开元初，宇文融首以税客户、籍外、剩田、户口、色役之策，行於天下。其後天宝间，韦坚又以穿广、运潭、兴漕之利，杨慎矜、王钅共、杨国忠等议财货之政。君子曰：融等之败也，岂不哀哉！《诗》云：“人之多僻，无自立辟。”融等之谓也。初元宗以雄武之才，再开唐统，贤臣左右，威至在已。姚崇、宋、苏等，皆以骨鲠大臣，镇以清静，朝有著定，下无觊觎。四夷来寇，驱之而已；百姓富饶税之而已。继以张嘉贞、张说，守而勿失。自後赋役顿重，豪猾兼并，强者以才力相君，弱者以侵渔失业。人逃役者，多浮寄於闾里，县收其名，谓之客户，杂於居人者，十一二矣。盖汉魏以来，浮户流人之类也。是时也，天子方欲因士马之众，贾将帅之勇，高视六合，慨然有制御夷狄之心。然惧师旅之不供，流庸之未复，思睹奇画之士，以发皇明，盖有日矣。而宇文融揣摩上旨，款关谒见，天子前席而见之，恨得之晚。言发融口，策合主心，不出数年之中，独立群臣之上。无德而禄，卒以败亡。既而天子方事四夷，国用不足，多融之能，追而悔焉。於是杨崇礼又以善计财帛见幸，然廉谨自守，与人无害，故能获终。融死且十馀年，始用韦坚及崇礼、慎矜，皆以计利兴功中人主，胁权相灭，为天下笑。而王钅共、杨国忠威震海内，尤为暴横，人反思融矣。大凡数子，少者带数使，多者带二十使，判官佐使，遍於天下。客户倍於往时，主司守以取决，备员而已。四十年间，覆族者五，弃人贾害，岂天道与？夫先王牧人之制，既富而聚之，以兴利也。俭则散之，以除害也。所以裒多益寡，称物平施。降及後代，亦克用。《礼记》曰：“仓廪实而知荣辱。”人苟不足而可理者，自古及今，未之有也。观数子之意，欲竭人财，乘主之欲，殚天下之力以供国，窃王者之柄以徇已，奋其长觜，以鼓天下。於是权归掌握，利出胸臆，呼吸指顾，车舟沸渭於万里之外矣。狙诈既骋，拱袂而取公卿，窃富国安人以为名，纡青拖紫以为实，名实不其爽欤？且君以安人为忧，而融辈扰之矣；人以丰财为利，而融辈竭之矣；向之所利者，岂不反欤？而数子方自以为功无让，坐受富贵，斧钺已在其後，而谓身安於泰山。及其死之，菹醢不足以谢天下，岂不愚哉？於戏！以元宗之才业，为中兴君，奸臣一说，利动明主，坚等窥其馀烈，不顾万死者，贪爵禄也。盖国之利器，不可以示人。
    ○姓系论
    氏族者，古史官所记也。昔周小史定系世，辩昭穆，故古有《世本》，录黄帝以来至春秋时诸侯、卿、大夫名号继统。左邱明传《春秋》，亦言：“天子建德，因生以赐姓，胙之土，命之氏。诸侯以字为氏，以谥为族。”昔尧赐伯禹姓曰：“姒，氏曰有夏；伯仁姓曰姜，氏曰有吕。下及三代，官有世功，则有官族，邑亦如之。後世或氏於国，则齐、鲁、秦、吴；氏於谥，则文、武、成、宣；氏於官，则司马、司徒；氏於爵，则王孙、公孙、氏於字，则孟孙、叔孙；氏於居，则东门、北郭；氏於地，则三乌、五鹿；氏於事，则巫、乙、匠、陶。於是受姓命氏，粲然众矣。秦既灭学，公侯子孙失其本系。汉兴，司马迁父子乃约《世本》修《史记》，因周谱明世家，乃知姓氏之所由出，虞、夏、商、周、昆吾、大彭、豕韦、齐桓、晋文，皆同祖也。更王迭霸，多者千祀，少者数十代。先王之封既绝，後嗣蒙其福，犹为︹家。汉高帝兴徒步有天下，命官以贤，诏爵以功，誓曰：“非刘氏王、无功侯者，天下共诛之。”先王公卿之胄，才则用，不才弃之，不辨士与庶族，然则始尚官矣。然犹徙山东豪杰以实京师，齐诸田，楚屈、景，皆右姓也。其後进拔豪英，论而录之，盖七相、五公之所由兴也。魏氏立九品，置中正，尊世胄，卑寒士，权归右姓已。其州大中正、主簿，郡中正、功曹，皆取著姓士族为之，以定门胄，品藻人物。晋宋因之，始尚姓已。然则别贵贱，分士庶，不可易也。於时有司迁举，必稽谱籍而考其真伪。故官有世胄，谱有世官，贾氏、王氏谱学出焉。由是有谱局，令史职皆具。过江则为侨姓，王、谢、袁、萧为大；东南则为吴姓，朱、张、顾、陆为大；山东则为郡姓，王、崔、卢、李、郑为在；关中亦号郡姓，韦、裴、柳、薛、杨、杜首之；代北则为虏姓，元、长孙、宇文、于、陆、源、窦首之。虏姓者，魏孝文帝迁洛，有八氏十姓、三十六族九十二姓。八氏十姓出於帝宗属，或诸国从魏者。三十六族九十二姓世为部落大人，并号河南洛阳人。郡姓者，以中国士人差第阀阅为之制，凡三世有三公者曰膏粱，有令、仆者曰华腴，尚书、领、护而上者为甲姓，九卿若方伯者为乙姓，散骑常侍、大中大夫者为丙姓，吏部正员郎为丁姓。凡得入者，谓之四姓。又诏代人诸胄，初无族姓，其穆、陆、奚、于，下吏部勿充猥官，得视四姓。北齐因仍，举秀才、州主簿、郡功曹，非四姓不在选。故江左定氏族，凡郡上姓第一，则为右姓；太和以郡四姓为右姓；齐浮屠昙刚《类例》，凡甲门为右姓；周建德氏族以四海通望为右姓；隋开皇氏族以上品、茂姓则为右姓；唐《贞观氏族志》，凡第一等则为右姓；路氏著《姓略》，以盛门为右姓；柳冲《姓族系录》，凡四海望族则为右姓。不通历代之说，不可与言谱也。今流欲独以崔、卢、李、郑为四姓，加太原王氏，号五姓，盖不经也。
    夫文之弊，至於尚官；官之弊，至於尚姓；姓之弊，至於尚诈。隋承其弊，不知其所以弊，乃反古道，罢乡举，离地著，尊执事之吏。於是乎士无乡里，里无衣冠，人无廉耻，士族乱而庶人僭矣。故善言谱者，系之地望而不惑，质之姓氏而无疑，缀之婚姻而有别。山东之人质，故尚婚娅，其信可与也；江左之人文，故尚人物，其智可与也；关中之人雄，故尚冠冕，其达可与也；代北之人武，故尚贵戚，其泰可与也。及其弊，则尚婚娅者先外族、後本宗，尚人物者进庶孽、退嫡长，尚冠冕者略伉俪、慕荣华，尚贵戚者徇势利、亡礼教。四者俱弊，则失其所尚矣。人无所守，则士族削；士族削，则国从而衰。管仲曰：“为国之道，利出一孔者王，二孔者︹，三孔者弱，四孔者亡。”故冠婚者，人道大伦。周汉之官，人齐其政，一其门，使下知禁，此出一孔也，故王。魏晋官人，尊中正，立九品，乡有异政，家有竞心，此出二孔也，故︹。江左、代北，诸姓纷乱不一，其要无归，此出三孔也，故弱。隋氏官人，以吏道治天下，人之行不本乡党，政烦於上，人乱於下，此出四孔也，故亡。唐承隋乱，宜救之以忠，忠厚则乡党之行修；乡党之行修，则人物之道长；人物之道长，则冠冕之绪崇；冠冕之绪崇，则教化之风美，乃可与古参矣。晋太元中，散骑常侍河东贾弼撰《姓氏谱状》十八州百十六郡合七百一十二篇，甄析士庶无所遗。宋王宏、刘湛好其书。宏每曰：“对千客，可不犯一人讳。”湛为选曹，撰《百家谱》以助铨序。文伤寡省，王俭又广之，王僧孺演益为十八篇，东南诸族，自为一篇，不入百家数。弼传子匪之，匪之传子希镜，希镜撰《姓氏要状》十五篇，尤所谙究，希镜传子执，执更作《姓氏英贤》一百篇，又著《百家谱》，广两王所记。执传其孙冠，冠撰《梁国亲皇太子序亲簿》四篇。王氏之学，本於贾氏。唐兴，言谱者，以路敬淳为宗，柳冲，韦述次之。李守素亦明姓氏，时谓“肉谱”者。後有李公淹、萧颖士、殷寅、孔至，为世所称。初，汉有邓氏《官谱》，应劭有《氏族》一篇，王符《潜夫论》亦有《姓氏》一篇。宋何承天有《姓苑》二篇。谱学大抵具此。魏太和时，诏诸郡中正各列本土姓族次第为举选格，名曰：“方司格，人到於今称之。
    ☆柳并
    并字伯存，大历中辟河东府掌书记，迁殿中侍御史。丧明，终於家。
    ○意林序
    子书起於《鬻熊》、《六韬》，盛於春秋六国。时庄老道宗，起覆载之功，扩日月之照，高视六经，为天下式，故绝於称言矣。墨翟大贤，其旨精俭教（阙三字）名亚孔圣至矣（阙三字）管晏文（阙十二字）可谓庶矣。而部帙繁广，寻觅颇难。梁朝庾仲容钞成三帙，汰其沙石。簸其比糠，而犹兰荪杂於萧艾，隐於璞石。扶风马总，精好前志，务於简要，又因庾仲容之钞略，存为六卷，题曰意林。圣贤则糟粕靡遗，流略则精华尽在，可谓妙矣。隋代博林李文博，扌蹇掇诸子，编成《理道集》十卷。唐永兴公虞世南，亦采前史，著《帝王略论》五卷。天后朝宰臣朱翼祖，则又述《十代兴亡论》一帙。洎扶风《意林》，究子史大略者，盖四人意矣。予扁舟途水，留滞庐陵，扶风为余语其本尚，且曰：“编录所取，先务於经济，次存作者之意。罔失篇目，如面古人。予懿马氏之作，文约趣深，诚可谓怀袖百家、掌握千卷。”之子用心也远乎哉！旌其可美，述於篇首，俾传好事。贞元丁卯岁夏之晦，文废瞍河东柳伯存重述。
    ○代汾阳王祭贞懿皇后文
    维某年月日，驸马都尉郭暧父、关内河东副元帅司徒兼中书令汾阳郡王臣子仪，谨遣上都进奏院官傅涛，敢昭告於贞懿皇后行宫；伏惟德曜坤灵，明齐月魄，母仪万国，化洽六宫。光辅圣人，赞成阴教，载荣史策，式播讴谣。奄违圣日，上仙灵界，遐迩痛愤，宫闱哀慕。臣幸忝诸亲，男尚贵主，天人之美，鞠育所锺，姻戚光荣，宗族右戴。今园陵礼备，祖载及期，臣限守方镇，不获陪侍行宫，瞻望灵驾，不胜摧慕。伏荷皇恩，眷以国戚，许申祭礼，超越等夷，古今所绝，独开圣造。无任惶恐铭戴之至，谨献牲牢庶羞之奠。尚飨！
    ☆严郢
    郢字叔敖，华州华阴人。第进士，补太常协律郎。代宗初为监察御史，累拜河南尹。大历末进拜京兆尹，罢为大理卿，迁御史大夫，出为费州刺史。
    ○奏五城旧屯兵募仓储等数疏
    案旧屯沃饶之地，今十不耕一，若力可垦辟，不俟浚渠。其诸屯水利可种之田甚广，盖功力不及，因致荒废。今若发两京关辅人，於丰州浚渠营田，徒扰兆庶，必无其利。臣不敢远引他事，请以内园植稻明之。上秦地膏腴，田称第一，其内园丁皆京兆人，於当处营田，月一替，其易可见。然每人月给钱八千，粮食在外，内园丁犹僦募不占奏令府司集事。计一丁岁当钱九百六十、米七斛二斗，计所僦丁三百，每岁合给钱二万八千八百贯、米二千一百六十斛。不知岁终收获几何？臣计所得不补所费。况二千馀里，发人出塞屯田，一岁方替，其粮谷从太原转饷，运直至多。又每人须给钱六百三十、米七斛二斗，私出资费，数又倍之。据所收必不登本，而关辅之人，不免流散。是虚畿，甸而无益军储天宝已前屯田事殊。臣至愚不敢不熟计，惟当审察。
    ○第二疏
    伏以五城旧屯，其数至广，臣前已揭名闻奏讫。其五城军士，若以今日所运开渠之粮，贷诸城官田，至冬输之。又以所送开渠功直布帛，先给田者，至冬令据时估输谷。如此，即关辅免於徵发，五城丰厚，力农辟田，比之浚渠，十倍之利也。
    ○太常拟故相国江陵尹谥议
    伏以故相国江陵尹兼御史大夫赠吏部尚书吕公，昔事先朝，累当大任。至德之初，天步艰难，公首披荆棘，扈跸灵武，忘躯进忠，一日三接。先朝察匪躬之节，纳沃心之议，爰立作相，弼谐神人。其嘉谋嘉猷、献可替否之迹，入则造膝，出则诡辞，温树不言，难可得而知也。至有烂焉明白、欲盖而彰者，请区而载之。乾元收复之际，两都衣冠，多系於三司诏狱，御史中丞崔良器议事失入，时宰苗太师、崔赵公等虽廷诤之，然未坚决。公有犯无隐，引经正辞，上是其言，刑为之省，所全活者盖数百人。明主收雷电之威，圣朝行宽大之典者，ム公之力也。古者进贤受上赏，《书》不云乎？“咎繇曰都在知人。”公践台衡，专以推贤任人为务。故相国房公、故吏部尚书韦公陟，入登左职，皆公之由。今相国黄门侍郎杜公之莅江陵也，公荐在方面之任；今相国中书侍郎元公之在度支也，公咨以幕府之政。曾未数岁，而二相接武於上台。天地交泰，圣贤相得，庶绩咸熙，五典克从者，资公之举善也。则子皮之举子产，鲍叔之举管仲，箫何之举曹参，武侯之举蒋琬，方之前人，我有馀地。其在荆南也，戢兵和众，令行禁止，理绩为天下最，虽古之羊、杜，无得而逾。今太常议荆南之政详矣，而曰：“在台司龊龊无匪躬之能乾，乃擢瑕掩德之论，非中适之言也。国家故事，宰臣之谥，皆有二字，以彰善旌德焉。夫以吕公文能无害，武能禁暴，贞则干事，忠则利人，盛烈宏规，不可备举。《传》叙八元之德，曰“忠肃恭懿”，若以美谥拟於形容，请谥吕公曰忠肃。谨议。
    ○论自徒已下罪人并徙边州议
    臣伏以徙置边州者，流之异名。流罪者有三等，一例移配，或恐未当。其死罪，除杀人之外，有十恶重罪、造伪刻印，并主典伪印，及强盗光火等，若一切免死徙边，即於法太轻，不足惩戒。其徒罪条目至多，或斗殴争竞，小有伤损，或夫妻离异，不犯义绝，或养男别姓，或立嫡违式，或私行度关，或相冒合户。如此之类，不可悉数，令一切徙边，与十恶造伪同等，即轻重悬殊。又准刑部格，京城县杂，愆犯百端，触网陷刑，徒罪偏广，若皆送覆，系滞实多。其徒已下罪，非除免官当及敕杖者，宜准外州例，州县量事处分。今若天下徒罪，悉申所司，皆从谳报，法司断结，准式有程，州县禁囚，动盈千百，计天下每月徒配，必不啻五六千人。此则百姓动摇，刑章紊挠。又边州及近边犯死及徒流者，复何以处之？伏请下删定使详覆，然後施行。
    ○大唐兴善寺大广智不空三藏和尚碑铭（并序）
    和尚讳不空，西域人也。氏族不闻於中夏，故不书。元宗烛知至道，特见高仰，讫肃宗、代宗三朝，皆为灌顶国师，以元言德祥，开右至尊。代宗初，以特进大鸿胪[B14A]表之。及示疾不起，又就卧内加开府仪同三司肃国公。皆牢让不允，特锡法号曰大广智三藏。大历九年夏六月癸未，灭度於京师大兴善寺。代宗为之发朝三日，赠司空，追谥大辩正广智三藏和尚。荼毗之时，复遣中谒者赍祝文祖祭，申如在之敬。睿词深切，嘉荐令芳，礼冠群伦，举无与比。明年九月，以舍利起塔於旧居寺院。和尚性聪朗，博贯前佛万法要指，缁门独立，邈荡荡其无双。稽夫真言字义之宪度，灌顶升坛之轨迹，即时成佛之速，应声储祉之妙，天丽且弥，地普而深，固非末学所能详也。敢以权见，序其大归。昔金刚萨垂亲於毗卢遮那佛前受瑜伽最上乘义，後数百岁，传於龙猛菩萨；龙猛又数百岁，传於龙智阿黎；龙智传金刚智阿黎；金刚智东来，传於和尚。和尚又西游天竺、师子等国，诣龙智阿黎扬攉十八会法。法化相承，自毗卢遮那如来於和尚，凡六叶矣。每斋戒留中，导迎善气，登礼皆答，福应较然，温树不言，莫可记已。西域隘巷，狂象奔突，以慈眼视之，不旋踵而象伏不起。南海半渡，天吴鼓骇，以定力对之，未移晷而海静无浪。其生也，母氏有毫光照烛之瑞；其殁也，精舍有池水竭涸之异。凡僧夏五十，享年七十。自成童至於晚暮，常饰供具，坐道场，浴兰焚香，入佛知见。五十馀年，晨夜寒暑，未曾须臾有倾欹懈倦之色。过人绝远，乃如是者。後学升堂诵说，有法者非一，而沙门惠朗，受次补之记，得传灯之旨，继明佛日，绍六为七，至矣哉！於戏法子，永怀梁木，将纪本行，托余勒崇。昔承微言，今见几杖，光容渺漠，坛宇清怆，书昭铭，小子何让？铭曰：
    呜呼大士，右我三宗。道为帝师，秩为仪同。昔在广成，轩后顺风。岁逾三千，复有肃公。瑜伽上乘，真语密契。六叶授受，传灯相继。述者牒之，烂然有第。陆伏狂象，水息天吴。慈心制暴，慧力降愚。寂然感通，其可测乎？两楹梦奠，双树变色。司空宠终，辩正旌德。天使祖祭，宸衷凄恻。诏起宝塔，旧庭之隅。下藏舍利，上饰浮屠。迹殊生灭，法离有无。刻石为偈，传之大都。建中二年岁次辛酉十一月乙卯朔十五日己巳建。
    ☆刘秩
    秩字祚卿，赠工部尚书子元子。开元末由宪部员外郎除陇西司马。至德初迁给事中，出为阆州刺史，贬抚州长史，卒。
    ○货泉议
    臣伏奉今月二十一日敕，欲不禁铸钱，更令百僚详议可否者。夫钱之兴，某来尚矣，将以平轻重而权本末。齐桓得其术而国以霸，周景失其道而人用弊。考诸载籍，国之兴衰，实系於是。陛下思变古以济今，欲反经以合道，而不即改作，询之刍荛，臣虽蠢愚，敢不荐其闻见？古者以珠玉为上币，黄金为中币，刀布为下币。管仲曰：“夫三币，握之则非有补於暖也，舍之则非有损於饱也。”先王以守财物，以御人事，而平天下也，是以命之曰衡。衡者，使物一高一下，不得有常，故与之在君，夺之在君，富之在君，贫之在君。是以人戴君如日月，亲君如父母，用此术也，是为人主之权。今之钱，即古之下币也。陛下若舍之任人，则上无以御下，下无以事上，其不可一也。夫物贱则伤农，钱轻则伤贾，故善为国者，观物之贵贱、钱之轻重，夫物重则钱轻，钱轻由乎物多。多则作法收之使少，少则重；重则作法布之使多，多则轻。轻重之本，必由乎是？奈何而假於人？其不可二也。夫铸钱不杂以铅铁则无利，杂以铅铁则恶，恶不重禁之，不足以惩息。且方今塞其私铸之路，人犹冒死以犯之，况启其源而欲人之从令乎？是设陷而诱之入，其不可三也。夫许人铸钱，无利则人不铸，有利则人去南亩者众；去南亩者众，则草不垦；草不垦，又邻於寒馁，其不可四也。夫人富溢则不可以赏劝，贫馁则不可以威禁，故法令不行，人之不理，皆由贫富之不齐也。若许其铸钱，则贫者必不能为，臣恐贫者弥贫而服役於富室，富室乘之而益恣，昔汉文帝之时，吴氵鼻诸侯也，富埒天子；邓通大夫也，财侔王者，此皆铸钱之所致也。必欲许其私铸，是与人利权而舍其柄，其不可五也。陛下必以钱重而伤本，工费而利寡，则臣愿言其失，以效愚计。夫钱重者，由人日滋於前，而炉不加於旧。又公钱重，与铜之贾颇等，故盗铸者破重钱以为轻钱。钱轻禁宽则行，钱重禁严则止，止则弃矣，此钱之所以少也。夫铸钱用不赡者，在乎铜贵，铜贵在於采用者众。夫铜以为兵则不如铁，以为器则不如漆，禁之无害，陛下何不禁於人？禁於人则铜无所用，铜无所用则铜益贱，贱则钱之用给矣。夫铜不布下，则盗铜者无因而铸；无因而铸，则公钱不破。人不犯死刑，钱又日增，必复利矣。是一举而四美兼也，惟陛下熟察之，谨议。
    ○选举论
    王者官人，必视国之要，杜诸户，一其门，安平则尊经术之士，有难则贵介胄之臣。夏殷周选士必於庠序，非其道者，莫得仕进，是以诱人也无二，其应之者亦一。及周之末，诸侯异政，取人多方。故商鞅患之，说秦孝公曰：“利出一孔者王，利出二孔者强，利出三孔者弱。”於是下令，非战非农，不得爵位，秦卒以是并吞六国。汉室干戈以定祸乱，贵尚淳质，高后举孝悌力田，文景守而不变，故下有常业，而朝称多士。及孝武察孝廉，置五经博士弟子，虽门阀二三，而未失道德也。逮至晚岁，务立功名，锐意四夷，故权谲之谋设，荆楚之士进。军旅相继，官用不足，是以聚敛计料之政生，设险兴利之臣起。番系、严熊罴等经营作渠，以通漕运；东郭偃孔仅建盐铁诸利策，富者冒爵射官，免刑除罪。公用弥多，而为官者徇私，上下并求，百姓不堪元刂弊，故巧法惨急之臣进，而见知废格之法作。杜周减宣之属，以峻文决理贵；而王温舒之徒，以鹰击敢杀彰。而法先王之术，习俎豆之容者，无所任用。由是精通秀颖之士，不游於学；游於学者，率章句之儒也。是以昭帝之时，霍光问人疾苦，不本之於太常诸生，徵天下贤良文学以访之，是常道不足以取人也。至於东汉，光武好学，不能施之於政，乃躬自讲经。肃宗以後，时或祖效，尊重儒术，不达其意，而酌其文，三公尚书，虽用经术之士，而不行经术之道。是以元、成以降，迄於东汉，慷慨通方之士，寡廉隅立节之徒众。无何，汉氏失驭，曹魏僭窃，中正取士，权归著姓，虽可以镇伏庶，非尚贤之术。盖尊尊之道，於时圣人不出，贤哲无位，诗道大作，怨旷之端也。洎乎晋宋齐梁，递相祖习，其风弥盛。舍学问，尚文章，小仁义，大放诞，谈庄周、老聃之说，诵《楚词》、《文选》之言。六经九流，时曾阅目；百家三史，罕闻於耳。撮群抄以为学，总众诗以为资，谓善赋者廊庙之人，雕虫者台鼎之器。下以此自负，上以此选材，上下相蒙，持此为业，虽名重於当时，而不达於从政。故曰取人之道，可以敦化。《周书》曰：“以言取人，人竭其言；以行取人，人竭其行。”取人之道，不可不慎也。原夫诗赋之意，所以达下情，所以讽君上，上下情通，而天下乱者，未之有也。近之作者，先文後理，词冶不雅，既不关於讽刺，又不足以见情，盖失其本，又何为乎？隋氏罢中正，举选不本乡曲，故里闾无豪族，井邑无衣冠。人不土著，萃处京畿；士不饰行，人弱而愚。夫古者以勋赏功，以才莅职。以才莅职，是以职与人宜；近则以职赏功，是以官与人乖。古者计人而贡士，计吏而用人，故士无不官，官无乏吏。近则官倍於古，士十於官，求官者又十於士，故士无官，（後魏羽林士今万骑军功是也）；官乏禄，吏扰人。古者王畿千里，千里之外，封建诸侯。诸侯之吏，自卿以降，各自举任。当乎汉室，除保傅将相，馀尽专之，州县佐史，则皆牧守选辟。夫公卿者，主相之所任也；甸外之官吏者，又诸侯牧守之事也。然则主司之所选者，独甸内之吏，公卿府之属耳，岂不寡哉？所选既寡，则焉得不精？近则有封建而无国邑，五服之内，政决王朝，一命免拜，必归吏部，按名授职，犹不能遣，何暇采访贤良、搜行能耶？时皆共嗤其失，而不知失之所以，故备详之。
    又曰：夫官有大小，材有短长，长者任之以大官，短者任之以小职。职与人相宜，而功与事并理，是以孟公绰为赵魏老则优，不可以为滕薛大夫。近之任官，其选之也略，其使之也备。一人之身，职无不莅，若委游夏以政事，责冉季以文学也，何其谬欤？故人失其长，官失其理。是以三代之制，家有代业，国有代官。孔子曰：“医不三世，不服其药。”史墨曰：“古之为官，代守其业，朝夕思之。一朝失业，死则及焉。”是知业不代习，则其事不精，此周之所以得人也。昔羲氏、和氏掌天地，刘氏代扰龙，籍氏、代司史，庾氏库氏代司出纳，制氏代司铸钟，即其事也。後代以代卿执柄，益私门，卑公室，齐夺於田氏，鲁弱於三家。革代卿之失，而不复代业之制，医工筮数，其道浸微，盖为此也。故老子曰：“圣人常善救人，故无弃人；常善救物，故无弃物。”不善用人者，譬若使骥捕鼠，令鹰守肉。骥之捕鼠，终不可获，而千里之功废矣。鹰之守肉，死有馀罪，而攫撮之效没矣。夫裁径尺之帛，刻方寸之木，不任左右，必求良工者，裁帛刻木，非左右之所能故也。径尺之帛，方寸之木，薄物也，非良工不能裁之，况帝王之佐，经国之任，可不审择其人乎？故构大厦者，先择木然後拣材；理国家者，先择佐然後守人。大匠构屋，必以大材为栋梁，小材为榱桷。苟有所中，尺寸之木无弃，此善理木者也。
    ○考课论
    昔周公使伯禽理鲁，三年而後报政。周公曰：“何迟？伯禽曰：“变其理、易其俗，难所以迟。”太公理於齐，三月而後报政。周公曰：“何疾？”曰：“因其俗、简其礼，易，所以速。”故孔子论之曰：“齐一变，至於鲁，鲁一变，至於道。”由是而言，劳不甚者理不极，功不积者泽不深。故尧舜三年而考，三考而黜陟，所以能尽其智术也。近古人情敦，未淳乎尧舜；礼正乐和，未愈於虞夏；官贤吏能，未称於殷周。或一年而考，或四考黜陟，或比年而巡狩，或岁时便迁，或旬月升擢令长。今日既上，明日部内有犯名义者，即坐之，不其速欤？
    ☆李岘
    岘，吴王恪孙。以门荫入仕，累迁京兆尹。至德初封梁国公。乾元二年以中书侍郎同中书门下平章事，出为蜀州刺史。代宗即位，入为礼部尚书兼宗正卿，拜黄门侍郎同中书门下平章事。罢为太子詹事，寻迁吏部尚书，出为衢州刺史。永泰二年卒，年五十八。
    ○请宥陷贼官寮奏
    夫法有首有从，情有重有轻，若一概处死，恐非陛下含宏之义，又失国家惟新之典。且羯胡乱常，狂寇凌据，二京全陷，万乘南巡，各顾其生，衣冠荡覆。或陛下亲戚，勋旧子孙，责之以死，恐乖仁恕。昔者明王用刑，歼厥渠魁，胁从罔治，况河北残寇，今尚未平。苟容漏网，适开自新之路；若尽行诛，是坚叛逆之心。谁人更肯归顺？困兽犹门，况数万人乎？崔器、吕，皆守文之吏，不识大体，殊无变通。
    ●卷三百七十三
    ☆陈兼
    兼，秘书少监京父。官右补阙翰林学士。
    ○陈留郡文宣王庙堂碑（并序）
    唐天宝十有一载，岁次寿星，陈留改文宣王宫，郡守河南道采访处置使元公彦冲所以崇德树风、敬教劝学也。初公以三务之隙，分命有司，修废功，举坠礼。而此堂也，旧规Τ陋，下宇将坏，我是以有经始之制。冬十月丙午，新宫成。凡天下有道，则文教大洽，为政者克广旧典，以尊先圣，礼也。浚仪令河东裴胜，叶恭大猷，祗奉成绩，乃立石於庙廷，以旌盛德所庇云。
    有三才然後有刚柔，刚柔交而利害作乎其中，於是横目蚩蚩，天不能节。黄帝、尧、舜氏始以仁义拯溺其流，及乎夏、商而周监二代，有明堂之礼乐，教之首也。逮周德下衰，王室卑而五霸起，彝伦坠而六学缺，天将持其木铎以授後圣，繇是周公没五百岁而夫子生。□从龙，风从虎，大道既作，天下化成。故夫子修《诗》、《书》以酌虞、夏、殷、周之损益，而国风帝典备；约《鲁史记》以书二百四十二年之废兴，而乱臣贼子惧。呜呼！不有大坏，何以见圣人之全功乎？粤若中都之制，立民极也，以匡颓风，防不为曲；两观之法，用重典也，以去奸宄，政不为苛；夹谷之会，诛无礼也，以尊两君，刑不为僭。三预是邦之政，而鲁至於道。向使凤鸟来，河图出，东周之化，其在鲁乎？呜呼？明王未兴，亢龙无辅，运匪我与，德兮何衰？盖宏其教以救物，处其顺以安时，行藏屈伸，与化推移。其世衰也，揭仁义於天下；其世平也，启土宇於身後。出入百代，波流万方，孰不日用圣猷、钦若祀典？然後知素王之德，与天地并。或曰：“夫子栖栖於鲁、卫、陈、蔡之间，或者其未智欤？”君子曰：“智也。圣人与时消息，同彼忧患，不有匡蒲之难、麟凤之感，何以戒苟合，安蒙求，使达者顺时，穷者知命？”然则卷舒之迹，其可究乎？奕奕新庙，庶人成之，有以建诞敷之德、勿亟之化。盖黝垩其楹，元端其服，加衅器之等，正当宁之位，王命所以宠旧章也。两楹之下，四科以班，兖公东序西向，费侯、鄂（一作ガ）侯、薛侯、徐侯、卫侯、齐侯、黎侯、吴侯、魏侯西序东向，其馀未入室者，画衣冠于四（一作西）墉配祭，所以辨等威也。议者谓我邦君，於是乎？建宏规而播新命，修令典而崇明祀，讲义以度功，懋功以从时，训人以成德，昭德以合礼。六者礼之善物，而时有迁。邑有改，不铭考父之鼎，纪奚斯之功，是废名也，何以示後嗣？遂命客卿前封邱县丞泗上陈兼志之。
    ☆陈章甫
    章甫，开元中进士。
    ○与吏部孙员外书
    某叩头伏地，上书吏部员外孙公阶；伏惟拔英苗而佐明主，奉盛德而居要路，亦光天衢树桃李之秋也。仆非敢隐籍名实，昨闻户部检报，似有参差。呜呼！虽有周孔之才，无所施也，矧兹虚陋，能勿非乎？但仆一卧嵩邱，二十馀载，既不能学许由、巢父、务光、伯成，终至青□，高谢尧禹，而乃弃藜杖，脱草衣，荐颂□坛，陪科岳牧，此已孤负芝桂，损辱高风矣。若缘籍有误，蒙袂而归，亦何面目垂见巢由旧邱、光成隐路耳？公言泉百氏，腹笥九经，前古取人，应所多见。至於傅说无姓，殷后致盐梅之地；屠羊隐名，楚王延三旌之位，未闻徵籍也。范睢折胁於魏，改名为张禄先生，秦用之为相；张良报仇，变名姓而亡，汉祖因之，实取天下，何必考名也？是知善收贤者，不以小瑕弃大美。今若以籍名有误，便废其人，仆恐蔽贤之议，在有司矣。夫籍者，所以编户口计租税耳，本防群小，不约贤路。若人有大才，不可以籍弃。苟亡其德，虽籍何为？谨按《周礼乡大夫职》曰：“国中自七尺以及六十，皆征之。其舍者，为贤也、贵也、服公事也。”《注》：“舍谓若今复除其计耳，所以优贤能也。三岁则考其德行道艺，群吏献贤能之书於王，王再拜而受之，登於天府。”郑司农云：“若举孝廉、茂才。”由此观之，乃举贤之馀事尔。比来天下此道都丧，无论贤贵，宜被籍书，所以风俗不淳，贤能不劝，由此故也。公为官择才，务协於治典；进贤辅政，何拘於版图？且古之招贤，降蒲轮束帛，卑辞厚礼，犹恐不来。今乃坐徵籍书，务在放，此所谓嫉贤也。若将古不足法，谓时无贤才，经邦致治，非籍勿用，於是仆也，鞭骨自悔，裹足而亡，虽分国如锱铢，终不敢望於臣仕也。
    ○亳州纠曹厅壁记
    《汉官仪》：郡主簿秩四百石，纲纪一郡，纠整不法。岳牧无政，苍生有瘼，则天子责我；吏侵人，奸声载路，则使臣责我；吏不述职，曹有留事，则二千石责我；役夺人时，官有虐典，则黎元怨我。由此观之，录事参军，待责之府也，所以天官署吏，独难其人。触邪外台，礼隆其秩，由斯赏拔，多至重官。谯亳都上应星火，《禹贡》属徐州分野。陇西李公，负王佐之才，所以顾盼厅壁，叹曰：“官犹四序，功成者去，屋壁无记，吾将安仰？”始编旧政，令余叙之。天宝九载七月十日记。
    ○梅先生碑
    汉成帝时，纲纪颓坏，先生以书谏天子者再有三。夫火政虽去，而剑履健者犹数百位，尚不能为国家出力以断佞臣头，复何南昌故吏愤愤於其下，得非南昌远地也？尉下寮也？苟触天子网，突幸臣牙，止於殛一狂人、噬一单族而已。彼公卿大臣，有生杀喜怒之任，有朋党蕃衍之大，出一言，作一事，必与妻子谋，苟不便其家，虽妾人婢子，亦撄挽相制，而况亲戚乎？况骨月乎？虽有忧社稷心，亦噤而不吐也。呜呼！宠禄所以劝功，而立大者不语朝廷事，是知天下有道，则正人在上；无道，则正人在下。余读先生书，未尝不为汉朝公卿恨，今南游，复过先生里。吁！何以为道之多也？遂碑。
    ☆庾光先
    光先，邓州新野人。官御史，迁吏部员外郎。安禄山之乱，不受伪署遁去。後事肃宗，官至吏部侍郎。
    ○对两贯判
    甲先有两贯，一延州，一属鄯州。为定，甲诉云先属延州。
    国正封略，编邑闾。定要荒之制，莫非王土；开版图之职，司於封人。甲唯常流，迹齿编庶。居先零之地，早及戎风；近烧当之俗，久覃宏化。既因流寓，终是播迁，失延州之故乡，隶鄯部之外郡。亦犹宰辞宋，陶朱去越。蓬飘萍转，曾何足以少留？维桑及梓，固不忘於祗载。省司既定，诚合三缄；甲且有词，须分二里。至若军落关右，地阔流沙，总六郡之兵马，当三边之要害。戎羯时抄，边人屡耸，事资捍御，安可辄移？如或身列荣班，苟非规免，情有深於怀土，人何系於匏瓜？叩其两端，宜不然矣。
    ☆毋
    〈，右率府胄曹参军。开元时，被诏与马怀素等校正秘籍。〉
    ○对申公杜门判
    申公杜门不出，聚远方众百馀人，里中兴讼。
    达士尊德，至人荣道。金图玉简，自勤邹壁之书；绿绶青章，不乐汉庭之贵。申公括囊坟史，养道衡门，洞曹曾之书仓，拟任永之经苑。知尚仁乎迹重，任吾德以逾高，闻里俗之事乖，杜兹门而不出。仲舒之帷屡下，太邱之众增多，适光阐於邦儒，遽辞兴於里讼。况诗宗傅府，马郑之徒；鸿儒硕生，游夏之党。周人纪律，不睹於前科；郑国铸书，未彰乎旧法。庶惟先哲，谓合通方。
    ○对小吏欢言判
    景与小吏欢言，倨见功曹，将黜，不伏。
    声同律和，气合形比。度辽舍雁门之守，独揖书生；中郎捐座客之谈，方迎处士。吁惟小吏，职在含香，光逸有著於美名，李斯果乎列位。神期暗许，能纡长者之欢；精义其同，何废达人之话？功曹望惭乐广，才谢范滂，空嫌倨见之轻，遂启黜贤之责。不省诸已，翻欲退人，巡覆再三，匪闻其可。磁石非曲针之取，武魄无俯芥之收，舍凡就能，幸从其议。
    ○对归胙判
    〈甲监享，以胙归，父而祭。〉
    宗庙崇仪，礻龠尝明祀，先王有以尊祖考，历代所由追飨敬。惟甲趋名，奠奉羞。与於蜡宾，非喟然之有叹；侍於邦祭，闻立者之无跛。接神旌而下御，来尽肃恭；送灵驿而方行，去微灭。眇威仪之奕奕，期降福之穰穰。已而往辟云除，笙镛则阙，罢仪於国，休事於家。致胙以归，奉其亲乎则可；既馀为，因设祭而何乖？永言礼经，瞻彼祀典，匪伊天降，宁惟地出？有误於事，贻谤何逭。
    ○撰集四部经籍序略
    窃以经坟浩广，史图纷博，寻览者莫之能遍，司总者常苦不多，何暇重屋复床，更繁其说？若先王有阙典，上圣有遗事，邦政所急，儒训是先，宜垂教以作程，当阐规而开典，则不遑启处，何获宴宁？曩之所修，诚惟此义，然体有未惬，追怨良深。於时秘书省经书实多亡阙，诸司坟籍，不暇讨论，此则事有未周，一也。其後周览人间，颇睹阙文，新集记贞观之前、永徽已来不取，近书采长安之上、神龙已来未录。此则理有未宏，二也。书阅不遍，事复未周，或不详名氏，或未知部伍。此则体有未通，三也。书多阙目，空张第数，既无篇题，实乖标榜。此则例有所亏，四也。所用书序，咸取魏文贞，所分书类，皆据《隋经籍志》，理有未允，体有不通。此则事实未安，五也。昔马谈作《史记》，班彪作《汉书》，皆两叶而仅成；刘歆作《七略》，王俭作《七志》，逾二纪而方就。孰有四万卷目，二千部书，名目首尾，三年便令终竟？欲求精悉，不其难乎？所以常有遗恨，窃思追雪。乃与类同契，积思潜心，审正旧疑，详开新制。永徽新集，神龙近书，则释而附也；未详名氏，不知部伍，则论而补也。空张之目，则检获便增；未允之序，则详宜别作。纰缪咸正，混杂必刊，改旧传之失者三百馀条，加新书之目者六千馀卷。凡经录十二家，五百七十五部六千二百四十一卷；史录十三家，八百四十部一万七千九百四十六卷；子录十七家，七百五十三部一万五千六百三十七卷；集录三家，八百九十二部一万二千二十八卷；凡四部之录，四十五家，都管三千六十部五万一千八百五十二卷，成《书录》四十卷。其外有释氏经律论疏、道家经戒符、凡二千五百馀部九千五百馀卷，亦具翻译名氏，序述指归，又勒成目录十卷，名曰《开元内外经录》。若夫先王秘传，列代奥文，自古之粹籍灵符，绝域之神经怪牒，尽载於此二书矣。夫经籍者，开物成务，垂教作程，圣哲之能事，帝王之达典。而去圣已久，开凿遂多，苟不剖判条源，甄明科部，则先贤遗事，有卒代而不闻；大国经书，遂终年而空泯。使学者孤舟泳海，弱羽凭天，衔石填溟，倚杖追日，莫闻名目，岂详家代，不亦劳乎？不亦弊乎？将使书千帙於掌眸，披万函於年祀，览录而知旨，观目而悉词，经坟之精术尽探，圣哲之睿思咸识，不见古人之面，而见古人之心，以传後来，不愈其已。
    ○代茶馀序略
    释滞销壅，一日之利暂佳；瘠气侵精，终身之累斯大。获益则归功茶力，贻患则不为茶灾，岂非福近易积知、祸远难见。
    ☆李比
    比，蕲州黄梅人。开元中，元宗梦神人自称庐山使者，因为立庙。下诏所在学士制碑文，作者六百八十一人，独比文合旨，召不赴。
    ○太平宫九天使者庙碑
    伏稽诸《大易》曰：“一阴一阳之谓道”，“阴阳不测之谓神”，惟道也，生三混成，洞微於变化；惟神也，得一而妙，蓄秘於恬冥。钦若太元，遐徵妙有，运陶甄之极，不独尊欤！后唐累圣光华，大明终始。陟曦阳之午，廓照瑶京；操元命之符，铭昌鼎算。白□孤峙，时望嵩邱；紫气千龄，日飞函谷。我开元神武皇帝圆灵受卷，方舆宠秘，握元珠之妙，捐可宝之珍，演至道於希人，刊杂法之凝滞，乃圣一也。於穆祀典，清庙，孝友光明，天地冥洽，乃神二也。剑戟之器，返於三农；弧矢之威，神断六合，乃武三也。察时变者，观乎天文，人习凡庸，无阶测圣，乃文四也。故冲精象外，高视鸿名，昴荐河图，灵朝海若。尧心摄照，顾言筌於几蘧；轩目司明，屈旌乘於茨隗。所以虞环益地，夏玉从天，纳殊赆於西王，展告成於东后。五龙推纪，迈梁甫之高曾；八骏巡游，陋昆墟之辙迹。昭回上转，山岳下腾，列圣攸居，通仙福会。文皇质义，武帝佩图，至道之兴，其来尚矣。自华封献寿，圣德祈年，金格传书，珠鎏味液。公主以天慈入道，挹化芙蓉；秘监以王子出家，调芳芝术。比方著列仙之籍，南州希至学之因，圣绪无为，斯其有作。乃卷群岳，真君道府，光启祠室，幽赞神宗。青城、庐岳二山者，佐命群峰之望也。丈人仙，秘谛真君，使者灵司，孔昭冥察。名书五法，举亚三魔。氵畜泄崇峦，冀弗骞於物阜；寒暑穹谷，将必顺於人时。开元十九年八月二十一日，降明旨曰：青城山丈人庙、庐山使者庙，宜准五岳真君庙例，抽德行道士五人，焚修供养。仍委所管拣择灼然道行者安置，具年名申所由。敕置庙使内供奉交使者真图，建立祠庙，并章醮行道，设斋使大宏道观法师张平公。粤自秦京，宣猷江服，焕丹青之节，赐元牡之仪。驿传光临，□岩皎色。使持节江州诸军事守江州刺史独孤祯，重镇柴桑，孚谣枳棘，时观武库，代服文雄，经始干城，全摹益厉，崇规逸丽，壮思逾分。朝散大夫行长史杨楚玉、行司马皇甫楚玉、浔阳县令魏昌等，恭惟圣善，式议灵场，道俗虔精，冥休推异。爰初筑土，则雨霾烟嶂；俄顷伫立，而色霁霞标。宝龟奠臬之辰，金虬驿程之际。阴氵存密，ホ晦遄交，注想元空，肃思皇道。芬芳载洁，章醮翘襟，六虚窈冥，一夕融朗。半空之上，忽吐神辉，缀灼九徼，扬千仞。寮き率，人吏并观。昔天灵降周，以□《门舞》奏；神光烛汉，以太乙登。然北陆气交，南州燠变，物委霜霰，人嗟Ё寒，使法师恬恳仙庭，凭威国命。故元冬易暖，朱景敷晖，畅於幽明，优乎力役。并利攸往，咸欣子来，使兹胜郊，遂臻灵域。腾桂岭，郁翠松岩，召斫郢门，亻孱材荆岫。疏峻戚，缭长垣，红壁列钱，丹楹绣楚。三间四表，炳绘文；八维九隅，悬锼镂槛。虹梁亘薄，风牖承楣，冽井蕖鲜，芳坛竹埽，银铺月晓，瑶ね霜开。至若圣理全幽，真容罕测。夫其秘状，远降使司，盖考三仙之图，不於九牧之鼎。姿粉垩，备质光妍，符彩冥标，侔灵瑞表。工徒罄想，殊思咸通，斋室盟祠，既优如在。霓旌霞旆，时羽仪，列冠名山，礼均行潦。覃薰紫极，供养黄冠，玉釜常煎，金炉永。牲革享，鸾凤于飞，露挹神翁，星临婺女。清吹洞唱，天注匏瓜之津；匹水仙宫，海曲蓬莱之岛。龙骧凤翥，飘<羽>净戒之庭；师子辟邪，跃精思之地。珠幡卫Υ，琼盖拥舆。法供大厨，六时朝念，真经□帙，万劫精修。弗翦茅茨，明代久彰於克俭；经营梓匠，神理邈尊於宠光。圣渥堂闱，灵栖窟宅，来礻是福，不亦宜乎？冬十有二月，司存式命，毕钩绳也。元门道士章冲寂等，挹教五千，齐欢亿兆，历仙阶而仰止，攀睿算以骧诚。天使愿奏於雕镌，心存魏阙；法众希凭於茹琬，道在吴岑。春水桃花，迷源遂远；幽林杏坞，胜地非遥。伏荷天休，敢述颂曰：
    道秘重冥，神幽福庭。三景运极，五岳栖灵。其真有物，厥妙无形。理则惚，功惟泰宁。於赫皇极，昭融亭造。睿握元珠，祥丕大宝。苍垠集贶，紫□宗道。致享百神，探因五老。乃卷崇山，岳灵之秘。三象浮精，十华仙使。威畜□雨，神存天地。法象昭凝，真图炳粹，幸明德之嘉运，降幽祠之宠章，扈仙仪兮肃肃，煜瑞彩兮煌煌。烁琳宫之夕照，拂琪木之神光。雕辉兮翠辇，玉釜兮调香。撷五芝於秀，搴八桂於飞梁。龙吟凤舞天路长，青□衣兮白霓裳。节空歌於瑶磬，臻羽旆於琼浆。冥激兮福宇，飘眇兮神极。牵匹水之布流，睨香炉之绮色。留鹤语於千载，翥鸾装兮一息。绛河真母将易逢，碧海仙姑淼难测。恭至道兮三五，奉休符兮万亿。纪贞石於名山，壮洪规於帝力。
    ☆苏源明
</div>
    <div class="pagination">
<a href="全唐文_page220.html">上一页</a><span>...</span><a href="全唐文_page216.html">216</a><a href="全唐文_page217.html">217</a><a href="全唐文_page218.html">218</a><a href="全唐文_page219.html">219</a><a href="全唐文_page220.html">220</a><span class="current-page">221</span><a href="全唐文_page222.html">222</a><a href="全唐文_page223.html">223</a><a href="全唐文_page224.html">224</a><a href="全唐文_page225.html">225</a><a href="全唐文_page226.html">226</a><span>...</span><a href="全唐文_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
