<!DOCTYPE html>
<html>
<head>
    <meta charset="UTF-8">
    <title>香艳丛书 - 第 291 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 291 页/共 467 页</h1>
    <div class="content">　　浙江乃通江渡海之津道，且如海商之舰，大小不等，大者五千料，可载五六百人；中等二千料至一千料，亦可载二三百人；余者谓之“钻风”，大小八橹或六橹，每船可载百余人。此网鱼买卖，亦有名“三板船”。不论此等船，且论舶商之船。自入海门，便是海洋，茫无畔岸，其势诚险。盖神龙怪蜃之所宅，风雨晦冥时，唯凭针盘而行，乃火长掌之，毫厘不敢差误，盖一舟人命所系也。愚屡见大商贾人，言此甚详悉。若欲船泛外国买卖，则自泉州便可出洋，迤■⑺过七洲洋，舟中测水，约有七十余丈。若经昆仑、沙漠、蛇龙、乌猪等洋，神物多于此中行雨，上略起朵云，便见龙现全身，目光如电，爪角宛然，独不见尾耳。顷刻大雨如注，风浪掀天，可畏尤甚。但海洋近山礁则水浅，撞礁必坏船。全凭南针，或有少差，即葬鱼腹。自古舟人云：“去怕七洲，回怕昆仑。”亦深五十余丈。又论舟师观海洋中日出日入，则知阴阳，验云气则知风色顺逆，毫发无差。远见浪花，则知风自彼来；见巨涛拍岸，则知次日当起南风；见电光则云夏风对闪。如此之类，略无少差。相水之清浑，便知山之近远。大洋之水，碧黑如淀；有山之水，碧而绿；傍山之水，浑而白矣。有鱼所聚，必多礁石，盖石中多藻苔，则鱼所依耳。每月十四、二十八日，谓之“大等日分”，此两日若风雨不当，则知一旬之内，多有风雨。凡测水之时，必视其底，知是何等沙泥，所以知近山有港。若商贾止到台、温、泉、福买卖，未尝过七洲、昆仑等大洋。若有出洋，即从泉州港口至岱屿门，便可放洋过海，泛往外国也。其浙江船只，虽海舰多有往来，则严、婺、衢、徽等船，多尝通津买卖往来，谓之“长船等只”，如杭城柴炭、木植、柑桔、干湿果子等物，多产于此数州耳。明、越、温、台海鲜鱼蟹鲞腊等类，亦上潬通于江、浙。但往来严、婺、衢、徽州诸船，下则易，上则难，盖滩高水逆故也。江岸之船甚伙，初非一色；海舶、大舰、网艇、大小船只、公私浙江渔浦等渡船、买卖客船，皆泊于江岸。盖杭城众大之区，客贩最多，兼仕宦往来，皆聚于此耳。 
　　河舟 
　　杭州里河船只，皆是落脚头船，为载往来士贾诸色等人，及搬载香货杂色物件等。又有大滩船，系湖州市搬载诸铺米及跨浦桥柴炭、下塘砖瓦灰泥等物，及运盐袋船只。盖水路皆便，多用船只。如无水路，以人力运之。向者汴京用车乘驾运物。盖杭城皆石版街道，非泥沙比，车轮难行，所以用舟只及人力耳。若士庶欲往苏、湖、常、秀、江、淮等州，多雇艟船、舫船、航船、飞篷船等。或宅舍府第庄舍，亦自创造船只，从便撑驾往来，则无官府捉拿差借之患。若州县欲差船只，多给官钱和雇，以应用度。杭城乃辇毂之地，有上供米斛，皆办于浙右诸郡县，隶司农寺所辖。本寺所委官吏，专率督催米斛，解发朝廷，以应上供支用。搬运自有纲船装载，纲头管领所载之船，不下运千余石或载六七百石。官司亦支耗券雇稍船米与之。到岸则有农寺排岸司掌拘卸、检察、搜空。又有下塘等处，及诸郡米客船只，多是铁头舟，亦可载五六百石者，大小不同。其老小悉居船中，往来兴贩耳。寺观庵舍船只。皆用红油艟滩，大小船只往来河中，搬运斋粮柴薪。更有载垃圾粪土之船，成群搬运而去。北新桥外赵十四相公府侧，有殿前司红坐船，于水次管船。军士专造红酝，在船私沽。官司宽大，并无捉捕之忧。论之杭城幅辏之地，下塘、官塘、中塘三处船只，及航船鱼舟钓艇等船之类，每日往返，曾无虚日。缘此是行都士贵官员往来，商贾买卖骈集，公私船只，泊于城北者伙矣。 

　　卷十三 
　　两赤县市镇 
　　杭州有县者九，独钱塘、仁和附郭，名曰赤县，而赤县所管镇市者一十有五，且如嘉会门外名浙江市，北关门外名北郭市、江涨东市、湖州市、江涨西市、半道红市，西溪谓之西溪市，惠因寺北教场南曰赤山市，江儿头名龙山市，安溪镇前曰安溪市，艮山门外名范浦镇市，汤村曰汤村镇市，临平镇名临平市，城东崇新门外名南土门市，东青门外北土门市。今诸镇市，盖因南渡以来，杭为行都二百余年，户口蕃盛，商贾买卖者十倍于昔，往来辐辏，非他郡比也。 
　　都市钱会 
　　铜钱乃历代所用之宝，汉、唐以来，天下通行。宋朝开宝中，其钱文曰“宋通元宝”，至宝元间则曰“皇宋通宝”，近世钱文皆着年号，景定年铸文曰“景定元宝”。朝省因钱法不通，杭城增造镴牌，以便行用。元都市钱陌用七十七陌，近来民间减作五十陌行市通使。官司又印造“会子”，自十五界至十八界行使。至咸淳年间，贾秋壑为相日，变法增造金银关子，以十八界三贯准一贯关子，天下通行。自因颁行之后，诸行百市，物货涌贵，钱陌消折矣。 
　　团行 
　　市肆谓之“团行”者，盖因官府回买而立此名，不以物之大小，皆置为团行，虽医卜工役，亦有差使，则与当行同也。然虽差役，如官司和雇支给钱米，反胜于民间雇倩工钱，而工役之辈，则欢乐而往也。其中亦有不当行者，如酒行、食饭行，而借此名。有名为“团”者，如城西花团、泥路青果团、后市街柑子团、浑水闸鲞团。又有名为“行”者，如官巷方梳行、销金行、冠子行、城北鱼行、城东蟹行、姜行、菱行、北猪行、侯潮门外南猪行、南土北土门菜行、坝子桥鲜鱼行、横河头布行、鸡鹅行。更有名为“市”者，如炭桥药市、官巷花市、融和 西坊珠子市、修义坊肉市、城北米市。且如桔园亭书房、盐桥生帛、五间楼泉福糖蜜，及荔枝圆眼汤等物。其它工役之人，或名为“作分”者，如碾玉作、钻卷作、篦刀作、腰带作、金银打钑作、裹贴作、铺翠作、裱褙作、装銮作、油作、木作、砖瓦作、泥水作、石作、竹作、漆作、钉铰作、箍桶作、裁缝作、修香浇烛作、打纸作、冥器等作分。又有异名“行”者，如买卖七宝者谓之骨董行、钻珠子者名曰散儿行、做靴鞋者名双线行、开浴堂者名香水行。大抵杭城是行都之处，万物所聚，诸行百市，自和宁门杈子外至观桥下，无一家不买卖者，行分最多，且言其一二，最是官巷花作，所聚奇异飞鸾走凤，七宝珠翠，首饰花朵，冠梳及锦绣罗帛，销金衣箱，描画领抹，极其工巧，前所罕有者悉皆有之。更有儿童戏耍物件，亦有上行之所，每日街市，不知货几担也。 　　铺席 
　　杭州大街，自和宁门杈子外，一直至朝天门外清和坊，南至南瓦子北，谓之“界北”。中瓦子前，谓之“五花儿中心”。自五间楼北，至官巷南街，两行多是金银盐钞引交易，铺前列金银器皿及现钱，谓之“看垛钱”，此钱备准榷货物算清盐钞引，并诸作分打钑炉鞴，纷坛无数。自融和坊北，至市南坊，谓之“珠子市”，如遇买卖，动以万数。又有府第富豪之家质库，城内外不下数十处，收解以千万计。向者杭城市肆名家有名者，如中瓦前豆儿水，杂货场前甘豆汤，戈家蜜枣儿，官巷口光家羹，大瓦子水果子，寿慈宫前熟肉，钱塘门外宋五嫂鱼羹，涌金门灌肺，中瓦前职家羊饭，彭家油靴，南瓦子宣家台衣，张家元子，候潮门顾四笛，大瓦子邱家筚篥。自淳年有名相传者，如猫儿桥魏大刀熟肉，潘节干熟药铺，坝头榜亭安抚司惠民坊熟药局，市西坊南和剂惠民药局，局前沈家、张家金银交引铺，刘家、吕家、陈家彩帛铺，舒家纸札铺，五间楼前周五郎蜜煎铺，童家桕烛铺，张家生药铺，狮子巷口徐家纸札铺，凌家刷牙铺、观复丹室，保佑坊前孔家头巾铺、张卖食面店、张官人诸史子文籍铺，讷庵丹砂熟药铺，俞家七宝铺，张家圆子铺，中瓦子前徐茂之家扇子铺，陈直翁药铺，梁道实药铺，张家豆儿水，钱家干果铺，金子巷口陈花脚面食店，傅官人刷牙铺，杨将领药铺，市南坊沈家白衣铺，徐官人幞头铺，钮家腰带铺，市西坊北钮家彩帛铺，张家铁器铺，修义坊北张古老胭脂铺，水巷口戚百乙郎颜色铺，徐家绒线铺，阮家京果铺，俞家冠子铺，官巷前仁爱堂熟药铺，修义坊三不欺药铺，官巷北金药臼楼太丞药铺，胡家、冯家粉心铺，染红王家胭脂铺，淮岭倾锡铺，清河坊顾家彩帛铺，蒋检阅茶汤铺，升阳宫前仲家光牌铺，季家云梯丝鞋铺，太平坊南倪没门面食店，南瓦子北卓道王卖面店，腰棚前莱面店，熙春楼下双条儿划子店，太平坊大街东南角虾蟆眼酒店，漆器墙下李官人双行解毒丸，抱剑营街吴家、夏家、马家香烛裹头铺，李家丝鞋铺，许家槐简铺，沙皮巷孔八郎头巾铺，陈家绦结铺，朝天门戴家鏖肉铺，外沙皮巷口双葫芦眼药铺，朝天门里大石版朱家裱褙铺，朱家圆子糖蜜糕铺，太庙前尹家文字铺，陈妈妈泥面具风药铺，大佛寺疳药铺，保和大师乌梅药铺，三桥街毛家生药铺，柴家绒线铺，姚家海鲜铺，坝桥榜亭侧朱家馒头铺，石榴园倪家豝鲊铺，张省干金马杓小儿药铺，三桥河下杨三郎头巾铺，清湖河下戚家犀皮铺，里仁坊口游家漆铺，李博士桥邓家金银铺，汪家金纸铺，炭桥河下青篦扇子铺，水巷桥河下针铺，彭家温州漆器铺，沿桥下生帛铺，郭医产药铺，住大树下桔园亭文籍书房，平津桥沿河布铺，黄草铺温州漆器，青白磁器，铁线巷笼子铺，生绢一红铺，荐桥新开巷圆子铺，官巷内飞家牙梳铺，齐家、归家花朵铺，盛家珠子铺，刘家翠铺，马家、宋家领抹销金铺，沈家枕冠铺，小市里舒家体真头面铺，周家折揲扇铺、陈家画团扇铺。自大街及诸坊巷，大小铺席，连门俱是，即无虚空之屋。每日清晨，两街巷门，浮铺上行，百市买卖，热闹至饭前，市罢而收。盖杭城乃四方幅辏之地，即与外郡不同。所以客贩往来，旁午于道，曾无虚日。至于故楮羽毛，皆有铺席发客，其它铺可知矣。其余坊巷桥道院落纵横，城内外数十万户口，莫知其数。处处各有茶坊、酒肆、面店、果子、彩帛、绒线、香烛、油酱、食米、下饭鱼肉鲞腊等铺。盖经纪市井之家，往往多于店舍，旋买见成饮食，此为快便耳。 
　　天晓诸人出市 
　　每日交四更，诸山寺观已鸣钟，庵舍行者头陀，打铁板儿或木鱼儿沿街报晓，各分地方。若晴则曰“天色晴明”，或报“大参”，或报“四参”，或报“常朝”，或言“后殿坐”；阴则曰“天色阴晦”；雨则言“雨”。盖报令诸百官听公上番虞候上名衙兵等人，及诸司上番人知之，赶趁往诸处服役耳。虽风雨霜雪，不敢缺此。每月朔望及遇节序，则沿门求乞斋粮。最是大街一两处面食店及市西坊西食面店，通宵买卖，交晓不绝。缘金吾不禁，公私营干，夜食于此故也。御街铺 店，闻钟而起，卖早市点心，如煎白肠、羊鹅事件、糕、粥、血脏羹、羊血、粉羹之类。冬天卖五味肉粥、七宝素粥，夏月卖义粥、馓子、豆子粥。又有浴堂门卖面汤者，有浮铺早卖汤药二陈汤，及调气降气及石刻安肾丸者。有卖烧饼、蒸饼、糍糕、雪糕等点心者。以赶早市，直至饭前方罢。及诸行铺席，皆往都处，侵晨行贩。和宁门红杈子前买卖细色异品菜蔬，诸般下饭，及酒醋时新果子，进纳海鲜品件等物，填塞街市，吟叫百端，如汴京气象，殊可人意。孝仁坊口，水晶红白烧酒，曾经宣唤，其味香软，入口便消。六部前丁香馄饨，此味精细尤佳。早市供膳诸色物件甚多，不能尽举。自内后门至观桥下，大街小巷，在在有之，不论晴雨霜雪皆然也。 　　夜市  
　　杭城大街，买卖昼夜不绝，夜交三四鼓，游人始稀；五鼓钟鸣，卖早市者又开店矣。大街关扑，如糖蜜糕、灌藕、时新果子、像生花果、鱼鲜猪羊蹄肉，及细画绢扇、细色纸扇、漏尘扇柄、异色影花扇、销金裙、段背心、段小儿、销金帽儿、逍遥巾、四时玩具、沙戏儿。春冬扑卖玉栅小球灯、奇巧玉栅屏风、捧灯球、快行胡女儿沙戏、走马灯、闹蛾儿、玉梅花、元子槌拍、金桔数珠、糖水、鱼龙船儿、梭球、香鼓儿等物。夏秋多扑青纱、黄草帐子、挑金纱、异巧香袋儿、木犀香数珠、梧桐数珠、藏香、细扇、茉莉盛盆儿、带朵茉莉花朵、挑纱荷花、满池娇、背心儿、细巧笼仗、促织笼儿、金桃、陈公梨、炒栗子、诸般果子及四时景物，预行扑卖，以为赏心乐事之需耳。衣市有李济卖酸文，崔官人相字摊，梅竹扇面儿，张人画山水扇。并在五间楼前大街坐铺中瓦前，有带三朵花点茶婆婆，敲响盏，掇头儿拍板，大街游玩人看了，无不晒笑。又有虾须卖糖，福公个背张婆卖糖，洪进唱曲儿卖糖。又有担水斛儿，内鱼龟顶傀儡面儿舞卖糖。有白须老儿看亲箭■⑻闹盘卖糖。有标竿十般卖糖，效学京师古本十般糖。赏新楼前仙姑卖食药。又有经纪人担瑜石钉铰金装架儿，共十架，在孝仁坊红杈子卖皂儿膏、澄沙团子、乳糖浇。寿安坊卖十色沙团。众安桥卖澄沙膏、十色花花糖。市西坊卖蚫螺滴酥，观桥大街卖豆儿糕、轻饧。太子坊卖麝香糖、蜜糕、金铤裹蒸儿。庙巷口卖杨梅糖、杏仁膏、薄荷膏、十般膏子糖。内前杈子里卖五色法豆，使五色纸袋儿盛之。通江桥卖雪泡豆儿、水荔枝膏。中瓦子前卖十色糖。更有瑜石车子卖糖糜乳糕浇，俱曾经宣唤，皆效京师叫声。日市亦买卖。又有夜市物件，中瓦前车子卖香茶异汤，狮子巷口爊耍鱼，罐里爊鸡丝粉，七宝科头，中瓦子武林园前煎白肠、熓肠，灌肺岭卖轻饧，五间楼前卖余甘子、新荔枝，木檐市西坊卖焦酸馅、千层儿，又有沿街头盘叫卖姜豉、膘皮牒子、炙椒、酸豝儿、羊脂韭饼、糟羊蹄、糟蟹，又有担架子卖香辣罐肺、香辣素粉羹、腊肉、细粉科头、姜虾、海蛰鲊、清汁田螺羹、羊血汤、胡■⑹、海蛰、螺头■⑹、馉饳儿、■⑹面等，各有叫声。大街更有夜市卖卦：蒋星堂、玉莲相、花字青、霄三命、玉壶五星、草窗五星、沈南天五星、简堂石鼓、野庵五星、泰来心、鉴三命。中瓦子浮铺有西山神女卖卦，灌肺岭曹德明易课。又有盘街卖卦人，如心鉴及甘罗沙、北算子者。更有叫“时运来时，买庄田，取老婆”卖卦者。有在新街融和坊卖卦，名“桃花三月放”者。其余桥道坊巷，亦有夜市扑卖果子糖等物，亦有卖卦人盘街叫卖，如顶盘担架卖市食，至三更不绝。冬月虽大雨雪，亦有夜市盘卖。至三更后，方有提瓶卖茶。冬闲，担架子卖茶，馓子慈茶始过。盖都人公私营干，深夜方归故也。 
　　诸色杂货 
　　凡宅舍养马，则每日有人供草料。养犬，则供饧糠。养猫，则供鱼鳅。养鱼，则供虮虾儿。若欲唤锢路钉铰、修补锅铫、箍桶、修鞋、修幞头帽子、补修鱿冠、接梳儿、染红绿牙梳、穿结珠子、修洗鹿胎冠子、修磨刀剪、磨镜，时时有盘街者，便可唤之。且如供香印盘者，各管定铺席人家，每日印香而去，遇月支请香钱而已。供人家食用水者，各有主顾供之。亦有每日扫街盘垃圾者，每支钱犒之。其巷陌街市，常有使漆修旧人，荷大斧斫柴间，早修扇子，打镴器，修灶，提漏，供香饼炭墼，并挑担卖油，卖油苕、扫帚、竹帚、筅帚、鸡笼担、圣堂拂子、竹柴、茹纸、生姜、姜芽、新姜、瓜、茄、菜蔬等物，卖泥风炉，行灶儿、天窗砧头、马杓，铜铁器如铜铫、汤饼、铜罐、熨斗、火锹、火箸、火夹、铁物、漏杓、铜沙锣、铜匙箸、铜瓶、香炉、铜火炉、帘钩，镴器如樽榼、果盆、果合、酒盏、注子、偏提、盘、盂、杓，酒市急须马盂、屈卮、滓斗、箸瓶，家生动事如桌、凳、凉床、交椅、兀子、长■⑼、绳床、竹椅、柎笄、裙厨、衣架、基盘、面桶、项桶、脚桶、浴桶、大小提桶、马子、桶架、木杓、研槌、食托，青白瓷器、瓯、碗、碟、茶盏、莱盆、油杆杖、滑辘、鞋楦、棒槌、烘盘、鸡笼、虫蚁笼、竹笊篱、蒸笼、粪箕、甑箄、红帘、斑竹帘、酒络、酒笼、筲箕、瓷甏、炒錊、砂盆、水缸、乌盆、三脚罐、枕头、豆袋、竹夫人、懒架、凉簟、藁荐、蒲合、席子，及文具物件如砚子、笔、墨、书架、书攀、裁刀、书翦、簿子、连纸，又有铙子、木梳、篦子、刷子、刷牙子、减装、墨洗、漱盂子、冠梳、领抹、针线，与各色麻线、鞋面、领子、脚带、粉心、合粉、胭脂、胶纸、托叶、坠纸等物，又有挑担抬盘架，买卖江鱼、石首、鳝鱼、时鱼、鲳鱼、鳗鱼、鲚鱼、鲫鱼、白■⑽鱼、白蟹、河蟹、河虾、田鸡等物，及生熟猪羊肉、鸡、鹅、鸭，及下饭海腊、鲞膘、鸭子、炙鳅、糟藏大鱼鲊、干菜、干萝卜、菜蔬、葱姜等物，又有早间卖煎二陈汤，饭了提瓶点茶，饭前有卖馓子、小蒸糕，日午卖糖粥、烧饼、炙焦馒头、炊饼、辣莱饼、春饼、点心之属。四时有扑带朵花，亦有卖成窠时花，插瓶把花、柏桂、罗汉叶、春扑带朵桃花、四香、瑞香、木香等花，夏扑 金灯花、茉莉、葵花、榴花、栀子花，秋则扑茉莉、兰花、木樨、秋茶花，冬则扑木春花、梅花、瑞香、兰花、水仙花、腊梅花，更有罗帛脱蜡像生四时小枝花朵，沿街市吟叫扑卖。及买卖品物最多，不能尽述。及小儿戏耍家事儿，如戏剧糖果之类：行娇惜、宜娘子、秋千稠糖、葫芦、火斋郎果子、吹糖麻婆子孩儿等、糕粉孩儿鸟兽、像生花朵、风糖饼、十般糖、花花糖、荔枝膏、缩砂糖、五色糖、线天戏耍孩儿，鸡头担儿、罐儿、楪儿、镴小酒器、鼓儿、板儿、锣儿、刀儿、枪儿、旗儿、马儿、闹竿儿、花篮、龙船、黄胖儿、麻婆子、桥儿、棒槌儿，及影戏线索、傀儡儿、狮子、猫儿。又沿街叫卖小儿诸般食件；麻糖、锤子糖、鼓儿饧、铁麻糖、芝麻糖、小麻糖、破麻酥、沙团、箕豆、法豆、山黄、褐青豆、盐豆儿、豆儿黄糖、杨梅糖、荆芥糖、榧子、蒸梨儿、枣儿、米食羊儿、狗儿、蹄儿、茧儿、栗粽、豆团、糍糕、麻团、汤团、水团、汤丸、馉饳儿、炊饼、槌栗、炒槌，山里枣、山里果子、莲肉、数珠、苦槌、荻蔗、甘蔗、茅洋、跳山婆、栗茅、蜜屈律等物，并于小街后巷叫卖。遇新春，街道巷陌，官府差雇淘渠人沿门通渠；道路污泥，差雇船只搬载乡落空闲处。人家有泔浆，自有日掠者来讨去。杭城户口繁伙，街巷小民之家，多无坑厕，只用马桶，每日自有出粪人瀽去，谓之“倾脚头”，各有主顾，不敢侵夺；或有侵夺，粪主必与之争，甚者经府大讼，胜而后已。 
　　卷十四 
　　祠祭 
　　天子祭天地，诸侯祭社稷，大夫祭五祀，上得以兼下，下不得以僭上，古之制也。宋朝自郊丘宗庙社稷，与大中小三祠，及土域山海江湖之神，先贤名哲道德之士，御灾捍患以死勤事功烈之臣，皆宠以爵命，列于祀典，奉常有司岁时荐飨焉。郊丘在嘉会门外三里净明院左右，春首、上辛、祈谷、四月、夏雩、冬至、冬报，皆郊坛行礼，惟九月秋飨，不坛而屋，设位于净明斋宫。春夏冬遇雨，亦望祭于斋宫，差宰执充献官行事。明堂郊祀，岁则不重，举飨报之礼也。正月上辛，祀感生帝于宗阳宫斋殿。四立日，祀十神太乙祀于东西太乙宫。惠昭、昭庆斋宫，在净慈寺。对惠昭有坛殿及燎坛。夏至日，祭后土皇地祇。立夏日，祭荧惑。立秋日，祭白帝。昭庆有望祭殿，立夏祭南方岳渎，立秋祭西方岳渎。太社大稷坛在观桥东，以春秋二仲、腊前一日祭皇地祇。九宫贵神坛，在东青门外，以春秋二仲坛祭感生帝及九宫贵神。北太乙西南，摄提正东，轩辕东南，招摇中央，天符西北，青龙正东，咸池东北，太阴正南，天一之版位也。藉田先农坛，在玉津园南，祀神农氏，配以后稷氏，以岁时祀之。高禖坛，在郊坛东。坛祭，设青帝神位于坛上，南向，配伏羲帝、高辛帝于西，向北，又设从祀简狄，姜嫄原位于坛下卯陛南西，向北。每岁春分日，遣官致祭毕，收彻二从祀馔弓馔弓矢入禁中，后妃以次行礼。海神坛，在东青门外太平桥东，祭江海神，为太祀，以春秋二仲遣从官行望祭礼。太学，春秋二仲上丁日，祭先圣文宣王，配先贤衮 国公、邹国公、沂国公、成阝国公及十哲先贤，从祀七十二贤、历代贤哲忠孝公卿。武学祀昭烈武成王，配留侯、历代忠烈臣子。 
　　山川神 
　　城隍庙在吴山，赐额永固。岁之丰凶水旱，民之疾病祸福，祈而必应，朝廷累加美号，曰辅正康济明穗广圣王。昭济庙在候潮门外浑水闸西，相传为吴王夫差庙，加封曰善应安济孚显卫侯。忠清庙在吴山，其神姓伍，名员，乃楚大夫奢之子，自唐立祠，至宋亦祀之，每岁海潮大溢，冲激州城，春秋醮祭，诏命学士院撰青词以祈国泰民安，累锡美号曰忠武英烈显圣福安王。有行祠在仁和县治东南隅。吴越钱武肃王庙在方家峪宝藏寺及龙山武功堂，为钱文穆王庙，五王俱祀焉。平济王庙在浙江广子湾，累封曰显烈广顺王。顺济庙元浙江里人冯氏，自侯加至王爵，曰英烈王。王封助灵佐顺侯，英显于通应公庙，即庙子头杨村龙王庙是也。平波祠，赐额善顺庙；钱塘顺济龙王，赐额昭应庙，并在白塔岭之原。孚应庙在磨刀坑。广顺庙在龙山。惠顺庙在江塘。顺济龙王庙在杨村顺济宫，三侯加王爵美号，曰广泽灵应，曰顺泽昭应，曰敷泽嘉应。自平济至顺济十庙，俱司江涛神也。嘉泽庙在钱塘门外二里，钱武肃曾封王爵，今改封曰渊灵普济侯。水仙王庙在西湖第三桥。会灵庙在柳洲。五龙王庙在涌金门外上船亭。龙井惠济庙在风篁岭，美号王爵曰嘉应广济孚惠王。南高峰龙王祠，在荣国寺后钵盂潭，累封曰孚应昭顺侯。玉泉龙王祠，在青芝坞净空寺内，其神加封美号曰嘉应普泽 
公。 
　　忠节祠 
　　旌忠庙在丰乐桥，元在德寿宫基，因建宫徙于此，俗呼三圣庙。按：神姓高，名永能，绥州人；姓景名崇仪，字思谊，晋州人；姓程名阁使，字博古，河南人。元丰年间，因统军战殁，庙食于凤翔府和尚原。后方腊寇睦，祷于神，凯奏而还，始封侯爵，后屡有功，赐庙额，加号王爵，曰忠显灵应孚泽昭佑王；忠显昭应孚济广佑王；忠惠顺应孚佑善利王，以旌忠观洒净主其朝夕香灯之供。祚德庙，在车桥西青莲寺南，其神忠义，有祠墓俱在绛州太平县赵村，以本州岛沦陷之久，庙庭存废不可知，降旨就杭建庙，赐额加美号，升三侯为王爵，以表忠节：程婴封忠济王；杵臼封忠佑王；韩厥封忠利王。灵卫庙，在钱塘门侧，其神因完颜宗弼犯境，守臣退保赭山，钱塘县令朱跸领卫司十将金胜、祝威、率民兵战击，以寡制众，殁于王事；乡民感其忠义，葬于近郊，立祠以表死节。乡民陈于朝省，赐庙额各封侯爵，曰朱宰，封显忠侯；金胜，封忠佐侯；祝威，封忠佑侯，以旌其忠烈之士也。忠勇庙，在行春桥寨中，其神姓张名玘，系亲卫大夫果州团练使，御营宿卫前军统制，因解海州围，战殁于阵中，得旨赠容州观察使，建庙赐额，海州仍立庙本寨。昭节庙，在保民坊庙巷东三班营。按二神：一姓乔，名元，字伯仁；一姓陆，名轨，字仲模，皆襄汉人，在周时同为殿侍。初宋太祖受禅，驾自宣佑门入，守关者施弓箭相向弗纳，移步趋他门而入，既受朝贺毕，顾近诗曰：“适移门守者何人？”奏曰：“散直班。”传旨降充下班。又问“宣佑守者何人？”答奏曰：“东三班。”传旨令宣引。时本班之众，知天命所归，皆引义自殒。太祖大惊，趣驾临幸慰问，仍命排阵使党彦进前往救数十人，问得二人不死者，即乔、陆二神，召诘其故，答曰：“臣止事一主，所以乞死。”上慰劳再四，谓：“汝等忠孝，其班不废。”且赐名曰长入祗侯。从其请，所幸临为前引，仍赐青红二色帛为帽饰，满三年，授保义郎之职，二神既受誓而退，寻复效死。上悯其忠节，厚加赙恤，听本班庙祀。南渡初，吴山居民，不戒于火，扬殿岩观绯绿二旗现于空中，隐隐见乔、陆二字，其火遂熄，皆神之力也。孝庙曾观本班宿房，以黄罗扑门概，遂宣问何所始？左右备奏始末，上嘉叹忠孝节义如此。乙卯岁，赐庙额。庚申岁，封侯爵。甲子岁，加大字号曰：乔封忠义威福英惠侯；陆封忠烈威德英佑侯。显功庙，在保叔塔下，神姓岳，名仲琚，世居霍山，为临安府吏，因兀术犯境，输家资募勇士，推尉司金、祝二十将充首将，领兵迎敌，战死，合境怀其忠义，祠于延祥四圣观，号为保稷山王。乡民申明于朝，赐庙额，显功封爵曰忠翊侯，以褒其忠节耳。 
　　仕贤祠 
　　灵惠庙，在江涨桥化度寺。按，神姓陈名顼，字行嵩，会稽人，仕于东晋，使虏留三年，仗节不屈，拔剑斫羁瞀，复命于朝，历四州刺史，食邑钱塘、海盐、盐官三县之禄，死葬于皋亭山。梁朝封王爵，号崇善。宋朝赐庙额，以祷雨而应，初封侯，累加美号，进王爵曰慈佑福善昭应王。且神生则忠于国，死则佑于民，正谓之武功忠孝，节义昭著，有行祠凡四十余处矣。嘉泽庙，在涌金门西井城下，其神姓李名泌，字长源，唐朝相国邺侯，曾守杭，有风绩。郡地苦于海汲，民食咸水，侯凿六井，引西湖清水入城中，郡民始得饮清水，郡人德之，立祠，奉有香火。宋朝赐庙额，以褒其德矣。三贤堂，在西湖苏堤，奉白乐天、林和靖、苏东坡三先生之祠。显庆庙，在龙井衍庆寺侧，神姓胡名则，婺之永康人，两曾尹杭，有惠政，在郡无江潮之患疾，告于朝，以兵部侍郎致仕，葬龙井山。其本里方岩山有方寇聚众，夜梦紫袍金带神人现赤帜于空中，随即剿灭，朝省褒嘉建庙，赐额封赐爵显灵侯，仍赐坟额“显应”。神之赫灵，乡民着于方岩矣。昭贶庙，在浑水闸东江塘上，神姓张，名夏，雍邱人，宋授司封郎官，为浙漕时，因江潮为患，故堤累行修筑，不过三年辄损，重劳民力，遂作石堤，得以无虞，民感其功，立祠于江塘上，朝省褒赠太常少卿，累封公侯之爵，次锡以王爵，加美号曰灵济显佑威烈安顺王。祠之左右，奉十潮神。又有行祠在马婆巷，名安济庙。先贤堂，在西湖苏堤南山第一桥，奉陶唐许箕公、汉严先生、吴将军凌公、晋文正范公、中尉褚公、宋龙骧将军卜庄侯、范先生、齐褚先生、顾先生、杜先生、梁大中大夫范公、范先生、记室褚公、唐太常卿康公、太尉褚公、礼部尚书褚文公荆州大都督许公、张先生、后梁吴越武肃钱王、给事中罗公、宋秦王忠懿钱公、吏部侍郎郎公知制诰谢公、谏院钱公、和靖先生林公、翰林学士沈公、大中大夫钱公、龙图学士陆、钱、虞三先生、秘阁吴公、八行崔先生、太师祟国张文忠公、孝节妇定夫人孙氏、夫人虞氏、孝女冯氏、节妇何氏、孝妇盛氏。祠侧以道馆扁旌德，专奉洒扫。潘逍遥祠，在潘阆巷，以宅基建祠祀之。 　　含神祠 
　　夏禹王庙，在钱湖门城侧。汉留侯祠，在吴山灵护庙门。汉萧相国祠，在定民坊艮山门外。显忠庙，在长生老人桥，俗呼霍使君庙，加封美号曰忠烈顺济昭应王。周赧王庙，在钱塘崇化观山。防风氏庙，在廉德朱奥。中将军庙，在临平斗门桥北。周绛侯庙，即绛侯周勃也，祠在临平镇。福德行庆真君庙，在肇元升平里，吴下世传吴吕蒙也。曹王庙，在长乐象光湖南金奥村，相传曹子建也。 
　　土俗祠 
　　显应庙，在临安府治，即净因尼寺土地，赐庙额封爵曰正佑安福使。翼灵庙，在府治，相传为永福镇安王。旌忠庙，在天庆坊，其神姓赵，名延翰；姓马，名仁禹，并殿前指挥使左右班，艺祖开基，翊卫有功，授节钺，赠侍中，莫知庙食于杭自何而始。金华将军庙，在涌金门里水池上，神姓曹，名杲，真定人，后唐为金华令，仕于钱王，尝于城隅凌三池，建门名涌金，邦人德之，为立祠。广福庙，在盐桥，神姓蒋，世为杭人，乐于赈施，每岁秋成之际，籴谷如春夏价增时，以谷如元价出粜，不图利源，如岁歉，则捐谷以予饥者。神死之日，嘱其二弟曰：“须存仁心，力行好事。”二弟谨遵兄训，恪守不违，里人立祠表其德。凡朝家祈祷，无不感应，遂赐庙额封爵，及其二弟并进侯位，曰孚顺、孚惠、孚佑之美号也。三将军庙，在潘阆巷。嘉应公祠，在秀义坊。通应侯庙，在开道坊。护国天王庙、白马神祠，在寿域坊，今迁粮料院巷口故基。玉仙堂，在大隐坊内。石姥祠，在芳林乡。吴客三真君庙，在石榴园巷。义勇武安王及清源真君庙，在西溪法华山，一在半道红街。华严菩萨庙，在潭半逻。老人庙，在县东。北霸王庙，在芳林乡。会灵护国祠，在端平桥东土塘上。灵休庙，在城南厢江岸。真圣庙，在白塔岭半山。七娘子庙，在皋亭山，旧传崇善王妹也。苏将军庙，其神东晋骠骑将军。灵应庙，按神名杨都督，并祟善王位下神也。义桥崔总管庙、尚将军庙，四庙俱在肇元乡。秦王庙，在天云乡，故老相传晋毛宝庙也。济惠、福济二王庙，在象光湖西。济惠义祠，在北葛沈村。白龙王庙，在临平东山之中，亦有龙祠，在洞侧。通灵庙，即黑龙王祠，在超山，赵忠献为邑宰时，祷雨有感应，屡申朝省封加美号曰通灵惠应宣济昭惠侯。 
　　东都随朝祠 
　　惠应庙，即东都皮场庙，自南渡时，有直庙人商立者，携其神象随朝至杭，遂于吴山至德观右立祖庙，又于万松岭侍郎桥巷元贞桥立行祠者三。按《会要》云：“神在东京显仁坊，名曰皮场土地祠。政和年间赐庙额，封王爵。中兴，随朝到杭，累加号曰明灵昭惠慈佑王，神妃封曰灵婉嘉德夫人，灵淑嘉靖夫人。”按庙刻云：“其神乃古神农，于三皇时都曲阜，世人食腥膻者，率致物故，因集天下孝义勇烈之士二十四人，分十二分野，播种采药，至今于世极有神功，两庑奉二十四仙医使者是也。自汉、唐至今，歼寇助顺，具有圣迹，不可殚纪。”二郎神，即清源真君，在官巷，绍兴建祠。旧志云：“东京有祠，随朝立之。” 
　　外郡行祠 
　　东岳行宫有五：曰吴山，曰西溪法华山，曰临平景星观，曰汤镇顺济宫，曰杨村■⑷山梵刹，俱奉东岳天齐仁圣帝香火。广惠行宫有三：曰钱塘门外霍山，曰在城金地山，曰千顷寺。按《会要》：“真君姓张名渤，血食广德军之祠山，始封灵济王，累加美号曰昭烈大帝，后改封昌福真君，今加宝号曰正佑圣烈昭德昌福崇仁真君，自祖父祖母以下，若圣妃、若诸弟、诸子、诸妇及女，俱锡宋朝上爵封之，然都人士庶奉祀者，有祷必应，如响斯答。仰山二王庙，在观桥东马 军司西营。按《宜春志》：“二神俱姓萧，自汉显灵，世该祀典。至宋功烈尤着，锡以王爵。王之祖父母、若妻、若子、若妇，皆赐爵号。开庆衡潭有变，临瑞至太平皆不能前，神之阴相默助居多，陈于朝，褒其功，改赐美号曰显德仁圣忠佑灵济王、福德仁圣忠卫康济王，其王祖父母以下及左右佐神，并沩、仰二祖师，凡列祠者，咸加赉焉。”显佑庙，在仁和百万新仓西。按神姓陈，名仁果，常之晋陵人也，仕于隋，历司徒，有叛臣沈法兴谋叛，忌司徒威声，以食毒之而毙，其神忠愤赫灵，以神矢中法兴死之。唐武德嘉其功，庙祀焉，封爵忠烈公。梁加封福顺忠烈王。至后周封帝号。宋政和赐庙，常州以帝号非礼，易以王爵，曰福顺武烈显应昭德王，仍奉昭书驰驿赐忠佑庙，傅以帛版，而别为文告于行祠。因咸淳二年十二月，将郊祀天地，命京尹潜皋墅祈雪，祥祷于庙，即降大雪。蒇事之际，明星有烂，三灵顾歆，由是岁丰，四方无虞。臬墅识于行祠壁，以昭灵贶申朝赐爵，遣吏缄词驰送忠佑庙，及别告于显佑行祠，以表大神之显灵也如此。灵顺庙，即徽州婺源灵祠，余杭立行祠者七：一在南高峰顶荣国寺，有华光褛，傍为射亭，有角抵台，又辟山径而夷之，以便登陟；一在北高峰，为景德灵隐寺后山塔庙；一在钱塘门外九曲城下；一在钱塘县调露乡灵感寺；一在便门外瓶场湾；一在候潮门外普济桥东椤木教场侧普济寺；一在钱塘县六合塔寺南徐村新石塘。宋朝赐五王美号曰显聪昭圣孚仁福善王、显明昭圣孚义福顺王、显正昭圣孚智福应王、显直昭圣孚信福佑王、显德昭圣孚爱福惠王。每岁都人瓣香致敬者，纷纷咸趋焉。顺济圣妃庙，在艮山门外，又行祠在城南萧公桥及候潮门外瓶场河下市舶司侧。按庙记：“妃姓林，莆田人氏，数着灵异，立祠莆之圣堆。宣和赐庙额，累加夫人美号，后封妃，加号曰灵惠协应嘉应善庆圣妃。其妃之灵着，多于海洋之中，佑护船舶，其功甚大，民之疾苦，悉赖帡幪。”广灵庙，在石塘坝，奉东岳温将军，请于朝，赐庙额封爵，自温将军以下九神皆锡侯爵，曰温封正佑；李封孚佑；钱封灵佑；刘封显佑；杨封顺佑；康封安佑；张封广佑；岳封协佑；孟封昭佑；韦封威佑。梓潼帝君庙，在吴山承天观，此蜀中神，专掌注禄籍，凡四方士子求名赴选者悉祷之，封王爵曰惠文忠武孝德仁圣王，王之父母及妃，及弟、若子、若孙、若妇、若女，俱褒赐显爵美号，建嘉庆楼，奉香灯矣。 

　　卷十五 
　　学校 
　　古者天子有学，谓之“成均”，又谓之“上庠”，亦谓之“璧水”，所以养育作成天下之士类，非州县学比也。高宗自南渡以来，复建太、武、宗三学于杭都：太学在纪家桥东，以岳鄂王第为之，规模宏阔，金碧壮丽，学之西偏建大成殿，殿门外立二十四戟，大成殿以奉至圣文宣王，十哲配享，两庑彩画七十二贤，前朝贤士公卿诸象皆从祀。每岁春秋二丁，行释奠礼，命太常乐工数辈用宫架乐歌《宣圣御赞》，赞曰：“大哉宣圣，斯文在兹。帝王之式，今古之师。志则《春秋》，道由忠恕。贤于尧、舜，日月共誉。惟时载雍，戢此武功。肃昭盛仪，海宇聿崇。”置学官，自祭酒、司业、丞、簿、正、录等共十四五员。学有崇化堂、首善阁、光尧石经之阁，奉高、孝二帝宸书御制札，石刻于阁下，以墨本置于上堂之后。东西为学官位。主上登极，则临幸学宫，奠谒宣圣，及赐诸生束帛。学官斋长，谕俱沾恩霈。高宗朝幸学之时，曾幸养正，持志二斋，两斋长谕：已免解人，特与免省；未免解人，与免解。恩例：其两斋生，并免将来文解一次。太学有二十斋：扁曰服膺、禔身、习是、守约、存心、允蹈、养正、持志、节性、率履、明善、经德、循理、时中、笃信、果行、务本、贯道、观化、立礼十七斋扁，俱米友仁书；余节性、经德、立礼斋扁，张孝祥书。各斋有楼，揭题名于东西壁。厅之左右，为东西序，对列位。后为炉亭，又有亭宇，揭以嘉名甚伙。绍兴年间，太学生员额三百人，后增置一千员，今为额一千七百一十有六员，以上舍额三十人，内舍额二百单六人，外舍额一千四百人，国子生员八十人。诸生衫帽出入，规矩森严，朝家所给学廪，动以万计，日供饮膳，为礼甚丰。月书季考，由外舍而升内舍，由内舍而升上舍，或释褐及第，或过省赴殿，恩例最优，于此见朝廷待士之厚，而平日教养之功，所以为他日大用之地也。太学内东南隅，设庙廷，奉后土神祗，即土地神，朝家敕封号曰正显昭德孚忠英济侯。按赞书，相传为中兴名将，其英灵未泯，而应响甚着，盖其故居也。理或然与？自是遂明指为岳忠武鄂王，况鄂国已极于隆名，宜庙食增崇于命祀，谨疏侯爵，未正王封，仍改庙额曰忠显。神之父母妻子，下逮将佐，皆有命秩，华以徽号。宗学，在睦亲坊。按国朝宗子分为六宅，宅各有学，学各有训导之官。中兴后，唯睦亲一宅，置诸王宫大小学教授，专以训迪南班子弟。嘉定岁，始改宫学为宗学，凡有籍者，宗子以三载一试，补入为生员，如太学法。置教授、博士、宗谕、立讲课，隶宗正寺掌之。学立大成殿、御书阁、明伦堂、立教堂、汲古堂。斋舍有六，扁曰贵仁、立爱、大雅、明贤、怀德、升俊。武学，在太学之侧前洋街。建武成殿，祀太公，曰昭烈武成王，以留侯张良、武侯诸葛亮配，累朝诸名将从祀。学规依太学例试补，月考课升名。然教养之法未备，下礼兵部措置，立养士额，置武博、武谕各一员。淳熙、嘉泰，主上临幸武学，谒武成王，行肃揖礼。学建立成堂。斋舍有六，扁曰受成、贵谋、辅文、中吉、经远、阅礼。宗武学，俱有学廪、膳供、舍选、释褐，一如太学例。杭州府学，在凌家桥西。士夫嫌其湫隘，故帅臣累增辟规模，广其斋舍，总为十斋，扁曰进德、兴能、登俊、宾贤、持正、崇礼、致道、尚志、率性、养心。又有小学斋舍，在登俊后。以东西二教掌其教训之职。次有前廊，录正等生员。各斋有长谕。月书季考，供膳亦厚，学廪不下数千，出纳、学正领其职。仁和、钱塘二县学，在县左、建庙学养士。仁和学有斋舍四，扁曰教文、教行、教忠、教信。钱塘学有斋舍六，扁曰友善、辨志、教行、教信、教文、教忠。诸县学亦如之。各县有学官，次有学职。生员日供饮膳，月修课考，悉如州学。州学廪，各县学不下数百，以为养士之供。医学，在通江桥北，又名太医局，建殿扁曰神应，奉医师神应王，以歧伯善济公配祀。讲堂扁曰正纪。朝家以御诊长听充判局职。本学以医官充教授四员，领斋生二百五十人。月季教课，出入冠带，如上学礼。学廪饮膳，丰厚不苟，大略视学校规式严肃。局有斋舍者八，扁曰守一、全冲、精微、立本、慈用、致用、深明、稽疾。 
　　贡院 
　　礼部贡院在观桥西。中兴纪年，诸郡贡生，类试于各路转运所在州府就试。绍兴十年，诸州依条发解，将省殿试展一年。向后科场，自十二年省试为准。至十四年，诸州发解如故，三年一次，降诏自是为定制。贡院置大中门。大门里置弥封誊录所及诸司官，中门内两廊各千余间廊屋，为士子试处。厅之两厢，列进士提名石刻，堂上列省试赐知贡举御札，及殿试赐详定官御札，并闻喜宴赐进士御诗石刻。别试院在大理寺之西，端以待贡士之避亲嫌者。本州岛贡院，在钱塘门外王家桥以待本州岛九县士人发解之处。两浙漕司贡院，在北关门外沈家桥，以待两浙路寓士及有官人宗女夫等发解之处。 
　　城内外诸宫观 
　　释、老之教遍天下，而杭郡为甚。然二教之中，莫盛于释，故老氏之庐，十不及一。但老氏之教，有君臣之分，尊严难犯，报应甚捷，故奉老氏者，倍加恭敬，不敢亵渎，此释氏之所不如也。且在城宫观，则以太乙、万寿为首，余杭洞霄次之。其它外郡，如醴泉、佑神、集禧、崇禧等观又次焉。此朝廷以待退老宰臣执政闲居、侍从卿监，除提举主事之职，优宠也。今摭宫观在杭者，除御前十宫观外，编次于后。天庆观，在天庆坊，以奉圣祖保生天尊大帝香火。郡家官僚，朔望到任，俱朝谒于此。报恩观，在观桥南报恩坊。元贞观，在贡院西巷。旌忠观，在丰乐桥东北，以奉凤翔府和尚原三圣庙香火。中兴观，即伍相公庙，后天明、承天，即梓潼庙。天庆、灵应、至德、崇应六宫观，俱在吴山之左右。鹤林观，在俞家园。景隆观，在新门外水府。净鉴观，在清水闸。玉虚观，奉三官。表忠观，奉钱王五庙香灯，在龙山左右。贞武观，在太和寺后。玉清宫，在葛岭下。旌德观，在苏堤先贤堂后。云涛、上清两宫观，俱在雷峰塔寺之右。冲虚观，在履泰乡。太清观，在龙井山。景星观，在临平岳祠之侧。顺济宫，在汤镇岳宫之左右。外有在城及附郭女冠宫观者九：曰福田、新兴、明贞、神仙、承天、西靖、灵耀、长清等宫。余外七县，首以余杭大涤洞天，即洞霄宫也。以下宫观，近二十有三：如洞霄宫者，按诸志书云：“自汉武帝迄唐五代，至宋一千九百余年，元名天柱，宋大中祥符年赐观额洞霄。”按《真境录》云：“宫有五洞交扃，九峰回挹，千岩万谷，秀聚其中，或泉飞彤厦之檐，云锁碧坛之角，祥光神异，兼木返于春秋，抚掌泉灵，更丹藏于翠石。”又有亭馆者七，扁曰漱玉、超然、税驾、翠蛟、飞玉、宜霜、聚仙、贞挹是也。自晋、宋以来，得道之士，许迈而下，凡二十有四人耳。更有神异曰“捣药禽”，盖山中异鸟最多，仅有其一，昼隐夜鸣，莫得而见，其声音清亮，彻旦不绝，类如杵药之声。曰五色云气，出于洞中。高庙脱屣万几，颐神物表，遂于干道二年，自德寿宫行幸山中，驻跸累日，敕大官进蔬膳，御翰《度人经》以赐。自有天地，即有此山，殊尤之迹胜矣。文忠苏公东坡诗：“上帝高居悯世顽，故留琼馆在凡间。青山九锁不易到，作者七人相对闲；庭下流泉翠蛟舞，洞中飞鼠白鸦翻。长松怪石宜霜鬓，不用金丹苦驻颜。”又方干诗：“早识吾师频到此，芝童药犬亦相迎。师今一去无消息，花洞石泉空月明。”余有名贤赋咏，不尽详述。且如道堂者，如西湖崇真道院、灵应希真道堂以下，城内外约有二十余处，皆舍俗三清道友，及接待外路名山洞府往来云水高人，时有神仙应缘现迹，详于志传矣。 
　　城内外寺院， 
　　明庆寺在木子巷，凡朝家祈祷，及宰执文武官僚建启圣节道场咸在焉。仙林慈恩普济教寺，在盐桥东，寺有万善大乘戒坛，僧尼受戒法之地。太平兴国传法寺，在佑圣观东。千顷广化院，在木子巷北，系群臣僚佐建启圣节道场及祈祷去处。城内寺院，如自七宝山开宝仁王寺以下，大小寺院五十有七。倚郭尼寺，自妙净福全慈光地藏寺以下，三十有一。又赤县大小梵宫，自景德灵隐禅寺、三天竺、演福上下、圆觉、净慈、光孝、报恩禅寺以下，寺院凡三百八十有五。更七县寺院，自余杭县径山能仁禅寺以下，一百八十有五。都城内外庵舍，自保宁庵之次，共一十有三。诸录官下僧庵，及白衣社会道场奉佛，不可胜纪。或僧行欲建道场殿宇，则持钵游于四方，能事者干缘，不日可以成就，惟道坚志愿无二心耳。 
　　僧墖寺墖 
　　杭城有古僧塔者，如上竺寺有隋朝僧贞观法师东冈塔，竹阁有唐朝鸟窠禅师塔，四圣观御园玛瑙坡高僧塔，放马场栖真院赞宁塔，宝胜寺后山法慧大师塔，龙井寿圣寺辨才和尚塔，塔前有双株海棠。其僧寺塔者，如六和慈恩开化寺曰六和塔，荣国寺曰南高峰塔，景德灵隐寺曰北高峰庙塔，崇寿寺曰保叔塔，显严院寺曰雷峰塔，曰圣果寺塔，定民坊曰佛牙塔，广化寺曰辟支塔，南山延寿法显院曰华严塔，净因寺曰双石塔。大中祥符开元寺广九里，自南渡初，斥西北充军器所、作院及民居，寺元有铁塔石塔者五。又有法华塔，在端拱年僧文定建千顷广化院。有慈化大佛塔，即了性塔。景德、灵隐、净慈、报恩、光孝寺，各有铁塔，乃吴越钱王所造。街市有塔者，如阁门里杨府前有砖塔，巷名曰塔儿头。龙山儿头岭名白塔岭，岭有石塔存焉。儿门北有军寨门，立双塔，呼为双塔寨。荐桥门外观音寺对有砖塔，年深矣。北关门外二郎庙，庙前亦有砖塔。三桥北杨三郎头巾铺，河岸相对，有砖塔，塔在度子桥南。两浙运司衙桥南光相寺有双塔，立于寺前。西湖三潭，立三塔以镇之。余外有僧庵所建塔院及街市砖塔，近年者不赘详矣。 　　古今忠烈孝义贤士墓 
　　夏后氏之墓，见于晚周，女娲坟，考之自唐明皇朝天宝年，至今几四百有余年尚存也。夫陵谷变迁，高深易位，彼何能若是之久哉？盖圣帝明皇，天相神护，以至于斯耳。今摭钱塘、仁和两县之古冢，备录于后。唐杜牧墓，在南山东南，与佛日山夹境，名杜牧坞是也。吴越文穆忠献王墓，在龙山之南。吴越孝献世子墓，在天竺前山。吴越忠懿妻贤德顺睦妃孙氏墓，在石人岭下。吴越王妃仰氏墓，在龙井山放马场。按表忠观碑刻载钱氏墓在钱塘者凡二十有六墓焉。吴越太尉开国薛公墓，在灵石山。吴越给事罗隐墓，在钱塘定山乡。和靖先生林处士墓，在孤山。杭守胡则侍郎墓，在龙井广福寺之麓。都尉周仰、待制周邦彦、少师元绛三墓，俱在南荡山。文宪强渊明襄恪赵密等墓，并在西溪钦贤乡。少宰刘正夫墓，在真珠岭。枢密章楶墓，在宝石山。寺丞陈刚中墓，在龙井岭上沙盆坞。敬恭仪王赵仲湜墓，在西湖显明寺，王生时，有紫光照室，视之则肉块，以剑剖开，婴儿在内。靖康时，诸军欲推而立之，仗剑以晓谕诸军曰：“自有真王。”其军犹未退，遂自拔剑欲刺，六军方退。约以逾月真王出，众喏，言若真王不出，则王当立矣。王阳许之，而阴实缓其期。未几，高庙即位于应天，自后，上屡嘉叹，忠义如此。王尝自赞其像曰：“惟忠惟孝，不污不苟。皓月清风，良朋益友。湛然灵台，确乎不朽。”浙西提刑龙图周格墓，在独角门步司前军寨。前殿撰周杞墓，在徐、范村之间。忠毅毕再遇墓，在西溪秘阁。朱弁墓，在西湖。丞相李文靖墓，在小隐山。紫芝赵师秀墓，在葛岭。花翁孙季蕃墓，在水仙庙侧。淳固先生宋斌墓，在资国寺之右。忠武岳鄂王墓，在栖霞岭下。 
　　历代古墓 
　　晋杜子恭墓在钱塘。唐马三宝墓，在行春桥水竹坞教场内，其墓于绍兴末因增广教场，惟此冢独高大，寨卒欲去之，方举锸间，墓中有黑蜂数百飞出着人，不可向而止。是夕步帅感梦，有一衣黄服之人曰：“吾钱王之子，葬此已久，祈勿毁。”辞语甚切。次早，有本军申至应梦，遂辍其役。丁兰母冢，故居在艮山门外三十六里丁桥之右，母死，刻木事之如生，冢在姥山之东。唐孝女墓，在钱塘孝女南乡，故老相传，昔有唐媿娘，年十二三，母病，曾刲腹取肝，和粥以进母，母病愈而媿娘以疮破入风而死，里人葬于此，美其孝，故名曰唐孝女墓，记之。亚父冢，在皋亭山。木娘墓，在艮山门太平乡华林里蔡塘东，昔蔡汝拨之庶母沈氏死，汝拨尚幼，父用火葬，汝拨伤母无松揪之地，尝言之辄泣。自后长成，以木刻母形，以衣衾棺椁择地葬之，仍置田亩，造庵舍，命僧以奉晨香夕灯，乡人遂称为木娘墓。苏小小墓，在西湖上，有诗题云“湖堤步游客”之句，此即题苏氏之墓也。 

　　卷十六 
　　茶肆 
　　汴京熟食店，张挂名画，所以勾引观者，留连食客。今杭城茶肆亦如之，插四时花，挂名人画，装点店面。四时卖奇茶异汤，冬月添卖七宝擂茶、馓子、葱茶，或卖盐豉汤，暑天添卖雪泡梅花酒，或缩脾饮暑药之属。向绍兴年间，卖梅花酒之肆，以鼓乐吹《梅花引》曲破卖之，用银盂杓盏子，亦如酒肆论一角二角。今之茶肆，列花架，安顿奇杉异桧等物于其上，装饰店面，敲打响盏歌卖，止用瓷盏漆托供卖，则无银盂物也。夜市于大街有车担设浮铺，点茶汤以便游观之人。大凡茶楼多有富室子弟、诸司下直等人会聚，习学乐器、上教曲赚之类，谓之“挂牌儿”。人情茶肆，本非以点茶汤为业，但将此为由，多觅茶金耳。又有茶肆专是五奴打聚处，亦有诸行借工卖伎人会聚行老，谓之“市头”。大街有三五家开茶肆，楼上专安着妓女，名曰“花茶坊”，如市西坊南潘节干、俞七郎茶坊，保佑坊北朱骷髅茶坊，太平坊郭四郎茶坊，太平坊北首张七相干茶坊，盖此五处多有炒闹，非君子驻足之地也。更有张卖面店隔壁黄尖嘴蹴球茶坊，又中瓦内王妈妈家茶肆名一窟鬼茶坊，大街车儿茶肆、蒋检阅茶肆，皆士大夫期朋约友会聚之处。巷陌街坊，自有提茶瓶沿门点茶，或朔望日，如遇吉凶二事，点送邻里茶水，倩其往来传语。又有一等街司衙兵百司人，以茶水点送门面铺席，乞觅钱物，谓之“龊茶”。僧道头陀道者欲行题注，先以茶水沿门点送，以为进身之阶。 
　　酒肆 
　　中瓦子前武林园，向是三园楼康、沈家在此开沽，店门首彩画欢门，设红绿杈子，绯彩帘幕，贴金红纱栀子灯，装饰厅院廊庑，花木森茂，酒座潇洒。但此店入其门，一直主廊，约一二十步，分南北两廊，皆济楚阁儿，稳便坐席，向晚灯烛荧煌，上下相照，浓妆妓女数十，聚于主廊槏面上，以待酒客呼唤，望之宛如神仙。次有南瓦子熙春楼王厨开沽，新街巷口花月楼施厨开沽，融和坊嘉庆楼、聚景楼，俱康、沈脚店，金波桥风月楼严厨开沽，灵椒巷口赏新楼沈厨开沽，坝头西市坊双凤楼施厨开沽，下瓦子前日新楼郑厨开沽，俱有妓女，以待风流才子买笑追欢耳。如酒肆门首，排设杈子及栀子灯等，盖因五代时郭高祖游幸汴京，茶楼酒肆俱如此装饰，故至今店家仿效成俗也。大抵酒肆除官库、子库、脚店之外，其余谓之“拍户”，兼卖诸般下酒，食次随意索唤。酒家亦自有食牌，从便点供。更有包子酒店，专卖灌浆馒头，薄皮春茧包子、虾肉包子、鱼兜杂合粉、灌熬大骨之类。又有肥羊酒店，如丰豫门归家、省马院前莫家、后市街口施家、马婆巷双羊店等铺，零卖软羊、大骨龟背、烂蒸大片，羊杂熓四软，羊撺四件。有一等直卖店，不卖食次下酒，谓之“角球店”，零沽散卖，或百单四、七十七、五十二、三十八者是也。又有挂草葫芦、银马杓、银大碗，亦有挂银裹直卖牌，多是竹栅布幕，谓之“打碗头”，只三二碗便行。更有酒店兼卖血脏、豆腐羹、熬螺蛳、煎豆腐、蛤蜊肉之属，乃小辈去处。若酒力高美者，牌额卖过山之名，其言一山、二山、三山之类是也。大凡入店不可轻易登楼，恐饮宴短浅。如买酒不多，只就楼下散坐，谓之“门床马道”。初坐定，酒家人先下看菜，问酒多寡，然后别换好菜蔬。有一等外郡士夫，未曾谙识者，便下箸吃，被酒家人哂笑。然店肆饮酒，在人出着，且如下酒品件，其钱数不多，谓之“分茶”，小分下酒，或命妓者，被此辈索唤珍品、下细食次，使其高抬价数，惟经惯者不堕其计。曩者东京杨楼、白矾、八仙楼等处酒楼，盛于今日，其富贵又可知矣。且杭都如康、沈、施厨等酒楼店，及荐桥丰禾坊王家酒店、暗门外郑厨分茶酒肆，俱用全桌银器皿沽卖，更有碗头店一二处，亦有银台碗沽卖，于他郡却无之。 
　　分茶酒店 
　　凡分茶酒肆，卖下酒食品厨子，谓之“量酒博士”。师公店中小儿，谓之“大伯”。更有百姓入酒肆，见富家子弟等人饮酒，近前唱喏，小心供过，使人买物命妓，谓之“闲汉”。又有向前换汤斟酒，歌唱献果，烧香香药，谓之“厮波”。有一等下贱妓女，不呼自来，筵前只应，临时以些少钱会赠之而去，名“打酒座”，亦名“礼客”。有卖食药香药果子等物，不问要与不要，散与坐客，名之“撒暂”，如此等类，处处有之。杭城食店，多是效学京师人，开张亦效御 厨体式，贵官家品件。凡点索茶食，大要及时。如欲速饱，先重后轻。兼之食次名件甚多，姑以述于后曰：百味羹、锦丝头羹、十色头羹、间细头羹、海鲜头食、酥没辣、象眼头食、莲子头羹、百味韵羹、杂彩羹、杴叶头羹、五软羹、四软羹、三软羹、集脆羹、三脆羹、双脆羹、群鲜羹、落索儿、焅腰子、盐酒腰子、脂蒸腰子、酿腰子、荔枝焅腰子、腰子假炒肺、鸡丝签、鸡元鱼、鸡脆丝、笋鸡鹅、柰香新法鸡、酒蒸鸡、炒鸡蕈、五味焅鸡、鹅粉签、鸡夺真、五味杏酪鹅、绣吹鹅、间笋蒸鹅、鹅排吹羊大骨、蒸软羊、鼎煮羊、羊四软、酒蒸羊、绣吹羊、五味杏酪羊、千里羊、羊杂熓、羊头元鱼、羊蹄笋、细抹羊生脍、改汁羊撺粉、细点羊头、三色肚丝羹、银丝肚、肚丝签、双丝签、荤素签、大片羊粉、大官粉、三色团圆粉、转官粉、三鲜粉、二色水龙粉、鲜虾粉、肫掌粉、梅血细粉、铺姜粉、杂合粉、珍珠粉、七宝科头粉、撺香螺、酒烧香螺、香螺脍、江瑶清羹、酒烧江瑶、生丝江瑶、撺望潮青虾、蟑蚷、酒炙青虾、酒法青虾、青虾辣羹、酒掇蛎、生烧酒蛎、姜酒决明、五羹决明、三阵羹决明、签决明、四鲜羹、赤鱼分明、姜燥子赤鱼、鱼鳔二色脍、海鲜脍、鲈鱼脍、鲤鱼脍、鲫鱼脍、群鲜脍、燥子沙鱼丝儿、清供沙鱼拂儿、清汁鳗鳔、假团圆燥子、衬肠血筒燥子、麻菇绿笋燥子、潭笋、酿笋、抹肉笋签、酥骨鱼、酿鱼、两熟鲫鱼、酒蒸石首、白鱼、时鱼、酒吹鯚鱼、春鱼、油煠春鱼、鲂鱼、石首、油煠■⑾■⑿、油煠假河豚、石首玉叶羹、石首桐皮、石首鲤鱼、炒鳝、石首鳝生、石首鲤鱼兜子、银鱼炒鳝、撺鲈鱼清羹、■⑾■⑿清羹、虾鱼肚儿羹、■⑾■⑿满合鳅、江鱼假蜮、酒法白虾、紫苏虾、水荷虾儿、虾包儿、虾王鳝辣羹、虾蒸假奶、查虾鱼、水龙虾鱼、虾元子、麻饮鸡虾粉、芥辣虾、蹄脍、麻饮小鸡头、汁小鸡、小鸡元鱼羹、小鸡二色莲子羹、小鸡假花红清羹、撺小鸡、拂儿鸡、燠小鸡、五味炙小鸡、小鸡假炙鸭、 红爊小鸡、脯小鸡、五色假料头肚尖、假炙江瑶肚尖、炸肚山药、鹌子、鸠子、笋焅鹌子、假爊鸭、清撺鹌子、红爊鸠子、八糙鹌子、蜜炙鹌子、蜜炙鸠子、黄雀、酿黄雀、煎黄雀、辣熬野味、清供野味、野味假炙、野味鸭盘兔糊、爊野味、清撺鹿肉、黄羊、獐肉、炙豝儿、赤蟹、假炙鲞枨、醋赤蟹、白蟹、辣羹、蝤蛑签、蝤蛑辣羹、溪蟹、柰香合蟹、辣羹蟹、签糊齑蟹、枨醋洗手蟹、枨酿蟹、五味酒酱蟹、酒泼蟹、生蚶子、炸肚燥子蚶、枨醋蚶、五辣醋蚶子、蚶子明芽肚、蚶子脍、酒烧蚶子、蚶子辣羹、酒熓鲜蛤、蛤蜊淡菜、淡菜脍、改汁辣淡菜、米脯鲜蛤、米脯淡菜、米脯风鳗、米脯羊、米脯鸠子、鲜蛤、假爊蛤蜊肉、荤素水龙白鱼、水龙江鱼、水龙肉、水龙腰子、假淳菜腰子、假炒肺羊爊、下饭假牛冻、假驴事件、冻蛤蝤、冻鸡、冻三鲜、冻石首、白鱼、冻■⑾■⑿、假蛤蜊、三色水晶丝、五辣醋羊、生脍十色事件、冻三色炙、润鲜粥、蜜烧豝肉炙、豝儿江鱼炙、润熬獐肉炙、润江鱼咸豉、十色咸豉、下饭膂肉、假豝鸭、下饭二色炙、润骨头等食品。更有供未尽名件，随时索唤，应手供造品尝，不致阙典。又有托盘檐架至酒肆中，歌叫买卖者，如炙鸡、八焙鸡、红爊鸡、脯鸡、爊鸭、八糙鹅鸭、白煠春鹅、炙鹅、糟羊蹄、糟蟹、爊肉蹄子、糟鹅事件、爊肝事件、酒香螺、海腊、糟脆筋、千里羊、诸色姜豉、波丝姜豉、姜虾、海蛰鲊、膘皮煠子、獐豝、鹿脯、影戏算条，红羊豝、槌脯线条、界方条儿、三和花桃骨、鲜鹅鲊、大鱼鲊、鲜鳇鲊、寸金鲊、筋子鲊、鱼头酱等。鰇鱼、虾茸、鳗丝、地青丝、野味腊、白鱼干、金鱼干、梅鱼干、鲚鱼干、银鱼干、■⒀鱼干、银鱼脯、紫色螟脯丝等脯腊从食。荤素点心包儿：旋炙豝儿、灌爊鸡粉羹、科头撺鱼肉、细粉小素羹、灌肺羊、血糊虀、海蛰、螺头、辣菜饼、熟肉饼、鲜虾肉团饼、羊脂韭饼、四时果子、圆柑、乳柑、福柑、甘蔗、土瓜、地栗、麝香甘蔗、沈香藕、花红、金银水蜜桃、紫李、水晶李、莲子、桲桃、新胡桃、新银杏、紫杨梅、银瓜、福李、台柑、洞庭桔、蜜桔、匾桔、衢桔、金桔、橄榄、红柿、方顶柿、火珠柿、绿柿、巧柿、樱桃、豆角、青梅、黄梅、枇杷、金杏。此果未遇时，则有歌卖。更有干果子，如锦荔、木弹、京枣、枣圈、香莲、串桃、条梨、旋胜番糖、糖霜、番桲桃、松子、巴榄子、人面子、嘉庆子诸色韵果、十色蜜煎包螺、诸般糖煎细酸、四时像生儿时果、春兰、秋菊、石榴子儿、马院醍醐、奶酪、韵果、蜜姜鼓、皂儿膏、轻饧、玛瑙饧、十色糖、麝香豆沙团子，又有陈州果儿、密云柿、糖丝、梅、山糖乌李、反旋果、莴苣、生菜、笋姜、油多糟琼芝、四色辣菜、四时细色菜蔬、糟藏，秋天有炒栗子、新银杏、香药、木瓜、枨子等类。更有台床卖熟羊、炙鳅、炙鳗、炙鱼粉、鳅粉等物。诸店肆俱有厅院廊庑，排列小小稳便阁儿，吊窗之外，花竹掩映，垂帘下幕，随意命妓歌唱，虽饮宴至达旦，亦不妨也。 　　 

　　面食店 　　向者汴京门南食面店，川饭分茶，以备江南往来士夫，谓其不便北食故耳。南渡以来，几二百余年，则水土既惯，饮食混淆，无南北之分矣。大凡面食店，亦谓之“分茶店”。若曰分茶，则有四软羹、石髓羹、杂彩羹、软羊焙腰子、盐酒腰子、双脆、石肚羹、猪羊大骨、杂辣羹、诸色鱼羹、大小鸡羹、撺肉粉羹、三鲜大熬骨头羹。饭食更有面食名件：猪羊生面、丝鸡面、三鲜面、鱼桐皮面、盐煎面、笋泼肉面、炒鸡面、大熬面、子料浇虾鱢面、爊汁米子、诸色造羹、糊羹、三鲜棊子、虾鱢棊子、虾鱼棊子、丝鸡棊子、七宝棊子、抹肉、银丝冷淘、笋燥虀淘、丝鸡淘、耍鱼面。又有下饭，则有焅鸡、生熟烧、对烧、烧肉、煎小鸡、煎鹅事件、煎衬肝肠、肉煎鱼、煠梅鱼、■⑾■⑿杂熓、豉汁鸡、焅鸡、大爊■⒂鱼等下饭。更有专卖诸色羹汤、川饭，并诸煎鱼肉下饭。且言食店门首及仪式：其门首，以枋木及花样沓结缚如山棚，上挂半边猪羊，一带近里门面窗牖，皆朱绿五彩装饰，谓之“欢门”。每店各有厅院，东西廊庑，称呼坐次。客至坐定，则一过卖执箸遍问坐客。杭人侈甚，百端呼索取覆，或热，或冷，或温，或绝冷，精浇熬烧，呼客随意索唤。各卓或三样皆不同名，行菜得之。走迎厨局前，从头唱念，报与当局者，谓之“铛头”又曰“着案”。讫行菜，行菜诣灶头托盘前去，从头散下，尽合诸客呼索，指挥不致错误。或有差错，坐客白之店主，必致叱骂罚工，甚至逐之。有店舍专卖■⒃■⒄面，如大爊■⒃■⒄、大燥子、 料浇虾、■⒁丝鸡、三鲜等■⒃■⒄，并卖馄饨。亦有专卖菜面、熟虀笋肉淘面，此不堪尊重，非君子待客之处也。又有专卖素食分茶，不误斋戒，如头羹、双峰、三峰、四峰、到底签，蒸果子、鳖蒸羊、大段果子、鱼油炸、鱼茧儿、三鲜、夺真鸡、元鱼、元羊蹄、梅鱼、两熟鱼、炸油河鲀、大片腰子、鼎煮羊麸、乳水龙麸、笋辣羹、杂辣羹、白鱼辣羹饭。又下饭如五味爊麸、糟酱、烧麸、假炙鸭、干签杂鸠、假羊事件、假驴事件、假煎白肠、葱焅油煠、骨头米脯、大片羊、红爊大件肉、煎假乌鱼等下饭。素面如大片铺羊面、三鲜面、炒鳝面、卷鱼面、笋泼刀、笋辣面、乳虀淘、笋虀淘、笋菜淘面、七宝棊子、百花棊子等面，皆精细乳麸，笋粉素食。又有专卖家常饭食，如撺肉羹、骨头羹、蹄子清羹、鱼辣羹、鸡羹、耍鱼辣羹、猪大骨清羹、杂合羹、南北羹、兼卖蝴蝶面、煎肉、大爊虾■⒁等蝴蝶面，及有煎肉、煎肝、冻鱼、冻鲞、冻肉、煎鸭子、煎鲚鱼、醋鲞等下饭。更有专卖血脏面、虀肉菜面、笋淘面、素骨头面、麸笋素羹饭。又有卖莱羹饭店，兼卖煎豆腐、煎鱼、煎鲞、烧菜、煎茄子，此等店肆乃下等人求食粗饱，往而市之矣。 
　　荤素从食店（诸色点心事件附） 
　　市食点心，四时皆有，任便索唤，不误主顾。且如蒸作面行卖四色馒头，细馅大包子，卖莱菔皮春茧、生馅馒头、餣子、笑靥儿、金银炙焦牡丹饼、杂色煎花馒头、枣箍荷叶饼、芙蓉饼、菊花饼、月饼、梅花饼、开炉饼、寿带龟仙桃、子母春茧、子母龟、子母仙桃、圆欢喜、骆驼蹄、糖蜜果食、果食将军、肉果食、重阳糕、肉丝糕、水晶包儿、笋肉包儿、虾鱼包儿、江鱼包儿、蟹肉包儿、鹅鸭包儿、鹅眉夹儿、十色小从食、细馅夹儿、笋肉夹儿、油煠夹儿、金铤夹儿、江鱼夹儿、甘露饼、肉油饼、菊花饼、糖肉馒头、羊肉馒头、太学馒头、笋肉馒头、鱼肉馒头、蟹肉馒头、肉酸馅、千层儿、炊饼、鹅弹。更有专卖素点心从食店，如丰糖糕、乳糕、栗糕、镜面糕、重阳糕、枣糕、乳饼、麸笋丝、假肉馒头、笋丝馒头、裹蒸馒头、波莱果子馒头、七宝酸馅、姜糖、辣馅糖馅馒头、活糖沙馅诸色春茧、仙桃龟儿、包子、点子、诸色油煠、素夹儿、油酥饼儿、笋丝麸儿、果子、韵果、七宝包儿等点心。更有馒头店兼卖江鱼兜子、杂合细粉、灌爊软烂大骨料头、七宝料头。又有粉食店，专卖山药元子、真珠元子、金桔水团、澄粉水团、乳糖槌、拍花糕、糖蜜糕、裹蒸粽子、栗粽、金铤裹蒸茭粽、糖蜜韵果、巧粽、豆团、麻团、糍团及四时糖食点心。及沿街巷陌盘卖点心：馒头、炊饼及糖蜜酥皮烧饼、夹子、薄脆、油煠从食、诸般糖食油煠、虾鱼刬子、常熟糍糕、馉饳瓦铃儿、春饼、莱饼、元子、汤团、水团、蒸糍、粟粽、裹蒸米食等点心。及沿门歌叫熟食：爊肉、炙鸭、爊鹅、熟羊、鸡鸭等类，及羊血、灌肺、撺粉、科头、应千市食，就门供卖，可以应仓卒之需。 
　　米铺 
　　杭州人烟稠密，城内外不下数十万户，百十万口。每日街市食米，除府第、官舍、宅舍、富室，及诸司有该俸人外，细民所食，每日城内外不下一二千余石，皆需之铺家。然本州岛所赖苏、湖、常、秀、淮、广等处客米到来，湖州米市桥、黑桥，俱是米行，接客出粜，其米有数等，如早米、晚米、新破砻、冬舂、上色白米、中色白米、红莲子、黄芒、上秆、秔米、糯米、箭子米、黄籼米、蒸米、红米、黄米、陈米。且言城内外诸铺户，每户专凭行头于米市做价，径发米到各铺出粜。铺家约定日子，支打米钱。其米市小牙子，亲到各铺支打发客。又有新开门外草桥下南街，亦开米市三四十家，接客打发，分俵铺家。及诸山乡客贩卖，与街市铺户，大有径庭。杭城常愿米船纷纷而来，早夜不绝可也。且叉袋自有赁户，肩驼脚夫亦有甲头管领，船只各有受载舟户，虽米市搬运混杂，皆无争差，故铺家不劳余力而米径自到铺矣。 
　　肉铺 
　　杭城内外，肉铺不知其几，皆装饰肉案，动器新丽。每日各铺悬挂成边猪，不下十余边。如冬年两节，各铺日卖数十边。案前操刀者五七人，主顾从便索唤■⒅切。且如猪肉名件，或细抹落索儿精、钝刀丁头肉、条撺精、窜燥子肉、烧猪煎肝肉、膂肉、盦蔗肉。骨头亦有数名件，曰双条骨、三层骨、浮筋骨、脊龈骨、球杖骨、苏骨、寸金骨、棒子、蹄子、脑头大骨等。肉市上纷纷，卖者听其分寸，略无错误。至饭前，所挂之肉骨已尽矣。盖人烟稠密，食之者众故也。更待日午，各铺又市爊暴熟食：头、蹄、肝、肺四件，杂爊蹄爪事件，红白熬肉等。亦有盘街货卖，更有豝鲊铺，兼货生熟肉。且如豝鲊，名件最多，姑言一二。其豝鲊者：算条、影戏、盐豉、皂角、铤松、脯界、方条、线条、糟猪头肉、玛瑙肉、鹅鲊、旋鲊、寸金鲊、鱼头酱、三和鲊、切鲊、桃花鲊、骨鲊、饭鲊、槌脯、红羊豝、大鱼鲊、鲟鳇鱼鲊等类。冬闲添卖冻姜豉蹄子、姜豉鸡、冻白鱼、冻波斯姜豉等。坝北修义坊，名曰“肉市”，巷内两街，皆是屠宰之家，每日不下宰数百口，皆成边及头蹄等肉，俱系城内外诸面店、分茶店、酒店、豝鲊店及盘街卖爊肉等人，自三更开行上市，至晓方罢市。其街坊肉铺，各自作坊，屠宰货卖矣。或遇婚姻日，及府第富家大席，华筵数十处，欲收市腰肚，顷刻并皆办集，从不劳力。盖杭州广阔可见矣。 　　 

　　鲞铺 　　杭州城内外，户口浩繁，州府广阔，遇坊巷桥门及隐僻去处，俱有铺席买卖。盖人家每日不可阙者，柴米油盐酱醋茶。或稍丰厚者，下饭羹汤，尤不可无。虽贫下之人，亦不可免。盖杭城人娇细故也。姑以鱼鲞言之，此物产于温、台、四明等郡，城南浑水闸，有团招客旅，鲞鱼聚集于此。城内外鲞铺，不下一二百余家，皆就此上行合摭。鱼鲞名件具载于后：郎君鲞、石首鲞、望春、春皮、片鳓、鳓鲞、鳘鲞、鰙鲞、鳗条弯鲞、带鲞、短鲞、黄鱼鲞、鲭鱼鲞、■⒆鲞、老鸦鱼鲞、海里羊。更有海味，如酒江瑶、酒香螺、酒蛎、酒■⒇龟脚、瓦螺头、酒垅子、酒■（21）鲎、酱■（22）蛎、锁宫■（22）、小丁头鱼、紫鱼、鱼膘、蚶子、鲭子、魧子、海水团、望潮卤虾、■（22）鲚鲞、红鱼、明脯、鰙干、比目、蛤蜊、酱蜜丁、车螯、江■（23）、蚕■（23）、鳔肠等类。铺中亦兼卖大鱼鲊、鲟鱼蚱、银鱼鲊、饭鲊、蟹鲊、淮鱼干、蟛蚏、盐鸭子、煎鸭子、煎鲚鱼、冻耍鱼、冻鱼、冻鲞、炙鯾、炙鱼、粉鳅、炙鳗、蒸鱼、炒白虾。又有盘街叫卖，以便小街狭巷主顾，尤为快便耳。 

　　巷十七 
　　历代人物 
　　杭城湖光山色之秀，钟为人物，所以清奇杰特，为天下冠。自陶唐至于秦、汉、晋、隋、唐之人物，彬彬最盛；至宋则人物尤盛于唐矣。今以历代杭之人物考之曰：陶唐：箕公许由，隐寓昌化晚溪，有千顷山故居。汉：严陵，光武之故人，不屈于朝，隐耕富春山。诸葛琮、孙钟、孙坚、孙策字伯符、孙瑜字仲异、孙皎字叔明、孙贲字伯阳，吴景、徐琨、张俨。吴：孙奥字季明、孙韶字公礼、孙邻字公达、孙亘字叔武、郭成字符礼、凌统字公绩、全琮字子璜、褚泰、诸葛起字岑仕、丁谞。晋：孙拯字显世、孙惠字德施、孙晷字文度、范平字子安、褚陶字季雅、暨逊字茂言。宋：卜天与、吴喜、范叔孙。齐：顾欢字景怡、宋广之字处深、褚伯玉字符璩、杜京产字景齐、杜栖字孟山、朱谦之字处光，吕道惠。梁：范元琰字伯珪、范述曾字子元、戚衮字公文、褚修、盛绍远。陈：顾越字允南、杜之伟字子大、钱逵字通甫、杜棱字雄盛、骆文牙一名牙字旗门、全绶字宏立。隋：陆知命字仲通、顾彪字仲文、鲁世达。唐：褚亮字希明、褚遂良字登善、南国处士孙疆、褚无量字洪度、许远、何公弁、章成缅、方宗、凌准字宗一、吴降字下己、袁不约字还朴、杜凌字腾云、吴公约字处仁、罗隐字昭谏。五代：武肃王钱谬字具美、杜建徽字延光、成及字洪济、马绰、鲍君福字庆臣、贾圭、曹仲远、水邱昭券、吴敬忠、孙陟。宋忠懿秦国王钱俶字文德、钱亿字延世、钱惟演字希圣、钱暄字载阳、钱昆字裕之、钱易字希白、钱彦远字子高、钱明逸字子飞、钱勰字穆父、钱龢字岊甫又字岊仲、钱藻字醇老、薛温字伯顺、顾仁冀字子迁、元德昭字明远、元奉宗字知礼、元降字厚之、潘阆字逍遥、吴锐、林和靖先生讳逋字君复、胡则字子正、陆滋字符象，孙长者志不载名与表、唐拱、杨大雅字子正，唐肃字叔元、唐询字彦猷、盛京、盛度字公量、郎简字叔廉、谢涛字济之，谢绛字希深、谢景初字师厚、谢景温字师直、叶杲卿字称之志多不载、徐复字希颜又表复之、俞举善、杨蟠字公济、沈文通亦不载名以字代之，沈辽字浚达、陆诜字介夫、关鲁、关沼字圣渊、沈括字存中、吴天秩字平甫、强至字几圣、王复字无考、韦骧字子骏、周邠字开祖、周邦彦字美成、周邦式字南伯、虞奕字纯臣、吴师仁、吴师礼字安中、八行先生崔贡字廷硕、李鼗字彦渊、滕茂实字颖秀、史徽字洵美、沈晦字符用、张九成字子韶、凌景夏字季文、樊光远字茂实、郎晔、郭知运字次张、施德操字彦执、杨子平志不载名、关注字子东、姚真旧名叔兴、杨由义字宜之、俞烈字若晦、余古、赵巩字子固、俞灏字商卿、洪咨夔字舜俞、赵汝谈字履常、赵汝谠字蹈中、李宗勉字强父。并历代英杰，文武贤良，进士隐士之秀，兼之博学精华，忠勇孝义之才，或身廉而直道以事，或职显而位居三公，或历谏臣，忠于大朝，或掌军务而好坟典，或隐而不仕，为教导之师，或着诸经子义疏、诗颂笺表数百篇行于世，或建立大功，终事中国，忠节盛名，青史不朽。详见于《临安志书》，考其始末昭辕矣。 
　　文武状元表 
　　科举，盛代皆举求贤之诏。自宋太祖、太宗朝始诏举业。端拱二年，临轩唱名，进士及第，状元文魁陈尧叟。淳化三年，孙何。真宗朝，咸平元年，孙瑾。二年，陈尧咨。景德二年，李迪。大中祥符五年，徐奭。八年，蔡齐。仁宗朝，天圣八年，王拱辰。景佑元年，张唐卿。宝元元年，吕溱。庆历二年，杨窴。六年，贾黯。皇佑元年，冯京。五年，郑獬。嘉佑二年，张衡。四年，刘辉。六年，王俊民。八年，许将。英宗朝，治平二年，彭汝砺。四年，许安世。神宗朝，熙宁三年，叶洽。六年，俞中。九年，徐绎。元丰二年，时彦。五年，黄裳。八年，焦蹈。哲宗朝，元佑三年，李常。六年，马涓。绍圣元年，毕渐。四年，何昌言。元符三年，李釜。徽宗朝，崇宁二年，霍端友。五年，蔡嶷。大观三年，贾安宅。政和二年，莫俦（杭人）。五年，何樐。八年，王昂。宣和三年，何焕。六年，沈晦（杭人）。钦宗朝，则无科举矣。高宗朝，中兴建炎二年戊申，李易。绍兴二年壬子，张九成（杭人）。五年乙卯，汪应辰。八年戊午，黄公度。十二年壬戌，陈诚之。十五年乙丑，刘章。十八年戊辰，王佐。二十一年辛末，赵达。二十四年甲戌，张孝祥。二十七年丁丑，王十朋。三十年庚辰，梁克家。孝宗朝，隆兴元年癸未，木待问。干道二年丙戌，肖国梁。五年己丑，郑侨。八年壬辰，黄定。淳熙二年乙未，詹骙。五年戊戌，姚颖。八年辛丑，黄由。十一年甲辰，卫泾。十四年丁未，王容。光宗朝，绍熙元年庚戌，余复。四年癸丑，陈亮。宁宗朝，庆元二年丙辰，邹应隆。五年己未，曾从龙。嘉泰二年壬戌，傅行简。开禧元年乙丑，毛自知。嘉定元年戊辰，郑自诚。四年辛未，赵建大。七年甲戌，袁甫。十年丁丑，吴潜。十三年庚辰，刘渭。十六年癸未，蒋重珍。理宗朝，宝庆二年丙戌，王会龙。绍定二年巳丑，黄朴。五年壬辰，徐元杰。端平二年乙未，吴叔吉。嘉熙二年戊戌，周垣。淳佑元年辛丑，徐俨夫。四年甲辰，留梦炎。七年丁未，张渊徽。十年庚戌，方逢辰。宝佑元年癸丑，姚免。四年丙辰，文天祥。开庆元年己未，周震炎。景定三年壬戌，方山京。度宗朝，咸淳元年乙丑，阮登炳。四年戊辰，陈文龙。七年辛未，张镇孙。 
　　武举状元 
　　高宗朝中兴南渡，志不载武举姓氏，自于孝庙朝以后，俱可考之。淳熙八年，江伯虎。十一年，林■（24）。十四年，黄襃然。光庙朝，绍熙元年，厉仲祥。四年，林管。宁庙朝，庆元二年，周虎。五年，陈良彪。嘉泰二年，叶漴。开禧元年，郑公侃。嘉定元年，周师（杭人）。四年，林泌浃。七年，刘必方（杭人）。十年，朱嗣宗。十三年，陈正大。十六年，杜幼节。理庙朝，宝庆二年，杨必高（杭人）。嘉熙二年，刘必成。淳佑元年，赵国华，四年，项桂发、七年，张梦飞。十年，陈亿子。宝佑元年，程鸣凤。四年，章宗德。开庆元年，朱应举。景定三年，俞葵。度庙朝，咸淳元年，王国。四年，俞仲鳌。 
　　后妃列女 
　　宋章懿太后李氏，性庄重寡言，虽以仁宗为己子，而后不曾言，中外罔知，后薨后方追册皇太后，谥章懿，葬永定陵。汉孙策破虏，母吴夫人助治军国，甚有补益。徐琨母孙氏，定策破□英之谋。孙翊妻徐氏，守节定谋，杀三凶，得报夫之冤。晋虞潭母定夫人孙氏，年少丧偶遗孤，誓不改节，抚养训子，成义节以克战。孙晷妻虞氏，弃华尚素，与晷同志，至孝，奉舅姑起居尝馔，不辞薪水井臼之劳。孝妇严氏、事舅姑不失起居供馔之礼。舅丧未葬，因火沿屋，哭告于天，孝心有感，而火遂灭，无伤其棺。唐孝女冯氏，少孤独，无兄弟共侍母，惟母子相依，誓不嫁以奉母，母病笃，行孝治之不救，葬母，乃结草庐墓下，以供晨香夕灯，侍奉如生，又刺血书经，报劬劳之恩，以宅舍建梵宫荐母，仍不嫁，以死尽孝节，郡臣闻于朝，赐束帛旌之，敕颁寺额曰“报恩”，以表其孝也。节妇何氏，年少丧偶，志不再嫁，奉姑至孝，忽贼掠归巢穴，欲污其节，遂定策解襦自刎。贼惊视而已死，义而葬之。五代吴越国恭懿太夫人吴氏，讳汉月，性慈惠而节俭，颇尚黄、老学，居常布练而已。每侍王决事，必以忠恕为言。诸吴迁授，皆峻阻，多加训励，无令骄恣。宋吴越忠懿王妃孙氏，讳太真，性端谨而聪慧，延接姻宗，以尽恩礼。好学诗书，严重而尚俭，守忠以事上国。孝妇盛氏，事舅姑尽孝，躬纺绩烹饪以养姑。姑性太急，尽礼怡声下气，每侍立无敢怠惰，娣姒敬顺和睦，亦皆化之。姑病笃，贫无资医救，乃执簪珥裙襦鬻之，以供其费，又刳胁取肝为常膳。长姒潘氏，亦刲股而进，姑食而病愈。州家长官刘既济上于朝诏旌表其门闾。凌大渊妻刘氏，及笄许嫁，请期将至，而凌生告卒，刘氏闻之，告于父母曰：“儿闻女子以一志为良，死生不易其节，儿已许凌，今既已丧，则吾夫也，儿当易服奔丧，誓咏《柏舟》，不更二也。”父母以：“女未尝践其庭，何遽若此？”女答以：“身许人而背之乎？有死而已，决无易其志！”父母惧其言而从所请，易粗衰，临棺举哀，以修妇道，守义节，以兄子养为己子，与之娶妇，至于抱孙，白首不易其志也。 
　　历代方土 
　　历代方士：蔡经、郭文字文举、葛洪字稚川号抱朴子、许迈字叔元、杜子恭、徐灵府号默希子、钱道士、令狐绚、丁飞字翰之、潘尊师、马湘字自然、管归真赐号元靖崇教法师正白先生、沈若济字子舟号洞元大师、徐立之旧名炳一号回峰先生、陆维之字永仲又名凝之又表子才号石室先生。王衷字天诱赐号悟静处士、徐奭赐号冲晦先生。俱杭之得道仙士，有超世之志，修真之术，或上升，或羽化，或葬而解化，或羽化后游于外郡，乃真仙隐化，使凡夫俗眼之人，茫然不知。诸士之详，载于淳佑，咸淳两志，及《感应神仙传》中。考之有着《百论石室小隐集》行于世矣。  
　　历代方外僧 
　　历代高僧，自宋武帝朝为始。僧慧静、慧基、慧集、法匮、净度、瑜本、翼本。僧诠道、琳旻、本明、彻法、开惠、明昙，超真，宫宇、圣远号南天竺岳师、道钦、国一、澄悟惮师、圆修、道林号鸟窠惮师、会通号招贤禅师、齐安号悟空禅师，道标号西岭和尚。慧琳字抱玉，交游前后刺史学士，如杜陟、裴常棣、陆则、杨凭、卢元辅、自居易、李幼、崔鄯、路异，俱造室讲论心要。灵照，名龙华禅师，号真觉大师，行修，生有异相，两耳垂肩，称长耳相禅师，赐号崇慧大师。延寿，号抱一子，幼在俗诵经，感诸群羊跪听，后舍业为僧，聚徒讲道，传播高丽，遣使尽弟子礼，奉金线织架裟、紫水晶数珠、金藻罐为献。宋开宝入灭，号智觉大师。崇宁岁，追谥宗照禅师。志逢号普觉大师，遇安号善智禅师、庆祥九曲禅师。行明开化禅师，太宗朝赐紫衣师，号善升，天禧年诏注释御制《法音集》，赐号曰观大师，又深于琴律。法照，不妄交游，与和靖先生同时僧智圆为友，宰臣王钦若、王随、王化基深敬之，崇宁岁赐号法照大师。道诚慧悟大师，余弼题上方寺诗曰：“孤峰牢落几何年，昙殿于今插半天。已是精蓝夸绝徼，更将宝塔在危巅；烟霞色任阴晴变，钟盘声髓上下传。珍重老僧无幻境，一生幽趣只山川。”契嵩字仲灵，自号潜子，姓李，赐号明教大师。熙宁岁季夏入灭，以释氏法荼毗，而五根不坏，名其塔曰“五根不坏之塔”。赞宁，太平兴国春奉阿育王舍利朝太宗，赐号通慧大师，真宗召对赐坐，以右阶升左阶僧录，赐号通慧圆明大师。宝达号刹利法师。智圆弧山法师自号中庸子。遵式，姓叶，字知白，崇宁岁，赐号慧通大师，掌天台教观，绍兴间高宗降旨，赐号曰忏慧禅主大法师，塔号瑞光思悟，每诵咒，身出舍利。元照，姓唐，字湛如，号安忍子，赐号灵芝大智律师。宗本，字无诘，姓管，号静慈圆照禅师。神宗召对，赐茶，入福宁殿说法，诏赐肩舆入内。善本，字法通，哲宗遣中使抚问，降旨宣赐高丽磨衲衣，敕赐大通禅师，大观入灭，追谥圆定，塔号定光之塔。元净，字无象，姓徐，赐紫衣，辨才法师号，师生时，左肩有肉起如袈裟条，至八十一日方消，师之入灭，实八十一岁矣。延寿兴教小寿禅师修广，字叔徽，自京师至于四方，凡公卿至于学士大夫，知其名皆乐从之，景佑岁赐紫衣，诏赐宝月大师之号。文益，于周显德时谥封大法眼禅师，塔名无相之号。道潜字参寥，尝与苏东坡、秦少游两先生为密友，曾咏《临平绝句》云：“风蒲猎猎弄轻柔，欲立蜻蜓不自由，五月临平山下路，藕花无数满汀洲。”东坡守杭时，因道潜入智果精舍赋诗曰：“云崖有浅井，玉醴常半寻，遂名参寥泉，可濯幽人襟。”又作《参寥泉铭》，记之岁月。东坡爱其诗，尝称“无一点蔬笋气味，体制绝似储光羲，非近世诗僧比。”崇宁末老于江湖，既示寂，有诗行于世，句句清绝可爱，法号曰妙总大师。怀显西湖持净大师，尝撰《钱塘胜迹记》。慧勤，有欧阳文忠公赋诗送之曰：“越俗僭宫室，倾赀事雕墙，佛屋尤其侈，眈眈似侯王。文彩莹丹漆，四壁金焜煌，上垂百宝盖，宴坐以方床。胡为弃不居，栖身居京坊？辛勤营一室，有类燕巢梁？南方精饭食，菌笋鄙羔羊，饭以玉粒羹，调之甘露浆，一馔费千金，百品罗成行。晨兴未饭僧，日昃不敢尝，乃兹随北客，枯栗充饥肠。东南地秀绝，山水澄清光，余杭几万家，日夕焚清香，烟霏四面起，云雾杂芬芳，岂如车马尘，鬓发染成霜？三者孰苦乐，子奚勤四方？乃云慕仁义，可以治膏盲。有志诚可嘉，及时宜自强。 人情重怀土，飞鸟思故乡，夜枕闻北雁，归心逐南樯。归方能来否，送子以短章。”同时有惠思师。惠思曾于潜西普明寺为《浴堂记》，宰臣王安石赋诗赠之曰：“绿净堂前湖水渌，归时正复有荷花。花前若见余杭姥，为道仙人忆酒家。”惟尚，本姓曹，幼岁为僧，遍参丛林，得法于英。普照，常住寿圣本雪峰结庵，故地有荆榛蛇虺，人莫敢居，师住八年，创立殿庑，为之一新，谢归故庐，后住荐福，以疾还庐入灭。守璋，姓王，天姿介特，凛不可犯，戒行精洁，尤工于诗，号文慧禅师，有《柿园集》行于世。高庙于绍兴二年幸圆觉寺，因睹其集，宸翰亲洒《晚春》一绝赐之，见圆觉寺刻石于亭曰：“山深烟景重，林茂夕阳微。不雨花犹落，无风絮自飞。”德明，姓顾，字澹堂，入径山讲论禅教四年，因观竹溜以杵通节有声，豁然开悟，遂号为竹筒和尚，绍兴年两尝宣入慈宁殿，升座讲《般若经》法，高庙奇之，赐号及法衣。清润字怡然。可久字逸老，所居皆湖山胜景，而清约介静，不妄与人交，无故不入城，士大夫多往见之，就馈米，日以一二合食，虽蔬茹亦未尝有，故人尤重之。同时有恩聪师，亦似之，而诗差优。宗杲，字昙晦，姓奚，主径山，学徒一千七百众，来者犹未巳，敞千僧阁以居之。号临济，中兴时，与张九成为方外交，后因秦桧谓张九成诽谤朝政，疑宗杲和之，遂编海外，四方衲子，忘躯皆往从之，续蒙宸恩放便复僧。伽 梨往阿育王山，复居旧山，孝庙为普安郡王，遣使入山谒之，以偈献，后建邸，再遣内侍供五百应真，请讲法席，亲书“妙喜庵”三字，并制赞宠之，自后退居明月堂而示寂，孝庙闻而叹息，诏以明月堂为妙喜庵，谥号普觉禅师，赐塔额曰宝光，此僧虽林下人，而义笃君亲，谈及时事，忧形于色而垂涕，其时名公鉅卿，皆称其才，有《正法眼藏》等集，淳熙初，诏随《大藏》流行。盖杭之高僧散圣，弃儒成道，戒行精洁，学问孤高，博习教典，以训诸衲，着文翰，修忏仪，诸经法，注宗镜，论心要，纂法语，睹鬼神以礼问，止潮水而击西兴，感群羊而跪听，坠大星以陨灵鹫，列朝宣讲，慧号锡顺，至于入灭，瑞光显然。盖丛林中素有儒者之风，故与公卿大夫及学士气味相投，皆乐与之交，讲论道要，题词咏诗，靡不起敬。以《大藏经》、《高僧传》、《钱塘胜迹记》、临安新旧志皆备其详矣，兹不复赘。 
　　行孝 
　　陈藏器《本草》谓人肉可疗疾，非谓人肉之果能疗疾也，盖以人子一念孝诚，出于天性，能动天地鬼神，故借此以奏功耳。今摭杭之外邑行孝，若子若女，载于新志者，考其姓名述之。富阳何氏女子。江阴村盛立旺二子。富阳葛小闰。临安朱应孙。俞廷用子亚佛，其家祖大成，父廷用及其子，凡三世行孝矣。临安锦北乡陈茂祖，其父母俱病，皆疗而愈。临安邑人龚婆儿。盐官邑人周阿二、周小三。昌化邑农家子梅来儿。以上皆因父母疾笃，百药罔功，思劬劳之恩，无以报答，或剖心，或刲股，以常膳而进之，莫不愈焉。于此可见孝为百行之源，天地神明亦为之佑助矣。 
　　卷十八 
　　民俗 
　　杭城风俗，凡百货卖饮食之人，多是装饰车盖担儿，盘合器皿新洁精巧，以炫耀人耳目，盖效学汴京气象，及因高宗南渡后，常宣唤买市，所以不敢苟简，食味亦不敢草率也。且如士农工商诸行百户衣巾装着，皆有等差。香铺人顶帽披背子。质库掌事，裹巾着皂衫角带。街市买卖人，各有服色头巾，各可辨认是何名目人。自淳佑年来，衣冠更易，有一等晚年后生，不体旧规，裹奇巾异服，三五为群，斗美夸丽，殊令人厌见，非复旧时淳朴矣。但杭城人皆笃高谊，若见外方人为人所欺，众必为之救解。或有新搬移来居止之人，则邻人争借动事，遗献汤茶，指引买卖之类，则见睦邻之义，又率钱物，安排酒食，以为之贺，谓之“煗房”。朔望茶水往来，至于吉凶等事，不特庆吊之礼不废，甚者出力与之扶持，亦睦邻之道，不可不知。 　　户口 
　　杭城今为都会之地，人烟稠密，户口浩繁，与他州外郡不同，姑以自隋、唐朝考之。是时隋户一万五千三百八十。唐正观中户三万五千七十一，口一十五万三千七百二十九。唐开元户八万六千二百五十八。宋朝《太平寰宇记》钱塘户数主六万一千六百八，客八千八百五十七。《九域志》户主一十六万四千二百九十三，客三万八千五百二十三。《中兴两朝国史》该户二十万五千三百六十九。《干道志》户二十六万一千六百九十二，口五十五万二千六百七。《淳佑志》主客户三十八万一千三十五，口七十六万七千七百三十九。《咸淳志》九县共主客户三十九万一千二百五十九，口一百二十四万七百六十。《钱塘仁和两赤县干道志》主客户该十万四千六百六十九，口该一十四万五千八百八。《淳佑志》户该十一万一千三百三十六，口三十二万四百八十九。《咸淳志》两赤县城主客户一十八万六千三百三十，口四十三万二千四十六。自今而往，则岁润月长，殆未易以算数也。 
　　物产 
　　谷之品 
　　秔：早占城，红莲，礌泥乌，雪里盆，赤稻，黄籼米，杜糯，光头糯，蛮糯。麦：大麦，小麦。麻：赤、白、乌、黄。豆：大黑，大紫，大白，大黄，大青，白扁，黑扁，白小，赤小，菉豆，小红，楼子红，青豌，白眼，羊眼，白缸，白豌，刀豆。粟：狗尾，金罂。 　　丝之品 
　　绫柿蒂。狗蹄。罗花素。结罗。熟罗。线住。锦，内司街坊以绒背为佳。克丝：花、素二种。杜■（25），又名“起线”。鹿胎，次名“透背”，皆花纹特起，色样织造不一。纻丝，染丝所织诸颜色者，有织金、闪褐、闲道等类。纱素纱。天净。三法暗花纱。栗地纱。茸纱。绢官机。杜村唐绢，幅阔者密，画家多用之。绵以临安于潜白而细密者佳。绸有绵线织者，土人贵之。 　　枲之品 
　　枲，柘，麻，苎。 
　　货之品 
　　茶：宝云茶，香林茶，白云茶。又宝严院垂云亭亦产。东坡以诗戏云：“妙供来香积，珍烹具太官。拣芽分雀舌，赐茗出龙团。”盖南北两山、七邑诸山皆产。径山采谷雨前茗，以小缶贮馈之。盐：汤镇，仁和村，盐官，浮山，新兴，下管、上管、蜀山、岩门。南路茶槽等场，常产之地。汉置盐官，吴王濞煮海为盐之地。蜜。蜡。纸：余杭由拳村出藤纸，富阳有小井纸，赤亭山有赤亭纸。 
　　菜之品 
　　谚云：“东菜西水，南柴北米。”杭之日用是也。苔心矮菜、矮黄、大白头、小白头、夏菘。黄芽，冬至取巨菜，覆以草，即久而去腐叶，以黄白纤莹者，故名之。芥菜、生菜、菠薐菜、莴苣、苦荬、葱、薤、韭、大蒜、小蒜、紫茄、水茄、梢瓜、黄瓜、葫芦（又名蒲芦）、冬瓜、瓠子、芋、山药、牛蒡、茭白、蕨菜、萝卜、甘露子、水芹、芦笋、鸡头菜、藕条菜、姜、姜芽、新姜、老姜。菌，多生山谷，名“黄耳蕈”，东坡诗云：“老楮忽生黄耳蕈，故人兼致白芽姜。”盖大者净白，名“玉蕈”，黄者名“茅蕈”，赤者名“竹菇”，若食须姜煮（姜黑勿食）。 　　果之品 
　　橘，富阳王洲者佳。橙，有脆绵木。梅，有消便糖透黄。桃，有金银、水蜜、红穰、细叶、红饼子。李有透红、蜜明、紫色。杏，金麻。柿，方顶、牛心、红柿、裨柿、牛奶、水柿、火珠、步檐、面柿。梨、雪糜、玉消、陈公莲蓬梨、赏花（甘香）霄、砂烂。枣，盐官者最佳。莲，湖中生者名“绣莲”，尤佳。瓜，青白黄等色，有名金皮、沙皮、蜜瓮、筭筒、银瓜。藕，西湖下湖、仁和护安村旧名范堰产扁眼者味佳。菱，初生嫩者名沙角，硬者名馄钝，湖中有如栗子样，古塘大红菱。林檎，邬氏园名“花红”。郭府园未熟时以纸剪花样贴上，熟如花木瓜，尝进奉，其味蜜甜。枇杷，无核者名椒子，东坡诗云：“绿暗初迎夏，红残不及春。魏花非老伴，卢橘是乡人。”木瓜，青色而小，土人剪片爆熟，入香药货之，或糖煎，名熬木瓜。樱桃，有数名称之，淡黄者甜。石榴子，颗大而白，名“玉榴”；红者次之。杨梅，亦有数种，紫者甜而颇佳。蒲萄，黄而莹白者名“珠子”，又名“水晶”，最甜。紫而玛瑙色者稍晚。鸡头，古名“芡”，又名“鸡壅”（平声），钱塘梁诸、■(26)头，仁和藕湖、临平湖俱产，独西湖生者佳，却产不多，可筛为粉。银杏。栗子。甘蔗，临平小林产，以土窖藏至春夏，味犹不变，小如芦者，名荻蔗，亦甜。 
　　竹之品 
　　竹：碧玉、间黄、金筀、深紫、斑金、苦方竹、鹤膝、猫头。竹笋有数名，曰南路、白象牙、哺鸡、猫儿头、黄莺、晚篁，皆即凉笋。和靖有“烟崖早笋肥”之句。又有紫笋、边笋。 　　木之品 
　　桑数种，名青桑、白桑、拳桑、大小梅红、鸡爪等类。梓，木中王。柘、柏，孤山陈朝最古。松，惟天目者针短犀健。栝子，三针，华山四针。桐。桧。楠，东坡诗云：“中和堂后古楠树，与君对床听雨声。”槠。栎。槐。杉。桂。檀。槤。枫。榆。柳，今湖堤最盛。垂者名杨，长条可玩。棕，名栟榈，笋可蒸煨，味微苦，太冷。青神、凤集，目奇者名之。 　　花之品 
</div>
    <div class="pagination">
<a href="香艳丛书_page290.html">上一页</a><span>...</span><a href="香艳丛书_page286.html">286</a><a href="香艳丛书_page287.html">287</a><a href="香艳丛书_page288.html">288</a><a href="香艳丛书_page289.html">289</a><a href="香艳丛书_page290.html">290</a><span class="current-page">291</span><a href="香艳丛书_page292.html">292</a><a href="香艳丛书_page293.html">293</a><a href="香艳丛书_page294.html">294</a><a href="香艳丛书_page295.html">295</a><a href="香艳丛书_page296.html">296</a><span>...</span><a href="香艳丛书_page292.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
