<!DOCTYPE html>
<html>
<head>
    <meta charset="UTF-8">
    <title>香艳丛书 - 第 142 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 142 页/共 467 页</h1>
    <div class="content">　　酴醿，出相州，开以九月末。纯白，千叶。自中至外，长短相次，花之大小正如酴醿，而枝干纎柔，颇有态度。若花叶稍圆，加以檀蘂，真酴醿也。 
　　玉盆第二十二 
　　玉盆，出滑州，开以九月末。多叶，黄心，内深外淡。而下有阔白大叶，连缀承之，有如盆盂中盛花状。然人间相传，以谓玉盆菊者，大率皆黄心碎叶 ，初不知其得名之由，后请疑于识者，始以真菊相示。乃知物之见名于人者，必有形似之实，非讲寻无倦，或有所遗尔。 
　　邓州白第二十三 
　　邓州白，九月末开。单叶 ，双纹，白花。中有细蘂，出铃萼中。凡菊，单叶如蔷薇菊之类，大率花叶圆密相次（花叶谓头上白叶，非枝叶之叶。他称花叶，仿此。），而此花叶皆尖细，相去稀疎，然香比诸菊甚烈，而又正为药 中所用。盖邓州菊潭所出，尔枝干甚纎柔，叶端有支股而长，亦不甚青。 
　　白菊第二十四 
　　白菊，单叶，白花。蘂与邓州白相类，但花叶差阔，相次圆密，而枝叶麤繁。人未识者，多谓此为邓州白，余亦信以为然，后刘伯绍访得其真菊，较见其异，故谱中别开邓州白而正其名，曰白菊。 
　　银盆第二十五 
　　银盆，出西京，开以九月中。花中皆细铃，比夏、秋万铃差疎，而形色似之。铃叶之下，别有双纹白叶，故人间谓之银盆者，以其下叶正白故也。此菊近出，未多见。至其茂肥得地，则一花之大有若盆者焉。 
　　顺圣浅紫第二十六 
　　顺圣浅紫，出陈州、邓州，九月中方开。多叶，叶比诸菊最大。一花不过六七叶，而每叶盘迭凡三四重。花叶空处，间有筒叶辅之，大率花形枝干类垂丝棣棠，但色紫花大尔。余所记菊中，惟此最大，而风流态度又为可贵，独恨此花非黄白，不得与诸菊争先也。 
　　夏万铃第二十七 
　　夏万铃，出鄜州，开以五月。紫色，细铃。生于双纹大叶之上，以时别之者，以有秋时紫花故也。或以菊皆秋生花，而疑此菊独以夏盛。按：灵寳方曰：菊花紫白；又陶隐居云：五月采。今此花紫色而开于夏时，是其得时之正也，夫何疑哉？ 
　　秋万铃第二十八 
　　秋万铃，出鄜州，开以九月中。千叶，浅紫。其中细叶尽为五出铎形，而下有双纹大叶承之。诸菊如棣棠，是其最大，独此菊与顺圣过焉。或云：与夏花一种，但秋夏再开尔。今人间起草为花，多作此菊，盖以其瓌美可爱故也。 
　　绣球第二十九 
　　绣球，出西京，开以九月中。千叶，紫花。花叶尖阔，相次聚生，如金铃。菊中铃叶之状，大率此花似荔枝菊花，中无筒叶，而萼边正平尔。花形之大，有若大金铃菊者焉。 
　　荔枝第三十 
　　荔枝，纯紫，出西京，九月中开。千叶，紫花。叶卷为筒（谓花 叶也。凡菊，铃叶有五出，皆如铎铃之形，又有卷生为筒无尖阙者，故谓之筒叶，他与此同。），大小相间。凡菊，铃并蘂皆生托叶之上，叶背乃有花萼与枝相连，而此菊上下左右攅聚而生，故俗以为荔枝者，以其花形正圆故也。花有红者，与此同名，而纯紫者盖不多尔。 
　　垂丝粉红第三十一 
　　垂丝粉红，出西京，九月中开。千叶。叶细如茸，攅聚相次，而花下亦无托叶 。人以垂丝目之者，盖以枝干纎弱故也。 
　　杨妃第三十二 
　　杨妃，未详所出，九月中开。粉红，千叶。散如乱茸而枝叶细小，袅袅有态，此实菊之柔媚为悦者也。 
　　合蝉第三十三 
　　合蝉，未详所出，九月末开。粉红。筒叶，花形细者与蘂杂比，方盛开时筒之大者裂为两翅，如飞舞状。一枝之杪凡三四花，然大率皆筒叶，如荔枝菊。有蝉形者，盖不多尔。 
　　红二色第三十四 
　　红二色，出西京，开以九月末。千叶，深淡红。丛有两色，而花叶之中间生筒叶，大小相映。方盛开时，筒之大者裂为二三，与花叶相杂比，茸茸然。花心与筒叶中有青黄红蘂，颇与诸菊相异。然余 恠桃花、石榴、川木爪之类，或有一株异色者，每以造物之付受有不平欤，抑将见其巧欤。今菊之变其黄白而为粉红深紫，固可恠。而又一株亦有异色并生者也，是亦深可恠欤。花之形度无甚佳处，特记其异尔。 
　　桃花第三十五 
　　桃花，粉红。单叶中有黄蘂，其色正类桃花，俗以此名，盖以言其色尔。花之形度虽不甚佳，而开于诸菊未有之前，故人视此菊如木中之梅焉。枝叶最繁宻，或有无花者，则一叶之大踰数寸也。 

　　杂记 
　　叙遗 
　　余闻有麝香菊者，黄花，千叶，以香得名；有锦菊者，粉红，碎花，以色得名；有孩儿菊者，粉红，青萼，以形得名；有金丝菊者，紫花，黄心，以蘂得名。尝访于好事，求于园圃，既未之见。而说者谓孩儿菊与桃花一种，又云种花者剪掐为之。至锦菊、金丝，则或有言其与别名非菊者。若麝香菊，则又出阳翟洛人，实未之见。夫既已记之，而定其品之髙下，又因传闻附会而乱其先后之次，是非余谱菊之意，故特论其名色列于记花之后，以俟博物之君子证其谬焉。 

　　补意 
　　余尝恠，古人之于菊，虽赋咏嗟叹尝见于文词，而未尝说其花瓌异如吾谱中所记者，疑古之品未若今日之富也，今遂有三十五种。又尝闻于 莳花者云，花之形色变易如牡丹之类，歳取其变者以为新，今此菊亦疑所变也。今之所谱，虽自谓甚富，然搜访所有未至，与花之变易后出，则有待于好事者焉，君子之于文，亦阙其不知者斯可矣。若夫掇撷治疗之方，栽培灌种之宜，宜观于方册，而问于老圃，不待予言也。 

　　拾遗 
　　黄碧、单叶两种，生于 山野篱落之间，宜若无足取者。然谱中诸菊多以香色态度为人爱好，剪鉏移徙或至伤生，而是花与之均赋一性，同受一色，俱有此名，而能远迹山野，保其自然，固亦无羡于 诸菊也。余嘉其大意，而收之又不敢杂置诸菊之中，故特列之于后云。 


　　小螺庵病榻忆语　清　孙道干 

　　序 
　　《病榻忆语》一卷，孙瘦梅先生哭其女越畹女史而作也。芳踪欲尘，秋泪不热，一编甫竟，来征弃言。仆也买邻千万，幸接清风；通径十年，与共夜月。其时长女绮待年罗屋，问字花■⑴，与女史问讯时通，过从勿间。燃脂互写，珍珠密字之笺；擘茧联吟，金缕宝钗之句。纷兹内美，芳其弥章，繁言不闻，淑履可述。夫其珍同么凤，慧兆翠鸡。陶靖节之慰情，尚怜其弱；张安昌之爱女，颇甚于男。生长乎绮罗，出人乎保袌。纵使性成娇逸，嗜在丽都，以论清闺，岂云累德！而女史则兰心自幽，梅骨不俗。红灯绣局，压金线以偏勤；紫凤春衫，屏娇服而勿御。飞花陌上，讵走钿车；吹絮奁中，兼罗麝笏。诵南华秋水，本是绿衣之仙；录北山移文，奚惭紫石之字？翡翠之床在手，珠玉之唾随风，喜书早见乎九龄，熟简已盈夫数尺。况乃晨妆扫月，修玫笑以承颜；午课吟花，捧桃笺而绕膝。丛编代检，云叶缥罗之厨；僻事能征，锦舌青瑶之乘。果然淑女，无异佳儿。如此琼姿，合归琳峤，云冉冉其扶梦，风飘飘兮吹衣。明星玉女，手白莲以上征；青灵羽人，卓翠蕤以早待（女史未病，先生梦其手白莲花，冉冉升云际，上有仙人招之）。黑蝶之境匪幻，白凤之召旋来。溯其示疾之初，迄乎弥留之际，玉骨支瘦，不废鸣蝉之梳；丝喘颤凉，犹恋秋蛇之迹。先生则水量磁斗，药屑银船，龙宫检方，丹九还而谁合；雁灯警梦，夕五起而犹惊。一霎昙花，半年病叶，五丝莫续，双泪空挥。萧瑟珠拢，永绝青弦之响；丛残粉翰，忍开黄竹之箱。徒忆其灵星倚枕之言，冀抒此夜雨虚帷之感，亦足悲矣！然而悲欢境也，情短命也，彩云之聚散何常，舜华之盛徂随化。况乎吟传七字，绿杨灯景之篇（曹文孺大令赠女史诗“绿杨■⑴幕雨中灯”一篇，为时传诵，大令盖女史师也）；决别一言，白榆天上之约（弥留时为先生言，天上新居甚丽）。容华着才媛之号，飞琼返玉馆之真。碧落虽遥，凉墨可数。隍箫乍引，恍睹乎桂旗；雕华勿湮，有同夫梓瑟。将见琅函展碧，咸诵秋风楚些之辞；珠字流香，争题明月湘君之什。 
　　同治癸酉仲夏之月，山阴王治寿撰。 

　　附：越畹女史小传　前史官山阴平步青纂 
　　越畹女史者，姓孙氏，名芳祖，字心兰，越畹其号也。生而婐■⑵，眉目如画。甫晬喜跌坐，见者异之。时其父观察道干未有丈夫子，女史婉嬺敏慧，奇爱之，若忘其无儿。事母陆夫人及所生母王慈母张，咸得其欢。好读书，十二岁师萧山曹大令寿铭，授以唐宋人诗，辄仿为之，旁及倚声绘事，涉笔罔勿工，顾秘不示人。十五岁箴黹花鸟人物，能自出新意，并时闺阁皆敛手，谓为不及。 
　　孙氏越中着姓，世居北郊。当是时观察君既倦游，避寇数迁，而从其故居，遂闭关不复出。日拥图史，课女史以自乐。而群从子姓，方以科第才技有闻于时，女史以一弱女子颉颃其间。社中宴集，微引故事，猝不省所出，或以寸赫蹄书之，使叩女史。女史援笔为疏本末，至则取插架书覆之，无一字讹者，其博识如此。字秦公子堮，年少有隽才。三■⑶方啧啧叹观察君得婿矣，未行而遘疾，逾月遽卒，同治十一年六月二十九日也，年仅十有九。 
　　先是观察君梦女史手白夫渠，云中仙人招之，冉冉冲举，心恶之。临殁数日，捧其父手，熟视强笑，若将有言。久之不语，双泪承睫下，回面向壁。固问之，第日：“明日荷花生日也。”又絮絮语其父天上新居甚丽。 
　　嗟乎，觭梦之说，儒者所勿道。然玉溪生纂长吉小传云：帝召记白玉楼，而它书载长吉母梦，谓“天上差乐，勿念，”由今论之，其信然耶？时观察君犹未有丈夫子，既恸女史之亡，为病榻忆语千余言哭之。秦氏固请迎其丧，殡诸先垅。女史最嗜佳墨，喻糜剑脊藏弃箧衍中无算。病时不喜服丸散，取诸花露啜之。其癖幽好絜，皆此类也。着有《小螺庵诗词》二卷，其梅花画入传续衔蝉录，旨未成。 
　　前史氏曰：“吾越闺秀，国初惟徐昭华，嘉庆中又得潘素心夫人，皆以擅诗歌韵语传。潘尤福与慧兼，艳溢入口。令女史者不早世，异日何遽不若？惜哉！畀之殊质而抗以无年，岂造物本无心耶？抑女子有才尤不幸耶？悲夫！ 

　　越畹女史诔　会稽陶方琦紫珍 
　　年月日，吾友寄龛以其从妹越畹女史事属诔于方琦。方绮以为：华鬘灵秖，有瑶池函列之春；干竺优昙，非香海长生之树。终归天上，岂在人间？何必假哀艳之词，制幽馨之溢？寄龛则谓：“人天路隔，情文理通，累哀扬蕤，君无多让。”方琦不获辞，为文以诔之。女史孙氏名芳祖，字心兰，一字越畹，瘦梅先生之弱息也。妙姿荏惠，妙性庄姝，通眉若仙，跌坐是佛。潇湘花叶之水，姑射冰雪之神，宜乎镌翠琬之逸香，咀琼钑之清豢。三生红蠢，化为绮罗之仙；百笏青麟，屏夫铅黛之饰。小吹兰语，尽读琅嬛，偷写花规，那论粉墨。月照水而同影，人与花兮各香。梧庭分雏凤之声，桑苗仿春蚕之字。弄诸兄之笔砚，珠玉在前；随老子以婆娑，风月不浅。针神颖芾，画史芬锼，■⑷玉致于内心，碎珠晕于满额。斯固泉明弱女，聊胜无男；何必关家进士，始称不栉哉？先生则索艰脱虏，姞盼微兰，特钟玉胜之怜，并乞管朗之照。纽骚心以香草，靧儿面以桃花。东山玉树，家有道温之才；晓镜金钗，世少容华之赋。太傅刊紫石之字，中郎讯朱弦之音。而况绛帐琴声，簪花频学；绿杨灯影，吹絮多才！绣槛承欢，华庭问字，每至春莺初雨，秋蟾夕波，暖香成帷，凉黛如画，凄锵丽句，品制曼声。藉慰莫年，终繇慧业。讵知玉奁光减，金锁灾缠；黄奶磨人，邬婆竭梦。长爪之仙不寿，素心之蕊先零。忡忡湘芷之愁，■⑸■⑸玉莲之兆。犹复枕边弄墨，帘底分丸，虞皓首以饰欢，乞刚丹而乏术。朝霞欻散，织阿竟沉，老泪萑阑，仙山茗邈。反忉利掌书之吏，为玉峰散香之游。从此金鹿悲词，弥深潘岳；蜀笺残字，祗报秦嘉。梅魂柳影，裁为祭程之文；华露松烟，写人哀瓠之记。仙尘区轨，悲欢转圜。庸以覙言，重铭芳迹。其辞曰： 
　　结璘不反，弄玉长仙，千秋丽质，多化云烟。舜华易谢，玉莹不坚，雕英裂■⑹，今昔胥然。吁磋女史，■⑹伴珍徘，鉴影媚容，钟德髫齿。兰符姑梦，芳真竟体，灵椿婉侍，姱其愔嬺。君徽赋茗，陈媛颂椒，英英才思，方兹未遥。慧心纨黼，婳态璇瑶，左家有女，宜命曰娇。癖嗜乌玦，墨藻横斜，噙香斗句，炼粉图花。赋擅小山，学承大家，前身明月，弹指春华。俄如示疾，绵惙丹闺。纾亲强饭，诏婢量圭。莲房憔悴，桃扇分睽，灵观携游，婉矜召归。何姿之秀，而年不永？何慧之耀，而福不秉？兰摧玉碎，天长地回。螺庵华月，凄其写影。写影兮姗姗，芳菲兮何年？彩云艳兮倐堕，纤月佼兮不圆。尘药房兮桂栋，雕玉佩兮珠钿。搴夫容兮远望，雪汍涕而潺湲。荃何短兮藑何修，女蝉媛兮灵不留。渺吹笙兮飞琼俦，折芳馨兮山木呕。反仙华兮玄阙，遗若英兮中洲。痛芝焚兮蕙叹，乃非春而非秋。多罗閟采，零陵陨芳，娅邱幡恨，挐圹铭伤。香蜬宛转，尘鸜悲凉。翠珉志泐，亘亘千霜！ 

　　小螺庵病榻忆语题词 
　　台城路　杭州谭献仲修 
　朱阑笺上蚕眠字，灵星忆尽秋语。凄碧尘帘，娟黄鲜砌，无赖叶声如雨。左家风度。想象管鸾针，绮朝罗暮。一霎西风，梦痕吹堕粉云路。　　峭凉渐怯衫缕，病来浑瘦损，犹理词谱。玉篴新愁，青弦旧谶，杳了亭亭芳步。伤心谁诉？只老泪挥残，墨华香冱。夜色沉沉，佩环明月阻。 

　　　　　　乌程施补华均甫 
　　扶床凄语记来真，老泪临风泣梦云。 
　　合傍青溪营半亩，白莲花绕女儿坟。（此用卷中本事） 

　　墨云香瘦银笺冷，一种凄清可奈何？ 
　　忆到红颜春树话，萧萧黄叶打帘多。 

　　　　　　山阴杜荣寿原名思通 
　　疏梅香暗墨云冻，小螺庵里清如梦。 
　　病叶凄凉夜雨愁，琼花零落罡风送。 
　　绰约仙人认画图，绿杨帘幕总模糊。 
　　翠丝莫系朱颜住，不独伤心老泪枯。 
　　相呼姊妹同依膝，我亦堂前承爱日。 
　　亲见诗吟蝴蝶飞，还看锦绣鸳鸯出。（小螺庵吟稿中有《早起对雪》诗云：“晓梦罗浮犹未醒，乱飞蝴蝶落梅花”） 
　　欲占闺中第一流，鸭炉红袖爱香留。 
　　挑灯摘写全芳句，（妹因名芳祖，尝采宋人《全芳备祖》赋咏祖中万雅者手录之。）拟补蚕书待少游。（谭子敬民部挽妹联云：“赖有慧心著作，留遗淮海当蚕书。”妹字秦，按孙葆光、秦太虚皆有蚕书，孙书则自宋时已散佚矣） 
　　底事来年先异兆，人与莲花同缥缈。 
　　玉楼将召女修文，银甲空教护长爪。 
　　神丹无计觅长生，愧汝殷勤尚寄声。 
　　闻道偶临菱镜照，明眉微减远山青。 
　　人生修短偏难料，绝笔犹留词绝妙。 
　　珍重真妃降九华，（妹卒于六月二十九日，相传是日九华真妃降）天上人间双凤诏。（芝孙妹婿，亭亭玉立，祝孙叔父以韩桂舲尚书期之。盖尚书原聘夫人亦迎主成礼也） 
　　别有痴心只自知，后身会许作男儿。 
　　随园有例分明在，六十添丁唤阿迟。 

　　　　　　山阴胡寿鼎匡伯 
　　餐花仙子谢尘氛，梦里鸾軿五色云。 
　　遗蜕年年埋露草，莫疑山鬼唱秋坟。 

　　玉容消瘦病难支，凄语缠绵欲绝时。 
　　潘鬓萧萧挥老泪，为悲金鹿制哀词。 

　　　　　　山阴胡寿颐耆仲 
　　苏门梅叟神仙骨，知索元珠探月阙。 
　　蓬山芝草托灵根，化作人间好颜色。 
　　步虚飞下戏朱尘，慧业生前有夙因。 
　　自从误认贤儿女，十九年来掌上珍。 
　　堕地红羊逢恶劫，卜邻分隙珠藏匣。 
</div>
    <div class="pagination">
<a href="香艳丛书_page141.html">上一页</a><span>...</span><a href="香艳丛书_page137.html">137</a><a href="香艳丛书_page138.html">138</a><a href="香艳丛书_page139.html">139</a><a href="香艳丛书_page140.html">140</a><a href="香艳丛书_page141.html">141</a><span class="current-page">142</span><a href="香艳丛书_page143.html">143</a><a href="香艳丛书_page144.html">144</a><a href="香艳丛书_page145.html">145</a><a href="香艳丛书_page146.html">146</a><a href="香艳丛书_page147.html">147</a><span>...</span><a href="香艳丛书_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
