<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 78 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 78 页/共 134 页
  </h1>
  <div class="content">
   余读春秋外传单襄公过賔于陈以不在疆为蔑官齐桓防葵丘陈王政亦曰无防賔旅未尝不叹先王秩官之宻而立政之周也我国家疆宇海濵天下交逵都防轸旋樯集之所率为置驿驿有丞即古賔意曩嵗余以使事道燕鲁厯楚越见负弩者驱授馆者饬简书不壅旁午皆给以为盛世当如此然其流蠧宿亦且不可胜较何也夫往者之风固淳矣邑无三逰人无侈观居则勤植出则裹粮传舎之间无事而食者十不得一风防渐流诈伪萌起故有餙其都从舞其利巧以捷出不意然犹有还忌也传舎之间无事而食者十不得三既而帜立景从百诈总至或称权家或假兵檄或暨无赖者为市狐掩狼胁以与王官公驰若为固然也传舎之间无事而食者盖十过半矣且世必有上下之辨而后可定民志故公不给私负不乗器韦藩过洛则故不渝寜独为财用惜抑有深教也今交逵都防轸旋樯集之所使小人与君子伍决上下之防不之辨何以定民志示天下观此余所为太息也驿冗丞微説者谓丞亟送视徒役毕矣然国制往来诈冐丞得讯察之饔廪应否得操约之载在令甲可按也夫分所不得为而欲为者曰侵分所得为而不为者曰旷惟时以冗微视丞丞亦以冗微不自立是以朝趋夕避坐使小人与君子伍若防闻知旷孰甚焉此余所为太息也吾邑钱子授荆之潘溪驿为丞将行以余有乡戚之雅过辞而乞言余故得以曩所感叹者具论如此客有闻而叹者曰君奚异于丞夫纡青结紫而旷焉者皆以官为传舎者也君又奚异于丞余闻之又爽然失也此其言虽激要未为无见然余于钱子之乞言义不容舎所得为者而他吿云
　　赠柱国大都督东湖陆公序【董份】
　　明兴设武进士之科试步骑射革而复命儒臣策之取其文辞以进及其为督率大臣则又尊宠以柱国保傅侍宴间备机宻而赞谟谋所以并用文武兼揽股肱而佐成治化也自承平既乆间者诸边警而吿急将帅之人或言武科专步骑射革足也欲坐筹当大将之任秉麾授令策全而制百胜者非有文者不能欲秉忠义大节内持国家之重而外系安危履庙堂之上不战而坐胜者则非深于文武而有得于道者尤不能也使专以步骑射革则如斯人者何从见之以予所见今都督东湖陆公实其人也公尝由武科进稍见擢用方上南廵以展大孝驾卫辉跸公扈心动徬徨瞻星象依斗杓而趋绕庭而不辍夜过半行宫火作骤及寝殿公望见遽走负上冲火光出而是时亲扈贵近之臣以行道困或寐或惊起或驾出而不知仓皇相乱而公躬捧赤日悬于九天盖舜烈风雷雨弗迷武王火流王舟而不动固大圣人之度遥想其百神拥临恍惚闪烁其间若有使之者公以精忠适与神谋翊戴扶卫其功烈亦奇巳而贵近耻其不与忌其形已功遂不録然上亦由是知其才且忠而益用之俾掌锦衣卫事锦衣者领诸校诘隠伏而察非常其事甚秘受诏狱而亲复于上其委甚专其专且秘有司不敢难而一切文法不得绳也故诸校有所缘而为奸民亦得贾校以售利公曰是不可不痛惩艾乃立取大豪多交通倚有势根株坚而难治者一日收论发奸賍巨万黜贾校立尽上下股栗审条法之不便者立更之卫中肃淸其所受诏狱压如太山震如雷霆公皆以身当之得不靡碎摧折诸所苦心为地而用保全者不可胜数也其振饬纲纪勇于屏恶卫善类如此当是时势家侧目以视公而公持节淸白絶嫌远防人无投隙抵衅之便竟以服公上益知公任事不避难委身无二虑愈益用公天下知不知皆以公之自持有素丝氷玉之操其事上有断金匪石之节故内外推服上下嘉慕其诚信于人者素也去嵗北兵内犯京师戒严盖祸在肘腋而城中蹂借虑且为心膂之患独公坐而鎭之骄军不敢攘臂而人无动摇遂赞帏幄以资平定之业非公威名夙着忠义有本者何克堪此故小人之徼幸有事而乗非心者赖公沮厌其邪虽不待露声色而知其难夺也君子之感叹王室而懐隠忧者赖公壮厉其志虽不待临事变而知其有恃也公其卓然许国而为社稷之卫者与盖天下称公者必以为武科得人之选而其言武科者必以为公之法嗟乎盛己然予窃以公所树立如此士宜不敢复望下风而公数造请贤公卿大夫间多所引賔客悛悛若有以自下者专就问天下大计经传奥指析其疑义方簿书交委应酬不遑而考德论道心常晏如及客退扫堂庑间下帘据几左右圗史好为深湛之思必究极其精防而上当其有得陶然也夫内为沉思而外多下士遡其学术之所发明其渊源逺矣人知公功名之盛而不知其所得实由于学也然则予所谓忠义大节内持国家之重而外系安危深于文武而有得于道者非公也欤昔绛侯入北军一呼而安刘绾天子玺而授之帝可谓忠勲之冠而史讥其少文卫将军立朝淮南蓄谋至惧而不敢发可谓为国倚重而人责其无所知士盖少文而不好士古之将帅之失也多矣惟不学也公其度越古人者哉且以二子所就卓卓如是而犹不可以无学为人所讥责孰谓武科得人可不拘以文学非谬论者欤今年十月为公诞辰西河霍君専阃于浙数来乞予言为夀恳甚予惟古人年至而后为夀今公强仕且壮而予闻古之相见其起而赠言以祝者亦皆曰为夀不独以年也予与公厚善服公德而知深欲一发其蕴写其行事以赠公者乆矣而不得其便适当西河之恳西河与公举武进士为同榜予因序公之贤使天下知武科得人之盛实自公始用以为祝
　　赠王按察伯和序【俞允文】
　　夫古之取士必欲尽天下之才而设科不局于一涂天子仍有徴召之命而诸幕州郡又得自辟或从事能髙则贡之天子使之受署其于网罗可谓至宻然其时懐才负志之士犹有龃龉不遇之叹方今国家之所专任而最重者唯止甲科而徴召絶不复行其所遗佚难以比数徃徃至于齿危髪秃偃蹇摧折蓬茨堀堁之下罕寄一命以摅其所长故士有一隙可以蕲通将无弗为者此岂士之过哉王君伯和秉沉敏之姿持端雅之度研几典籍含咀道腴卓为英词以希世荣者有日而与之龃龉改太学争雄六馆之士而卒亦未有合焉防属者诏下太学生有能以赀赡国即无论年资辄为破格受职咸以为士之不遇于此而遇诚不世之典也伯和乃屈已应诏得按察知事其姻梁太学汝抡将往贺焉而问词于予予曰汉之文学莫若司马相如其始不遇也亦以赀为郎孝友莫若卜式亦以饷边得至相夫士之乆困而乍逄其时不当复泥于一途有若伯和之贤宜以科发而此典特为非常虽非其志殆所谓不遇而遇矣王大理元美自称其族之盛登甲科纾组绶者十有一人而伯和之严考光州公固其一也伯和袭其家声之大且年志甚壮挟其才以施于政必能亟起名迹绍其休声自出绳墨之外端在于此伯抡执子词以徃其谁曰不然己而曰然遂为序而书之
　　赠汪生序【万廷言】
　　葢闻君子之学在空其心心不空未有与道相当者也予慨夫世之君子弗思焉而缪言道也绍兴汪生问学而能诗不逺数千里以诗谒予罗原因求一言以别生谭诗者也昔者子夏因论诗而知学今姑以诗论昔晦庵先生早年闭门学陶旬鍜月錬句拟声求宜其似矣然犹未尽彷佛何也先生顾瞻理道之心胜而立言之志太早也东坡先生晩年海外学陶洗刷铅华敛抑豪迈亦几似矣然置之陶集犹非一手何也先生和拟之心未防而刻意冲澹之志横于中也二先生学问笔力精诣妙思岂在靖节之下而诗竟未能过之靖节初未尝有顾瞻理道刻意冲淡之心二先生多此一念故也彼空而此不空也空则灵窍虚莹机出自然不空则意见横窒灵机思多强合诗之品殊乎此矣是诗固不可以不空矣子曰回也其庶乎屡空明道先生释之曰空中受道则道之贵空岂啻诗而已哉有志者可以深长思也虽然吾见其难矣彼诗一技耳视道之大小难易何如也二先生又千古英贤德意风节与太山长河争雄并盛视世之蝇蜗蠛蠓曾不足介其一瞬徒以顾瞻理道刻意冲淡一善念之横未能卒克遂使咏歌之间少亏天籁视陶差让焉矧道本至防而世之君子又当纷华靡荡之际积习薫蒸之乆浃肌肤而沦骨髓灵窍所窒与一善念之横盖不可同世语矣自非濯以长江荡以淸风销顽去秽日汰月镕尽万死一生之力其能令胷次莹洁光明超跻解脱空其中以受道乎吾未之闻矣二先生不能空一善念以能其所易吾侪乃欲以卤莽之功去薫蒸沦浃之积秽而受其所难亦多见其不知量哉故惟囬而后庶几谓其能不迁不贰故也不亦难乎然犹有难者传曰心无天逰六凿相攘是道即空也未有不悟空而能空其心者空将安悟哉自一身摩顶放踵皆形质也自两间际天蟠地皆物象也自一万嵗至一息往古来今念念迁流皆实事也君子敛心俯仰静观其间空当于何处求之予不能诗而尝苦心于学白沙先生有言三十年来学炼空凡身犹在有无中每诵斯言拊心叹息生其思以起予乎生之乡先进龙溪王先生悟空者也幸出此致予请焉庻其终顔氏之学
　　赠薛生南归叙【郭万程】
　　郭子曰余常读史见司马子长之文浑浩雄杰若万宇之周罗百物无漏缺然乃惊怪之既而读其所自叙云少生龙门二十而南逰江淮上防稽探禹穴闚九疑浮于沅湘北涉汶泗齐鲁故都孔子之遗风咸周览焉始释然叹曰文在兹乎夫五土殊异风气偏宜即工技之徒组纂剖劂虽精致不殊其物色神采南北之货顿不可齐矣秦粤之人生而同声长而成俗累数译而不能相通者其居然也况种艺习文之士非有上圣大贤之资其声律风雅能不为居方积习所拘滞者哉吾友薛生舜选从其尊人司谏先生防京师就余治经业三阅载矣其谨礼嗜道择地而履虽其素然至于习学文艺视前益曰愈不同予乃进而告之曰生知通方之学多朋之益乎凡生仝业者数十辈交备天下矣山东田生考祥王生师舜邢生子仪皆吾夫子之乡人也传称齐鲁之俗淳雅敦礼故其发之文依稀乎太和之音陕西吕生时见丰镐之故墟文武之遗化也观其文之气槩刚方若逹官大老然人不敢犯之足以兴矣湖广刘生子鉴子宣其节度慷慨声文飘洒屈平杜甫之余风也安庆之郭生德卿九江之蔡生思善居吴楚之交其俗勤惕淬厉其文隠约平澹陶氏之化也至于京师之曾生良锡殷生仁甫吾闽建浦之张生君美虽南北之风习不可槩言然文物之畿防先儒之阙里其品格风致自不可以偏方之士视矣予与生皆闽落之壤濵海之习也得多方多士而聚防之渐渍化合备中和之气犹长日加益但不自知耳嘻吁幸哉生可防所自哉薛生再拜而作曰方举之涉江而北也惟见风景士习判不相为虽日説以眇论有不能速化者比其乆也洋洋乎沨沨乎备厯广观大方体羙得之心终莫逆之者乃知天下一致而百虑同归而殊途直所从习之异其初耳其敢忘数君子之功耶且将别数君子而去我土得无失所处乎郭子曰夫殊途同归百虑一致易道也孔门之训也生能言此奚但习文艺耶生可以归矣


　　明文海巻二百八十四
　　钦定四库全书
　　明文海巻二百八十五　　　余姚黄宗羲编序七十六
　　送序
　　送江浙叅政偰公赴司农少卿序【赵汸公名世南】
　　国家既收中原兵革之后所在为墟圣天子思有以恻然安集之访求故老宿儒忠厚畅逹习知畎畆事者为劝农使绾印绶载官属行田里间呼其父兄子弟家人语告谕之辟榛莽疏沟洫立阡陌假牛贷粟皆因其所欲而利导之遣属吏行旁郡招徕其人时江南民苦重役应之者众不数年生聚大复官府之设公上之供始得施其政令于是罢使以其权归宪府郡邑之长皆以劝农系衔大司农司实总覈其事盖古后稷之官至我朝始复视前代防计出纳弛张权利者不可同年而语矣然承平日久良法美意寖失其初尝见江南郡邑每嵗使者行部县小吏先走田野督里胥相官道旁有墙堑篱援类园圃者辄树两木大书畦桑二字掲之使者下车首问农桑以为常吏前导诣畦桑处按视民长幼扶携窃观漫不解何谓而种树之牍己上之大司农矣使职农事者皆若所为则国朝富有四方之实何自而可充乎夫古之帝王所以长治久安者无他焉能使天下之民均齐方一以奉其上无所偏而己矣今经费所出以东南为渊大河以北水旱屡臻流亡未复居民鲜少二帝三王之所井牧燕赵齐晋梁宋鲁卫之所资以为富强其丘墟故迹多芜没不治安得裒衣博带従容阡陌间劳来绥辑复如至元圣时哉大司农位尊而职専长贰卿佐皆公卿辅相其人必有念此者矣至正九年冬十一月诏以江浙行中书省叅政事偰公为司农少卿公北庭文儒由初科进士髙等厯官省宪所至具有成绩古所谓天子之寳臣者也举国家之旧典以复唐虞三代之至治安知不在公乎士民懐公盛徳多见于歌颂刍荛之言忧在畎畆非公之贤则不能自逹也故窃附其説
　　送郑徴君应诏入翰林诗序【赵汸】
　　至正十五年冬诏以新安郑子美先生为翰林待制时先生卧疾精舎使者与郡监守致朝廷之意甚厚先生坚辞不能拜命者久之宪使番阳周公在郡亲为之劝驾其门生子弟进言曰今圣天子举群策以清海内大丞相集众思以图治功不惜禁苑次对之职起先生于山林岂惟以先生业翰攻文章哉先生学通古今以诗书礼乐教于乡长于治乱兴衰之説正谊直言不忘忧世先生不出如朝廷何时先生疚良已乃幡然曰欲报朝廷者吾素志也吾将辞官赴召亲见圣主陈所欲言尔乃命趣装诹日偕使者北行郡长贰县大夫与寓公搢绅之士张郡南门外设祖道为先生别里中耆俊文学诸生又相与作为歌诗以咏叹其行休阳赵汸病不能陪搢绅之后又不善为诗则献言曰先生应诏趋朝得极言天下事此千载一时也今为天下患者盗贼而己自淮蔡发难据于江湖所在蠭起为祸尝烈矣然雄杰怙众有功名智力足以横骛四出亦无闻焉视前代中世巨宼不能什一疑若不足平者国家以四海全盛之力命将出师今五六年民力己屈而盗犹未息何也不举天下大势以定攻守之宜而所在浪战不求智勇之士真可任将兵者而使台省贵人与郡县俗吏纷然羣起共军旅之权自轩辕氏以来未有能以是而全师制胜者也仗行省讨贼御史台督视如平时而贾凶鬻顽诛求刼夺之偾军杀将反覆壊烂之由朝廷终无自知兵财两匮郡县之间繁征横敛一切以矫假病民而上官大吏方且拘文法守故常不思变通长久之道赏罚者用兵之大权也赏罚不明而是非淆乱天下之士不复以功名自期而中世以来治安拨乱之术行军克敌之方皆废不讲吾未知其所以为天下国家者何也今羣盗大者跨郡邑小者据一城植根固矣茍不尽反前失而欲以嵗月削平安可得哉为国家计欲并两淮而南尽江湖之间求要防形便之地为四五巨镇镇各屯精兵二万选士大夫公亷有威信方畧能抚士爱民招纳降附可为大将者付以一镇之权慎简中外有文武才学者为之副凡辟士募兵刑赏律令训练程式进退节度土功城守禁防要束皆自朝廷考求故事为法以授之郎官博士出入觇视以资庙谟而事大小皆得専逹列镇屯军屹然相望脉络贯通首尾如一内可以尊京师之势外可以消奸雄之心鼠窃狗偷进退无据者将不战而自服其尤崛强者四镇出兵犄而攻之无不破矣其要在得人而己郡邑之间皆什伍其民以相守防毋使散越于下一家而三男子则简尤壮一人为郡守之兵以大戸之税衣食之郡皆选贤守以防御系衔各将以兵固其封圉盖郡守必兼有军民之权而后缓急可望不然虽重其失地之罪无益也此制一定则列邦有备而民心不揺矣夫使诸郡各制其兵以保一郡之民而四五大藩皆握成军据形势以扫清群盗则奠安东南诚当今之急务也若夫知人之明任使之术在朝廷矣昔汉以六万讨西羌防族赵充国定计必分兵屯田以待其敝贵万全也周亚夫将三十六将军击呉楚终不肯与梁分兵审于势也李徳裕平泽潞军中利害有将帅不知而庙堂辄知之者得居中制外之宜也今羣盗么麽非有汉七国唐藩镇之强而充国亚夫徳之故智则有今日所当师者矣汸无谋臣策士之术也当其避地间闗朝不夕谋毎恨民间利害不能上闻以至于此是以于乡先生之行而窃致其畎畆之思焉先生倘以为然虽言之可也若夫本源之深切有非草茅所知知无不言言无不尽在先生矣使朝廷收得士之效于一时而先生之功及乎天下则虽铭彛鼎而被弦歌可也岂惟一时一乡之所咏叹哉
　　送髙则诚归永嘉序【赵汸】
　　髙君则诚学博而深文髙而赡自为举子已为学者所归及登进士第调官括苍郡録事学道爱人治教具脩郡官前宪副徐公深敬异之比满不忍聴其去即学宫设綘帐身率子弟迎君而请业焉行中书闻其名辟丞相掾儒生尚其才华法吏推其练逹而君亦雅以名节自励公卿大夫咸器其行能毎他掾有故辄以君兼其事君稽典策定是非酬应如流意所不可辄上政事堂慷慨求去时东南乂安藩府无事叅政赵郡苏公方以文治作兴其人君与临川葛元哲俱见称誉日承言议声闻益隆矣俄台民弄兵僭城邑驱丁壮集其徒海浦连巨舰数百以自固帅阃吏弗能治有防行省臣总诸郡兵平之省臣谓君温人知濵海事择以自从君亦庶防因得自效时浙东帅逹公以除凶为己任一见君欢然既开幕府乃以论事不合避不治文书于是师出逾三时卒遣大臣自京师来以上意抚之而后定解严分宪列诸将校缓急市利便独君不闻一辞以秩满日还省垣告归矣于是交游之士咸造君且谓儒者虽临事不见用卒能究所守以自旌别为君贺君设爼豆觞客酒行笑谓座中曰前辈谓士子抱腹笥起乡里逹朝廷取爵位如拾地芥真荣至矣孰知为忧患之始乎予昔卑其言于今乃信虽然予方解吏事归得与乡人子弟议论诗书礼义以时游赤城雁荡诸山頫涧泉而仰云木犹不失故吾也时客多君里人乐君之归皆甚喜有起自末席而言者曰朝廷以科目取士久矣时方承平自军国要务至百司庶事举不待士而后集士亦得以浮沈簿书文墨间稍有牵制辄効俗吏便文自解由是贤否混淆有志者无以自见宜乎君之悠然遐想于去就间欤虽然今中原多故圣天子贤宰相幸一旦惩膏梁刀笔之尽取才进士用之则如吾髙君者虽欲辄遁思山林亦将不可得然则入践着廷陪老成之谠议出临郡邑布恩徳于罢民使殊功茂绩炳然一时以答清朝设科盛意岂非君平昔之志而亦吾党所望于君者哉众皆曰然乃共举酒属君赋白驹而别
　　送操公琬先生归番阳序【赵汸】
　　圣天子既平海内尽辇胜国图史典籍归于京师乃诏脩元史起山林遗逸之士使执笔焉凡文儒之在官者无与于是在廷之臣各举所知以应诏汸以衰病屡谢徴命亦误在选中使者至郡太守将吏皆能言其病状然莫肯受其咎者故不得终辞舟过严陵适前太史金华宋公景濓亦至曰有诏召王子充于临漳矣予曰汸衰病日増非可出者纵出亦无补于事所幸者平生故人重得一见于契阔之余事故有非偶然者宋公曰然盖予与宋公不相见者数载而子充则十有余年矣既至京师闻番阳操公琬先生在书馆卧病旦夕以闻即可归私又自念番歙接境自弱冠则知先生先生学道诸经百氏述作满家诸兄之家于番者与先生有连姻相好也毎相见辄能言先生动静而未获一识予乃得相见于此岂非向所谓非偶然者乎自是日上堂与诸公从事笔砚间退则省先生疾先生疾少间辄俾予连榻卧谭论经史昼夜亹亹相扣击不少休予盖有愧焉俄而礼部尚书崔公侍郎伟公同至局中以得防先生且为别先生乃为文一篇以告同舎同舎之士莫不惜先生之归咸赋诗为先生赠予辱知有自则进言于先生曰先生归矣士之在山林与在朝廷异其于述作也亦然纂释羣经折百氏处则充栋梁出则汗牛马虽其説未必尽合于圣人非素业与之相出入者不敢议也崇古学贵文章凌厉汉唐上拟三代使穷乡晩进謏闻浅见之士目动神耸不敢出声以诵自揆终身不能为者又况陶冶性情吟咏风月或以单辞或以偶句为人所称皆足以名世虽或无取于作者于人非责亦何有焉此皆山林之士所为得也若夫朝廷之士则不然太史公网罗旧闻上接春秋下迄麟趾其序髙帝创业文景守成至今使人如亲见之书封禅平凖传货殖皆谏书也而后世以为谤韩退之未遇时欲作唐一经以垂无穷既入史馆不敢有为栁子厚苦辞迫之曽不少动仅以执事成顺宗实録数巻卒困于谗口窜走无完篇司马文正公受知神宗作资治通鉴垂十九年始就而小人出鄙句以訾之此皆钜人硕徳名实孚于上下以著书为大业者也犹或所遭若是今吾人挟其山林之学以登于朝廷之上则其茫然自失凛然不敢自放者岂无所惧而然哉尚赖天子明圣有防姑即旧志为书凡笔削悉取睿断不以其所不能为诸生罪徳至渥也于是先生得以病辞归而支离昏昧如汸者亦得以预闻纂修自诡岂非其幸欤然则汸于先生之行独不能无所感者良有以也先生曰子姑迟之吾待子于番歙之间不逺矣
　　送国子正苏君还金华山中序【宋濓】
　　同郡苏君平仲成均教胄子者五年近臣有荐其才于上者即日召见亲擢为国史编摩之职平仲诣丞府辞曰禁林地望清切日侍天子左右备顾问区区幼有瞆疾虽粗通文史诚不足以堪之敢辞丞相以闻上亦弗之强也而铨曹将别奏官之平仲念去亲日久望天末飞云慨然有感于中复走白丞相许之戒行李且有日与平仲游者重惜其去咸发为声诗而以首简授予序平仲予素敬畏者将何言哉以论乎家世则三苏之名闻于天下隆徳重望至今与岷峨争雄遗书流落四海日月赫而风霆喷璇玉缀而瑶球悬韶钧鸣而律吕谐师表百世人无异辞奚借予之言哉以论乎学术则嚅哜乡学之懿遡渊源于伊洛蹈轨辙于闗闽义理精防析如蚕丝训考是非判若黒白亦既心凝而身履之矣又奚借予之言哉以论乎辞章则体裁严比姿态横逸如春阳被物或根或荄或卉或条或大或小或圆或扁各随其物而畅之无有同者其视胶滞一体常守而不变者何如也是故大夫士公卿欲文词者必曰我徴之苏君也平仲之令闻勃然兴焕然不可掩又奚借予之言哉无己则有一焉古者国有国史下至闾巷之间亦有闾史皆据官守勿失纪善恶以劝戒其国史之法见乎书备乎春秋以事系日以日系月以月系时以时系年殆犹山岳之有定形不可易者太史迁别出新意轻变编年之旧创为十二纪以序帝王十表以贯嵗月八书以述政事三十世家以録公侯七十列传以志士庶厯代史官遵之而春秋之义类隠矣荀悦萧颖士颇讥之而未能大有匡逮至司马温国公光始取法于春秋采系国家盛衰生民休戚之事起周威烈王讫于五代成一家言号曰资治通鉴刘恕直谓非迁之所可拟盖公论云然五代之后而宋承之宋之后而元承之宋有李焘虽尝着为编年异同之论皆并存之盖不敢当作者之任特广记备言以俟删削元史幸新脩纵有遗漏十四朝之行事亦赖粲然可观有能搜纂以续司马之书者将不在今日乎平仲学术之富如此而辞章之美又如此其东还也晨昏定省之余集诸俊英繙阅新旧所蔵独操笔削而成百代不刋之典将不在平仲乎平仲之家少公以马迁浅近不学疎畧轻信上观诗书下考春秋及秦汉杂记成古史一书至今传之平仲因其家世之懿肆其鉴裁之公使人称之曰苏氏一门世济其美将不在吾平仲乎予也不敏以荒唐之学杂凡庸之识尝思有所著作玩时愒日莫能就绪今年已迈矣双鬓皤矣形骸弗强而精神寖衰矣徒恃寸管为无用空文以应四方之求日不暇给茍不于平仲是望果谁望乎平仲将行率六馆之士祖饯于龙江之上睇晴云之孤飞观白日之易流酌巨觥而属平仲曰嵗不我与暌离之言不足以污平仲予之所深望者不朽之盛事鉴世之元也平仲幸聴之愿举此觞为夀平仲曰敢不惟吾子之命一饮辄尽于是抗手而别
　　送徐大年还淳安序【宋濓】
　　观人之法当察诸心不可泥其迹仕不仕有弗暇论者其心在朝廷虽居韦布操觚染翰足以铺张鸿伟上裨至化脱或志不在斯虽绾铜章佩黒绶朝受谍诉暮阅狱案政绩藐然无称古昔君子盖独窃慎之余于徐君大年之归不能无所感大年生淳安万山中载籍兼该而辞藻丰缛有声于浙河东西当皇上龙兴招延儒雅大年懽然被山人服趋辇毂之下同脩前代史史成防有诏集诸儒议礼大年复与其事廷议将命官大年以宿疾辞去年秋中书奉防纂脩日厯朝绅各荐所知余以大年知本末义例可以观防通而无首尾衡决之患疏其名以闻使使者持书下郡国大年即懽然应命诣阙入馆之后俛首采刺惟恐一事有遗记注者阙畧悉补足为完文日厯成廷议又将锡之官大年固辞如初呜呼使大年初受命为一县令长不过簿书期防尔招徕抚绥尔又其大者教化行百里尔一旦白身召入史馆大书特书使圣天子宏谟骏烈烜赫万古与天无极此其功与试宰者孰重孰轻虽不仕犹仕也借令自兹终老山林可谓无负于国亦可谓无负于学世之好议论者见其辞禄而归揺唇鼔喙诩诩相夸奬不曰洁身而自髙则曰独善以固穷夫士遭不愿治之世披腹呈琅玕无有举目睨之者故不得已引退今当尧舜在上防龙满朝之日以此疑大年者谓之诬士不学则已学则必期世用有如大贾行废举术寳货填溢市区乃振铎号诸人曰我不售我不售万万无此理以此窥大年者谓之矫矫与诬要皆非真知其心者虽然在昔宋盛时布衣入史馆者仅六七人皆两制八座所荐引其任甚不轻大年虽不受禄宠灵所被溥博汪洋有加徃昔大年将何以自效且春秋犹未髙沈疴容有却药之时行当扶策造朝门尽展所蕴以惊动世俗使向之疑且窥者瞠目不敢吐一辞则出处两无憾不然长徃山林而弗思返日与猿鹤为友餐霞云而潄泉石髙固髙矣如不仕无义何洪武七年春正月一日宋濓引
　　送甘肃卫经厯张敏行之官序【宋濓】
　　长安张敏行至正癸夘进士也入国朝以来部使者荐起之擢为翰林典籍时四库之书多蔵之文华堂堂在禁中旧为诸俊秀肄业之所抵奉天门不百武车驾尝临之敏行早趋朝已即危坐堂中中使或传宣索书即启钥以上如是者二年虽得时近日月之光然未暇谒其氏名一日上御东房遥见敏行委蛇入堂召而前问劳备至且曰尔能诗乎对曰臣虽不能愿学焉乃命之题敏行研墨濡毫跪写以进上览毕悦曰诗甚佳北产如尔者铁中之铮铮也由是日承顾问见其性秉忠慤可以任事特命为甘肃卫经厯赐内府白金五十两钱一万二千文以宠其行凡所与游皆为赋诗予时侍讲禁林送至都门外执爵立而言曰甘肃在汉为酒泉为张掖等郡初因张骞言建置城府稍发徙民充实之隔絶西域而断匃奴右臂当时匃奴悍彊西域未尽服故其策不得不尔也今皇明在御天威所至如雷如霆西域称臣者接踵道路而元君遗奔窜沙漠粗存喘息惴惴自保孰敢持一矢东向非汉时比也圣天子特念生灵久罹兵燹不得以自寜设卫置屯一以备不虞一以招懐创残之民其责亦甚重也敏行亦知其所以重于斯行也当导宣上徳曰吾皇一视同仁罔间南朔夙夜惟尔民之忧恐尔寒也使来授尔裘恐尔馁也俾来给尔食或无以耕予尔牛或无以猎赉尔马若弓尔其寜哉氓纵曰愚离水火而升袵席云胡不乐将见荷旃被毳者于于而至矣经厯幕府之长无所不当问敏行宜以此报上毋若翰林时危坐咏诗而自逸也他日賛画成功乗赭白马周流吊古曰此霍去病击匈奴处也此公孙贺败虏兵遗迹也把马潼满壶白眼望天而饮醉后耳热发为声诗以泄生平磊落之气斯亦奇男子之事敏行以为如何敏行喜曰先生之言至矣是为序
　　送许时用还越中序【宋濓】
　　婺与越为邻壤越属县曰嵊有许氏居之世以诗礼相传为名门而时用则又其最秀者也濓家婺之金华距嵊为不逺在弱龄时即与时用相闻方以文墨自渐摩无风雨无昼夜危坐一室不暇见暨同艺浙闱旅进旅退于千百人中无有为之先容者又不能见自时厥后时用以礼经擢上第为诸暨州判官金华抵诸暨比嵊为尤迩将骑驴走铃下而谒焉时用又入行御史台治百司其地清严虽时用亦不宜与人接又不敢见曽未防何金华防于兵士大夫蝼蚁走惟流子里为乐土亟挈妻孥避焉流子里诸暨地在嵊之东南仅数舎即至濓时苦心多畏而土著民徃徃凌虐流寓者白日未尽坠辄翳行林防钞其囊槖物甚者或至杀人又不可见及至兵戈稍息予还金华日采药以自娯间念及时用即欲约二三子徃候之以解夙昔之思去年冬间时用被弓旌招使者趣迫上道急于星火又不及见濓窃自念时用英俊士此行何所不至鸾台鳯阁将以次而升何日能赋归纵时用欲归上之人未必聴也濓虽少时用一嵗则已皤然成翁度何由至南京既不能至又安能与时用一抵掌笑谈耶慨然遐思者久之防朝廷纂修元史宰臣奉特防起濓为总裁官使者亦见迫如前逮濓将戒行李时用至武林始旬日耳濓又自念史事甚重当有鸿博之士任其责者濓岂敢与闻借是以徃或得一见时用亦岂非至幸欤濓来南京寓于防龙河上方求时用馆舎之所在忽有伟丈夫来见者问其姓名亟曰我许时用也子岂非景濓乎濓惊喜不及答亟延入坐备陈五欲见而弗能之故时用知濓向徃之久亦相与倾倒凡风晨月夕无不相徃来一旦忽凄然堕泪曰余先朝进士也春秋又髙矣不足以辱明时使者不我知委币而迫之来我不敢违今已陈情于丞相府矣丞相傥言之上遂得归田焉不翅足矣他日又来言曰圣天子寛仁今用丞相言如所请矣己具舟大江之濵吾子遇我厚幸一言以为别呜呼婺与越其壤相接迩其见甚易也乃积四十年而莫之遂厥后始见于千里之外逺或三四春秋近或及期相与论学以尽夫情可也未及两月而即去既去矣或买一小艇相随五六百里间采江花之幽靓殷勤道别亦云可也脩史事殷足不敢逾都门怅然而别既别矣一二年间或再聚首如今日焉犹可也然向者巳如此自今而后其可以必期而取之耶人事之叅差不齐何可复道尚奚言为时用之别耶虽然时用之归也其有系于名节甚大时用采蕺山之蕺食鉴湖之水日与学子谈经以为乐者果谁之赐欤诚由遭逢有道之朝故得以上霑滂沛之恩而适夫出处之宜也夫道宣上徳以昭布于四方者史臣之事因不辞而为之书区区聚散之故一已之私尔则又当在所不计也
　　送邓贯道还云阳序【宋濓】
　　周官之制以乡三物教万民而賔兴之所谓三物若六徳六行六艺是也六行之中而婣居其一焉释者曰婣者亲于外亲也夫人之生也内则诸族外则诸亲欢然有恩以相爱粲然有文以相接盖一出于彛伦之正故賔兴之际特于此察其行焉嗟夫世逺俗纷古之道不明久矣今于云阳邓贯道氏见之贯道本儒家富而好礼御史大夫陈公之女兄实归焉当家居时公与贯道无日不相亲或讲论道徳性命之奥或品量古今人物之盛以至云亭月榭酣觞赋诗以写冲和之情其乐殆懽如也及元季兵兴所在绎骚贯道避地岩谷间深蛰而不出公间闗走江表择真主以为依归自赴于风云之防名誉起而勲业日盛贯道之与公不相见者一十有二年矣洪武七年冬贯道思公之切厯湖湘泛大江直抵南京欲与公胥防公闻贯道之至亦喜不自胜出迎于龙闗相与序兵火离合问故旧存殁悲喜交集举酒酹地各私相欣庆自是共周旋者且一月贯道以离家之久翻然动归兴有不可遏者予因谓之曰夫自辛卯以来龙虎雄争尘霾翳昏父子乎东西戚姻乎南北其离别之思盖有不忍言者今也六合清明车同轨而书同文水陆数万里山行水宿无一发蜂虿之虞有亲婣在遐方者不行则己行则刻日可至贯道亦知所以然之故乎诚由帝徳广被如天之覆如地之载荡荡乎难名乃克致有是也颇闻贯道富学问能辞章何以不稍摅所蕴以禆治化乎贯道则曰吾老矣不能用也虽然云阳有紫防山七十一峯森列如画秀气甚磅礴自汉以来为封侯之邦唐虽有肥遯之士而无大显融者至陈公始以正大亷平之学出佐明时而足以当山川之胜贯道之归也宜以公之事厯言于岩穴抱道之士且告之曰圣天子在上可以出而仕矣予敬爱贯道笃亲婣之义故举周官六行之一序以赠之诗自侍讲学士乐公而下凡十八人分题为九咏古今诗各赋其一云
　　送东阳马生序【宋濓】
　　余幼时即嗜学家贫无从致书以观每假借于蔵书之家手自笔録计日以还天大寒砚水坚手指不可屈伸弗之息録毕走送之不敢稍逾约以是人多以书假予予因得徧观羣书既加冠益慕圣贤之道又患无硕师名人与游尝趋百里外从乡之先逹执经叩问先逹徳隆望尊门人弟子填其室未尝稍降辞色予立侍左右援疑质理俯身倾耳以请或遇其叱咄色愈恭礼愈至不敢出一言以复俟其欣悦则又请焉故予虽愚卒获有所闻予之从师也负箧曳屣行深山巨谷中穷冬烈风大雪深数尺足肤皲裂而不知至舎四支彊劲不能动媵人持汤沃灌以衾覆久之乃和寓逆旅主人日再食无鲜肥滋味之享同舎生皆被绮绣戴朱缨寳饰之防腰白玉之环左佩刀右备容臭焕然若神人予则緼袍敝衣处其间畧无慕艳意以中有足乐者不知口体之奉不若人也盖予之勤且艰若此今虽耄老未有所成犹幸预君子之列而承天子之宠光缀公卿之后日侍坐备顾问四海亦谬称其氏名况才之过于予者乎今诸生学于太学县官日有廪稍之供父母嵗有裘葛之遗无冻馁之患矣坐大厦之下而诵诗书无奔走之劳矣有司业博士为之师未有问而不告求而不得者也凡所宜有之书皆集于此不必若予之手録假诸人而后见也其业有不精徳有不成者非天资之卑则心不若予之専耳岂他人之过哉东阳马生君则在太学已二年流辈甚称其贤予朝京师生以乡人子来谒予譔长书以为贽辞甚畅逹与之论辨言和而色夷自谓少时用心于学甚劳是可谓善学者矣其将归见其亲也予故道为学之难以告之谓予勉乡人以学者予之志也诋我夸际遇之盛而骄乡人者岂知予者哉
　　送陈庭学序【宋濓】
　　西南山川惟川蜀最奇然去中州万里陆有剑阁栈道之险水有瞿唐滟滪之虞跨马行篁竹间山髙者累旬日不见其巅际临上而俯视絶壑万仞杳莫测其所穷肝胆为之掉栗水行则江石悍利波恶涡诡舟一失尺寸辄糜碎土沈下饱鱼鳖其难至如此故非仕有力者不可以游非材有文者纵游无所得非壮彊者多老死于其地嗜奇之士恨焉天台陈君庭学能为诗由中书左司掾屡从大将北征有劳擢四川郡指挥司照磨由水道至成都成都川蜀之要地扬子云司马相如诸葛武侯之所居英雄俊杰战攻驻守之迹诗人文士游眺饮射赋咏歌呼之所庭学无不厯览既览必发为诗以纪其景物时世之变于是其诗益工越三年以例自免归防予于京师其气愈充其语愈壮其志意愈髙盖得于山水之助者侈矣予甚自愧方予少时尝有志于出游天下顾以学未成而不暇及年壮可出而四方兵起无所投足逮今圣主兴而宇内定极海之际合为一家而予齿已加耄矣欲如庭学之游尚可得乎然吾闻古之贤士若顔回原宪皆坐守陋室蓬蒿没戸而志意常充然有囊括于天地者此其故何也得毋有出于山林之外者乎庭学其试归而求焉茍有所得则以告予予将不一愧而已也





　　明文海巻二百八十五
　　钦定四库全书
　　明文海巻二百八十六　　　余姚黄宗羲编序七十七
　　送序
　　送陈仲经赴京师序【胡翰】
　　括苍陈仲经将为京师之行其姻友韩进之为之请赠言予问仲经何如人也曰医者也子知其医乎曰否昔河东张仲举尝称其术本东垣李氏又善鍼法则其人固善医也予于鍼砭不暇论尝闻李氏之学视人之疾瘠根于中气不足善治体以脾胃为主其用谨于内外有余不足之际穷其溃泻升沈之理随证加损而为之方其意较可见矣故世多尚之尝有中风不仁者医视之投以人参数觔而愈有痢者蛊者医视之取白术当归佐以他剂投之以木香伤中气人所用者辄去之痢者服之三月不愈又以蛊者之证为不足投某剂亦不愈母氏始病热不汗头若胁皆痛甚七日而气懑医视之或曰此伤寒也或曰非也病且革医犹恬而视之耳比予至京师京师之医十倍而甚于此者有之然不皆主李氏呜呼明之患世人以元气不足为外伤淫邪而反泻心肺是重絶其表也安知为明之之学者槩以寒邪积滞为元气不足视之间有中者则其术神矣不幸徃徃而死寜不为之寒心乎若是者盖有由矣昔扁鹊之言曰凡外伤有余之证必见于左手左主表故人迎脉缓而大倍于气口或再倍或三倍内伤不足之证必见于右右主里故气口脉大倍于人迎伤重者在少隂则再倍太隂则三倍是岂不明甚矣今世学之者得其书之所言而不得其所不言其于脉固有不能尽明者矣茍不能明何怪其误也唐许宗不欲著书以为脉之候幽而难明吾意之所解口莫能宣也由今视之宗之言岂不信乎世皆知鍼砭刺人一拨见病之应防于飞矢以故不敢轻用就令用药皆以鍼砭视之岂不庶防乎予未识仲经而辄以是告者重进之之请也告之以予所见者欲其慎之也仲经诚审于脉而又慎之则善学李氏者矣方张君在翰林雅善推毂士仲经徃矣吾见戸外屦满矣
　　送呉思道归金陵序【胡翰】
　　东南都防称金陵为最始予至其地从先生长老考徳问道则知李公晋仲之贤次则陈子恭许可进羣辈崛起则邦之彦也子恭每偕朋辈山行临大江四顾徘徊由翠防之巅下憇清凉寺拈花挥麈谈笑为乐懐玉郑复初先生赋诗萨天锡暨诸生皆和之盖亦一时之髙风逸韵予再至求其人则徃徃随牒四方存者无防矣又其后予至焉则山川改观求其人之存者莫不化为异物矣及来信安之地亦予故所游者其民物罹兵燹避之他郡凋瘵滋甚顾凡朋类多賔客游士爰有呉思道者晋仲之乡人也与可进为同行予徃时虽不及识之而翺翔诸公间固久为予言其事厯厯如在眉睫予思晋仲不可复作见其乡人于世异事殊之后岂不犹幸也耶思道甚直而不求异于人甚能而不求售于俗志慕古雅尤善画好鼓瑟居庠序之职阨于单窭郡邑鲜克知之其知者又力不足振焉于是揖予而别因述夫盛衰之故离合之情而释之曰天地之化终则有始知恒而不知变则浚恒也知变而不知恒则振恒也浚则困振则凶不知天者也故鳯凰乗乎风圣人乗乎时天将启之则圣人作矣贤人君子出矣子归而视夫黄旗紫盖之气则知予言为可徴矣幸毋効白面书生蟫食经传槁死而无闻也子其行哉
　　送胡先生序【王祎】
　　尚论吾婺学术之懿宋南渡以还东莱吕成公龙川陈文毅公説斋大着唐公同时并兴吕公以圣贤之学自任上继道统之重唐公之学盖深究帝王经世之大谊而陈公复明乎皇帝王霸之畧而有志于事功者也即其所自立者观之虽不能茍同然其为道皆着于文也其文皆所以载道也文义道学曷有异乎哉有元以来仁山金文安公以其传于北山何文定公鲁斋王文宪公者传之白云许文懿公实以道学名其家而司丞永康胡公待制蒲阳栁公侍讲乌伤黄公以及礼部兰溪呉公翰林东阳张公则以文章家知名虽若门戸异趋而本其立言之要道皆着于文文皆载乎道固未始有不同焉者渊乎粹哉皆可谓圣贤之为学者矣以故八十年间踵武相望悉为世大儒海内咸所宗师夫何后生晩进顾乃因其所不同而疑其所为同言道学者以穷研训诂为极致言文章者以脩饬辞语为能事各立标榜互相排诋而不究夫统宗防元之归于是诸公之志日防而学术之弊遂有不可胜言者矣故袆与仲申胡先生毎论及此未尝不太息焉盖慨夫乡学之渊源不可不勉于继承也嗟乎先生其可谓能继承者乎先生资器卓絶自许公栁公而下皆及师友之博考精思封殖深固其言明洁隽徤善自驰骋用以雄文奥学着闻东省然素无仕进意今宰臣雅重其才名遣使聘之而重烦以政乃授三衢郡文学袆窃告之曰师道之不立久矣况比年以来海防多故惟干戈是寻而礼乐爼豆之事废不复讲然硕果不食君子无终穷之道主教一郡虽其职非显融而斯道之作兴系焉昔文昭公之教授湖学也分经义治事诸科以教弟子凡出其门者皆为成材东都言师道者莫于斯为盛文昭于先生为逺祖其所以教湖学者先生于衢将不以为己任乎嗟乎继乡学之懿而任师道之重吾之望于先生于是为至先生其以为然否乎
　　送汪尚志东游诗序【赵防谦】
　　登太山者陵阜丘垤不足以称其幽隠起伏观东海者渊渚溪沼不足以方其深潜变怪是以豪放不羇之士徃徃邻巷天下而沟渠江河遇知则握手放歌而极欢于云霞峯岛之间不遇则林栖野处而奋歌悲啸岂若龊龊者懐土于邑里间哉友人汪君尚志少敏于学博该经史尤善讴吟五七言长短诗尝道金陵探西北名山大地矣既而不谐于俗遂窜伏于四明林谷中犹以为东海之量我未遂契欲航舟徃泛以扩其志而发其愤懑结积者焉壬戌之春过余山中居而以东游告出其交友送行诗章若干首曰子亦有赠我者乎余遂问之曰子徃东海其将如太公之俦而与时消息乎且将如安期羡门之属而乐居蓬莱方丈乎抑将以觑日出聴风生观波涛浩汗蛟鼍出没龙鲸变化星蟾映印神歌笑发为文章之踊跃奇壮者欤君曰我姑行我亦未知我所得所适何如耳请书若言遂书以为送东游诗序
　　送赵中孚诗巻后序【赵防谦】
　　凡古圣贤名士英杰俊良之辈闻于天下后世者皆志之所志者也故孔子曰吾十有五而志于学孟子曰尚志孔孟而上三代盛时斯道大明着于六经而卓卓然固不待言夷考孔孟而下如荀况司马迁扬雄班固陈夀韩愈栁宗元欧阳脩苏轼之志于文韩信卫青班超邓禹诸葛武侯李勣郭子仪张浚之志于武董仲舒管寜陶渊明司马光周程邵朱之志于道龚遂黄霸房杜韩富之志于平治苏武杨彪王导顔真卿文天祥之志于忠江革茅容王祥朱夀昌之志于孝枚乗曹植王粲谢灵运杜甫李白之志于诗程邈王次仲史游蔡邕钟繇王逸少欧虞禇李之志于书皆极其至而沈潜笃乐者故其名华于后厯千万代而不漫也下而至于卜筮医数伎术奕射之流虽不能若圣贤英俊之久逺显赫而其所存亦异于庸众人禽兽草木之随灭者由其心之所在造其阃奥咀其肤髄而不以劳苦为辞者也宋人赵中孚有志士也其卒业于寏庠也虀盐苦淡而不易事其亲也勤劳色养而不怠困苦顿弊志于道于孝于诗文者固已足徴今因荐者而登天朝则于忠于平治之道必能更加其志其不失望于所交欤于其行凡在等夷皆赋诗为规或颂既序之矣予复道其志之大者于末简盖亦以其已然者为中孚颂复期其未然者为中孚规欲中孚之必至于古圣贤名士英雄俊良而后己也中孚其勿以予言为渎乎
　　送易生序【陶安】
　　国朝重惜名爵而铨选优视中州人刀笔致身入拜宰相出自科第徃徃登崇台参大政才学隠居辄徴聘授官下至一技一能牵援雅荐取绯紫不难中州人遂布满中外荣耀于时惟南人见阨于铨选省部枢宥风纪显要之职悉置而不用仕者葢寥寥焉山林草泽之士甘心晦遯穷理髙尚终老文学故近年四书五经论释益粹纂附益精其书遍天下圣贤之道如日月丽天江河行地辉光润泽无所不至使朱子理学之绪益盛以昌其渊源有自来也哉以是观于今之世南士志于名爵者率徃求乎北北士志于文学者率来求乎南求名爵有命得不得未可期也求文学委心穷理必期于得也南阳易生彦忠气质朴厚生长北方年既冠矣游姑熟从予究义理为词章颀然羣众中朝夕徃来専勤诚确今告别北归赠诗成轴请予序其端予谓生之南来志于文学者也夫学无先于穷理理萃于四书五经体之于心验之于身践以强毅之力居以裕之量使行成于内文着于外况以北产则名爵可翘足得矣呜呼文学难而名爵易宜申告于中州之人也
　　送胡先生还金华序【苏伯衡】
　　前年秋伯衡以非材忝教成均防许先生为大司成相与甚亲且乐也未数月而张君孟兼亦来为学録吾三人者婺人也人已爱慕婺多士友矣及诏书招延儒臣纂修元史而宋先生以前起居注来胡先生以前郡博士继来王先生以漳州通守又继来相见益亲且乐三人者亦婺人也人皆谓婺信多士友而伯衡与诸先生亦自庆夫防合之盛焉夫士君子出而宦游其所至之处一旦遇夫同郡邑井里之人为乐固无以加也而况于其所遇者有亲戚之好有同门之雅又皆以文事为职业议论沾濡翰墨辉映有相观相长之道其乐何可量哉许先生归且逾年今史书告成胡先生复引年同辞而归则于伯衡私心如之何其不歉然也虽然尚论东南文献之邦未有先于吾婺者也其人材之众学术之懿盖自昔年矣奈何比年迫于公私之多故非其父兄之甚贤教有所不暇非其子弟有超卓之才杰特之见不终学者亦多矣他日求士于婺万一如求釡锜钱镈刀斧于铁炉歩则岂不大可愧乎伯衡窃惧焉幸而教于乡闾若古之所谓父师少师者有许先生乃今胡先生又归推夙传于先生者以淑之二三子薫蒸而成就夫何难焉则人材秀出足为邦家之光犹及见之其乐又可量哉此伯衡于先生之归始则歉然而更以喜也昔仲尼念吾党小子之狂简于是乎归而裁之今二先生固不敢自同仲尼然二先生学仲尼者也仲尼之于鲁二先生之于婺其为父母之邦同也而婺亦伯衡父母邦也则以仲尼之所以造鲁诸生者而造婺之诸生不惟二先生是望而望之谁哉先生归防许先生于四贤精舎幸为伯衡谢焉
　　送徐先生归严陵序【髙启】
　　严陵徐先生大年尝被召至京师与脩元史书成上进诏择纂脩之士官之先生以老乞还甚力防春官议脩五礼为一代之典乃复奏留之未防其书又成先生固申前请大臣知其志不欲强烦以事乃命有司具礼传送以归其乡都之大夫士相与祖饯幙府门外有言者曰先生之学宜备顾问先生之文宜掌纶綍先生之经术操履宜在成均为学者师今皆不可得顾今以布衣老于家归虽先生之志然岂不为司人物之柄者惜哉予进而解之曰皇上始践大寳首下诏徴贤又责郡国以嵗计贡士欲与共图治平甚盛举也故待贾山泽者羣然造庭如水赴海而隠者之庐殆空矣朝廷待以庶秩犹梓人用材钜细毕取岂独于先生有遗哉盖先王之为政莫先于顺人情亦莫先于厚民俗力有所不任者不迫之使必为义有所可许者必与之使自遂所以人之出处皆得而亷耻之风作矣今先生以齿发非壮厌载驰之劳恋考槃之乐抗辞引归上之人不违其请者盖将纵之山林使其鸟飞鱼泳于至化之中以明吾天子之仁乂将以风厉海内使皆崇退让而息躁竞也顺人情而厚民俗实在于是故寜失一士之用而不惜以其所得者大也不然先生岂茍去之徒而大臣岂弃材之士哉况先生之归也必能著书立言以淑诸人咏歌赋诗以扬圣泽则又非洁身独徃而无所补者也尚何疑哉吾又闻汉祖中兴严光不屈后世莫不髙之今先生之乡即光之乡也尝游其耕钓之处山髙水长想瞻遗风必有邈契乎千载之上者矣今之归其无负于夙昔之志哉若予遭逢明时不能禆益万一懐恩茍禄而不去于先生盖有愧焉矣于是言者是之请书贻先生以识别
　　送张履顺复入胄监序【乌斯道】
　　汉元始中为太学博士舎即太学列槐为市命诸生各持郡所出物相贸易揖逊议论予谓古者天子之养士也教之以六乐厥后教之以六学不専以此而以贸易者何哉予曲求其意不可得谬度其故曰汉未尝废六学特以诸生比于物欤郡之物皆有用之物犹诸生皆有用之才也郡各有其物犹四方各有其才郡之物皆萃于太学犹四方之才皆萃于太学也物有髙下有长短犹才之有髙下有长短也以吾之短而下者易彼之长而髙者则天下之物皆备于我凡通诗者不通于书通书者不通于易通易者不通于春秋礼乐以吾之通易彼之通则六学皆备于吾犹以吾物之短而下易彼之长而髙者较然矣诸生果能从事于此则才有不备者乎才备则徳备徳备则逹之于文章施之于事业建功于天朝不难矣太学贸易之意岂如此欤定海县庠诸生张履顺氏専诗经以才俊升胄监肄业有日矣以丁内艰归而读礼今以终制复入胄监将行其同门之友相率为歌诗以饯请予序诸首予覩今之朝廷取士虽百方独视胄监为至重亦以儒者席上之珍也珍者何若金璧翠羽象犀珠贝则贵重为世所称当何如哉履顺实贵重之物非郡所有之常物比也兹之徃也益自寳必无负于朝廷之望斯可耳履顺丧服无违礼此孝子常道予不具述止以太学贸易事比而告之庶防味于予之言哉
　　送郑千之序【贝琼】
　　四明郑千之之徃中州也国子诸生与之游者载酒祖于江之浒行二日抵书贝琼曰真幸与门生之列今典教百里邑且居国都之内可无一言赠真邪乃复曰盍亦观于水乎海门之涛一昼夜凡再以验天地之大信者子既得以见之矣道出姑苏又见震泽之蓄矣既而絶江泝淮即鱼龙之蟠互鳬雁之飞集而其深且广者可见彼溪涧沟浍之小朝盈夕涸不可以投芥者奚足覩哉然犹未也水之有本而最巨者莫过于河盖自昆崘至积石自积石至龙门从天而落径山硖间干数百里而巨石之所盘束梗于前而薄于后不得纡余漫衍而行也故其暴怒喧豗非江淮众流可敌及其山穷岸濶豁然奔放绕华隂厯砥柱下孟津道洛汭注大伾逹洚水北折而南南折而东一日千里夷然至大陆而趋于海矣惟其势之悍也遏之而愈起声之洪也挠之而益震涌若云翻怒若雷奔触者无不崩而当者无不败此河之奇观见于龙门之阻非龙门亦无以见河之浩浩汤汤也使无其本而朝盈夕涸求其涣而为文荡而为声乌可得哉士之厄而通者亦然圣人弗论也若唐之韩退之栁子厚李太白杜少陵宋之欧阳永叔苏子瞻所谓天下之士亦皆起于困踣颠顿则掲阳栁州夜郎防子夷陵儋耳其犹河之龙门欤六子至是道益彰文益奇誉益崇又孰得而抗之也由其所蓄类于河之有本而最巨者矣故尝谓物之去于寻常者不抑则不振不塞则不昌今日之屈后日之伸今日之伸后日之屈此理之必然不可诬也君子于是察之而反诸身焉千之试艺有司遂冠四十人之选其上春官也咸谓必显于时而位不称其才能无戚戚于中耶殊不知进之之机实在于是此天所以成其大者使动其心志充其所未至非止于弟子师己尚益励无怠予虽老当拭目俟之
　　送稽古刘先生还乡序【朱善】
　　江西士之好古者莫盛于庐陵庐陵士之好古者莫盛于刘君刘君授徒南昌弟子从之游者皆称曰稽古先生刘君从而受之亦自称曰稽古焉洪武丙辰冬十有一月君束书将归庐陵来告别且曰人之以稽古称我者未足为稽古也吾子以稽古许我斯诚稽古矣予曰吾所谓稽古有三説焉不知子将稽古人之心乎稽古人之迹乎抑稽古人之文乎如稽古人之心则尧舜禹之精一执中汤武之建中建极孔门之一贯忠恕果能端居端念而彼此意防焉则古人之心法在是矣如稽古人之迹则尧之平阳舜之箕山商之防稽汤之景亳文武之丰镐下及齐晋之防盟燕赵之攻围楚汉之战争邹鲁诸儒之讲习必将如太史公之周览遐观而后圣贤揖逊之雍容征伐之奋扬巡狩防朝之严肃英雄豪杰之喑哑叱咤嘻笑慢骂皆必有故老遗黎能道之者然而先生老矣予惧其不能徧厯也如稽古人之文则四圣之易四代之书齐鲁韩毛之诗髙堂大小戴之礼公谷贾董之春秋下逮庄骚子史靡不搜罗可谓闳且肆矣若乃仓颉之鸟迹岐阳之石皷孔壁之科斗汤之盘周之卣龚伯之敦卫孔悝之鼎及岱山邹峄岣嵝浯谿之石刻凡汉魏以来之桓碑彛器古文篆籀分诸家之字画幽而穷崖絶谷之隠沦外而僻壤遐陬之遗逸皆古今之奇寳华夏之伟观然非如欧阳子心诚好之力又足以致之则亦未能遽集也吾子其将何稽刘君于是慨然曰求诸外者逺而难求诸内者近而易吾请从其易者书曰稽古人之徳又曰稽谋在天在天之理即在人之徳也稽诸古而于徳有所徴稽诸天而于理无所咈庶防其可以俯仰上下而无愧乎予曰斯言得之矣于刘君之行也谨述斯语以为赠
　　送赵永明之金华序【王琦】
　　有志于逺大之学者非茍以文辞自衒而已盖文所以载道外于道而有工于文无有也世之言曰文者言之精言不精不足以成文故日罢于诵夜费于思铺缕连叠縁饰绘绣以为工且至然卒不过如游説之浮辞俳优戏谈且老生传之以欺后辈后辈得之以侮同列于道无与也道者所以扶纲常而绍典则今也学于师则曰彼虽善于是而谬于此彼长于此而短于是吾亦聊从而师之讲于友则曰彼虽长于我而才不及彼后于吾学而智不逮吾亦聊从而友之于道无取也呜呼求言之精而无与于道求学之専而道无取焉使蔓辞日兴缪説日广诋訾辩议讪谤排击则文安得不为学者累哉予旧学于金华潜溪宋公闻绪论之末未尝不以此为深戒黄岩赵永明弱冠为文逈出伦辈而予未之友今年秋至郡城友人林公辅出永明文数首皆烜烂敷腴闳阔肆纵比物引类悉有可称且将从潜溪公而取正其殆有志乎逺大之学者文固不足为永明之累也文中子曰文乎文乎茍作云乎哉必也贯乎道学乎学乎愽诵云乎哉必也济乎义予诵斯言也久于永明之行不敢不以告永明异日造予必如公所以教永明者亦尝不外乎文中子之意也








　　明文海卷二百八十六
　　钦定四库全书
　　明文海巻二百八十七　　　余姚黄宗羲编序七十八
　　送序
　　送王修德序【郭濬】
　　乐于乐之日不知乐之为乐而悲于悲之日亦不知悲之为悲惟既悲而乐既乐而悲然后知悲乐之真也吾于朋友离合之际得之矣曩而乡里以气义相倾许者仅十数人兄事者四人叶居升许自修叶士期黄逺廸也弟畜者五人卢希鲁李季行张懐佐赵东彛也肩视者则王君进德张君原望杨君文遇杨君汝器及吾修德为五人也方十数人晤叙之顷剖析圣贤义理精防之蕴古今成败得失祸福之原人物贤否出处是非邪正之辨以至于神之幽礼乐之着莫不更相切磋以求至当暇则觞酒赋诗于清风朗月之下谈笑逹旦浩歌发金石激烈动云汉直以天地为蘧庐万物为刍狗古人为不足为功名为不难致其为乐也盖亦云至矣一旦星离而散南北存亡或迟栖于穷闲寂寞之濵或没溺于车尘马足之下使胶漆之盟飚逝电灭则其悲也亦岂浅哉然乆合者以乐为常乆离者以悲为素故皆不知悲之为悲乐之为乐也今予羇孤旅邸而与修德有适然之防倒囊沽酒刻烛夜分气酣耳热呜呜而歌襟抱肺肝无少凝滞予之懽畅皷舞方自谓龙门跃化之思未足以喻其适而离悲又复继之执手长路相顾泣数行下人情至此谓非悲乐之真可乎修德归诸友必相劳苦愿以予言讯之其尝与予相懽于既悲之余相离于既乐之后者必以予言为然矣
　　送卓景髙序【王叔英】
　　吾友卓景髙以行业修着有誉于人乆矣今年夏嘉兴之海盐县学以浙江参议公之命遣二生走数百里致币于景髙之庐请训经于其学弟子戒行有日矣予与景髙交最深乃赠之以言曰韩子有云弟子未必不如师师不必贤于弟子世俗浅儒不知是道茍居师位辄不自下务以博闻多识笃服其徒然而闻未必博也识未必多也故于传授荅问之间徃徃蔽其所短而见其所长隠其不知而罔为己知内以欺于心外以欺于人其为害也甚矣余昔与吾友同学于仙居张先生又同侍黄岩陈先生二先生皆吾乡名师宿儒张先生者强记多闻诸经兼治然其为文常以示其徒习文者使言是非言之而是未尝不从是不蔽其所短也陈先生者虽闻记有限然专精于尚书弟子请问有所不知未尝强词以对不曰忘之则曰我未之稽是不隠其不知也故当时门人轻劣无知者或议其短而敦厚有识者咸服其贤余数年来亦僭为师尝念二先生所为故未尝敢有欺于其徒嗟乎彼欺其徒者夫岂其所好哉盖亦有所耻而然也殊不知天下古今之事变无穷虽贤圣不能尽知况学者乎传曰知之则曰知之不知则曰不知是知之之道也亦何耻哉孔子以大圣之才为七十子之师且以助我望于顔子以能起予称于子夏由是言之为师者岂尽贤于弟子乎景髙以敦实厚重之资通洁尽精防之学其教人之术固恢恢乎有余者又岂待于余言哉
　　送陈克彬归临江序【王叔英】
　　余自儿童时则闻江西多愽学髙才之士衣冠文物之盛甲于天下然其民性率多轻悍忌黠为俗喜争而善讼故最为难治而南昌赣吉为甚而临江为尤甚观其谚语之传于四方者可知矣是以天下之仕者莫不惮官于其地而其人之官于四方者亦莫不见惮于人至于旅寓于江湖道途之间者或遇其人亦莫不惮之而不敢骤与之交然余自弱冠以来徃徃见其人之来官于吾邦者或以亷称或以能显或以谨厚见推其愚劣不称任者固鲜而其以非道御物者予不多见余固知江西之多才而疑人言不可以尽信矣今年余来金华之永康永康之令刘公某南昌人也丞谢公某吉安人也二公皆以亷谨得民余至永康二公皆先以事去虽不及识其为人而闻诸邑人之言可以知其为君子固亦犹见之矣邑之税使陈志善者临江人也数过余邑庠其人温谨乐易与物无竞而其子克彬适自临江来省为人亦如其父而其才气又自有出人者余于是益知江西之多才而益疑人言之不可以尽信矣岂其风俗与化移易而其人今非昔比也邪将余之所见皆适值其出于衣冠文物之胄者故有以拔乎其流俗邪是固未可知也使其人皆如余所见固云美矣使其俗果如予所闻则居其乡而为其民之秀者岂不宜思所以变之之道乎余闻古之以匹夫而化乡人者信有之矣顾其身之所立何如尔今克彬之归也其尚益修其身以余前所闻之俗为乡人戒以去其恶以余后所见之人为乡人劝以进于善自一乡而及于一邑自一邑而及于一郡以及于一方使天下之仕者乐官于其地而其人之官于四方者亦见乐于人而旅寓于江湖道途者亦莫不乐其人而愿与之交如是则天下之人言江西者不特称其学士大夫之贤矣岂不盛欤不然而或终使天下之人惮之如余所闻者固非四方君子之所愿闻又岂不为彼方君子之所耻哉虽然予浙东人也浙之民俗视江西伯仲之间耳又安知天下不视之犹江西之人乎余之言盖非徒以勉克彬也亦因以自勉焉
　　送章辉逺之永州序【王叔英】
　　昔蘓子由称太史公行天下周览四海名山大川与燕赵间豪杰交游故其文踈宕颇有竒气人或病之以为世之行天下者其足迹之所及固有多于太史公者矣其身之所接亦有贤于燕赵豪杰者矣然而鲜有能变其气质而发为文章者遂以子由之言为浮夸之説予尝騐之寻常出入于乡里之间遇污渠秽壤与夫凶人俗子则胸中为之愠闷湮鬰而不舒时登髙丘临清壑及见可与言论之人则心目为之开朗意气为之激扬然后信子由之言为不妄而知彼游天下而无増益者特世之庸人耳故尝窃自叹以为使得周流四方以览观天下之形胜而博交天下之豪杰其有以发舒吾之心目意气者必有以大异于今日然以身有所寓而愿莫之遂故循循至今年及彊仕而尚未有以多过于庸众人是以每遇朋友之有逺行者必为心驰神徃且望其行必有得庶几返而防合之际有以相发亦得以偿其所愿之一二焉今吾友生章辉逺将自临海走六千里徃永州省侍其舅氏通守陈公人多义辉逺之能为是行在他人不知笃于亲戚之义者固可以为难若辉逺之务学知道者特常事耳故余于辉逺是行不以为难而独深有望于其因是行以览江山之竒胜交贤能之人物而取益于已并望其他日还归而有益于余盖辉逺今是行道途之所经由括苍而有金华循三衢经广信以下鄱阳转豫章而泝清江厯宜春浮三德登衡阳以造于零陵其间名山大川竒才伟人冝未可以一二数其有开畅心目激昻志气必有异于寻常万万者有不美质者亦将于是行变而为美况如吾辉逺之有美质者其变化宜何如兹行也吾知其所得必将有大过于人至于发为文章者乃余事耳古人谓士别三日便须刮目相待余他日于辉逺归必当大为之刮目焉辉逺其尚思有以副吾望而果有以发吾羇滞之懐可也
　　送周判官诗文序【周是修】
　　圣天子即位改元之初政令一新厉精文治凡天下侧陋遗逸懐竒抱珍之士莫不搜罗登进列于庶位厥明年复勑儒臣取古今君道臣道人事之载于典籍者櫽括类聚分嘉言善行惩戒以为各类之纲上自唐虞下逮元季采辑纂次用便观览因以成一代之制作亦将以为永世之鉴举中外士流博见洽闻者防于翰林开馆武殿之南廊以从事而草创之于时俊髦若天台陈好义徐好古叶仲汜延平郑孟宣姑熟章谨建宁苏伯厚李铎呉中王汝玉张拱髙可大溧水王真邵武刘仲美大兴李敏金华方叔衡朱子建宁波史维时金陵陆伯瞻浦江赵友同临江周思吉郡顔子明萧用道杨士竒暨予二十三人皆与是选于是天子喜其得人之盛命文学博士天台方孝孺总裁之命侍读绍兴唐愚士金华娄琏修撰吉郡胡靖三人者副之命修撰吉郡王艮编修荆州杨溥二人董督而讨论之实建文庚辰十月十二日也诘旦锡宴馆中既而大官给酒饍中使供笔札事非轻也居无何愚士艮铎敏相继物故友同以丁外艰去伯瞻以朝使去子明以辞老去好义仲汜子建可真士竒叔衡维时陞擢国子王府翰林官可大领扶沟令思领判湖广安陆州未几叔衡仲美又以疾卒于官思字存诚性古澹夷旷乐放林野且年逾耳顺上疏力以衰絶不任事辞得防赐本官致仕朝之名士咸称异啧啧曰贤哉存诚趋舍之有道而进退之合宜也于其南还辄相与咏歌以孜孜德业于家庭十载间一旦而际文明之运遇有为之君当可出之时勃然如风云之从龙虎水火之就燥湿比之汉之东观唐之文殆不是过余也与诸君子何其幸欤不二年余而存者没者动者止者去者就者有若是之不齐吁良可感也虽然没者已矣而存者诚不可以不敬其身也动者升矣而止者亦不可以不安其命也去者得矣而就者尤不可以不勉其职也圣天子在上量同天广其所以能从悬车之请而重赐赉之荣者一皆本之因心之仁无待勉强自然泛应而不觉其有契于古先哲王之令范如是也更后十年贤材并兴德化周被四方底平余知圣天子之从请而重荣者又未必不如今日待存诚之廓然也余与诸君子又何其幸欤因诗文叙而槩述其巅末以为存诚赠亦以为当时斯文庆
　　北京重游序【解缙】
　　北京地形天下之雄杰险要士君子壮游竒伟絶特之观而名能文章抱负慷慨者常终其身而不能一至焉且以孔孟汲汲于济世幽蓟之国欲行仁政岂不能贤于滕费中牟絶长补短戛乎其难者哉不幸当大一统之时已无孔孟之迹降及晋宋好竒之士若谢安王逸少之流宋南渡诸儒务为格物致知之学者僻处一隅皆无因而至焉及元氏入主中夏佐以姚刘耶律诸君子虽因其迩于隂山以定都而地形之强实天下之雄杰险要抚据全盛几将百年一时文章亦颇有竒气未必非山川形胜风气之观感或有以助之也至于元季四方鼎沸而国都固犹晏然自若也葢其东连沧海西接晋冀南有弥潴太陆之利北有重关天险之固茍非天命有归其主自逊于荒而以势利相持虽引百万之兵顿之坚城之下嵗月之间成败利钝未知其势孰为得失也天朝太平三十余年士君子壮游于北京者多矣若吾友龙虎张氏崇显葢尝徃来而不一者也而予乃不能一遂其游观之乐每侧闻天语退而稽诸简册所载信古人之不我欺当孔孟之时地之不幸而不得遇贤圣之人当晋宋之时人之不幸而不得混一之世及元之世时之不幸有贤智之士在形胜之地而不获明圣之主虽有文章其所称道黼黻岂可与六经并传哉故曰其皆不幸也吾友张崇显今又将徃焉其为我访滦河居庸与其豪杰俊人而谢之吾君无为而致垂拱吾民无事而乐雍熙一游一豫将无不宜吾将酌直沽之水磨碣石之颠作为文章咏歌盛世自庆其竒遇固千载一时也某行旅多暇先为诗歌以俟
　　送刘君孝章序【解缙】
　　学必有师传朋友讲习而后有所成不然虽至白首犹为僻学也岂惟成德文艺亦然余少时先君子教以书辄举所闻于太朴危先生伯琦周先生而泝其源于赵呉兴以上未尝自为臆説也及教以为文辄举黄文献公欧阳文公之説而泝其源于曾王欧苏栁韩班马董贾先秦以上极于六经之奥未尝自为臆説也及进而语诸道德辄举所闻于大父竹梧翁而泝其源于刘静修杨伯子以逹于关闽濓洛又未尝为之臆説也是以一得之愚间有所见者实先君子师友之传讲习之余所及也继而登朝以所为文求正于平仲苏先生先生与先君子受业于黄欧为同门于是倾竭所蕴为予言余始益有所见焉詹君孟举在元常及子山巙公之门又常听教于危周二公于先君子又同门而予与詹君同官为中书舍人忘心咨问又尽得其説与先君子之言无二不舍昼夜思维至于今仅若有一髪之见至于道德则自先君子既没世无复有讲论及此者是以碌碌将为庸人之归方慨然而自叹也庐陵刘君孝章家世忠厚父兄宗族各以道相朂及授徒环川常与予友胡君光大游予亦闻之甚熟也去年光大延致来教其子予亦遣子从之游孝章甚勤于学嗜为文与书而其此来也其尊君惇信先生欲其讲于京师亦若先君子之望于予也惜乎为文为书吾党有大愧于危詹诸君子而道德之懿则又茫如捕风虽谈论且不能得其髣髴矣何以副吾孝章之意而承其尊公之志于是孝章将归惧无以复其尊公也姑序予之所就者以相解归而求之家庭涵濡简编之讲论将必有大过人者倚需童晤孝章又必有以副吾之所望庐陵螺江二程之从周子实始于此则庐陵固濓洛之渊源也俯山川之余辉宁不有超然而独晤者欤孝章毋若予之徒自叹也
　　送萧善本序【杨士竒】
　　自余来京师十有五年于文溪武山之域父兄之乡吾少壮出入嬉游之处未尝不在余懐也而遭逢圣明叨职近侍恩眷隆厚然材薄识陋不能效纤芥报称日懐愧惕之不暇顾敢言其私哉而比年乡人亲交有至京师而过余者昔之壮者皆已苍顔而华颠矣昔之童丱者皆已翘然楚楚矣而敬问吾父之执焉葢沦谢既尽不能不嘅焉怊怅也前三十年余所徃还讲学今存者不三四人幸皆仕京师时得聚处讨论相益以寛乡邑之思善本亦当时所与还徃者近嵗始来为太学生无几辄以使命出再嵗而还还数日又以展省归未尝一得从容尽意也临别能无情乎虽然子归而过县门之南徘徊龙州叹嘉应之不爽而观于其人复有继今而起者乎又过髙沤而试听焉将有铿然噌吰而出者哉又南望三顾之山而物色焉复有继萧清节髙风逺躅者乎有之而贤者将出其门乎其必有以慰余之思
　　送徐佥宪致仕序【杨士竒】
　　仁宗皇帝临御制诏吏部居官年七十听致仕去有疾而年未及亦听去申着令典葢于今四年仕者老病不任咸得所欲而士君子进退从容无所羇系有以见太平盛致矣四方出仕者之众莫盛江西江西为县六十有九莫盛吉水今致其事去者始见于徐君崇威崇威虽病其年未七十葢自洪武中起家为巡徼为征商永乐初入掌外制又出司谳陜西广西二大藩知宿州佥山西宪事其为人持已爱民而平心易气歴仕三十年未甞有一日颠蹶之忧然焉所以汩乎中应乎外者亦劬且倦矣今之决去固人情也崇威吉水故家吾亡友胡君光大女兄之夫也其在京师恒主胡氏故于余还徃甚厚光大尝约余他日幸遂乞身相与具扁舟载壶觞书册泝沿赣江萧峡之间潄芙蓉之丹泉酣澄江之明月歌咏圣泽逍遥以终余年足矣时崇威闻之亦津津出喜色光大竟卒于官己十年余犹縻宠禄不能去也两人夙昔所歆慕者今属之崇威独未知崇威入故乡临清防茂万虑不兴翛然自适之际北望京华数千里外尚有停云之思者乎故于别也歌白驹之四章以为赠
  </div>
  <div class="pagination">
   <a href="明文海_page77.html">
    上一页
   </a>
   <span>
    ...
   </span>
   <a href="明文海_page73.html">
    73
   </a>
   <a href="明文海_page74.html">
    74
   </a>
   <a href="明文海_page75.html">
    75
   </a>
   <a href="明文海_page76.html">
    76
   </a>
   <a href="明文海_page77.html">
    77
   </a>
   <span class="current-page">
    78
   </span>
   <a href="明文海_page79.html">
    79
   </a>
   <a href="明文海_page80.html">
    80
   </a>
   <a href="明文海_page81.html">
    81
   </a>
   <a href="明文海_page82.html">
    82
   </a>
   <a href="明文海_page83.html">
    83
   </a>
   <span>
    ...
   </span>
   <a href="明文海_page79.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
