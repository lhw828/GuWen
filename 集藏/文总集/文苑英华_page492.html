<!DOCTYPE html>
<html>
<head>
    <meta charset="UTF-8">
    <title>文苑英华 - 第 492 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 492 页/共 634 页</h1>
    <div class="content">　　第二表【中宗】　　　　　　　前　人
　　臣某言臣奉勑河北道宣劳今发都下从白司马坂所遇见转运材木顾役人夫臣勘问检校官左蔵置监事冯道得状奉今月八日勑于坂所脩营臣窃以天后朝僧怀义营剏大像并造天堂安置令王义李昭徳等分道采斫大木虐用威势鞭捶官寮凿山填溪以夕继昼伤杀丁匠不可胜言费散钱数动以亿计其时百姓愁苦四海骚然皇天孔明实兹降鉴凡所营构并为灾火所焚懐义之徒相次伏法而死自此之后停十年近者狡竪张易之昌宗昌仪等将欲潜图大逆为国结怨下人兼售私木以规官利遂又与僧万寿等设计移此坂营建今暨逆竪夷灭皇运中兴陛下先发徳音频下明制除不急之务罢土木之功所以少监杨务亷逺徙屏黜颁示天下凡在中外不胜忭跃若此像阁重复脩营则与制书义殊乖越尚令二逆遗恶未除臣虽至愚固知不可且穷土木之作竭仓库之资将非崇树胜缘求诸福徳者也今则兴起营造采木作坂蠕动含生因缘致死每遇一日之内筭数尚不可知比及累嵗而成譬喻岂复可【一作能】及广杀而求福徳所获焉补所亡慈悲之理深未畅方今仲春作候当务农业臣今在路经过全未见人耕种访闻咸称乏絶茍求朝夕米粮此则百姓切急诚若倒悬矣陛下受天明命作民父母可不先觧倒悬之切而方罄财竭力脩营不急之务乎特乞即日停造大像等仍量抽其钱赈济穷乏如天恩允臣等所请天下苍生幸甚谨递表奏闻伏听勑旨谏多造寺观及王主邸第表【见六百九十八卷疏门题谏中宗置
　　公主府官疏】　　　　　　　　辛替否
　　谏造金仙玉真二观表【睿宗】　　裴　漼【太极元年】
　　臣某言臣谨案礼记春夏月令曰无聚大众无起大役不可兴土功恐妨农事若号令乖度役使不时则人加疾疫之危国有水旱之变【一作灾】此五行之必应也今自春及【一作至】夏时雨期下人忧心莫知所出陛下虽降哀矜之旨京【一作两】都仍有寺观之役【一作作】时旱之应寔此之由且春令告期东作方始正是丁壮就功之日而土木方兴臣恐所妨尤多所益尤少耕夫蚕妾饥寒之源故春秋庄公三十一年冬不雨五行传以为嵗三筑防僖公二十一年夏日大旱五行传以为时作南门劳人兴役陛下每以万方为念睿旨殷忧【一作勤】安国济人防防虑逺伏愿陛下下明制发徳音顺天时副人望两京公私营造及诸和市木等并请且停则苍生幸甚若农业失时户口流散纵寺观营构岂救黎元饥寒之弊哉
　　谏开拓圣善寺表　　　　　宋务先
　　臣闻有国有家者以恤人为务节用为先故唐尧至化采椽不斵汉文深仁露防罢构西方之圣道贵融心使下人不宁匹夫窃叹岂菩萨无相布施如来慈悲本旨哉陛下孝思罔极崇建明固【疑作因】土木之功庄严斯毕僧房精舎宴坐有余禅寺道塲经行已足若开拓夺人便利贫者有挤壑之忧富者无安堵之所幸非急切何至于斯况阳和发生播植伊始兴役丁匠废业农功一夫不耕必有饥者三时之务安可夺焉臣闻失鬼神之心可因巫祝而谢失君长之心可因左右而谢失父母之心不可解也陛下以万方为念何欲伤一物之心臣虽至愚犹有所惑方今西戎尚梗北虏未覊战士老于边亭役车屯于塞下甿户流散府蔵空虚卒然候兴一面之虞水旱虐数州之地乗其不意何以御之伏惟陛下体唐尧父母之用心思菩萨如来之本意伤边卒艰勤之弊察下人劳怨之声董逋逃休役力实仓库急农桑杜邪枉之门正尚耻之路诸不急务一切总停应湏拓寺请俟农隙如此则国用充足黎元幸甚
　　谏营建中都表　　　　　　韩　覃
　　臣闻古者明王之制也史书过瞽诵诗公卿谏士传言庶人谤于道商旅议于市然后君得闻其过失而后改之见义而从之所以永有天下者也陛下不以臣不肖忝在学士敢不竭忠尽节有隐避乎诗曰靡不有初鲜克有终老氏曰慎终如始则无败事曩者韦氏称制万邦忧惶实頼陛下神武克复社稷其初也贱珍宝禁奢华罢土功敦朴素革众弊代天工垂拱无为削疑心【阙】虚静追踪尧舜比徳羲轩天下颙颙倾耳注目喜遇非常之主复在于今日矣康哉之歌复闻于黎庶矣柰何简易未几而又兴建中都乎蓄于闲廐数倍乎溺于声色无极乎躭于游畋不节乎营为缮造众多乎都邑课税烦剧乎不省亡国之风因循覆车之轨天下失望四海惊嗟朝野心知而惧罪钳口以斯綂御天下岂所谓可乆可大之业耶且自歴代之君皆欲建万代之业使子孙长有天下者也岂使子孙倾覆天下者哉子孙若觉所行必将败亡则必恐惧不敢为之矣以亡国之主自谓必不亡也然后至于败亡也存国之君恐惧必将亡也然后至于不亡也易曰知进退存亡得防而不失其正者其惟圣人乎又曰其亡其亡系于苞桑此言惧亡获坚固也管仲曰古之隳国家失社稷者非故且为之也有乐焉不知其防于恶也陆凯曰有道之君以乐乐人无道之君以乐乐身乐人者其乐弥长乐身者不久而亡惟陛下居安虑危在得图失防患于无形之始慎祸于纎防之初念管仲之至言弃少乐而存社稷览陆凯之笃论思乐人而弥长也礼记曰孟夏之月无有壊隳无起土功无发大众无伐大树昔鲁夏城中丘春秋书之垂为后戒今建国都乃长久之大业也犯天下之大禁袭春秋之所讳诗曰敬天之怒无敢戏豫孝经曰治国者不敢侮于鳏寡而况于士人乎今不恤庶人之扰而建都国不畏上天之怒而长戏豫弃安就危弃存就亡弃易就难弃约就奢而欲永有天下恐不可得也但恐顷年已来水旱不节天下虚竭兆庶困穷戸口逃散流离艰苦巩洛暴水所防尤多江淮赤地饥馁者众加以东北有不賔之冦西凉有防失之军干戈嵗増疆场骚动近又胡羯逆命征发不宁料事度宜岂应更建中都乎至若两都虽旧制矣然而分守官众多矣费耗用度尚以为损岂况更建中都乎夫河东者国之股肱郡也劲鋭强兵尽出于是其地隘狭今又置都十万之戸将安投乎夫惟所造城阙爰及苑囿毁拆闾阎令其别创损壊冡墓令其改卜殷富者破其产业贫窭者莫知所从外廹威诏内懐汤火怨嗟之声惊惶之扰盈于途路逮于鬼神老小孤惸茫然无计忧悲苦恼不可胜说此甚不可也且陋东都而幸西都自西都而造中都取乐一君之欲以遗万人之患务在都国之多不恤危亡之变恱在游幸之丽不顾兆庶之困非所以建深根固蔕不抜之长策矣昔汉帝感钟离意之言息事徳阳之殿魏主采续咸之谏止造邺都之宫臣职非其位言发微细然圣主不以人废言不以防摈人矣臣愚诚愿陛下发徳音垂明诏深恤黎庶罢事中都则福履无疆天下幸甚谨言








　　文苑英华卷六百二十一
　　钦定四库全书
　　文苑英华卷六百二十二　宋　李昉等　编上封事
　　论时事表一首
　　直谏表一首
　　进封章表一首
　　上封事表一首
　　献事表一首
　　论谏职表一首
　　论时事表【唐髙祖】　　　　　李　纲
　　臣纲言臣伏见武徳五年之后四海初定陛下自负太平日就骄侈伤于酒徳稍怠万机専与幸臣旦夕游宴所重唯声乐所爱唯鹰犬夷夏进送道路不絶又斥辱功臣多所轻侮或发其防时细过或加捶挞于殿庭徳泽渐亏下将疑惧而戚藩公主皆逾宪式嫔缓之家多违法度不加禁止颇有侵渔行路之间非无喧籍又皇太子令及秦齐二教共诏勑并行唯计日之先后州郡之职无所的从授官分赏在意所欲不复论功伐简才行矣加以每嵗秋冬田游无度王公妃主杂揉其间或时逢考选皆在原野至于歴时不返京邑畧无居人亿兆失望阴懐叹息朝之纲纪渐以弛紊而陛下不悟政教日頽在内不许论事当朝略无谏者愚臣窃懐栗畏诚有危亡之虑臣不敢不尽言伏待刑宪
　　直谏表【代宗】　　　　　　　独孤及
　　臣及言伏见陛下屡发徳音招延献纳使左右侍臣得直言极谏忠謇者无不听犯计者无不容又辛丑【唐书作壬辰】诏书诏裴冕崔涣等十有三人并集贤殿侍制以备询事考言之问此五帝之盛徳也而臣以目睹生则幸矣然顷者陛下虽容其直而不録其言进匦上封者大抵皆事不报书留不下但有容谏之名竟无听谏之实遂死谏者稍稍自省【集作引】钳口就列饱食偷安相招为禄仕此忠鲠之士所以窃叹而臣亦耻之也十室之邑必有忠信如孔丘者况以朝廷之大卿大夫之众而陛下选授之精与假令不能如文王之多士尧舜之比屋其中岂不有温故知新可使懋陈政要而亿则屡中者乎陛下惟虚存其议令条奏不旷及议政之际曽不采其一说尧之畴咨禹之昌言岂若是耶昔尧设谤木于五逹之衢孔子亦曰以能问于不能以多问于寡又曰丘也幸茍有过人必知之然则多闻阙疑不耻下问圣人之心也臣不胜大愿愿陛下诚以尧孔之心为心日降清问启其说其不可者罢之可者议之于朝与执事者共之使知之必言言之必行行之必公则君臣无私论朝廷无私事天下无私政陛下以此辨可否于献替而建太平之基可也况国体乎自师兴不息十年矣百姓之生产空于杼轴拥兵者第舘亘街陌奴婢厌酒肉而贫人羸饿就役刻剥及肤长安城中白昼稚剽京兆尹不敢诘加以官乱职废将惰卒暴百揆隳刺如纷麻沸粥百姓不敢诉于有司有司不敢闻于天听士庶茹毒饮痛穷而无告今其心颙颙独恃于麦麦不登则易子齩骨可跂而待眠于焚薪之上其危如此陛下不以此时轸薄氷朽索之念厉精更始思所以救之之术忍令宗庙有累卵之危万姓悼心而失图臣实惧焉去年十二月丁巳夜中星陨如雨昨者清明降霜三月苦热寒暑气候错综颠倒沴莫大焉岂下陵上替怨讟之气熖以取之耶不然天意之丁宁告戒以此警陛下陛下宜反躬罪已旁求贤良而师友之黜弃贪佞不肖而窃位者诏去天下所疾苦废无用之官罢不急之费禁止暴兵节用爱人罔使宦官乱国政佞言败厥度兢兢干干以徼福于上下必能使天神感而地祗应反妖灾以为嘉气彼太戊桑谷宋景荧惑焉足为陛下道哉臣昨陈奏请减江淮山南等诸道等兵马以赡国用陛下初不以臣言为愚妄许当施行然及今日未有霈然之诏臣窃迟之今天下惟朔方陇西有吐蕃仆固之虞邠泾凤翔等兵足以当之矣自此而往南洎海东至番禺西至巴蜀万里无防窃之盗已积嵗矣而兵不为之解倾天下之货竭天下之谷以给不用之兵而为无端之费臣不知其故假令居安虑危用【唐书作以】备不虞自可于阨害【集作要】之地少置屯御余悉休之以其粮储扉屦之资充疲人贡赋嵗可以减国赋之半陛下岂持【集作迟】疑于改作逡廵于旧贯使大议有所壅而兵卒【集作率土】之患日甚一日是益其弊而厚其疾也臣窃惑焉夫疗痈者必决之使溃今兵之为患犹痈也不以渐戢之其害滋大大而图之必力倍而功寡岂周易不俟终日之义欤伏惟图其始而要其终天下幸甚臣无任恳欵之至
　　进封章表　　　　　　　　齐　暎
　　臣某言臣闻恩之重者非命可酬诚之切者无言以代但无以非命又无以可伸臣某中谢臣又闻君亲之恩天地之理在臣所感异于常恩臣于广徳二年曽授徐州一尉既不赴任即同无官建中之初便荷圣泽自此累擢以至台司此臣所感异于常恩一也圣朝特重史官宰臣先获兼授况臣不逮忽窃殊私此臣所感异于常恩二也敢言守直实禀至愚是以凡所歴官必遭飞谤慈母有投杼之惑古人着窃鉄之疑臣独何人累蒙圣察此臣所感异于常恩三也但夙多羸疾今廹衰龄常恐殊恩未酬朝露溘尽负天愧地不知所云臣某中谢臣又闻西晋山涛之事君每有所知必有宻奏晋代谓之山公啓事实若令之牓也意在臣展尽忠之道君择可采而行使政自上施言无外见但以臣性本庸浅识又暗劣每有闻见莫辨是非若合陈不陈惧乖耳目之任不合奏妄奏则当尘凟之辜是积慙惶函歴星嵗竟未能举一贤以自代兴一利以上陈冐宠偷安其罪至重更以臣除官制云尔其竭诚啓沃以广视听故臣得以尽其管见尘浼天听谨别録状同进以闻无任兢惶战汗之至
　　上封事表　　　　　　　　李　渤
　　臣渤言臣伏见今月一日赦闻中外僚例应有策略可济时者悉许上陈无有所隠臣窃以陛下登极已来擢自岩野者惟一人而已臣感殊奬不合私身身既不私岂宜爱死若臣者得死于义则荣于生逺矣以元和九年十二月二十六日奏平贼三术并皆请不舍元济其上是感其次是守其下是战又言感不成不失为守守不成不失为战此求庙战为陛下万全之谋也其直言必战者是见无礼于君如鹰鹯之逐鸟雀奋不顾身真陛下义勇之臣也昔汉代先零羗反赵充国守屯田辛武贤请讨袭宣帝两行之虽各成本功岂如陛下雄迈独断竟斩灭凶虏则防臣前者上言为国之道也今扫清淮西是陛下之圣也社稷之福也臣独不胜恳欵愿朝廷増脩徳政以享外宁之功輙复自忘幽朴逺献刍言冀以尘露少禆海岳窃以陛下天纵生知又嗜学不倦故臣敢依托经史敷陈下情特乞圣慈容其迂繁曲赐终览则疎退小臣死骨不朽矣臣某中谢臣昔负薪偷暇读书至周礼见春官外史掌三皇五帝之书即楚灵王所谓三坟五典是也书叙又云三坟言大道也五典言常道也然则三五之君君之至者矣臣曽学易见三皇之道加之以书见五帝之徳加之以诗礼见三王之仁加之以春秋见五覇之义寻战国防极于隋史见沿代得失叅以百家綂以九流又遗其繁华摭其精实收视黜听顺其所自故游渉中理也髣髴三皇之化自防于天天法道者不疾而速不行而至范围天地曲成万物易称先天而天不违又云鼔万物不与圣人同忧是三皇在上至朴未散天下大同无思无为逍遥而已五帝之教自防于地则天者其徳广运乃圣乃神乃武乃文书曰天聪明自我民聪明天明畏自我民明威孔子曰唯天为大唯尧则之是也五帝在上惟精惟一允执厥中百姓不知其徳至矣三王之政自防于仁仁效地者不识不知无思不服本以六徳六行文以五礼六乐孔子曰以仁治人又曰克已复礼天下归仁焉是也三王在上上仁下义仁义相感天下太和故行苇天保之诗作成康袭政刑措四十年至于五覇力义綂盟功过糅駮伤壊王猷秦政贼隳周法刬去井田残蚀六国知及之仁不能守之故二世【唐讳】而亡汉髙帝寛仁大度与人同利任能使善听纳竟甸万国孔子曰其或继周者虽百世可知也彼萧曹辈生于秦长于秦习于秦惑于秦不尽刷秦恶特见制度与夫三代聮辉此其未至也然皆根于忠朴与清静其世【唐讳一作上疑】代长久者亦在此文帝躬约素徳罢构露防却千里马熙然与刑措无异贾谊尚以为皇号甚美论徳不称岂非兼以造程裁范未抵大中欤景武昭宣亦各有美皆以乐贤从谏风流无穷元成哀平过有轻重皆以黜贤嬖佞稔叠亡国光武皇帝跃白水乗旧徳贼莽百万且溃且溺又平赤眉铜马陇蜀诸冦非项氏等夷其佐命与三杰亦异校其武踪功次髙祖若乃稽古宅周勲臣寿儒学光教化浃洽躬践治平自牧以谦自勤以劳兢兢若不及过矣无次也明帝孝思敦九族旰食以逹幽枉无幸私无矜色章帝性仁厚行春令徤胎养法赋贫人以苑地和帝抑符瑞省贡献有明章余风皆洛都之令主自殇以下不足征也桓灵不道羣丑侵政诛灭贤俊流毒蒸人鬻官于朝列肆于内羣盗大起腥闻在上赤帝之祚其亡也忽焉蜀先主任托孔明有仁人风烈魏文帝席父业擅妄大言轻议舜禹摧末疎本其昏塞剧矣然灾眚罪已罢劾三公终制省薄亦足称也此外无他胜略继以荒邻豪敌臣奸雄延数代而亡实为幸矣晋武承三叶权力通一淮海焚怪服让泥金容刘毅直辞辉光霭然违钦言峤议使黼衣左袵数百年华风不振者罪杇【疑】矣南北分朝质文术背造邦者挺雄才骋竒算约之以勤俭必有忧吕之功焉残国者皆淫逸其心猜毒溺私移之以务禽奢奔必有失鮌之败焉嗣主善恶紊駮三者拟诸二汉凶或逾之美不及者也大槩吴风巧其失也浮虏俗愚其失也鄙滞名不胜质故陈灭于隋昔汉世【唐讳】祖帝陇蜀更诏以书贵服其心耻以虚为胜也何以造以【疑】岛夷索虏相济得不愧顔于让畔通乐乎自隋没唐祚十一帝颁春向二百年矣革土垂号亚姬敌刘但房杜病同萧曹祖述秦汉宪章周隋使周邵得擅美于前代者龟玉毁于椟中矣乃宗中兴崇敏璟直敏未逹直不深皆辅理名才不宜责以经国也李林甫元载媚君以佞谀迷君以嗜好引同诛异封其邪志致逆羯啓衅燎原不灭者非二子而谁异代同共污三纪遂使朝多忌讳俗尚茍容波惊云挠荡动未息易曰通其变使人不倦神而化之使民宜之穷则变变则通通则久自天祐之吉无不利窃闻至徳以来天下常思太平君臣之心非不恳切迄于今来未称者是人倦而不知变虽君侪尧禹臣越伊周诏如尚书典诰日下既不行之行之亦何由得通且久乎易曰化而裁之存乎变推而行之存乎通神而明之存乎其人黙而成之不言而信存乎徳行天祚圣唐以变通之数遗陛下顺而革之则悠久大歴必自此而更始矣臣观前代嗣帝功未有如陛下今日之盛也宜乗今戳淮冦之势以徳制恒兖则恩威兼畅矣恩威兼畅而又加之以舍小过举贤才则陛下虽欲让太平之勲美臣知必不得明矣伏望廓开圣徳以拨乱意自兼剧奏灭政志于炎昊间再造鸿业与天地惟新驰之于无穷昔舜禹以匹夫宅四海其烈如彼今圣代以五朝营太平其难如此臣又窃闻之陛下使工伎必能是不欲其两伤也如此推而进之则建皇极致雍熙如指诸掌乎臣疑宰相公卿蕴其略但启沃之次第未及使陛下翘思文武凝望殷汤主忧臣辱孰不愤叹今陛下蹈道据徳安仁存义则三皇五帝三王五覇之美兼矣与人同利从谏如流尚约素斥珍竒则汉髙孝文之美兼矣尊儒学兢兢若不及幽枉必逹无幸私无矜色则光武孝明之美兼矣任托不惑容受直言则蜀先主晋武之美兼矣约以髙祖太宗之善训贯以陛下之明圣总萃前美混论消息融而为至徳发而为化以王道为尺以大中为刀度时之宜裁酌古今引知荡寃驱末还本正六官叙九畴举王制于月令调兵食崇孝弟敦九族辟諌路显儒学退文华黜选举复俊造定四人省道释明刑以行令理兵以御戎然后经之以礼乐纬之以道徳推诚信以化之播风雅以畅之坐明堂登灵防休息乎祥气之间陛下袭羲轩于上公卿侪稷契于中黎元懽鼓腹于下挹甘露潄醴泉禽畜四灵不为难矣臣愚寡闻不识逺大伏望下宰相公卿大夫议之如瞽言可采伏乞搜岩封野博引海内巨儒耆徳识明断之士大开学舘与朝贤叅讲令其稽古应时据经更俗仍使切磋周洽复出精义重作制度使合乎宣父继周之旨夫正气振彼承家防冦戎狄裔夷若槁业迎霜轻氷渉暑瞥然已去闲然已亡固不足尘于圣虑矣今臣谨竭管见献五事如后是非疏宻悬在天鉴蕞尔昏塞何能自分若乃沿革次第时政所切伏计宰辅必已详奏亦不敢更言臣今幸生圣代又曽谬处谏垣逢中兴将启之期知太平必成之术实惧不言为罪也狂瞽防臣不胜感恩中愤之过谨勒祗承人某奉表披露丹恳以闻臣渤诚惶诚恐
　　献事表【宪宗】　　　　　　　元　稹【元和元年】
　　臣稹言臣闻理乱之始各有萌象二者无门在君上啓之而已所谓萌象岂有他哉容直言广视听躬亲【集作勤】庶务委信大臣使左右近习者不敢【唐书作得】蔽疎逺之臣庶此理之象也此而不理万无一焉大臣不亲直言不进抵忌讳者杀犯左右者刑与一二近习者决事于深宫之中羣臣莫得叅预筹画此乱之萌也此而不乱亦万无一焉是以古者人君即位之始萌象未见之时必有狂直敢言之士抵忌讳献危言在上者茍或宥而容之激而进之则天下之君子望风而恱曰彼狂而犹容于上上之人其欲来天下之士乎吾之道可以行矣其小人择【唐书作竦】利而言曰彼之直可以得幸于上吾将以直言【集作直言以】徼利可也由是天下之贤与不肖各以所忠贡言于上下之志霈然而通得失之情幽逺必逹合天下之智理万物之心人人乐得其所戴其上如赤子之亲慈母也虽欲诱之为乱其可得乎臣故曰容直言广视听而不理者万无一焉及夫进计者入而不出直言者戮而不容则天下之君子自谋于心曰与其言且不用而身为戮吾宁危行言逊以保其终乎其小人择利而喜曰君之所恶者拂心逆耳之言也吾将茍顺是非以幸【集作事】之可也由是进见之者隔【集作革】而不纳言事者寝而不闻若此则十歩之事不得见也朝廷之事【集作情】不得闻也而况于天下之大四方之逺乎故曰聋瞽之君非无耳目也盖在【集作任】左右前后者屏蔽之不使视听耳此而不乱其可得乎【集作哉】昔太宗文皇帝初即位时天下之人莫有谏者唯孙伏伽尝以小事持諌于上文皇帝大恱厚赐田宅以勉之自是言者唯惧乎言不直諌不极不能激文皇之盛意曽不以触龙鳞犯忌讳为不可矣于是房杜王魏之徒议可否于前天下四方之人言得失于外不三四【集作四三】年而天下大理岂文皇独运聪明于上哉盖亦羣下各尽其忠言以宣发畅于天下也且夫乐安全而恶戮辱古今之情一也岂独贞观之人轻犯忌讳而不恶戮辱哉盖文皇激而进之之切【集作功】也喜顺从而怒謇犯亦古今之情一也岂独文皇甘逆耳而怒从心哉盖以顺从之利轻而危亡之祸大无穷之业重而奉已之事防思为子孙垂不朽建永安之计也为后嗣者岂【集作其】可顺一朝之意而轻用【二字唐书作篾】文皇之天下乎累圣传序于今垂二百年矣莫不率由斯道致俗和平况陛下以上圣之资绍复前綂即位之日天下惟新罪叔文之徒而凶邪之党散县恵琳之首而悖乱之气清【集作消】发承光之诈而假威之孽除反焦陂之田而蒸庶之情感其余涤瑕缓死薄赋恤人赐帛耆年旌闾孝弟脩废学建义仓莫不曲被殊私覃于【集作于】有截斯皆陛下上法尧舜近法太宗致理之萌形见者数十岂臣庸劣一二而能明然而臣窃复孜孜蚩蚩【集作咄咄】有所未决者独以陛下即位以来既周嵗矣百辟卿士至于天下四方之人曽未有献一计进一言受陛下伏伽之赏者左右前后拾遗补阙亦未有奏一封执一諌受陛下激而进之之劝者设諌鼓置匦函曽未闻雪一寃决一事明陛下无幽不烛【集作察】之意者若臣等备位諌列名为供奉官旷日弥年不得召见每就位屏气鞠躬不敢仰视又安暇议得失献可否哉供奉官尚尔又况于疏逺之臣庶虽有特逹不羣之智思欲自効其路何阶遂使凡今之人以諌鼓匦函为虚器谓拾遗补阙为冗员臣窃思之以陛下之睿博深励精求理岂或入而不言出而不用哉盖羣下因循不能有所发明之罪也且臣思之今之备召见承顾问者独一二执政而已每一对不及俄顷之间议天下之事臣窃料之恭承圣问仰谢宠光之不暇又安得【集作暇】陈理乱议教化哉其余有司或时一召者【集作见】言簿书之出入计钱谷之登降不暇又安足致齿牙间臣窃惟陛下以受【集作景】命维新之初何如贞观致理之后以房杜王魏匡辅之智而犹上封进计者荐至献可替否者日闻今陛下当致理之初在四方多虞之日然而言事进计者终嵗无一人岂非羣臣【集作下】因循窃位之罪乎若臣某者禀性驽钝昧然无识然以当陛下临御之始首陛下防贤之科擢授諌司恩万恒品若复黙黙与在位者处则臣莫大之罪亦万于恒品矣輙将【集作贡】冒昧殊死伴奏十事于后一曰教太子以崇【唐书作正】邦本二曰任【唐书作封】诸王以固磐石三曰出宫人以消水旱之灾【集无此二字】四曰嫁诸【唐书作宗】女以遂人伦五曰无时召宰相以讲庶政六曰序次对百辟以广聪明七曰复正衙奏事以示躬亲八曰许方幅紏弹以慑奸佞九曰禁非时贡献以絶诛求十曰省出入畋游以防衔蹶凡此十者设使言之而是是而见纳【集作用】非臣之福也天下之福也苟或言之而非非而见罪乃臣之分也亦臣之愿也无任恳悃奋激効节爱时之至谨诣东上閤门奏表并事件以闻臣稹诚惶诚恐顿首顿首罪死罪死谨言
　　论谏职表【宪宗】
　　臣某言臣闻先王之制禄也居其位不行其职者诛是以上无虚受下不隠情臣窃观今时【集作之】备位素餐不行其职者莫过于臣辈臣闻太宗文皇帝时以王珪魏征为諌官文皇虽宴游寝食之间王魏实在其所用至于文皇发一言则王魏详之而后出举一事则王魏虑之而后行以文皇之明合王魏之智是以举无遗事言有典常文皇犹以为视听未广也因许【集作命】三品以上入议军国必遣諌官一人【一作员】随入以叅验之当是之时耳目股肱之任者有君臣之义焉有父母之恩焉有朋友之欢焉是否无不替可无不行不四三年而天下大理蛮夷君长带刀入侍者不可胜计岂干戈征伐之所致盖壅蔽之患销而幽逺之情逹也若此然后可以称天子之争臣矣近之司諌争者则不然大不得备召见次不得叅时政排行就列累累【集作累累】而已且臣闻之谏臣【集作官】之职曰左右前后拾遗补阙大则廷议小则上封近年以来正衙不奏事庶臣【集作官】罢廷对若此则不见遗阙补拾何阶不得敷陈廷议安设其所谓举谏职者唯独诰令有不便除授有不当则奏一封执一见而已以此【集作臣】思之君臣之际论列是非讽谕未形筹画于至宻尚不能廻至尊之盛意备谗慝之巧言而况于既行之诰令已命之除授然后执【集作奏】一封奏【集作执】一见而私欲收丝纶之诏廻日月之光信无裨于万一矣至使凡今之人以上封进计为妄动拾遗补阙为冗员此称供奉官与王珪魏征为等列臣虽至愚能不自愧且陛下若以为臣等无所裨补不足叅侍从固不当假以名器无立【集作立之】于朝苟以为务广聪明稍问【集作関】理道又不宜【集作当】屏弃疎贱之使至于此伏愿陛下许臣于延英候对召臣一见赐以温顔使臣得尽愚恳之诚备陈谏官之职苟或言有所【集作可】采得禆陛下万分之一是臣千载之一时也如或言不诣理尘黩圣聪则臣自寘刑书以谢谬官之罪亦臣之所【集作以字】甘心也无任恳欵发愤守【集作効】职忘躯之至谨诣上东閤门奉表以闻












　　文苑英华卷六百二十二
　　钦定四库全书
　　文苑英华卷六百二十三　宋　李昉等　编杂谏论一【杂諌论表凡三卷英华所编失年代次序今正之】
　　谏山陵制度过厚表一首
　　论封建表一首
　　论左右丞湏得其人表一首
　　谏诰难公卿表一首
　　论太子初立请尊贤学表一首
　　论摄养表一首
　　谏五品已上妻犯奸不没官表二首
　　请宫中眼花浪见不得輙奏表一首
　　谏东宫物少于魏府长表一首
　　谏欲观起居纪録表一首
　　谏山陵制度过厚表【太宗】　　虞世南【贞观九年】
　　臣闻古之圣帝明王所以薄葬者非不欲崇髙光显珍宝具物以厚其亲然审而言之髙坟厚陇珍物毕备此适所以为亲之累非曰孝也是以深思逺虑安于菲薄以为长久万代之计割其常情以定之耳昔汉成帝造延昌二陵制度甚厚功费甚多諌大夫刘向上书其言深切皆合事理其略曰孝文居覇陵凄怆悲懐谓羣臣曰嗟乎以北山石为椁用纻絮斮陈漆其间岂可动哉张释之进曰使其中有可欲虽锢南山犹有隙使其中无可欲虽无石椁又何戚焉夫死者无终极而国家有废兴释之所言为无穷计也孝文寤焉遂以薄葬又汉氏之法人君之在位三分天下贡赋以一分入山陵武帝歴年长久比葬陵中不复容物霍光暗于大体奢侈过度其后至更始之败赤眉贼入长安破茂陵取物犹不能尽无故聚敛百姓为盗之用甚无谓也魏文帝于首阳东为寿陵作终制其略曰昔尧葬寿陵因山为体无树无封无立寝殿园邑为棺椁足以蔵骨为衣衾足以朽肉吾营此不食之地欲使易代之后不知其处无蔵金玉【一作银】铜铁一以瓦器自古及今未有不亡之国是无不掘之墓防乱以来汉氏诸陵无不发掘乃至玉柙金缕骸骨并尽岂不重痛哉若违诏妄有变改吾为戮尸于地下死而重死不忠不孝使魂而有知将不福汝以为永制蔵之宗庙魏文此制可谓逹于事矣向使陛下徳止如秦汉之君臣则缄口而已不敢有言伏见圣徳髙逺尧舜犹所不逮而俯与秦汉之君同为奢泰舍尧舜殷周之节俭此臣所以戚戚【一作尤戚】也今为丘陇如此其内虽不蔵珍宝亦非【一作无】益也万代之后人但见高坟大塜【一作墓】岂谓无金玉也【一作即】臣之愚计以为汉之【一作文】防陵既因山势虽不起坟自然高显今之所卜地势即平不可不起宜依白虎通所陈周制为三仞之坟其方中制度庶【一作事】事减少事竟之日刻石于陵侧明丘封大小髙下之式明器所湏皆以瓦木合于礼文一不得用金银铜铁使后【一作万】代子孙并皆遵奉一通蔵之宗庙岂不美乎且臣下除服用三十六日已依防陵今为坟陇又以长陵为法恐非所宜伏愿深览古今为长久之虑臣之心赤唯愿万嵗之后神通常安陛下之孝名于无穷耳
　　论封建表【太宗】　　　　　　顔师古
　　臣师古言臣伏闻前年亲发圣虑将降明勑博问卿士议欲封建斯诚天机独悟妙防深逺既合事宜实惟治要然而议者不一各执异端或欲追法殷周逺尊上古天下之地尽为封国庶姓羣官皆锡茅社或云承弊之后人稀土旷封建之事并未可行不臻至理两失其中何者今古异俗文质不同不可空采虚名以乖实効若即废罢州县分为列国无功而受封爵庶姓而専臣吏非直于理不合亦自制度难成至于盘石之基实资藩屏皇枝帝子维城是寄伏以汉祖拨乱惩艾前失大启九国杂行覇道规模逺歴祚延长近代浇浮不树宗子虽有王侯之号了【一作而】无藩辅之实故易为倾动颠而不扶前哲往贤论之已备臣愚以为当今之要莫如量于逺近分置王国均其戸邑强弱相济画野分疆不得过大间以州县杂错而居互相维持永无倾夺使各守其境而不能为非协力同心则足扶京室陛下然后命分诸子各就封之为置官僚皆一省选用法令之外不得擅作威刑朝贡礼仪具为条式一定此制万世永久则狂狡絶暴慢之心本朝无怵惕之虑臣輙献愚管伏听采择尘黩非宜退増战惧惶恐谨言
　　论左右丞湏得其人表　　　刘　洎【贞观十一年时为治书侍御史】
　　臣某言臣闻尚书万机实为政本伏寻此选授受诚难是以八座比于文昌二丞方于管辖爰至郎曹【旧唐书本传作曹郎】上应列宿苟非称职窃位兴讥伏见比来尚书省诏勑稽停文案壅滞臣诚虽庸劣请述其源贞观之初未有令仆于时省务繁杂倍多于今而左丞戴冑右丞魏征并晓逹吏方质性平直事应弹举无所廻避陛下又假以恩慈自然肃物百为【唐书作司】匪懈抑此之由及杜正伦续任右丞颇亦厉下比者纲维不举并为勲亲在位品【贞观政要作器】非其任功势相倾凡在官寮未循公道虽欲自强先惧嚣谤所以郎中抑【政要作与】夺唯事谘禀尚书依违不能【唐书作得】断决或惮闻奏故事稽延案虽理穷仍更盘下去无程限来不责迟一经出手便渉年嵗【唐书作载】或希旨失情或避嫌抑理勾司以案成为事了不究是非尚书用便僻为奉公莫论当否递相姑息唯务弥缝且选贤授能非才莫举天工人代焉可妄加至于懿戚元勲但宜优其礼秩或年高耄及或积病智昏既无益于时宜当致之以闲逸久妨贤路殊为不可将救兹宿弊且宜精简四员【致要作尚书】左右丞左右司郎中如并得人自然纲维恪【唐书作畧政要作备】举亦当矫正趋竞岂唯息其稽滞而已【二字唐书作哉】
　　此篇六百九十六卷疏门重出今已削去
　　谏诰难公卿表【太宗】　　　　前　人
　　臣某言臣闻帝王之与凡庶圣哲之与庸愚上下相悬拟伦斯絶是知【文粹作若乃】课【旧唐书作以】至愚而对至圣以极卑而对极尊徒思自强不可得也陛下降恩旨假慈顔凝旒【后篇作神】以听其言虚襟以纳其说犹恐羣下未敢对况动神机【文粹作聪】纵天辩饰辞以防【唐书作拆】其理援古以排其议欲令凡庶【政要并后篇作蔽】何阶应答臣闻皇天以无言为贵圣人以不言为徳老君称大辩若讷庄生称【防要后篇作云】至道无文此皆不欲烦也是以齐侯读书轮扁窃笑汉皇慕古长陈讥【文粹作词】此亦不欲劳也且多记则损心多语【文粹作言】则损气心气内损形神外劳初虽不觉后必为累湏为社稷自爱岂为性好自伤乎窃以今日升平皆陛下力行所至欲其【文粹作令】长久匪由辩博但当忘彼爱憎慎兹取舍每事敦朴无非至公若贞观之初则可矣至若秦政强辩失人心于自矜魏文宏才亏众望于虚说此才辩之累较然可知矣伏愿略兹雄辩浩然养气简彼缃图【后篇作宏机】淡焉怡目【唐书作自怡后篇作恬想】固万寿于南山齐百姓于东戸则天下幸甚皇恩斯毕矣【文粹后篇作皇恩斯毕天下幸甚】
　　此篇六百七十五卷书门重出今已削去
　　论太子初立请尊贤学表【后篇作请太子尊贤重道书】
　　前　人
　　臣某言臣闻郊迎四方孟侯所以成徳齿学三让元良由是作贞斯皆屈主祀【后篇作礼】之尊申下交之【后篇有明字】义故得刍言咸荐睿问傍通不出轩庭坐知天壤率由兹道永为鸿基【后篇作业】者焉至若生乎深宫之中长乎妇人之手未尝识忧惧无由晓风俗虽复神机不测天纵生知而开物成务终由外奬夫宗彼干籥听兹謡颂何以辨章庶绩甄覈彛伦歴考贤圣咸资琢玉是故周储上哲师望奭而加裕汉嗣【政要作两】深仁引园绮而昭徳原夫太子宗祧是系善恶之际兴亡斯在不勤乎始【合要作苟不勤始】将悔于终是以晁错上书令先通政术贾谊献防务前知礼教窃惟皇太子玉裕挺生金声夙振明允笃诚之美孝友仁义之方皆挺自天姿非劳审谕是以华夷仰徳翔沛希风矣然则门视【后篇作问】膳已表于三朝艺宫论道宜于四术虽则春秋鼎盛饬躬有渐实恐嵗月易往惰业兴讥【后篇作志业难成】取适宴安言【唐书后篇作方】从此始臣以愚短幸叅侍从恩广离明轻愿闻彻不敢曲陈故事请以圣徳言之伏惟陛下诞叡膺图登庸歴试多才多艺道着于匡时允武允文功成于□祀万方即序九围清晏尚且虽休勿休日慎一日求异闻于振古劳睿思于当年乙夜观书事髙汉帝马上披卷勤过魏后陛下自励如此而令太子优游弃日不习图书臣所未谕一也加以暂屏机务即寓雕虫纡【唐书作综】实思于天文则长河韬映摛玉字于仙札则霁【唐书作流】霞成彩固以锱铢万代冠冕【政要作首冠】百王屈宋不足以升堂钟张何阶于入室陛下自好【防要作好古】如此而令太子悠然静处不寻篇翰臣所未谕二也陛下备该【后篇作通】众艺【唐书作歴该众妙】独秀寰中犹晦天聪【唐书作听】俯询凡职听【后篇作视】朝之隙引见羣儒【防要并后篇作官】降以温顔访以今古故得朝廷是非里闾好恶凡有巨细必闗听览陛下自行【唐书作好后篇作为】如此而令太子久入趋侍不接正人臣所未谕三也陛下若谓无益则何事劳神若谓有成则宜申贻厥后蔑而不急未见其可伏愿俯惟【政要作推】睿范训及储君授以良书娱之嘉客朝【唐书作晨】披经史观成败于前踪晚接賔游访得失于当代间以书札继以篇章则日闻其所未闻日见其所未见副徳逾【后篇作愈】光羣生之福也窃以良娣之选遍于中国仰惟圣防本求内助防防慎逺之虑固非羣臣所测暨乎防简人物则与聘纳相违监抚二周未延一士愚谓内既如彼外亦宜然者恐招物议将谓陛下重内而轻外也古之太子问安而退所以广敬于君父异宫而处所以分别于嫌疑令太子一侍天闱动移旬朔师傅以下无由接见假令供奉有隙蹔还东宫朝谒【政要作拜】既疏且【政要作但】事欣仰规諌之道故所未暇陛下不可以亲教宫寀无因【唐书作由】以进言虽有具寮竟将何补伏愿俯循前躅稍抑下流逺大之规展师友之义则离【唐书作储】徽克茂帝图斯广凡在黎元孰不庆頼太子温良恭俭聪明睿哲含灵所悉臣岂不知而浅识勤勤思効愚衷者愿沧溟益润日月増华也云云
　　此篇六百七十七卷重出今已削去
　　论摄养表【太宗】　　　　　　岑文本
　　臣某言臣闻生者天地之大徳人者有生之最灵是以物无大小咸爱其命人无贵贱咸惜其生故圣人全身之道而能免于忧患贤者着养生之术而能终其寿考嵇康有云导养得理以尽性命上获千余嵗下可数百年而皆不精故罕能得之又云夫为稼于汤代偏有一溉之功虽同焦烂必溉者后枯然则一溉之益不可诬矣诚哉斯言实为笃论但养生之术固非一途详求至理语其大略莫若顺阴阳之序节寒温之中何则人资阴阳以育俟寒温以成虽禀于五常而连类于万物在春夏也万物因而生长人亦宜防受温暖以丰其肌肤在秋冬也万物因而收成人亦宜防受寒凉以坚其筋骨是以贫贱之人皆顺其性而疾病者少富贵之人多违其真而疾病者多是知春生夏长秋收冬蔵此天道之大经也不顺则无以为天下纪纲故日月四时之顺不可失也仲长统曰百年者人之常寿之上者也顺四时节饮食适衣服逺声色避灾患者跻上寿之常道至于吐故纳新熊经鸱顾此乃山林之术非庙堂所行养生之要唯斯而已窃惟帝王之位尊贵斯极夏则复殿清暑长庑生寒金罍浮蚁无赫曦之色玉馔含氷有凄凉之气冬则温室墐戸曲房掩轩前盈兽炭轻扇可以在握躬御狐白防汗可以沾襟斯皆阴阳交易寒温过度虽适一时之性实乖四序之宜故荀卿曰喜怒哀乐好恶必得其中所以养神也寒温盈虚消息必得其中所以养气也兴动静屈伸必得其中所以养体也是知摄生之道必在得宜况陛下忧勤之心劳于内岂可使冬夏之节候亏于外哉伏愿降日月之明览圣贤之旨顺阴阳之序节寒温之中则南山之寿更増于亿年北极之尊永固于万国云云
　　谏五品以上妻犯奸不没官表【太宗】
　　褚遂良
　　臣遂良言臣闻大圣文明必垂宪法使听之者知善闻之者自新谓之中刑而终久无弊糠粃古昔而树之风声冠盖百王光兹至道伏惟陛下心记五车坐谈千卷断决机务必先至理臣昨日伏见勑门下五品已上官人妻及女等有犯罪者并没为官婢夫犯恶逆始用此刑不然歴代杂刑曽无此凖圣主可以理干臣乞以一理敢烦天听夫禁秽防奸既张罗网生民干犯必有其事今忽有三公六尚书等官当重寄或有子数人半居文武而此三公六尚书之妇忽犯奸淫披猖衢路没为官婢其夫既耻其子亦愧更何顔以在列亦无面以当官合门耻辱一时俱弃至于九卿之室十二衞将军之妻没为官婢夫岂不愧虽有文武之榦珪璋之质朝廷之所嗤笑侪流之所指防自贻伊戚理湏屏迹臣恐失诸人伦其从此起是以古者存其大体而略其细防掩其家室而用其才能若没其女亦为狼狈厥父与兄胡顔自处乞陛下审教化之本详刑罚之要臣甘从鼎镬更请一言忽若郡王近亲县主宻属有如此者若为处置若没为官婢则非复国章若不为则同罪异罚臣详案前载叅验当今轻敢思量实为不可臣荷陛下殊恩擢居近侍披迹庸流位班四品官髙禄厚于臣愿足俛仰而无过从容而恱圣顔所以敢犯雷电献心帷扆者夙奉深恩愿罄防节昔臣有慕汲黯而愿其后为尧舜守兹愚诚欲崇主徳虽则畏惧必冀陈闻伏愿天明一垂矜察陛下必以为此事难容理湏惩肃可更付近臣详议増加其罪臣未敢出勑手执踟蹰敢冐宸严伏待罪宪
　　第二表　　　　　　　　　前　人
　　臣遂良言昔人输冩至诚必通幽显是以落日廻光飞泉上出臣丹心不着空祈听览擢臣之髪不足雠臣今月五日诣防化门进封表论五品以上官人妻及女等有犯罪者没为官婢既未逹旨下情惶惧臣又再三思量实为不可唯有身犯叛逆天下不容妻女等始合配没自兹以往曽无比例若犯奸罪身即没官不敬舅姑则依常律自非中刑不可为教至于一妇没官其夫及子同宗合门有大羞辱见在朝者皆不可用郡王近亲县主宻戚或有如此事并具前表夫帝王作典谓之利用恐其罪而化之不因其罪而利之不惊人心不兴物议教民以善不为异罚则三皇以来二百余帝禁止奸秽皆无此法至于明圣独用此刑既慙古昔终尘徳义然则刑为政教之用政为宗稷之本若再三如此天下依行臣恐政道因兹渐就流壊是以不避严诛更敢一请若即班行四方谈议臣缄口不言罪合万死执以陈闻伏候刑宪谨言
　　请宫中眼花浪见不得輙奏表
　　前　人
　　臣遂良言昔者圣人之于鬼神也闻之而不独信知之而不専恃是以颛顼依于鬼神制之以正不惧惊异増脩仁徳孔子不语怪力乱神伏惟陛下气盖区中威移海外拥百万之阵顿九夷之颡自书史所载未之前闻夫人欢乐则意气髙悲哀则胆力少自不可信兹讹惑转移常操而宫中嫔列谓之妇人恇弱周章眼花浪见更相恐惧动一惊百虽有孟贲壮志孔翟精诚终不免听之心疑闻之意动变异之来具诸前志自湏制之以贞正厉之以安静谓之为吉则变谓之为祥则嘉如臣愚见宜勑宫中眼花不浪见不得报告傍人更相恐动亦不得専輙奏闻如此而不安然臣受死罪谨録前载所见皆为吉庆具别状以闻
　　谏东宫物少于魏府长表【通鉴在贞观十六年政要作十三年非】
　　前　人
　　臣遂良言昔圣人制礼尊嫡卑庶谓之储君道亚睿极其为崇重用物不计泉货财帛与王者共之庶子体卑不得为例所以塞嫌疑之渐除祸乱之源而先王必本人情然后制法知有国家必有嫡庶然庶子虽爱不得超越嫡子正体特湏尊崇如当亲者疎当尊者卑【一句一作不能明立定分】则佞巧之奸乗机而动私恩容分【旧唐书作宫公】或至乱国伏惟陛下功超邃古道冠百王发号施令为世作法一日万机未尽其美【唐书作武未尽美】臣职在諌诤无容静嘿伏见东宫料物嵗得四万叚付市货卖凡直一万一千贯魏府别州封及廪物一年凡直一万六千贯此便储后俸料飜少于诸藩【唐书作魏王】朝野闻见以为非是【唐书作不以为是】陛下往年行幸自洛阳还太子于阙首献食家令无物可用遂内出绫防货充鼎实预是宫臣谁不闻见陛下必以为魏府支用见不足人多费广此理可通然则至于储君更宜増益臣谨按文帝披舆地图等储君戸口诸子租嵗不过二千万明徳马后为言亦不偏得此方防其嗜欲节其骄恣伏愿陛下颇择汉世荡无偏储君之用防附古者然晋王陛下亲自抚养至于成立上圣深慈偏所钟爱传曰臣闻爱子教之以义方忠孝恭俭义方之谓国家于东宫略同魏府即日所覩未有殊别语其将来不可不虑若多其室宇唯欲崇髙赐以金贝使其盈积家人多于余国良马超于列藩王成童之年已得如此长世以后嗜欲方生嵗増则欣喜防减则失意财多则溢罕有克全宠禄过骄安能自制昔汉窦太后及景帝遂骄恣梁孝王封四十余城苑方三百里大治宫室复道弥望财巨万计入警出跸小不得意发病而死宣帝亦骄恣淮阳宪王几至放败辅以退让之臣仅乃获免伏愿陛下【四字唐书作且魏】王既新出閤恒存礼制【政要作训唐书作则】言提其耳且示节俭自可在后月加嵗増爱子岂虑不足微臣庸暗不知大体所有管见愿悉言之特愿天明曲垂省览即日诸王僚佐皆选上才或榦职有余识见犹阙莫不诱王财贿偏曲闻奏他王皆不得我王独得之以此自矜以兹为美即日僚佐率多如此愚臣所见特谓不然传曰上之化下如风之靡草也则众人万语不及陛下一言能成就保全唯在陛下留意子弟置严师傅诸王之国帝弟归藩何尝不徳音恳切示其成败此皆皇唐美制以为称首诸王尊奉则无失然则刍荛之说更有可观愚臣千虑或一可采伏愿陛下广加教谕他王皆求请有一王独足陛下则崇赏之他王皆戏有一王独爱学陛下则崇赏之他王好猎有一王独不游陛下则崇赏之他王皆营作有一王独静处陛下则崇赏之上好之则下为之上赏之则下趋之雕琢诸王皆成退素如斯防败臣所不闻薰风所扇日驰千里既教【唐书作敦】之以谦俭又劝之以文学惟忠惟孝因而奬之道徳齐礼乃为良器此所谓圣人之教不肃而成者也臣以不才叨居諌职甘从鼎镬轻敢以闻烦讟之伏増战惧
　　諌欲观起居纪録表【太宗】　　朱子奢【贞观中】
　　臣子奢言今月十六日陛下出圣防发徳音以起居纪録书帝王臧否前代但蔵之官人主不见今欲亲自观览用知得失愚以为圣徳在躬举无过事史官所述义归尽善陛下独览起居于事无失若以此法传示子孙窃有未喻大唐虽七百之祚天命无改至于曽已后或非上智但中主庸君饰非防短见时史直辞极陈善恶未必省躬罪已唯当致怨史官但君上尊严臣下卑贱有一于此何地逃刑既不能朱云廷折董狐无隠排霜触电无顾死亡唯应希风顺旨全身逺害悠悠千载何以闻乎所以前代不观盖为此也其或有未允谨以奏闻伏待刑宪







　　文苑英华卷六百二十三
</div>
    <div class="pagination">
<a href="文苑英华_page491.html">上一页</a><span>...</span><a href="文苑英华_page487.html">487</a><a href="文苑英华_page488.html">488</a><a href="文苑英华_page489.html">489</a><a href="文苑英华_page490.html">490</a><a href="文苑英华_page491.html">491</a><span class="current-page">492</span><a href="文苑英华_page493.html">493</a><a href="文苑英华_page494.html">494</a><a href="文苑英华_page495.html">495</a><a href="文苑英华_page496.html">496</a><a href="文苑英华_page497.html">497</a><span>...</span><a href="文苑英华_page493.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
