<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 109 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 109 页/共 134 页
  </h1>
  <div class="content">
   明文海巻三百八十九　　　余姚黄宗羲编传三
　　名臣
　　朱恭肃公传【瞿景淳】
　　余为诸生时有自呉门来者道太宰朱公却商人请一事余深有感焉夫不惑于刹不受请托知自好者皆能之公于商人请独蹙然曰伐国不问仁人此言何为至于我哉因深自刻责商人乃悔罪叩首请退此于杨伯起之却金或过之矣嵗辛亥余以使事过呉门始获拜公于里第公风度凝逺真后学典刑不数年公乃捐舘逮今丙寅公从子景元持公年谱授余余伏读之乃作公传云传曰故南京吏部尚书恭肃朱公讳某字某别号玉峯蘓之呉趋里人也公自防端重絶嬉戯稍长服习侍御蘧庵公庭训潜心坟典言动悉有程度识者已知为异人年二十三举于应天明年丙辰对防大廷赐状元及第时敬皇帝注意作人择儒臣董教吉士公亦肄业其中博求约取淬砺不休学日益邃毎修会典修实録修通鉴纂要一代典训多頼刋定公侍经筵毎进讲必先期沭浴务致诚敬庻防感格考试取士得人最盛异日多为名臣公之奉职固不必勤一事以自效也为修撰凡八年而晋侍读又十有三年而晋侍读学士学士逾一考乃晋南京吏部右侍郎今上即位转礼部右侍郎逾年转左侍郎时内阁缺人吏曹每以公名疏上而不果用又逾年乃晋南京吏部尚书公恬淡简静歴官所至惟知自尽而不知其他故其进每难而士论益重余考公遗事窃有异焉公生平与物无忤虽犯不校尤耻言人过若一于寛柔者然武庙初年逆瑾弄权搢绅多遭折辱公独抗礼不屈虽瑾怒夺公一级而不以为意是又何壮也盖公之不校者含宏之度而必守者义理之勇也中世士大夫忍垢无耻自诡于和厚以避权势者身则全矣风莭不立奸邪益肆国何頼焉亦有负气好胜自托于风节而深疾不仁者名则洁矣然身既不容党祸遂成又何补焉此孔光张禹之徒既终于卖国而陈蕃窦武之贤亦终于速祸也余于是而益叹公之不可及也公在礼部奏减光禄冗役若干人在吏部特荐迁谪邹公守益皆有补于圣政余犹嘉公考察自陈一防其言若曰国家考察非必毎衙门各去防人而后可以为公也如有可去虽多去之可也如无可去虽尽留之可也何必槩去之哉因坚自引去此虽公一时自陈之辞迄今柄考察者酌而行之可也公生平不自炫于文而太酒玩之有不穷之味不自矜于莭而防山乔岳望之有难犯之色对人不轻出一言及临大莭议大事必据经典求至当虽贲育不能夺盖养深而守定信天下之完人也已家居三十余年虽处城市不一入公府逹官莅兹土及缙绅过从者始一延接旋卜筑山中以书史自娯时与故旧子侄散歩逍遥田父见之不知为贵人云公处父子夫妇兄弟之间情意恳恻居二亲防哀毁三年恒庐墓侧钱淑人卒公独居二十九年旁无姬妾之侍弟侄姻戚恒相对共食虽无异味必尽其懽经时不见必令人速之盖天性惇笃不俟矫餙也公虽身为大臣接人恒温恭有礼不间卑防虽家无厚赀悯穷恤匮惟力是视民苦役费首割已产十一为役田助之诗曰髙山仰止景行行止余之仰公乆矣公之懿行不可殚述因论其大者以贻同志云论曰憸壬之害正甚哉夫有瑕者不免于畏人太宰朱公虽逆瑾之势且不为动何言有畏而科官得不去哉公既被诬请去辞甚激切听者危之上虽听公去犹命有司岁给廪米夫役葢异数也非上仁明曷有是哉公既没而恤典有加不俟陈乞葢公之受知素深而完节皭然始终无可疵议矣彼哓哓者徒自彰其恶于公果何损也
　　上篇【邹观光】
　　许孚逺浙江德清人为吏部主事防时有学禁遂出为佥事旋降运判量移南太仆丞累迁知府陜西提学副使以倡道作人为已任陞应天府府丞防都御史李公材以邉事逮公移书所知讼寃御史论公私揭违禁遂得降谪归二季起补佥事公冲夷恬澹见者心醉所至尚德化其学以知止为要领以格物为工夫尝谓存省三十余年以古人敬止为法比来见格物之功真切严毅不容躱闪有物则蔽无物则明有物则乱无物则定蚤夜之间絶无物累则心境宁贴庶几敬止又曰世之学者根器不同造诣亦别惟其悟入无有不可岂必以一説自号率天下而从之邪又谓王文成专言致良知洞彻性灵而学者依傍灵明知觉遂多沦于空虚踈畧之病李孟诚专以修身为本似至直截简易而乃谓格致诚正齐治均平并以修身为则又落孟诚之见道无人我亦无古今朱子尝更程子之説王子复更朱子之説后有著述要以发明此理岂敢遽以为是而谓度越前人者哉刘东星山西泽州人自庶吉士改给事中降蒲城丞陞知县累陞至浙江提学副使湖广右布政使公冲夷粹雅饮人以和所至与贤士大夫讲説文艺讨求名理若不知有一切世法苛礼者而职业自举士被其容接者咸谓若精金粹玊颂之不啻其口出虽舆台卒亦知其为清品也在楚时间留诸士脱粟饭犹出簪珥治办云刘应麟江西鄱阳人自庶吉士改礼部为郎时与同舎诸郎为读书防以文行相砥砺尝曰修行欲如河津之笃摛词欲如献吉之赡后陞广东提学副使乞致仕归已起补广西提学累迁至浙江左布政使陞佥都御史廵抚吴中吴中诸贵人以逋赋为常至累闾阎公至察积逋甚力然诸皆豪有力所从来乆逺科臣遂劾公夫岁饥也而急催科邪公亦防言臣所督者力不至逋而损国病民者耳非损民以益国也无何乞病归诏许之防有科臣言公真诚任事不宜听公请户部复疏极言公贤遇缺起用然公业已归田数年弓旌未及也耿定力湖广黄安人自成都知府迁福建提学副使与其兄司徒公皆以倡明道学为任司徒公之学深诣而有权衡副使公之学真诚而无粉餙毎与士大夫论学就事论事极有鍼砭至公立身行已絶不为岸异而人自以为不可及姜士昌直丹徒人为户部郎慷慨有志节尝疏请皇上视朝听讲上皆嘉纳之最后疏言黜奸邪培士节定国论核名实汰罪赎五事其大指谓人臣上欲有益于国以正直为第一义下欲有益于民以亷洁为第一义请黜徐显卿等而荐陈有年诸君子无何出为陜西提学副使教士先行谊而后文辞诸生试日人举德行端方一人不举与不公者黜罸有差又集士之儁者于书院分为五防曰经学防曰史学防曰古文辞防曰理学防曰当代典故防邱度淮安人为汝宁府知府孝友清谨士论翕然称之是时陈汝之间嵗馑公精心赈济所全活甚众萧良誉湖广汉阳人宁国知府清癯文弱若不胜衣而抑豪子困兴士化民治行为江南北最迁河南提学副使乞病还生作自检编以贻诸生其言曰此心之神足周八极而彻千古惟时从静中收摄完足常定常明则精采不可胜用又曰神愈濳则愈王智愈晦则愈明思愈近则愈逺力愈不足则愈有余又曰外孝弟忠信无着落处外辞受取予无闗键处外视听言动无体贴处外喜怒哀乐无鍜錬处不学者既沉酣侈肆学者复虚寂荒唐敝何时而已也皆足称名言云崔应麟获鹿人余成进士时偶从一宦于真定者与语渠屈指三辅清修惟崔君耳为户部郎监兊九江行日焚香于庭尽出其羡余出示吏书毫不以供行李陞济南府知府持正不阿顾宪成无锡人为户部主事江陵病尽国祈祷独君不署名江陵殁调吏部主事迁稽勲员外郎上疏论尚书何起鸣及罢四御史事忤防谪桂阳州判官迁处州府推官居忧服除起补泉州陞考功主事管选事防有推辅臣之命太宰陈公与君各黙拟七人已而皆合及诣执政执政诧某何以不与君争之曰相国知其人则当为虑其终始倘费调停非国家之福亦非某公之利也时同事有必欲如相国指者君不为动执如初已而削籍【某公罗万化也】
　　下篇【邹观光】
　　范世美江西髙安人以进士为扬州府推官迁南京刑部郎累迁镇江府知府攻苦茹淡问遗无所受郡当水陆冲冠盖辐辏君无问显晦仅一书代饷不为设供亿居常布衣蔬食泊如也王贻徳广西全州人以进士为分宜令輙起輙踬稍迁嘉兴知府清而执豪贵人干谒一无所听当试弟子员有富人子干三相国书一日并至君故寘之誉髦一落郡名无所复觊遂多就京师试者嘉兴士夫为之语曰若官但贵清则何不刻土木为人而被冠裳彼不更无求邪葢不得志于君者讥其不事事云耳然卒不能加一语徐大任南直宁国人进士为建宁府推官陞南京吏部郎中累迁河南副使调简补广西副使疏乞致仕部覆留之君生平绳趋尺步一言动必领于检柙仕宦二十年而敝庐仅蔽风雨简素不异诸生时任江西副使濒行寮友以锦轴赠行割其文受之而还其縁幅钟昌广东东莞人进士累迁彰徳府知府时余以稽勲员外郎起家北上道经彰徳供亿仅具器而已余心窃识之比抵京师而君已陞盐运使铨曺故以运使为劣转余叹曰孰谓古道可行于今日邪稍亷其平生古朴大都类是已颂其清称者什而八九张稽古陜西宁夏人举人尝为河南按察毎出按所部尽郤廪饩第市饼啖之以其余犒从吏即行居家时尝乘一蹇驴行田间耕植自给或谓其不能忘情家人生产余谓若尔则古耦耕灌园之俦非邪张佐治福建平沙人进士知县累迁绍兴府同知自俸入外一切无所取尝署上虞县事数月矣忽发一凾归贻衙舎众共讶谓君从来所未有则绐其使者发视之乃栗实百颗贻太夫人耳士民为之感泣髙拱辰山西河津人举人任西安府同知委署数县印清苦如一日直指初亦知而荐之故事受荐者例有谢以举人荐者谢百金君无以为礼亦竟格不行其后遂亦不得荐阎汝坤山西朔州人举人为扬州通判扬故利薮而别驾故又多不自爱君孤立为洁其行部如张稽古故事尝遣家属妇酷暑骑一羸马走赤日中属官有知而怜之者追送长夫秋毫无所受冯渠江西新城人进士任泰兴知县风裁着闻相国申公属吏部调吴县君未任贻相国书大都谓相国谬知渠而任使之渠何以报徳相国家有不法者请得以法从事所以报也及至吴县裁豪暴拊贫弱具如泰兴时丙戌大计业议罢有救觧者得降二级调闲散稍迁广东永安知县调东莞余知其亷乃东莞议论沸起谓君任刑太甚余遇泰兴吴县永安东莞四邑人輙问状人人言君敝衣冠视事如窭人子而治用严最后泰兴人言君所督责者衙门猾吏胥及豪强人耳实未尝妄加刑百姓也顷余覧新城邓元锡赠君任泰兴序则君砥砺好修自举人时然矣诸寿贤南直昆山人进士观政时防御史房寰劾海忠介公君与进士顾允成彭遵古抗疏言寰何人而论列忠介得防退囬原籍数年俱为教授夀贤得河南南阳严督诸生课而敦琢其行谊不少寛假即束脯不受余北上见君贫甚适直指使者饷余遂以赠君君受之逾二年陞国子助教诣京师竟归余赠封识宛然助教赁民居仅一楹与阛阓无辨是时允成遵古并抗节清修称三进士云王绍先陜西三原人以进士为工部主事防潞王出封君同太监徃营建务精覈节缩时与内竖忤躬自苦约即廪给不受抚按以例饷君君贮卫辉府库还之郡守争曰府库非贮问遗所君为不动已事竣还朝言官劾其不缴御批降调山东盐运判官率其妻子之任数米而炊脱簪珥自给数月乞致仕去张鲤山东胶州人嵗贡任主簿陞县丞再陞山西芮城知县骑一骡之官拮据劳作与百姓均甘苦所得俸入常为民完上司赎锾或有徴取不能办惟饮泣而已无何陞郑府审理正仍卖向者所骑骡归
　　旧铨氏曰髙山仰止景行行止诸君子皭若渊澄屹如岳立庶几中行尚矣在节之上六苦节贞凶悔亡説者谓圣人之不贵矫也如是非然也虽凶亡悔岂与夫不节之嗟同日而语哉立意较然不欺其志即汶汶犹将慊焉故曰假年以学易可以无大过矣










　　明文海巻三百八十九
　　钦定四库全书
　　明文海巻三百九十　　　　余姚黄宗羲编传四
　　名臣
　　海忠介公传【郭棐】
　　海瑞字汝贤琼山人为诸生时即抱当世之虑嘉靖丙午督学林公试嘉其文又奬其谊已酉督学蔡公再试竒之询知其素叹曰真所谓湼而不缁者遂登乡荐第九名时居予书室予偶同登相得甚懽癸丑防试弗第曰士君子奋迹行志何必制科就福建南平学谕时黎贼内讧公伏阙上书极言开道置县可无嘉靖间及今征剿防戍之苦识者壮之及至南平首掲朱子白鹿洞五规辅汉乡试粹六事并摘乡愿忠信亷洁之似孔子申枨刚者之辨集诸生讲明大义相见外不许更贽一物尤抗学官礼于台使监司一遵宪纲郡守诸大夫视学升堂左右教官俱跪公独中立时称山字笔架教官戊午擢知淳安亟申饬曰知县知一县事也上而朝廷吾父母中而藩臬僚属使客卿大夫吾长昆弟下而吏书里老百姓吾子姓遇之各有正道若谓止可洁已不可洁人洁人生谤凡所行不可认真认真生怨取祸不顾朝廷之背否而以乡愿之道待其身以乡愿之道待人浮沉取名非知县也于是着为令曰淳安政事而一邑之政具是矣自奉简约俸薪外一毫不扰虽家僮亦令樵采庭甚清闲一切餽遗悉杜絶不行曰尽天下而不为上官之赂也岂尽不迁尽天下而惟上官之赂也岂尽不黜胡以身为沟壑也又毁淫祠为社学时都御史鄢懋卿挟权横行公独抗之不少绌鄢衔之假手袁盐院论公改调公赴部吏侍镇山朱公白公清望于冡宰遂补兴国公见地瘠民贫在浮粮乃条八事上南赣都御史吴尧山公次第行之寻擢户部主事时肃皇帝晚年修诸臣委靡日甚乃疏直言天下第一事以正君道以明臣职谓为身家心与惧心合职所以不明求长生心与惑心合君道所以不正侃侃数千言自许于勿欺而犯之义直声震天下无不钦仰海主事也者疏入逾数月下公诏狱中外臣工相顾失色谳狱虽上然竟留中肃皇固未有杀公心也已而庄皇继祚诏出复原官改兵部累擢佥都御史廵抚应天公一意斥贪墨抑豪强革浮奢厘宿出入舆从甚简风裁凛然大濬吴松江为万世利以清丈搆怨豪右啧有烦言乃解督抚事归家居十余年尝曰吾人身偹万物之理当以万物一体为己任士君子出处何常视所遇耳有君如此宁忍负之归未几而屡章荐起有谓志贯日月望重华夏万厯乙酉起为南台佥都御史未至晋南吏部右侍郎时公年七十有二闻命就道自矢勉副任倚独坐小舟自五羊度岭抵建业沿途寂无知者履任署部事亟陈治安要机曰欲安百姓无如守令上至司道抚按而致望阁部诸大臣归本于君身公用世意甚鋭而梅房二御史大肆诋击惟彭君遵古诸君寿贤顾君允成三进士连疏公大节少舒正气以维持世道耳公乞骸骨疏至六上皆不报丁亥冬卒于官年七十有四检箧中禄金仅一百五十两绫防葛各一都御史王公麟泉率属捐金治具乃得归讣闻上咨悼赐祭赠太子少保谥忠介盖特命也公精忠大节自足不朽而生平学问惟欲识其真心必为圣贤不为乡愿谓孟子功不在禹下尝以恶乡愿为第一云








　　明文海巻三百九十
　　钦定四库全书
　　明文海巻三百九十一　　　余姚黄宗羲编传五
　　名臣
　　大司防苏公传【蒋徳璟】
　　上神圣起潜邸悉逆珰与妖姆交通状以次伏法收捕其亲党而简吾邑石水蘓公为大司冦治其狱公亲奉宸断手定爰书条珰侄伪公魏良卿侄倩左都督杨六竒等客氏子都督侯国兴弟都督客光先侄锦衣指挥使璠等斩戍各有差而戮逆珰及客氏尸复题蠲万工部燝悬坐赃释方御史震孺惠给諌世杨李戚畹承恩等于狱他株累得末减三十余人而除锦衣刑具如脑篐烙铁一封书鼠弹筝拦马棍燕儿飞诸名色皆焚弃天下快之至定虎彪案以为杀人者应抵死攫官者宜褫官尤蔽厥辜当是时巨憝翦除天日重掲识者以圣主威断贤于舜之罪四凶而惟明克允公实赞焉公举万厯壬辰进士二甲授戸部主事出守彰德内艰补汝宁未任擢江西副使改督学归荐起卿南尚寳晋太仆少卿擢佥都御史抚浙进侍郎兼宪职督漕外艰起南刑部侍郎改督漕入为尚书督仓塲加官衔改今官公郎户部时使过山东见饥民以赈防请人或疑出位公曰饥渇由已岂异人任耶出浔闗税额外多纵舎行商徳之为树碑丁酉典贵州试心动闻母病驰归母幸无恙彰德为古邺地喜格鬬公剖善恶报应图邵康节孝悌歌晓劝之赵藩禄入多不时徃徃与守閧郡庭如市公悉用邑觧原封先时分给天潢诵义台使举卓异第一在江右端模范絶干请规条一仿吾乡蔡文荘先生文体士风翕然丕变所防士姜公曰广等皆知名有旧辅三以牍至且介同事同里为请公正色不纳旋拂衣归士大夫相与攀尼不得行然竟不晓其故公亦不言也家居七载三径数椽頥神坟典辰起至寝室问父眠食退课弟及诸子书学粹行高海内宗向之既荐起南卿偕李本宁焦弱侯诸公啸咏佳山水间澹然自逺在冏寺核俵觧清牧塲蠲落地税马政一新而自抚淅以后所综画军国大计尤俊伟台区水兵王元尤成者以朘粮毁总哨署旋拥入郡城焚屋放囚称乱公疏黜大帅王良相叅将杨维垣而宻授计张副使师绎擒枭之防部檄抽兵援辽有讹言山东兵毎兵以五十金募者宁区兵陆敬赵鳯軰引例要厚糈海道邓叅政持不可遂大哗殴把总血盟不散公念哗兵众未可骤问宻檄定海令頋宗孟谕以祸福且曰部檄能胜敌者殊死皆赦若急散而听调出征则前罪可贳于是以二人领兵行过慈谿复勒犒赏至余姚逾城挟邑令勒犒数倍至坝上与新兵竞挤溺水五人司道议欲诛之公曰未可动动必生变俟其登舟廼声余姚扰民之罪独捕敬鳯二人枭示众兵闻之股栗迄至京无敢犯者昌国哨官蒋良忠逐哨总王翼觊代其任嗾兵树帜以保贤能为名而拒代者施应奎或言宜暂用良忠令戢乱公曰如此则唐卒自立留后之势成矣檄副帅张可大之昌国观变而令团练把总杨慈忠出不意缚良忠杖杀之并擒乱兵洪辰等正法废弁贾祥因辽防媒用诳部言有旧家丁五百愿归招集并募兵二万赴援部给劄正令招集家丁而防邹御史募兵金华祥遂私刻票亦称钦差且许人自备盘费抵津优给众随至杭者万余人公惧生变遣其壻把总邓应科谕曰若欲招兵求官一二千足矣万人何为且途中食安出复宻令营中旧兵语应募者汝軰真騃世有无饷而可以招兵者乎汝且问贾叅将饷在何处于是众皆悟散惟饥民二千余随行公量给行粮又豫令通判杨墧赍饷先驰之镇江淮安德州三要路次第散给兵廼至京而疏祥额外多募之罪凢四定浙变云至降海防王钟王锦等擒陈藩吴老等于瓯而沿海亦安枕矣它疏减织造停织监轸火灾表章先正方公孝孺及吴公寳秀求卹録劾权珰李实不得以属礼凌有司皆其大者李实即防吴抚周公起元于死者也将移镇而妖贼叶朗生之变起朗生湖州人妖医马文髙弟也闻山东莲贼反其党丘太虚等举事以攻白莲为名而径于湖城中先问豪家索买命钱士民骇窜湖守杜公乔林急捕朗生飞报募府公即檄水兵乘夜鼓行复发一虚檄营兵三千继之诘旦兵至苕众讶神速人心稍定因次捕诛而文犹挟宦家子陆钟竒逃松江驰檄江南合捕吴越底定不至为邹滕之续皆公力也扬州老库金乆不防珰一旦借大工为名搜括二百万而属连司且八十万遣珰胡良辅刘文耀守解公再疏言银之得于传闻者即千万无难银之入于鞘解者即铢两不易输财终事不敢言劳者臣子所以忠君用一缓二不尽取盈者朝廷所以恤下仅解挖河银十万康塩院丕扬加罚遗银六万四千九百食塩割没等银二万六千各商逋欠银十一万以应犹不可则那解正项十万両而下季即为扣除杨赖以纾奸弁刘魁等乘宁逺急持经抚咨取淮饷六千缗公曰辽中丞暮春四日受事望日始加廵抚而咨署朔日赝也且篆文不类条十疑鞫之立伏并得其户部应天二伪檄一举而省国蠧万八千余金称神明焉凤泗为帝乡汤沐陵寝重区水旱蝗相继公下令捕蝗通商平籴复力为海徐赣桃州县请得改折防清河口淤漕艘壅浅清河口者自淮入黄运道也河水一石其泥五斗恃淮流壮迅激河而荡之谓之以淮刷黄自淮弱不能与黄角清河淤垫横亘一滩渐集渐壅父老谓黄河倒灌其患叵测公檄募民兵捞濬复多拨剥船起运且亲祷金龙神大雨三日夜淮遂暴长而十余里之淤频疏于是七千四百余艘不逾期遂达津湾以饱神京上疏封金龙及平浪二神因条五议曰急回空早催徴备船袋轮水次改浅船而浅船以杜奸旗揽货之尤为吃故事外督漕内仓塲事权相表里公既入督仓益明而添设督饷部臣于津其人墨而狡輙借辽警以截漕为辞而以带运辽粮抵补盖奸旗有大蠧者四焉漕艘米既侵盗无可入仓一也漕粮入仓累经扬晒为费不赀而辽粮例不晒扬二也辽粮例无尖耗而漕粮毎石外有耗米七升尖米四升二合一截则皆入其蠧三也津募舟往辽鲜一舟輙一百金四百舟则八万矣既诓米复诓金而赍一空单以折色授受于海内为官为军皆骤饱四也以故不截不止其贿最重又故为尾帮观望漕之迟阻皆由于此而辽鲜方报粮到旋以枵闻莫可穷诘时璟在京目击心恶之公尤洞其弊连疏以职掌力争畧曰查万厯四十七年至天启七年津门截漕连失耗计三百七十八万有竒自天启三年起毎年始有带运辽粮三十万耳即抵还尚少二百二十余万皆成泥沙矣且臣督仓方十月而津已八截始犹有带运可抵余更何抵乎辽饷自辽饷京粮自京粮岂可专以截漕为事致根本坐困其语絶剀切当事亦明知之而不能尽用也京军月粮额放折色两月部臣縁内珰刘应坤请遂欲少放折色一月公复力争谓大仓升合非江渡河不能入庾多放一月夲色二十八万仓廪益虚请勅计臣恪守祖制两月放折之旧皆与时忤复疏言锦衣卫官旗万厯末仅万七千余石自逆珰与田尔耕乱政増至三万六千余名文思院匠官册载仅七百余名今三千余名歳多支米二十五万石鸿胪带俸序班册载仅百七十三员今五百二十七员嵗费俸米四千有竒官俸非漕粮比外解止蘓松常三府三万余石耳且册中如魏田客隺诸姓皆奸党清法当不俟终日上皆立行之既改刑部疏辞有品望端澄明允夙着爽鸠正席倚毗方新之防因防鞫魏良卿狱及侯国兴俱决不待时光先璠六竒发烟瘴永逺充军至五虎崔呈秀等五彪田尔耕等呈秀穷凶极恶尔耕许显纯怙威噬人最为可恨宜正刑书余各遣戍而奸弁张体干以诅呪诬防刘铎亦拟斩复罪状魏忠贤曰忠贤挟先帝宠灵箝制中外交结客氏睥睨宫闱其大者如嗔怒张国纪则立枷而杀数命且连纵鹰犬必摇动乎中宫私憾成妃裕妃则矫诏而革封衔至摧抑难堪竟甘心于非命言官死杖大臣死狱缇骑四出道路惊魂告宻一闻都民重足生祠遍海内半割素王之宫谀颂满公车如同新室之世至尊在上自命尚公开国何勲数分茅土尚嗾无耻之秽侯欲加九命叠出腹心之内党遍踞雄邉至于出入禁门陈兵自卫战马死士充满私家此则路人知司马之心蓄谋非指鹿之下者也天讨首加寸磔为快客氏妖蟇食月翼虎生风辇上声息必闻禁中摇手相戒使国毋痛懐于忧愤致二妃乆抱乎沉寃且先帝弥留之旦诈传廕子尚以俭一为嫌私藏见籍之赃絶代竒珍皆出尚方之积通天是罪盗国难容若崔呈秀则人类鸱鸮衣冠狗彘谁无母子而金绯蠎玉忍不奔丧自有亲父而婢膝奴顔作阉干子握中枢而推弟总镇位司马而仍总兰台总宪夙仇廹为池中之铨郎乍吓惊悬梁上之缳凢逆竖之屠僇士绅皆本犯之预谋帏幄选娼挟妓歌舞逹于朝昏鬻爵卖官黄金高于北斗假山氷泮游釜魂销虽已幽快于诛仍当明章于国法其余魏良栋鹏翼魏志德等及崔铎崔镗等或赤身驵侩或黄口婴儿济恶而玷贤书无功而撄世爵均应投裔大快羣情磔忠贤于河间尸呈秀于蓟尸客氏于市魏志德等发烟瘴永逺充军盖与振瑾之诛同称快云于是清厰卫罗织之狱李承防宁安大长公主子也以擅用龙袍龙盒为叛仆诳首问斩公谓据律僣用违禁龙鳯纹杖一百徒三年即使承防不在八议之条亦无死法况世庙之亲甥乎得改徒方公以御史监辽军不宜比守邉将帅例惠公亦不宜引交结近侍律皆得免万公劾逆珰筑坟僣拟皇陵矫防廷杖被乱棍棰死复坐赃三百江西杨廵抚追觧京矣公请令原觧官领回还其家焉上新举召对盛典召公见文华殿令部大臣各陈所见公疏言刑官旧为清曹称西翰如王守仁何乔新王世贞軰多为名臣近选人趋羶途争避刑部其视刑部甚轻故属官志少振作宜仿成化间尚书董芳言令本部办事进士同各司问刑天选时户刑工三部均选有才品者优与陞调各司到部未一年不许借差回家锦衣卫惨刑宜汰而以防内侍预政蠲租饬邉为第一义谓汉唐宋盛时主德英明决无所谓张让赵忠田令孜童贯者决无所谓税间架开官市放青苖手实者四夷稽颡亦无所谓输歳币讲献纳者又引刘忠宣对敬皇帝有曰但得事事如今日与台阁议当而行乆之自治中庸言不息则乆至于博厚高明配地配天为皇上望皆得温防褒纳方向用而公力以病请因赐驰驿归盖异数也公讳茂相字宏家别号石水其先光州人徙晋江曽祖春祖璟以子士润贵封御史父士濳累封都御史三世并赠光禄大夫柱国太子太傅户部尚书公幼頴异有器度为乡前軰赵公恒所知督学王公世懋耿公定力试竒之辛卯举于乡连第时年仅二十六耳通籍四十年乞休沐者七家食二十五年难进易退始终完节有古大臣风封翁家教严公奉侍恭谨不啻石建事父奋也父在时禄尽归亲囊无私蓄与诸弟推产分甘妺氏死烈为置孤邜翼视弟侄无异雅嗜图史不喜徴逐宴防门庭萧然尤喜奨借善类至不善避之如腻尝教璟曰仕如筑垣务谨其基基厚则高不坠又铭座右曰与物无竞遇事有为故自阅四朝士大夫忤珰者身危媚珰者名污而独超然评论之外非偶然也其学以宋儒为宗以乡蔡文荘李文节为矩而于本朝名臣言行尤慕向之尝缉为寳善编他撰述如先觉要言读史韵言正气编教家三书浙漕户刑章奏除妖公案定乱纪畧东征行稿保约全书暨诗文行世有弟茂杓戊午举人三子文昌文焘文燿而昌燿与余友善世其家学史氏曰明葢有三珰云振瑾暨忠贤而三汪直軰其小也然皆啓朱邸入缵之兆景帝以郕肃皇以兴今上以信而忠贤则我皇实手芟之宇内称圣焉考司防表谳振者俞长洲士悦谳瑾者刘鄢陵璟谳忠贤者公斯亦千秋快举矣璟道浙淮及在中秘观鼎革之际颇习公行事尝取寳善编衡公鲜不合公真大臣哉故着其大者于篇俾后之君子得有考焉













　　明文海巻三百九十一
　　钦定四库全书
　　明文海巻三百九十二　　　余姚黄宗羲编传六
　　功臣
　　方伯节庵陶公逸事状【黄佐】
　　儒生持文墨以自衒而谋则迂俗吏执政刑以操切而理则罔二者皆过也闇然而学霈然而施逊志含章见诸事为斯其优乎佐童子时日绕先大父膝毎先君侍食輙与论古今诸钜公尝曰夫人岂易知哉方伯陶公虽出恩廕然绩学属文魁儒固莫之逮也因及公行事缕缕惜也颛防乆忘之矣嘉靖丁亥自史局归省方修郡志即有陈臬之命大都据邑乘草次成书而藩臬名宦无所于徴门人同事者今州守呉君畀乃随所见书之稍为更定不暇精覈若公亦其一也及视学西广修通志时已上防在告诸生惟録今侍郎唐君平侯旧本以塞责于公传尤畧迄遯归而梓行覧之必叹适大叅徐君徤夫过谈及之徐君曰子亦知陶公之嗜学乎昔宰新防遗黎尝告我矣公之丞县也年仅弱冠居无几何而王尹重至重江右宿学也见公英明行事老吏不能欺心甚噐之因谓曰丞尝问学矣乎公竦然起对曰某从先大夫在浙曽受业周先生先大夫没而学殖落今业已为吏其奈之何言讫泣下尹慰之曰丞无悲我为丞师可乎公雪泣谢曰幸甚愿安承教因下拜执弟子礼尹廼与公约曰毎晨后当授丞以经史讲解大义然后出视事于丞何如丞能无辞烦难乎公喜见眉宇又下拜曰幸甚谨敬如教自是背诵覆讲日有新得尹亦喜曰始见丞风仪扣丞才识已大过人今敏学若此吾虽叨甲第万不及也异日必有大顕庸为国名臣丞切毋防吾言未几尹卒于官公执丧一如父师治其后事赆其归槖甚周且厚临行谓尹二子曰先公廉而贫其教爱某过于骨肉如天之德何能报乎日后兄弟倘不能掇巍跻膴勿惮一来或幸如先公言计数年某必可至方面此时当有以处子子其识之二子泣谢而别丧未抵家而公已继为尹矣及荐陟臬佥二子学无所成果负笈而来公馆丰备使依其族人之在泷水者已而録为泷水庠生廪饩之皆得贡为学官云嗟乎公之学行卓卓如是而碑传漫不之及何邪世徒知开府苍梧创祠崖山章防文出公手而不知其学术所自嗟乎王尹之教公与公之报王尹虽古人中蔑以加矣佐方愧不能详志公而徐君言又与先大父合听之豁然惟恐其尽也徐君又曰夫子明训好谋而成陶公用兵如神要亦学夲于此我国家以军卫民无所谓民壮天顺以后始募之后乃列诸租庸公在新防择子弟之材武者为敢勇日训练骑射熟其为人迨将出师将击东则声西人莫能测公署后为池而亭其中居常不安桥板夜静乃呼敢勇之可与谋者三数人焉先度一人与之谋既反然后度一人又与之谋尽三数之谋而择其可临期制宜则出三数人之外虽三数人亦不之知也谋定即发兵兵皆莫知所如徃惟视旗所向或于文移封上硃书示之以故常出贼不意战则必胜今则羽檄四驰绘图择日将逾嵗时然后吏士始注韎韐及徃则蓬藋已翳豺豹矣嗟乎求好谋如公安可得哉近予同馆臬佥李君时言将祠公于名宦予偶徃报谒而出至门乃问予予以徐君之言告语未毕李君搴予还坐尽之喜曰信如徐君言岂惟爼豆一邦当芳耀于青史亡穷矣彼矜科第骋华藻何为者哉为之三叹公之懿烈其动人如此公壻余君世亨以予与公孙瑞之有连乃偕瑞之弟举之俾予状公逸事予不辞而书之俾刻诸碑阴用妥公灵云
　　特进左柱国少师兵部尚书恒岳朱公传【陈子龙】
　　公讳燮元字懋和浙江山阴人也家世以仕宦显公为人沉毅详审好大畧研学虑事皆务精实不尚浮夸质直洁行进退必以礼自其为诸生时已如此举进士拜大理寺评事五载迁寺正奉命虑囚山西平反者多至三百人时有土豪以睚眦杀七人自台使者至郡邑长吏咸为所持狱久不决又辇金钱京师属贵要为请寄公至晋首按其事辞騐公语众曰天子命我治狱非一切纵解也廷尉天下之平无罪而收与有罪而赦寃等耳竟特奏论杀之朝议称其正直出守苏州苏财赋甲天下凡属邑赋应输府藏者邑先为赢羡资吏干没公立条程使邑自封识不闗决吏乎即属邑亦无名徴民赢羡矣公有拨烦才即治剧郡多暇日也以其间集生徒较讐经史勉以道义呉士丕然变风焉四载迁广东提学副使所取士多钜儒显人有借誉津势者立黜之御史某以巡按至自贵倨于公所録外彊以二十人檄藩司令与省试公大怒曰我奉勅专治士若何为者敢挠我法谓我难一官耶尽除其名复榜为首者数人于市御史恨刺骨忮害无所得人多直公而薄御史者御史以罢去而公在粤满六载念其父母年老弃官归乡里家居者十年防母服除起官按察司分廵陇右行部过首山见一老者心异之下车与之言益知其异也求载与俱归老者欣然从之公遂师焉数月尽得其风角占候遁甲诸书并古兵法临别捬公背曰幸自爱异日西南有事公贵极人臣矣又二年迁四川右布政使先是朝廷以营建殿门采木于蜀令右使董其事凡竒材大木生深山絶险逺异日郡县委吏督工徒入山斩伐置大壑中候暴涨乃得出集于涪州吏因縁为奸利不愿竣役类言不中程如是者二十年费水衡数十万官吏坐是逮系至沈命者不可胜计公疑其事立趋驾至涪第其上下而简料之凡五日而赢异材一千七百余章尽释诸累囚而以不及选者给高赀商算其直繇江淮逹京师官无资焉蜀田沿永乐中故籍田日益辟而赋不科为豪强所隠占辽饷起海内悉加赋公遍料蜀田正其经界毎畆均徴三厘嵗省赋七万五千有奇蜀人德之又明年晋左使是嵗天启元年也公既感老人言又夜则仰观见参井之墟有大兵气急议数军实募材勇人莫有应者至秋而蔺酋反蔺酋者奢氏其种人猓猡也洪武中归附命为宣抚司世守其土数传而至奢从周无子奢崇明以防属得立崇明性阴鸷谬为恭顺凡有徴调罔不应命人皆狎之子寅尤雄狡负勇力纳亾命拯防若党友奸民何若海等为之用蓄不轨心闻北邉大有警备其为逆益决上疏愿提精卒三万赴援因此以益治兵械遣其党樊龙等将兵之渝城故増其籍倍所调王大中丞徃莅之饷勿继也激其众杀大中丞以下官吏无一免者遂反陥渝州时九月乙邜也已未变闻至成都举国惶骇公方以入觐就道矣蜀王自出东门同百姓拥道遮留公公慷慨以讨贼自任众大喜于是遣信使乗传持符发石砫罗纲龙安松潘威茂建昌诸道兵入援下令募白徒集市民治守具米粟在二百里内者悉敛入城甲杖金铁麻枲油炭之属当军需者分督所产各郡邑守令凡二十余日守御粗备而侦者至贼兵分四道奢寅自统木广遵义兵自仁懐出合江贼将罗乾象朱国恩等统羿子出纳溪夷来化等自渝州奢崇明自长亭招合徼外杂种蛮夷及纳我乱民各不下数万皆防成都时郡民多懐异端有倡议城不可守者公手剑诛之因与众誓曰众心不一内奸不除不用间谍不任死士力战于法皆不可守今日愿先诸君死此城愿诸君无负国家誓毕则贼报防内江所过州县三十有七皆望风而下前所遣将屯守椑木龙泉诸险隘悉溃败公乃急敛四门屯兵登陴而守门未扄而贼至矣贼聚其戈防若丛林直薄城下以夸其众大治攻具攻城凡三昼夜公百端御之杀伤甚众遣人决都江堰水至濠满贼治桥因得少息贼反计乆奸人刺客布满城内而无頼恶少年输情于贼为其耳目乗间窃发濒于危者数矣适有天幸谋泄前后受诛者二百人贼如期至輙悬首示之贼气阻相距十余日贼于四面立望楼高八九丈或升高屋登浮屠以窥城内或告公曰贼设瞭望必四出掳掠其中虚也公遂命死士五百人突出奔营贼无备斩其三将烧云楼而还越数日贼又造阳桥阳桥者后如梯前悬桥高数十丈以牛数百头推之瞰城城中人有惊死者公专以火炮击牛中其当轭者牛骇返走公乗势纵兵击之大胜当是时诸道援兵相继至或转战得至城下或败溃以去然贼兵亦日益増四面立屯无退意城中渐蹙禆将刘养鲲告公曰冦深矣难以力争有诸生范祖文邹蔚然者被胁贼营遣孔之谭来约贼将罗乾象内附不可失也公遣之谭复徃夜半乾象缒而入公宴之乾象意骄甚与公谈乆之惟问江以南山川景物不及兵事酒半酣起跪曰公天人也乾象敢不惟命贼旦夕灭矣公又命善医者萧德徃来贼营贼枭将惟乾象与廖镇权镇权既中弹死亲信惟乾象既归正贼举动无不知而德等亦时时来告贼心疑待左右束湿众心始携公又使牙将周斯盛伪为书约内应以诱贼贼以名马美人馈之又令斯盛自濳出盟而质其来使设伏以待之崇明果自至甫悬一人上松潘守兵不知被诱也大噪崇明惊走伏起获其从者数人城中气百倍力战烧其早船攻具而援兵益集公知贼且走造水牌数百投锦江顺流下令有司沉舟斩筏断桥梁严兵以待贼逸夜半乾象等内变贼营四面火起崇明父子防马走仅免乾象等皆来归余贼悉奔溃时正月之晦成都围凡百日觧朝命得逹公已擢都御史抚蜀专讨贼许便宜贼之遁也郡县得公宻教者皆豫设备四出截杀贼死者数万被缚递俘者不絶于道贼渡泸始得休息而我兵以饷不继追勿及先是贼以围成都乆不下其伪相何若海诳檄诸夷我已得成都遍携金帛行赏搆之二月水西遂起兵犯黔水西者安氏与蔺世仇杀宣慰安位防弱安邦彦支庶也擅其政闻蔺已得蜀亦欲乗间据黔而蔺交倚为逆觧仇盟诅相缀连又渐招合诸夷势复逞公以三月大出师复江安五月复建武长宁擒伪相若海所遣别将及酉阳石砫之兵复重庆杀樊龙六月复泸州七月杨将军丧师于江门遵义再陷八月公督诸将吏分兵进讨贼亦殊死战至明年二月转战以数百计胜负畧相当卒不得要领朝廷加公少司马总督三省公拜命防诸将议曰我之乆不得志于贼者贼以合强我以分弱也于是列营于纳溪阳为进取而阴令大兵防长宁四月我兵壁青山崕乗雾夺险而入石砫兵亦来防遂入永宁五月破蔺州烧其九鳯楼荡夷其巢二贼走客仲坝水蔺界也我兵以其间尽平诸夷落降者抚定之时出兵穷追而贼辗转入深箐不可卒得然永蔺已定开疆千有余里诸将吏咸愿郡县之以为封赏地公曰公等皆欲自营以欺明主不为封疆万世计深山宻箐其民犹鸟兽不可以中国之治治也遂上奏以外四里膏腴之壤归永宁卫叙州内四里深险墝瘠分给降将使各守其土为天子保塞二酋穷蹙寄托逺遁势已瓦觧然所居絶险卒诛之恐徒费兵力稍寛以嵗月当悬首北阙下是时水西方覆黔师于大方崇明意颇倦且病寅骁雄自如乗势复扰蔺公輙击破走之安氏亦恐蜀师之缀其后也假兵于崇明出没蔺界以拒蜀公于重购降夷阿友阿引等佯得罪叛去大悬赏捕之或令贩盐布造弓弩住邉界乆之寅不复疑悉召用之因得通外问约死士斩其腹心将贼左右渐稀意念徬徨益疑其下拷掠阿友备五毒以刃穿其左足一昼夜阿友终不服释之寅益不自得輙痛饮阿引等乗醉夜刺杀寅称官兵至余贼尽犇焚其尸以首来献时天啓七年二月也先是朝廷以黔事急加公兵部尚书赐尚方剑督贵州至是寅诛公移镇渝部集分兵一意讨水西而以父丧归明年上即位録平蔺功加少保赍金币荫一子锦衣衞指挥使世袭秋诏公仍縂督贵湖云川广五省军务廵抚贵州公抵黔周观形势即上状曰窃见黔中山林深阻苖夷错处惟上下六卫一道经通逆苖慓勇嗜杀当示以必战师已逾险如鼠鬬穴中将勇者胜若专在抚循至秋水涸防必大至士不得已解甲者八年于兹矣算不定计不立缓急失序首尾衡决爵秩太易则众志竞将领太多则号令棼此前鍳之最明也如臣愚防据险要立营垒饬兵马练战士以待其至坐得致敌之术曩者诸将校坐糜廪食无以塞责窃取小功自相矜夸此最无益邉计所杀或系他种非反者或掩戮降人报功次失蛮夷心违圣朝柔逺之义今大臣所诛叛逆耳环黔皆苗安能尽杀御以威信皆良民也六卫腴田非此属谁为垦耕者若杀不当罪是殴之归贼而自树敌也臣当使肘腋安定军伍充实观衅而动用竒迭出期于灭贼不敢优防以稽天诛天子可其奏公于是大简诸将赏功罚罪更易署置各当其职人心大和乃檄滇兵下乌撒杜安邉助逆路蜀兵出永宁抵赤水扼四夷要害而亲移师驻六广逼大方鬼师莫德説邦彦曰安邉在乌撒滇人不敢南下永赤之兵牵制我后我当先破之取永宁以畀奢氏取建武六县以法舎然后挟乌镇以临遵义并黔及滇大事可图也邦彦从之以歹费等防六广小阿乌谜等防遵义阿鲊怯等守鸭池三岔各自号元帅而邦彦号四夷大长老崇明称大梁王六月先抵赤水公谍知之授言守将许成名徉不胜防营去之永且战且走诱贼深入薄永宁城公知贼已入诱即令林兆鼎从三岔入王国桢从六广入刘养鲲从遵义入邦彦闻有王师恚甚恃其勇欲旦夕先破永赤之兵还拒诸将急索战成名与永将侯良桂邓圯等约夹攻贼圯等兵始交成名与罗乾象绕出其背奋击之贼大溃士马自挤压死者数万计崇明邦彦莫德等悉受创汉兵斩其首当是时羣夷无不人人震詟崩壊鸟兽散王师蹙之可枕席上度而蜀将以争级发愤防营先归余贼得稍稍遁去公移檄安位输以内附许自新位防子不能决其羣目复集兵廹胁诸小种号二十万以抗王师公大防诸将授方畧且诫之曰水西地深昧而多山险谿谷之间篁箐之下雾瘴阴雨莫辨昏旦林多蝮蛇猛兽即不战鬬而兵易疲且陆不通车水不度舟奉饟者无以逹也我深入险阻陷贼伏中率以此败困兽之閗未可轻也必屯险要四面迭攻渐次荡涤使资储空竭贼必自毙诸将谨受命于是焚蒙翳剔岩穴截溪流绳悬度尽发精卒驰百余里或斩樵牧或焚积聚暮还归屯使不可测几百余日所得首虏万余防所卤生口数万军行得乡导輙发窖粟就食而贼饥甚斗米五六金刘飬鲲又宻遣其客入大方烧其宫室悬榜而出安位大恐乞降公弗许要以四事曰而欲降者当如先朝制通九驿献故杀王廵抚者及蔺部逋人并贬爵不得称宣慰安位从其三集四十八日出降誓不敢叛公受之而黔人自军兴来嵗食楚饷百万不乐罢兵恐无所资相与作乱曰水西我不共戴履者也必尽殱无使遗种杀其使夺其所献马公立斩数人乃定而水西亦厌兵再遣使乞降公为上奏诏许之公遂上善后疏曰臣惟邉徼虽安不可忘战制彛之法必先内固水西自河以外六目九司之地亦颇广衍今已悉入版图沿河要害臣所筑城三十有六所近者控扼彛地制出入逺者聫滇蜀通商贾皆立邸舎缮邮亭建仓廪烟火相望部曲相保堑垒木樵较聫不絶卤必不敢卒入为冦也鸭池安荘计河旁可耕之土通沟洫者不下千顷事定之后无虑常屯万人人赋水田十二畮旱田六畮稍益之使自赡盐酪蒭茭出其中诸将士皆身经数百战披草莱立城郭咸愿得尺寸以长子孙即割新疆授之使知所劝谨条便宜九事不设郡县置军卫不易其俗彛汉相安一也地益垦辟聚落日繁经界既正彛不得以民不耕地渐侵轶二也黔地俭瘠仰食于外今自食其土省转输之劳三也国用方匮出太府金币以旁诸将不足以爵酬之爵转轻不若以地于国无损四也既许世其土各自立家计经乆逺永为折冲五也大小相维轻重相制无事易以安有事易以使六也春夏治农秋冬治兵耀旗河上扬威武使卤日备我七也从兵民之便愿耕者给之且耕且戌卫所自实无勾军之累八也军耕抵饷民耕输粮以屯课耕不拘其籍以耕聚人不世其伍使各乐其业九也臣布置者谨昧死以闻上从公奏焉崇祯五年加少傅兼太子太傅七年论戮邦彦功加少师赉金币荫一子锦衣卫指挥佥事世袭八年一品考满加左柱国九年公出师诛摆金两江巴香狼坝火烘五洞叛苗悉平之水西之势益孤公又通上下六卫并清平偏镇四卫道路凡一千六百余里设停障置游徼商贾露处道不拾遗滇中沐氐土舎普名声作乱朝廷命公讨之名声伏诛蜀帅侯良桂贪横公劾良桂不法状时有为之根柢者又因永宁争级事修怨于公遂以蔺界发难龙塲坝者实水西地水蔺相仇杀争此地时属蔺时属水其后结盟崇明败水西假之以居其地抵大方七十里去永宁且六百里山箐峻险不产五谷蜀人欲为设官屯兵以自广公上奏曰臣惟御彛之法治以不治既来则安不专在攻取也今水西既已纳欵残蔺安敢负固惟当明疆界使诸彛自耕牧遵徃制职贡赋数世之利也若设官屯兵臣愚以为不便夫守邉者但闻扼险不闻入险此地徙临彛穴四面孤悬中限河水不利应援筑城守渡转运烦费捐有用以事无用且内激蔺彛必死之鬬外挑水西扼吭之嫌兵端一开未易卒止如臣袭雷同之见创可喜之谈夸开封辟土之功此人臣一时之利非疆塲之福也书上明诏诰责数四公持前説及推勘地界卒如公议焉安位死无嗣朝议又欲用兵郡县其地公上书力争之遂传檄彛目布上威德谕以出降诸彛感公诚信争纳土献重器公分裂疆土众建诸彛使其势小力分则易制各欲保土地传子孙则不敢为逆遂上奏曰水西各酋恃其险固向阻声教今安位殄絶踈族逺条纷然争立有苖来賔纳土献印相继于道臣惟水西有宣慰之土有各目之土宣慰公土宜还朝廷各目私土宜畀分守籍其户口徴其赋税殊俗内乡同于编氓大方西溪谷里比那要害之地筑城戍兵足以丕振国威永销反侧夫西南之境皆荒服也杨氏反播奢氏反蔺安氏反水西滇之定番弹丸小州为长官司者十有七二三百年未闻反者非他酋之好叛逆而定番之性忠顺也地大者跋扈之资势弱者保世之防也今臣分水西之壤授诸酋长及有功汉人咸俾世守凡彛俗虐政苛敛一切除之使叅用汉法可为长乆计制曰可西南遂底定焉十一年春公薨于黔年七十有三凡黔蜀之民讫于彛裔咸为罢市行服立祠讣闻天子震悼赐祭九坛遣官视葬礼也公躯干洪壮年六七十饮噉如少年室无姬媵堂无玩好性介洁不茍取所至人服其亷介镇黔蜀垂二十年军资赎锾不下数十万皆籍之于朝居处节约如韦布之士焉其为人明敏而有度量虽立矢石之下军书旁午从容晏笑应之各有条理居军中乆未尝有记室章奏书檄皆身定之诸将校或起卒伍或奋奴或繇降卤公因材任使各当其用用法严犯者虽素所亲爱必诛即有功厮养卒不遗赏故人乐为之死御彛翟一以忠信不妄杀一人彛人懐之相率亲附故所向成功非专师武臣力也内江有牟康民者隠士也佯狂当兵未起时尝语人曰蜀且有变平之者朱公也及乱公召之不至凡有军事宻以咨之无不悉中公在黔犹时时致书为公画筹防公薨前一年忽不知其所徃后人见之于秦蜀间者此亦首山老人之流岂所谓幽赞者耶公子三寿宜袭锦衣卫指挥使兆宪袭锦衣卫指挥佥事兆宣后军都督府都事陈子龙曰奢酋以枭雄之姿凭藉土地窥伺国衅奋戈重臣席卷千里有吞噬益州之志公无寸兵一卒之任徒手而角之遂全名城复州邑躏卤穴申天诛比功川播州侈矣天启之季政在阉寺公纪功之章不归重闱闼以此失侯伟哉其后再定黔难镇抚西南安氐纳土此尤彰彰者也夫自汉以来通道西南彛者疲所恃以事无用故王者之道叛则诛之服则舎之不贪其土不臣其民也公不为功名之计力抗郡县之议有嘉折首不穷兵威因俗制宜分疆裂土使弱而易制垂永乆利忠臣之节可为万世法矣易曰师贞丈人吉公其庶几哉











　　明文海巻三百九十二
　　钦定四库全书
　　明文海巻三百九十三　　　余姚黄宗羲编传七
　　能臣
　　詹鼎传【方孝孺】
　　詹鼎字国器台宁海人也其家素贱父鬻饼市中而舍县之大家应繇于官者大家惟吴氏最豪贵舍其家生鼎鼎生六七年不与市中儿嬉敖独喜游学馆聼人读书归輙能言诸生所诵呉氏爱之谓其父令児读书鼎欣然其父独不肯骂曰吾故市人家生子而能业吾业不废足矣奈何从儒生逰也然鼎毎自课习夜坐饼灶下诵不休其父见其志不可夺遣之读书逾年尽通其师所能师辞之时吴氏延师儒鼎就学吴氏亦子育之使学未数年吴氏子无能与鼎谈者其师去鼎遂为吴氏诸子师还邑中诸儒皆与为礼称詹先生不敢慢鼎闻同邑有王愚可先生者学甚博从而师之学春秋通其説去就有司试不得代赵生试赵生乃得上第以仕于是鼎为赵生曰我学经亦劳矣而子乃以我而仕此岂非天耶然不可无以谢我携赵生白金五十两而去元末方国珍起海上不能制以重位授之国珍开府庆元求士为巳用是时知向背者以为国盗也不可辅皆匿不出国珍闻鼎有才以计获之鼎为所获无奈因为之尽力为其府都事有亷名国珍弟平章事有人犯法属鼎治鼎论如法平章之妻受赇请于鼎持不可曰今方氏欲举大谋当用天下贤士一心守法曷使妇人得预事乎不许妻怒谮之系鼎狱半载乃释复起为上虞制上虞与伪吴王张士诚地相错军吏贵臣其众以鼎儒生不习邉事稍违约鼎防众于庭引一驿丞责以不奉公斩之在庭者皆股栗膝行请罪膝屈乆不能起乃罢后虽元帅万夫长有所陈説皆长跪以言不敢举目视其面鼎临事有才简牍满前须防而决暇复与故人賔客出游四方游士争及其门有马给事者常与鼎以事过宁海令以下皆迎谒旦暮候其市中人相指叹曰学之能贵人乃至于此乎至正末我兵临庆元城下国珍惧乗楼船遁于海上怒欲举兵诛之莫为计鼎为草表谢辞甚恭而辩上读表曰孰谓方氏无人哉是可以活其命矣乃赦不问更以国珍为右丞鼎亦召至京师鼎为书万余言诣阙下须驾出上之上为之立马受读付丞相官鼎杨宪为左丞恶言事者奉例徙居梁又徙陜去数年宪败凡为宪用者皆受诛鼎頼此以免在陜七年大臣荐鼎名于朝鼎至京师中书以谪徙人不宜用将还之于陕鼎恐还为人所轻笑以赀属掾史愿防掾为之言于丞相曰詹鼎有竒才以例弃不用可惜丞相不信其人在可召视之非诬也丞相果召见鼎问之鼎髯甚美又能为梁赵间言歩趋进退闲雅有威仪丞相甚喜之称于众曰詹鼎尚书才也时河南行省缺郎中吏部请命鼎为之丞相曰吾同事以鼎才不可使外也待半嵗除防守都卫经歴改刑部郎中刑部佐寮未完有司请除吏丞相曰刑部有詹鼎在胜百軰其见称如此鼎在刑部一以寛仁行法威声不起而人皆乐其不苛刻罪人当分覆者争曰愿得詹公覆我我死不憾防大都督府受赂除军吏事发诬鼎有赃御史覆鼎鼎言在留守时所养孤甥来省恐有之鼎诚不知御史曰法贵杀有名卒诛鼎与百余人皆死鼎坐罪薄有才人惜之鼎为文章气焰逼古人守身亷重行义好学不废自陜入京师时闻人有好读书价金一斤鼎无金惟所乗驴弃以买书其为人竒伟如此及死其所养孤甥为之服防三年
　　南原王先生传【顾璘】
　　先生姓王氏名韦字钦佩上世自睢徙江浦再徙金陵子孙遂为南京人父徽彊直大节成化间为给事中劾大权贵忤防谪普安州判谢归治初三原王公为吏部起为陜西叅议以直道处廵按御史不合遂乞致仕先生既负异禀复闲家训德器遂蚤成不为不义不交非友自诸生时屹然有公辅望莆田林公俊海陵储公巏并引为忘年交又与陈沂顾璘友善切劘为古文辞独爱唐风意兴萧逺士林徃徃称服警语举进士选充庶吉士以才第当授翰苑顾叅议公年高请南便养授南京吏部考功主事考课功行及举五年考察之典力持公论不少假借百司并见严惮从弟由国学生试政欲言文选未闲曹乃正色曰安有身为铨司为兄弟择利便者乎南曹权轻且然使居北当何如也竟不以言后居忧服满改除南京兵部车驾主事所摄有快船者主荐方物领以中贵故櫂卒之长率被诛索破荡无所排救先生厚其资给损其班列严其节制害遂减半陞仪制郎中政与国学相闗旧格以诸生衣冠流一切姑息其一二事目颇伤礼教先生曰政尚法不尚情茍以情选何所不至驭民以刑驭士以礼礼有弗协于士何观于是厘政条布虽喧閧终弗少动擢河南按察副司督学政廸以礼法绥以恩义士咸归心以吴太夫人老不能迎养遂乞致仕值忧擢太仆少卿卒于家先生性纯孝其奉参议公礼恭气和养丰恵备故公在晚暮清不知乏老不知衰吴太夫人性多恐左右就养未尝有大声遽动其防之也适病在牀哭必恸絶水浆不御数日遂毁损至槁以没四方闻而哀之子逄元亦有时名先生尝曰生儿贵佳不必仕宦故逄元精究文艺不应科目论曰吾登都城望钟印诸山鬱鬱葱葱隆偃辟翕兴云雾以敷泽采何其厐厚邪是宜生人之多贤也若王氏父子文行卓卓灿然麟鳯见诸郊薮岂徒然哉而卒不获大施海内殊为可怪及观大江汹涌日夜泄尾闾不息又慊然憾矣不然如近时李按察熈景中允旸器中瑚琏而卒早防文学金子琮谢子承举皆有文不第以死抑又何説哉闻诸人言如使都城左右有大泽比吴洞庭扬五湖庶几钟水丰物而气不散越傥亦有辅相之宜乎或曰天地之英率难钟而易散此又物理消息无容置意也















　　明文海巻三百九十三
　　钦定四库全书
　　明文海巻三百九十四
　　传八
　　文苑一
　　巩丰传【宋濂】
  </div>
  <div class="pagination">
   <a href="明文海_page108.html">
    上一页
   </a>
   <span>
    ...
   </span>
   <a href="明文海_page104.html">
    104
   </a>
   <a href="明文海_page105.html">
    105
   </a>
   <a href="明文海_page106.html">
    106
   </a>
   <a href="明文海_page107.html">
    107
   </a>
   <a href="明文海_page108.html">
    108
   </a>
   <span class="current-page">
    109
   </span>
   <a href="明文海_page110.html">
    110
   </a>
   <a href="明文海_page111.html">
    111
   </a>
   <a href="明文海_page112.html">
    112
   </a>
   <a href="明文海_page113.html">
    113
   </a>
   <a href="明文海_page114.html">
    114
   </a>
   <span>
    ...
   </span>
   <a href="明文海_page110.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
