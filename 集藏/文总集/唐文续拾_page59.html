<!DOCTYPE html>
<html>
<head>
    <meta charset="UTF-8">
    <title>唐文续拾 - 第 59 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文续拾 - 第 59 页/共 91 页</h1>
    <div class="content">    密，乾甯中静南军事判官、前守静南县令。
    ○唐韦君靖碑
    象纬降灵，河岳孕粹，必能挺生人杰，卓立功名，为当世之元勋，作□□之巨屏。苟非鉴识洞达，机变玄微，孰能创制奇功，抑扬大节。不有纪述，（缺）来。
    我太守司空京兆公，陶唐氏之远裔，汉丞相之後昆，簪组相继，□□□别，国史详备，家谱具存，布在简书，略不缕。公少蕴大志，长负（缺）刻鹤之工微，耻雕虫之伎薄，相时而动，临事不疑，怀贯日之精诚，蔚凌云之气宇。语仁智即樗里罢说，较威猛则乌获休扛。向□□心，若子牟之恋主；从军立绩，同马援之征蛮。减灶得孙膑之谋，投箸秘留侯之策，挥剑即蛟螭潜伏，弯弓而猿犭由啼号。加以月角冲衡，犀文贯顶，视意气堂堂罕疋，觌神彩赳赳无双，实命世之宏材，为一时之英俊者也。
    顷以乾符之际，天下骚然，蝗旱相仍，兵戈四起，公睹兹遐僻，人不聊生，遂合集义军，招安户口，抑强抚弱，务织劝农，足食足兵，以煞去煞。洎黄巢侵陷京阙，銮驾出幸成都，四海波腾，三川鼎沸，韩秀升勃乱黔峡，侵轶巴渝。公乃统率义军，讨除逆党。值秀升尽抛舟楫，围逼郡城，公乃详度机宜，上下拦截，依山排阵，背水布兵，两面夹攻，齐心剪扑，贼势大败，我武益扬。渝牧田公备录奏闻，进忠节检校御史大夫，除拜普州剌史。适值川师效逆，将臣专征，公乃收复合州，绝其枝蔓。恩旨加右散骑常侍，除拜合州剌史。洎郑君雄仆射失律广汉，山行章尚书攻围当川，故府主太尉丞相顾公累降命旨，频招起应。公统领精锐二万馀人，虔告蓍龟，申令士卒，并破二十七寨，煞戮万馀人，大振威声。上闻伟绩，特授检校工部尚书当州剌史，充昌普渝合四州都指挥静南军使。累加刑部尚书右仆射。公以临郡岁久，乃思退居，上表陈情，宸衷未允，诏旨褒奖，特许量留，加金紫光禄大夫检校左仆射扶风县开国男食邑三百户。
    公累衔凤诏，裒剖鱼符，政茂颍川，化光河内，邑有仓箱之咏，俗多襦之谣，求瘼之念弥坚，除害之心尤切。其於驾驭英杰，取舍权豪，重仁义如丘山，轻金帛如泥滓，怜孤恤老，济弱扶危。逆旅如归，远凑郑庄之驿；游人若市，悉登汉相之门。其拯绥四方，乃如此也。每遇良辰美景，月夕花朝，张弦管以追欢，启盘筵而召侣，周旋有礼，揖让无哗，樽酒不空，座客常满，王衍之冰壶转莹，嵇康之玉岫宁颓，其礼让谦恭，又如此也。至若立功立事，为国为家，或坐运玄符，或亲提黑槊，身先士卒，首挫凶徒，谋必十全，举无遗荣，其刚毅果敢，又如此也。当其赏功罚罪，激浊扬清，甄奖公勤，黜弃私党，三军感德，万众归心，其恩威刑赏，又如此也。
    公以海涛未息，云阵犹横，常愿驱胁，安置左绵，载实仓瘐，奔冲遂府，使牒呼逼，连檄征行。然则士马虽精，其如城栅未固，思大《易》习坎之义，徵王公设险之文。乃于景福元年壬子岁春正月，卜筑当镇西北维龙岗山，建永昌寨。兹山也，上掩霄霭，下抗郊原，矗似长云，卒如断岸，崖重叠，嶝道崎岖，一夫荷戈，万人莫上。芟草木，相度地形，人力子来，畚锸云至，连甍比屋，万户千门，高亢浚流，深□沟洫，烟笼粉堞，霞捧朱楼，龙吟笳角之声，雷动鼓鼙之响。而又良工削墨，大匠设规，筑城墙二千馀间，建敌楼一百馀所。遐赡天际，非龟形之可同；高倚云间，岂蜃楼之能拟。其上即飞泉迸出，渌沼滂流，峥嵘一十二峰，周围二十八里，盖造化之凝结，岂金汤之比伦。况乎粮贮十年，兵屯数万，遐迩臻休，军民胥庆，耕织无妨，徭役不阙，可谓一劳永逸，有备无虞。
    公又於寒内两（缺六字）翠壁，凿出金仙，现千手眼之威神，具八十种之相好，施□□钱，舍回禄俸，以建浮图，聆钟磬于朝昏，喧赞呗於远近，所谓归依妙门，□□□□者焉。其军中节级将校等，深达机略，博识古今，皆是公同志弟兄，异姓骨肉，一心报国，戮力从军，咸奉渥恩，皆沾爵赏。或官崇题剑，或位列专城，或荣授金貂，或职兼霜宪，雅苻际会，允属休明。请列署名衔，庶不坠勋业。
    密叨依门馆，累戴恩光，学浅文荒，纪□□其未尽；神愚智拙，录美事而犹疏。辄将鄙俚之词，聊述□□之绩，将欲焕乎不朽，传之无穷，遂蒇斯文，乃镌贞石。大唐乾甯二年岁次乙卯十二月癸未朔十九日辛丑记。（《金石苑》二、《金石续编》十二、《蜀中名胜记》十七）
    ☆张
    ，唐末乡贡进士。
    ○唐故处士江夏黄府君墓志（并序）
    府君姓黄，讳公俊，字子彦，其先□□人也。即春申君歇之後，长沙太守之裔孙高祖讳□，曾祖讳恕，祖讳法，皆高尚不仕。府君生而有礼，体质魁□，□□淳厚，以孝义为心，处谦恭为首，家传清俭，乡里称□。□晋代跨於江，迄至今焉，子子孙孙，乐其耕钓，可谓弓裘不坠於地也。何图暂缨微恙，便至沉□，药石继来，略无徵应。以乾符五年十月十八日，殁于义兴县善拳乡□塘里，享年七十有六。娶夫人袁氏，淑性懿范，婉娩和柔，雅合闺阃，美哉琴瑟，先於府君四年而殁。有男三人，长曰约公，早终；次曰撙，曰□，□先人之风，传先人之业，远近钦奉，靡不云贤。有女二人。长安适吴郡张氏，其女不幸早亡，爱婿张公尚存，昔念□□之□□远及良辰。次女妇于谭氏，奔护丧礼，罔失其仪。呜呼□□而知命矣。因夫人袁氏之□□□其吉日□□□□□□备於今日归泉之所，宜哉。以□□□年丁亥岁十月□日，窀穸枕夫人茔之北庚首，礼也。□寓□乡党请□志难以让陈，才虽不敏，聊构斯文，以纪其事，刊于荆屺。铭曰：
    大道冥□兮混然而成，得之则寿兮□之则夭。全我慈孝兮终□□□，上士所□兮下士则笑。先□有言兮善□及嗣，永介景福兮施乎後世。（《古刻丛钞》）
    ☆王延嗣
    延嗣，闽王审知从子。不受官爵，闽将亡，改姓唐，隐居延平。以五经教授生徒，人呼唐五经。宋乾德四年卒，年九十四。
    ○谏闽王王审知书
    天子播迁，大盗蜂起，迹其所由，正缘朝廷政出多门，刑赏滋滥。大王亲举义兵，为国平乱，轧於贼臣，决策入闽，士卒将佐弃乡并坟墓从王，何所图哉？志於立功名耳。今师旅暴露日久，大王尚未策勋以旌战士，而首以爵命猥及无知之私亲，将士解体必矣。（《福建通志》）
    ●卷三十四
    ☆崔致远
    致远字海夫，一字孤云，本新罗人。年十二，入唐求学。越六载为乾符二年，宾贡登第。调宣州溧水尉，从事淮南，补都统巡官带侍御史，赐紫。中和四年归国，官翰林学士兵部侍郎，充瑞书院学士。卒谥文昌侯，从祀高丽文庙。
    ○贺改年号表
    臣某言：今月某日，得进奏院状报，奉十一日宣下，改广明元年为中和元年者。展义龟城，易名凤纪，美号既新於历象，欢声遍振於寰区。臣某诚诚跃，顿首顿首。臣谨案《王制》云：“天子西巡狩，命典礼考时月，定日同律。”然则三秋启候，万乘省方，金郊兴肃杀之风，玉垒应巡游之地，遂遵规於举正，爰降命於改元。且《大戴礼》曰：“中也者，天下之大本；和也者，天下之达道。”致中和，天地位焉，万物育焉。故汉益州剌史王襄，俾蜀词人王褒作中和乐职宣布之诗，以歌君德，耆旧传扬。况及圣朝，曾编新乐，举二月恬和之节，播八风调畅之音，永验休谭，实谐昌运。伏惟圣神聪睿仁哲明孝皇帝陛下纂承宝位，丕阐皇猷，将务格苗，暂劳避狄。风始行於地上，《易》象可徵；日再耀於天中，休祯斯在。是以纪年有裕，悬法无亏。帝业中兴，则远超於前汉、後汉；物情允洽，则近继於元和、太和。足可使蠢植昭苏，华夷悦服，掩神雀黄龙之瑞，应河清海宴之期。则彼蕞尔叛徒，骚然啸聚，偶纵烟尘之患，即归原野之诛，伫回西幸之仪，便举东封之礼。臣今者既获成师以出，必能仗义而行，迹泛戈船，心驰剑阁，冀陈戎捷，永贺尧年。临楚水以魂飞，朝天可待；望秦云而目极，捧日为期。未获荣列朝班，称庆行在，无任跃战惧屏营之至。谨奉表陈贺以闻，臣某诚欢诚喜、顿首顿首。谨言：
    ○贺通和南蛮表
    臣某言：臣得进奏院状报，入南蛮通和使刘光裕等回，云南通和，兼进献国信、金银、器物、疋段、香药、马等者。天威远振，星使遄归，化外痴内黠之徒，竭奉贽献琛之礼，德既超於万古，恩已洽於四夷。臣某诚欣诚、顿首顿首。伏以圣主卜征，既以用和为贵；远人从化，自知犯义不祥。是得事尚从权，德资含垢，言皆答响，礼不违经。且南蛮尝怀异谋，久稔边患，数年猾夏，独亏控北之诚；列镇徵兵，骤动征南之役。则乘虚可虑，怙乱难防。今者凤□衔书，才飞远地；狼心感德，永顺皇风。有以见皇帝陛下法古为君，视人如子，以藏疾匿瑕为妙策，以玩兵黩武为良箴，能昭利害之乡，不失羁縻之道。遂使要服修贡，宝旅归仁，适当多事之秋，已见太平之兆。则彼骠信实狗封之族，尚革昏迷；贼巢乃蚁聚之群，何难扑灭？伫聆大捷，永贺中兴。必可驱尧舜而殿禹汤，苑五岳而池四海，盛矣美矣，念兹在兹。臣顷者御寇交州，董戎蜀郡，先则展马援讨除之势，後乃设随何说论之机。仰托皇威，粗申将略；喜当今日，免负初心。限守藩条，不获称庆行在，无任贺圣恋恩欣跃屏营之至。谨奉表陈贺以闻，臣某诚诚跃、顿首顿首。谨言：
    ○贺建王除魏博表
    臣某言：臣得进奏院状报，二月二十二日恩除建王可开府仪同三司兼太保充魏博节度使者。维城茂德，列土殊劳，逮分阃外之忧，实表寰中之庆。臣某诚欢诚喜、顿首顿首。臣闻周歌麟趾，汉譬犬牙，固须地处亲贤，方得天垂宠寄。伏以建王修善为乐，居高不危，好书而既擅多才，献表而肯惭求试。今以邺称上镇，魏有大名，将资磐石之宗，遂锡分圭之宠。岂独漳滨之俗，远荷恩威，永令海内之人，皆歌德业。臣限守藩镇，不获称庆行在，无任踊跃屏营之至。谨奉表陈贺以闻，臣某诚欣诚跃、顿首顿首。谨言。
    ○贺封公主表
    臣某言：臣得进奏院状报，奉去年十月十四日敕旨，皇帝第十一妹封遂甯公主，长女封唐兴公主，次女封永平公主，待收复京阙，备礼册命者。芳舒玉叶，龙袭金根，郁佳气於高天，振欢声於率土。臣某诚欣诚、顿首顿首。伏以遂甯公主德资元吉，考祥於归妹之占；唐兴公主、永平公主誉洽肃雍，禀庆於降嫔之典。伴嫦娥於独月，分婺女於双星，秀发青春，光浮碧落。伏惟皇帝陛下齐家理国，恭己敬亲，流凤之殊恩，举鸾闺之美命，犹以暂劳仙跸，未复皇都，留具礼於宫闱，待成功於千羽，捧日而荣滋九族，钦风而喜播四方。臣限守藩条，不获陪位称庆行在，无任蹈蹈耸踊之至。谨奉表陈贺以闻，臣某诚喜诚跃、顿首顿首。谨言。
    ○贺杀黄巢徒伴表
    臣某言：臣得进奏院状报，北路军前定难军节度使拓跋思恭、保大军节度使东方逵等奏，宜君县南杀战逆贼黄巢徒伴二万馀人，生擒三千人并贼将者。又凰翔节度使李昌言奏，探知京中贼徒溃散，六月十三日皇帝御宣政殿，排仗受宰臣及百僚贺礼毕者。睿谋远叶，戎捷遄陈，开雉扇而俨皇威，举鸾旌而薛列辟，天浮喜气，地匝欢声。臣某诚喜诚、顿首顿首。伏以逆贼黄巢啸聚凶狂，偷生影刻，养女而惟日不足，恃暴而谓天可欺，敢驱蝼蚁之群，累拒熊罴之众。孽唯自作，罪欲何逃？拓跋思恭、东方逵等身居重位，手握雄师，气吞蠢彼之徒，志解赫斯之怒，齐驱於六步七步，果划於左之右之。战于野而腾威，戎难伏莽；拘诸原而聘勇，势若焚枯。不唯剥面春喉，乃得连头系劲。况李昌言镇於岐下，伺彼京中，识虞潭鹰集之祥，辩师旷鸟声之乐，遂飞吉语，远远宸聪，伫看大戮之期，克践中兴之运。伏惟圣神联睿仁哲明孝皇帝陛下财成三极，敦叙九畴。出震位而临人，方瞻尧日；幸坤维而罪己，更阐舜风。暂劳遵养之师，遥委仁贤之将，既诛逆党，爱列贺班。濯锦江边已，睹霞舒采仗；苍龙阙下，即联雷振鉴音。永清四海之波，遍漉九天之泽。臣谬操钺，尚点鼓鼙，未唱凯歌，唯知舞。顾彭野之久妨道路，怒发虽冲；望秦原而将灭烟尘，愁眉已展。臣限拘守镇，不获称庆行在，无任欣耸踊屏营之至。谨奉表陈贺以闻，臣某诚欢诚跃、顿首顿首。谨言。
    ○贺处斩草贼阡能表
    臣某言：得进奏院状报，西川都将高仁厚部领兵马收捉草贼阡能，已於十月十八日并处置讫。二十一日圣驾出罗城北楼，宣慰回戈将士，各赐优赏放归本营者。远耀日旗，高张天网，枭帅已归於大戮，鸿图永耀於中兴。臣某诚欢诚、顿首顿首。臣伏以草贼阡能迹陷迷津，心辜圣泽，短狐稔射人之毒，狗喧吠主之声。高仁厚逐恶志雄，擒奸气勇，仰资睿略，静划凶徒，伏惟皇帝陛下有罪必诛，无思不服，歌采薇而遣卒，念破竹之成功，亲降如纶之言，遍安被练之卒。妖氛息而绵山益翠，喜气浮而锦水先春，自此远振军声，深摧寇党，覆顽巢而在即，回法驾以何遥。臣方事专征，先聆吉语，限拘藩镇，不获称庆行在，无任踊跃屏营之至。谨奉表陈贺以闻，臣某诚欢诚喜、顿首顿首。谨言。
    ○贺收复京阙表
    臣某言：蔬得河中节度使王重荣牒报，四月十日，当道与雁门节度使李克用及都监杨复光下诸都马军，齐入京城，与贼交战，约杀却贼步军一万馀人，其马军贼便走出城，往东南路去。其贼军家口钱帛，并皆遗下，黄巢亦未知顾亡。其逃遁贼徒，寻差兵马追奔，并己收复京阙讫者。天威耀武，月捷传声，望宸阶而初奏凯歌，举区宇而咸增舞。臣某诚喜诚跃、顿首顿首。臣窃窥曩代，旁采前经，静理邦家，必须以杀止杀；保安社稷，固在虽休勿休。是故不得已而用兵，无所私而煦物。伏惟皇帝陛下纂临宝位，丕阐宏图，萜四溟而不见扬波，安九野而皆能偃草。而乃逆贼黄巢暗导邪径，深入祸门，久腾吠噪之声，敢恣穿窬之便，秽黩宫阙，淹延岁时，偷安暂戏於鼎中，戮暴难逃於机上。今者风行睿略，雨集王师，杨复光任在信臣，李克用名为勇将，各思报效，竞奋骁雄，齐心而覆灭枭巢，戮力而克收凤里。贼巢拒轮不暇，乱辙潜奔，于戈则雹散风飞，金帛则填街塞巷，更展追游之势，必擒稔恶之徒。自此日月重光，烟尘永息，唯望宸游之返驾，伫观盛礼於登封。臣职忝董戎，功惭徇难。虽手无重柄，数年亏奋击之能；而耳得嘉声，远地倍欢呼之切。臣限拘藩镇，不获称贺行在，无任手舞足蹈、庆屏营之至。谨奉表陈贺以闻，臣某诚喜诚、跃顿首顿首。谨言。
    ○贺杀黄巢表
    臣某言：臣得武甯节度使时溥状报，逆贼黄巢、尚让分队并在东北界，於六月十五日，行营都将李师悦、陈景瑜等於莱芜县北大灭群凶，至十七日，遂被贼将伪仆射林言枭斩黄巢首级，并将徒伴降部下都将李惟政、田球等讫，其黄巢函首已送行在者。圣日重耀，狂氛暗销，戎捷超於古今，欢声振於夷夏。臣某诚诚跃、顿首顿首。臣伏以岁有四时，则秋行肃杀之令；武有七德，则兵贵禁戢之能。是故岁以无相夺而克成，兵所不得已而方用。自革结绳之政，皆劳祝纲之仁。贼巢食土怀顽，含沙稔毒，深犯天纪，广□地灾，九州则半致侵凌，三辅则铉秽黩，擢发而既难数罪，春喉而只待惩奸。今者穷寇回心，元凶授首，杀伤老少，归附居多。有征无战之言，实符王道；以静待劳之势，深叶军机。伏惟皇帝陛下运启中兴，功资下武，睹天鉴而实为大警，听风谣而非止少康，永当销干戈之锋，便可铸耒耜之器。况乃西山八国，数年饱巡幸之恩；东岳百神，终日渴登封之礼。伫迎云驭，俯纳岩音。臣密迩寇戎，抚安疆境，不暇争锋而进，实防代俎之讥，惭亏犬马之劳，喜睹鲸鲵之戮，手舞足蹈，魂飞胆扬。臣限守藩条，不获奔走称贺行在，无任庆兢越之至。谨奉表陈贺以闻，臣某诚欢诚喜、顿首顿首。谨言。
    ○贺降德音表
    臣某言：臣得进奏院状报，司天台奏，六月十六日夜太阴亏。伏奉六月二十三日德音，应三川管内见禁囚徒等，宜委所在长吏五日内疏理决遣，其京畿四面暴露骸骨，宜委诸镇切准前後敕旨，差人收拾埋瘗者。望舒匿影，曲赦流恩，化洽泣辜，义资掩骼，振欢声於蜀垒，荡妖氛於秦川。臣某诚诚跃、顿首顿首。臣伏以日能顺晷而照临，不失其所；月以顺时而盈缺，则维其常。况当叶初凋，桂轮自减。兵销下土，非石麟睹阙於东陵；谪见上天，致玉兔暂亏於西汜。既同君子之过，乃轸圣人之忧。伏惟圣神聪睿仁哲明孝皇帝陛下光阐睿图，保甯区宇，仁能及远，德以胜妖。爰当展义之辰，克举眚灾之典。慈伤庾死，牢囚免滞认风霜；义贯幽魂，道堇皆於雨露。可使涪水耀千年之色，巴山呼万岁之声，道能继於垂衣，法无妨於委辔，伫回巡幸，仰贺登封。臣限守戒藩，不获称贺行在，无任跃屏营之至。谨奉表陈贺以闻，臣某诚欢诚喜、顿首顿首。谨言。
    ○贺回驾日不许进歌乐表
    臣某言：臣得进奏院状报，伏审敕旨回驾日，应沿路州县切不得辄进歌乐及屠杀者。声除饰喜，味减荐珍，远遵罪已之言，深播好生之德，凡於蠢动，孰不欢呼？臣某诚诚跃、顿首顿首。伏惟皇帝陛下日月运行，雷雨作解，体尧舜之理能咸若，法禹汤之兴必勃焉，退庭舞而撤宫悬，恶衣服而菲饮食。一慈二俭，守玄祖之格言；沐雨栉风，禀太宗之丕训。今则冕旒东顾，扌┩互西移。师乙收心，无以逞铿钅訇之曲；庖丁敛手，何由挫觳觫之形。义感六牲，恩加万姓。则乃蜀山力士，既无烦役之虞；汉水老人，岂有深讥之事？帝业永资於下武，物情皆庆於中兴。臣方拥戎旃，阻随仙跸，遥思盛礼，空驰拱北之诚；愿报深恩，但励镇南之志。无任跃屏营之至。谨奉表陈贺以闻，臣某诚欢诚喜、顿首顿首。谨言。
    ○谢加太尉表
    臣某言：今月某日，宣慰使供奉官严遵美至，奉宣圣旨，慰谕臣及将校等，并赐臣敕书手诏各一封，加臣检校太尉依前充淮南节度使兼东面都统者。
    仰窥凤诏，谓对龙颜，宠荣极而何力负山，战灼深而自容无地。臣某诚诚感顿首顿首。臣伏以大司马之威权，百官所仰；上将军之法令，十道皆遵。岂唯整戢五兵，实在谐和七政，况当今日，宜属全材。如臣者，德乏润身，智亏周物，於儒则笔惭五色，在武则剑敌一夫，但以荷宠天庭，分忧水国。拥旄重寄，荣冠绝於一时；仗钺专征，冀折冲於万里。幸逢圣鉴，得尽忠诚。
    今者己率雄师，将诛巨猾。征旗指路，远趋尧日之光；战舰凌波，方托舜风之力。岂期王人远降，帝命俄临，奖其外镇之微劳，授以上司之剧任，未著缁衣之美，旋叨锦被之荣。况乃兼制利权，广润军食，瑞节不移於南兖，兵符亦绾於东陲。将何异能，胜此宠寄。谨当冰为夕饭，蘖作朝飧，寒帷则面抚丞黎，建旆则身先士卒。群寇既胃毛而起，偶恣亻舟张；诸侯必马首是瞻，共成翦灭。唯力斯视，何心自安，必也临乱忘身，见危致命，仰解焦劳之念，粗申式遏之功。臣既当下濑屯师，伫欲中流设誓。枕雕戈而辍寐，迹寄辕门；瞻帝座以驰诚，魂飞辇路。未获称谢行在，无任感恩恋圣荣战惧之至。谨因宣慰使严遵美回，附表陈谢以闻。臣某诚感诚惧顿首顿首。谨言。
    ○谢示南蛮通和事宜表
    臣某言：二月二十六日，宣慰使供奉官李从孟至，伏奉敕旨，入鹤拓使胄嗣王龟年、阁门使刘光裕等回，得骠信表并国信，兼布燮扬奇肱与西川节度使书，皆备述情诚，无不顺命。其表及书白并答信物数，并今录往。此事首末，自卿良谋者。
    远降王言，深窥使节，跪阅览室天之旨，坐知外域之心，宠饰逾涯，忧惶若厉。臣某诚跃顿首顿首。臣才非间代，智不济时，但以每镇穷边，粗安荒服，免使饱飞饥附，欲令前倨後恭。顷者忝守成都，冀申远略，遂凭释子，善谕蒙王，仰禀天威，得扬风教，永戢干戈之患，俾陈玉帛之仪。虽群议沸腾，竞炫铄金之□；而宸衷断，早推匪石之心。是以暂事西巡，或虞南叛。爰遣维城贵胄，直阁近臣。回圣德以降尊，远传玄化；译讹言而献款，备写真诚。既令抱义戴仁，果见奉琛执贽。此皆陛下威德，臣何力之有焉！而乃谓臣有先见之能，知未来之事，设和蛮之良策，备幸蜀之严城，俯录勤劳，迥垂称奖。睹雕题之章奏，书轨既同；息猾夏之猜嫌，梯航相接。验南琛之赎咎，知北极之纾忧。虽云五利有馀，取希茂赏；唯愿四方无事，永赞昌期。臣限守藩条，不获称谢行在，无任欣跃感戴兢惕之至。谨因供奉官李从孟回，附表陈谢以闻。臣某诚惶诚恐顿首顿首。谨言。
    ○谢立西川筑城碑表
    臣某言：伏奉十一月六日敕旨，以臣在任西川节度使日，创筑罗城，昨因有敕嘉奖，方进所赐碑词，今己付所司镌写建立者。
    一片石文，龟初戴立；九重天语，凤已衔来。雕铭莫继於色丝，宠饰遽超於华衮。仰窥恩奖，俯抱忧惶。臣某诚感诚惧顿首顿首。顷者幸梦三刀，久临益部；遥提一剑，得挫蒙兵。但以其玉垒可称，金城未设，山□则空吞蛮，水头则斜枕犍。含溪抱谷之形，虽云天险；比屋连甍之势，实类野居。臣是以运度筹谋，斟量板筑，荩从人欲，果致子来。遂得役兴而草偃川中，诚感而土生石上，长围於三十六里，高镇於百千万年，不愧铁名，可将锥试。隼墉乌堞，俨若骞飞；锦浪绵峰，迥然装饰。遂蒙陛下辱褒称之重，许刊勒之荣，以为事实可观，足得词华不朽。臣虽遇泥封激赏，岂将油素矜夸，非敢彭谦，所期避谤。今者伏遇皇帝陛下远巡胜概，亲览微功，徵旧赐之碑词，命新镌之笔迹，永使卓立琴台之境，平欺剑阁之铭。且杜元凯之岘亭，无非自炫；阮德规之齐国，荩是众成。谩传身後之虚名，岂睹目前之盛事。曷若彩毫见奖，翠琰斯刊，因成下土之功，终应上天之意，得逢今日，别振孤风。向非陛下录善恩深，酬劳德厚，则何以未有出师之业，篆刻叨荣；曾无兴学之规，传扬窃美。臣限拘镇守，不获称谢行在，无任感戴欣跃战惧之至。谨奉表陈谢以闻。臣某诚惶诚恐顿首顿首。谨言。
    ○谢赐御制真赞表
    臣某言：二月二十六日，宣慰使供奉官李从孟至，伏奉敕旨，已令於大慈寺御真院写朕真并扈从宰臣等真，列卿仪貌，俱会此堂。今先寄卿真轴，并朕亲制赞述赐卿，冀表显恩，式章异礼者。
    银降使，玉简传词，受宣而顶踵光辉，拜赐而神魂惊越。臣某诚感诚惧顿首顿首。臣志钦渭诀，业炼圯书。敢凭涓滴之劳，自安宠寄；愿扫氛雾之患，永竭忠诚。遂在先朝，便从戎役。南征北伐，岂暇甯居；东镇西藩，累叨重任。遇陛下龙飞之後，委微臣隼击之能。蜀国防蛮，则粗申远略；楚宫捍寇，则偶遂良机。旋令移节於海门，复许建牙於淮甸，是以常拘戎阃，未觐宸阶，唯披天上之诏书，信睹日中之王字，空增恋阙，莫遂归期。顷者虔托仁祠，写留麽质，岂致去思於旧镇，唯惭取笑於空门。伏遇陛下展义陈诗，停銮驻跸，遂徵绘事，俾写圣容。其於侍从之臣，宜居左右；岂料孱微之质，得润丹青。愧无燕颔之姿，永侍龙颜之侧。况蒙宸襟顾瞩，御笔赞扬，高题而素壁争辉，卓立而浮埃不染，然後远飞宠诏，特遣贵臣。仁捧彩笺，骤窃游扬之誉；初开宝轴，深惊刻画之恩。窥看崦形影自惭，感激而肺肠何极！昔汉朝中兴，圣帝下念功臣，列形像於禁宫，载勋名於史笔，虽令赞述，不自称扬。岂如陛下暂事巡游，迥垂奖饰，别降丝纶之命，亲编锦绣之词。俾臣位挂於凤凰池中，名超於麒麟阁上，遐寻故实，独荷殊荣，有何出众之能，见此非常之宠。所谓千年嘉遇，尤代美谭。唯当志励风霜，永验松筠之不改；身沾雨露，免忧蒲柳之先衰。臣限守藩条，不获称谢行在，无任感恩恋圣荣跃兢惧之至。谨因供奉官李从孟迥，附表陈谢以闻。臣某诚惶诚恐顿首顿首。谨言。
    ○谢御札衣襟并国信表
    臣某言：二月二十六日，宣慰使李从孟至，伏蒙圣恩别赐臣御札衣襟，并御服衫一领、龙脑香一金合、金银花散碗一□、金花银一只者。
    □窥神笔，恩袭御衣，仙香气扑於鼻根，宝器光腾於眼界，仰沾宠锡，俯积忧兢。臣某诚感诚惧顿首顿首。臣每念业绍弓裘，任叨斧钺，誓倾忠节，终报圣朝。去年亲率骁雄，愿歼凶丑，旋承纶音，已驻舟师。既惭叩楫之言，徒切枕戈之望。岂期貂冠传命，龙衮裁书，辱宣尼一字之褒，过光武十行之诏。加以粉分御笥，香满雕奁，花镌乃丽水之珍，雪□透任山之器，捧玩而实惊寮吏，缄藏而永耀子孙。虽有幸逢时，辉荣骤集；而无功受赏，愧耻难居。徒荷鸿私，何申豹略。身依楚水，未陈告捷之书；目断蜀天，但洒感恩之泪。臣限守藩镇，不获称谢行在，无任荷戴激切荥兢惧之至。谨因供奉官李从孟回，附表陈谢以闻。臣某诚惶诚恐顿首顿首。谨言。
    ○谢加侍中表
    臣某言：臣伏奉去年十一月十一日恩制，加授臣侍中，依前淮南节度使阶勋封并如故，仍加食实封一百户者。
    有命自天，处身无地，感深以泣，宠极而惊。臣诚诚惧顿首顿首。伏以黜陟分科，圣君至教；行藏守道，达士良规。虑受爵以斯亡，在持盈而不殆。臣自提榷莞，便遇兵戈，郡邑为征战之场，山海足逋逃之薮，既难聚利，莫遂成功。况乃权有他门，刃无馀地，动见越庖代俎，无非避柱触楹，遂亏漕挽之程，仅坏铜盐之法。伏蒙皇帝陛下俯详直道，不置严诛，选用良才，改移重务。而乃察臣在公之节，念臣恋主之诚，重委将坛，更增封邑，恕乏一时之秀，许攀七叶之荣，唯虑惭卿，或讥窃位。然臣今所以自贺者，三朝独立，七镇荣迁，每当拜爵王庭，不省谢恩私室，以兹励已，永免愧人。谨当激发壮图，歼夷穷寇，粗息四方之患，仰宽万乘之忧。臣限守藩条，不获称谢行在，感恩战灼屏营之至。谨奉表陈谢以闻。臣某诚惭诚惧顿首顿首。谨言。
    ○谢加侍中兼实封表
    臣某言：六月十六日，供奉官刘叔齐至，奉宣圣旨，慰谕臣及将校，并赐臣敕书手诏各一封、官告一通，就加臣侍中，仍加食实封一百户馀如故者。自天降命，无地安身，启凤诏而魂惊，对貂冠而股栗，臣某诚感诚惧顿首顿首。臣早因薄效，每忝殊荣，勤王而素乏实勤，受爵而但多虚受，负山寡力，临谷戒心。况自戎马生郊，阵蛇出穴，妖氛蔽阙，法驾省方，臣久镇雄藩，尝提重柄，一无成绩，两拜宠章。前者以上将军为大司马，今则兼纳言之任，加真食之荣，累年亏横草之功，终日包伐檀之耻。且《易》曰：“或锡ひ带，终朝三褫之。”《诗》云：“受爵不让，至於已斯亡。”遍览格言，是惩贪禄，不能报国，苟欲荣家，臣实何心，有于目。但遇王人远降，圣泽傍流，仰赌纶音，深嘉秕政，以为师徒辑睦，黎庶安甯，俯念忠诚，特行懋赏。臣也方寸之地可倚，咫尺之颜不违，岂敢矫俗陈情，饰词让爵，难效一辞而退，唯期三命益恭，既除劳务於利权，终愿励心於阃寄。臣伏限守藩，不获奔赴行在称谢，无任感恩恋圣战汗屏营之至。谨附供奉官刘叔齐奉表陈谢以闻，臣某诚惶诚恋顿首顿首。谨言。
    ○请巡幸江淮表
    臣某言：伏以舜伐有苗，修德而终能率服；汤征自葛，行恩而竞望来苏，斯皆今古之美谭，实乃帝王之盛事。固敢局天负责，向日裁诚，仰陈利害之端，冀副华夷之望，不量狂瞽，远黩圣聪，臣某诚惶诚惧顿首顿首。
    臣闻日月以运行为德，永丽于天；江河以委轮是期，必朝于海。上能昭其煦育，下方遂於通流，况乃天灾非人力能除，地分有兵戎不志，将献永安之兆，辄陈可复之词。伏自寇陷上京，兵徵外镇，猛锐始从於鹤列，旋致徒归；顽凶尚固於蚁封，难成尽殪。臣岂唯投袂，实至冲冠，昨率丹师，暂屯江次，必欲朝离楚岸，暮及汉滨，旗张商岭之风，剑拂秦川之雾。愿言薄伐，冀效微劳。寻蒙陛下远各市地分忧，不令离任，臣进退惟命，始终无亏，甯招旷职之讥，敢涉争功之责。又缘淮海乍息烟尘，忽若去兵，必当致寇。则乃江南沃壤，尽成蚕食之资；淮北强邻，暗展鲸吞之势。舆赋既无所倚，军须将必屡空。是以仰奉敕书，已班师旅，四境之赤眉归伏，八州之黔首谧甯。遍布皇恩，粗申将略，然而关中纵敌，阃外偷安，既乖踊跃以身先，每切忸怩於颜厚。伏惟皇帝陛下省方展义，驻跸经时。龟城壮丽之形，金汤虽固；凤辇巡游之费，桂玉可虞。况旧谓西川富强，祗因北路商旅，托其茶利，赡彼军储。今则诸道发表章则半戴始回，徵贡献则经年未达，实缘道路辽，兼值干戈阻艰，值剽掠者斯多，至行朝者甚少。加以僦雇所费，耗蠹不轻，每当水运陆般，只可率锺致石，以此征税则渐成抗弊，军兵则未遂饫饶，伏虑扈从实繁，宴犒仍广，尽搜资於三蜀，难济用於百司，苟兴旰食之忧，实慊庶寮之望。又以蜀川僻居邛棘，□人密迩蛮戎，虺毒潜吹，兽心难测。傥或乘虚犯境，率众渡泸。六军之熊豹腾威，纵能制敌；八诏这豺狼作暴，不免喧惊。事可酌於将来，祸须防於未兆。
    伏惟陛下览臣忠恳，察臣直言，暂回西幸之仪，更举南巡之礼，使处处息後予之怨，人人安恋主之心，天下幸甚，天下幸甚！且如远狩河阳，伪游云梦，将兴霸王，俯顺权宜。况江淮为富庶之乡，吴楚乃繁华之地。陛下九年理国，四海为家，岂比周之东迁，非拟晋之南渡。贼巢凶狂久聚，秽黩难除，纵便收城，未宜回驾。岂如杨都粤壤，桂苑名区，四夷之宾易朝天，九牧之贡无虚月。伏乞陛下俯回凤，略泛龙舟，必想山灵卷三峡之风，水伯寝九江之浪，遐寻禹迹，允叶尧巡。昔也日耀锦川，天不倾於西北；今则风行泽国，地无缺於东南。然後发使清宫，举章司隶，振盛仪於归阙，告休绩於登封。臣虽识昧变通，而志勤匡济，敢凭草奏，辄贡管窥。无任恋圣感恩战越屏营之至。谨奉表陈请以闻，臣某诚惶诚惧顿首顿首，谨言。
    ○第二表
    臣某言：闻圣人能以天下为一家，以中国为一人者，必阐於其义，达於其患，然後能为之。臣遂自前年，继陈短识，请移车驾，巡幸江淮，计资於避险就安，事叶於暂劳永乐。未回圣鉴，再献瞽言，臣某诚惭诚惧顿首顿首。
    臣尚阻擒奸，敢言伐善，然但愿愚夫之一得，难迫贤者之三思。臣顷镇成都，偶谐远虑，克符天意，亟就土功，别营雉堞之雄规，永壮龟城之峻境。爰凭释子，善诱蒙王，果悛倔强之愆，便付怀柔之信，皆资帝力，能肃物心。伏遇陛下远耀珠旗，高临玉垒，乐降丝纶之旨，深嘉毫发之劳，谓臣有先见之机，念臣以至诚所感。仰衔睿奖，倍激忠诚。然则当年已往之功，粗成筹画；今日未来之事，窃有管窥。苟或缄辞，则为负德，不辞鼎镬，辄贡刍荛。臣近者俯察时情，仰瞻乾象。荆州道路，群寇将侵；蜀国封疆，微灾似起。傥或未收凤阙，尚驻銮舆，忽有妖氛，潜兴近境，必恐乌合蚕食之徒，占据江陵，把断峡路，则列镇贡赋，无计流通；行在诏书，亦难传降。若见东西阻绝，固当遐迩动摇。
    伏惟陛下断自宸衷，斥其横议。念江淮之进猷，远涉多虞；察蛮之奸凶，乘虚可惧。早移仙跸，直幸杨都，灭星辰交错之灾，叶日月运行之理。则乃九州斧钺，讨戎而齐愿风驱；四海梯航，奉贽而必能云集。盛矣美矣，念兹在兹。且逆贼黄巢，久黩皇居，多成秽迹，直到虎收之後，须劳缮葺之功，更俟二三年之间，可兴千万世之业，虑不先定，事难速成。伏乞陛下览竭节之言，阐随时之义，俯从衷恳，暂事宸游，天下幸甚，天下幸甚！臣粗识古今，略详利害，自非激以为智，岂敢知而且不言。谨奉表陈请以闻。臣某诚惶诚惧顿首顿首。谨言。
    ●卷三十五
    ☆崔致远（二）
    ○让官请致仕表
    臣某言：臣伏以圣君御宇，必先塞彼幸门；良士省躬，唯虑妨其贤路。苟速官谤，是辜主恩。况臣关中无定难之勋，阃外乏分忧之效，强欲晏安宠禄，其如玷浼刑章，永言量力而行，固在奉身以退，既知无隐，宁避有辞。臣某诚惭诚惧顿首顿首。臣少励琢磨，晚师擒纵，不以一经介意，粗於三略留心，愿绍家勋，免亏堂构。先皇帝念臣孤直，试以诸难，出分大将之威权，坐受上卿之爵秩，故得内禀聿修之训，外伸式遏之能。北扫处庭，则胡雏不敢南牧；南清獠海，则蛮谍无由北窥。及觐彤墀，暂司缇骑。俄属齐郊聚薛，钜野兴师，臣也不才，谬膺斯任。伏遇皇帝陛下纂临宸极，警谕戎藩，举旌钺以分劳，听鼓鼙而轸念，谓臣有戢兵之奇略，察臣立降寇之微劳，遂令位假中台，名编外相，梦想既通於凤沼，威棱益峻於龙旌。其後泸水波惊，蜀山雾暗，久念雕题之患，遍流黔首之灾，又蒙命臣曰俞，为帅於彼，爰遵薄伐，得解倒悬。岂敢贪天之功，愿铭锺鼎；只能因地之利，别建沟隍。
    伏蒙陛下俯奖忠诚，特行懋赏，开国授周司徒之贵，立家绍邓小平丞相之荣。臣此时早诫持盈，辄思请老，必愿告休锦里，退隐罗浮。不料垅上耕夫，尽解揭竿斩木；草闲恶子，竟敢谋蚁聚蜂飞。当荆门失守之时，乃楚塞宿兵之际。忝趋戎旆，兼绾牢盆，亻黾亻免而未能报恩，驱驰而何敢言病。或磨牙於原野，或鲸鲵喷毒於江湖，寻提招讨之权，求抚句吴之俗，远凭睿略，深挫群凶。洎解印海门，建牙淮甸。上将军之剧任，首冠列藩；大司马之雄资，先沾宥礼。揣顶踵而偏濡雨露，扼咽喉而莫效涓埃。且自黄寇凭陵，翠华巡狩。仰天戮力，窃尝服王导之言；终日痛心，何止洒袁安之泪。
    及至成军已出，又缘奉诏却回，行藏虽顺於纶词，进退实惭於物论。遂见时溥兴北林戎役，周宝致南邻责言，一每虑於俱焚，金亦忧於众铄。幸蒙陛下涵之以海量，之以天光，如见肺肠，得保首领。然臣也，先轸以直言逞志，曹植以深过责躬。则二上忝都统之名，不能诛奸戮暴；四载主铜盐之务，不能富国赡军。是以兵权则屡见改移，利柄则变为分割。凡此辱君之命，莫非职臣之由。臣犹自知，况在陛下，抉发而既难数罪，乞骸而唯愿辞荣。
    今者大憝奔逃，上京克复，氛即当殄灭，寰区永见廓清。臣有忝登坛，无能报国，行当期齿，居亦胡颜。兼以顷镇蛮陬，久栖瘴岭，蒙犯其妖烟毒雾，划除其封豕长蛇，当年而靡惮勤劬，晚岁而皆成疾疹。不将筋力为礼，既载前经；苟或身心自雠，难逃後患。虽思强饭，实愧素餐。广陵为楚泽上游，差府乃汉朝大任，以臣衰老，当此重难，必恐终无所成，遂希不可则止。伏惟皇帝陛下知人为哲，多士以甯，选英才而代处是邦，俾微臣而退居散地。斗於菟之逃富，固是忠贞；王内史之辞官，诚非矫饰。幸遇舜风无外，汉日再中，陛下既已除旰食之忧，微臣亦希免夜行不息。臣无任望恩恋圣恳迫兢灼之至。谨奉表陈请以闻，蔬某诚感诚惧顿首顿首。谨言。（以上《桂苑笔耕集》二）
    ○谢诏状
    右臣伏奉四月十日诏旨，黄巢凶逆，秽黩宫城，罪恶贯盈，人神共怒。寻东兵合势，翦灭元凶，想副朕怀，已遵道路，伫闻克复，永耀功名者。十行天语，万里星飞，捧窥而壮瞻初惊，跪读而愁眉顿豁。窃以黄巢祸心斯极，根力既衰，肉己太咸，果□将落，暂起烟尘之患，则归原野之诛。臣每当永夜枕戈，早愿中流叩楫，自启行十乘，已屯驻五旬。伏缘江路多虞，风波未便，暂淹行色，用候良时，非致役於迁延，但兴怀於矍铄。今则仰睹凤衔之诏，况乘隼击之秋，俯励军谋，仰遵睿算，即冀朝离江北，暮到汉南，长驱背水之师，永破滔天之孽。率奋义感恩之众，气已凌云；殄藏奸匿暴之徒，势如沃雪。伏惟陛下岁巡备礼，时迈傅歌，将示罪於三危，乃宣威於七德。臣远承奖谕，誓尽勤劳，身暂寄於戈船，公每驰於剑阁。唯愿西都献捷，早申收复之微功；东岳告成，得睹登封之盛事。臣无任感激兢惧之至，谨奉状陈谢以闻。谨奏。
    ○谢诏示权令郑相充都统状
    右臣伏奉去年九月九日诏旨，卿曾间道献章，诸镇飞檄，便欲长驱甲马，亲议专征，未即便来，须权制置，遂命郑畋等分为京城四方面都指挥诸道师徒，虑卿偶未委知，故兹诏示者。
    伏以《书》曰：“无偏无党，王化乃兴”，《诗》云“不识不知，帝谋是禀”，况兵当伐叛，事合从权，牙齿去年先因淮北侵疆，後值江南阻路，久屯师旅，未遂战征。陛下妙选群才，近分重寄，郑畋等莫不身先貔武，手运豹韬，既当怒发争冲，固谓贼胸可扌甚。仰酬睿奖，竟励忠诚。臣也远镇临戎，强邻结憾，唯惭旷职，岂望成功。伏蒙陛下尚念勤劳，曲垂慰谕，睹上天之慈意，解外地这忧深。既许将军，独举柳营之令；终期叛卒，必归竹町之诛。臣限守戎藩，不获称谢行在，无任感激战惧之至。谨奉状陈谢以闻。谨奏。
    ○谢宣慰状
    右宣慰使供奉官李从孟至，伏奉去年九月九日敕书手诏，兼宣恩旨，慰谕臣及将士等者。伏以感恩效命，武士常规；仗顺摧凶，元戎素分。贼巢偶乘奸便，尚道严诛，臣显脍彼逆鳞，脔其邪胆，扫重氛於魏阙，迎法驾於蜀都。是以去年据马援之鞍，敢矜独勇；杖辛毗之钺，亲率诸军。久在江干，再承天旨，不令离任，遂已班师。岂料伏蒙陛下念及老臣，抚兹众卒，特迂星使，远降泥封。化传万乘之言，纤微不间；纩彼百夫之体，慰暖皆均。欢呼而声已振雷，感泣而泪将成雨，唯期励节，其愿报恩。臣限守藩条，不获称谢行在，臣无任感戴荣战惧之至。谨因供奉官李从孟回，奉状陈谢以闻。谨奏。
    ○谢诏奖饰进奏状
    〈进奏院递到恩赐手诏一封。〉
    右臣伏奉诏旨，以臣先□供军应接使骆潜等进奉银事，特赐奖饰者。伏以收功示赏，乃圣主之异恩；寓物输诚，固藩臣之常事。但属敌滋邻境，寇阻道途，运纲而既阙之先登，贽礼而仅侔锡贡，早成□滞，况涉鲜微，是以虽凭孱水之珍，难逭涂山之罪。岂料鸿毛比价，方申恳悃之心；凤口衔书，远降褒称之旨。感激而怀荣为惧，揣修而报德何期？臣限守藩条，不获称谢行在，无任荷恩恋圣屏营之至。谨奉状陈谢以闻。谨奏。
    ○谢诏示徐州事宜状
    右臣先奉诏旨，据时溥奏，卿本道羌兵侵境杀伤，令务止遏者。臣遂具时溥诬谤事由申奏，伏奉二月二十五日诏旨，今则寇孽不日剿除，藩方务息争竞，所宜和叶，各保封疆者。
    臣伏以天德既高，侧管者固难窥测；日恩至广，戴盆者自阻照临。是以远竭愚诚，动违圣虑，时溥既衔睿奖，得纵兵威，早成熊据之谋，更展鲸吞之势，累兴师旅，来犯封疆，焚郭邑於山阳，掠资财於淮上。臣遂讼捍御，略挫凶狂，而乃时溥奸计已成根株，巧言颇有枝叶，不思已过，敢惑宸聪。今者再奉丝纶，仰遵徽缠，唯期宽则得众，粗可和而不同。臣分阃无功，戢兵为务，至於草寇，犹许归降，况是邻藩，岂谋侵扰？彼无此诈，此无彼虞。臣限拘镇守，不获称谢行在，无任感激屏营之至。谨奉状陈谢以闻。谨奏。
    ○谢诏上升地墨敕状
    右臣伏奉诏旨，去春权降诏命，许诸道承制除官，已两度降敕止绝，自今後凡有要甄奖者，并於急递奏闻，不得更议承制者。蔬伏以汉朝邓禹，始启幸门；魏室曹瞒，敢专重柄。欲敦於自家刑国，所惜者唯器与名。伏遇陛下远事宸游，虑防爵赏，遂降无私之泽，遍资诸道之权。不料人人而竞弄笔端，处处而皆夸墨敕。长蛇封豕，犹匿暴於神州；狗尾羊头，已成群於列镇。臣前年虽奉诏旨，未欲施行，却缘亲率军兵，远期征讨，此时久屯南浦，将泛西江，忽被镇海节度使周宝欲惑军情，潜施巧计，便以无功将吏，悉皆超授官荣。臣所领士卒既多，将校不少，彼安坐者犹为甄奖，此远行者岂免怨嗟，递□声传，从头愤激，臣若不依周宝，必恐事生，遂准诏书得行军赏，已曾一一具事由申奏讫。自奉前年十一月一日敕旨，仰遵成命，静守常规。至於近日所招贼徒，只与往时先赐官告，曾无僭越，岂可隐藏。今者外将忠诚，永当无二；大君善教，已至再三。泣告而天何未聆，居怀而地谓可入。臣限拘藩镇，不获称谢行在，无任战越屏营之至。谨奉状陈谢以闻。谨奏。
    ○谢郄公甫充监军手诏状
    〈伏奉某月日敕书手诏各一封。〉
    右新授当道监军郄公甫四月十日到，伏蒙圣恩赐臣敕书手诏，兼慰喻臣及将校等。九天降诏，万里宣恩，柳营之列将欢呼，桂苑之群寮感泣。伏以郄公甫素怀材略，久抚军戎，汉南之职业可观，江北之物情获赖，既见宽能得众，必令师克在和。臣仰窥五色之书，俯慰三行之士，喜气高侵於畏日，欢声远振於薰风。臣与将校等无任感恩激切荣并营之至。谨奉状陈谢以闻。谨奏。
    ○谢除锺传充江西观察使状
    右臣先奏请授锺传江西观察使，其高茂卿乞别除廉镇。伏奉七月五日诏旨允许，特赐奖饰者。天从素望，风递仙音，既谐举善之诚，实叶分忧之寄。伏以锺传比从属郡，来援府城，抚绥而使洽众情，御备而能成远略。高茂卿既多梗阻，不免徊翔，固难掉鞅而旋，岂许垂橐而入。臣以戒之在斗，事可从权，遂具奏论，辄陈利害。不料一言之善，遽得动天；终令二将之才，皆荣列土。锺陵江徼，铜柱海隅，政成而必有可观，恩重而各得其所。臣限拘镇守，不获称谢行在，无任感激兢灼之至。谨奉状陈谢以闻。谨奏。
    ○谢就加侍中兼实封状
    右臣得进奏院状报，伏奉某月日恩制，加授臣侍中，馀并如故，仍加食实封一百户者。九重降命，万里传声，侧聆而踊跃忘疲，内揣而征怔忪失措。伏以纳言进秩，颁邑赏功，固须德望镇时，仍有勋劳济物，然後方可谓君无虚授，臣无虚受。如臣者，谬提旄钺，免坠弓裘，空有志於四方，竟无能於一割。况自群凶胃结，战陈蛇奔，狂鳞久戏於鼎中，圣驾远巡於剑外。臣也动不能划烟尘之患，静不能赡山海之资，遂蒙改易兵权，分张榷课。虽值盘根错节，其如有斧无柯，安邦之计策何成，富国之机谋莫就。唯甘黜爵，以警慢官。岂期陛下恩洽无偏，义深宥过，特超众例，许陟高资。印标石鹊之祥，早惭不次；冠耸金貂之饰，愈觉非宜。况叨真食之荣，实愧素餐之咎。但属狼星未灭，鲸浪犹翻，方期抗旆以专征，不敢悬车而请老。谨当训兵是务，殄寇为期，粗中武弁之威，仰报而彡门之赏。臣限守藩镇，不获称谢行在，无任感恩恋圣战汗屏营之至。谨奉状陈谢以闻。谨奏。
    ○谢秦彦等正授刺史状
</div>
    <div class="pagination">
<a href="唐文续拾_page58.html">上一页</a><span>...</span><a href="唐文续拾_page54.html">54</a><a href="唐文续拾_page55.html">55</a><a href="唐文续拾_page56.html">56</a><a href="唐文续拾_page57.html">57</a><a href="唐文续拾_page58.html">58</a><span class="current-page">59</span><a href="唐文续拾_page60.html">60</a><a href="唐文续拾_page61.html">61</a><a href="唐文续拾_page62.html">62</a><a href="唐文续拾_page63.html">63</a><a href="唐文续拾_page64.html">64</a><span>...</span><a href="唐文续拾_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
