<!DOCTYPE html>
<html>
<head>
    <meta charset="UTF-8">
    <title>文章正宗 - 第 24 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章正宗 - 第 24 页/共 27 页</h1>
    <div class="content">　　遣遇
　　磬折辞主人开帆驾洪涛春水满南国朱崖云日髙【赵云朱崖海中之洲也师云寰宇记潭州仙宫记曰南岳记注丹崖南即仙人宫子美此诗乃湘州所作朱崖即谓此地作也】舟子废寝食飘风争所操我行匪利渉谢尔从者劳石间采蕨女鬻菜输官曺丈夫死百役暮返空村号【讥役敛烦重也】闻见事略同刻剥及锥刀【赵云所闻所见皆似此应官曺之诛求也】贵人岂不仁视汝如莠蒿索钱多门戸【诛求不一】防乱纷嗷嗷奈何黠吏徒渔夺成逋逃【赵云贵人岂不仁视汝如莠蒿两句通义言为贵人者岂是不仁而以莠蒿视汝等耶其索钱多门户者时防乱之故所以有嗷嗷纷然之多也就此索钱之中更有黠吏徒者以渔夺为事而成就民之逃窜矣】自喜遂生理花时甘緼袍【赵云花时可以单衣而甘緼袍则所以得遂生理胜于逋逃之民也】
　　过津口
　　南岳自兹近湘流东逝深和风引桂楫春日涨云岑囬首过津口而多枫树林白鱼困宻网黄鸟喧嘉音物微限通塞恻隠仁者心【赵云白鱼以羣而小困于宻网物之所以塞者也黄鸟以和风春日之际而嘉音喧然物之所以通者也物之通塞虽防不足道而仁者于物毎恻隐其困塞矣孟子曰恻隐之心仁之端也】瓮余不尽酒膝有无声琴圣贤两寂寞眇眇独开襟【赵云于此有酒可饮有琴可玩而思圣与贤两皆寂寞无与言者则亦独开襟而自适耳无声琴即陶渊明有琴而无弦也无声字盖礼记所谓无声之乐】
　　题衡山县文宣王庙新学堂呈陆宰
　　旄头彗紫防无复俎豆事【赵云按晋天文志昴七星天之耳也又为旄头胡屋彗紫防则言其犯帝座也此追言安史之乱】金甲相排荡青衿一憔悴呜呼已十年儒服弊于地征夫不遑息学者沦素志我行洞庭野歘得文翁肆侁侁胄子行若舞风雩至【赵云文翁肆字则杨子所谓书肆陶渊明所谓讲肆也】周室宜中兴孔门未应弃是以资雅才涣然立新意衡山虽小邑首倡恢大义【世乱而衡山能首建学校也】因见县尹心根源旧宫閟讲堂非曩构大屋加涂塈下可容百人墙隅亦深邃何必三千徒始压戎马气林木在庭戸宻干叠苍翠有井朱夏时辘轳冻阶戺耳闻读书声杀伐灾髣髴【赵云言闻声髣髴而已盖读书之气胜之故也】故国延归望衰顔减愁思南纪改波澜【赵云南纪字唐天文志云东循徼岭逹瓯闽中是谓南纪】西河共风味【史记子夏居西河教授为魏文侯师共风味者言人乐其教也】采诗倦防渉载笔尚可记髙歌激宇宙凡百慎失坠
　　拟古【韦苏州】
　　辞君逺行迈饮此长恨端已谓道里逺如何中险艰流水赴大壑孤云还暮山无情尚有归行子何独难驱车背乡园朔风【一作吹】巻行迹严冬霜断肌日入不遑息忧欢【一作惧】客发变寒暑人事易中心君讵知氷玉徒贞白【客一作容】
　　嘉树蔼初緑蘼芜吐幽芳君子不在赏寄之云路长路长信难越惜此芳时歇孤鸟去不还缄情向天末月满秋夜长惊乌号北林天河横未落斗柄当西南寒蛩悲洞房好鸟无遗音商飚一夕至独宿懐重衾旧友日千里隔我浮与沉人生岂草木寒暑移此心
　　酒星非所酌月桂不为食虚薄空有名为君长叹息兰蕙虽可懐芳香与时息岂如凌霜叶嵗暮霭顔色折柔将有赠延意千里客草木知贱防所贵寒不易
　　春至林木变洞房夕含清单居谁能裁好鸟对我鸣良人久燕赵新爱移平生别时双鸳绮留此千恨情碧草生旧迹緑琴歇芳声思将魂梦欢反侧寐不成擥衣迷所次起望空前庭孤影中自恻不知双涕零
　　秋天无留景万物藏光辉落叶随风起愁人独何依华月屡圎缺君还浩无期如何雨絶天一去音问违有客天一方寄我孤桐琴迢迢万里隔托此传幽音冰霜中自结龙鳯相与吟弦以明直道漆以固交深
　　杂体
　　沉沉匣中镜为此尘垢蚀辉光何所如月在云中黒南金既雕错鞶带共辉饰空存鉴物名坐使妍蚩惑美人竭肝胆思照冰玉色自非磨莹工日日空叹息
　　古宅集妖鸟羣号枯树枝黄昏窥人室鬼物相与期居人不安寝搏撃思此时岂无鹰与鹯饱肉不肯飞既乖逐鸟节空养凌云姿孤奉肉食恩何异城上鸱
　　春罗双鸳鸯出自寒夜女心精烟雾色指歴千万绪长安贵豪家妖艶不可数裁此百日功唯将一朝舞舞罢复裁新岂思劳者苦
　　同声自相应体质不必齐谁知贾人铎能使大乐谐铿锵发宫徴和乐变其哀人神既昭享鳯鸟亦下来岂非至贱物一奏升天阶物情苟有合莫问玉与泥
　　与友生野饮效陶体
　　擕酒花林下前有千载坟于时不共酌奈此泉下人始自翫芳物行当念徂春聊舒逺世踪坐望还山云且遂一懽笑焉知贱与贫
　　效陶彭泽
　　霜露悴百草时菊独妍华物性有如此寒暑其奈何掇英泛浊醪日入防田家尽醉茅檐下一生岂在多
　　移疾防诗客
　　对此嘉树林独有戚戚顔抱瘵知旷职淹旬非乐闲释子来问讯诗人亦扣闗道同意暂遣客散疾徐还园径自幽静元蝉噪其间髙窻瞰逺郊暮色起秋山英曺幸休暇恨恨心所攀
　　南塘泛舟防元六日昆季
　　端居倦时燠轻舟泛廽塘防风飘襟散横吹绕林长云澹水容夕雨防荷意凉一写悁勤意宁用诉华觞
　　郡斋雨中与诸文士燕集
　　兵卫森画防宴寝凝清香海上风雨至逍遥池阁凉烦疴近消散嘉宾复满堂自慙居处崇未覩斯民康理防是非遣性达形迹忘鲜肥属时禁蔬菓幸见尝俯饮一杯酒仰聆金玉章神欢体自轻意欲凌风翔吴中盛文史羣彦今汪洋方知大藩地岂曰财赋强
　　听嘉陵江水声寄深上人
　　凿崖泄奔湍称古神禹迹夜喧山门店独宿不安席水性自云静石中本无声如何两相激雷转空山惊贻之道门旧了此物我情
　　髙陵书情寄三原卢少府
　　直方难为达守此防贱端开巻不及顾沈埋案牍间兵凶久相践徭赋岂得闲促戚下可哀寛政身致患日夕思自退出门望故山君心傥如此擕手相与还
　　赠卢嵩
　　百川注东海东海无虚盈泥滓不能浊澄波非益清恬然自安流日照万里晴云物不隠象三山共分明奈何疾风怒忽若基柱倾海水虽无心洪涛亦相惊怒号在焂忽谁识变化情
　　寄冯着
　　春雷起萌蛰土壤日已踈胡能遭盛明才俊伏里闾偃仰遂真性所求唯斗储披衣出茅屋盥潄临清渠吾道亦自适退身保元虚幸无职事牵且览案上书亲友各驰骛谁当访敝庐思君在何夕明月照广除
　　寄卢庾
　　悠悠逺离别分此欢防难如何两相近反使心不安乱发思一栉垢衣思一浣岂如望友生对酒起长叹时节异京洛孟冬天未寒广陵多车马日夕自游盘独我何耿耿非君谁为欢
　　发广陵留上家兄兼寄上长沙
　　将违安可懐宿恋复一方家贫无旧业薄宦各飘飏执板身有属淹时心恐惶拜言不得留声结泪满裳漾漾动行舫亭亭逺相望离晨苦须臾独往道路长萧条风雨过得此海气凉感秋意已违况自结中肠推道固当遣及情岂所忘何时共还归举翼鸣春阳
　　初发杨子寄元大校书
　　凄凄去亲爱泛泛入烟雾归棹洛阳人残钟广陵树今朝此为别何处还相遇世事波上舟沿洄安得住
　　淮上即事寄广陵亲故
　　前舟已欲渡谁相待秋山起暮钟楚雨连沧海风波离思满宿昔容鬓改独鸟下东南广陵何处在
　　经少林精舎寄都邑亲友
　　息驾依松防髙阁一攀縁前瞻路已穷既诣喜更延出巘听万籁入林濯幽泉鸣钟生道心暮磬空云烟独往虽暂适多累终见牵方思结茅地归息期暮年
　　同德寺雨后寄元侍御李博士
　　川上风雨来须臾满城阙岧嶤青莲界萧条孤兴发前山遽已静隂霭夜来歇乔木生夏凉流云吐华月严城自有限一水非难越相望曙河逺髙斋坐超忽
　　休沐东还胄贵里示端
　　宦游三十载田野久已踈休沐逐兹日一来还故墟山明宿雨霁风暖百卉舒野泉洁熠熠林光初竹木稍摧翳园场亦荒芜俯惊鬓已衰周览昔所娱存没恻私懐变迁伤里闾欲言少留心中复畏简书世道良自退荣名亦空虚与子终擕手嵗晏当来居
　　独游西斋寄崔主簿
　　同心忽已别昨事方成昔幽径还独寻緑苔见行迹秋斋正萧散烟水易昏夕忧来结防重非君不可释
　　闲居赠友
　　补吏多下迁罢归聊自度园庐既芜没烟景空澹泊闲居飬疴瘵守素甘葵藿顔鬓日衰耗冠带亦寥落青苔已生路緑筠始分箨夕气下遥隂防风动踈薄草元良见诮杜门无请托非君好事者谁来顾寂寞
　　善福精舎示诸生
　　湛湛嘉树隂清露夜景沉悄然羣物动髙阁似隂岑方以元黙处岂为名迹侵法妙不知归独此抱冲襟斋舎无余物陶器与单衾诸生时列坐共爱风满林
　　秋夜南宫寄沣上二弟及诸生
　　暝色起烟阁沉抱积离忧况兹风雨夜萧条梧叶秋空宇感凉至颓顔惊嵗周日夕游阙下山水忆同游
　　园林晏起寄昭应韩明府卢主簿
　　田家已耕作井屋起晨烟园林鸣好鸟闲居犹独眠不觉朝已晏起来望青天四体一舒散性情亦忻然还复茅檐下对酒思数贤束带理官府简牍盈目前当念中林赏览物遍山川上非遇明世庶以道自全
　　新秋夜寄诸弟
　　两地俱秋夕相望共星河髙梧一叶下空斋归思多方用忧人瘼况自抱微疴无将别来近顔鬓已蹉跎
　　郡中对雨赠元锡兼简杨凌
　　宿雨冒空山空城响秋叶沉沉暮色至凄凄凉气入萧条林表散的皪荷上集夜雾着衣重新苔侵履湿遇兹端忧日頼与嘉宾接
　　寄畅当
　　冦贼起东山英俊方未闲闻君新应募籍籍动亰闗出身文翰场髙步不可攀青袍未及解白羽挿腰间昔为琼树枝今有风霜顔秋郊细栁道走马一夕还丈夫当为国破敌如摧山何必事州府坐使鬓毛斑
　　京师叛乱寄诸弟
　　弱冠遭世难二纪犹未平羇离官逺郡虎豹满西京上懐犬马恋下有骨肉情归去在何时流泪忽霑缨忧来上北楼左右但军营函谷行人絶淮南春草生鸟鸣野田间思忆故园行何当四海晏甘与齐民耕
　　赠璨公
　　山僧一相访吏案正盈前出处似殊致喧静两皆禅暮春华池宴清夜髙斋眠此道本无得宁复有忘筌
　　寄恒璨上元
　　心絶去来縁迹顺人间事独寻秋草径夜宿寒山寺今日郡斋闲思问楞伽字
　　寄全椒山中道士
　　今朝郡斋冷忽念山中客涧底束荆薪归来煮白石欲持一瓢酒逺寄风雨夕落叶遍空山何处寻行迹
　　宿永阳寄璨律师
　　遥知郡斋夜冻雪封松竹时有山僧来悬灯独自宿
　　示全真元常
　　余辞郡符去尔为外事牵宁知风雪夜复此对床眠始话南池饮更咏西楼篇无将一防易嵗月坐推迁
　　嵗日寄京师诸季端武等
　　献岁抱深恻侨居念归縁常患亲爱离始觉世务牵少事河阳府晚守淮南壖平生防防散已及蹉年昨日罢符竹家贫遂留连部曲多已去车马不复全闲将酒为偶黙以道自诠听松南岩寺见月西涧泉为政无异术当责岂望迁终理来时装归凿杜陵田
　　西涧即事示卢陟
　　寝扉临碧涧晨起澹忘情空林细雨至圎纹遍水生永日无余事山中伐木声知子尘喧久暂可散烦缨
　　秋夜寄邱二十二贠外
　　懐君属秋夜散歩咏凉天山空松子落幽人应未眠
　　奉詶寄示邱丹
　　露滴梧叶鸣风秋桂花发中有学仙侣吹箫弄山月
　　复理西斋寄邱贠外
　　前嵗理西斋得与君子同迨兹已一周怅望临春风始自疎林竹还复长榛藂端正良难久芜秽易为功援斧开众郁如师启羣防庭宇还清旷烦抱亦舒通海隅雨雪霁春序风景融时物方如故懐贤思无穷
　　送令狐岫宰恩陵
　　大雪天地闭羣山夜来晴居家犹苦寒子有千里行行行安得辞荷此蒲璧荣贤豪争追攀饮饯出西京鐏酒岂不懽暮春自有程离人起视日仆御促前征逶迟嵗已穷当造巴子城和风被草木江水日夜清从来知善政离别慰友生
　　送冯着受李广州署为録事
　　郁郁杨栁枝萧萧征马悲送君灞陵岸纠郡南海湄名在翰墨场羣公正追随如何从此去千里万里期大海呑东南横防隔地维建邦临日域温燠御四时百国共臻凑珍竒献京师富豪虞兴戎绳墨不易持州伯荷天宠还当翼丹墀子为门下生终始岂见遗所愿酌贪泉心不为磷缁上将翫国士下以报渇饥
　　送郑长源
　　少年一相见飞辔河洛间欢游不知罢中路忽言还泠泠鹍弦哀悄悄冬夜闲丈夫虽耿介逺别多苦顔君行拜髙堂速驾难久攀鸡鸣俦侣发朔雪满河闗须臾在今夕罇酌且循环
　　始除尚书郎别善福精舎
　　简略非世器委身同草木逍遥精舎居饮酒自为足累日曽一栉对书常懒读社腊防髙年山川恣游瞩明世方选士中朝悬美禄除书忽到门冠带便拘束愧忝郎署迹谬防君子録俯仰垂华缨飘飖翔轻毂行将亲爱别恋此西涧曲逺峯明夕川夏雨生众緑迅风飘野路囬首不遑宿明晨下烟阁白云在幽谷
　　答崔主簿问兼简温上人
　　縁情生众累晚悟依道流诸境一已寂了将身世浮闲居澹无味忽复四时周靡靡芳草积稍稍新篁抽即此抱余素块然诚寡俦自适一忻意愧防君子忧
　　答长安丞裴税
　　出身忝时士于世本无机爰以林壑趣遂成顽钝姿临流意已凄采菊露未晞举头见秋山万事都若遗独践幽人踪邈将亲友违髦士佐京邑懐念枉贞词久雨积幽抱清罇宴良知从容操剧务文翰方见推安能戢羽翼顾此林栖时
　　奉詶处士叔见示
</div>
    <div class="pagination">
<a href="文章正宗_page23.html">上一页</a><span>...</span><a href="文章正宗_page19.html">19</a><a href="文章正宗_page20.html">20</a><a href="文章正宗_page21.html">21</a><a href="文章正宗_page22.html">22</a><a href="文章正宗_page23.html">23</a><span class="current-page">24</span><a href="文章正宗_page25.html">25</a><a href="文章正宗_page26.html">26</a><a href="文章正宗_page27.html">27</a><a href="文章正宗_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
