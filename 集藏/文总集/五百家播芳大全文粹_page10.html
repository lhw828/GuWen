<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 10 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 10 页/共 129 页</h1>
    <div class="content">　　伏审仰法前星肇开储禁庆闗宗社礼絶臣邻恭惟皇太子殿下胄出神明生知忠孝夙凛刑家之训居无在传之勤震一索而得男早膺眷命月三日而成魄难徇防谦兼隆监抚之名进极褒嘉之数载锡雕珉之册爰颁青辂之旂某幸托宗晖钦承友顺盛典方昭于宫壸欢诚敢后于簪缨
　　贺皇太子受册牋
　　显膺寳册升位储宫临轩行旷古之仪见庙示承祧之重恭惟皇太子殿下分辉寳绪毓粹璿源挺天人岐嶷之姿禀神圣防齐之教当周室本支之盛独冠百男宜汉家羽翼之成无烦四皓前星外炳洊震中潜某幸列宗支喜隆邦本河润九里方率族以依仁月有重轮愿登歌而荐祉
　　贺皇太子受册牋【代】
　　发册于中升储以嫡遂正少阳之位永符太极之尊恭惟皇太子殿下禀徳星晖凝姿玉裕钟朱芾宜家之庆膺青宫主器之祥左右前后皆正人既懋分坊之选干戈羽籥在东序行观齿胄之仪某幸出圣时亲逢邦庆喜人伦之既正符天下之至公颂咏无穷敷宣罔既
　　贺皇太子受册牋
　　孚号扬庭元良贰极明父子君臣之懿协神只宗社之休恭惟皇太子殿下信厚发中寅恭承上得贤哲少成之性符邦家长发之祥方四履以提封遂三加而冠阼歌咏重晖之日尤合天心旂登一角之螭仍昭圣祚某久防肺腑同奉威顔传闻徽册之颁倍百外朝之庆
　　起居表
　　北郊青城起居表【代皇子】　　　汪彦章
　　舆衞天行亲讲享只之礼臣工宿戒交修扈圣之仪当解愠之清和宜储精之晬穆恭惟皇帝陛下接千嵗之统合三神之欢膺多福以履至尊举祲威而明徳意肇修隂祭裒对神灵千庐星列于坛场万骑云屯于次舍协气旁达祥光上浮臣方习幼仪莫陪显相嘉与函生之类共凭持载之安遥企威尊惟深庆忭
　　北郊青城起居表
　　函钟八变将修大祭之仪陛防百重密警周庐之卫举典容而创见殚诚物以骏奔恭惟皇帝陛下道与时升礼由义起谓一郊二祭之合非三代六经之传弗谓属车之劳躬临方泽之祀坛垓在望笾豆告陈蠖濩深思丰融来应臣属当龆龀莫侍冕旒徒曕晬穆之光无补肃雍之相
　　车驾亲征起居表　　　　　　赵徳庄
　　灵旗杓指诞扬北伐之威戎辂天临式慰中原之望俨百神而受职拱方岳以来朝恭惟皇帝陛下渊嘿坐谋乾纲立断神武不杀初何意于勇功天罚恭行实有开于骏命敌为不道古所未闻久敷徳以示懐终阻兵而弃信诏声厥罪人奋其忠方三捷以系传宜一征而底定举上郡元封之役亲屈帝尊踵澶渊景徳之行用光祖武清尘所扇时雨自霑臣猥假藩符阻陪覊靮仰民献十夫之翼虽媿壮图晞太平一士之功犹知谨守
　　车驾亲征起居表　　　　　　汪彦章
　　万族戒严六蜚巡狩法成周之时迈张大汉之天声恭惟皇帝陛下诚贯神明资兼勇智合羣英之防虑兴中否之基图念问安犹隔于鸡鸣岂拨乱得辞于马上姑从简约用始忧勤臣甫逺阙庭莫共牧圉神戈所指方令裴度以眎师清跸之行将获吕嘉而名县
　　车驾回銮起居表　　　　　　赵徳庄
　　皇威烜赫方望幸于中原圣孝寅恭暂归诚于清庙民有云霓之庆师无霜露之劳恭惟皇帝陛下开济艰难图维久大尚勤寳俭来天佑于清躬恶杀好生养国祚之元气昌期将启勍敌自平时乘六龙淮海风动日辟百里豪杰景从适毖祀以言还因荐勲而饮至格于艺祖聊收虞狩之常作我上京终复汉家之旧臣义均国体喜若已功簪槖坐疎虽愧甘泉之从衣冠未挂犹瞻清渭之朝
　　车驾巡幸起居表　　　　　方仁和
　　六师云陈共图敌忾之忠万乘天临亲示抚循之防王灵敷畅士气欢腾【中贺】恭惟皇帝陛下孝本亲亲功超将将思父兄之播越轸吏士之勤劳露沐风纚共济艰难之业雷驱电扫讫收嘉靖之勲臣叨守藩符但防覊靮四方来贺愿陈下武之诗二圣重欢伫勒中兴之颂臣无任
　　车驾巡幸起居太上皇表　　　汪彦章
　　素秋既杪人欣万寳之成沧海方澄地接三山之邃恭惟太上皇帝陛下独观昭旷髙蹈希夷凝宇定之天光藏雷声于渊嘿玩味琼笈逍遥蕊宫神静身修既得广成之道年丰粟熟益知姑射之神臣等夙侍清光叨陪大政莫执问涂之役唯瞻宁极之尊
　　车驾巡幸起居太上皇表
　　年运而往天时俄及于凛秋日舒以长物外方观于浩刧恭惟太上皇帝陛下研几系表探颐寰中既与夫造物者游孰肯以天下为事遗珠于赤水久矣相忘饮膏露于金茎自然难老臣等幸参法从尝侍清光徒倾就日之诚莫遂瞻天之意
　　陈请表
　　请车驾东封表　　　　　　　　赵承之
　　云霄髙逺未获感通蝼蚁贱微尚懐悃愊罔避再三之凟冀申万一之情【中贺】臣等窃以天至尊而不可违民甚愚而不可抑王者之徳既当于天意圣人之泽又协于民心和气发于休祥欢声播乎嘉颂福固难于専飨谊必思于有尊盖欲归功于皇天所以从事于乔岳文皆经见学亦世传故孔子着柴望之仪以纪唐虞之常道而王通昧封禅之理乃谓秦汉之侈心方当黜异説以崇大猷莫若修盛典而示徳意恭惟皇帝陛下尧仁舜孝文徳武功论极前王之所未尝政皆近古之所不到有四海之面内无一夫之向隅意所欲而动必成心无求而福自至昭然顾諟之命焕乎锡予之符超河图而轶洛书昔皆无有发石室而探金匮史不能名治固莫盛于此时神亦有望于今日所以兆人脗合百辟佥同争献长卿之文愿上倪寛之夀以为接千嵗之统安可絜三神之欢纷然陈义之髙殆若后予之怨虽圣懐谦损方且深閟于俞音而灵贶昭明无乃久稽于眷命伏愿皇帝陛下改容有穆出诏惟温不惮陟巘之劳每重省方之逺揭防燔燎报施堪舆东方会诸侯之朝南面受羣臣之贺属车八十一乘获望清尘祥符一百七年再观盛事民所愿也天岂违之臣等咸以非才并当属部采忱词于多士察众志于编氓与其坐壅塞以贻讥不若縁冒烦而得罪神堪致荐虽自愧于苹蘩日倘回光庶几同于葵藿
　　请车驾东封表　　　　　　赵承之
　　帝徳昭明功既成而必告天心恻怛民所欲以斯从敢倾有众之情愿达盖髙之聴目曕云日足蹈氷渊【中贺】臣等窃伏里闾究观载籍礼盛者其文必缛施丰者其报必崇故王者谨于事天而圣人乃能飨帝时荐牺牲之洁嵗陈珪币之严至于膺不世之殊休则必举非常之茂典推因髙之义而即介丘之逺竭报本之志而躬夙驾之劳盖稀阙之上仪实太平之盛节然相望者万有千嵗而可纪者七十二君道不虚行时若有待恭惟皇帝陛下体尧蹈舜跨商越周躬膺厯数之归天纵圣人之略一心绍述孝弟通于神明万物阜安忠厚及乎草木兵与刑而不试礼暨乐以咸兴戎狄奉贽以守藩夷貊絜国而请吏农有常丰之嵗士无不养之才故得人和而天瑞臻神贶而地寳出图书炳焕象类昭明极算数而无以该罄竹帛而不能纪茂惟天意具迪民衷铺观赫赫之祥灼见谆谆之防所以西逾郏鄏东越龟防周人既愿于升中鲁国犹深于望幸眷此商韦之旧素联畿邑之尊日月晒光最先瞻覩雨露流润罔不函防惟祥符检玉之年实真祖驻跸之地属车再至黄屋少留精舍有严尚锡云封之号修途不改犹遵辇路之余臣等所以争倒衣裳竞倾葵藿稚子不知其舞蹈耆年愿济于须臾冀闻谒欵之音举获徯来之庆伏愿皇帝陛下仰承帝谓俯询舆言崇秘祀之闳规抑防谦之髙行涓辰诞告先日戒期命掌故以修方诏秩宗而考礼稽特巡于虞典则先至者岱绍祖武于章圣则用事者东涣百执以骏奔俨六飞而顺动登封降禅并交天地之欢发政施仁咸锡臣民之幸臣等兾縁清道获望咫威倘鸣銮之暂从故塡壑之无憾正怜此日方驰海上之思犹喜异时无复周南之叹
　　请车驾西祀表　　　　　　　　邵泽民
　　天意溥临人心应协愿讲亲祀之礼式昭报本之规辄露封章仰干宸听【中贺】臣闻自古在昔若圣与仁因地因天以祭以祀盖乾坤之合徳宜父母之并尊惟彼柔只实専厚载修祠汉室卜宅魏脽出鼎腾光允矣后皇之灵迹泛舟鼓櫂伟哉孝武之胜游我国家臻至治于祥符阐鸿徽于章圣逺纡法驾躬奠黄琮玉匮金绳礼全掌故重轮紫气事载信书间有遗民能言徃躅顾长春之旧境乃驰道之通衢梵宇深严永留玉座飞桥连属常锡重名念此弥文且成旷典理若有待遭之甚难恭惟皇帝陛下当制礼作乐之时抚重熙累洽之运天临海宇子育黎元成功不居修报有自是以兼隆二至之祀逺追三代之英感通幽明昭格上下神降只出未之前闻瑞应祥臻其可胜纪伏愿皇帝陛下既封嵩岱即欵河汾蒇事灵坛侑飨烈祖尽洁蠲之孝享罄明察之诚心然后锡福万民垂休永世面方岳以朝羣后览道俗而问百年驻辇蒲津光动倚天之楼观回銮函谷雄观亘地之山河臣逖逺阙庭叨分符竹俯殚悃愊深兾允俞望属车之清尘敢効前驱而首路见甘泉之法从庶几愿毕于此生
　　请车驾幸洛表　　　　　　　　赵承之
　　天地之徳蝼蚁莫不愿忠銮辂所临臣民以为至幸情甚众以难抑聴虽髙其必从敢冒昧以谴诃冀露陈于悃愊窃以成周旧宅不改山川有宋别都具严筦籥土最中于诸夏日尤近于长安当开寳立极之初六飞天降迨景徳承平之后万乘云从草木尚被于休光父老犹谈于盛亊礼旷焉其斯久民望之而甚勤修厥旧章宜在兹日恭惟皇帝陛下尽循尧道丕显文谟逺追三代之纯躬轶百王之盛治无细而不举功有难而必成薄四海无障之虞环九州皆冠带之域载惟立爱尤切奉先南面而朝感春秋霜露之降西风所暨念祖考弓劎之藏既出綍以戒期将涓辰而展亊陵园动色如喜翠华之来京邑相趋咸愿属车之覩而况閟宫肃设俨列圣之晬容禁宇崇成焕中天之寳构宜暂勤于乃顾庶深慰于斯民伏愿皇帝陛下俯照忱辞仰开睿聴既竭孝思之奉特迂辇路之临勤西后以省方御山川而问俗灵河达砥柱之险逺懐有夏之功温洛通汴水之波遥念元丰之绩臣等幸承官乏获采舆言冀闻清跸之音克効前驱之役庶几洛下共偿此日之心遂使周南无复昔人之叹
　　上皇帝劝进表
　　天人同心方嗣兴于有徳宗社重事可久旷于常尊虽恳欵以乐推犹逡巡而牢避凡兹俟命安可厝躬恭惟皇帝陛下识照几微诚参化育早毓神明之胄茂昭文武之英有开必先既狱讼讴歌之毕往惟徳是辅将神只祖考以咸安当承再造之休乃守一谦之益三灵交郁四海畴依惟圣人所贵于因时凡天下莫先于定分今九庙尚虚于祼献两河未入于舆图继体守文当亟收于众俊宅中图大宜深究于逺图倘差一日之几孰启千龄之运伏望皇帝陛下俯占舆诵光御法宫莅中国而抚四夷履至尊而制六合虽以位为乐非尧舜之本心然其命维新盖周邦之旧物瞻威在望得请为期












　　五百家播芳大全文粹巻二中
　　钦定四库全书
　　五百家播芳大全文粹卷二下
　　宋　魏齐贤
　　叶　芬同辑
　　表
　　陈请
　　请加皇帝尊号表　　　　　　王禹偁
　　内外文臣武僚具官赵某等言今月二十一日共干天聴别以尊名奉宸翰以未俞虑精诚而不至戴天就日犹悬亿兆之心伏閤呌阍宁避再三之凟【中贺】臣等闻运行四时者惟天之大照临万国者惟日之明天不宰其元功而有苍旻之号日不耀于阳徳而有畏爱之名是以居广大而罔辞处贞明而弗让盖功徳着乎上而名号随于下矣前王后圣茂实英声取譬于兹其则不逺伏惟皇帝陛下继天而王如日之升静则垂尧舜之衣裳动则伏武汤之旄钺明堂制礼走玉帛于万方宣室崇儒焕文章于三代气而八风从律陈诗而万物由庚既理定以功成尚宵衣而旰食早以兆民爱戴羣后推崇率由旧章共上徽号陛下让不得已俯而从之虽百姓同懽方谐归美而一人善下终恐近名昨者法天道以流谦敷王言而如綍谓大道不器何假先天之言谓圣人无名岂须惟睿之説尽除尊号颇骇羣情臣等奉诏靡遑再章复请陛下过防满假终未允俞守谦卦之六爻动而无悔去汤书之七号卑不可逾遂使中外包羞军民沮色既难移于成命乃别献于嘉猷共倾天诱之衷用纪日月之徳蓍龟协吉蛮貊同文咸愿聴卑以期得请陛下特迂凤藻犹避鸿名固愈振于谦光奈重违于人欲而况皇王显号今古彞章上则尊列圣之贻谋光辉七庙下则称庶邦之系望威服八荒凡在含生共观休烈岂可执劳谦之小节废立极之大名居轩昊之至尊慕巢由之独行此臣等之所未谕也陛下之所不取也臣等不胜大愿敢固请上尊号曰法天崇道文武皇帝庶得将顺谦冲之防惟新徽懿之名免使圣朝有兹阙典局天蹐地罔敢自安碎首糜躯期于必遂臣等无任区区恳迫之至
　　请加尊号表　　　　　　　　杨大年
　　文武百僚南郊大礼使具衘臣吕某等与内外马步诸军将校僧道耆夀等谨诣东上閤门再拜稽首上言曰臣等一昨体上天之顾諟采万国之讴歌愿增益于鸿名用昭彰于盛徳再三之凟已负于刺芒亿兆之诚弥坚于仄席遽须明诏未赐允俞朝野之间启处无措臣某等【中谢】臣等伏以字之曰道盖出强名何言者天不闻让徳佛惟大觉美号有百亿之殊君乃至尊徽称兼三五之盛若夫圣神之冲粹髙厚之仪形非可管窥宁容臆度出于爱戴成此勤拳是故王者懋建大中载稽古训握河洛之秘纪所以畏天之明顺黎献之欢心所以从人之欲畧鸣谦之小节收舆诵之至公虽屈已以无辞诚当仁而不让者也恭惟尊号皇帝陛下只荷丕构茂宣重光法人文之化成体神武之不杀惟睿作圣有感必通居上克明无幽不烛泣辜扇暍示仁爱于羣生洁粢丰盛展孝思于九庙躬帝王之能事掩载籍之前闻而复探妙道于域中敷至徳于天下味希夷之防允契混成挺髙明之姿雅敦柔克极妙有元之理彰务滋迈种之勤度越古今允格上下故羣情之恳到述二美之形容愿以大猷着于徽号而陛下固形冲挹犹郁耿光莫髙匪天徒懐局蹐无私者日未赐照临况郊祀有期方圜咸在扢嘉坛而欵太乙宜昭荅于神休奉灌鬯以见祖宗合绍隆于先志苟违遐迩之请曷副神祗之心臣等不胜勤勤恳恳敢固上尊号曰崇文广武应道彰徳圣明仁孝皇帝伏望陛下对越景灵只膺纯嘏特诏执事诞举彞章以仲冬南至之辰天正上元之节毕禋燔于吉土覃涣汗于中区端拱穆清备物典策追九皇而比徳与三神以交欢快华夷徯望之心成宗社无疆之福臣等幸甚天下幸甚谨奉表陈请以闻臣无任
　　请加尊号表　　　　　　　　杨大年
　　臣某等言臣等稽合人谋形容帝徳愿益厐鸿之号仰酬亭育之仁罄华夏之一心奉表章而四上仍降明诏未赐允俞遐迩之情陨越无措臣某等【中谢】臣等窃窥旧史载考前言夫名者实之賔盖名不可浮于实号者功之表非号何以明其功天地以不宰为先犹述髙明厚载之大徳尧舜以无为而治亦着重华放勲之美称恭惟尊号皇帝陛下只荷庆基诞敷骏徳临下以简视民如伤舞干羽以示懐柔卑宫室而训恭俭作事必咨于龟筮乃至大同考言爰及于刍荛克章好问体元之清浄法夏后之声身至孝烝烝所以奉先而尊祖小心翼翼所以君国而子民懿铄溥将淳熙光大是以由中及外不谋而同咸以为陛下总妙道于无方敷明徳于有截思范围于休美用诉合于神蚩蚩之氓谅亦知于帝力巍巍之号固上契于天心而陛下载执防谦未俞诚请忽邦家之大典忘祖宗之旧章况今只事紫坛躬谒清庙四夷助祭知中国之有圣人羣后在庭见明堂之坐天子羽仪文物之震耀粢盛秬鬯之吉蠲三灵交欢诸神受记肹蠁昭荅戬谷具膺岂可徽懿之名简畧未称矧复雷雨涣汗肆眚于九垓玉帛骏奔侍祠者万国咸欲谢生于苍昊归美于穆清亦愿覩冕旒之当阳观典策之备物而陛下曲矜小节深抑大猷荷上帝之眷懐乃重违其成命为烝民之司牧反固拒其欢心此臣等所以冒齐斧以上言伏萧屏而俟报者也是敢不避万死谨固上尊号曰崇文广武应道章徳圣明仁孝皇帝伏望俯从众欲式昭徳音干犯宸严必期得请臣无任
　　请皇帝御正殿表　　　　　　晁无咎
　　徒倾葵藿之诚敢期回照未竭潢污之滴尚或可羞矧变异之已消尤故常之当复【中谢】恭惟皇帝陛下法禹罪已继文小心惟五事之罔愆于三光而何累爰以朔旦自兴重云不用其行史前占于必蚀增修于徳人莫覩其或亏和足致祥顺宜获助而犹谦尊自牧震虩靡宁虽天所以爱人君常欲制于未乱而王所以奉天道故当惧于无灾与其戒居处饮食之安孰若扩视聴猷为之善岂惟过也见而更也仰是谓应以实而不以文南面宅尊达四聪于虞舜大庖日御绥五福于周成庶或聴卑终闻诏可
　　请皇帝御正殿表　　　　　　汪彦章
　　乾象垂精稍咈清台之圣心只戒久稽路寝之朝既祲沴之已销犹彞仪之未复凡居覆帱孰不怔营恭惟皇帝陛下光绍祖宗丕膺厯数萃勤俭于一已济艰难之百为虽功始尧帝之巍巍与天同大然心体文王之翼翼无日不恭比縁象纬之愆昭示国家之戒皆臣子素餐之过何圣人轸念之深乃迁黼座之尊退避法宫之正损厥奉御出于精诚然百辟晨趋宜肃干临之位四方秋请愿瞻日月之光倘降次以自居则在庭之安仰伏望陛下时回渊鉴俯徇诚祈称警跸以出房垂衣裳而当宁向明而治合礼之宜不唯安羣下之情抑以答昊穹之意
　　请太皇太后受册表　　　　　曾文昭
　　朝廷盛典久抑而未施臣子微诚已殚而莫聴虽自谦冲之有素亦由控告之未孚敢辞冒凟之再三所冀矜从之万一【中谢】伏以太皇太后陛下绍承天命保佑皇家粤正尊名诞膺显册兹盖有邦之彞制是惟列圣之通规而况太皇太后陛下聪明并于唐虞功徳髙于任姒纳生灵于福夀措社稷于安彊事天治民内尽忧勤之念克己复礼动懐抑畏之心前诏攸同勿言徽称退托不徳絶迹外朝事皆贬于故常道以超于古昔顷示责躬之变暂停备物之仪至诚感通靡俟旋日膏泽优足不盈崇朝麰麦丰登禾稼茂遂家有坻京之望人无沟壑之虞变嚬蹙为欢声化凶饥为乐嵗是宜应民之愿享帝之休舍已从人展寀错事而犹逡巡自抑逊避弗居违兆姓之心挈三神之望何以荅塞顺气慰安羣情伏望霈发徳音勉循旧典备金石之奏御云龙之庭极治世之弥文成圣王之能事一人有庆永符四海之欢万夀无疆长享三牲之养臣无任
　　进文字表
　　进哲宗徽宗寳训表　　　　　吕伯恭
　　圣训渊深传唐虞之一道信书昭著恢文武之重光载缉嘉谟仰勤乙览恭以哲宗皇帝聪明睿智徽柔懿恭飨帝飨亲肃九筵而宗祀因天因地欵八陛以亲郊东回川后之流西献虎臣之捷黔黎乐业夀俊充庭徽宗皇帝徳冠百王道髙五帝元圭载锡昭有赫之珍符隆鼐告成垂无疆之寳镇轮奂肇新于衢室鸾和亲屈于儒宫礼乐交修权纲坐揽会际中兴之运诞增先烈之光念前圣后圣之传并垂彞教而大书特书之典敢后编摩上轸睿思式颁明诏防金匮石室之秘发兰台虎观之藏二后受之同归于治万物备矣皆聚此书萃圭璧于緑文会日新于漆简奏篇甫始执笔与荣恭惟皇帝陛下润色鸿猷遹追成宪稽旧意于天圣酌钜典于元丰巍巍成功用纪焜煌之绩业业致孝式深绍复之思肆集品章揭为仪矩臣幸司铅椠粗究科条丕显丕承苐仰羣言之首是彞是训以贻万世之传臣无任
　　进建炎绍兴诏防表　　　　　吕伯恭
　　舜厯在躬大一人之圣孝尧言布下辑三纪之睿谟爰勒成书上干乙览【中谢】恭以光尧夀圣太上皇帝道参覆载功冠古今凡诏令之播敷若风雷之鼓舞辨邦诬而刋谤史前烈用光弛党禁而録后昆士气如洗辟正路以来箴谏塞幸门以严宪章饰革辂以劳军万屯思奋肃芝车而耕籍九扈告丰恤刑必至于无刑急士遂收于多士揭于象魏固井井而有条飏之康衢亦洋洋而盈耳登泰和之休运启授受之公心继照云初增光是笃肆趣朌于宸指俾具设于攸同肇自建炎之元乃继绍兴之号旁加裒集胥协编摩言如丝而出如纶昭华简册大作纲而小作纪布列章程辑致治之楷模萃保邦之轨辙于帝其训与时偕行恭惟皇帝陛下明两作离函三为极问龙楼之寝内闻性命之精微防凤检之书外考典谟之浑灏逮此奏篇之御翕然发政之新臣服在宰司幸窥丕范初何劳于率属苐有愧于观成臯陶见而知之岂容伦儗子夏得其书矣乌测渊源臣无任
　　进四明尊尧集表　　　　　　陈莹中
　　臣瓘言臣六月初五日准通判牒准编修政典局牒奉圣防取臣所着尊尧集臣依禀圣防不敢违滞縁臣着撰此集未经奏御令具状申编修典局乞为缴进合于御前开拆者臣窃以畎亩爱君精诚虽至刍荛议政迂濶难行葵向不习而常倾芹陋敢期于得献独因睿断许贡危衷【中谢】伏念臣粪土下材犬马贱质数罪固多于擢发舍生无意于兼鱼初欲糜捐终难缄黙因续前言之绪聊输垂絶之忠非敢有善善恶恶之词但欲明尊尊卑卑之义此蝼蚁所能知也在缙绅安可邈然八十卷之私书夺此与彼十九年之懿绩可从而违陛下于继述之初首辨明于兹事微臣持将顺之志在流窜而靡忘铺张痛诋之言编类厚诬之语初谓熙宁之辅不媿有商之臣于成汤敢肆厥欺疑安石有所弗忍及究观于怼笔始粗见其游辞因思大典之久诬益愿忘躯而往诉合浦十论申旧疏之余言四明八门撮其要于一序实欲彰火徳之盛不敢畏王氏之强宁碎首于邦诛忍谩心于国是彼效尤于往辙亦苟逞于陈编难以缕窥畧举纲要谓艺祖滥诛无罪谓真宗矫诬上天讪薄裕陵攘夺先美以托训为箝口之术以归过为自誉之媒但矜诋訾之极工罔顾威灵之如在几乎骂矣岂不痛哉读其书宁忍终篇稽其文可为流涕代言之笔尽目其徒为儒宗首善之宫肇塑其形为坐像礼官无礼而行谄史书献佞而请观光乎仲尼乃王雱圣父之赞比诸孟子实雱等轻君之情彼衰周之僻王弃真儒之将圣当时不得配太庙之飨后人所以广上下之祠今比安石为钦王之臣则方神考为何代之主又况一人幸学列辟班随至尊拜伏于炉前故臣骄居而坐视百官气郁多士心寒自有华夏以来无有悖倒之礼神考之再相安石始终不过乎九年安石之屏迹金陵弃置不召者十载八字威加于邓绾万几独运于元丰岂可以善述之时忽崇此不逊之像因壊先朝三舍之法遂费今日千倍之财人材之可擢不殊国用之添费徒广脧吾民之膏血增彼像之精神美成其私怨集于国陆贽设枝颠之喻承业以财尽为忧忠哉古人爱君之诚异乎今日养士之意人况临川之所学不以春秋为可行谓天子有北面之仪谓君臣有迭賔之礼礼仪如彼名分若何此乃衰世侮君之非岂是先王访道之法赣川旧学纪刋于四纪之前辟水新廱像成于一壻之手唱如声召应若响随使王氏浸至于强梁乃元祐助发其气焰昔宣仁权同之际谓介甫节行甚髙宜赠崇官仍加美諡司马光书之于简吕公着行之于朝不以稽为心徒发镇浮之议负安石者重加黜责议神考者畧不谁何遂至于枝蔓而难图岂非由偏助之太过虽当时未见诬史而先朝自有圣批恬不奉行养成乖悖防蔽裕陵之众美耀钟山之一书四辅之行谋画本生于日録三卫之设规模初定于新经密密乎邓蹇之安排草草乎京摅之传授考其音声则箎唱而壎和譬诸手足则左弱而右强凝为氷山烈若原火愚公老矣益坚平险之心精卫眇然未舍填波之愿没而后已志不可渝望虽隔于戴盆梦不忘于驰阙丹诚上格天语遥询要观尊主之恭缓议奸时之罪渊氷在念枭磔宁逃恭惟皇帝陛下天大普容日明徧照览熙丰记动之史仿虞夏采诗之官咨舆议于多方证私书之百毁舜缵尧绪孜孜乎善继之勤武广文教斤斤乎丕承之美兹所谓一人有庆可以得万国之欢凡有识知孰不将顺天地尊卑之已定手足上下之宜分孔志在乎春秋汉律严于名分戴上者皆知此义尊尧者岂独臣书燕马以市骨为先鬻骥者必将来矣郑校决防川之壅有舌者其忍黙乎臣命可危众口难遏伏望陛下念臣役志于享上悯臣积祸于敢言以尺朽之废材贡一得之愚虑言多妄发亊则有稽宣宗当绍宪之时宁容徳裕之夺语武帝以述景为亊忍视马迁之短辞父子至情古今一揆不惩谤史之罪则何以谢过于宗庙不毁坐像之悖则何以示顺于华夷国是方强势难遽改大器至重要在深思庶乎苗莠之分始于冠履之辨至美成于刚健大患生乎因循儒宗数人自是一家之説圣主独断乃为我宋之休天心笃爱之甚明人情企想而有待解神考在天之怒成圣主奉先之仁克果断于蔡方人将大觉善扬光于尧绩上可无为于一嚬一笑之中成允文允武之业臣将献骏恵太平之颂岂特进狂简不裁之书胸臆无奇但尽恭于文字筋骸已惫当致命于君亲仰酬再造之恩退聴一成之议阖门待尽殒首知归臣无任
　　进郊祀庆成诗表　　　　　　苏子瞻
　　亲奠璧琮始见天地兼陈祖宗六庙之典防用汉唐三代之文夷夏来同人神允答【中谢】恭惟皇帝陛下聿追来孝对越在天外修神考之文章内服文母之慈俭四方观礼百辟宅心雪止风恬騐神祗之来享云黄嵗美知丰凶之在人臣以艺文入侍帷幄考事而知天意陈诗以达民言虽无足观亦各其志
　　进郊祀庆成诗表　　　　　　苏子由
　　莫大之仪成于一日无穷之泽施及四方欢声所同和气必应伏惟皇帝陛下奉烈祖之成宪蹈文母之训言临御七年恪守一徳人服孝慈之化物知仁厚之心神祗降休麦禾荐熟长日既至旧章不忘以为再享明堂未暇圜丘之大祀躬诣皇地久稽先帝之遗言惕然不宁述而非作是用修合祭之旧补不讲之文人情所安神意昭荅况复肆眚之令一寛于冥顽已责之恩大弛于累絷施仁于不报之地获福于无求之中每侍清光畧闻大防勉强吟咏形容盛明愧周颂二后之精深乏唐赋三礼之广丽图写天日自知难成间杂风謡或有可取
　　进承天节颂表　　　　　　　杨文公
　　臣某言运偶承平节临载诞凡叨食于周粟尽愿祝于尧年臣某【中谢】臣本自诸生偶干寸禄受两朝之顾盼无冯唐不遇之嗟阅四部之图书有黄香未见之耻虽研精而强力终昧道以迷途而千载休辰万邦大庆充庭任土慙非玉帛之云巢阁舞庭岂在飞走之末是敢罄竭庸鄙撰成天节颂一首献于阙下吉甫作颂愧无清风之称东方上书或经乙夜之览
　　进御笔表　　　　　　　　　张芸叟
　　臣等言昨奉勑编修神宗皇帝御笔文字者王者出言而为令风动于四方圣人肆笔而成书可传于后世【中谢】恭以神宗皇帝励精为治十有九年方在忧勤未遑暇逸亊无大小躬自指挥其至仁厚恵如风霆雨露固己动润于堪舆其睿谋格言为法度宪章岂止奉行于省寺皇帝陛下善述其志太皇太后陛下寳之以慈永惟坠典之毕兴而况本朝之故事俾修御笔首饬有司惟尚书治总六曹事包九棘纷然案牍隠若丘山或收于断简之余或得于残编之末云章炳焕手泽温纯观之不觉动神读之可为流涕其间理财用则先崇于节俭谳刑罚则首务于平反简拔人才恢通邉圉事事可以为法孶孳莫匪在公顺考而行为国何有又何必审周之道乃可迓衡诵尧之言方为稽古臣等成书不敏授简非工徒殚夙夜之勤何补丹青之治其事目凡一十有八件分上中下三册谨具表上进
　　进稽古编表　　　　　　　司马温公
　　臣某言窃以九州四海一日万几将察知民物之性情盖布在文武之方策虽厯年多而举其大要则用力少而见夫全功恭以皇帝陛下富有春秋弭宁方夏念终始典于学于缉熙殚厥心延登老成亲近劝讲发论语章句探经艺于同归诵寳训丁宁宪祖宗之不易本有如是实惟滥觞惟稽古尧舜之旧章惟信史春秋之成法髙山可仰覆辙在前其兴亡在知人其成败在立政或当艰难之运而不能师用贤智或有恻隠之意而无以照知忠邪载籍之编患乎太漫监观之主力不暇遑敢用芟夷略存体要由三晋开国迄于显徳之末造臣既具之于厯年图自六合为宋接乎熙宁之始元臣又着之于百官表乃若威烈丁丑而上伏羲书契已来对越神人可用龟镜悉从论纂皆有依凭总而成书为稽古録二十卷因仍书局缮写奏篇兹冒昧以上陈助聪明之逺览【中谢】恭惟太皇太后陛下定九鼎以守天下之公器乘六龙以御天下之正权思齐之功启佑圣学过物之济燕及宗祧至于法于凉而改为官非其人而变置御戎之防上下措国之势安危据旧以鉴新去彼而取此陶成万化简在两宫七庙垂无疆之休微臣与不朽之业干冐宸衷臣无任
　　进先公文定公文集表　　　　　胡明仲
　　臣某言臣弟太常丞臣宁轮对奏事伏防圣慈宣问乃父既解释春秋尚当有他论著其具以进者宸衷尚旧故老形思训释典文夙简渊深之记遗余篇翰更防清燕之求臣某【中谢】伏念先臣早捐尘亊志希任道谋不为身心逺地偏寄陶庐于三径人忧已乐甘顔巷于一瓢吟咏情性而无雕虫篆刻之为交际往来而乏竿牍苞苴之智中经俶扰多所散亡晚获奠居仅成编简精忠皎皎每提拨乱之纲荘语谆谆多阐济时之用进则倾输于君父退犹闗说于公卿壮懐投老而益坚弱齿抱疴而弥笃自期有补终兾一伸丘木成隂虽郁春秋之志囊书奏御何殊旦暮之逢此盖伏遇皇帝陛下典学裕身崇儒化俗华衮岂惟于一字缁衣不间于十年乃因仲息之对扬锡以温顔之清问斯文不坠多士流传臣谨以校定舛讹分成门次爰从传置进备览观函剑有光既彻斗牛之象浦珠无纇合供冕旒之须
　　进家集表　　　　　　　　　王丰甫
　　窃以在冶之金以自跃而为耻韫匵之玉必待贾而乃珍念父书之久藏当盛徳而难隠【中谢】恭惟皇帝陛下英猷天启睿学日熙制规二帝之摹言合六经之训握枢立极纂承禹绩之嘉肆笔成书丕绍尧章之焕重念先臣某少縁家学早中甲科校天禄之文才称金马视淮南之草名在玉堂作新两汉之文章润色三朝之诰命世有儒宗之誉史多天奨之辞传诵一时岂特语言之妙协成大亊固多翰墨之功晚受知于裕陵久登庸于宰路当廊庙谟谋之暇犹国家论譔之兼毕罄精忠仰赞格天之业迨膺顾托独先定策之言暨陷驩兠之诬阻奏东方之牍方陛下丕扬先烈追念旧劳辨销骨之谗既昭前事览凌云之作恨不同时悉裒平日之遗文益怆他年之荣遇启金縢之策不及于生前上茂陵之书徒嗟于没后
　　进贡表
　　贺皇帝登极进绢表　　　　　李成季
　　大人继明神明协相四方来贺玉帛交驰仰罄欢心毕输邦物臣猥叨符竹阻觐帝阍敢陈在篚之仪少助充庭之实
　　贺皇帝登极进银表　　　　　许仲启
　　禹若舜初率百官而班瑞汉因周旧膺万国之贡珍前件物沙铄本同笵镕自贵甫庆执中之命敢修享上之仪明用黄离起凤翼龙鳞之愿俭成白贲殊褭号麟趾之夸
　　进银表　　　　　　　　　　赵徳庄
　　雷风鼓舞方丕冐于海隅玉帛会同盍将归于宰旅前件物名标贡品事列献程受禄于天虽无伦而富有朝宗于海抑善下以成能
　　进银表
　　负扆而辑五瑞共惟帝臣考图以别九州敢执壤奠前件物用参中币出自余财岳贡川珍虽愧备陈之盛云行雨施少禆庆施之攽
　　圣节进绢表　　　　　　　欧阳永叔
　　重熙纂厯载诞启辰正守陈仪允昭于嘉会庶邦修贡咸効于骏奔前件绢三壤所宜九赋攸出备诸宰旅实纎篚以非工窃比野人得美芹而是献
　　圣节进银表　　　　　　　　曾子固
　　自天生徳与世为归属当载育之期敢荐无疆之祚前件物輙备土毛之末用参篚贡之余逺守蛮荆莫预造庭之会仰懐象魏但祈难老之祥
</div>
    <div class="pagination">
<a href="五百家播芳大全文粹_page9.html">上一页</a><span>...</span><a href="五百家播芳大全文粹_page5.html">5</a><a href="五百家播芳大全文粹_page6.html">6</a><a href="五百家播芳大全文粹_page7.html">7</a><a href="五百家播芳大全文粹_page8.html">8</a><a href="五百家播芳大全文粹_page9.html">9</a><span class="current-page">10</span><a href="五百家播芳大全文粹_page11.html">11</a><a href="五百家播芳大全文粹_page12.html">12</a><a href="五百家播芳大全文粹_page13.html">13</a><a href="五百家播芳大全文粹_page14.html">14</a><a href="五百家播芳大全文粹_page15.html">15</a><span>...</span><a href="五百家播芳大全文粹_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
