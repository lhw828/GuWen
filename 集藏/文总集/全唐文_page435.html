<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 435 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 435 页/共 603 页
  </h1>
  <div class="content">
   ，大中时为处州军事衙推，试太常寺协律郎。
    ○新移丽阳庙记
    丽阳庙即旧白塔庙，山顶古有浮图，云镇地脉，庙因取名焉。自往及今，多历年所，陋檐败榻，苦於暴露。虽至窘湫，其实有灵，郡或水旱疾窳，祷之响应。大中四年，今齐州刺史徐公晋阝理处之日，时属亢阳，遍祈山川，罔有徵验。躬酹此庙，雨则随车。公以邑有丽溪庙居其後，遂改为丽阳庙。方欲审像壮宇，以答神休，旋诏归朝，事不克副。
    八年冬，郡阙守。时录事参军天水姜公肃处纪纲之司，明纠察之务。当道观察使御史大夫李公仰其清廉，委知军州事。能德以化下，威以惩奸。丽水县令荥阳郑公全察字人五稔，政绩有闻。二公相顾而言曰：“郡邑无事，山庙可完。齐州肇谋，俾我继作。得不勉欤！”荥阳公不避燥湿，驺骑亟来。凡所规模，出于目巧。春三月，乃请都虞候兼押衙乐安、任汉审地形度山势於旧庙之西，而创殿焉。自州县僚属，皆助输粟帛，同贸佣费。连斤告毕，曾未浃旬。正殿敞空，中ニ悬月，飞檐偃风。观其塑容俨然，列坐如生。其正位丽阳王，盖北山之神；左则白塔王，斯土地之主；右则巨潭王，乃北沼之灵。三神名号，虽图籍罔载，冥搜可知。自开山导水，有土地人民社稷以来，神则挺生，咸闻之父老，非敢孟浪。
    然道正直，降鉴甚明，凡依於人，必俟永年厚位之贤，以寓其迹。不然，何规画始於齐州，终毕事於姜、郑二公。其不惑矣。西南冠其亭，备税驾驻骑之位；左右翼其廊，充庖羞食之事。栉植贞木，带绕流泉。月魄开而烟露销，风篁警而精灵集。四时品膳之美，八节鼓吹之娱。固护郊圻，为人景福，是神之功也。夏五月十五日，郡邑官僚，乡里耆旧，大集於庙；陈列筵以落之。奉命执笔，用识其由，是为庙记。
    ☆庾敬休
    敬休字顺之，南阳新野人。举进士，以宏词登科，累官工部侍郎，徙吏部兼鲁傅，再为尚书左丞。大和九年卒，赠吏部尚书。
    ○请停百官应给匹段以平米价奏
    应文武九品以上每月料钱，一半合给匹段丝绵等。伏以自冬涉春，久无雨雪，米价稍贵，人心未安。自德音放免逋悬，赈恤贫下，中外群庶，已感圣慈。至於衣冠之家，素乏储畜，朝夕取给，犹足为忧。以臣愚见，若令百官料钱内，一半停给匹段丝绵等，回太仓粟每斗计价七十文，在众庶必见惟康，於公家无所亏减。待至麦熟，米价稍贱，即依前件却给匹段等。酌其事理，庶叶变通。
    ☆杨植
    植，穆宗时人。
    ○对治道奏
    前代创业之君，多起自人间，知百姓疾苦，初承丕业，皆能厉精思理。太宗文皇帝特禀上圣之资，同符尧、舜之道，是以贞观一朝，四海宁宴。有房元龄、杜如晦、魏徵、王之属为辅佐股肱，君明臣忠，事无不理。圣贤相遇，固宜如此。元宗守文继体，常经天後朝艰危，开元初得姚崇、宋，委之为政。此二人者，天生俊杰，动必推公，夙夜孜孜，致君於道。尝手写《尚书无逸》一篇，为图以献。元宗置之内殿，出入观省，咸记在心。每叹古人至言，後代莫及。故任贤戒欲，心归冲漠。开元之末，因无逸图朽坏，始以山水图代之。自後既无座右箴规，又信奸臣用事，天宝之世，稍倦于勤，王道于斯阙矣。建中初，德宗皇帝尝问先臣甫开元、天宝治乱之殊，先臣具陈本末。臣在童，即闻其说。信知古人以韦弦作戒，其益宏多。陛下既虚心理道，亦望以无逸为元龟，则天下幸甚。
    ○对汉文从俭奏
    良史所记，必非妄言。汉兴，承亡秦残酷之後，项氏战争之馀，海内雕弊，生人力竭。汉文仁明之主，起自代邸，知稼穑之艰难，是以即位之後，躬行俭约。继以景帝，犹遵此风。由是海内黔首，咸乐其生，家给户足。迨至武帝，公私殷富，用能出师征伐，威行四方。钱至贯朽，谷至红腐，上务侈靡，资用复竭。末年税及舟车六畜，人不聊生，户口减半。乃下哀痛之诏，封丞相为富人侯，皆汉史明徵，用为事实。且耕蚕之劝，出自人力，用既无度，何由以至富强？据武帝嗣位之初，物力阜殷，前代无比，固当因文帝俭约之致也。
    ○许由庙碣
    尧之聪明，由先生成；尧之治理，由先生始。尧不以天下让先生，先生之道犹昏；先生不以清节避唐尧，唐尧之道何尊。是知天地间，尧而许之，日而月之。生人以来，避让之大，未有如先生者也。若夫锱铢九有，亢极一夫，安能以岩泽枯槁之姿，下圣文神武之德。则知丹朱得尧之体而遗尧之性，先生得尧之性而遗尧之名。是得之者守之不足，遗之者宰之有馀。天用先生秕康帝王，牢笼六合，欲先生躬戴清规，首出万古。僭贼伪臣之道拜先生庙者，得不戒之哉！使汤之智，读先生书，夏祀不夷也；使发之圣，得先生梦，商庙不墟也。然汤、武圣人之用也，先生圣人之洁也。於乱则吾用，於治则吾洁。二者圣人经时之柄。使汤、武逢尧、舜，是必韬用而先洁矣；先生逢桀、纣，是必舍洁而趋用矣。则圣道变化，岂有殊耶？故喜为□霞，怒为雷雨，先生神也。生为春夏，杀为秋冬，先生功也。结为山岳，融为川渎，先生寿也。星罗月帐，岩灵壑静，先生宅也。圣人无为，金玉在璞，先生富也。功而不宰，人文化成，先生道也。休光烈仪，仰道垂师，先生文也。天机自洁，虽死不亵，先生武也。噫！先生所谓禀天之德，合地之式，居天地中，立帝王则。噫！先生所为往矣。谁能寂见寥廓，但箕颍之上，惟馀清风。噫！先生所谓为圣人之大，标天地之外，揖尧谢舜，畴为吾辈。我来独寻，请祷意深，再拜刻石，取文於心。
    ☆赵知微
    知微，衡山布衣。
    ○请勤政诫逸疏
    臣闻色荒禽荒，《尚书》以为至诫。前代失德之主，鲜不繇此，以致颠危。故声色则忄舀淫心耳，荡散人精；驰骑则陷涉倾欹，变生衔橛。此前代圣主贤臣，最为深诫者也。是以周公作《无逸》之篇，而成王致理；汉文冒驰峻之险，而袁盎兴谏。皆事理明切，著为格言。今陛下嗣守鸿业之初，万方仰听之际，尤资静慎，用副观听。而旬月以来，游幸未节，优戏在侧，驰驱无度。臣是以内则虑深识之贤，忧难兴谤；外则恐轶才之兽，轸毂可虞。伏望远览古圣，稍息游玩，怡神间燕，肆目经书。求理道於既安，播休声於永代。实天下幸甚！
    ●卷七百三十三
    ☆韦端符
    端符，穆宗朝官拾遗。
    ○卫公故物记
    三年冬，端符於三原令座中揖其群官，有客曰某丞李，谓端符曰：“是卫公之胄也。”其家传赐书与他服器十馀物者。讫宴，端符即丞居为客谒。
    丞延入就列，端符因跪请曰：“籍君仆射公之嗣，固愿见仆射公之烈之多。其事辞虽史记或阙，略具天下耳舌矣。闻君世传文帝诏与公服物者，愿得以观。”丞惨惨曰：“诺。”即其家伛偻跃步，奉赐书一亟他物一器出。发视，有玉带一，首末为玉十有三，方者七，挫两隅者六。每缀环焉，为附而固者以金。丞曰：“传云环者，列佩用也。玉之粹者若含怡然，泽者若涣释然。公擒萧铣时，高祖所赐于阗献三带，其一也。”素锦袍一，其襟袂促小，裁制绝巧密，光烂烂如波，旁出紫文。绫袄一，促制小袖如袍，其为文林树於上，其下有驰马射者，又杂为狻猊虎ァ橐驼者。靴一，往来为钩属锁剑文，疑非华人所为也，自始传於今，莫能名其物。象笏一，差狭，不类今笏者。佩笔一，奇木为管韬，刻饰以金，别为金环以限难其间韬者。火镜二。大Δ一。小Δ一。{卞}囊二。椰杯一。盖常佩於玉带环者十三物，已亡其五，其存者八。文帝为儿时，与公子某年上下，文帝命居宫中，侍吾儿戏，即赐以皇子服物。黄绫袍，绯绫裙，皆为龙鸾文，素锦袄，纟卒五彩为花若鸟者。素锦半袖，小笏，皆致巧功良，今工之为不能也。文帝赐书二十通，多言征讨事，厚劳苦，信必威赏而已，其“兵事节度皆付公，吾不从中理也”。既公疾，亲诏者数四。其一曰：“有昼夜视公病中老妪，令一人来，吾欲熟知公起居状。”丞曰：“权文公视此诏，常泣曰：君臣之际，乃如是耶！”
    端符既毕观，中若有物击恻其心者。於玉带，见远方致物，而上不专有，以赐有功也。於文锦众物，见其时之工，志功不志靡也。於赐公子以皇子衣服，见视臣如友而犹儿也。於诏征讨，见择将材付将职也。上尝不曲制其事，旁他可动哉！於问公疾，见上答悯公，如家人之视子姓也。公之劳烈如是其大，固有以感之，独推期运，吾不信也。丞曰：“子观吾故物，异他人之观，一似动色隐心者。於霜露变时，每阅省是物。人雅谓子工文辞，幸为记。”吾得观，以慰吾慕思也，故曰记卫公故物。
    ○两戒
    穷者宜以乐乎？果宜有以乐也。穷者宜有以惧乎？果宜有以惧也。乐者何？乐吾之穷，非吾之修也；乐吾之不苟就偷取也；乐吾寝道之安，腹义之饱，而不更富贵也；乐吾之自反而缩，偃偃而居，荡荡而行也；乐吾之善择善蹈，而无所移流也。乐举如是也，乐可涯乎哉！故曰：“穷者果宜有以乐也。”惧者何？惧吾之穷，时不能也；惧吾之道，终不能施设也；惧利泽不下於人也；惧吾之荣名淑誉，不冒闻於天，上以为父母宠大；惧吾之无以与亲戚为厚也；惧吾之无以与乡党贤友俱有之也。惧举如是也，惧可弭乎哉！故曰：“穷者果宜有以惧也。”
    达者宜有以乐乎？果宜有以乐也。达者宜有以惧乎？果宜有以惧也。乐者何？乐吾之达，上不欺乎君，下不愧乎人；乐吾之乘良食腴，有以得之也；乐吾能蹈古之达者之道，以匡戴於上也；乐吾之进而能思，有心为报也；乐吾之谷禄丰多，而不能为积藏，有以与戚爱为厚也；乐吾之不大其家，而养来天下贤士，可以继续吾祖道也；乐吾之奉养祠祀，率父母所教育，而居有之，以为洁甘芗馨也；乐吾之功利流布於人，而国人指名，以荣父母之善教诲也；乐上有以倚也；乐下有以仰也；乐似先古之为令子孙也；乐垂後世为贤祖考也；乐古之人非无吾道，而有合不合，吾适有之而有合之。乐举如是也，乐可涯乎哉！故曰：“达者宜有以乐也。”惧者何？惧吾之所以达，无由折便邪以得之乎；惧吾雌颜饴辞态媚嬖御以得之乎；惧吾飞声窜迹，盗取众好以得之乎；惧吾之得位，无急夷而让病乎；惧吾无嗜丰盈而迷位如邮乎；惧吾不恤居职而早计後来乎；惧吾无激诡谲诈以取誉乎；惧吾无携实传艺为雀集狙黠乎。惧举如是也，惧可忘乎哉！故曰：“达者宜有以惧也。”
    穷者宜有其所以乐，无其所以惧，古之人有之，颜子是也。凡所以病疾於道择去之鲜矣，而又得圣人为之依，旦夜熟复所理以为乐。所谓惧者，独不得功利下於人耳，辱有所归也，归乎有国有人者也。与吾之俱生之人无达也，惧於我何哉！达者宜有其所以乐，无其所以惧，古之人有之，周公是也。以家为周，抱负稚主，以究成天下矣。凡所以养天下者，宜举置之以为乐，而一无所以惧。代之希颜子而道周公者，有其所以有，无其所以无哉。苟不至焉，宜两有所戒。作《两戒》。
    ○君子无荣辱解
    所谓荣与辱者，贤不肖之辨也。朝暮之所存也，君子、小人所以异道而殊名也。君子无荣辱，小人有辱而无荣。
    志意修，术业明，德行备饰，是荣之自内者也。由之而爵列尊，谷禄厚，无择而不宜，是荣之自外者也。君子有诸内而外者至焉。犹是艺之耨之之，水泽以时，而苗之猥大者也。而世谓之荣，是果不足为君子荣也。以至贵於天下立国家，偃然若固有之者，彼修之非一日也，得之诚有术也，吾所以待之无愧也，又何荣乎哉？厄穷詈侮，暴怒横逆，以至於击悴逐磔，世所谓之辱者，是又果不足为君子辱也。问其逢何物也，其遭何时也。吾之所以不容，用吾之所修，可於尧、禹、孔子，百不可於斯时也。吾又何辱乎哉？君子无荣，非不荣也。所以为荣者，出於吾道耳，异乎世之所谓幸而荣者也。谓种而收者幸，可乎？君子无辱，非不辱也。吾之道大，彼不足用，吾之说粹，彼不足闻。辱诚有所在也，犹河海之不可内於坳涔也，是岂河海辱哉？故曰：君子无荣辱。
    由是为说也，小人有辱无荣。曲哆险诡，突诞嫉贼，是辱自内者也。由之而得刑杀流放，是亦有诸内而外者至焉。是犹芜之郁涩之而蓬乱疽结也。谓饭茹死者不幸，可乎？幸而售奸容邪，盗有位势，则当时之贤者，阴指而默笑之，愤之甚者，笔之於书，以示戒於後。视其所处，如鼠之肥肆於廪也，豕之盾泽於栏也。其荣乎哉？故曰小人有辱无荣也。小人之有辱无荣，内外备至，而不容说焉。
    然则就是说，吾又有明焉。君子非有荣者，有仁义之荣，而无势任之荣也。在吾之修者尧、禹、孔子，吾将坦荡荡而君师之。立其朝，跻其堂，恬而有之，流千万世，鼻口吾芳Ο，故曰有仁义之荣也。若势与任，吾又恶取哉！得之吾不屑也，流千万世不遂者，称道而自信焉。恶在乎得与否也？故曰：无势任之荣也。若小人则无适而不辱也。学者述道，行吾说而审取焉。君子、小人分矣。
    ○寄言上篇
    孺子道成人之言，父母必怜夸焉。非直父母也，乡人亦异而指之矣。是何也？非所以期孺子也。待以孺子而言成人也，则父母怜之，如乡人指异。即有魁然成人而事孺子，是何人哉！其所以待之视之，用何心也。移是而言，小人不能为君子固也。陷乎罪诛，非暴逆狠戾，而窘於咽喉之空，尺寸之肤，受之不仁，仁人不悯怜之也。今有一乡之吏，遇孺子把弄土涂，折挽草木，则呵而批之曰：“何尔也！”成人者有妄毁淫取，顾不敢动睫而过之，是诚不了一乡矣。吾欲世之大人，无独见乡吏之不了一乡，而不自见所不理；无喝怒於孺子之为，而恬视魁然成人，挽折大草，淫取大物者。本其所以待之之心，从而校之，天下几苏息。
    ○寄言下篇
    今有人负病於此，则其亲戚者忧之。闻善医，则不远燕、越而求之，欲其病之速瘳，若嘘毛掇叶之易。是直智无所施耳。然则忧者虽甚，不能为也，善为者又非所忧也。不忧非薄人也，非其他耳，彼诚善医也。安得人人而忧之，必居其地而耻不能，则将悉其技而为之，与忧者之心不异。故病甚忧戚之，得善为之医，则几乎平理矣。不得善医者，百十旦夜坐环之，而药谋无所晓，其去死丧几何？故曰忧不能为，技不习也；为者不必忧，非其地也。必得善为之者，处忧之之地，然後知病之间也不日矣。昔之为天下国家而病者，岂无善之者耶？不得处忧之之地耳。漆室女诚忧矣，不能为鲁也；鸱夷子尝工为越矣，陶朱公则视犹涉者之视车。使尝得善为天下国家者，处忧之之地，何败亡之有！
    ☆杨绍复
    绍复，左仆射於陵子。擢进士第，登宏词科，终中书舍人。
    ○授周敬复尚书右丞制
    敕。百事根本，在文昌官。纲辖不修，则庶人堕矣。是以选擢之际，常难其人。不有精才，孰膺兹任。江南西道都团练使观察处置等使检校右散骑常侍周敬复，以精远之词，早登科籍；以深奥之学，遂列显名。振风绩於南宫，奋华辉於翰苑。声猷实著，名以事高。厥德允修，在公不倦。俾赞丞於都座，庶警策於周行。振举朝伦，有望於尔。可尚书右丞。
    ☆韦充
    充，长庆中官仓部员外郎。
    ○笔赋
    笔之健者，用有所长。惟兹载事，或表含章。虽发迹於众毫，诚难颖脱；苟容身於一管，岂是锋。进必愿言，退惟处默。随所动以授彩，寓孤贞而保直。修辞立句，曾无点画之亏；游艺依仁，空负诗书之力。恐无成之见掷，常自束以研精。择才而丹青不间，应用而工拙偕行。所以尽心於学者，尝巧於人情。惟首出筒中，长庆挫锐；及文成纸上，或冀知名。以其提挈不难，发挥有自。纵八体之俱写，亦一毫而不坠。何当入梦，终期暗以相亲；傥用临池，讵欲辞於历试。今也文章具举，翰墨皆陈。秋毫似削，宝匣以新。但使元礼之门，不将点额；则知子张之手，永用书绅。夫如是，则止有所，托有因。然後录名之际，希数字於依仁。
    ○汉武帝勒兵登单于台赋（以“旌旗千里，深入黠虏”为韵）
    汉兴五叶，帝曰孝武。气盖群方，威加丑虏。谓八有可以臣服，四夷可以力取。所以发王者之师於中原，登单于之台於北土。乃徵骑卒，爰整虎貔。将驰大驾，用建灵旗。电耀星奔，忽东西而沸渭；蚪腾龙骋，纷左右以葳蕤。出乎关山之外，乘乎肃杀之时。始也历涿郡之墟，涉西河之水。践匈奴之绝域，蹂长城之故垒。洪尘坌乎三边，白刃森乎万里。追风蹑影之骑，蔚以先登；执弓挟矢之徒，纷然四起。帝於是奋师旅，纵窥临。云浮层构，霜激雄心。鼙鼓之声，自阴山而雷动；旌旗之色，从大漠以烟深。故得远瞰龙城，旁分马邑。俯□路以周览，穷地形之可袭。悠悠四塞，辨古戌之微茫；一一辽天，见征鸿之出入。既而虏不敢犯，兵亦言旋。将雪耻於平城之下，冀归功於高庙之前。殊不知天下一家，不必耀威灵於亿兆；域中无事，何烦夸被练之三千。况彼群胡，恣专杀。且非示一人之恩信，亦何以制九夷之桀黠。徒使五原之下，感戎马之萧萧；四海之中，识兵车之轧轧。未若我国家无私为用，不战为名。外设受降之垒，内悬进善之旌。俾四方之通泰，致九有之文明。岂徒与西戎北狄，较战而论兵。
    ○郊特牲赋（以“茧栗之微，贵乎诚悫”为韵）
    天宝至尊，物难致味。所以郊祀之展礼惟重，牺牲之用犊有为。故能昭德馨，导生气。叶上帝精明之感，必因诚以告虔；示下土恭谨之心，有以小而为贵。由是选才斯始，禀命有归。固资於至敬之荐，不在乎充身之肥。尽黑黄苍赤之形，举书其数；用齿角皮毛之状，具体而微。苟山川之不舍，曷天地以相违。当其大礼既陈，泰坛斯践。形殊归兽，角若独茧。羁縻忽至，初无悚於肇牵；觳觳方来，终有悲於馀喘。肃然之内，蠢尔如生。委质未分於天理，亡躯终犭旬於物情。足以上明命，下达精诚。乾乾之意不亏，因必之於心敬；戢戢之仪斯异，亦何假於衡。可以荐明时，可以撰吉日。天子以之合礼而具备，有司用此陈仪而罔失。杀身之际，虽有补於馨香；登俎之时，固无惭於榛栗。斯可以见至德在斯，入用惟时。实礼之大者，在信以成之。介葛虽闻於早辨，庄周诚得而兴悲。是故圣人制礼作乐，必资後学。分隆杀於轻重之心，辨等仪於长短之角。彼宾客者满尺，宗庙者盈握。曾何足以表於斋庄，固未可以彰其忠悫。方今四海既定，小信咸孚。郊天祀地之祀将展，博硕肥盾之用奚无。所以下臣稽首而歌曰：惟吾君之德也，与天地之巍乎。
    ○庾氏子碎玉赋（以“圣人捐宝，以息争端”为韵）
    人无善恶，利乃交争。故惩忿者无如於立义，感物者必在於推诚。所以庾氏子能捐片璧，遂息两情。诚圣人之阃域，见智士之纵横。当其爱恶所逼，长短相贼。意各是非，事难姑息。乃曰碎我此宝，成君之德。苟有易心，固无难色，傍窥利害，遂生一决之心；下视锥刀，不顾千金之直。於是置诸厚地，投此攻坚。随形砉若，应手然。万点星分，善价之心俱死；二疑冰释，力争之意都捐。斯乃大让所加，连城非宝。弃此十德，欲求诸道。不然，安得励不贪之志，在彼斯须；坚必断之谋，於予怀抱。卓哉奇士，克已喻人。解纷以道，出义於身。故得割所爱，成乃仁。不以利为用，而以德为邻。况乎雪彩飞扬，霜华奔迸。折裂无几，坚贞失性。如散天之气，忽若断虹；碎含璧之圆，皆如破镜。此既弃宝，彼焉息竞。则当路者诚可以稽疑，立教者固宜於希圣。彼机忘於绝弦，难解於弄丸。亚父碎斗而增恚，海客锻珠而成难。徒生一理，未息两端。曷若格物於耻，劝人为美。究其道不徒然，想其心非率尔。诚哉庄生之说，吾固知其有以。
    ○馀霞散成绮赋（以题为韵）
    试一望兮，云晚而山晴。白日欲没兮，红霞始生。含江天之霁润，笼烟景之虚明。发光华而不定，若组织之相成。阳文阴漫，乍合乍散。离披晃朗，错杂陵乱。丽云日之几重，铺绮绣之千段。翻光倒景，擢菡萏於湖中；舒艳腾辉，攒くぐ於天畔。照万象於晴初，散寥天於日馀。吐丹气於青嶂，为金光於碧虚。越女浣纱，耻鲜明之莫及；巴姬濯锦，惭光彩之不如。攒红散紫，参差逦迤。状群飞之鸾凤，类丛生之花[B20C]。始一变而舒霞，终一变而成绮。当是时也，则有才子去国，游人别家。泛滥秋景，徘徊霁华。惜赏心之日暮，怅游自於天涯。积九秋之怀抱，对兹夕之烟霞。仰丹霄之愁断，想赤水之路赊。能不沉吟徙倚，卧坐兴嗟。况复云景回午，苍凉愁暮。思摅怀以振藻，返疑忧而失趣。空吟谢客之诗，遐思公孙之赋。
    ○东风解冻赋（以“立春之日，冰冻销释”为韵）
    三阳布，万物新。摄提建月，勾芒御辰。惟东风之解冻，明下土而知春。於是嗣木德，游水滨。坼涸Ё，开济沦。始自震而发迹，终习坎而成仁。原夫其始也，出大块，乘新律。度晴川，经暖日。积习习之淑气，散峨峨之素质。顺流而委，想银河之渐倾；逐吹以分，讶瑶池之渐失。飘然既至，飒尔攸兴。潜融积溜，暗断轻冰。自太簇之气生，功因入律；悦中流而瓦解，声若裂缯。不疾不徐，如考如击。动轻澌於皎洁，上游鳞於碛砾。未分末，疑冯夷之剖蚌胎；稍辨波心，若荆山之流玉液。意同攻陷，势若刳剔。何虎啸之威方微，信狐疑之心已释。羊角既止，蝉翼潜销。表一岁发生之候，当三春启蛰之朝。鼓怒斯至，徘徊遽飘。拂圆折之时，初疑破镜；迸乱流之处，尽若回潮。斯以见寒暑不愆，推迁屡急。何一气之自噫，信百川而皆及。导仁为煦，决滞之义则深；以德而和，陷坚之功斯立。当其晴流渐泮，丽景初驰。飘忽既及，凝滞无遗。状晓河云卷之初，忽其明矣；若太素气分之际，难可辨之。是知天地既春；欣荣者众。将以遂於群性，不独释於积冻。然後驱飞廉，命羲仲。俾风日之可游，冀临川而必中。
    ○鞭石成桥赋（以“秦皇旧迹，至今尚存”为韵）
    石虽至大兮，水亦能受。以水浮石兮，其功难就。何异术之得中，忽成桥於海右。是必穷怪力，极宇宙。将观光於谷，亦夸功於周旧。在昔嬴氏，八表初吞。言巡日域，遂瞰海门。感召初牵，以表回山之力；がテ斯至，皆呈见血之痕。诚阴阳之不测，与天地而长存。当其大驾临流，群官列位。皇威赫其斯震，巨石屹以前至。岂惟韫玉，皆符投水之姿；不俟造舟，自叶济川之利。所以驱汗漫，走嶙峋，架巨壑，越通津。始峨峨而骤转，忽荡荡而惟新。岳立星驰，异成名於陨宋；神扶鬼助，若受命於强秦。故得势压长源，影分高浪；似迫官刑之急，如构凌波之壮。万灵却走，蔼朝景以先驱；五色争临，杳如虹之可望。兀初定，峥嵘不让。乌鹊未足以比伦，鼋鼍故难其想尚。万变千化，杳杳茫茫。将持峻极，以配灵长。投迹皆因於水府，推功可谢於娲皇。嗟乎！代异人殊，山空地寂。邈矣前事，依然故迹。对江海之上，终感逝川；在陵谷之中，徒为怪石。则知帝王之道，贵乎居深；日月之异，难可窥临。驰骋固伤於至德，乱神终叹於非今。
    ○华山为城赋（以“因形设险，坤德所为”为韵）
    地控强秦，路惟分陕。有太华之作固，若崇墉之生险。绝壑中抱，重峦外掩。倚□汉而匝野屏开，跨金方而当空黛染。千寻壁立，万雉云屯。龙盘日月，虎视乾坤。大河自北而东，呀为洫；穹谷从中而断，豁若重门。诚百二之光宅，见九五之天尊。伟夫襟带皇都，咽喉上国。磅礴乎崤函之外，隐轸乎丰镐之侧。所以罗群象，吞八极。展万祀而成在众心，冠三秦而位居一德。况乎天地初霁，□霞四披。红尘灭影，碧落标奇。宿雾市之气，尚凝烟阙；耸莲峰之色，不让文陴。顾万夫之莫向，信六国而奚为。岌岌神才，言言天设。连岸抱九州之路，壮气折诸侯之节。萧萧归马，想饮窟之初还；隐隐轻雷，讶鸣鼓之不歇。天包地束，鸟过云轻。万仞垂峭，千峰入冥。仿佛虹，尽识旌旗之色；依稀星月，皆分弧矢之形。疑其发迹混茫，孕兹重阻。假巨灵拔山之力，卫王者登龙之所。不然，安得不费一钱，不勤一旅，削成而千里共峻，作镇而一人可御。是宜尧为君而舜为臣，道为主而德为邻。与天地之人共守，使海内之士咸宾。夫如是，则东夷之与北狄，虽欲窥而何因也。
    ☆刘从谏
    从谏，泽潞节度使悟子。悟卒，从谏主留後。宝历中为昭义节度使。太和初进司空，封沛国公。七年加同中书门下平章事。进检校司徒兼太子太师。会昌三年卒，年四十一。赠太傅。
    ○奏论二萧真伪
    臣闻造伪以乱真者，匹夫知之尚不可，况天下皆知乎？执疏以为亲者，在匹夫之家尚不可，况处大国之朝乎？臣受国恩深，奉公心切，知有此色，安敢不言？伏惟皇帝陛下仁及万方，孝敦九族，而推心无党，惟理是求。微臣所以不避直言，切论深事。伏见金吾将军萧本，称是太後亲弟，受此官荣。今喧然国都，殆闻藩府，自上及下，异口同音，皆言萧宏是真，萧本是伪。臣傍听众论，遍察群情，咸思发明，以正名分。今年二月，其萧宏投臣当道，求臣上闻。自言比者福建观察使唐扶及监军刘行立具审根源，已曾论奏。其时属萧本得为外戚，来自左军。台司既不敢研穷圣意，遂勒还乡里。自兹议论，转益沸腾。臣亦令潜问左军，榷论大体，而士良推至公之道，发不党之言。盖萧本自度孤危，妄有凭恃。伏以名居国舅，位列朝班，而真伪不分，中外所耻。切虑皇太後受此罔惑，已有恩情。若含垢於一时，终取笑於千古。伏乞追萧宏赴阙，与萧本对推，细诘根源，必辨真伪。
    ○请王涯等罪名表
    涯等儒生，荷国荣宠，咸欲保身全族，安肯构逆？训等实欲讨除内臣，两中尉自为救死之谋，遂至相杀，诬以反逆，诚恐非辜。设若宰相实有异图，当委之有司，正其典刑。岂有内臣擅领甲兵，恣行剽劫，延及士庶，横被杀伤，流血千门，僵尸万计，搜罗枝蔓，中外恫疑。臣欲身诣阙庭，面陈臧否，恐并陷孥戮，事亦无成。谨当修饬封疆，训练士卒。内为陛下心腹，外为陛下藩垣。如奸臣难制，誓以死清君侧。
    ☆罗劭权
    劭权字昭衡，擢进士第。
    ○刳木为舟赋（以“济川资匠，理国求贤”为韵）
    昔王者以济众为先，念舟航之未具长川。谓运斤之人，必能造物；选合抱之木，遂使攻坚。既而削彼鳞皴，定兹绳墨。短长大小，任规模之巧心；高下重轻，称波澜之巨力。原夫造其舟而利其用，亦由求其理而安其国。剞劂斯休，舳舻已流。小周穆鼋鼍之驾，契高宗舟楫之求。德合《国风》，暗动扬帆之势；人歌《帝力》，爰成鼓之讴。济物不得无其舟，行化不得无其相。运智既由乎明主，操舟亦因乎哲匠。器无不具，实均大造之功；道无不通，宛叶苍生之望。必也主意渺イ，用汝犹疑。不顾斧斤之妙，不求拥肿之资。则思涉之人，恨无航而空叹；未济之士，欲行水而何期。且刻之求剑者其意细微，用之称象者诚非大计。曷若济巨川而是念，命良工而立制。欲使蛮夷之类，慕化而有路斯来；商贾之徒，通货而乘流远逝。利涉之道弥彰，拯溺之功潜契。以此利物，何物不利；以此济人，何人不济。由是皇恩远被，鸿化旁流。潜通四海之路，皆因一叶之舟。用之则行，岂随波而上下；利有攸往，当与道而沉浮。今我後契道临人，端默求理。思通大水，济川之具虽多；乐得长材，刳木之心未已。则知从古之君，为舟於水。若苇杭於河广之内，似芥叶於坳堂之里。方之於今，未足喻其大而拟其美。
    ☆袁不约
    不约字还朴，长庆三年进士。李固言在成都，辟为幕官。加检校侍郎。
    ○胡越同舟赋（以“所思同济，宁患异心”为韵）
    胡越异方兮言语不通，邂逅相遇兮扁舟之中。讶形殊而类别，偶溯浪而乘风。邈矣两乡，怀土之情则异；飘然一叶，济川之计斯同。始也各自天涯，俱来波际。指遥程於空阔，纷远思而容裔。南冠朔服，俄泛泛以相亲；孤棹片帆，杳悠悠而未济。安危目击，休戚心期。当波澜之起处，是肝胆之呈时。水害若防，不独文身之俗；风高傥便，岂惟嘶马之思。去乃夷犹，来何处所。不远南北，宛为俦侣。投足而乍怜遥集，共轸风涛；思乡而何暇哀吟，且虞悠阻。迹也既狎，心焉匪宁。摇烟荡水，泛梗飘萍。在浩渺之难测，况洄之不停。容与安流，每欣欣而会意；纵横骇浪，咸惴惴以忘形。盖以风水多虞，因依不间。来非类聚，虽惭泛洛之仙；情匪貌亲，诚无敌国之患。殊方何远，合志何深。因托质於刳木，遂忘言於断金。向若不同其利，无得而寻；长嗟绵邈，莫嗣徽音。则朔野慕射雕之悍，炎洲乐拾翠之心。复安得同其忧患而计其浮沉哉！於是察其事，嘉其意。谅极暌而乃合，非弃同而即异。永怀共济之诚，信无往而不利。
    ☆卢简求
    简求字子臧，宣武军节度使宏正子。长庆元年进士。大中时拜泾原渭武节度使检校左散骑常侍上柱国范阳县男。徙义武，又徙凤翔河东。咸通初以太子少师致仕。五年卒，年七十六，赠尚书左仆射。
    ○禅门大师碑阴记
    会昌壬戌岁，简求既撰大师碑铭。是月藏真身於法堂之西南隅。琬玉将刻，遭值难事。塔石圯坼，福地ㄜ潴。今天子绍开洪基，保定景福。以为生灵迁善，本乎化导之功；帝道无为，雅契空寂之理。申明像教，以福群生。遂班示县道，崇焕寺宇。余时分符吴郡，昕公实来。因以奉钱，即其故处，言兴版筑，肇画规模。而檀施景随，尝功百态，楚材山委，郢匠星驰。俄而诏自九天，庆传百郡，委廉使裁创新规，金容玉毫，华藏宝刹，凝辉呈瑞，云矗山横，长廊四周，缭垣千步。巍巍巨塔，揭乎其中，周环重轩，金碧尽饰。非神功法力曷以臻於此邪？於维大师，兼视报化，传灯演法，垂七十年。拔出於苦途者，何啻万人；迎意而有得者，亦云数辈。物饱慈诱，人怀永思。虽法身不隔於存没，而遗迹愿留於景像。昕公五行潜秀，六度圆成。启有为而悟无为，来无从而去无至。智机元应，心匠不疲。兹寺也，辟一乘之妙门，为多士之福地。感通宸听，爰锡宝题。猗欤韪哉，莫大之功也。
    ○杭州盐官县海昌院禅门大师塔碑
    粤若大师示灭之四月，院主僧法昕萃诸门人，授简於简求曰：“若之师深索禅悦，为本宗之门人。前时来谒我师，一言有得。今将以是月十七日，谨护法器，藏於灵龛。纪徽烈於乐石者，非子而谁欤？”简求於义谛无文字之解，辞不得已，乃粗举其要以备用焉。
    师讳齐安，知者谓帝系之英，高门之出。先人因难播越，故师生於海汀郡焉。深避世荣，终秘族氏。尊其雅尚，故亦不书。在胎而梦日兆祥，既孕而神光下烛。数岁，有异僧款门召见，摩其顶曰：“凤穴振仪，龙宫藏宝。绍隆之业，其在斯乎！”及，亟请出家，父母呵止之。师曰：“禄利之养，止於亲尔；冥报之利，不其远耶！组之荣，止於家尔，济拔之利，不其广耶！”父母感悦而顺听，遂依於本郡云宗禅师。虽勤劳谦默，和光同尘，而萤月殊辉，鸡鹤异态矣。当年受具，乃诣南岳知严律师。外检律议，内照实相，非修非证，雅会真诠。後闻南康之龚工山大寂大师，随化度人，慈缘幽感。裹足振锡，不日而至。本师奇而悦之，乃以辨惠畅其指归，俾於刹那而登妙觉。及大寂蜕去，尽力送终。後游他方，爰宏般若。且曰：“胎卵湿化，无非佛种。行住坐卧，皆是道场。方便随迎，各安性类。妙心法眼，其有限乎！”
    元和末，师春秋已逾七十，而居於越萧山之法乐寺。寺古制陋，垣屋靡完，补坏扶倾，不克晏坐。时昕於海昌放生池ヂ废地肇葺禅居焉。修廊大殿，彩壁层甍，え自屏，鳞介咸若。昕谦不自有，延请我师。慕学之徒从而至者，日比百数。迨今委化，年整二纪。释子仰食，信士檀施，亢余糗饵，蔬果饴糖。无精粗之分别，无凶札之隆杀。星驰阜积，莫辨谁何。非冥报胜因，何以臻此，师不言寒暑，不下堂庑，无留盼，无倾听，如此者盖有年矣。每五日开法，四座屏气。直心示体，引经证心。法外无言，叩之即应。不分迷悟，矧胜负之机耶；不有定慧，矧是非之相耶。与夫显神通而振道业者，固相远也。而又法身魁岸，相好庄严。眉毛绀垂，颅骨圆耸。望之者如仰高华而揖沧溟，曾不测乎高深者也。於戏！德由天纵，为传教之法雄；道实生知，盖积习於圣位。聆其风者皆曰不可思议。粤以会昌壬戌岁十二月二十一日，泊然宴寂，俄尔示灭。先时而竹柏尽死，至是而精彩益振。爰有清响扣户，祥光满室，如环佩之铿鸣，若剑戟之交射。示现之相，岂由於我哉！
    嗟乎！流禅河於法海，宁有尽期；诠群品於三乘，同归圣果。今也徒瞻妙相，永辉容，桥坏元津，云霾瑞日。学徒信士，哀可既乎！是用追采遗言，重宣教旨。铭曰：
    人心常灵，法证常明。定慧一相，有无俱名。於此有得，自师归寂。近取诸身，胡云不识。五千尊经，何限奥义。迷者见文，悟者见意。见者无住，指即是处。医病未除，徒劳回顾。我行慈悲，示尔蚩蚩。无凿高原，自有清池。大师之言，一一真诠。不疑不怖，同归善缘。
    ☆李甘
    甘字和鼎，长庆末进士，又登制科。太和中累官侍御史，贬封州司马。
    ○荐杨牢书
    执事之部孝童杨牢，父茂卿，从田氏府。赵军反，杀田氏，茂卿死。牢之兄蜀，三往索父丧，虑死不果至。牢自洛阳走常山二千里，号伏叛垒，委发羸骸，有可怜状。仇意感解，以尸还之。单冬月，往来太行间，冻肤皲瘃，衔哀雨血。行路稠人为牢泣，归责其子，以牢勉之。牢为儿践操如此，未闻执事唁而书显之，岂树风扶教意耶？且乡人能啮疽刳┩，急亲之病，皆一时决耳，犹蒙表其闾，脱之徭，上有大礼，则差问以粟帛。今河北骄叛，万师不能攘，而牢徒步请尸仇手，与夫舍腐忍疮者孰多？牢绝乳即能诗，洛阳儿曹壮於牢者，皆出其下。牢之赎丧，潞帅偿其费，其葬也，滑帅赙之财。斯执事之事，他人既篡之矣。即有称牢於上者，执事能无恨其後乎！
    ○寓卫人说
    於卫有人焉，污群洁独，师圣友贤，不明於诸子，间或从孟轲游。在贫逃官，将仕不妻，宜若狂然。乡之君子以言谲曰：“若虽不明於诸子，然且从轲。轲为书曰：‘仕非为贫也，而有时乎为贫；娶妻非为养也，而有时乎为养。’今闻若推养於弟，避媒窜禄。圣耶孟轲邪，俱不识也。”对曰：“此吾母也。吾母教我曰：‘无以贫故不择官，不择官滋汝以偷也；无以养故不择婚，不择婚滋汝以累也。孝在便吾心也，孝不在便吾身也。愉愉授枕者便吾身也，孳孳受道术者便吾心也。若便然。汝不见马牛羊乎？同费刍豢也，马牛则免也，羊则不免。无他，牛以耕免，马以驾免，岂惟刍豢为然。人有大焉，汝当勤其道者也。’我对曰：‘某闻会盟则牲马，宗庙则牺牛，如此不以免，柰何？’吾母嗟曰：‘汝诚得列於会盟，荐於宗庙，虽不免，吾言ん。’我固受教於吾母矣。不然，我何以得专此，如牵人言而戾母心，不知其子也。”乡之君子退曰：“吾闻曾子能养志者也，若人曾子哉！”
    ○窜利说
    吾窜乎，奚窜？吾窜利也。利所趋也，所窜也。吾将为吾之所为也，吾岂为人之所为也哉！今是顽人，曾无不忍之心，然常独有忍心者，由害於利也。且谓蝼寅大於麋鹿，则许之乎？声不许也。然人顾而遭蝼寅，则迂足而活之，过而伤蝼寅，则失声而痛之。顾而见麋鹿，则援弓而逐之，幸而中麋鹿，则失声而喜之。忍於大者，不忍於小者，何欤？麋鹿利於口腹也，蝼寅不利也。故居於利，则虽麋鹿忍也；不居於利，则蝼寅不忍也。然则羁於利而忍於麋鹿者，独小人耶？长人有甚焉！长人则果忍於人矣，乌有是哉！前有将官兵以诛恒蔡叛者，不十馀战而能杀万人则师喜，不能杀万人则师耻。岂翅忍乎？从有侈富而劫死者，有怨旷而奸死者，有饥寒而道路死者，有加兵死之数。今是长人，固有不忍之心，然独时有忍心者，亦由害於利也。是故利滋博者，忍滋多也。吾方与之角利，将在所不忍乎。故曰吾窜乎，奚窜？吾窜利也。如此，亻免读倚咏，孳孳於策试者，窜而非邪？然吾之所窜，窜乎心也，不窜乎身。昔者赵狐正晋先盟五合诸侯，传曰生不及利，彼岂窜吾身哉。
    ○叛解
    或曰：申恒何仇而叛？解曰：盗贼富家仇乎？且忄林其财而强索之，若冤其主也。
    申习盗，恒习贼，差乎？解曰：害财曰盗，以盗害人曰贼。天下有士家之有粟也，天下有相家之有子弟也。申凭叶县，非盗欤？恒惊宰相，非贼欤？
    或曰：有盗一金，费十金而可捕，为之乎？有贼一夫，杀十夫而可磔，行之乎？今三年兵之，非十金而捕，如费何？万人死之，非十夫而磔，如杀何？解曰：以金为轻而不捕，则穷人家家谋盗矣，富人家家遇盗矣；以一夫为寡而不磔，则壮夫人人为贼矣，懦夫人人被贼矣。是故尽天下之盗者，三年为蚤也；胜天下之贼者，万人为少也。
    或曰：吾闻勇夫重闭，盍键乎？解曰：天雨垣败，盗贼乘之，门之闭耶？
  </div>
  <div class="pagination">
   <a href="全唐文_page434.html">
    上一页
   </a>
   <span>
    ...
   </span>
   <a href="全唐文_page430.html">
    430
   </a>
   <a href="全唐文_page431.html">
    431
   </a>
   <a href="全唐文_page432.html">
    432
   </a>
   <a href="全唐文_page433.html">
    433
   </a>
   <a href="全唐文_page434.html">
    434
   </a>
   <span class="current-page">
    435
   </span>
   <a href="全唐文_page436.html">
    436
   </a>
   <a href="全唐文_page437.html">
    437
   </a>
   <a href="全唐文_page438.html">
    438
   </a>
   <a href="全唐文_page439.html">
    439
   </a>
   <a href="全唐文_page440.html">
    440
   </a>
   <span>
    ...
   </span>
   <a href="全唐文_page436.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
