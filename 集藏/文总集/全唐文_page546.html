<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 546 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 546 页/共 603 页
  </h1>
  <div class="content">
   ○仁王护国经道场念诵轨仪序
    我皇帝圣德广运，仁育群品，亦既纂历，吹大法螺，利梵言之轻重，警迷途之耳目。伟矣哉！大兴善寺大广智三藏不空与义学沙门良贲等一十四人，开府鱼朝恩、翰林学士常衮等，去岁夏四月，於南桃园再译斯经。至秋九月，诏资圣西明两寺各五十人，百座敷阐，下紫微而千官作礼，经出内而万姓观瞻。遂感庆□呈瑞，嘉气浮空。左右两阶，威仪整肃，幡华前引，音乐後随。内外咸欢，京城共喜，阡郭充满，犹墙堵焉。稽缁衣，览青史，自摩腾入汉，僧会游吴，瑞法西来，莫兹并矣！
    经云：“若未来世，有诸国王，建立正法，护三宝者，我令五方菩萨，往护其国，令无灾难。”又云：“五菩萨自於佛前，发宏誓言：我有陀罗尼，能加持拥护，是一切佛，本所修行，速疾之门。”若人得闻，一经於耳，所有罪障，悉皆消灭，况复诵习，而令通利。佛即赞言：“若有诵时，此陀罗尼者，我乃十方诸佛，悉常拥护。诸恶鬼神，敬之如佛，不久当得阿耨菩提。”则知此陀罗尼，诸字母之根底，众瑜伽之薮泽，兹实秘藏真诠者矣！是以菩萨演之，王者建之，黎人念之，诸佛赞之。俾其福而广，俾其利而大，於斯传者，可以见圣人之心也。其功既妙，利益隆深，克念应时，殊祥必降。三藏译贝多之文，命良贲法师受从简素，观行印持其道场，念诵仪修为五门。第以位次，一一昭著，庶无懵焉。凡我道俗，将保厥躬，同崇出世之因，共践菩提之路。登仁寿域者，何莫由斯之道矣！
    ☆良贲
    良贲，俗姓郭氏，河中虞乡人。京师安国寺沙门。永泰中敕令撰仁王护国经疏，大历十二年卒。
    ○奉敕造疏通经成进上表
    学孤先哲，有玷清流，叨接翻传，谬膺笔受。幸扬天辟，亲奉德音，令於大明宫南桃园，修疏赞演，宸光曲照，不容避席。穷元珠於贝叶，俱益惭惶；捧白璧於丹墀，宁胜报学攵。仰酬皇泽，俯课忠勤；既竭愚诚，庶照元造。贲勤勤笔削，三卷克成，奏乞流行，复上笺疏。今年二月二十一日恩命，令在内园修撰经疏。微僧寡学，惧不称旨，洗心涤虑，扣寂求音。发明起自於天言，加被仰凭於佛力，咸约经论，演畅真宗。亦犹集群玉於昆山，纳大川於溟海。火生於木，与两曜而俱明；识转於如，体一相而等照。成道者法也，载法者经也，释经者疏也。广度群有，同於大通，是菩提心，如陛下意。所撰经疏，缮写毕功，文过万言，部有三卷，施行窃惭於愚见，裁成冀答於圣恩。并念诵《仪轨》一卷，承明殿讲《密严经对御记》一卷，同进上。轻尘玄览，畏无任。
    ☆辨才
    辨才，俗姓李氏，襄阳人。七岁依岘山寂禅师受经法，年十六出家本郡寺。复就荆州玉泉寺纳具，就长安安国寺怀威律师报恩寺义颁律师请业。至德初，宰臣杜鸿渐奏住龙兴寺，加朔方管内教授大德。大历三年诏充章信寺。大历十三年卒，年五十六。谥能觉，仍赐紫。
    ○心师铭
    咄哉此身，尔生何为？资之以食，覆之以衣，处身以室，病之以医。百事将养，一时不亏。殊不知恩，反生怨违，四大互恼，五脏相欺。此身无常，一息别离。此身不净，九孔常垂。百千痈疽，一片薄皮。此身可恶，无贪惜之。当使此身，依法修持。三种净观，十六思维。一行不退，安养西归。咸无上智，是为心师。
    ☆昔真
    昔真，大历中林野沙门。
    ○佛顶尊胜ヌ罗尼幢铭
    粤惟尊胜者佛也，ヌ罗尼者法也。敬知佛法高妙，最胜最尊，四生不测其源，三天罔观其相。胜妙无极，将喻佛顶也。如来为善住天主所说，灭七返之深殃，朽骨蒙г，息三涂之苦寿。自我法王韬逝，灭迹金河，後有天竺梵僧佛陀波利，是应真菩萨，传教东来，至永淳二年，重届唐国。闻奏大帝，天下流传，标幢相於长衢，操银钩於金偈。拂尘影者，灭罪恒沙，况乎受持，镌题书写。大矣哉众法之王，妙矣哉人天敬仰。厥有信士黎城县尉曹公，委佛法不思议焉，遂刻记妙幢，兹亡女之灵矣！
    惟亡尼惠寂，宿承静命。童真出家，学戒（阙）未蒙进具。禀灵梵网，从政法王，持诵维摩法华，以为游神之菀也。後广德二年十一月，忽为北狄浸凌，南奔□骑，朱旗（阙）电玉剑如霜，挥霍目前，潜身无暇。惠寂因巩，坠井殁焉，臻尝收焚，灰散诸寺。呜呼！丧我法宝，落我眼光，痛割吾心，伤汝非命！至大历六年十月十四日，招魂想念，建幢於县西北尧山乡，迁座於六井古社坛之东，左临大路，敬崇毕矣。其状也，玉柱楞层，耸涌青莲之上；金铃晃曜，璨垂化塔之傍。内雕宝像之容，外刻陀罗之咒，平座镇势雄之地，峰珠辉大梵之天。嗟乎！逝川有舟，夫何往而不敏？其词曰：
    妙哉佛顶，雄乎大圣。夜壑明灯，昏途宝镜。逝者乘兮灵光，所寿生兮清净。入佛刹，归真境。黯玉质兮无形，悲宝幢兮有咏。
    ☆乘如
    乘如，大历中河南登封县安国寺沙门。
    ○谢修戒坛表
    伏奉十月十三日恩命，於河南府登封县嵩岳（阙三字）常建戒坛，兼抽（阙一字）律七僧，洒埽谨律者。湛恩自天，袒荷无地。沙门乘如诚欢诚喜载欣载跃，嵩者（阙二字）之（阙一字）戒者万行之首。非（阙二字）岑（阙二字）诣兹希（阙一字）会善戒坛（阙四字）登其封（阙一字）遗尘（阙二字）其受必（阙三字）比为硕德（阙五字）毁观者兴黍离之叹（阙二字）者增涕殒之悲。陛下驻佛日之倾，布尧□之泽。抽僧洒埽，设坛讲律，雷音永震，更呼万岁之（阙一字）圣寿无疆，弥极九天之峻。不任载荷之至。谨诣右银台门奉表陈谢以闻。沙门乘如诚欢诚喜，谨言。
    ☆景净
    景净，建中时大秦寺沙门。
    ○景教流行中国碑
    粤若常然真寂，先先而无元；然灵虚，後後而妙有。扌玄枢而造化，妙众圣以元尊者，其唯我三一妙身元元真主阿罗诃欤？判十字以定四方，鼓元风而生二气，暗空易而天地开，日月运而昼夜作。匠成万物，然立初人，别赐良和，令镇化海。浑元之性，虚而不盈，素荡之心，本无希嗜。洎乎娑殚施妄，钿饰纯精，间乎大於此是之中，巢冥同於彼非之内。是以三百六十五种，肩随结辙，竞织法罗，或指物以宗，或空有以沦二，或祷祀以邀福，或伐善以矫人。智虑营营，思情役役，茫然无得，煎迫转烧，积昧亡途，久迷休复。於是我三一分身景尊弥ヌ诃，戢隐真威，同人出代。神天宣庆，室女诞圣於大秦；景宿告祥，波斯睹耀以来贡。圆廿四圣有说之旧法，理家国於大猷，设三一净风无言之新教，陶良用於正信。制八境之度，炼尘成真；启三常之门，开生灭死。悬景日以破暗府，魔妄於是乎悉摧；棹慈航以登明宫，含灵於是乎既济。能事斯毕，亭午升真，经留廿七部，张元化以发灵关，法浴水风，涤浮华而洁虚白，印持（阙一字），融四照以合无构。击木震仁惠之音，东礼趣生荣之路。存须所以有外行，削顶所以无内情。不畜臧获，均贵贱於人；不聚货财，亦罄遗於我。斋以伏识而成，戒以静慎为固，七时礼赞，大庇存亡，七日一荐，洗心反素。真常之道，妙而难名，功用昭彰，强称景教。惟道非圣不宏，圣非道不大。道圣符契，天下文明。
    太宗文皇帝光华启运，明圣临人。大秦国有上德曰“阿罗本”，占青□而载真经，望风律以驰艰险，贞观九祀，至於长安。帝使宰臣房公元龄，扌仗西郊，宾迎入内，翻经书殿，问道禁闱，深知正真，特令传授。贞观十有二年秋七月，诏曰：“道无常名，圣无常体，随方设教，密济群生。大秦国大德阿罗本，远将经像，来献上京。详其教旨，玄妙无为；观其元宗，生成立委。词无繁说，理有忘筌，济物利人，宜行天下。”所司即於京义宁坊造大秦寺一所，度僧廿一人。宗周德丧，青驾西；巨唐道光，景风东扇。旋令有司，将帝写真，转模寺壁，天姿汛彩，英朗景门，圣迹腾祥，永辉法界。案《西域图记》及汉魏史策，大秦国南统珊瑚之海，北极众宝之山，西望仙境花林，东接长风弱水。其土出火浣布、返魂香、明月珠、夜光璧，俗无冠盗，人有乐康。法非景不行，主非德不立，土宇广阔，文物昌明。高宗皇帝克恭缵祖，润色真宗，而於诸州，各置景寺，仍崇阿罗本为镇国大法主。法流十道，国富玄休；寺满百城，家殷景福。圣历年释子用壮，腾口於东周，先天末下士大笑，讪谤於西镐。有若僧首罗含，大德及烈，并金方贵绪，物外高僧，共振元纲，俱维绝纽。元宗至道皇帝令宁国等五王，亲临福宇，建立坛场，法栋暂桡而更崇，道石时倾而复正。天宝初，令大将军高力士送五圣写真寺内安置，赐绢百匹，奉庆睿图。龙髯虽远，弓剑可攀，日角舒光，天颜咫尺。三载，大秦国有僧佶和，瞻星向化，望日朝尊，诏僧罗含、僧普论等一七人，与大德佶和於兴庆宫修功德。於是天题寺榜，额载龙书，宝装璀翠，灼烁丹霞。睿札宏空，腾凌日，宠赉比南山峻极，沛泽与东海齐深。道无不可，所可可名；圣无不作，所作可述。肃宗文明皇帝於灵武等五郡，重立景寺，元善资而福祚开，大庆临而皇业建。代宗文武皇帝恢张圣运，从事无为，每於降诞之辰，锡天香以告成功，颂御馔以光景众。且乾以美利，故能广生；圣以体元，故能亭毒。我建中圣神文武皇帝披八政以黜陟幽明，阐九畴以维新景命，化通元理，祝无愧心。至於方大而虚，专静而恕，广慈救众苦，善贷被群生者，我修行之大猷，汲引之阶渐也。若使风雨顺，天下静，人能理，物能清，存能昌，殁能乐，念生响应，情发目诚者，我景力能事之功用也。
    大施主金紫光禄大夫同朔方节度副使试殿中监赐紫袈裟僧伊斯，和而好惠，闻道勤行，远自王舍之城，聿来中夏。术高三代，艺博十全，始效节於丹庭，乃策名於玉帐。中书令汾阳郡王郭公子仪，初总戎於朔方也，肃宗俾之从迈，虽见亲於卧内，不自异於行间，为公爪牙，作军耳目，能散禄赐，不积於家。献临恩之颇黎，布辞憩之金，或仍其旧寺，或重广法堂，崇饰廊宇，如斯飞。更效景门，依仁施利，每岁集四寺僧徒，虔事精供。备诸五旬，饣委者来而饭之，寒者来而衣之，病者疗而起之，死者葬而安之。清节达娑，未闻斯美；白衣景士，今见其人。愿列洪碑，以扬休烈。词曰：
    真主元元，湛寂常然，权舆匠化，起地立天。分身出代，救度无边，日暗灭，咸证真元。赫赫文皇，道冠前王，乘时拨乱，乾廓坤张。明明景教，言归我唐，翻经建寺，存殁舟航。百福偕作，万邦之康。高宗纂祖，更筑精宇，和宫敞朗，遍满中土。真道宣明，式封法主，人有乐康，物无灾苦。元宗启圣，克修真正，御榜扬辉，天书蔚映。皇图璀璨，率土高敬，庶绩咸熙，人赖其庆。肃宗来复，天威引驾，圣日舒晶，祥风埽夜。祚归王室，祓氛永谢，止沸定尘，造我区夏。代宗孝义，德合天地，开贷生成，物资美利。香以报功，仁以作施，谷来威，月窟毕萃。建中统极，聿修明德，武肃四溟，文清皇域。烛临人隐，镜观物色，六合昭苏，百蛮取则。道惟广兮运惟密，强名言兮演三一。主能作兮臣能述，建丰碑兮颂元吉。
    ☆至咸
    至咸，贞元中大圣善寺沙门。
    ○□麾将军河南府押衙张府君夫人上党樊氏墓志铭（并序）
    代之所重曰名，人之所宝曰位。休祯奕叶，昭德延祥，其惟张氏乎？公讳铣，陇右天水人也。曾祖元植，皇朝卢龙府折冲。祖定远，甘州司马。父崇正，潭州长沙县尉。公即长沙之胤子也。幼而贞敏，长而严毅，历职清贯皆著能，绾兵权於湖南，总剧务於河府。才当蛊，京牧爪牙，天不遗，溘先朝露。以贞元十年八月廿日，终於洛阳永泰里之私第，春秋六十九。夫人樊氏，曹州南华县丞彦府君之息女。蕴德柔明，言行端淑，习礼笄总，而从好逑。凤凰於飞，和鸣霄汉，彼苍不，所天先逝。抚训孤幼，孀回缠哀，妄疾遽婴（阙一字），然怛化。以贞元廿年四月十日，终於家第，享年五十。有子三人，长曰叔重，次曰叔威，皆幼而敏惠。年未弱冠，相次夭丧。季子叔齐，泣血叩，吊影长号。惟家之艰，克绍先烈，有女五人，长女出家宁刹寺大德，法号义性，戒律贞明，操行高洁。弟妹幼稚，主家而严。二女京兆杜氏，及礼而亡。三女天水赵诩，四女安定梁秘，五女在室而殒。今孤子孤女等，哀号失容，擗踊屠烈。先远有日，龟筮协宜，以永贞元年十月廿日，合而窆之，双棺同穴，葬於平乐乡朱阳原。礼也。栽植松贾，以标不朽。爰斯文，旌乎厥美，词曰：
    於戏宦达兮英武雄，名遂身殁兮弓剑空。夫人淑慎兮相次终，哀哀嗣子兮泣苍穹。良辰宅兆兮安寿宫，青山黯黯兮何人在？白杨萧萧兮多悲风。
    ☆真言
    真言，贞元初沙门。
    ○大唐金刚般若石经记
    有唐相国寺大德曰景融，建《金刚般若石经》於大梁。当唐氏帝天下百六十有八祀。贞元元年，龙集乙丑，皇帝拜南郊之来月，壬戌，立於寺，奉国报慈，从昔愿也。夫先佛者法，法空则镜证；後佛者教，教离则言亡。虽至德而无形，亦假名而有後，繇是脱灵之源流，重华於汉土。慧命之县解，载颂於鲁文，融公宣之与慧命是矣！
    公性惟明敏，量秉淳固，生而好学，幼则老成，孝传乡党，名冠缁宿。心坚不玷之玉，行满上弦之月。为儒之龟镜，则在三之义全；绍佛之弓冶，则第一之道立。加以才高利用，迹著通方，掌僧有火光之烈，待客有泉水之称。不求虚饰，外以浮荣，异世同流，联芳并美。公以出尘而不为宗之嗣，毁服而不为邦之史。常追昊天之报，每蓄维桑之敬，遭逢世故，荡溺兵间。定乱之术，非孙吴不可；问安之礼，非荀赵不大。君亲之效，我复何有？遂乃恭已恳志，建言有谋。以为至圣无私，会感必通；正智无情，在几必兆。因畴遗训，历考故实，愿欲写诵章句，潜融观照，持三轮空，成万象印。祸不却而自抑，福不招而自克，本无为以宁家，体淳化以建国。则知刑赏之内，权衡制之；刑赏之外，我法绥之。事无绩而有忠，功不伐而多义。断其今古，度以优劣。苟折骨剌血於皮纸，则节普而难就；欲垂露悬针於竹素，则工费而易朽。所以徵蓝田之美璞，拟繁昌之丽刻，庶劳而永固，与天长以地久。於是月殿西次，雕楹南响，四序光景，六时香烟，模可以广千万经，观可以更亿兆众。公与真言，十年之长，三纪之故。假词抒意，难让课虚，谢命含毫。感事题记者也。
    ☆潜真
    潜真，字义璋，俗姓王氏，太原人。後徙为夏县朔方崇道乡人。开元二十六年住灵觉寺，代宗朝预翻译新经。贞元四年卒於兴善寺，年七十一。
    ○新译文殊师利菩萨佛刹庄严经疏奏
    此经凡有三译：一西晋太熙中法护翻，名《佛土严净经》。文势多古，语简理幽；二天後久视中实叉难陀於清禅寺翻，名《文殊受记经》；三即今大历六年所译也。
    伏惟宝应元圣文武皇帝陛下：天垂帝，人归宝图，德厚乾坤，明侔日月。仁恕滋物，夷狄仰德而输诚；慈惠利生，正教承风而演化。顷者坊节度使兼御史中丞杜冕奏，为国请诸《大乘经》。明诏下於园，梵旨开於贝叶。因请三藏不空，译此经等数十部，续有敕下。天下梵宇，各置文殊菩萨像，以旌圣功也。又诏以文殊菩萨为上座，皆三藏所请。三藏学究瑜伽，解穷法印，身口意业，秘密修持。戒定慧学，显通宣畅，唐梵文字，声韵具知。传译此经，善符圣旨，文质相兼，灿然可观。潜真识智愚昧，学艺庸浅，幸陪清众，谬在翻传，虚空藏经，课虚润色，猥蒙驱策，述疏赞扬。虽文义荒芜，已传京邑，今之所作，盖有由焉。
    有金阁寺大德道超禅师，学尽法源，行契心本。亲睹灵境，密承圣慈，故久在清凉，属兴净业。仍於现处，建堵波，寻觐法缘，来诣京国。以此经为大事，以大圣为本师，显扬圣德，无过此者。乃稽首三藏，誓传大圣法门，不以潜真庸虚，转祈和尚，邀令述作。和尚不念前之鄙陋，又令赞释此经，窃难契真诠，敢不尽其愚讷。
    ☆良秀
    良秀，俗姓郭氏，蒲津人，幼出家中条山柏梯寺。贞元四年，诏与宾国般若三藏译经。
    ○奉敕造波罗蜜经疏进上表
    去年十一月二十八日，右街功德使王希迁奉宣，令良秀等修撰新翻《大乘理趣六波罗蜜经疏》者。伏闻至道同源，圣人一贯。大雄示相，演妙音於独园；实位分身，霈湛恩於双阙。开佛日於圣日，降丝纶於法轮。所以扬化慈航，致人寿域。不然，岂得握真符而契合，应休运以感通？况以此经如来之密印，群生之度门，得白马之宝函，启青龙之秘藏。是第一义，理去筌蹄，於最後乘，说无分别。加以天文焕发，睿思昭回。真如契心，已阐微於释氏；般若制序，谅缵文於太宗。慈□薄润於太根，湛露垂滋於贝叶。
    良秀等材惟末学，性异生知，谬寄讨论，伏增殒越。上承严旨，徒侧管以窥天；虔奉本师，惧升堂而鼓瑟。所修撰疏一部，谨附王希迁随表奉进，伏乞圣慈许令同修疏沙门谈筵於当寺赞演。及流布中外。所冀落落真言，示丹青於新学；明明像教，流粉释於将来。
    ●卷九百十七
    ☆清昼（一）
    清昼，字皎然，俗姓谢氏。宋灵运十世孙，住吴兴兴国寺。有诗名，与剌史颜真卿诸名士酬唱，预撰《韵海镜源》。贞元中，敕写其文集入秘阁。
    ○寄赠于尚书书
    朱校书至，猥辱书问，并示孟处士碑篆端由，捧读弥日，跃无次。夫旌善人，采遗美，盖有位君子之所行志，岂伊薄劣，敢议发挥？言轻赐重，益用惶骇。又於朱校书处恭睹制作约数十篇，高格侔山岳，迅势拟波涛，迈气薄□霄，远思蹑鸳鸿，当世翰墨，都无此手。脏腑，至今悸动，斯可谓焕乎文章也！一昨奉辞伐罪，统貔虎之师，沈谋伟略，洞入神鬼，以镇则有制，以战则有威。巍巍赫声，振怛寰海，斯可谓盛乎武事也！文武吉甫，佐天子赞襄，使奸臣贼子无萌芽於祸乱者，我尚书之谓矣！小人君子，咸知幸甚。
    某一凡夫也，栖遁匡庐，垂二十年，读书不及於竖儒，把笔才过於常谈。泯泯人事，邻乎强仕，斯亦不足畏也！然徒欲有愚妄之意，爱大名，慕大节，悬芳竹帛，为千古荣。勤勤恳恳，正谓此耳。小子聆阁下之事业，英姿豪韵，迥如古人，私心欢喜，动作颠沛。况前旨稠叠，猥赐诱喻，令一至岘首（一作山），追赏风景（一作光）。小生何人？当此珍重！诚宜奔走拜伏旌麾间，识征南之仪观，揖当阳之谈话。凝襟滞想，从兹泄露。属入夏多病，气力衰羸，火□始生，道路且远。瞻仰尊重，魂爽飘然，若望溟海，未知济涉。如此诚激，何缘上达。唯有简牍，可寄肺肠。今故持差承人吕及，自浔阳专往奉状，尘献铃ト，伏惟鉴察愚朴，不责狂瞽，幸甚幸甚！候问起居之礼，谨俟异日，此无多谈。
    ○答权从事德舆书
    权三从事足下：传吏至，辱书，谬蒙发扬，殊增悚恧。观其立言典丽，文明意精，实耳目所未接也。幸甚幸甚！贫道隳名之人，万虑都尽，强留诗道，以乐性情。盖繇瞥起馀尘未泯，岂有健羡於其间哉？初贫道闻足下盛名，未睹制述，因问越僧灵澈、（阙）古豆卢次方，佥曰：“杨、马、崔、蔡之流。”贫道以二子之言，心期足下，日已久矣！但未识长卿、子□之面，所恨耳。先辈作者故李员外遐叔、故皇甫补阙茂正、故严秘书正文、故房吴县元警、故阎评事士和、故朱拾遗长通、故处士韦，此数子，畴昔为林下之游。遐叔当时极许贫道四十韵之作，其略曰：“中宵发耳目，形静神不役。色天夜清迥，花漏明滴沥。东风吹杉梧，幽月到石壁。此中一悟心，可与千载敌。”又曰：“不然作山计，改服乘下泽。君隳元亮冠，我脱潜师屐。各倚高松根，共逃金闺籍。”又能秀《二祖义门赞》，其略曰：“二公之心，如月如日。四方无□，当空而出。”遐叔因此相重。元警著《道交论》，比於高云独鹤，意谓关於诗而不关於事。贫道亦无推焉。今再遇足下见知，则东山遗民，时免擗琴绝弦於知已矣！
    灵澈上人，足下素识，其文章挺拔瑰奇，自齐梁以来，诗僧未见其偶。但此子迹冥累迁，心无营营。虽然，至於月下风前，犹未废是。公远之友豆卢次方才识超迈，所得经奇，飘飘然有凌□之气而不轻浮。此乃山僧惠眼远见。亦尝与论物理，极天人之际，言至简正，意不虚诞。足下精鉴，岂无此子乎？在於贫道，不得不言耳！承索弊文，见已缮写，问元二十一判官木夹中缄封甚难，以此未及寄上。彼来使无限请近作三五章至至之言，旁通我法，伫以山情助禅教耳。幸甚。十二月二十日，皎然白。
    ○赠李舍人使君书
    自湖上一辞，十有馀载。公贵为方伯，昼迹在空林，出处殊疏，音尘不接，盖理然也。昼从辞後，自谓年多志固，名疏道亲，惟慕空门，若有所诣，然未曾遇知己。尝戏为一章自咏曰：“乐禅心似荡，吾道不相妨。独悟歌还笑，谁言老更狂？”昔谢太傅每赏支公善标宗要，若九方堙之相马，略其元黄，而取其骏逸。昼今日於公，即道林逢太傅之秋也！
    又昼於文章，理心之外，或有所作。意在情性、乐□泉，亦何能苦健羡於其间哉！顷者目疾相婴，如隔烟雾，兼患脚气，行李不进。昨承至止，病中不获躬诣门阑，披叙离阔，形碍神往，有所恨也。谨驰状兼简杂文。昼性野，思拙机浅，忽若偶中风律，终期匠者赏鉴不遗。幸甚幸甚！释昼白。
    ○赠包中丞书
    改年伏惟永感罔极。昼之理心，本在忘情，及经节序，惘然悲怆。去岁马某往，已奉状，计上达。孟春犹寒，伏惟中丞尊体万福。即此昼蒙免。一昨见《秋晚离披菊》一章，使昼却顾鄙拙，尽欲焚烧。凝思三复，弥得精旨。中丞寄重任大，堆案日盈，而言诗至此，岂非凝心悉到耶？今海内诗人，以中丞为龙门，贤与不肖，雷同愿登。仰测中丞之为心，固进善而拒不工也。昼无西施之容，不合辄议西施之美，然心之服矣！其敢蔽诸？今之驰疏，实有所荐。
    有会稽沙门灵澈，年三十有六，知其有文十馀年，而未识之。此则闻於故秘书郎严维随州刘使君长卿前殿中皇甫侍御曾，尝所称耳。及上人自浙右来湖上见存，并示制作。观其风裁，味其情致，不下古手，不傍古人，则向之严、刘、皇甫所许。畴今所觌，则三君之言，犹未尽上人之美矣！读其《道边古坟》诗，则有“松树有死枝，冢上唯莓苔，石门无人入，古木花不开。”答《范秘书》作，则有“绿竹岁寒在，故人衰老多。”《□门雪夜》作，则有“天寒猛虎叫岩雪，松下无人空有月，千年像教人不闻，烧香独为鬼神说。”《石帆山》作，则有“月色静中见，泉声深处闻。”《题李尊师堂》，则有“古庙茅山下，诸峰欲曙时。真人是皇子，玉堂生紫芝。”《题曹溪能大师蒋山》作，则有“禅门至六祖，衣钵无人得。”《登天姥岑望天台山》作，则有“天台众山外，岁晚当寒空。有时半不见，崔嵬在云中。”《伤古墓》作，则有“古墓碑表折，荒垅松柏稀。”《福建还登黎岭望越中》作，则有“秋深知气正，家近觉山寒。”《九日作》则有“山僧不记重阳日，因见茱萸忆去年。”《宿延平津怀古》作，则有“今非古狱下，莫向斗间看。”又有《归湖南》诗，则有“山边水边待月明，暂向人间借路行。如今还向山边去，惟有湖水无行路。”此僧诸作皆妙，独此一篇，使昼见欲弃笔砚。伏惟中丞高鉴宏量，其进诸乎？其舍诸乎？
    方今天下有故，大贤勤王，辄以非急千请视听，亦昭愚老不达时也。然上人秉心立节，不可多得。其道行定慧，无惭安远。尝著《律宗引源》二十一卷，为缁流所归。至於元言道理，应接靡滞，风月之间，亦足以助君子高兴也。昼疾弊，未期奉展，伏深瞻望。近应府公三五首，谨凭灵澈上人呈上。年暮思蹇，多虑迷错，所希宗匠一为指瑕，幸甚幸甚！昼白。
    ○诗式总序
    夫诗者，众妙之华实，六经之菁英。虽非圣功，妙均於圣。彼天地日月，元化之渊奥，鬼神之微冥。精思一搜，万象不能藏其巧。其作用也，放意须险，定局须难。虽取繇我里，而得若神表。至如天真挺拔之句，与造化争衡，可以意会，难以言状，非作者不能知也。洎西汉以来，文体四变，将恐风雅浸泯，辄欲商较，以正其原。今从西汉已降，至於我唐，名篇丽句，凡若干人，命曰《诗式》。使无天机者坐致天机，若君子见知，庶有益於诗教矣！
    ○诗式中序
    贞元初，余与二三子居东溪草堂，每相谓曰：世事喧喧，非禅者之意。假使有宣尼之博识，胥臣之多闻，终朝目前，聆道侈义，足以扰我真性，岂若孤松片□，禅坐相对，无言而道合，至静而性同哉！吾将深入杼峰，与松□为侣，所著《诗式》及诸文字，并寝而不纪。因顾笔砚而笑言曰：“我疲尔役，尔困我愚，数十年间，了无所得。况尔是外物，何累乎我哉？住既无心，去亦无我。今将放尔，各原其性，使物自物，不关於余，岂不乐乎？”遂命弟子黜焉。
    至壬申夏五月，会前御史李公洪自河北负谴，遇恩再移为湖州长史。初与相见，未交一言，恍若神合。余素知公精於佛理，因请益焉，先问宗源，次及心印。公笑而後答。温兮其言，使寒丛之欲荣；俨乎其容，若春冰之将释。余乃受辞而退。他日，言及《诗式》。余具陈夙昔之志。公曰不然。因命门人简出草本，一览而叹曰：“早岁曾见沈约品藻、惠休翰林、庾信诗箴，三子之论，殊不及此。奈何学小乘偏见，以夙昔为词耶！”再三顾余，敢不唯命。因举邑中词人吴季德，即梁散骑常侍均之後，其文有家风。余器而重之，昨所赠诗，即此生也。其诗曰：“别时春风多，扫尽雪山雪。为君中夜起，孤坐石上月。”公欣然，因请吴生相与编录。有不当者，公乃点而窜之，不使琅与齐列。勒成五卷，粲然可观矣！
    ○报应传序
    语曰：“死生有命，富贵在天。”盖垂教之意也！或曰：“盗跖日杀不辜，而终天年；颜回积仁累行，而不幸短命。天之报施是耶？此皆本於天也！”今请以释氏论之。夫生生之理，罔有不关於业，则报施有归；报施有归，则因果不爽；因果不爽，则空见不生。有去来三世之殊，故钜细必显；有染净二心之别，故泾渭既分。性自我能，命自我有，岂神授而天与乎？《涅经》云：无有自作，他人受果。岂怨天尤圣乎？知遍计有如龟毛兔角，决定无也。依他缘生，非自然也。圆成宝性，体则妙有，相乃真空。其一切恒沙功德，不周灵空，无为而无用也。右若沙门法海，字文允，俗姓张氏，朱方人也。圆入一性，学阶空王，擅当代独悟之名，剖先贤不决之义。一时学外儒释，该通六书，究其源流三易，穷於变化。尝谓子曰：“佛法一门独开，心地皆椎轮也。”於戏！天造溟氵幸，惑网高张，非大圆真诠，曷能示明明之义，俾群生知正修之路哉？
    日者象季之数，吾道陵夷，朋溺妄空，谓无因果。公乃救将弛（式纸反）之教，哀弱丧这子，其报应昭验，见闻可凭者，因采而记之，编为三卷。鳞羽有性之类，亦皆附焉。以为动物尚尔，而况於人乎？况於鬼神乎？下以轨正於邪宗，上以裨益於真理。若佛日未坠於地，庶几将有证焉。
    ○兰亭古石桥柱赞（并序）
    山阴有古卧石一枚，即晋永和中兰亭废桥柱也。大历八年春，大理少卿卢公幼平承诏祭会稽山携至。居士陆羽因而得之。生好古者，与吾同志，故赞云：
    古桥石柱，亭亭殊类，浑璞玢，乱钱苍翠。遗在兰渚，迁於客位，□状未销，水痕犹溃。在物颇重，则人无弃，石岂有心？求人所贵。若琼与玉，呈甾蕴异。如彼陆生，不文其器。此犹可转，岂君同志。
    ○达摩大师法门义赞
    我师西来，传於真诀，大轮当路，小乘忘辙。冥冥世人，初见日月，权迹有归，光云不灭。
    ○天台和尚法门义赞
    我立三观，即假而真。如何果外，强欲明因。万像之性，空江月轮。以此江月，还名法身。
    ○二宗禅师赞
    裁玉为璧，一体殊称。二圣渊渊，果名同证。安赞天後，寂佐元宗。卷道就迹，与时从容。邈邈安公，行越常致。高天无言，九有咸庇。大海无心，百川同味，（不授心印，但以无言应世，而物无不化）。大照，有迹可睹。不异六宗，无惭七祖。禅冈一倾，人天何怙？
    ○能秀二祖赞
    二公之心，如月如日。四方无□，当空而出。三乘同轨，万法斯一。南北分宗，亦言之失。
    ○志公赞
    大动之地，我安其中。高景无氛，灵鹤在空。出生死厄，随物有终。形骇俗，借缋开蒙。常携刀尺，精意谁通？
    ○唐大通和尚法门义赞
    观净之筌，斯言不住。四色莲花，白花为喻。应知离相，或未圆通。吾师惠心，□开天空。
    ○唐鹤林和尚法门义赞
    真见之体，知而不知。性犹无主，禅何育支？我本圆寂，湛而不移。聿来化人，慈力所为。
    ○画救苦观世音菩萨赞（并序）
    绘工匠意通幽，若菩萨出现，湛兮凝心於内，怡然示相於表。非法王妙用何哉？谁其主之？即湖州剌史谏议大夫樊公夫人范阳县君卢氏所造也。初夫人有恤允之兆，尝念观音，梦□初怀，育月方诞，命曰是女，且不正名，盖取宜子之意也。公以积德树仁，膺其锡羡，虽菩萨大慈不昧，亦江汉间气所锺。诗云：“维岳降神，生甫及申。”斯盖申甫之俦乎？
    於戏！至诚既敷，上愿思答。乃於宝胜殿内，按经图变，於壁上，观示现之门，不舍毫端，礼分身之国。词曰：
    圣人之体兮有而无迹，至人之心兮用而常寂。公之小君兮惠性造微，我之大士兮慈心莫违。保幼子兮永贞无悔，觌真仪兮常明不昧。慈为雨兮惠为风，洒芳襟兮袭轻。
    ○画药师琉璃光佛赞（并序）
    佛以大慈疗生死巨瘵，示药师名，以大知证圆明妙身，受琉璃称。无私之鉴，湛乎不动；诚恳之至，感而遂通，湖州剌史谏议大夫樊公夫人范阳县君卢氏得之矣！顷因怀妊，默念於心，先徵佩印之祥，载见悬弧之至，遂图此变，以答佛慈。光射金扉，日月不开於天上；影胧珠缀，烟霄自出於壁间。东方如来，瞻仰长世，辄扬盛美，有愧讠叟。词曰：
    药师之仁，随心至兮。十二上愿，慈不遗兮，琉璃之身，为我示兮。八十种好，相毕备兮。绘像报德，公夫人兮。初祝允子，果克兮。早见才童，迈人伦兮。将成大器，应甫申兮，如来惠父，长可亲兮。贻厥孙谋，寿万春兮。
    ○乌程李明府水堂观元真子画武城赞
    乌程鲁邑，异日同风。洋洋弦歌，复闻我公。元真跌宕，笔狂神王。楚奏铿钅訇，吴声浏亮。舒缣雪似，颁彩霞状。点不误挥，毫无虚放。蔼蔼武城，披图可望。咫尺之内，天高水清。月疑山吐，风恐松声。晴雨□住，春冬草荣。比公为政，德暖生成。盛烈晖晖，双扬厥灵！
    ○沈君写真赞
  </div>
  <div class="pagination">
   <a href="全唐文_page545.html">
    上一页
   </a>
   <span>
    ...
   </span>
   <a href="全唐文_page541.html">
    541
   </a>
   <a href="全唐文_page542.html">
    542
   </a>
   <a href="全唐文_page543.html">
    543
   </a>
   <a href="全唐文_page544.html">
    544
   </a>
   <a href="全唐文_page545.html">
    545
   </a>
   <span class="current-page">
    546
   </span>
   <a href="全唐文_page547.html">
    547
   </a>
   <a href="全唐文_page548.html">
    548
   </a>
   <a href="全唐文_page549.html">
    549
   </a>
   <a href="全唐文_page550.html">
    550
   </a>
   <a href="全唐文_page551.html">
    551
   </a>
   <span>
    ...
   </span>
   <a href="全唐文_page547.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
