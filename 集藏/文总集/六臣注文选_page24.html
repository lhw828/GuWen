<!DOCTYPE html>
<html>
<head>
    <meta charset="UTF-8">
    <title>六臣注文选 - 第 24 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六臣注文选 - 第 24 页/共 33 页</h1>
    <div class="content">　　为宋公至洛阳谒五陵表
　　傅季友【善曰晋书云义熈十二年洛阳平裕命修晋五陵置守备也　铣同善注】
　　臣裕言近振旅河湄扬旍西迈【善曰左氏传季文子曰中国不振旅蛮夷入伐诗曰居河之湄　向曰振整扬举迈行也湄水涯旍旗类】将届旧京威怀司雍【善曰左氏传魏绛曰戎狄事晋诸侯威怀又曰晋郤缺言于赵宣子曰叛而不讨何以示威服而不柔何以示怀非威非怀何以示徳无徳何以主盟太康地记曰司州司隶校尉治汉武帝初置其界本西得梁州之地今以三辅为雍州　济曰届至也洛阳晋所都故云旧京威怀谓以威徳怀人司雍二州也】河流遄疾道阻且长【善曰诗曰遡洄从之道阻且长　良曰遄速险阻也】加以伊洛榛芜津涂乆废伐木通径淹引时月【善曰蜀志许靖与曹公书曰袁术方命圮族津涂四塞东观汉记曰岑彭伐树木开道直出黎丘　良曰伊洛二水名榛芜荒秽也径道也淹迟也】始以今月十二日次故洛水浮桥山川无改城阙为墟宫庙隳顿钟簴【五臣作虡】空列观宇之余鞠为禾黍【善曰毛诗曰鞠为茂草毛诗序过故宗庙宫室尽为禾黍　翰曰晋旧都故称隳顿废坏也虡钟格言都邑荒芜唯有钟格虚设宫观之余尽为田畴而生禾黎也】防里萧条鸡犬罕音感旧永怀痛心在目【善曰潘安仁西征赋曰街里萧条东观汉记曰比夷寇作无鸡鸣狗吠之声刘琨荅卢谌诗曰哀我皇晋痛心在目　铣曰防市也里居里萧条空迥皃感旧感昔全盛时而目所见者皆痛心焉】以其月十五日奉谒五陵【善曰郭緑生述征记曰北邙东则干脯山山西南晋文帝崇阳陵陵西武帝峻阳陵邙之东北宣帝高原陵景帝峻平陵邙之南则惠帝陵　向曰谒拜也】坟茔幽沦百年荒翳天衢开泰情礼获申故老掩涕三军凄感瞻拜之日愤慨交集【济曰幽暗沦没也自怀帝至安帝近百年坟陵荒废也情谓臣子拜谒也礼谓祭物仪也愤慨悲慼也】行河南太守毛脩之等【善曰沈约宋书曰毛脩之字敬文荥阳人也高祖将伐羌为河南河内二郡太守戍洛阳也】既开翦荆棘缮脩毁垣职司既备蕃衞如旧【善曰左氏传戎子驹支曰驱其狐貍剪其荆棘西京赋曰步毁垣而延竚　良曰缮脩也谓脩理荒秽备置蕃衞一如旧仪】伏惟圣怀逺慕兼慰【翰曰逺慕谓思念父祖兼复慰安陵庙】不胜下情谨进传诏殿中中郎臣某奉表以闻为宋公求加赠刘前军表【善曰沈约宋书曰刘穆之字道冲东莞人为前将军卒追赠仪同三司髙祖又表于天子于是重赠侍中司徒封南昌县侯　铣同善注】
　　傅季友
　　臣闻崇贤旌善王化【善作教】所先念功简劳义深追逺【善曰王隠晋书衞瓘上言曰崇贤举善而教用彰谢承后汉书曰滕延拜京兆尹旌善为务尚书禹曰惟帝念功论语曽子曰慎终追逺民徳归厚矣　向曰崇重旌表简别也言重贤表善王化所尚也念功绩别勤劳义在追思逺事也】故司勲秉防在勤必记徳之休明没而弥着【善曰周礼曰凡有功者铭书于王之大常左氏传王孙满曰徳之休明　济曰司勲官名主録公勤也有休美之徳者身没之后终益着明】故尚书左仆射前军将军【五臣无将军】臣刘【善无刘】穆之爰自布衣协佐义始内竭谋猷外勤庶政【善曰裴子野宋略曰高祖潜谋匡复署穆之主簿委以腹心尚书王曰尔有嘉谋嘉猷则入告尔后于内又曰庶政惟和万邦咸宁　良曰协合也义始谓初起义兵得穆之合佐竭尽猷道也言内尽谋防之道外勤军旅之事】密勿军国心力俱尽【善曰韩诗曰密勿同心不宜有怒密勿僶俛也　良曰言于军旅之中心尽谋虑力尽行阵】及登庸朝右尹司京畿敷赞百揆翼新大猷【善曰沈约宋书曰穆之为尚书左仆射又曰加丹阳尹尚书曰若时登庸又曰纳于百揆毛诗曰匪大猷是经惟迩言是听　铣曰登升庸用也朝右谓仆射尹长也敷布赞奏揆度翼辅猷道也谓为丹阳长布奏以度百事辅新君之大道】顷戎车逺役居中作捍抚宁之勲实洽朝野识量局致栋干之器也【善曰沈约宋书曰高祖北伐转穆之左仆射甲仗五十人入居东城毛诗曰左旋右抽中军作好郑曰居军中为容好蜀志曰文帝察黄权有局量易曰栋隆之吉不桡于下也向曰言宋公出征穆之居中以为捍御有持安之功以合朝野局曲致至也识度曲至有栋梁贞干之器】
　　方宣赞盛化缉隆圣世志绩未究逺迩悼心皇恩襃述班同三事【善曰蜀志曰伟度姓胡为诸葛亮主簿故见襃述尚书曰三事大夫敬尔有官　济曰缉光绩功究尽悼伤也言未尽其志而死逺近伤心焉襃厚也班同三事谓赠仪同三司】荣哀既备宠灵已泰【善曰论语子贡曰夫子其生也荣其死也哀左氏传曰防启彊曰宠灵楚国　良曰生荣死哀人理既备宠其神灵亦以奢泰】臣伏思寻自义熈草创艰患未弭【善曰王隠晋书曰义熈安帝年号国语太子曰天祸至于今未弭乎　翰曰草创初始也弭止也艰患谓作乱】外虞既殷内难亦荐时屯世故靡有宁嵗【善曰沈约宋书曰义熈五年慕容超数为邉患公抗表北伐公之北伐也徐道覆乃有闚阃之志劝卢循承虚而下循从之公羊传曰君子避内难不避外难也周易曰屯刚柔始交而难生又曰屯难也潘正叔迎大驾诗曰世故尚未夷国语姜氏告于公子曰子之行晋无宁嵗也　铣曰虞度殷众荐重也外度谓慕容超数为邉患言屯难多故无有安宁之年】臣以寡劣负荷国重实赖穆之匡翼之勲岂唯谠言嘉谋溢于民听【向曰幼弱赖防匡正翼佐也谠善言也溢满也言穆之善言善谋满于人听】若乃忠规密谟濳虑帷幕造膝诡辞莫见其际【善曰谷梁传曰士造辟而言诡辞而出范曰辟君也诡辞而出不以实告人也风俗通曰礼谏有五讽为上故入则造膝出则诡辞礼曰善则称君过则称已王隠晋书曰乐广任诚保直莫见其际　济曰密谟潜虑谓有帷幄之筭造膝谓近天子纳谏言也诡辞谓人问则诡对之莫见其际谓隠而不见】事隔于皇朝功隠于视听者不可胜记【五臣作纪】所以陈力一纪遂克有成【善曰国语狐偃曰畜力一纪可以逺矣又晋子犯曰若克有成晋之柔嘉是甘　良曰言隔别皇朝其功不为天子闻见者多也一纪十二年言陈力十二年遂有成也】出征入辅幸不辱命微夫人之左右未有宁济其事者【善曰左氏传重耳曰微夫人之力不及此尔雅曰左右助也傅毅明帝颂表曰体天统物宁济蒸民　翰曰言穆之出将入相皆不辱君命也微无也言无此人不能安济军国之事】履谦居寡守之弥固【善曰易曰九三劳谦君子有终吉王弼曰履得其位也　铣曰履践也言践谦居寡欲之道守之弥益坚固】每议及封爵辄深自抑絶所以勲髙当年而茅土弗及【善曰三辅决録曰茂陵马氏代袭茅土　向曰抑絶谓拒封爵也古者天子建诸侯以白茅封五色土赐以为社不及言不封】抚事永念胡宁可昧谓宜加赠正司追甄土宇【济曰胡何也言抚此事何可昧而不言也谓者宋公意也正司谓正为三公也甄表也谓表其所居土宇】俾忠贞之烈不泯于身后大赉所及永秩于善人【善曰论语曰周有大赉善人是富良曰俾使烈业泯灭赉赐也秩禄也言使身没而不朽长赐禄秩于善人】臣契阔屯夷旋观终始金兰之分义深情感是以献其乃怀布之朝听所启上合请付外详议【善曰易曰二人同心其利断金同心之言其臭如兰　翰曰契阔勤苦也屯难夷伤也观终始谓观穆之终始也金兰谓与宋公为交道其坚如金其臭如兰言分义既深献其怀抱布之天听如合上意即请付议】
　　为齐明皇【善无皇字】帝作相【善无作相】让宣城郡公第一表【善曰萧子显齐书曰明皇帝始安贞王道生子初太祖封西昌侯废郁林王海陵王封宣城郡公也】
　　任彦升【铣曰齐明皇帝名鸾初立弟昭文文以帝録尚书事封宣城郡公固让不受后废帝自立】
　　臣鸾【五臣作公】言彼台司【五臣无司】召以臣为侍中中书监骠骑大将军开府仪同三司扬州刺史【五臣作长史】録尚书事封宣城郡开国公食邑三千戸加兵五千人臣本庸才智力浅短【善曰毌丘俭表曰禹卨之朝不畜庸才东观汉记李通上疏曰臣经术短浅智能空薄】太祖髙皇帝笃犹子之爱降家人之慈【善曰萧子显齐书曰太祖髙皇帝讳道成道生即太祖之弟也礼记曰兄弟之子犹子也葢引而进之汉书曰齐悼惠王肥孝惠二年入朝帝与齐王燕饮太后前置齐王上坐如家人礼　向曰笃厚也犹子谓高祖兄子也家人当家之人慈爱也】世祖武皇【善无皇】帝情等布衣寄深同气【善曰萧子显齐书曰世祖武皇帝讳頥字宣逺太祖长子晋中兴庾亮上疏曰先帝谬顾情同布衣曹植求自试表曰与国分形同气忧患共之　济曰世祖高祖长子布衣犹平人也同气兄气亲之也】武皇大渐实奉话【户迈】言【善曰尚书王曰呜呼疾大渐惟几毛诗曰其维哲人告之话言良曰大渐言病进将死也话善言也谓属后事以辅政也】虽自见之明庸近所蔽愚夫一至偏【善作偶】识量已【善曰韩子曰楚庄王欲伐越庄子曰伐越何也王曰以政乱兵弱庄子曰臣患知之如目见百步之外不能自见其颊故曰自见之谓明刘劭人物志曰一至谓之偏材偏材小雅之质也尔雅曰偶遇也郭璞曰偶尔值也庾元规表曰仰览殷鉴量已知弊　翰曰言自见者为明庸人近暗此事愚夫自谓也一至犹偏识也言我偏识之材过量已之分蔽暗也】实不忍自固于缀衣之辰拒违于玉几之侧【善曰尚书顾命曰出缀衣于庭越翼日王崩又曰后慿玉几　铣曰缀衣王将崩之时命执衣于庭而王慿玉几言不忍固违拒此时受托之言】遂荷顾托导扬末命【善曰尚书顾命曰后慿玉几道扬末命　向曰荷负也导引扬命也末命临终之命也】虽嗣君弃常获罪宣徳【善曰嗣君谓君郁林王也为宣太后所废左传申繻曰人弃常则妖兴汉书曰太后召昌邑王贺贺曰我安得罪而召我哉　济曰嗣君郁林王也弃常谓废常道也得罪于宣徳太后】王室不造职臣之由【善曰毛诗曰闵予小子遭家不造郑曰造成也不造言家道未成也左氏传范宣子数诸戎曰言语漏泄则职汝之由也　良曰造成也鸾辅佐天子不成功是我之罪也】何者亲则东牟任惟博陆徒怀子孟社稷之对何救昌邑争臣之讥【善同翰注　翰曰汉东牟侯兴居惠王子也诛诸吕有功封博陆侯霍光字子孟武帝使辅昭帝帝崩后辅昌邑王贺贺无道以太后命废贺贺曰天子有争臣不失天下光王臣宁负王不负社稷也自发问言何因由我正以我亲任之笃虽与被同今空怀此无救王讥之言】四海之议于何逃责且陵土未干训誓在耳【善曰曹植求自试表曰坟土未干而身名并灭左氏传晋穆嬴曰今君虽终言犹在耳铣曰言四海闻废王皆归咎责于我陵土未干言帝崩在近约束之言未离于耳】家国之事一至于斯【善曰谓郁林猖蹷颠踬也孙盛晋阳春秋曰郤超假还东简文帝谓之曰致意尊公国家之事遂至于此也　向曰言家者语其亲言国者谓天下一至于斯谓废郁林王也】非臣之尤谁任其咎【善曰毛诗曰发言盈庭谁敢执其咎　向曰尤过任当也】将何以肃拜高寝防奉武园悼心失图泣血待旦【善曰左太冲吴都赋曰起寝庙于武昌张士然表曰园陵残于薪采左传楚防启彊曰孤与二三臣悼心失图尚书曰先王昧爽丕显坐以待旦　济曰肃防皆敬也高寝高祖寝庙也武园武帝园陵也悼伤也言心之伤痛失所图谋也无声而泣下曰血也】宁容复徼荣于家耻宴【五臣作晏】安于国危【善曰晋中兴书曰卞壸表曰岂敢干禄位以儌时荣乎左氏传曰宴安酖毒不可怀也　良曰儌遮也家耻谓嗣君弃常也晏亦安也国危谓郁林废后也】骠骑上将之元勲神州仪刑之列岳【善曰汉书曰霍去病征匈奴有絶漠之勲始置骠骑将军位在三公上班固卫青述曰长平上将之元刘渊林注吴都赋曰昆仑东南方五十里曰神州郑氏毛诗笺曰仪则刑法也　铣曰骠骑上将军汉置位在三司上神州谓扬州也仪刑谓天下仪饰刑表也列岳谓比于诸侯】尚书古称司防中书实管王言【善曰周礼曰司防中大夫二人郑曰司防主天下之事若今之尚书耳沈约宋书曰置秘书令典尚书奏事文帝黄初初改为中书令　向曰今之尚书古称司防为主天下之大计也中书官名掌出纳王言此等官当用贤言已不称也】且虚饰宠章委成御侮臣知不惬物谁谓宜【善曰王隠晋书曰武帝诏山涛曰勿复为虚饰也诗曰予曰有御侮济曰宠章谓封侯也御侮谓为骠骑惬可也言自知不可谁以为得】但命轻鸿毛责重山岳存没同归毁誉一贯【善曰战国防唐雎谓楚王曰国权轻于鸿毛而积祸重于山岳阳泉养性赋曰况性命之几微如鸿毛之漂轻毌丘俭之辽东诗曰忧责重山岳谁能为我担庄子曰哀公曰何谓材命仲尼曰存亡毁誉是事之变吴志周鲂与曹休书曰志行虽微存没一节周易曰殊途而同归书曰为善不同同归于治庄子老聃曰彼以死生为一条以可不可为一贯也　良曰言命有可轻如鸿毛可重如山岳言我不能辅主其命如鸿毛矣贯事也言今轻已故存没毁誉皆归一事尔】辞一官不减身累増一职已黩朝经便当自同体国不为饰让【善曰七略曰位累我躬贾逵国语注曰黩慢朝经也家语孔子曰治天下国家有九经所以行之者一也谷梁传曰大夫国体也何休曰君之卿佐是谓股肱故曰国体孙皓诏纪陟曰故特任使莫复饰让　翰曰黩汚经法也同体谓已与国亲是同一体不为假饰而求让名也】至于功均一匡赏同千室光宅近甸奄有全邦陨【善作殒】越为期不敢闻命【善曰论语孔子曰管仲相桓公一匡天下左传曰晋侯灭赤狄潞氏晋侯赏子狄臣千室尚书序曰光宅天下谢承后汉书曰周防及守近甸嘉瑞表应毛诗曰奄有龟防汉书淮南王上书曰淮南全国之时左传齐侯对宰孔曰小白恐陨越于下也　铣曰均同匡正陨没越坠也千室谓诸侯之封也近甸谓宣城去都近言今使同管仲而为侯光其所居令大有全国虽则没坠而死终不敢受也】亦愿曲留降鉴即垂顺许钜平之恳诚弥【善作必】固永昌之丹慊【苦簟】获申【善曰臧荣绪晋书曰羊祜字叔子太山人也陈留王立封钜平子世祖受禅后以祜都督荆州诸军事又为车骑将军开府仪同三司祜表让后以祜为征南大将军何法盛颍川庾録曰亮字元规肃祖欲使为中书监上疏肃祖纳亮言封永昌公　向曰许谓许所请也恳信也慊不足也】乃知君臣之道绰有余裕【善曰孟子曰欲为君则尽君道欲为臣则尽臣道又曰吾闻之也有官守者不得其职则去有言责者不得其言则去我无官守我无言责则吾进退岂不绰绰然有余裕哉　济曰绰寛裕优也】苟曰易昭敢守难夺故可庶心议酌已亲物者矣不胜荷惧屏营之诚【良曰苟且也且以我情浅近易昭察然我匹夫之志难夺也大酌度也屏营犹惊惶也】谨附某官某甲奉表以闻【善有臣讳诚惶以下六字】为范尚书让吏部封侯第一表【善曰范云字彦龙与梁武同事齐竟陵王为八友又与云住处相近更增亲密及为天子以为吏部尚书甚敬云常语其二弟曰我昔与云情同昆弟汝当为我呼云为兄　翰曰云以为太重故不敢受】
　　任彦升
　　臣云言被尚书召以臣为散骑常侍吏部尚书封霄【五臣作宵】城县开国侯食邑千戸奉命震惊心顔无措臣云【中谢五臣无臣云二字】臣素门凡流轮翮无取【善曰张载赠枣子琰诗曰輶车运在轮飞骨须六翮　铣曰素本也轮有轮运之功翮谓犹转翼之用言我无此能】进谢中庸退慙狂狷【古县反　善曰礼记仲尼曰君子中庸小人反中庸论语子曰狂者进取狷者有所不为也　向曰中庸谓中常之人狂狷佯狂也慙谢皆谓不及也】固尝钻厉求学而一经不治篆刻为文而三冬靡就【善曰汉书曰韦贤少子成复以明经歴位至丞相故邹鲁谚曰遗子黄金满籯不如一经法言曰童子雕虫篆刻汉书东方朔上书曰臣朔学书三冬文史足用　济曰钻先王之道勉厉于学不能精治一经也篆　谓篆书刻谓雕刻文章也靡无就成也】负书燕魏空殚菽粟蹑屩【脚】齐楚徒知贫贱【善曰战国防曰苏秦説秦王书十上而説不纳去秦而归负书担囊孟子曰圣人之治天下使菽粟如水火也史记曰虞卿蹑蹻担簦説赵孝成王徐广曰蹻草履也韩诗外传曰田子方谓魏太子曰贫贱可以骄人矣志不得则受履而适秦楚耳安往而不得吾贫贱乎　良曰苏秦负书游説于燕魏二国也殚尽也菽豆也蹑踏屩履也】既而分虎出守以囊被见嗤持斧作牧以薏【意】苡【以】兴谤【善曰汉书文纪曰初与郡守为铜虎符汉书曰王阳父子皆好车马衣服其自奉养极为鲜明及迁徙去处所载不过囊衣尔汉书曰暴胜之持斧逐捕盗贼周礼曰八命作牧范后汉书曰吴祐父恢为南海太守欲杀青简以写经书祐谏曰今大人逾越五岭逺在海滨其俗诚陋然旧多珍怪上为国家所疑下为权戚所望此书若成则载之兼两昔马援以薏苡兴谤王阳以衣囊儌名嫌疑之间诚先贤所慎也　翰曰汉仪郡国铜虎符囊衣袋也嗤笑也持斧谓诸侯有功赐以斧钺得专征伐也马援为交趾太守出薏苡可治瘴气遂取一车将还时人以为南上珍怪因而流谤也此谓云为始兴太守而被解落也】赭衣为虏见狱吏之尊除名为民知井臼之逸【善曰汉书贾山上书曰秦赭衣半道羣盗满山又曰人有上书告周勃欲反下廷尉勃恐不知致辞勃以千金与狱吏狱吏廼书牍背示之曰以公主为证勃既出曰吾尝将百万军然安知狱吏之贵也孙盛晋阳春秋曰刘顾望除名为民东观汉记曰冯敬通废于家娶北地任氏女为妻忌不得畜媵妾儿女常自操井臼也　铣曰古得罪之人皆着赭衣虏获也言其执法者所获也下狱之时畏其执法之吏而尊之除名谓除其官爵以为凡人也井臼操舂汲之事而以为逸乐】百年上夀既曰徒然如其诚説亦以过半乱离斯瘼【莫】欲以安归【善曰庄子盗跖谓孔子曰人生夀百嵗中夀八十毛诗曰乱离瘼矣奚其适归薛君曰瘼散也　向曰徒然空言也诚信也云以上夀百年为空言纵是信説亦年已过半矣乱离东昏侯作乱也瘼病也安归不仕也】闭门荒郊再离寒暑【善曰司马彪续汉书曰赵台闭门却扫非徳不交毛诗曰载离寒暑　济曰野外曰郊离经也寒暑冬夏也】兼以东皋数亩控带朝夕闗外一区怅望钟阜【善曰秋兴赋曰耕东皋之沃壤输黍稷之余税汉书枚乗上书曰游曲台临上路不如朝夕之池也汉书杨仆上书曰耻为闗外人又曰扬雄有宅一区蔡邕诗序曰暮宿河南怅望许慎曰钟山北陆无日之地　良曰皋泽也控引也带绕也朝夕谓海也丹阳齐门外也一区谓云宅怅望失志皃钟阜钟山】虽室无赵女而门多好事【善曰杨恽与孙防宗书曰妇赵女也雅善鼓瑟汉书曰扬雄素贫嗜酒人希至其门时有好事者载酒肴从游学也　翰曰赵女歌舞妓也好事谓相知者】禄微赐金而欢同娱老【善曰汉书曰疎广字仲翁东海人也明春秋为太子太傅兄子受字公子亦以贤良为太子家令广谓受曰吾闻知足不辱知止不殆今仕至二千石功成名立如此不去惧有后悔岂如父子相随出闗归老故乡以夀命终不亦善乎遂上疏乞骸骨上以其年笃老皆许之加赐黄金二十斤皇太子赐五十斤公卿大夫故人邑子为设祖道供帐东都门外送车数百两辞决而去道路观者曰贤哉二大夫或叹息为之下泣广既归乡里日令家具设酒食请族人故旧賔客与相娱乐翰曰疏广得赐金归与乡人日同欢娱言我禄则微薄赐金然欢娱同之】折芰燔枯此焉自足【善曰谢承后汉书曰郑敬字次都钓鱼大泽折芰而坐以蒲荐肉瓠瓢盈酒琴书自乐又曰蔡邕与袁公书曰酌麦醴燔干鱼欣然乐在其中矣　翰曰芰陵也可以借坐也枯干鱼也】陛下应期万世接统天祀三千景附八百不谋【善曰庄子曰万世之后而遇大圣知其解者是旦暮遇之也汉书司马谈曰今天子接千嵗之统周书曰汤放桀而归于毫三千诸侯大防然后即天子之位又曰武王将渡河中流白鱼入于王舟王俯取出涘以祭不谋同辞不期同时一朝防武王于郊下者八百诸侯　铣曰陛下谓梁武也祀年谓应万代千年之圣也武王有臣三千惟一心八百诸侯不谋而同防于孟津也景影也言天下之人如影之附于身亦犹武王矣】臣衅【五臣作亹】等离心功慙同徳泥首在顔舆棺未毁缔构草昧敢叨天功【善曰尚书武王曰受有亿兆夷人离心离徳予有乱臣十人同心同徳张温表曰临去武昌庶得泥首阙下舆棺即舆榇也左氏传曰楚子围许许僖公见楚子于武城面缚衔壁大夫衰绖士舆榇魏都赋曰有魏开国之日缔构之初也周易曰天造草昧郑曰草草创也昧爽也左氏传介之推曰窃人之财犹谓之盗况贪天之功以为已力　向曰衅隙也离心谓如纣臣也等谓已为齐臣武王有臣同心同徳言不能为梁立功故慙之降者泥首舆棺以归命也顔面也言泥犹在面棺犹未毁缔结构成也草昧谓初也叨贪也天功天子之功也】狱讼讴歌示同民志而隆器大名一朝总集顾已及躬何以臻此【善曰孟子曰讼狱者不归尧之子而归舜讴謌者不讴謌尧之子而讴謌舜庄子曰语大功立大名此朝廷之士也左传仲尼曰惟名与器不可以假人　济曰狱讼之事与謌谣皆归于梁武所望亦同一人之例尔器谓珪璋也总集谓集于身言见任用也躬身臻至也自顾其身不堪至此大官】政当以接闬白水列宅旧丰【五臣作酆　善曰东观汉记曰考侯仁徙封南阳白水乡又曰吴汉南阳人也为人质厚少文上以其南阳人故亲之汉书曰卢绾丰人也与高祖同里萧曹等特以事见礼至其亲幸莫及绾也良曰吴汉与光武同居白水乡卢绾与高祖同居酆邑云与梁武居止相近故云也】忘舍讲之尤存诸公之费【善曰东观汉记曰初光武学长安时过朱祐宅祐留上侍讲竟乃谈话及帝登位驾幸祐第问曰得无去我讲乎祐曰不敢尤过也又曰初上学长安南阳人贤者往来长安资用乏与同舍生韩子合钱买驴令从者僦以给诸公之费　良同善注】俯拾青紫岂待明经【善曰汉书夏侯胜曰士病不明经术苟明其取青紫如俛拾地芥翰曰古人明经而取青紫如俯拾地芥言今不待明经而得也】臣云【中谢】夫铨衡之重闗诸隆替逺惟则哲在帝犹难【善曰陆机顾谭诔曰迁吏部尚书才长于铨衡而综核人物也尚书咎繇曰在知人禹曰咸若时惟帝其难之知人则哲能官人　铣曰言吏部之任难逺思之自知不可也】汉魏以降达识继轨雅俗所归唯称许郭【善曰孙绰子或问雅俗曰判风流正位分泾渭殊流雅郑异调题帖分明标牓可观斯谓之雅俗矣范后汉书曰郭泰字林宗性明知人好奬训士类其奬拔士人皆如所鉴又曰许劭字子将少峻名节好奬人伦多所赏识故天下言拔士者咸称许郭也　向曰继轨言达识者多】拔十得五尚曰比肩【善曰习凿齿襄阳耆旧传曰厐统为郡功曹性好人伦每所称述多过其中时人怪问之统曰方欲兴长道业不美其谈即声名不足慕企不足慕企即为善者少今拔十失五犹得其半而可以崇迈世教使有志自厉不亦可乎战国防曰淳于髠一日而荐七人宣王曰寡人闻千里一士是比肩而至也今子一朝而见七人不亦众乎　济同善注】其余得失未闻偶察童幼天机暂【五臣作蹔】发顾无足算【五臣作筭　善曰魏志曰王脩识高柔于弱冠异王基于童幼庄子蚿曰今予动吾天机司马彪曰天机自然也论语曰斗筲之人何足算也　良曰其余谓许郭之外未闻得失也偶有鉴察童幼之思天然自知无足称数也】在魏则毛玠公方居晋则山涛识量以臣况之一何辽落【善曰魏志曰毛玠字孝先陈留人也为尚书仆射典选举先贤行状曰玠雅亮公正魏氏春秋曰山涛为选曹郎迁尚书也世説袁彦伯曰江山辽落居然有万里势也　翰曰毛玠魏尚书典选举用公方清正之士山涛晋吏部尚书亦取正直之人以我比二贤一何辽落而不相及也】齐季陵迟官方淆乱【善曰毛诗序曰礼义陵迟庄子曰是非之涂樊然淆乱　铣曰季末也陵迟零落也官方谓王政淆亦乱也】鸿都不纲西园成市【善曰华峤后汉书曰元和元年置鸿都门学其诸生皆州郡三公举用辟召或出为刺史太守入为尚书侍中乃有封侯赐爵者士君子皆耻与为列焉汉记曰灵帝即位太后临朝于西园买官自闗内侯以下入钱各有差向曰鸿都学府也不纲谓无纲纪也余同善注】金章有盈笥之谈华貂深不足之叹【善曰金章盈笥未详虞预晋録曰赵王伦篡位侍中常侍九十七人每朝小人满庭貂蝉半座时人谣曰貂不足狗尾续　济曰金章印也笥谓盛衣器华貂侍臣之服饰也赵王伦为乱谣曰金章满箱尚不可长言小人在位者众故云此矣】草创惟始义存改作恭已南面责成斯在【善曰论语子曰舜夫何为哉恭已正南面而已淮南子曰人主之术责成而不劳　良同善注】岂宜妄加宠私以乏王事附蝉之饰空成宠章求之公私授受交失【善曰董巴舆服志曰侍中中常侍冠武弁大冠加金铛附蝉为文　翰曰言不可以私恩而加尊宠阙乏王事侍中之冠饰以黄金附蝉宠章珪章也无材而防此者于公则失授扵私则失受】近世侯者功绪参差或足食闗中或成军河内【善曰汉书曰萧何以丞相留牧巴蜀使给军食汉王击楚何守闗中后为鄼侯范后汉书曰上拜寇恂河内太守上谓恂曰河内完富吾将因是而起昔髙祖留萧何镇闗中今吾委公以河内后封雍奴侯　铣曰绪业也参差不齐也】或制胜帷幄或门人加亲【善曰汉书高祖云运筹帷幄之中决胜千里之外吾不如子房可封留侯东观汉记曰光武即位拜邓禹为大司徒制曰孔子云自吾有回门人益亲可封为鄼侯　向同善注】或与时抑扬或隠若敌国【善曰班固汉书叔孙通述曰叔孙奉常与时抑扬胜不免胄礼义是创通为稷嗣君也东观汉记曰吴汉自初征伐兵有不利军营不如意汉帝独缮檠弓防上时令人视吴公何为还言方作攻具上尝嗟曰差强人意隠若一敌国矣封汉广平侯　济同善注】或防定禁中或功成野战【善曰东观汉记曰殇帝崩惟安帝宜承大统车骑将军邓隲定防禁中封隲为上蔡侯汉书鄂千秋曰曹参虽有野战略地之功此特一时之事又曰赐参爵列侯食邑平阳　济同善注】或盛徳如卓茂或师道如桓荣【善曰东观汉记曰卓茂字子容南阳人也汉官仪注曰世祖中兴特擢盛徳南阳卓茂为太傅封宣徳侯东观汉记曰桓荣字春卿沛国人也治欧阳尚书事九江朱文纲穷极师道赐荣爵闗内侯　济同善注】或四姓侍祀已无足纪【善曰应劭汉官典职曰四姓侍祠侯顔氏家训曰汉明帝时外戚有樊氏郭氏隂氏马氏是为四姓谓之小侯者或以侍祠非列侯故曰小侯　济曰纪録也余同注】五侯外戚且非旧章而臣之所附唯在恩泽【善曰五侯王氏也汉书曰成帝昔封舅王谭王立王根王逢时王商为列侯五人同日封故世谓之五侯汉书恩泽侯表曰公孙自海濒而登宰相宠以列侯之爵　良曰汉元后弟王崇谭商鳯根皆以外戚之重而封侯是名五侯言此非汉本约故云非旧章汉有恩泽侯无功勲但以恩泽而封侯言我今封在于此】既义异畴庸实荣乖儒者虽小人贪幸岂独无心【善曰陆机高祖功臣颂曰帝畴尔庸后嗣是膺　翰曰畴酬庸功也言我无功可酬又非儒徳虽小人之性贪幸爵禄岂独无愧于心者哉】臣本自诸生家承素业门无富贵易农而仕【善曰东观汉记曰相者谓班超曰祭酒布衣诸生耳董仲舒仕不遇赋曰若不反身于素业莫随世而转轮东方朔戒子书曰饱食安步以仕易农言以禄代农也】乃祖平道风秀世爰在中兴仪刑多士位裁元凯任止牧伯【善曰晋中兴书曰范汪字平善言理为吏部郎徙吏部尚书徐兖二州刺史也中兴元帝也尚书即古元凯刺史即古牧伯也太史左传曰昔髙阳氏有才子八人苍舒隤凯梼戭大临龙降庭坚仲容叔达谓之八凯高辛氏有才子八人伯奋仲堪叔献季仲伯虎仲熊叔豹季貍谓之八元向曰平范云高祖之父也道风谓妙达理秀出也中兴谓东晋也刑法也多士众士裁浅也元凯八元】
　　【八凯皆尧之贤臣言逺祖之任浅于元凯止及刺史而已牧伯为刺史】高祖少连夙秉髙尚【善曰王僧孺范氏谱曰汪生少连　济曰秉执也髙尚不仕也】所富者义所乏者【五臣作非】时【善曰富义谓段干木魏都赋曰闲居隘巷室迩心遐富仁宠义职竞弗罗千乗为之轼庐诸侯为之止戈则干木之徳自解纷也汉书文帝曰惜李广不逢时　济曰富义谓富于道也所乏非时言当太平之时】薄宦东朝谢病下邑【善曰王僧孺范氏谱曰少连太子舍人余杭令　济曰东朝谓经仕宋太子谘议郎也下邑所居邑】先志不忘愚臣是庶且去嵗冬初国学之老博士耳【五臣作尔】今兹首夏将亚冢司【善曰刘璠梁典曰齐永元初云为广州刺史因废家居乆之为国子博士梁书曰天监元年云迁散骑常侍吏部尚书　良曰先志谓先祖隠逸之志将庶几不忘之亚次也】虽千秋之一日九迁荀爽之十旬逺至方之微臣未为速达【善曰东观汉记马援与杨广书曰车丞相髙祖园寝郎一月九迁为丞相者知武帝恨诛卫太子上书讼之然日当为月字之误也范后汉书曰荀爽字慈明献帝即位董卓辅政徴荀爽欲遁吏持之急不得去因复就拜平原相行至宛陵复追为光禄勲视事三日进拜司空爽自被徴命及登台司九十五日　翰同善注】臣虽无识唯利是视至于亏名损实为国为身知其不可不敢妄冒【善曰尚书伊尹曰臣为上为徳为下为民　铣曰言虽无识好利至于名实不当损国弃身亦知不可故不敢欺冒而进达也】陛下不弃菅【奸】蒯【苦】爱同丝麻【善曰左氏传君子曰诗云虽有丝麻无弃菅蒯虽有姬姜无弃憔悴　向曰菅蒯草名可以为索云自喻也言不以我下材而垂爱与丝麻同也丝麻喻贤良也】傥平生之言犹在听览宿心素志无复贰辞【善曰嵇康幽愤诗曰内负宿心王隠晋书甄彬奏曰不宜违人之素志　济曰平生言谓与帝相知之时有隠逸之言听览犹耳目也无复贰辞将不移平生之言也】矜臣所乞特回宠命则彛章载穆微物知免【善作表】臣今在假不容诣省不任荷惧之至谨奉表以闻【善有臣云诚惶以下六字　良曰乞请也言哀我所请回此尊宠之命于常法则和穆也微物葢云自谓也免谓免咎责也】
　　为萧扬州作荐士表【善曰萧子显齐书曰始安王遥光为扬州刺史刘璠梁典
　　曰齐建武初有诏举士始安王表荐琅邪王暕及王僧孺铣同善注】
　　任彦升
　　臣王言臣闻求贤暂劳垂拱永逸【善曰吕氏春秋曰贤主劳于求人而佚于治事　济曰任昉为始安王作表故本集云王言撰集者因随旧文而録之言求贤人虽暂劳得而任之则君上垂衣拱手永为逸乐】方之疏壤取类导川【善曰孟子曰舜使禹疏九河禹掘地而注之海国语太子晋曰伯禹疏川导滞也向曰疏通导引也通壤引川则溺者安任贤用能则乱者理】伏惟陛下道隠旒纩信充符玺【善曰老子曰大象无形道隠无名河上公注曰道潜隠使人无能指名也大戴礼曰孔子曰古者絻而前旒所以蔽明也黈絖塞耳所以掩聪也絻古冕字绕古纩字音义并同庄子曰圣人治天下为符玺以信之　济曰旒以蔽视纩以塞听言天子之道潜隠而信满内外如符玺焉充满也符玺印也】六飞同尘五让髙世【善曰汉书爰盎谓文帝曰陛下有高世之行三陛下从代乗六乗传驰不测之渊虽贲育之勇不及陛下陛下至代邸西向让天子者三南向让者再夫许由一让而陛下五以天下让过许由四矣又曰今陛下骋六飞驰不测老子曰和其光同其尘　良曰言今尘迹与之同】白驹空谷振鹭在庭【善曰毛诗曰皎皎白驹在彼空谷生刍一束其人如玉又曰振鹭于飞于彼西雍我客戾止亦有斯容　翰曰白驹贤者所乗空谷言圣人出仕而谷空也振众也鹭白鸟也以喻絜白之士在庭谓在王庭】犹惧隠鳞卜祝藏器屠保【善曰司马迁书曰仆之先人文史星厯近乎卜祝之间易曰君子藏器于身待时而动鹖冠子曰伊尹酒保太公屠牛皆海内荒乱立为世师　铣曰隠鳞谓君子如龙之隠也卜祝谓严君平也藏器谓藏治国之器也屠谓太公屠牛于朝歌保谓伊尹为酒家佣保】物色闗下委裘河上【善曰列仙传曰闗令尹喜内学老子西游先见其气知真人当过物色而遮之果得老子晏子曰治天下若委裘用贤委裘之实桓公听管仲而赵襄子信王登此之谓委裘然委裘谓用贤也神仙传曰河上公莫知其姓名也常读老子道徳经汉孝文帝驾从而请之】非取制于一狐谅求味于兼采【善曰王褒讲徳论曰千金之裘非一狐之腋张璠易注序曰蜜蜂以兼采为味也　济曰制裘非一狐之皮求美必兼采众味论为国者信资众贤】而【善无而】五声倦响九工是询【善曰鬻子曰昔者大禹治天下以五声听治汉书刘向上疏曰舜命九官济济相让和之至也应劭尚书禹作司空弃作后稷契作司徒咎繇作士垂作共工益作虞伯夷作秩宗防作典乐龙作纳言凡九官　良同善注】寝议【五臣作义】庙堂借听舆皁【善曰説苑晋东郭氏曰肉食者失计于庙堂藿食得不肝脑涂地班固汉书匈奴赞曰汉兴忠言嘉谋之臣相与议事于庙堂之上左氏传曰晋侯听舆人之诵左传臧僖伯曰若夫山林川泽之实皁隶之事　翰曰庙堂谓贵臣舆皁贱士也言寝息卿相之议借听微贱之言】臣位任隆重义兼家邦实欲使名实不违徼幸路絶【善曰邓析子曰循名责实君之事也奉法宣令臣之职也礼记曰子曰小人行险以儌幸儌古尧切　铣曰任重谓始安王扬州刺史义兼家邦谓与国为兄弟也言欲所任人皆取实材而絶儌幸儌幸犹苟且也】势门上品犹常格以清谈【善曰説苑晏子曰陂池之鱼入于势门谢灵运宋书序曰下品无髙门上品无贱族王隠晋书曰祖约清谈丰裁老而不倦　向曰势门谓权势之门格举也言势门之人有清谈者犹举之】英俊下僚不可限以位貌【善曰左太冲咏史诗曰世胄蹑高位英俊沈下僚济曰僚官也言英俊之材居于下职岂可以位卑皃陋而不用】窃见秘书丞琅邪臣王暕年二十一字思晦七叶重光海内冠冕【善曰梁书曰俭子暕字思晦何之元梁典曰侍中领右骁骑王骞字思晦太尉文宪公长子也左仆射王暕字思寂文宪公次子也王筠为骞碑亦云骞字思晦据此及梁书明梁典及碑误也晋中兴书曰王祥弟览生导导生洽洽生珣珣生昙首沈约宋书曰王僧绰昙首长子遇害子俭嗣也尚书曰宣重光晋中兴书庾冰疏曰臣因循家宠冠冕当世也　良曰七叶谓自王祥以下至暕父昙首凡七代冠冕不絶故云重光而谓海内所推美也】神清气茂允迪中和【善曰淮南子曰神清者嗜欲不能乱蔡洪张锜状曰锜资气早茂才干足任尚书曰允迪厥徳礼曰以乐徳教国子中和祗庸孝友　翰曰迪蹈也言神情俊茂允蹈中和之气】叔宝理遣之谈彦辅名教之乐【善曰臧荣绪晋书曰卫玠字叔宝好言理拜太子洗马常以人有不及可以情恕非意相干可以理遣故终身不见喜愠之容世説曰王平子胡毋彦国诸人皆以放任为达或去衣裸体乐广曰名教中自有乐地何为乃尔铣曰言暕俱有之】故以晖映先达领袖后进【善曰孙盛晋阳秋曰裴秀有风操十】
　　【嵗时人为之语曰后进领袖有裴秀　向曰晖映光明也领袖可为人之仪则】居无尘杂家有赐书【善曰韦昭吴书曰刘基不妄交游门无杂賔汉书曰班彪幼与兄嗣共游学家有赐书好古之士自逺方至济曰尘杂谓尘俗班彪家有赐书此言暕家亦有】辞赋清新属言逺室迩人旷物疎道亲【善曰陆机陆云别传曰云亦善属文清新不及机而口辩持论过之臧荣绪晋书曰阮籍虽放诞不拘礼教然发言逺也毛诗曰其室则迩其人甚逺尹文子曰处名位虽不肖不患物不亲已在贫贱不患物不疎已亲疎系乎势利不系乎不肖与仁贤也　良曰迩近旷逺居近亲道疎物也】养素丘园台阶虚位【善曰谢宣逺送孔令诗曰逝矣将归客养素克有终　翰曰素朴也台三台星主三公也言此人守朴丘园则虚三公之位】庠序公朝万夫倾望【五臣作首善曰孟子曰夏曰校殷曰序周曰庠学则三代共之曹植求亲亲表曰执政不废于公朝　铣曰言使此人】
　　【居庠序立公朝则万人皆倾首而钦慕】岂徒荀令可想李公不忘而已哉【善曰臧荣绪晋书曰荀顗字景倩颍阳人也魏太尉彧之第六子黄初末除中郎髙祖辅政见顗异之曰顗令君之子也近见袁侃亦曜卿之子也皆有父风范后汉书曰李固字子坚汉中南郑人司徒郃之子少好学四方之士多慕其风而来学京师咸叹曰是复为李公矣　向曰言暕继祖父之徳亦如是】前晋安郡侯官令东海王僧孺年三十五【善有字僧孺三字】理尚栖约思致恬敏既笔耕为养亦佣书成学【善曰刘璠梁典曰王僧孺字僧孺东海郯人也六嵗解属文梁兴除镇军记室稍迁兰陵太守卒于谘议东观汉记曰班超家贫为官佣写书投笔叹曰丈夫独不効傅介子立功絶域之地以封侯安乆笔耕乎东观记耕或为研范汉书曰班超为官佣书以供养吴志曰阚泽字徳润防稽人家世农夫至泽好学无以资常为人佣书以供纸笔所写既毕诵读亦徧矣　济曰理谓意趣也恬静敏达也言栖意俭约思至静达笔耕谓以笔代耕种以取给佣债】至乃集萤映雪编蒲缉栁【善曰檀道鸾晋阳春秋曰车字武子学而不倦贫不常得油夏月则练囊盛数十萤火以夜继日焉孙氏世録曰孙康家贫常映雪读书清介交游不杂汉书曰路温舒取泽中蒲截为牒编用写书楚国先贤传曰孙敬到洛在太学左右一小屋安止母然后入学编杨栁简以为经　良同善注】先言徃行人物雅俗【善曰易曰君子多识前言徃行以畜其徳孙绰子或问人物曰察虚实审真伪断成败定终始斯可谓之人物矣或问雅俗曰判风流正位分泾渭殊流雅郑异调题帖分眀标榜可观斯谓之雅俗矣　翰曰言古人言行正俗无不备知】甘泉遗仪南宫故事【善曰胡广汉官制度曰天子出车驾次第谓之卤簿长安时出祠天于甘泉用之名曰甘泉卤簿范后汉书曰郑为尚书令前后所存皆补益王政者着之南宫以为故事　铣同善注】画地成图抵掌可述【善曰汉书张安世子千秋为中郎将击鸟桓还霍光问以战鬬方略山川形势千秋口对兵事画地成图无所忘失战国防曰苏秦説赵王抵掌而言　向曰抵掌谓击手也余同善注】岂直鼮【延】鼠有必对之辩竹书无落简之谬【善曰挚虞三辅决録曰窦攸举孝亷为郎世祖光武大防灵台得防如豹文荧荧光泽世祖异之以问羣臣莫能知者攸对曰鼮鼠也诏问何以知攸曰见尔雅诏案秘书如攸言赐帛百匹张隲文士传曰人有于嵩山下得简一枚两行科斗书人莫能识司空张华以问束晳晳曰此明帝显节陵中防文验之果然朝廷士庶皆服其博识　济同善注】暕坐镇雅俗益已多僧孺访对不休质疑斯在【善曰班固汉书董仲舒述曰谠言访对为世纯儒太经曰爰质所疑宋衷曰质问也　良曰言暕进益于俗多僧孺有应对定疑之美质定也】并东序之秘宝瑚琏之茂器【善曰书曰大玉夷玉天球河图在东序典引曰御东序之秘宝论语子贡问曰赐也何如子曰汝器也曰何器也曰瑚琏也　翰曰东序讲道之处秘宝竒珍也瑚琏黍稷器也言二人可以为宗庙之任】诚言以人废而才实世资【善曰论语子曰君子不以言举人不以人废言解嘲曰邹衍颉颃而取世资班固汉书翟方进述曰用合时宜器周世资　铣曰信有以言而废人其人之才实可为世之资用】临表悚战犹惧未允不任下情【善有云云字】
　　为褚谘议蓁让代兄袭封表【善曰萧子显齐书曰褚蓁字茂绪为义兴太守改封巴东郡表让封贲子霁诏许之官至前将军卒然此表与集详略不同疑是藁本辞多冗长　向曰蓁南康郡公褚渊嫡子少出外继有庶兄贲袭爵蓁既长大贲上表请归封于蓁天子许焉而蓁上此表让于贲也】
　　任彦升
　　臣蓁言【五臣有一】昨被司徒符仰称诏防许臣兄贲【奔】所请以臣袭封南康郡公臣门籍勲防光锡土宇臣贲世载【五臣作载世】承【五臣作以】家允膺长徳【善曰萧子显齐书曰褚渊长子贲字蔚先官歴散骑常侍上表称疾让封与弟蓁国语曰祭公谋父曰奕世载徳韦昭曰载成也易曰开国承家小人勿用左氏传王子朝曰王后无嫡则择立长年钧以徳徳钧以卜也济曰司徒官名掌国邦教也勲功锡赐也土宇谓南康郡也卿大夫称家允信膺当也言兄贲信当年长而复有徳所以可承家业】而深鉴止足脱屣千乗【善曰老子曰知足不辱知止不殆吴都赋曰轻脱屣于千乘　良曰言兄贲有止足之鉴视所封郡如脱屣屣履也】遂乃逺谬推恩近萃庸薄能以国让义有归匹夫难夺守以勿贰【善曰左氏传公子鱼曰能以国让仁孰大焉　翰曰言大义合归兄也言已执匹夫之志终无二心】昔武始迫家臣之防陵阳感生之言张以诚请丁为理屈【善曰东观汉记曰张纯字伯仁建武初先诣阙封武始侯子奋字穉通兄根常被病纯病困家丞翕司空无功爵不当传嗣纯薨大行移书问嗣翕上书夺诏封奋奋上书曰根不病哀臣小称病今翕移臣又曰丁綝为陵阳侯薨长子鸿字季公让位于弟盛逃去鸿初与骏友善及鸿亡骏遇于东海阳狂不识骏骏乃正让之曰今子以兄弟私恩而絶父不灭之基可谓智乎鸿感悟垂涕乃还就国　铣曰张纯光武封其子奋嗣侯以父遗违诏不受有诏书下狱惶惧乃受也】且先臣以大宗絶绪命臣出纂傍统禀承在昔理絶终天永惟情事触目崩陨【善曰礼记曰继别为宗郑曰别子之嫡也族人尊之谓之大宗是宗子也天道无终而云终天永诀之辞也徐广赴谢车骑葬还诗曰潜圹既掩扉终天隔幽壤潘岳哀永逝曰今奈何兮一举邈终天而子不反也　向曰先臣谓父也大宗谓伯父宗絶绪谓无嗣也纂嗣承大宗禀父在昔之命则理絶终天之哀长思此情触目则心摧坠矣】若使贲高延陵之风臣忘子臧之节【善曰左传曰吴子诸樊既除防将立季札对曰曹宣公之卒也诸侯与曹人不义曹君将立子臧子臧去之遂不为也以成曹君君子曰能守节君义嗣也谁敢奸君有国非吾节也札虽不才愿附于子臧之节济同善注】是废徳举岂曰能贤【善曰左氏传曰宋公疾召大司马孔父而属殇公焉】
　　【对曰羣臣愿奉冯也公曰先君以寡人为贤使主社稷若弃徳不让是废先君之举岂曰能贤蓁引此以存让良同善注】陛下察其丹款特赐停絶不然投身草泽苟遂
　　愚诚尔【善曰曹大家蝉赋曰复丹欵之未足谢承后汉书曰朱宠隠身草泽　翰曰停絶谓不袭封也若不见免当投窜草泽以遂已志】不任【善作胜】丹慊之至谨诣阙拜表以闻臣诚惶诚恐【善作以下二字】
　　为范始兴作求立太宰碑表【善曰吴均齐春秋曰竟陵文宣王子良薨西昌侯以天子命假黄钺太宰萧子显齐书曰建武中故吏范云上表为子良立碑事不行　铣同善注】
　　任彦升
　　臣云言原夫存树风猷没着徽烈既絶故老之口必资不刋之书【善曰尚书曰彰善瘅恶树之风声应璩与王将军书曰雀鼠虽愚犹知徽烈西征赋曰非惟奉明邑号千人讯诸故老造自帝询杜预传序曰左丘明受经于仲尼以为经者不刋之书也　向曰猷道徽美烈业刋削也言风教道徳死当着其美业故老既没必资于铭记不可削除故云不刋也】而藏诸名山则陵谷迁贸府之延阁则青编落简【善曰司马迁书曰仆诚以着此书藏诸名山毛诗曰高岸为谷深谷为陵刘歆七略曰孝武皇帝勑丞相公孙广开献书之路百年之间书积如山故内则延阁广内秘书之府又曰尚书有青丝编目録　济曰迁移贸易也延阁书府也言著书藏名山则恐山谷移易置诸书府则复编简残毁言不如立碑之长乆也】然则配天之迹存乎泗水之上素王之道纪于沂川之侧【善曰汉书平纪曰郊祀髙祖以配天郦善长水经注曰泗水南有泗水亭汉髙祖庙前有碑延憙十年立家语南宫敬叔曰孔子生于衰周赞明易道以为法或者天将欲素王之乎何其盛也沂水南有孔子旧庙汉魏以来列七碑二碑无字　良同善注】由是崇师之义拟迹于西河【善曰礼记曽子谓子夏曰事夫子于洙泗之间退而老于西河之上使西河之人疑汝于夫子七略西河燕赵之间　翰曰子夏事夫子于洙泗之间是崇师退居西河西河之人皆疑之以为夫子是拟迹也】尊主之情致之于尧禹【善曰尊主谓伊尹也耻其君不如尧舜书曰昔先正保衡作我先王乃曰予弗克俾厥后惟尧舜其心愧耻若挞于市禹亦圣帝故连言之　铣同善注】故精庐妄启必穷镌勒之盛君长一城亦尽刋刻之美况乎甄陶周召孕育伊顔【善曰东观汉记曰王阜年十一辞父母欲出精庐以尚幼不见听荆州图曰隂令刘喜魏时宰县雅好博古教学立碑陈寔别传曰寔卒蔡邕为立碑刻铭然寔为太丘宰故曰一城也周公召公伊尹顔回也典引曰孕虞育夏甄殷陶周　向曰精庐谓寺观也一城谓牧宰言寺观之开牧宰之美犹尚刋勒碑颂况竟陵王有周公召公之化伊尹顔回之徳而不立铭记也】故太宰竟陵文宣王臣某与存与亡则义形社稷严天配帝则周公其人【善曰汉书文帝即位绛侯为丞相爰盎进曰丞相何如人上曰社稷臣盎曰绛侯所谓功臣非社稷臣社稷臣主存与存主亡与亡如淳曰人主在时与共治在时之事不以主亡而不行其政令也孝经子曰孝莫大于严父严父莫大于配天则周公其人也昔者周公郊祀后稷以配天宗祀文王于眀堂以配上帝　济曰社稷之臣主在共理其事主亡则行其政令言义理形见是社稷臣也严尊也然尊主配天则与周公同功也】体国瑞朝出藩入守进思必告之道退无苟利之専【善曰尚书曰尔有嘉猷则入告尔后于内公羊传曰大夫出境有可以安社稷利国家者则専之可也左氏传曰子产曰苟利社稷死生以之　良曰体国谓为政化之体以正朝廷出蕃谓为刺史也入守谓为司徒也进用忠以告君之美道退不苟且于利以専擅其事】五教以伦百揆时序【善曰尚书帝曰契汝作司徒敬敷五教在寛又曰纳于百揆时序　翰曰五教谓父义母慈兄友弟恭子孝伦理揆度也百事皆有决序】若夫一言一行盛徳之风琴书艺业述作之茂【五臣作义　善曰孟子曰舜闻一善言见一善行若决江河沛然莫之能御也易云曰新之谓盛徳谢承后汉书曰郑敬字次都琴书自乐礼记曰作者之谓圣述者之谓明明圣者述作之谓也　铣曰谓人有一言一行之善者艺道艺也述作谓着文章以述明圣之义】道非兼济事止乐善亦无得而【五臣无而】称焉【善曰周易曰智周万物而道济天下东观汉记曰上尝问东平王苍曰在家何业最乐者苍对曰为善最乐上嗟叹之论语曰齐景公有马千驷死之日民无得而称焉　向曰言小才能之人非大道兼济之事且独乐一善者亦不得可称而况大者乎】人之云亡忽移岁序【善曰诗曰人之云亡邦国殄瘁】鸱鸮东徙松槚成行【善曰言成王未知周公之意类郁林之嫌子良而周公有居摄之情由子良有代宗之议故假鸱鸮以喻焉吴均齐春秋曰郁林王即位子良谢疾不视事帝嫌之使潘敞以仗防之子良既有代宗议忧惧不敢朝事而子良薨毛诗序曰鸱鸮周公救乱也成王未知周公之志乃作诗以遗王名之曰鸱鸮焉説苑曰枭与鸠相遇鸠曰子安之枭曰我将东徙鸠曰何枭曰西方之人皆恶我声鸠曰子鸣于是鸣鸠曰子改鸣则可不改子鸣虽东徙犹恶子也左传伍子胥曰树吾墓槚】六府臣僚三藩士女【善曰萧子显齐书曰子良为辅国将军征虏将军竟陵王镇北将军征北将军防军将军斯谓六府子良又为防稽太守南徐州刺史又南兖州刺史斯谓之三藩也　良曰僚官也余同善注】人畜油素家怀鈆笔【善曰扬雄书曰赍油素四尺葛龚与梁相牋曰曹襃寝怀鈆笔行诵文书翰曰蓄积也油素绢也鈆粉笔也所以理书也】瞻彼景山徒然望慕昔晋氏初禁立碑【善曰景山谓坟也毛诗曰陟彼景山刘桢赠五官中郎将诗曰望慕结不解晋令曰诸葬者不得作祠堂碑石兽　翰曰景谓景行谓髙山仰止也言藩府士女皆积怀素笔瞻望王之景行空然思慕愿欲立碑】魏舒之亡亦从班列【五臣作列】而阮略既泯故首冒严科为之者竟免刑戮置【善作致】之者反嘉叹【善曰陈留志曰阮略字徳规为齐国内史为政表贤黜恶化风大行卒于郡齐人欲立碑时官制严峻自司徒魏舒以下皆不得立齐人思略不已遂共冒禁树碑然后诣阙待罪朝廷闻之尤叹美其惠　铣曰晋时令诸墓者不得作碑而司徒魏舒死特赐之碑泯灭也为谓作文者置立也】至于道被如仁功参防管本宜在常均之外【善曰论语子曰桓公九合诸侯不以兵车管仲之力也如其仁又曰管仲相桓公霸诸侯一匡天下民到于今受其赐微管仲吾其被髪左衽矣　向曰被及也言人有大功如管仲者则常在寻常均禁之外】故太宰渊丞相嶷亲贤并轨即为成规乞依二公前例赐许刋立【善曰褚渊碑即王检所制萧子显齐书曰防章文献王嶷字宣俨薨赠丞相南阳乐蔼为建立碑第二子恪托沈约及孔稚圭为文　济曰轨迹也言竟陵王贤与褚同迹亲与嶷同规请为立碑以依二公之例】宁容使长想九原樵苏罔识其禁驻跸【毕】长陵輶【由】轩不知所适【善曰礼记曰赵文子与叔誉观乎九原文子曰死者如可作也吾谁与归战国防顔蠋谓齐王曰秦攻齐曰敢有去栁下季墓五十步樵采者罪死不赦东观汉记和帝诏曰髙祖功臣萧曹为首朕望长陵东门见二臣之陇感焉　良曰輶轩使车也使采异方之言无碑使无所问】臣里闾孤贱才无可甄值齐网之弛賔客之禁防名委质忽焉二纪【善曰范后汉书曰建武中禁网尚寛诸王既长各招引賔客左氏传狐突曰策名委质其贰乃辟　翰曰言我逢齐网之寛废禁賔客游王门之法得委质事太宰已经二十四年】虑先犬马厚恩不荅而弊【五臣作敝】帷毁葢未蓐蝼蚁珠襦玉匣遽饰幽泉【善曰列女传曰梁寡髙行曰妾之夫不幸早死先犬马填沟壑虞贞节曰人受命于天而命长犬马受命于天而命短妾之天反先犬马死矣礼记仲尼曰吾闻之弊帷不弃为埋马也弊葢不弃为埋狗也战国防安陵君谓楚王曰犬马臣愿得试黄泉蓐蝼蚁延叔坚战国防注曰为王先用填黄泉为王作蓐以御蝼蚁西京杂记曰汉帝及诸侯王送死皆珠襦玉匣匣形如铠甲连以金缕皆镂为交龙鸾鳯龟龙之形所谓交龙玉匣　铣曰言我常恐先死不得报恩谁知我未借蝼蚁而太宰已在幽泉】陛下奬名教不隔微物使臣得骏奔南浦长号北陵【善曰南浦迎防北陵送葬　良曰大奬劝也隔谓蔽塞也微物云谦言也骏大奔走也南浦迎防处也北陵谓竟陵王葬处】既曲逢前施实仰觊后泽傥验杜预山顶【五臣作立岘】之言庶存马骏必拜之感【善曰襄阳记曰杜元觊好为身后名常自言百年后必髙岸为谷深谷为陵作二碑叙其平吴勲一沈万山下一沈岘山下谓参佐曰何知后代不在山头乎臧荣绪晋书曰扶风王骏字子臧宣帝第七子也都督雍凉州诸军事后薨民吏树碑赞述徳范长老见碑者无不拜之言其遗爱如此　济曰前施谓先许送葬也觊幸也后泽者谓望许立碑也余同善注】临表悲惧言不自宣


　　文选巻三十八
　　钦定四库全书
　　文选巻三十九
　　梁　昭　明　太　子　萧　统　编
　　唐李善吕延济刘良张铣吕向李周翰注
　　上书
　　上书秦始皇一首
　　李斯【善曰史记李斯者楚上蔡人也西说秦秦拜斯为客卿防韩使郑国来间秦以作注溉渠已而觉秦宗室大臣皆言秦王曰诸侯人来秦者秖为其主游间秦耳请一切逐客李斯议亦在逐中斯乃上书秦王除逐客之令复李斯官后始皇帝以斯为丞相及二世信赵髙之譛具斯五刑腰斩咸阳市也　良注同】
　　臣闻吏议逐客窃以为过矣【铣曰吏百官也】昔者【善无者字】穆公求士【向曰士谓贤才也】西取由余于戎东得百里奚于宛【善曰史记曰戎王使由余于秦秦后归由余缪公又使人间要由余遂去降秦缪公以客礼礼之又曰晋献公以百里奚为秦缪公夫人媵于秦百里奚亡秦走宛楚之鄙人执之缪公闻百里奚欲重赎之恐楚子不许以五羖羊皮赎之楚人许与之缪公与议国事大恱授之国政　翰曰戎宛小国名】迎蹇叔于宋求邳豹公孙支于晋【善曰史记曰百里奚谓缪公臣不及臣友蹇叔贤而世莫知缪公使人厚币迎蹇叔以为上大夫左氏传曰晋郄芮丕郑丕豹奔秦又曰秦伯谓公孙支曰夷吾其定乎对曰今其言多忌克难哉杜预曰公孙支秦大夫子桑也】此五子者不产于秦而【善无而字】穆公用之并国二十遂霸西戎【善曰史记曰秦用由余谋伐戎王益国十二开地千里遂霸西戎翰曰产生也】孝公用商鞅【于两】之法【向曰公孙鞅卫人也号为商君】移风易俗民以殷盛国以富彊百姓乐用诸侯亲服【善曰史记曰献公卒子孝公立又曰卫鞅西入秦说孝公变法修刑内务耕稼外励战死之士赏罚三年百姓便之天子致胙诸侯毕贺也】获楚魏之师举地千里至今治彊【善曰史记曰卫鞅将兵围魏安邑降之又曰卫鞅击魏公子卬封鞅为列侯号商君卬五刚切　翰曰举犹开也今秦之治国因此而彊】惠王用张仪之计拔三川之地西幷巴蜀北収上郡南取汉中【善曰史记曰孝公卒子恵文君立又曰恵文君八年张仪复相秦攻韩宜阳降之孝公十年纳魏上郡张仪伐蜀灭之又攻楚汉中取地六百里置汉中郡史记云孝公纳上郡此云恵王疑此误也又曰武王立张仪死武王谓甘茂曰寡人欲通车三川窥周室使甘茂伐宜阳拔之然通三川是武王张仪已死此云恵王用张仪之计拔三川疑此误也三川韩界也　良曰秦至恵王始称王张仪魏人也　铣曰拔除也上郡地名汉中蜀地】包九夷制鄢【音偃】郢东据成臯之险割膏腴之壤遂散六国之从【子容】使之西靣事秦功施到今【善曰九夷属楚夷也郢鄢楚二县盖秦令人据之也成臯县名周之东境六国韩魏燕赵齐楚也汉书音义文颍曰闗东为从史记恵王卒韩魏齐楚皆賔从　铣曰包兼也九夷蛮夷通称鄢郢楚都也成臯地名膏腴良地也壤亦地闗东为从闗西为衡从者闗西六国合而攻秦用张仪之计散败之而不得合也施恵也】昭王得范雎废穰侯逐华阳彊公室杜私门蚕食诸侯使秦成帝业【善曰史记曰武王卒立异母弟为昭襄王又曰穰侯魏冉者秦昭王母宣太后弟太后二弟其异父长弟曰穰侯姓魏氏名冉同父弟曰芈戎为华阳君魏冉为相国范雎说秦昭王言穰侯权重诸侯秦王乃免相国逐华阳君闗外春秋保干图曰光闿害蚕食天下髙诱淮南子注曰蚕食无余也　向曰范雎魏人也穰侯魏冉秦相也华阳君芈戎也皆秦之用事者也杜塞也蚕食言如蚕之食叶】此上【善无上字】四君皆以客之功【翰曰四者穆公孝公惠王昭王也以用也此数人者皆非秦人故云客】由此观之客何负于秦哉【善曰负犹累】向使四君却客而不【善作弗】纳疎士而不【善作弗】与是使国无富利之实而秦无彊大之名也今陛下致昆山之玉有和氏【善作随】之寳垂明月之珠服太阿之劒乗纎【五臣作息亷切】离之马建翠鳯之旗树灵鱓【徒河】之鼔【善曰新序固桑对晋平公曰夫劒产于越珠产于江南玉产于昆山此三寳皆无足而致墨子曰和氏之璧随侯之珠越絶书曰楚王召欧冶子干将作鐡劒二故二曰太阿孙卿曰纎离蒲梢皆马名郑礼记注曰鱓皮可以冒鼔也　济曰和氏寳则卞和之璧太阿劒名翠鳯以翠羽为鳯形而节旗也】此数寳者秦不生一焉而陛下恱之何也必秦国之所生然后可【五臣无可字】则夜光之璧不饰朝廷犀象之器不为玩好而赵卫之女不充后庭骏马駃【决】騠【啼】不实外廐【善曰周书曰正北以駃騠为献广雅曰駃马属　良曰犀角象牙也駃騠良马名廐马屋】江南金锡不为用蜀之丹青不为采所【五臣作可】以饰后宫充下陈【善曰下陈犹后列也晏子曰有二女愿得入身于下陈也　铣曰充满陈列也】娱心意恱耳目者必出于秦然后可则是宛【于元】珠之簮傅玑之珥阿缟【古老】之衣锦绣之饰不进于前【善曰说文曰珥瑱也徐广曰齐之东阿县缯帛所出者也此解阿义与子虚不同各依其说而留之旧注既少不足称善以别之佗皆类此　铣曰以宛珠饰簮傅玑饰珥珥珰也缟缯帛也出阿县】而随俗雅化佳冶窈窕赵女不立于侧也【善曰随俗雅化谓闲雅变化而能随俗也向曰冶美也窈窕美貌美女出于赵】　夫击瓮【于贡】扣【善作叩】缶【甫友】弹筝搏髀【陛】而歌呜呜快耳者真秦之声也【善曰说文曰瓮汲瓶也缶瓦器也秦人鼔之以节乐　翰曰搏击也髀腿也呜呜声也】郑卫桑间韶虞武象者异国之乐也【善曰礼记曰郑卫之音乱世之音也又曰桑间濮上亡国之音也乐动声仪曰舜乐曰箫韶又曰周乐伐时曰武象宋均曰武象象伐时用干戈徐广曰韶一作昭也　铣曰桑间地名而郑卫桑间之乐皆滛乐也韶虞舜乐武象周乐也】今弃击瓮而就郑卫退弹筝而取韶虞若是者【五臣无者字】何也快意之【善无之字】当前适观而已矣【善曰髙诱吕氏春秋注曰适中适也】今取人则不然不问可否不论曲直非秦者去为客者逐然则是所重者在乎色乐而所轻者在乎民人此非所【五臣作可】以跨海内制诸侯之术也【济曰跨据也】臣闻地广者粟多国大者人众兵彊者则士勇是以泰山不让土壤故能成其大河海不择细流故能就其深【善曰管子曰海不辞水故能成其大山不辞土石故能成其髙】王者不却众庶故能明其徳【善曰文子曰圣人不让负薪之言以广其名】是以地无四方人【善作民】无异国四时充美鬼神降福【良曰率土之内皆为王臣何四方异国之有乎四时交会充于内鬼神歆飨降福于中】此五帝三王之所以无敌也今乃弃黔首以资敌国却賔客以业诸侯【善曰郭象庄子注曰资者给赍之谓铣曰黔首民也业事也】使天下之士退而不敢西裹足不入秦【良曰言虽裹足以欲游秦而不得入】此所谓借宼兵而赍【资】盗粮者也【善曰战国防范雎说秦王曰此所谓借贼兵而赍盗食者也说文曰赍持遗也　翰曰借借也寇贼赍遗也】夫物不产于秦可寳者多士不产于秦愿忠者众今逐客以资敌国损民以益【五臣作荅】讐内自虚而外以树怨诸侯求国无危不可得也
　　上书吴王一首
　　邹阳【善曰汉书曰邹阳齐人也阳事吴王濞王以太子事隂有邪谋阳奏书諌为其事尚隐恶不欲指斥言故先引秦为喻因道胡越齐赵淮南之难然后乃致其意　济注同】
　　臣闻秦倚曲台之宫悬衡天下画地而人不犯兵加胡越【善曰应劭曰始皇帝所治处也若汉家未央宫也三辅黄图曰未央有曲台殿如淳曰衡犹称之衡也言其悬法度于其上申子曰君必有明法正义若权衡以称轻重所以一羣臣也　良曰曲台秦所居宫名悬衡悬法度也画地不犯教令也胡越南北边之国也】至其晩节末路张耳陈胜连从【子容】兵之据以叩函谷咸阳遂危【善曰史记曰陈胜字渉阳城人也胜为王号为张楚西击秦又曰张耳大梁人也陈胜起蕲以耳为校尉广雅曰据引也言相引以为援也　铣曰晩节末路谓二世时也叩击也函谷闗名咸阳秦所都也】何则【向曰设问辞】列郡不相亲万室不相救也【翰曰言苦秦之政也】今胡数渉北河之外上覆飞鸟下不见伏兎【善曰史记曰秦恵王游至北河徐广曰戎地之河上也苏林曰覆尽也言胡上射飞鸟下尽地之伏兎　济曰胡即匈奴也言胡人马盛扬尘于野不见鸟兽】鬬城不休救兵不止死者相随辇车相属转粟流输【去】千里不絶【善曰郑礼记注曰流犹行也　良曰辇车运辇之车属及也言转输千里不絶于道此假言吴与诸国幷力为汉所拒胡而实言诸国怨汉与吴连兵北伐于汉耳故说诸国之心不齐必无成矣下文言其所由也】何则彊赵责于河间【善曰应劭曰赵幽王为吕后所幽死文帝立其长子为赵王取赵之河间立弟辟彊为河间王至子襄王无嗣国除遂欲复还得河间之地　铣曰责求也赵大国故云彊也余文同】六齐望于惠后【善曰孟康曰髙后割济南郡为吕王台奉邑又割琅邪郡封营陵侯刘泽为琅邪王文帝乃立悼惠王六子为王言六齐不保今日之恩而追怨恵帝与吕后汉书曰文帝闵济北逆乱自灭尽封悼惠王诸子为列侯后齐文王薨无子于是分齐为六将闾为齐王惠为济北王贤为淄川王雄渠为胶东王卬为胶西王璧光为济南王也　向曰惠帝时齐悼惠王入朝吕后欲鸩杀之献城阳地尊鲁元公主而得免此六王之心常追怨惠帝及髙后】城阳顾于卢博【善曰孟康曰城阳王喜也喜父章与弟兴居讨诸吕有功本当尽以赵地王章梁地王兴居文帝闻其欲立齐王更以二郡王之章失职嵗余薨兴居诛死卢博济北王治处喜故顾念而怨也又曰二郡谓城阳章所封济北兴居所封兴居诛死故喜顾念而恨也秦山郡有博县济北县也　翰注同】三淮南之心思坟墓【善曰张晏曰淮南厉王三子为三王念其父迁杀也汉书曰上怜淮南王不轨上乃立厉王三子安为淮南王勃为衡山王赐为庐江王也　济曰文帝怜淮南厉王不轨迁而失国乃立厉王三子于淮南安为淮南王勃为衡山王赐为庐江王言三子皆望坟墓思其父见迁杀也】大王不忧臣恐救兵之不专【善曰孟康曰不专救汉也如淳曰皆自私怨宿忿不能为吴也若吴举兵反天子来讨谓四国但有意不敢相救也以孟康解其文故言不専救汉如淳解其意故云不能为吴二说相成义乃可明也　良曰言诸国皆有私怨不为吴也今大王不忧其不可若举兵伐汉天子来讨诸国但有其意无敢相救盖不能专一可以明矣此阳之微言也】胡马遂进窥于邯郸越水长沙还舟青阳【善曰苏林曰言胡越水陆共伐汉也此同孟康之义也张晏曰还舟聚舟也言胡为赵难越为吴难不可恃也此微同如淳之说秦始皇本记曰荆王献青阳之田已而背约得要击我南郡　铣曰邯郸赵都也长沙郡名还聚也青阳水名】虽使梁幷淮阳之兵下淮东越广陵以遏越人之粮汉亦折西河而下北守漳水以辅大国胡亦益进越亦益深此臣之所为大王患也【善曰大国谓赵也阳假言吴思助汉今胡越俱来伐之汉虽复使梁并淮阳之兵以遏越人之粮汉截西河以下而助于赵终无所益故胡亦益进越亦益深此臣为大王患也然其意欲破难吴计虽使当为乃使越人当为吴人辄当为御言吴赵欲来伐汉汉乃使梁并淮阳之兵以止吴人之粮汉截西河以御于赵如此则赵不得进吴不得深阳恶指斥故假胡越错乱其辞以下乃致其意焉　向曰阳恶指斥其事因杂乱其言词越假比吴也辅犹拒也胡比赵也言吴赵欲来伐汉汉必使梁并淮阳之兵以止吴人之粮汉截西河以拒于赵如此则吴赵各深不能相济事则必败故为大王忧也】臣闻蛟龙骧首奋翼则浮云出流雾雨咸集圣王砥【善作底】节修徳则游谈之士归义思名【善曰底与砥同底砺也战国防苏秦说赵王曰游者为之谈说　翰曰言自然相感者也骧举也龙无翼言翼即鳞也砥砺也阳将致其意也】今臣尽智毕议易【亦】精极虑【善曰如淳曰改易精思以谋虑之济曰言变易精思极尽谋虑也】则无国而不可干【善作奸】饰固陋之心则何王之门不可曳长裾乎【善曰尔雅曰奸求也奸与干同翰曰固陋阳谦词也裾衣裾】然臣所以【五臣无所以字】歴数王之朝背淮千里而自致者非恶臣国而乐吴民也【善无也字】窃髙下风之行尤说大王之义【善曰新序公孙龙谓平原君曰臣居鲁则闻下风髙先生之知恱先生之行也　良曰言来游于吴已歴数王也自齐至吴度淮千里下风之行言王之美行及人如风之驰下也髙敬尤甚也】故愿大王无忽察听其至臣闻鸷【至】鸟累百不如一鹗【善曰孟康曰鹗大雕也如淳曰鸷鸟比诸侯鹗比天子　向曰忽轻也至谓至情】夫全赵之时武力鼎士袨【县】服丛台之下者一旦成市不能止幽王之沈患【善作湛字　善曰服防曰全赵赵未分之时应劭曰后分为三也袨服大盛黄服也臣瓉以为鼎士举鼎之士丛台赵王之台韦昭曰髙帝子幽王反吕后杀之湛今沈字　翰曰全谓未分之时鼎士力举鼎者赵幽王反髙后杀之沈没也】淮南山东之侠死士盈朝不能还厉王之西也【善曰汉书曰淮南厉王长谋反废迁蜀韦昭曰徙蜀严道　济曰死士轻义之士盈满也朝王朝也淮南厉王长谋反废迁蜀故云西】然则计【善作谋】议不得虽诸贲不能安其位亦明矣【善曰左传曰吴公子光享王鱄设诸寘劒于鱼中以进抽劒以刺王说苑曰勇士孟贲水行不避蛟龙陆行不避狼虎　良曰诸専诸贲孟贲皆古勇士也不安其位言无益于事】故愿大王审画而已始孝文皇帝据关入立寒心销志不明求衣【善曰臣瓉以为文帝入关而立以天下多难故乃寒心战栗未明而起也　向曰寒心销志见国家多难也不明求衣言早起听朝也　铣曰画谓画防】自立天子之后使东牟朱虚东褒仪父之后【善曰应劭曰天下已定文帝遣东牟朱虚侯章东喻齐王嘉其首举兵欲诛诸吕犹春秋褒邾仪父者也　翰曰邾鲁国也仪父諡也功与齐相类故引而连之余文同】深割婴儿王之【善曰应劭曰文帝封齐王六子为王其中有小婴儿皆厚割地与之言孝文帝于骨肉厚　济注同】壤子王梁代益以淮阳【善曰言文帝之时梁王揖代王参淮阳王武后梁王揖早薨徙武为梁王也然参揖皆少故云壤也晋灼曰方言梁益之间所爱讳其肥盛曰壤也又曰方言玮其肥盛晋书注以玮为讳也　良曰壤子犹爱子也言文帝王其爱子揖为梁王参为代王武阳王后梁王揖薨徙武为梁王益加也】卒仆济北囚弟于雍者岂非象新垣等哉【善曰汉书曰济北王兴居闻帝之代乃反棘蒲侯击之兴居自杀又曰淮南王道死应劭曰二国有奸臣如新垣平等劝王共反也铣曰仆顿也济北王兴居闻帝之代乃反使将击之兴居自杀故谓顿也淮南王文帝弟也流徙之蜀至雍不食而死则谓囚也】今天子新据先帝之遗业左规山东右制关中变权易势大臣难知【善曰今天子景帝也先帝文帝也　向曰规犹带也变易权势合常道也大臣难知难探测也欲其戒慎】大王弗察臣恐周鼎复起于汉新垣过计于朝则我吴遗嗣不可期于世矣【善曰如淳曰新垣平诈言鼎在泗水中臣望东北汾隂有金寳气鼎在其中弗迎则不至为吴计者犹新垣平之言周鼎终不可得服防曰过误也　翰曰前言岂非象新垣平中言恐周鼎复起下言新垣过计失国亡由邪臣诈误故阳引此为谏言王为此谋则吴嗣必不在于世矣】髙皇帝烧栈道灌章邯兵不留行【善曰应劭曰章邯为雍王髙祖以水灌其城破之又曰烧栈道言髙祖烧所渉之栈道也史记曰张良说汉王烧絶栈道也言攻之易故不稽留也　济曰髙祖自汉中絶所烧之栈道至雍以灌章邯而破之兵不稽留】収敝【善作蔽】人之倦东驰函谷西楚大破【善曰张晏曰项羽自号西楚霸王　济曰収秦疲倦之兵出函谷关而破项羽西楚则项羽所称也】水攻则章邯以亡其城陆击则荆王以失其地【善曰如淳曰荆亦楚谓项王败走也良曰此叠上文荆则楚也】　此皆国家之不几者也愿大王熟察之【善曰孟康曰言国家不可庶几得之也铣曰言羽等甚彊盛尚见破防为国家者不可不慎其几防也熟犹深也】
　　于狱上书自明一首
　　邹阳【善曰汉书曰阳以吴王不可说去之梁从孝王游羊胜公孙诡等疾阳恶之于孝王孝王怒阳下狱吏将杀之阳乃从狱中上书书奏孝王立出之卒为上客也　向曰阳为人忼慨不为苟合介立于羊胜公孙诡之间胜等疾阳余同善注】
　　臣闻忠无不报信不见疑臣常以为然徒虚语耳昔者荆轲慕燕丹之义白虹贯日太子畏之【善曰如淳曰白虹兵象日为君畏畏其不成也列士传曰荆轲发后太子相气见白虹贯日不彻曰吾事不成矣后闻轲死事太子曰吾知其然也　翰曰燕太子丹使荆轲往刺秦王使相气见白虹贯日不彻而畏其事不成】卫先生为秦画长平之事太白蚀昴昭王疑之【善曰苏林曰白起为秦伐赵破长平军欲遂灭赵遣卫先生说昭王益兵粮为应侯所害事用不成其精诚上逹于天故太白为之食昴如淳曰太白天之将军也　济曰秦使白起伐赵破长平军欲遂灭赵遣卫先生说昭王益兵为应侯所害事不成故云昭王疑也是时太白食昴昴赵分也将有兵故蚀焉蚀于厯切】夫精诚变天地而信不谕两主岂不哀哉【良曰变动谕明也两主燕太子秦昭王】今臣尽忠竭诚毕议愿知左右不明卒从吏讯为世所疑【善曰张晏曰尽其计议愿王知之左右不明不敢斥王也讯考三日问之知与前辞同不也　铣曰言左右者不敢斥于王】是使荆轲卫先生复起而【五臣无而字】燕秦不悟也愿大王熟察之昔者【善无者字】玉人献寳楚王诛之【善曰韩子曰楚人和氏得璞玉于楚山之下捧而献之武王武王使人相之玉人曰石也王刖和左足武王薨成王即位和又献之玉人又曰石也刖其右足　向曰卞和得玉璞献之楚武王武王以为非玉刖其右足诛亦刑也】李斯竭忠胡亥极刑【善曰史记始皇以李斯为丞相始皇崩胡亥立斯具五刑者也　向曰李斯忠谏于秦二世而具五刑于市胡亥二世名】是以箕子佯【善作阳】狂接舆避世恐遭此患也【善无也字善曰史记曰纣滛乱不止箕子惧乃佯狂为奴论语曰楚狂接舆歌而过孔子曰鳯兮鳯兮何徳之衰　翰】
　　【曰箕子见纣无道佯狂为奴接舆避世之乱亦佯狂而歌也】愿大王察玉人李斯之意而后楚王胡亥之听【善曰以其计谬故令后之】无使臣为箕子接舆所笑臣闻比干剖心子胥防夷【善曰史记比干彊諌纣怒曰吾闻圣人心有七窍剖比干观其心又曰子胥自刭王乃以子胥尸盛以鸱夷之革浮之江中应劭曰取马革为防夷防夷榼形　济曰比干彊谏纣剖其心而观子胥諌吴王吴王赐之死取其尸以防夷之革沈之于江防夷以皮作防形】臣始不信乃今知之【良曰知忠而获罪】愿大王熟察少加怜焉语曰白头如新倾盖如故【善曰汉书音义曰或初不相识相知至白头不相知文頴曰倾盖犹交盖驻车也家语曰孔子之郯遭程子于涂倾盖而语终日甚相说　铣曰言人不相见自少至老其犹新知情若相得倾盖之间有同故交也】何则知与不知也故樊于期逃秦之燕借荆轲首以奉丹之【善无之字】事【善注同　向曰于期为秦将得罪于秦而逃于燕荆轲见于期曰今闻秦购将军之首金千斤邑万家有一言可以解燕国之患报将军之仇何如于期曰为之奈何轲曰愿得将军之首以献于秦王王必喜见臣臣因左手持其袖右手揕其胷于期从之遂自刎借借也丹即燕太子徐广曰揕丁鸩切】王奢去齐之魏临城自刭【古郢】以却齐而存魏【善曰汉书音义曰王奢齐臣也自齐亡之魏齐伐魏奢登城谓齐将曰今君之来不过以奢故也义不苟生以为魏累遂自刭齐兵遂却　翰注同】夫王奢樊于期非新于齐秦而故于燕魏也所以去二国而死二君者行合于志而慕义无穷也是以苏秦不信天下为燕尾生【善曰服防曰苏秦于秦不出其信于燕则出尾生之信也善曰史记苏秦曰尾生与女子期于梁下女子不来水至不去抱梁柱而死　翰曰苏秦于天下则反覆无信于燕则出有尾生之信也】白圭战亡六城为魏取中山【善曰张晏曰白圭为中山将亡六城殆欲诛之亡入魏文侯厚遇之还拔中山　良注同】何则诚【善作成】有以相知也苏秦相燕人恶之于燕王燕王按劒而怒食以駃【决】騠【音蹄　善曰恶谓谗孟康曰虽有谗恶王更膳以珍竒之味也　铣曰燕王怒其谗者而转重苏秦更烹一骏马以食秦駃騠骏马名】白圭显于中山中山【善无中山字】人恶之于魏文侯文侯【五臣无文侯字】投以夜光之璧【善曰言白圭拔中山而尊显而人说短于文侯向曰文侯不信谗者而更亲白圭赠以寳玉】何则两主二臣剖心析【昔】肝相信岂移于浮词哉故女无美恶入宫见妬士无贤不肖入朝见嫉昔者司马喜膑【鼻引】脚于宋卒相中山【善曰战国防曰司马喜三相中山尚书吕刑曰膑者脱去人之膑郭璞三苍解诂曰膑膝盖也　翰曰司马喜为宋所刖而说中山之君而王以为相也膑刖也】范雎折【拉】脇折齿于魏卒为应侯【善曰史记曰范雎随魏中大夫须贾使齐齐襄王赐范雎金十斤及牛酒须贾以为持魏国隂事告齐以告魏相魏之诸公子魏齐遂使人笞击范雎折脇折齿雎得出亡入秦为应侯广雅曰折折也　济曰范雎为魏相魏齐之所笞击折齿折脇雎得出亡入秦说秦王王以为应侯也】此二人者皆信必然之画捐朋党之私挟孤独之交故不能自免于嫉妬之人也是以申徒狄蹈雍【平】之河徐衍负石入海【善曰服防曰殷之末世人也如淳曰庄周云申徒狄諌而不聴负石自投河尔雅曰水自河出为雍言狄先蹈雍而后入河汉书音义曰徐衍周之末人也见列士传论语防曰徐衍负石伐子自狸守分亡身握石失躯宋均曰狸犹杀也力之切如淳同向注　向曰申徒狄谏殷不聴自投扵河水自河出为雍徐衍恶周末之乱负石投于海中】不容身于世义不苟取比周于朝以移人主【善作主上】之心【善曰新语曰穷泽之民身不容于世言皆义不苟取比周朋党在朝廷以移主上之心妄求合也六韬曰结连朋党比周为权杜预曰比近也周密也　铣曰比周朋党也】故百里奚乞食于道【善无道字】路缪【善作穆】公委之以政【善曰说苑邹子说梁王曰百里奚乞食于路而穆公委之以政】戚饭牛于【善无于字】车下而桓公任之以国【善曰吕氏春秋曰戚饭牛车下望桓公而悲击牛角疾歌邹子说梁王曰戚扣辕而歌桓公任之以国】此二人者【善无者字】岂素宦于朝借誉于左右然后二主用之哉感于心合于意坚如胶漆昆弟不能离岂惑于众口哉故偏聴生姧独任成乱昔鲁聴季孙之说逐孔子【善同向注　向曰齐人馈女乐季桓子受之三日不朝孔子去之鲁用季氏故云聴其说】宋信子冉之计囚墨翟【善曰文子曰子罕也冉音任未详　翰曰宋用子冉而囚系墨翟】夫以孔翟【善作墨】之辩不能自免于谗谀而二国以危【济曰宋鲁竟弱故云危】何则众口铄金积毁销骨【善曰国语泠州鸠曰众心成城众口铄金贾逵曰铄消也众口所恶金为之销亡积毁销国亦云销骨又曰谗毁之言骨肉之亲为之消防国亦然也】是以秦用戎人由余而霸中国齐用越人子臧而彊威宣【善曰言齐任子臧故威宣二王所以彊盛史记桓公卒子威王因齐立威王卒子宣王辟彊立张晏曰子臧越人也　良曰秦穆公取由余于戎而用之穆公为霸王齐用越人子臧而威王宣王所以彊盛】此二国岂拘于俗牵于世系竒偏之辞哉公聴并观垂名【善作明】当世【善曰公聴无私也并观无偏也尸子曰论是非者自公心聴之而后可知也　铣曰竒独也公听并观言无私也】故意合则胡越为昆弟由余子臧是也不合则骨肉为讐敌朱象管蔡是也【五臣作矣善曰史记曰舜弟象傲常欲杀舜丹朱尧子讐敌未闻尚书曰周公位冢宰羣叔流言乃致辟管叔于商囚蔡叔于郭邻向曰丹朱尧子而不肖也象舜弟常欲杀舜管叔蔡叔皆周公弟也流恶言以疑周公周公诛之言此四人于尧舜周公则为骨肉而不率父兄之徳故为讐敌】今人主诚能用齐秦之明后宋鲁之聴则五伯【善作霸】不足侔而【善无而字】三王易为比也是以圣王觉悟捐子之之心而不说田常之贤良【善无良字同翰注　翰曰五伯齐桓秦穆晋文宋襄楚庄也侔比也三王禹汤武也　济曰捐弃也燕昭王属国于子】
　　【之子之南靣行王事齐国因伐燕燕国君哙死子之亡信可弃也齐田常弑简公而立平公以常为相五年齐国政皆归田常何足恱也】封比干之后脩孕妇之墓故功业覆于天下何则欲善无厌也【善曰应劭曰纣刳姙者观其胎产良曰纣剖比干刳懐孕之妇武王封其后而修其墓】夫晋文公亲其讐而彊霸诸侯【善曰张晏曰寺人勃鞮也国语曰初献公使寺人勃鞮伐文公于蒲城文公逾垣寺人斩其袪及入寺人求见于是吕郄兾芮畏偪悔纳公谋作乱伯楚知之故求见公公遽见之伯楚以吕郄之谋告公韦昭曰寺人掌内袪袂也勃鞮字伯楚　铣曰讐谓寺人勃鞮为晋献公之逐文公斩其袪文公即位用其言而免吕却之难遂以彊霸】齐桓公用其仇而一匡天下【善曰左传寺人披谓晋侯曰齐桓公置射钩而使管仲相论语曰管仲相桓公霸诸侯一匡天下此之谓也铣曰仇谓管仲为公子紏射桓公中钩】　何则慈仁殷勤诚加【善本作嘉字】于心此不可以虚辞借也至夫秦用商鞅之法东弱韩魏立彊天下而卒车裂之【善曰秦孝公卒太子立公子防之徒告商君反商君亡至闗下欲舍客舍人不知其是商君曰商君之法舍人无验者坐之商君喟然叹曰嗟乎为法之一至于此哉秦恵王车裂商君郑周礼注曰车裂曰轘】越用大夫种之谋禽劲吴而霸中国遂诛其身【善曰史记越王句践举国政属大夫种越平吴以兵北渡淮东方诸侯毕贺称霸王范蠡乃去遗大夫种书种见称疾不朝人或谗种作乱越王乃赐种劒而自杀】是以孙叔敖三去相而不悔于【乌】陵子仲辞三公为人灌园【善曰列女传曰于陵子终贤楚王欲以为相使使者往聘迎子终出使者与其妻逃乃为人灌园也　向曰孙叔敖楚之处士三为相而不喜知其才得之三去相而不悔知其非已罪余同善注】今人主诚能去骄傲之心懐可报之意披心腹【五臣作肠】见情素【善曰战国防蔡泽说应侯曰公孙鞅事孝王竭心谋示情素】隳肝胆施徳厚终与之穷逹无爱【五臣作变】于士【善曰于士所求无所爱惜也】则桀之犬【善作狗】可使吠尧而跖【只】之客可使刺由【善曰应劭曰由许由也跖盗跖也韦昭曰言恩厚无不使战国策刁鞮谓田单曰跖之狗或尧非其主也音吠并同　翰曰隳开也】何况因万乗之权假圣王之资乎【济曰言苟能尽心于人人无有不可使者】然则荆轲沈【善作湛】七族要离燔妻子岂足为大王道哉【善曰张晏曰七族上至髙祖下至曽孙吕氏春秋曰吴王阖闾欲杀王子庆忌要离曰诚族臣请必能吴王曰诺明旦加罪焉执其妻子燔而扬其灰髙诱曰吴王伪加要离罪烧妻子扬其灰也　济曰荆轲为燕刺秦王不成其七族坐之沈没也吴王将杀王子庆忌要离诈以罪亡令吴王燔其妻子而扬其灰要离走见庆忌因以劒刺之】臣闻明月之珠夜光之璧以暗投人于道路【善无路字】众莫不按劒相盼者何则无因而至前也蟠木根柢【蔕】轮囷【去伦】离竒【衣】而为万乗器者何则以左右为之容也【善曰张晏曰柢下本也轮囷离竒委曲盘戾也广雅曰蟠曲器谓服玩之属容谓雕饰杜预左氏传注曰容形容也　铣曰盼顾也蟠木曲木也柢本也轮囷离竒屈盘髙下也万乗天子也】故无因而至前虽出随侯之珠夜光之璧秖足结怨而不见徳故有人先谈则枯木朽株树功而不忘【善曰谈或为游　向曰徳重者人不以为徳故也】今天下布衣穷居之士身在贫贱虽尧舜之术挟伊管之辩懐龙逄比干之意【翰曰被术法也伊管伊尹管仲也龙逄比干皆忠臣也】欲尽忠当世之君而素无根柢之容虽竭精神欲开忠信辅人主之治【善作政】则人主必袭按劒相盼之迹矣【善曰小雅曰开逹也】是使布衣之士不得为枯木朽株之资也【善无也字翰曰袭因也】是以圣王制世御俗独化于陶钧之上【善曰张晏曰陶家名模下圎者为钧以其能制器为大小比之于天也论语考比防曰引五子以避俗逺邦殊域莫不向风　良曰陶钧造瓦器者制方圎大小任其所欲故比之矣】而不牵乎卑辞之语不夺乎众多之口【善曰圣人不为卑辞所牵苏秦曰卑辞以谢君国语泠州鸠曰众心成城众口铄金】故秦皇帝任中庶子嘉之言【五臣有以字】信荆轲之说而匕首窃发周文王猎泾渭载吕尚而归以王天下【善曰战国防曰荆轲既至秦持千金之资币厚遗秦王宠臣中庶子嘉嘉为先言于秦王曰燕愿举国为内臣如郡县又献燕督亢之地图图穷匕首见秦王惊自引而起轲乃引其匕首以随秦王通俗文曰匕首其头类匕故曰匕首短而便用也六韬曰文王田于渭阳卒见吕尚坐茅而渔战国防范雎谓秦王曰臣闻吕尚遇文王立为太师史记西伯猎果遇太公于渭立为师也　铣注同】秦信左右而亡周用乌集而王【善曰汉书音义曰太公望涂遘卒遇共成王功如乌鹊之暴集也】何则以其能越拘挛之语驰域外之议【善作义】独观于昭旷之道也【向曰拘挛浅近昭旷大明也】今人主沈于【善无沈于】谄谀之词牵于帷墙之制【善曰汉书音义曰言为左右便辟侍帷墙臣妾所见牵制　翰曰沈溺也帷墙妻妾所居也】使不羁之士与牛骥同皁此鲍焦所以忿于世而不留富贵之乐也【善曰不羁谓才行髙皁食牛马器以木作如槽列士传曰鲍焦怨世不用已采疏于道子贡难之曰非其世而采其疏此焦之有哉弃其疏乃立枯于洛水之上疏即古蔬字　济曰不羁贤才无所拘系也骥良马也皁饲牛马枥也余文同】臣闻盛饰入朝者不以私汚义砥【止】砺名号者不以利伤行【善曰尚书注曰砥磨石也论语曰子罕言利】故里名胜母曽子不入邑号朝歌墨子回车【善曰晋灼曰史记乐书纣作朝歌之音朝歌者不时也淮南子曰墨子非乐不入朝歌古事未详　良曰恶有胜母之名纣作朝歌之音朝歌者不时也朝朝而歌无所用心故丑之】今欲使天下恢廓之士诱于威重之权胁于位势之贵回靣污行以事谄谀之人而求亲近于左右则士有伏死堀穴岩【五臣作岩穴】薮之中耳安有尽忠信而趋阙下者【五臣无者字】哉【铣曰恢廓广大也诱进胁迫也】
　　上书谏猎
　　司马长卿【向曰是时天子方自击熊逐兽相如因上疏谏猎】
　　臣闻物有同类而殊能者故力称乌获捷言庆忌勇期贲育【善曰史记曰秦武王有力士乌获孟说皆至大官吕氏春秋曰吴王欲杀王子庆忌谓要离曰吾尝以马逐之江上而不能及说苑曰勇士孟贲水行不避蛟龙陆行不避狼虎战国防范雎曰夏育之勇焉而死翰同善注】臣之愚暗窃以为人诚有之兽亦宜然今陛下
　　好陵阻险射猛兽卒然遇轶才之兽骇不存之地犯属车之清尘【善曰汉书音义曰大驾属车八十一乗车尘言清尊之意也　济曰轶才过于众也骇惊也不存谓势不可以存也属车从车言犯清尘不敢指斥之也】舆不及还辕人不暇施功虽有乌获逄防之伎力不得施【善无施字】用枯木朽株尽为难矣【善曰吴越春秋陈音曰黄帝作弓后有楚狐父以道传羿羿传逄防也】是胡越起于毂下而羌夷接轸也岂不殆哉【良曰起毂接轸有如戎狄不逺矣轸车后横木】虽万全无患然本非天子所宜近也且夫清道而后行中路而驰犹时有衔橛【渠月】之变【善曰张揖曰衔马勒也橛騑马口长衔也家语子曰泛扫清路行者必止庄子伯乐曰我善调马前有饰橛而后鞭防之威　铣曰驰行橛勒也】而况乎渉丰草骋丘墟【善曰毛诗曰湛湛露斯在彼丰草吕氏春秋曰吴为丘墟　向曰丰茂骋驰也】前有利兽之乐而内无存变之意【善曰郑礼记注曰利犹贪也】其为害也不亦难矣夫轻万乗之重不以为安而乐出万有一危之涂以为娱臣窃为陛下不取也【翰曰万乗天子也】盖闻明者逺见于未萌而智者避危于无形【善曰太公金匮曰明者见兆于未萌智者避危于无形　向曰萌始形见也】祸故【善作固】多藏于隐微而发于人所忽者也【铣曰忽轻也】故鄙谚曰家累千金坐不垂堂【善曰张揖曰畏櫩瓦堕中之也　铣曰惧瓦堕而伤之也】此言虽小可以喻大臣愿陛下留意幸察
　　上书谏吴王
　　枚叔【善曰汉书枚乗字叔淮阳人为吴王濞郎中吴王初怨望谋为逆也乗奏书谏王不纳遂去之从梁孝王游后景帝拜乗农都尉卒然乗之卒在相如之前而今在后误也济注同】
　　臣闻得全者昌失全者亡【善曰史记淳于髠说邹忌子曰得全全昌失全全亡　翰曰全谓安全之道】舜无立锥之地以有天下禹无十户之聚以王诸侯汤武之土不过百里【善曰韩子曰舜无置锥之地于后世而徳结史记苏秦说赵王曰舜无咫尺之地以有天下禹无百人之聚以王诸侯汤武之土不过百里立为天子诚得其道者也】上不絶三光之明下不伤百姓之心者有王术也【善曰不絶其明言合度也髙诱淮南子注曰三光日月星也济曰不絶其明者舜禹汤武与天合徳日月不食五星不乱】故父子之道天性也【善曰父子喻君臣也孝经曰父子之道天性也】忠臣不避重诛以置【五臣无置字】直谏则事无遗防功流万世【良曰遗失也】臣乗愿披心腹【善作腹心】而效愚忠惟大王少加意念恻怛之心于臣乗言【铣曰效进怛伤也】夫以一缕之任系千钧之重上悬之无极之髙下垂之不测之渊虽甚愚之人犹知哀其将絶也【向曰缕丝缕也三十斤曰钧不测言至深不可得知也】马方骇鼔而惊之系方絶又重镇之系絶于天不可复结坠入深渊难以复出【善曰孔业子曰齐东郭亥欲攻田氏子贡曰今子士也位卑图大殆非子之任也夫以一缕之任繋千钧之重上悬之于无极之髙下垂于不测之深傍人皆畏其絶而造之者不知其子之谓乎马方骇鼔而惊之繋方絶重镇之马奔车覆六辔不禁繋絶其髙坠入于深其危必矣亥曰吾已矣　翰曰骇惊也鼔击鼔也镇压结续也】其出不出间不容髪【善曰苏林曰臣改计取福正在今日言其微切甚急曽子曰律厯迭相治也其间不容髪矣　济曰事之几微切急其间不容一髪言改其过谋脩其政道不可失于今日】能听忠臣之言百举必脱【善曰孙卿子曰平则虑险安则虑危是百举不陷也　良曰言虽百度举措不失善道是尽脱于祸也】必若所欲为危于累卵难于上天变所以【善无以字】欲为易于反掌安于泰山【善曰说苑曰晋灵公造九层台荀息闻之求见曰臣能累十二博棊加九鸡卵其上公曰危哉国语曰升天之无阶也反掌言易也孟子曰武丁有天下犹反掌也春秋保干圗曰安于泰山与日合符　铣曰欲为谋逆之计变改也】今欲极天命之上夀敝【善作弊】无穷之【善有极字】乐究万乗之势不出反掌之易居泰山之安【善曰弊犹尽也　向曰极穷究尽也】而欲乗累卵之危走【奏】上天之难此愚臣之所大惑也【顔监曰走趣也】人性有畏其景而恶其迹却背而走迹逾多景逾疾不如就隂而止景防迹絶【善曰庄子渔父曰人有畏景恶迹而去之走者举足逾数而迹疾而景不离自以为尚迟疾走不休絶力而死不知处隂以休景静处以息迹愚亦甚矣　济曰景影也】欲人勿闻莫若勿言欲人勿知莫若勿为欲汤之沧【楚谅】一人炊之百人扬之无益也不如絶薪止火而已【善曰汉书音义或曰沧寒也吕氏春秋曰夫以汤止沸沸愈不止去火则止矣　济曰沧冷也】不絶之于彼而救之于此譬由抱薪而救火也【善曰文子曰不治其本而救其末无异凿渠而止水抱薪而救火也　良曰不絶于彼谓逆谋也救之于此谓以逆求福也】养由基楚之善射者【善有也字】去杨叶百步百发百中杨叶之大加百中焉可谓善射矣然其所止乃【善无乃字】百步之内耳比于臣乗未知操弓持矢也【善曰战国防曰苏厉谓周君曰养由基者善射去杨栁叶百步而射百发百中也　铣曰言养由基之射所得称善于百中者百步内耳言已之谋虑深逺与人相比则养由未解持弓矢操持也】福生有基祸生有胎【善曰服防曰基胎皆始也　向曰基初胎始也】纳其基絶其胎祸何自来哉【善无哉字】泰山之霤【力救】穿石殚极之【五臣作绠】断榦【善曰自从也晋灼曰防古绠字殚尽也极之绠干井上四交之榦常为汲者所锲伤也　翰曰泰山之水霤乆而滴穿其石也绠索也榦井上木也言尽极井索用乆而刻断其木也】水非石之鑚索非木之锯渐靡使之然也【济曰靡无也】夫铢铢而称之至石必差寸寸而度之至丈必过【善曰张晏曰乗所转四万六千八十铢而至于石合而称之必有盈缩也　铣曰铢权分寸絫之重也言自铢铢称之寸寸度之至石丈必有盈缩差过皆不中也】石称丈量径而寡失【善曰文子曰夫事烦难治也法苛难行也多求难赡也寸而度之至丈必差铢而称之至石必过石称丈量径而寡失故大较易为智曲辩难为惠径直也　良曰径疾寡少也若石称丈量则疾而且易所失又少矣言事大略防之则定以小智成之则败】夫十围之木始生而蘖足可搔【先牢】而絶手可擢而拔【善作抓　善曰尸子曰千丈之木始若蘖足易去也庄子曰橡樟初生可抓而絶广雅曰搔抓也字林曰抓壮交切　铣曰三尺曰围十围言大也蘖小也搔拨防絶擢摇也】据其未生先其未形也【善无也字　向曰言制事在于未发】磨砻砥砺不见其损有时而尽种树畜养不见其益有时而大积徳累行不知其善有时而用弃义背理不知其恶有时而亾【善曰贾逵国语注曰砻力公切尚书注曰砥磨石也　翰曰为事不已必见其效此所以谏王乆为逆谋恐一朝见用矣磨砻砥砺皆磨石也】臣愿【五臣无臣字】王熟计而身行之此百代不易之道也上书重谏吴王【济曰晁错为御史大夫定制度削诸王地吴王与诸国既举兵反以
　　诛晁错为名汉闻之斩错以谢诸侯乗复上书说王使罢兵】
　　枚叔【善曰汉书曰吴王举兵西向以诛晁错为名汉闻之斩错以谢诸侯乗于是复说吴王】
　　昔秦西举胡戎之难【去】北备榆中之关南距羌笮【音昨善作莋】之塞东当六国之从【子容反　善曰胡戎为难举兵而却也汉书曰金城郡有榆中县又曰南夷　隽东北君长十数莋都最大六国韩魏燕赵齐楚也　良曰言秦三靣有敌而又能东向以当六国也六国韩魏燕赵齐楚关东连兵曰从距至也羌苲夷名】六国乗信陵之借明苏秦之约厉荆轲之威【善曰孟康曰魏公子无忌号信陵君又曰汉书音义曰无忌甞总五国却秦有地资也　铣曰信陵君无忌甞率二国兵逐秦至函谷关其后六国乗借其力苏秦又约六国连兵以拒秦燕复使荆轲以刺秦王】并力一心以备秦然秦卒禽六国灭其社稷而并天下者【善作是】何也则地利不同而民轻重不等也今汉据全秦之地兼六国之众脩戎狄之义而南朝羌笮此其与秦地相什而民相百大王之所明知也【善曰言地多十倍民多百倍　向曰项羽分秦地为三而汉全有之故云全秦而尽有六国之众又脩恩义以抚戎狄而羌夷来朝比之于秦其地十倍其人百倍过之也】今夫谗谀之臣为大王计者不论骨肉之义民之轻重国之小大以为吴祸此臣所以为大王患也夫举吴兵以訾于汉譬犹蝇蚋【而锐】之附羣牛腐【辅】肉之齿利劒锋接必无事矣【善曰说文曰秦谓之蚋楚谓之蚊齿犹当也　翰曰訾量也蚋蚊也蝇蚋固不能害牛也朽肉触劒徒自防耳吴之犯汉有类于斯无事言必败无成事也腐朽也齿犹触也】天下闻吴率失职诸侯愿责先帝之遗约【济曰失职谓削地也责求先帝约谓本封】今汉亲诛其三公以谢前过【善曰错为御史大夫故曰三公也　良曰三公谓晁错也错为御史大夫而言三公者重其事也前过谓削地】是大王之【善无之字】威加于天下而功越于汤武也夫吴有诸侯之位而富实于天子有隐匿之名而居过于中国【铣曰隐匿谓僻在东海也居过中国谓胜于京师】夫汉并二十四郡十七诸侯方输【去】错出军行数千里不絶于郊其珍怪不如山东之府【善曰张晏曰汉时有二十四郡十七王也又曰此言贡献之多方输四方更输错杂而出如淳曰山东吴王之府藏也又曰错出张云错互出攻则谓兴军逺行也军一为运错出谓四方更输交错出献之而行也　向曰方输谓贡万物也错杂也珍怪寳玩也山东府吴府名也】转粟西向陆行不絶水行满河不如海陵之仓【善曰如淳曰言汉京师仰须山东漕运以自给耳济曰海陵县有吴太仓】脩治上林杂以离宫积聚玩好圈【竒免】守禽兽不如长洲之苑【善曰服防曰吴也韦昭曰长洲在吴东也　良曰上林天子长洲吴名】游曲台临上路不如朝夕之池【善曰张晏曰曲台长安台临道上苏林曰以海水朝夕为池　铣曰曲台汉宫台名临上路言台下临苑路矣朝夕池海也汉宫池小故不如也】深壁髙垒副以关城不如江淮之险【向曰壁垒军城也副重也关城函谷峣武等关淮南吴之所以为固也】此臣之所为大王乐也今大王还兵疾归尚得十半【善曰言王早还冀十分之中得半安全　翰曰十中有五得免祸】不然汉知吴之有吞天下之心赫然加怒遣羽林黄头循江而下袭大王之都【济曰羽林黄头袭水战者也掩其不备曰袭都谓吴都广陵】鲁东海絶吴之饟【失让】道【善曰吴饟军自海人河故命鲁国入东海郡以絶其道也地理志有鲁国及东海郡　良曰鲁东海二都也使之絶吴人饟馈之道】梁王饰车骑习战射积粟固守以备荥阳待吴之饥大王虽欲反都亦不得已【铣曰梁王武也荥阳县名】夫三淮南之计不负其约【向曰三淮南谓淮南王安衡山王赐庐江王勃也及吴楚反皆守汉约不从吴也】齐王杀身以灭其迹【善曰晋灼曰齐孝王将闾也吴楚反坚守距三国不从后栾布等闻初与三国有谋欲伐之王惧自杀汉书曰齐王闻吴楚平乃自杀今乗已言之汉书与此必有一误也　翰注同】四国不得出兵其郡赵囚邯郸此不可掩亦已明矣【善曰晋灼曰胶东胶西济北临淄王也发兵应此谋应劭曰汉将郦寄围赵王于邯郸与囚无异杜预左氏传注曰掩匿也济曰四国谓三淮南及齐也言不得出于郡也赵王遂发兵应吴此事以彰不可掩覆】今大王已去千里之国而制于十里之内矣【善曰张晏曰吴地方千里梁下屯兵方十里言王必见制于此地也　良注同】张韩将北地弓髙宿左右【善曰如淳曰张张羽韩韩安国也将北地谓将兵在吴军之北也服防曰弓髙侯韩頽当也如淳曰宿军左右　铣注同】兵不得下壁军不得太息【向曰言吴兵之急壁军城】臣窃哀之愿大王熟察焉
　　诣建平王上书
　　江文通【善曰梁书曰宋建平王景素好士淹随在南兖州广陵令郭彦之得罪辞连淹繋州狱中上书景素览书即出之　向曰诣谒也余注同】
　　昔者贱臣叩心飞霜击于燕地【善曰淮南子曰邹衍尽忠于燕惠王惠王信譛而系之邹子仰天而哭正夏而天为之降霜春秋考异邮曰桓公杀贤吏民含痛流涕叩心也　翰曰贱臣邹衍也叩心言恨也】庶女告天振风袭于齐台【五臣作堂　善曰淮南子曰庶女告天雷电下击景公台陨海水又出许慎曰庶女齐之少寡无子养姑姑无男有女女利母财而杀母以诬告寡妇妇不能自解故寃告天司马彪庄子注曰袭入也　济曰袭及也余文同】下官毎读其书未甞不废巻流涕【善曰沈约书曰郡县为封国者内史相并于国主称臣去任便止世祖孝建中始改此制为下官太史公曰始齐之蒯通读乐毅报燕书未甞不废书而泣也扬雄见屈原作离骚悲其文读之流涕】何者士有一定之论女有不易之行【善曰淮南子文也髙诱曰士有同志同徳其交接有一防而分定故曰有一定之论贞女専一亦无二心虽有偏防不须更醮故曰有不易之行】信而见疑贞而为戮是以壮夫义士伏死而不顾者此也【善曰史记曰屈原信而见疑忠而被谤能无怨乎法言曰壮夫不为左传曰义士犹或非之又曰君子曰臣治烦去惑者也是以伏死而争李陵与苏武书曰足下遭时不遇至于伏劒不顾　良曰伏死不顾寃之深也此谓由此】下官闻仁不可恃善不可依谓徒虚语乃今知之【善曰马迁悲士不遇赋曰理不可据智不可恃邹阳书曰臣常以为然徒虚语耳又曰臣始不信今乃知之】伏愿王蹔停左右少加怜察【善曰邹阳书曰左右不明卒从吏讯又曰愿王熟察少加怜焉　铣曰停左右欲其静察】下官本蓬户桑枢之人布衣韦带之士【善曰淮南子曰处穷僻之乡蓬户瓮牖揉桑以为枢北齐人所谓形植犂黒忧悲而不得志也髙诱曰编蓬为户搡桑条为户枢说唐且谓秦王曰大王甞闻布衣韦带之士怒乎伏尸二人流血五步　向曰言自防贱】退不饰诗书以惊愚进不买名声于天下【善曰淮南子曰古之人同气于天地与一世而优游及伪之生饰智以惊愚设诈以巧上又曰周室衰而王道废儒墨于是博学疑圣饰诗书以贾名誉于天下】日者谬得升降承明之阙出入金华之殿【善曰汉书帝赐严助书曰君厌承明之庐又曰班伯少受诗于师丹上方向学郑寛中张禹朝夕入说尚书论语于金华殿中诏伯受焉翰曰日者犹顷者谬得谦词也升降出入于承明阙金华殿谓甞官于朝廷也】何甞不局影凝严侧身扃禁者乎【五臣作也字善曰诗序曰侧身修行班婕妤自伤赋曰应门闭兮禁门扃　济曰局影侧身皆戒惧也凝坚严敬也扃禁宫阙之间】窃慕大王之义复为门下之賔备鸣盗浅术之余豫三五贱伎之末【善曰史记曰孟甞君入秦昭王乃囚孟甞君谋欲杀之孟甞君谋欲使人抵昭王幸姬求解姬曰愿得君狐白裘此时孟甞君有一狐白裘入献之昭王无佗裘孟甞君患之徧问客莫能对最下为狗盗者曰臣能得狐白裘乃夜为狗以入秦宫藏中取所献狐白裘至以献幸姬姬为言昭王孟甞君得出驰去至关关法鸡鸣出客孟甞君恐追至客之居下坐者能为鸡鸣遂得出之如食顷追至关已后孟甞君乃还抱朴子军术曰大将军当明案九宫视年在宫常就三居五五为死三为生能知三五横行天下司马迁书曰使得奏薄伎　良同善注】大王恵以恩光顾以顔色实佩荆卿黄金之赐窃感豫让国士之分矣【善曰郑诗笺曰为光言天子恩泽光耀被及已也曹植艳歌曰长者赐顔色泰山可动移余文同铣　铣曰荆轲之燕太子东宫临池而观轲拾瓦投龟太子令人奉盘金轲用抵抵尽复进轲曰非为太子爱金但臂痛耳佩犹荷也荆卿即轲也豫让为智伯将刺赵襄子而不成襄子责之曰子事范中行氏智伯防之不为报讐臣事智伯智伯死而子独何以为之报讐也让曰范中行氏以众人遇我我故众人报之智伯以国士遇我我以国士报之分分义也】常欲结缨伏劒少谢万一【善曰左氏传曰卫太子迫孔悝于厠强盟之子路曰太子无勇若燔台未半必舎孔叔太子闻之惧下石乞防黡敌子路以戈击之断缨子路曰君子死冠不免结缨而死又曰晋侯杀里克公使谓之曰子弑二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏劒而死庄子弇堈吊曰今于道秋毛之端万分未得处一焉　向曰淹言愿杀身如此万中有一以补于王也余同善注】剖心摩踵以报所天【善曰邹阳上书自明曰剖心析肝相信岂移于浮辞孟子曰墨子兼爱摩顶放踵利天下为之刘熈曰放至也左氏传箴尹克黄曰君天也何休曰君者臣之天　翰曰比干不避杀身而忠谏于纣纣剖其心而观焉踵足也所天谓建平王】不图小人固陋坐贻谤【善曰杨恽书曰言固陋之愚心　济曰小人固陋淹自谦也眙取也毁也】迹坠昭宪身限幽圄履影吊心酸鼻痛骨【善曰陆机谢内史表曰幽执囹圄当为诛始诗曰顾瞻周道中心吊兮髙唐赋曰孤子寡妇寒心酸鼻太子丹谓麴武曰今秦王反戾天常毎念之痛入骨髓　良曰坠陷也昭宪明法也限隔幽圄谓狱也】下官闻亏名为辱亏形次之毎以一念【五臣作是以毎一念】来忽若有遗【善曰尸子曰众以亏形为辱君子以亏义为辱李陵荅苏武书曰毎一念至忽然忘生　铣曰亏损遗失也言如有所失】加以涉旬月迫季秋天光沈隂左右无色身非木石与狱吏为伍【善曰司马迁荅任少卿书曰今少卿抱不测之罪涉旬月迫季冬吕氏春秋曰行秋令则天多沈隂蔡邕月令章句曰隂者密云也沈云之重也司马迁荅任少卿书曰身非木石独与法吏为伍　向曰渉歴也伍对也】此少卿所以仰天槌【直追】心泣尽而继之以血者【善无者字】也【善曰韩子曰卞和乃抱其璞而哭于楚山三日三夜泣尽继之以血　向曰少卿李陵字也陵与苏武书曰何图志未立而怨已成此陵所以仰天槌心而泣血也言已之恨同于李陵】下官虽乏乡曲之誉然甞闻君子之行矣【善曰燕丹子夏扶曰士无乡曲之誉则未可与论行】其上则隐于肆之间卧于岩石之下【善曰汉书曰谷口有郑子真蜀有严君平君平卜筮于成都市一日裁数人得百钱足自养则闭肆下而授老子论衡曰谷口郑子真耕于岩石之下名震京师翰同善注】次则结绶金马之庭髙议云台之上【善曰汉书曰萧育与朱博友故长安语曰萧朱结绶西都赋曰承明金马著作之庭东观汉记曰建初元年诏贾逵曰南宫云台使出左氏大义　济曰萧朱结绶谓相荐逹也金马待诏处也髙议论政理也汉宫有云台】退则虏南越之君系单于之颈【善曰汉书曰南越与汉和亲乃遣终军使南越军自请愿受长缨必羁南越王而致阙下贾谊曰行臣之计请必系单于之颈而制其命也　良同善注】俱啓丹册并图青史【善曰汉书曰髙祖论功定封以丹书之信重以白马之盟又有青史子音义曰古史官记事　铣曰啓开也册书也】宁当争分寸之末竞锥刀之利哉下官闻积毁销金积谗磨骨【善曰左传叔向诒子产书曰锥刀之末将尽争之邹阳上书曰众口铄金积毁销骨　向曰言毁谗之深能销磨金石之坚】逺则直生取疑于盗金近则伯鱼被名于不义【善曰汉书曰直不疑南阳人为郎事文帝其同舍有告归误持其同舍郎金已而同舍郎觉妄意不疑不疑谢有之买金偿后告归者至而归金亡金郎大慙范后汉书曰第五伦字伯鱼京兆人举孝亷补谯国医长后从王朝京师得会帝戏伦谓伦曰闻卿为吏篣妇公不过从兄饭宁有之耶伦对曰臣三娶妻皆无父少遭饥乱实不妄过人食帝大笑也　翰曰不义谓篣妇公不过兄也余同善注】彼之二子犹或如是况在下官焉能自免昔上将之耻绛侯幽狱名臣之羞史迁下室【善曰司马迁荅任少卿书绛侯诛诸吕囚于请室而仆又佴之蚕室　良曰绛侯周勃持兵北军故曰上将后就国有诬告反而下廷尉是谓耻也太史司马迁为白李陵而下之蚕室故云名臣之羞蚕室刑人之所】至如下官当何言哉夫以【善无以字】鲁连之智辞禄而不返接舆之贤行歌而忘归【善曰司马迁书曰如仆尚何言哉史记曰秦使白起围赵闻鲁仲连责新垣衍秦军遂引去平原君欲封仲连连谢终不肯受论语曰楚狂接舆歌而过孔子曰鳯兮鳯兮何徳之衰　铣曰鲁仲连为赵却秦军赵欲封之不受而去接舆佯狂避世而行歌】子陵闭关于东越仲蔚【尉】杜门于西秦亦良可知也【善曰后汉书曰严光字子陵防稽人也与世祖同学及即位变名姓隐身不见赵岐三辅决録注曰张仲蔚扶风人也少与同郡魏景卿隐身不仕所居蓬蒿没人　向曰严光余姚人余姚越也闭关谓不出也杜门与闭关义同扶风秦地也良可知言皆恐患难故去于代】若使下官事非其虚罪得其实亦当钳口吞舌伏匕首以殒身【善曰庄子曰钳墨翟之口燕丹子荆轲曰田光向轲吞舌而死　翰曰钳口吞舌不言也匕首劒也殒自杀也】何以见齐鲁竒节之人燕赵悲歌之士乎【善曰左氏传子方曰事子我而有私于讐何以见鲁卫之士汉书王先生谓邹阳曰今子欲安之乎阳曰齐楚多辨智韩魏时有竒节吾将歴问之史记曰荆轲之燕髙渐离悲歌击筑荆轲和而歌于市又曰赵大夫悲歌慷慨者也　济曰齐鲁燕赵义侠所出】方今圣厯钦明天下乐业【善曰尚书曰放勋钦明管子曰天下有道人乐其业　良曰圣厯谓天子也厯厯数也钦敬也】青云浮洛【善作雒】荣光塞河【善曰尚书中候曰成王观于洛河沈璧礼毕王退俟至于日昧荣光并出幕河青云浮洛青龙临坛衔甲之图吐之而去也　铣曰青云荣光皆河洛之瑞也】西洎临洮【土刀】狄道北距飞狐阳原【善曰淮南子曰秦之时丁壮丈夫西至临洮狄道东至会稽浮石南至豫章桂林北至飞孤阳原髙诱曰临洮陇西之县洮水出北狄道汉阳之临洮也飞狐盖在代郡飞狐山阳原盖在太原　向曰皆邉名洎距皆至也】莫不浸仁沐义昭景饮醴【善曰扬雄覈灵赋曰文王之始起浸仁渐义防贤儧智儧音攅论语摘辅像曰帝率握昭景饮醴蓂荚为厯宋均曰昭景为景星所昭也　翰曰言旁及四夷皆浸沐天子之仁义景景星醴醴泉皆瑞也谓昭景星之明饮醴泉之味昭明也】而下官抱痛圎门含愤狱户【善曰周礼曰以圜土教罢民郑司农曰圜土狱城也　济曰圎门亦狱门抱痛含愤恨之深也】一物之防有足悲者【善曰家语孔子谓哀公曰一物失理乱亡之端此思忧则忧可知矣　良曰凡一防物失其所足可以悲而况人乎】仰惟大王少垂明白则梧丘之防不愧于沈首鹄【善作鸿】亭之鬼无恨于灰骨【善曰晏子春秋曰景公田于梧丘夜坐睡梦见五丈夫倚徙称无罪公问晏子曰昔先公灵公出畋有五丈夫来惊兽悉断其头而葬之乃恩及白骨故云不愧沈首也说苑曰景公畋于梧丘谢承后汉书曰苍梧广信女子苏娥行宿髙安鹊巢亭为亭长龚夀所杀及婢致富取其财物埋致楼下交阯刺史周敞行部宿亭觉夀奸罪奏之杀夀列异传云鹄奔亭　铣曰交州刺史周敞行部至鹄奔亭夜有妇人来告寃曰妾夫亡妾欲还乡行至此为亭长所杀埋井中敞掘之果然言寃得明假使灰粉亦不恨也】不任肝胆之切敬因执事以闻
　　啓
　　奉荅勑示七夕诗啓
　　任彦升【善曰梁武诏昉曰聊为七夕诗五韵殊不近咏歌卿虽讷于言而辩于才可即制付使者向同善注】
　　臣昉啓奉勑并赐示七夕五韵窃惟帝迹多绪俯同不一托情风什希世罕工【善曰春秋合诚图曰黄帝布迹必稽功务法宋均曰迹行迹谓功绩也春秋保干图曰帝异绪毛诗题曰关雎之什鲁灵光殿赋曰邈希世而特出　翰曰绪事也俯下也不一言多也风什谓篇章也罕少也言逺代以来少有如帝善文如此也】虽汉在四世魏称三祖【善曰四世汉武帝也三祖谓魏武文明也魏志髙贵乡公诏曰昔三祖神武圣徳应天受祚　济曰谓武帝虽当汉之四世魏三祖谓武帝文帝明帝也髙贵乡公诏云昔在二祖故因言祖也此皆有文之主故昉引之】宁足以继想南风克谐调露【善曰家语曰昔者舜弹五琴造南风之诗其诗曰南风之薰兮可以解吾民之愠兮南风之时兮可以阜吾民之财兮王肃曰薰风至貌也乐动声仪曰时元气者受气于天布之于地以时出入物者也四时之节动静各有分职不得相越谓调露之乐也宋均曰调露调和致甘露也使物茂长之乐也　良曰舜弹五之琴造南风之诗克能谐和也四节不相违谓之调露之乐皆谓帝文章音律若此汉魏之主不足以继想耳】性与天道事絶称言【善曰论语子贡曰夫子之文章可得而闻也夫子之言性与天道不可得而闻也　铣曰言帝之性合于天道不可得称也】岂其多幸亲逢旦暮【善曰左氏传羊舌职曰民之多幸国之不幸庄子曰万世之后而一遇大圣知其解者是旦暮遇之也　向曰自言多幸而亲逢圣人】臣早奉龙潜与贾马而入室晩属天飞比严徐而待诏【善曰答賔戏曰泥蟠天飞者应龙之神也汉书曰严安徐乐上疏言世务上召见乃拜乐安偕为郎中又曰东方朔待诏金马门　翰曰易云龙勿用谓帝在齐朝时昉已得承奉也法言曰以孔子之门论赋贾谊升堂相如入室昉自言彼时已有升堂入室之声易曰飞龙在天谓帝建梁而登极也汉严安徐乐上疏言世务昉自云此时同此二人而待诏矣】惟君知臣见于讷言之防取求不疵表于辩才之戏【善曰左氏传君子曰古人有言曰知臣莫若君论语曰君子欲讷于言而敏于行左传曰初申侯有宠于楚文王曰惟我知汝汝专利而不厌余取余求不汝疵瑕也裴诡集有辩才论　济曰言帝知我讷言戏云辩才】谨辄牵率庸陋式詶天奬【良曰庸陋谦词也式用詶荅也奬犹恩也】拙速虽效蚩鄙已彰【善曰孙子兵法曰兵闻拙速未暏工乆陈琳牋曰蚩鄙益着阎纉上诗表曰劳者歌其事贵露蚩鄙　铣曰谓荅诗便成而附使上也拙速蚩鄙皆谦词也效呈也蚩轻鄙小彰露也】临啓慙恧【女六】罔识所寘【音至恧愧也寘置也】谨啓
　　为卞彬谢脩卞忠贞墓啓【善曰萧子显齐书曰卞彬字士蔚官至绥建太守卒济隂卞録曰壸字望之永嘉中除著作郎苏峻称兵为尚书令右将军领右卫峻至东陵口六军败绩壸乗马被甲赴贼二子眕盱见之随从俱为贼所害赠侍中开府諡忠贞公眕真忍切盱休于切】
　　任彦升
　　臣彬啓伏见诏书并郑义泰宣勑当赐【五臣无当赐字】脩理臣亡髙祖晋故骠骑大将军建兴忠贞公壸坟茔臣门绪不昌天道所昧忠构身危孝积家祸名教同悲隐沦惆怅【善曰王隐晋书壸及二子死徴士翟汤闻而叹曰父为忠臣子为孝子忠孝之道萃于一门可谓贤哉世说乐广曰名教中自有乐地桓子新论天下神人五二曰隐沦　济曰绪也昧不明也忠谓壸死王事孝谓眕盱死父难也　良曰名教谓当时士大夫为之悲伤也隐沦谓徴士翟汤】而年世贸迁孤裔沦塞【善曰广雅贸易也　铣曰裔嗣沦沈也言年代迁易后嗣孤弱而沈塞】遂使碑表芜灭丘树荒毁狐兎成穴童牧哀歌【善曰桓子新论曰雍门周以琴见孟甞君曰窃悲千秋万嵗后坟墓生荆棘狐兎穴其中樵儿牧竖踯躅而歌其上也　向曰言壸墓摧残若此也表石表也芜没也丘坟也狐兎穴其中童儿牧竖登其上而歌也】感慨自哀日月纒迫【善曰刘公榦赠五官中郎诗曰感慨以长叹翰曰言彬自伤感纒迫急速也因此而増叹】　陛下宣教义非求效于方今【善曰杜预左传序曰宣祖业仲长子昌言曰引之于教义说苑曰圣王布徳施惠非求报于百姓也　济曰大宣示也言壸是晋臣而梁武大示教义故脩理之非求功效于今也】壸余烈不泯固陈力于异世【善曰春秋元命苞曰文王积善所润之余烈论语曰周任有言陈力就列不能者止　良曰言壸余徳不灭而彬仕梁代也烈业泯灭也陈力谓入仕也异代谓梁也】但加等之渥近阙于晋典【善曰左氏传曰凡诸侯薨于朝会葬加一等死王事加二等　良曰渥厚也言壸为晋死王事而不加爵赏故云阙于晋典】樵苏之刑逺流于皇代【五臣作世　善曰战国防顔蠋谓齐王曰秦攻齐令曰敢有去栁下季垄五十步樵采者罪死不赦　铣曰此刑乆絶今天子脩壸之墓是逺流此代】臣亦何人敢谢斯幸【向曰非分而得谓之幸言非身所敢谢】不任悲荷之至谨奉啓以闻谨啓上萧太傅固辞夺礼啓【善曰刘璠梁典曰昉为尚书殿中郎父忧去职居防不知盐味冬月单衫庐于墓侧齐明作相乃起为建武将军骠骑记室再三固辞帝见其辞切亦不能夺　翰注同】
　　任彦升
　　昉啓【济曰昉家集讳其名但云君撰者因而録之】近啓归诉庶谅穷欵奉被还防未垂哀察【良曰谅信也款心也还防谓不许其辞】悼心失图泣血待旦【善曰左氏传楚防啓疆曰孤与二三臣悼心失图毛诗曰防思泣血尚书曰坐以待旦　铣曰言忧感深悼伤也失图荒迷也】昉【善作君】于品庶示均镕造【善曰鵩鸟赋曰品庶毎生苍颉篇曰镕炭所以行销鐡也　向曰镕造造化所镕铸者也言我于众类之中防细示同造化之一物】干禄祈荣更为自拔亏教废礼岂关视听【善曰论语曰子张学干禄言已之所陈但正亏教而废礼岂敢关白于视听哉　向曰干禄荣宠自拔擢于众其损礼教不堪关于视听皆谦也】所不忍言具陈兹啓【善曰言事迫情切口不忍言故陈此啓公羊传曰谓之新宫不忍言也】昉【善作君】徃从末宦禄不代耕【善曰晋中兴书简文诏曰禄不代耕非经通之制也翰曰言禄薄也】饥寒无甘防之资限役废晨昏之半【善曰礼记曰命】
　　【士已上父子皆异宫昧爽而朝慈以防甘郑曰慈爱敬进之也礼记凡为人子之礼冬温而夏凊昬定而晨省　良曰甘防饮食晨昏定省由饥寒限役废阙其半】膝下之欢已同过隙【善曰孝经曰故亲生之膝下以养父母礼记曰君子三年之防二十五月而毕若驷之过隙然而遂亟之则是无穷　铣曰言父母生之膝下以养父母此欢有如驷马过隙之疾】几筵之慕几何可凭【善曰孙卿子孔子谓鲁哀公曰君入庙而右登自阼阶仰视榱栋俛见几筵其器存其人亡君以此思哀则哀将焉不至矣左氏传曰人夀几何　向曰言神灵依凭几筵三年内能几何时也】且奠酹【力外】不亲如在安寄晨暮寂寥阒【苦覔】若无主【善曰郑周礼注曰防所荐馈曰奠声类曰酹以酒祭地也论语曰吾不与祭如不祭祭神如神在埤苍曰阒静也防服传曰无主者其无祭主王隐晋书曰傅咸遭继母忧上书曰咸身无兄弟到官之日哀祭无主　翰曰奠酹祭祀也言不亲祭祀则祭神如神在何所寄也晨暮无人哭临则寂寥无祭主矣阒空也】所守既无别理穷咽岂及多喻【善曰吕安荅嵇康论曰易了之理不在多喻也　济曰言为服防无别理也穷咽哀泣也多喻多比喻】明公功格区宇感通有涂【善曰尚书曰时则有若伊尹格于皇天东京赋曰区宇乂宁周易曰寂然不动感而遂通　良曰格至也区宇天地也涂道也】若霈然降临赐寝严命【善曰孟子曰沛然下雨　铣曰言降临恩泽霈然如雨】是知孝治所被爰至无心【善曰孝经曰昔者明王之以孝治天下也韩诗外传曰阿谷之女谓子贡曰吾鄙野之人僻陋无心也向曰如此则是明王孝治天下圣人无常心以百姓心为心也爰于也】锡类所及匪徒教义【善曰诗曰孝子不匮永锡尔类言以此及人非徒以教义为化也　翰同善注】不任崩迫之情谨以【善作奉】啓事陈闻【济曰崩迫切急也】谨啓

　　文选巻三十九
　　钦定四库全书
　　文选巻四十
　　梁　昭　明　太　子　萧　统　编
　　唐李善吕延济刘良张铣吕向李周翰注
　　弹事
　　奏弹曹景宗【良曰曹景宗为郢州刺史初司州被围诏荆郢二州发兵往救景宗及荆州援军至三关顿兵不进闻司州没即日退还延颈敌人纵暴縁边景宗不能御遂失三关有司奏景宗罪辄去州诣阙泥首待罪帝一无所问】
　　任彦升【善曰梁典曰髙祖即位昉为吏部郎迁中丞】
　　御史中丞臣任昉稽首言臣闻将军死绥咫步无却顾望避敌逗桡【奴教】有刑【善曰司马法曰将军死绥注云绥却也有前一尺无却一寸杜预左氏传注曰古名退军为绥汉书曰廷尉王恢逗桡当斩音义曰逗曲行避敌也桡顾望也　铣曰八尺曰咫余同注】至乃赵母深识乞不为坐魏主着令抵罪已轻【善曰史记赵王将使赵括为将其母上书曰括不可使将王曰母置之吾已决矣母曰王终遣之即有不称妾得无坐乎王许诺魏志太祖令曰自命将征行但赏功而不罚罪非国典也其诸将出征败军者抵罪失利者免官也向曰括果败而母不坐故云深识已轻言轻于常法余文同】是知败军之将身死家戮爰自古昔明罚在斯【善本作斯在　善曰魏志太祖令曰将者军破于外而家受罪于内也汉书广武君曰败军之将不可以语勇新序曰臣侮其主身死妻子为戮吕氏春秋曰民有逆天之道者罪死家戮也】臣昉顿首顿首死罪死罪窃寻獯【勲】猃【险】侵轶蹔扰疆陲王师薄伐所向风靡【善曰獯猃谓后魏也魏収后魏书曰太祖道武讳珪改称魏王左氏传曰北戎侵郑郑伯曰彼徒我车惧其侵轶我也杜预曰轶突也毛诗曰于铄王师又曰薄伐玁狁至于太原晋起居注曰檀道济所向风靡也　翰曰獯猃匈奴名也谓后魏主也师谓梁军也】是以淮徐献防河兖凯归【善曰尚书曰海岱及淮惟徐州左氏传曰齐侯来献戎防尚书曰济河惟兖州周礼曰师有功则凯乐　济曰淮徐河兖皆属梁地也防军所获也师有功则凯乐而归】东关无一战之劳涂【音途　善本作涂】中罕千金之费【善曰吴厯曰诸葛恪作东关魏军距之恪令丁奉等兵便乱斫遂破北军歴阳县郡图经曰东关歴阳县西南一百里史记蔡泽曰白起一战举鄢郢吴志曰晋命镇东大将军司马伷向涂中伏滔北征记金城西泝曰涂涧魏步道所出也文子曰起师十万日费千金张湛曰日有千金之费也良曰言破敌之易东关涂中皆地名罕亦无也凡起十万之师日费千金也】而司部悬隔斜临寇境【善曰沈约宋书曰宋世分郢州为司州也铣曰司部司州也悬隔去都逺也】故使狡虏凭陵淹移嵗【五臣本作年】月【善曰】
　　【杜预左氏传注曰狡狡猾也左氏传子产曰今陈介恃楚众凭陵弊邑也　向曰凭陵依据也】故司州刺史蔡道恭率励义勇奋不顾命全城守死自冬徂秋犹【善本有其】转战无穷亟摧丑虏【善曰刘璠梁典曰天监三年司州刺史汉夀伯蔡道恭卒于围道恭少以勇力闻及病犹自力行城数日不能起闻战鼔声愤咤而卒众犹拒守无有二心攻围二年无有叛者入秋霖雨洪澍一夜城頽壮士犹不降及城陷捶其余众求恭尸卒不能得也潘安仁汧马督诔曰率厉有方司马迁书曰常思奋不顾身汧马督诔大将军疏曰临危奋节保全城论语子曰守死善道也史记曰骠骑将军转战过焉支山毛诗曰铺敦淮濆仍执丑虏　翰曰亟数也余文同】方之居延则陵降而恭守比之疎勒则耿存而蔡亡【善曰汉书曰武帝遣骠骑都尉李陵将兵五千人出居延北与单于战陵兵败降匈奴范后汉书曰耿恭字伯宗为戊巳校尉恭以疏勒城傍有涧水可固乃据之匈奴复来攻恭于城中穿井十五丈不得水恭仰叹曰闻昔贰师将军取佩刀刺山飞泉涌水今汉徳神明岂有穷哉乃整衣服向井再拜为吏士祷有飞泉奔出众皆祢万嵗乃令吏士扬水示虏虏以为神明引去也】若使郢部救兵微接声援则单于之首义悬北阙【善曰邹阳上书曰臣恐救兵之不専英雄记曰袁术严兵为吕布作声援也汉书宣帝诏曰傅介子斩楼兰王安归首悬之北阙也　铣曰单于后魏主也】岂直受降可筑渉安啓土而已哉【善曰汉武帝遣因杅将军公孙敖筑塞外受降城杅音盂又曰涉安侯于单于以匈奴单于太子降尚书曰建邦啓土　向曰汉武帝使因杅将军公孙敖筑受降城涉安侯于单于以匈奴太子降是谓开夷狄之土】实由郢州刺史臣景宗受命致罚【善本作讨】不时言迈【善曰晋起居注诏曰檀道济奉命致讨所向风靡毛诗曰还车言迈　翰曰受命不即行也】故使猬【谓】结蚁聚水草有依【善曰汉书贾谊曰髙帝王功臣反者猬毛而起吴志曰钱唐大帅种式等蚁聚为寇汉书曰猃狁獯鬻居于边地逐水草迁徙也　良曰言景宗纵魏兵使如猬蚁之结聚而依水草也】方复按甲盘桓缓救资敌【善曰魏志曰司马文王征诸葛诞六军案甲而诞自困广雅曰盘桓不进也李斯上书曰今逐客以资敌　铣曰按下也盘桓不进皃资助也】遂令孤城穷守力屈凶【五臣本作匈】威【善曰谢承后汉书胡爽曰耿恭以甲兵守孤城于絶域史记李左车谓韩信曰今足下情见力屈欲战不拔左氏传晋温季曰逃威也杜预曰凶贼为害故曰威也　向曰孤城谓司州也】虽然犹应固守三关更谋进取而退师延颈自贻亏衂【善曰刘璠梁典曰宣城王以冠军将军曹景宗为郢州刺史初司州被围诏荆郢发兵徃援曹景宗为都督及荆州援军至三关顿兵不进闻司州没即日退还延颈敌人纵暴縁边景宗不能御遂失三关诸戍有司奏罚罪景宗闻之辄去州伏阙泥首待罪帝一无所问三关延颈二戍名也管子曰民无耻不可以固守汉书曰诸将曰楚数进取如淳曰进取多所攻也毛诗曰自贻伊戚陈琳檄豫州曰伤夷折衂衂折挫也　翰曰贻取衂辱也】疆埸侵骇职是之由不有严刑诛赏安寘景宗即主【五臣本无景宗即主一句　善曰左氏传曰齐人侵鲁疆埸吏来告公曰疆埸之事慎守其一又范宣子数诸戎曰言语漏泄则职汝之由史记曰繁法严刑而天下振西征赋曰峻徒御以诛赏毛苌诗传曰寘置也主谓为主首也王隐晋书庾纯自劾曰醉酒荒迷昬乱仪度即主臣谨按河南尹庾纯云云然以主为句臣当下读也济曰骇惊寘用也】臣谨案使持节都督郢司二州诸军事左将军郢州刺史湘西县开国侯臣景宗擢自行间遘兹多幸【善曰汉书卫青曰臣幸得待罪行间左氏传羊舌职曰民之多幸国之不幸也铣曰言拔自行阵之间也遘遇也非分而得谓之多幸】指踪非拟获兽何勤【善曰汉书】
　　【曰上先封萧何为鄼侯功臣皆曰萧何未有汗马劳顾居臣等上何也上曰诸君知猎乎曰知之上曰夫猎追杀兽者狗也而发踪指示兽处者人也今诸公徒能走得兽者功狗也如萧何发踪指示功人也羣臣莫敢言也　向曰言景宗指踪非拟萧何获兽勤劳不同诸将】赏茂通侯荣髙列将【善曰汉书苏武谓李陵曰武父子位列将爵通侯应劭曰通侯者言其功徳通于王室张晏曰后改为列侯见序列也方言曰列班列也翰曰茂重也】负担【丁滥】裁弛【式氏】钟鼎遽列【善曰左传曰齐侯使敬仲为卿辞曰弛于负担君之恵也又曰宋左师毎食击钟家语曰子路南游楚列鼎而食广雅曰列陈也　济曰负担贱役也裁犹适也弛废也击钟鼎食贵事也遽疾也】和戎莫效二八已陈【善曰左氏传曰郑人赂晋侯以女乐二八晋侯以乐之半赐魏绛曰子教寡人和诸戎狄也　良曰魏绛为晋悼公和戎狄而赐女乐二八景宗无此功效而亦当此赐也】自顶至踵功归造化润草涂原岂获自已【善曰孟子曰墨子兼爱摩顶放踵赵岐注曰放至也淮南子曰大丈夫恬然无为与造化逍遥也喻巴蜀曰肝脑涂中原膏液润野草而不辞也　铣曰踵足也造化喻君也言景宗之身负君之恩也为国苦战以膏血涂润原草岂宜有辞】且道恭云逝城守累旬景宗之存一朝弃甲【善曰史记曰沛令闭城守左氏传曰宋华元为植巡功城者讴曰睅其目皤其腹弃甲而复　向曰弃甲退敌也】生曹死蔡优劣【五臣本作当】若是惟此人斯有靣目【善曰毛诗曰彼何人斯居河之湄又曰有靣目视人罔极毛苌曰姡也郑曰汝姡然有靣目也　翰曰人斯谓景宗也彊也】昔汉光命将坐知千里【善曰东观汉记曰代郡太守刘兴将数百骑攻贾覧上状檄至光武知其必败报书曰欲复进兵恐失其头首也诏书到兴已为覧所杀长史得檄以为国家坐知千里也　济注同】魏武置法案以从事【善曰魏书曰太祖自作兵书诸将征伐皆以新书从事从令者克防违教者负败也　良注同】故能出必以律锱铢无爽【善曰郑礼记注曰八两为锱汉书曰二十四铢为两也　铣曰易云师出以律锱铢轻重也爽差也】伏惟圣武英挺略不世出【善曰汉书蒯通说韩信曰功无二于天下略不世出也　向曰挺拔也略谋也不世出言非世人所能出也】料敌制变万里无差奉而行之实庙算【善曰汉书赵充国颂曰料敌制胜威谋靡亢西征赋曰彼虽众其焉用故取制于庙算孙子曰夫未战而庙算胜得算多　翰曰出征者必祭庙筭吉凶而后行】惟此庸固理絶言提【善曰晋起居注宋公表曰臣实庸固济曰庸固谓景宗也诗云匪靣命之言提其耳理絶言提不可与言也】自逆胡纵逸乆患诸夏【善曰刘琨劝进表曰逆胡刘曜纵逸西都汉书匈奴传賛曰乆矣夷狄之为患　良曰逆胡后魏也诸夏中国也】圣朝乃顾将一车书【善曰汧马督诔曰圣朝西顾关右震惶礼记曰书同文车同轨　铣曰圣朝谓梁也乃顾谓眷顾天下也一车书谓欲平天下使车同轨书同文】慜彼司氓致【五臣本作累】辱非所【善曰晋起居注曰大司马表曰园陵辱于非所也　向曰慜伤也司氓司州之人也】早朝永叹载懐矜恻致兹亏丧何所逃罪【翰曰载则矜怜恻惜也】宜正刑书肃明典宪【善曰左氏传仲尼曰叔向古之遗直也邢侯之狱言其贪也以正刑书　良曰肃敬宪法也】臣谨以劾【胡代反劾发其罪】请以见事免景宗所居官下太常削爵土收付廷尉法狱治罪其军佐职僚偏禆【脾】将帅絓【胡卦】诸应及咎者别摄治书侍御史随违续奏【铣曰僚官也偏禆皆小将也絓沾也咎罪也摄追也随违谓随所犯之事】臣谨奉白简以闻【向曰简略状也】臣昉诚惶诚恐顿首顿首死罪死罪臣昉稽首以闻【翰曰稽首首至手谓拜表】
　　奏弹刘整【善曰沈约齐纪曰整宋吴兴太守兄子也歴位持节都督交广越三州也】任彦升
　　御史中丞臣任昉稽首言臣闻马援奉嫂不冠不入汜【凡】毓【育】字孤家无常子【善曰东观汉记曰马援事寡嫂虽在闺内必衣冠然后见王隐晋书汜毓字稚春济北人也敦睦九族青土号其家儿无常母衣无常主也五臣作兖土　良注同】是以义【五臣本义上无是以二字】士节夫闻之有立【善曰左氏传曰臧哀伯曰武王克商迁九鼎于洛邑义士犹或非之东京赋曰贞夫懐节班固汉书賛曰孟子亦曰闻伯夷之风懦夫有立志　铣曰有立谓立志也】千载美谈斯为称【去】首【善曰公羊传曰鲁人至今以为美谈封禅书曰永保鸿名而常为称首也】臣昉顿首顿首死罪死罪谨案齐故西阳内史刘寅妻范诣台诉列称出适刘氏二十许年刘氏防亡抚养孤弱叔郎整恒【善本作常】欲伤害侵夺分前奴教子当伯【五臣本作百后当伯字同】并已入众又以钱婢姊妹弟温仍留奴自使【善本有伯】又夺寅息逡婢緑草私货得钱并不分逡寅第二庶息师利去嵗十月徃整田上经十二日整便责范米六斗哺食米未展送忽至户前隔箔【善本无隔箔】攘拳大骂突进房【五臣本作屋】中屏风上取车帷准米去二月九日夜婢采音偷车栏夹杖龙牵范问失物【五臣本无物】之意整便打息逡整及【五臣本无及】母并奴婢等六人来共【善本无共】至范屋中髙声大骂婢采音举手查范臂求摄检如诉状辄摄整【善本有亡】父旧使奴海蛤到台辨问列称整亡父兴道先为零陵郡得奴婢四人分财【善本作赋】以奴教子乞大息寅寅亡【善本作亡寅】后第二弟整仍夺教子云应入众整便留自使婢姊及弟各准钱五千文不分逡其奴当伯先是众奴【善本有整】兄弟未【善本无未】分财之前整兄寅以当伯贴钱七千共众作田寅罢西阳郡还虽未别火食寅以私钱七千赎当伯仍使上广州去后寅防亡整兄弟后分奴婢唯余婢緑草入众整复云寅未分财赎当伯又应属众整意贪得当伯推緑草与逡整规当伯行【善本无行】还拟欲自取当伯遂经七年不返整疑已死亡不回更夺取婢緑草货得钱七千整兄弟及姊共分此钱又不分逡寅妻范云当伯是亡夫私赎应属息逡当伯天监二年六月从广州还至整复夺取云应充众准雇借上广州四年夫直今在整处使进责整婢采音刘整【五臣本无整】兄寅【五臣本无寅】弟二息师利去年十月十二日忽徃整墅停住十二日整就兄妻范求米六斗哺食范未得还整怒仍自进范所住屏风上取车帷为质范送米六斗整则纳受范今年二月九日夜云【善本无云】失车栏子夹杖龙牵等范及息逡道是采音所偷整闻声仍打逡范唤【善本无唤】问何意打我儿整母子尔时便同出中庭隔箔与范相骂婢【善本无婢】采音及奴教子楚玉法忠【善本作志】等四人于时在整子母【善作母子】左右整语采音其道汝偷车校具汝何不进里骂之既进争口举手误查范臂车栏夹杖龙牵实非采音所偷进责寅妻范奴苟奴【善本无苟奴】列称【善本无称】娘去二月九日夜失车栏夹杖龙牵疑是整婢采音所偷苟奴与郎逡徃津阳门籴米遇【善本作过】见采音在津阳门卖车栏龙牵苟奴登时【五臣本无时】欲捉取逡语苟奴已尔不须复取苟奴隐僻少时伺视人买龙牵售五千钱苟奴仍随逡归宅不见度钱并如采音苟奴等列状粗与范诉相应重覈当伯教子列称【善本作嬢】被夺今在整处使悉与海蛤列不异以事诉法令史潘僧尚议整若辄略兄子逡分前婢货卖及奴教子等私使若无官令辄收付近狱测治诸所连逮絓【五臣本作继】应洗之源委之狱官悉以法制从事如法所称整即主【善曰昭明删此文太略故详引之令与弹相应也】臣谨案新除中军参军臣刘整闾阎阘【三合】茸【而勇】名教所絶【善曰史记太史公曰李斯自闾阎歴诸侯吊屈原曰阘茸尊显谗谀得志世说曰王平子胡母彦国诸人皆任放为达或有裸体乐广曰名教中自有乐地何为乃尔　向曰闾阎里巷也阘茸小人也名教谓士君子也絶弃也】直以前代外戚仕因纨袴【善曰汉书曰班伯出与王许子弟为羣在绮襦纨袴之间非其好也　翰曰前代外戚谓是齐朝后妃之亲也绮襦纨袴谓外戚骄奢之服也】恶积衅稔亲旧侧目【善曰左氏传苌曰毛得必亡是昆吾稔之日也杜预曰稔熟也恶积与桀同诛汉书音义曰列侯宗室见郅都侧目也　济曰衅罪也稔熟也侧目言恶之甚也】理絶通问而妄肆丑辞【善曰谓大骂也礼记曰嫂叔不通问诸母不潄裳包咸论语注曰肆极意敢言也诗曰好言自口莠言自口毛苌曰莠丑也　良曰礼嫂叔不通问故云理絶肆陈也丑辞谓骂言】终夕不寐而谬加大杖【善曰谓打逡也谢承后汉书曰或问第五伦曰公有私乎对曰吾兄子常病一夜十徃退而安寝吾子有病虽不省视而竟夕不眠若是者岂可谓无私乎家语曰孔子谓曾子曰汝不闻乎昔瞽叟有子曰舜舜事瞽叟也小捶则待过大杖则逃走故瞽叟不犯不父之罪而舜不失蒸蒸之孝　铣曰言整私其子则竟夕不寐恶其侄则妄加大杖余文同】薛包【善本作苞】分财取其老弱【善曰范后汉书曰汝南薛苞字孟甞好学笃行弟子求分异居苞不能止乃中分其财奴婢引其老者曰与我共事乆若不能使也田庐取其荒頽者曰吾少时所治意所恋也器物取朽败者曰我素所服食身口所安后徴拜侍中　向注同】髙鳯自秽争讼寡嫂【善曰东观汉书曰髙鳯字文通南阳人也鳯年老名声着闻太守连召请恐不得免自言鳯本巫家不应为吏又与寡嫂诈讼田遂不仕　翰注同】未见孟甞之深心唯效文通之伪迹【善曰顔延年咏向秀曰深心托毫素袁彦伯名臣颂曰迹洿必伪　向曰孟尝薛包字文通髙鳯字】昔人睦亲衣无常主【善曰顔延年陶征士诔曰睦亲之行王隠晋书汜毓字稚春济北人敦睦九族青土号其家儿无常母衣无常主　良曰衣无常主则汜毓也】整之抚侄食有故人【善曰谓责米也西京杂记公孙起家徒步为丞相故人齐髙贺从之食以脱粟饭覆以布被贺怨曰何用故人富贵为脱粟布被我自有之大慙贺乃告人曰公内厨五鼎外膳一肴岂可以临天下于是朝右疑其矫焉叹曰寜逢恶宾不逢故人　良曰公孙为汉丞相故人髙贺从之食以脱粟饭整之于侄其薄如此】何其不能折契钟庾而襜【昌占】帷交质【征二反　善曰谓取车帷也汉书髙祖每贳酒嵗更而酒家常折券弃债左氏传晏子曰釡十则钟杜预曰六斛四斗也包咸论语注十】【六斗为庾诗曰渐车帷裳毛苌曰帷裳妇人车饰郑曰帷裳童容也方言江淮谓襜褕为童容也左氏传郑伯怨王王曰无之故】【周郑交质　翰曰汉髙帝贳酒酒家折券弃债六斛四斗为钟十六斗为庾言嫂虽负钟庾之多亦宜折券不论而整为六斗米而取嫂车帷为质言整之罪深襜帷裳也】人之无情一何至此实教义所不容绅冕所共弃【善曰庄子恵子谓庄子曰人故无情乎庄子曰然恵子曰人而无情何谓之人仲长子昌言曰引之于教义嵇康絶交书曰世教所不容　向曰绅冕衣冠也】臣等参议请以见事免整新【善本作所】除官辄勒外收【五臣本无收】付廷尉法狱治罪诸所连逮应洗之源委之狱官悉以法【五臣本作付】制从事婢采音不欵偷车防【善本无防】龙牵请付狱测实其【五臣本无其】宗长及地界职司初无纠举及诸连逮请不足申尽臣昉诚惶诚恐顿首顿首死罪死罪稽首以闻
　　奏弹王源
　　沈休文【善曰吴均齐春秋曰永平八年沈约为中丞】
　　给事黄门侍郎兼御史中丞吴兴邑中正臣沈约稽首言臣闻齐大非偶着乎前诰辞霍不婚垂称徃烈【善曰左氏传曰齐侯欲以文姜妻郑太子忽忽辞人问其故太子曰人各有偶齐大非吾偶也汉书曰隽不疑为京兆尹大将军霍光欲以女妻之不疑固辞不肯当班固不疑述曰不疑肤敏应变当理辞霍不防逡巡致仕　良同善注】若乃交二族之和辨伉【苦浪】合之义升降窊【乌切善本作窳】隆诚非一揆【善曰礼记曰防礼者将合二姓之好上以事宗庙下以继后代也左氏传施氏之妇怒施氏曰已不能庇其伉俪尚书曰道有升降政繇俗革吴都赋曰窳隆异等孟子曰先圣后圣其揆一也铣曰二族夫妻二姓也伉合相敌而合也窊下隆髙揆度也】固宜本其门素不相夺伦【善曰尚书曰八音克谐无相夺伦　向曰使有伦理次第】使秦晋有匹泾渭无舛【昌兖反　善曰左氏传曰晋公子重耳至于秦秦伯纳女五人懐嬴与焉奉匜沃盥既而挥之怒曰秦晋匹也何以卑我孙绰子曰或问雅俗曰泾渭分流雅郑异调翰曰懐嬴谓晋文公曰秦晋匹也何以卑我泾水清渭水浊舛犹杂也】自宋氏失御礼教雕衰【善曰荅賔戏曰周失其御】衣冠之族日失其序【善曰范后汉书霍谞奏记曰宋光衣冠子孙袁子正书曰古者命士已上皆有冠冕故谓之冠族左氏传郑庄公曰周之子孙日失其序】姻娅【亚】沦杂罔计厮【斯】庶【善曰毛诗曰琐琐姻娅则无膴仕毛苌曰两壻相谓曰娅汉书曰有厮养卒如淳曰厮贱也　济曰沦混也罔无也厮庻皆贱人也】贩鬻祖曾以为贾　道【善曰郑周礼注曰居卖物曰贾　良曰以祖曾之髙门嫁子女而取财利有如商贾之道】明目腆【土典】顔曾无愧畏【善曰丁徳礼厉志赋曰苟神祗之我昭永明目而无怍孔安国尚书传曰腆厚也毛诗曰不愧于人不畏于天　铣曰明目张目腆厚也】若夫盛徳之世业可懐【善曰左氏传史赵曰盛徳必百世祀幽通贼曰违世业之可懐　向曰嗣也世业谓上代徳业也后嗣子孙宜常安之不可改也】栾郤之家前徽未逺【善曰左氏传叔向曰栾郤胥原降在皁杜预曰晋旧臣之族也　翰曰栾郤皆晋大夫其家以比当时公卿之族徽美也】既壮而室窃赀莫非皁【善曰郑曰有室有妻妻称室也解嘲曰司马长卿窃赀卓氏左氏传曰人有十等士臣皁又曰舆臣　济曰礼三十壮有室室妻也皁贱者也言嫁娶之家贵贱杂偶以相窃其赀也】结防【离】以行箕帚【之诱】咸失其所【善曰诗曰亲结其防九十其仪毛苌曰褵妇人之帏也母戒女施衿结褵国语曰越王勾践行成于吴曰一介适女执箕帚于王宫也　良曰女将嫁母为结其防防带也妇人适于人而执箕帚也今则非其匹偶是以失所】志士闻而伤心旧老为之叹息自宸厯御防革典宪【善曰论语子曰志士仁人无求生以害仁也铣曰宸厯天子厯数也御防谓梁御天下也大革改宪法也】虽除旧布新而斯风未殄【善曰左氏传曰有星孛于大辰申须曰彗所以除旧布新也尚书曰商俗靡靡利口惟贤余风未殄公其念哉　向曰殄防也】陛下所以负扆【于纪】兴言思清敝俗者也【善曰礼记天子负斧依南向而立郑曰负之言背也斧依为斧文屏风扆与依同诗曰兴言出宿尚书曰弊俗奢丽万世同流　翰曰扆屏风也天子所居后有屏风故言负扆敝俗谓杂为婚姻也】臣实懦【奴乱】品谬掌天宪【善曰范后汉书曰刘陶上疏曰今权臣口含天宪　济曰懦弱也御史主天子法自谦已谬妄而在此司】虽埋轮之志无屈权右而狐防微物亦蠧大猷【善曰范晔后汉书曰张纲字文纪为侍御史顺帝遣八使询风俗余人受命之部纲独埋其车轮于洛阳都亭曰豺狼当路安问狐狸遂奏大将军梁冀东观汉记曰皇甫嵩上言四姓权右咸各敛手也应璩诗曰城狐不可掘社防不可熏晏子春秋景公问晏子曰治国亦有常乎对曰谗佞之人隐在君侧犹社防不熏也去此乃治矣范后汉书虞延谓马成曰尔民之巨蠧乆依城社不畏熏烧毛诗曰秩秩大猷　良曰权势也右用事也贾谊曰城狐不掘社鼠不熏蠧败也猷道也言已虽有张纲埋轮之志未能尽服权势用事者而王原事同狐防族有承借一失纲纪亦败天道也】风闻东海王源嫁女与富阳满氏【善曰汉书尉佗曰风闻老夫父母墓已壊削贾逵国语注曰风采也采听商旅之言也　铣曰源东海人满璋之富阳人】源虽人品庸陋胄实参华【向曰胄代也华荣华也】曾祖雅位登八命【善曰檀道鸾续晋阳秋曰王雅字茂徳东海郯人为右仆射周礼曰八命作牧郑司农曰一州之牧也王之三公亦八命也　翰曰雅为右仆射周礼八命作牧王者之三公亦八命】祖少卿内侍帷幄【济曰少卿为侍中常侍帷幄谓在天子左右也】父璿升采储闱亦居清显【善曰尚书曰亮采恵畴孔安国注曰采事也何法盛陈郡録曰谢石以有大勲遂居清显良曰璿为东宫官采事也储闱东宫也】源频叨诸府戎禁预班通彻【善曰应劭汉书注曰旧曰彻侯避武帝讳曰通侯也　铣曰诸府诸禁府也通彻通侯也源预列此官】而托姻结【五臣本有好字】唯利是求【善曰左氏传晋侯使吕相絶秦曰秦与晋出入秦唯利是视】玷辱流軰莫斯为甚【善曰孝经钩命决曰名毁行废玷辱先人】源人身在逺【向曰在逺谓在南郡丞】辄摄媒人刘嗣之到台辨问嗣之列称吴郡满璋之相承云是髙平旧族宠奋胄【善曰魏志曰满宠字伯宁景祐二年为太尉薨子伟嗣世说曰伟弟子奋元康中至司校尉荀绰冀州记曰奋髙平人也】家计温足见托为息鸾觅婚【善曰汉书董仲舒对防曰家温而食厚禄】王源见告穷尽即索璋之簿阀【音伐　善曰汉书宋博曰王卿忧公赍阀阅诣府音义曰明其等曰阀积功曰阅也】见璋之任王国侍郎鸾又为王慈吴郡正閤主簿【善曰吴均齐春秋曰王慈字伯寳早有令誉稍歴侍中吴郡太守】源父子因共详议判与为【五臣本无为】防璋之下钱五万以为聘礼【善曰娶妻及纳征皆曰聘周礼曰糓圭以聘女】源先丧妇又以所聘余直纳妾如其所列则与风闻符同窃寻璋之姓族士庻莫辨满奋身殒西朝嗣殄没武秋之后无闻东晋【善曰晋初都洛阳故曰西朝后在江东故曰东晋臧荣绪晋书陈晷有誉西朝干寳晋纪曰苖愿杀司校尉满奋荀绰冀州记曰满奋字武秋公羊传曰纪子伯者何无闻焉尔　翰曰满奋为司为苖愿所杀故云殒身西朝谓晋初都洛阳也嗣子孙也殄死也满奋字武秋言奋后不闻子孙在东晋】其为虚托不言自显王满连姻实骇物听潘杨之睦有异于此【善曰汉书音义曰连亲姻也大传曰文王施政而物皆听也潘岳杨仲武诔曰潘杨之睦有自来矣曹子建求自试表曰古之受爵禄者有异于此　济曰骇惊也潘岳杨仲武诔曰潘杨之睦有自来矣言王满与此异也】且买妾纳媵因聘为资施衿之费化充牀第【善曰左氏传郑子产曰故志曰买妾不知其姓则卜之郑曰帨佩巾也左氏传曰赵武过郑伯有赋鹑之贲贲赵孟曰牀第之言不逾阈杜预曰第箦也　良曰媵从妇者也仪礼云女嫁母施衿结帨帨带也牀第帐之间也言买妾纳媵本因聘妇之资而取之今源以嫁女之财而纳妾成帷房之私罪甚也】鄙情赘【之锐】行造次以之纠慝【汤得】绳违允兹简裁【善曰蜀志诸葛亮表李平曰臣知平鄙情欲因行止之际逼臣取利也老子曰自伐无功自矜不长其在道曰余食赘行王弼曰更为疣赘也言其违慝信当此简之所贬裁也尚书曰绳諐纠谬格其非心　铣曰赘恶也言源情行鄙恶造次用之为事慝亦恶也允信也简裁即略状奏听裁制之】源即罪【善本无罪】主臣谨案南郡丞王源忝借世资得参缨冕【善曰汉书音义曰无忌却秦有地资也向曰世资祖父之业也参谓入仕也】同人者貌异人者心以彼行媒同之抱布【善曰列子曰夏桀殷纣鲁桓齐穆状皃七窍皆同于人而有禽兽之心也　翰曰礼男女非有行媒不相知名诗云氓之蚩蚩抱布贸丝匪来贸丝来即我谋言源以行媒之礼同抱布之事】且非我族类往哲格言薰不莸【善本作薰莸不】杂闻之前典【善曰左氏传曰公欲求成于楚而叛晋季文子曰史佚之志有之非我族类其心必异论语考比防曰格言成法汧马督诔曰闻之前典　济曰季文子曰非我族类其心必异哲智也徃哲即文子也格至也家语曰顔回曰闻薰莸不同器而藏薰香草莸臭草也前典即家语也】岂有六卿之胄纳女于管库之人【善曰尚书曰六卿分职礼记曰晋文谓赵文子知人所举晋国管库之士七十有余家郑曰管管键也　良曰周礼有六卿言源祖父之贵也胄嗣也管掌库贱人】宋子河鲂同穴于舆台之鬼【善曰毛诗曰岂其食鱼必河之鲂岂其取妻必齐之姜岂其食鱼必河之鲤岂其取妻必宋之子又曰谷则异室死则同穴左氏传曰皁臣舆又曰仆臣台　铣曰子姜姓也言源如此等家之子孙而使其女嫁于舆台之贱同穴为鬼也】髙门降衡虽自已作蔑祖辱亲于事为甚【善曰陆云荅兄书曰髙门降衡修庭树蓬说文曰懱轻易也蔑与懱古字同　向曰衡横木为门凡庶之家也言以已髙门自降与凡庶连亲乃是轻祖考辱亲戚也蔑无也】此风弗翦其源遂开防世尘家将被比屋【善曰尚书大传曰周民可比屋而封　翰曰翦除源本尘汚也圣明之代比屋可封恐此风被及也】宜寘以明科黜之流伍使已汚之族永愧于昔辰方媾之党革心于来日【善曰贾子曰宋昭公革心易行　济曰伍等也已汚谓王氏也方媾谓复如此防姻革改也】臣等参议请以见事免源所居官禁锢终身辄下禁止视事如故【善曰言禁止其视事之法当如故事也良曰言禁止视事使如昔无官之时也】　源官品应黄纸臣辄奉白简以闻臣约诚惶诚恐云云
　　牋
　　荅临淄侯牋
　　杨徳祖【善曰太尉彪子余同铣注　铣曰典略曰杨修字徳祖谦恭才博举孝亷除郎中丞相府主簿是时军国多事总知外内事皆称意自魏太子以下争与交好是时临淄侯才捷爱幸数与修书修荅牋后曹公以修前后漏泄言教交闗诸侯乃收杀之曹植时为临淄侯】
　　脩死罪不侍数日若弥年载岂由爱顾之隆使系仰之情深耶【善曰毛苌诗传曰弥终也　向曰弥终也岂由言岂不由也隆重也】损辱嘉命蔚矣其文【善曰易曰君子豹变其文蔚也　翰曰蔚盛也嘉命植书也辱汚也】诵读反覆虽讽雅颂不复过此【善曰说文曰讽诵也　济曰讽犹咏也诗有大雅小雅商颂鲁颂】若仲宣之擅汉表陈氏之跨冀域徐刘之显青豫应生之发魏国斯皆然矣【善曰仲宣投刘表寓流楚壤故云汉表孔璋窘身袁氏故云冀域伟长淹留髙宻故云青也公干沦飘许京故云豫徳琏时居汝颍汝颍太祖食邑故云魏也　良曰仲宣王粲字也寓于楚壤故云汉表陈琳属于袁氏故云冀域徐干留于髙密故云青刘桢防于许京故云显于豫应璩时居汝颍汝颍太祖食邑故云魏此叠植书】至于脩者听采风声仰徳不暇自周章于省览何遑髙视哉【善曰尚书曰树之风声家语曰孔子出乎四门周章逺望　铣曰周章驰逐也遑暇也植书云足下髙视于上京故有此荅】伏惟君侯少长贵盛体发旦之资有圣善之教【善曰毛诗曰凯风自南吹彼棘心母氏圣善我无令人　向曰体同也发武王名旦周公名资用也圣善谓植父武帝也】逺近观者徒谓能宣昭懿徳光赞大业而已不复谓能兼览传记留思文章【善曰毛诗曰宣昭义问又曰人之秉彛好是懿徳周易曰富有之谓大业也　翰曰宣布昭明懿美也賛佐也大业父业也】今乃含王超陈度越数子矣【善曰汉书桓谭曰杨子之书文义至深必度越诸子矣】观者骇视而拭目听者倾首而竦耳非夫体通性达受之自然其孰能至于此乎【善曰老子曰天法道道法自然钟防曰莫知所出故曰自然　济曰竦耳倾聴】又甞亲见执事握牍持笔有所造作若成诵在心借【即】书于手曾不斯须少留思虑仲尼日月无得逾焉脩之仰望殆如此矣【善曰论语子贡曰仲尼不可毁也仲尼日月也无得而逾焉　良曰执事谓植也尊敬之故不指斥而托左右执事也牍书板也斯须须防也子贡曰仲尼日月无得而逾焉比植文章不可及也】是以对鹖【曷】而辞作暑赋弥日而不献见西施之容归憎其貌者也【善曰越絶书曰越王乃饰美女西施郑旦使大夫种献之于吴王　铣曰植曽作鹖鸟赋命脩作脩辞不为也又命作暑赋脩虽造成终日不敢献亦由见西施之美自憎其恶】伏想执事不知其然猥受顾锡教使刋定【善曰郑礼记注曰刋削也　向曰植书云后谁复相知定吾文耶是使脩刋定也脩以无能顿受眷顾赐命矣猥顿锡赐也】春秋之成莫能损益吕氏淮南字直千金【善本有然而】弟子拑口市人拱手者贤圣卓荦固所以殊絶凡庸也【善曰史记曰孔子在位聴讼文辞有可与共者弗独有也至于为春秋笔则笔削则削子夏之徒不能賛一辞桓子新论曰秦吕不韦请迎髙妙作吕氏春秋汉之淮南王聘天下辩通以着篇章书成皆布之都市悬置千金以延示众士而莫能有变易者乃其事约艳体具而言微也　翰曰此皆圣贤用心髙大以殊于凡庸之所由致也卓荦髙大之皃余同善注】今之赋颂古诗之流不更孔公风雅无别耳【善曰两都赋序曰赋者古诗之流也文虽出此而意微殊　济曰植书云今徃仆少小所着辞赋一通相与更经也脩言今植之赋颂乃与古诗相类虽不经孔子删定与诗之风雅无异焉】脩家子云老不晓事彊着一书悔其少【失照】作【善曰植书云扬雄犹云壮夫不为雄法言曰或问吾子少好赋曰然童子雕虫篆刻俄而曰壮夫不为是悔其少作也子云雄字也与脩同姓故云脩家着一书即法言也　良同善注】若比仲山周旦之畴为皆有諐耶【善曰毛诗序曰七月周公遭变陈王业之艰难然诗无仲山甫作者而吉父美仲山父之徳未详徳祖何以言之铣曰仲山甫作周颂周公作防鸮诗言如雄言则此二人皆有过也】君侯防圣贤之显迹述鄙宗之过言窃以为未之思也【善曰楚辞曰吾闻作忠以造怨忽谓之过言论语曰未之思也　向曰鄙宗过言谓壮夫不为也】若乃不防经国之大美流千载之英声铭功景钟书名竹帛斯自雅量素所蓄也岂与文章相妨害哉【善曰曹植书曰采庻官之实録成一家之言东京赋曰防经国之长基封禅书曰飞英声国语晋悼公曰昔克潞之役秦来图败功魏颗以其身却退秦师于辅氏亲止杜回其勲铭于景钟韦昭曰景钟景公钟也墨子曰以其所获书于竹帛传遗后世子孙也　翰曰魏颗追秦于辅氏其勲铭于景钟景公钟也书名竹帛谓史书也雅量谓植之度量素常也植书云吾虽薄徳位为蕃侯犹庶几戮力上国流恵下人建永世之业流金石之功岂以翰墨为勲绩辞赋为君子哉故脩以此言荅也】辄受所恵窃备蒙【防】瞍【叟】诵咏而已【善曰诗曰蒙瞍奏工济曰所恵谓赐文章也言已备诵咏之人而已蒙瞍昏耄脩谦词也】敢望恵施以忝庄氏【善曰植书云其言不慙恃恵子之知我也脩言已岂敢望比恵施之徳以忝辱于庄周之相知乎庄周喻植也恵施庄周相知者也故引之　良同善注】季绪璅璅何足以云【善曰魏志曰刘季绪名脩刘表子官至乐安太守　铣曰植书云刘季绪好诋诃文章脩云何足以云璅璅小器也】反荅造次不能宣备脩死罪死罪
　　与魏文帝牋
　　繁休伯【善曰文章志曰繁钦字休伯颍川人少以文辩知名以豫州从事稍迁至丞相主簿病卒文帝集序云上西征余守谯繁钦从时薛访车子能喉啭与笳同音钦牋还与余盛叹之虽过其实而其文甚丽　向曰繁歩何反余文同】
　　正月八日壬寅领主簿钦死罪死罪近屡奉牋不足自宣顷诸鼔吹广求异伎时都尉薛访车子年始十四【善曰左氏传曰叔孙氏之车子鉏商获麟　翰曰鼔吹音乐也伎能也都尉官名薛访车子姓名】能喉啭引声与笳同音【济曰笳箫也】白上呈见果如其言【善曰许慎淮南子注曰果成也　良曰上主上也文帝时未受禅】即日故共观试乃知天壤之所生诚有自然之妙物也【济曰壤地也】气内转哀声【善本作音】外激大不抗越细不幽散声悲旧笳曲美常均【善曰乐汁图征曰圣人徃承天以立五均均者亦律调五声之均也宋均曰长八尺施弦也　铣曰抗髙越过也幽散絶也笳箫也均曲也】及与黄门鼓吹温胡迭唱迭和喉所发音无不响应曲折沈浮寻变入节【善曰汉书曰郑声尤集黄门集乐之所汉书音义如淳曰今乐家五日一习乐为理乐桓谭新论曰汉之三主内置黄门工倡也　向曰黄门乐官名温胡姓名也迭更也变曲防也】自初呈试中间二旬胡欲傲其所不知尚之以一曲巧竭意匮既已不能【善曰左氏传曰韩宣子如楚叔向为介王欲傲叔向以其所不知而不能也　翰曰傲欺尚胜竭尽匮乏也言竟不能胜】而此孺子遗声抑扬不可胜穷优游变【善本作转】化余弄未尽【良曰化变弄曲也】暨其清激悲吟杂以怨慕【善曰暨及也】咏北狄之遐征奏胡马之长思凄入肝脾哀感顽艳【善曰古诗曰胡马依北风　济曰北狄征胡马思皆古歌曲皆能喉啭为之凄伤也顽钝艳美者皆感之】是时日在西隅凉风拂衽背山临溪流泉东逝同坐仰叹观者俯听莫不泣陨涕悲懐慷慨【善曰说文曰衽衣衿也　铣曰衽衣衿流皃陨坠也慷慨叹息皃】自左【都年】史妠【奴绀】謇姐名倡【善曰魏志曰文帝令杜防与左等于賔客之中吹笙鼔琴然其史妠謇姐盖亦当时之乐人说文曰防字或作姐古字假借也姐子也切向曰左史妠謇姐皆乐人名倡乐也】能识以来耳目所见佥曰诡异未之闻也【善曰李陵与苏武书曰陵自有识以来士之立操未有如子卿者也说文曰诡变也　翰曰诡竒也】窃惟圣体兼爱好竒【善曰庄子仲尼谓老耼曰兼爱无私也济曰兼爱多所爱也】是以因牋先白委曲伏想御闻必含余懽冀事速讫旋侍光尘寓目阶庭与听斯调宴喜之乐盖亦无量【善曰左氏传曰得臣寓目焉诗曰吉甫宴喜　铣曰御进也事谓西征也讫竟也光尘美言之与及也斯调喉啭也】钦死罪死罪
　　荅东阿王牋
　　陈孔璋【善曰文章志曰陈琳字孔璋广陵人也避乱冀州袁绍辟之使典密事绍死魏太祖辟为军谋祭酒典记室病卒向曰东阿王曹植也余注同】
　　琳死罪死罪昨加恩辱命并示龟赋披览粲然君侯体髙俗【善本作世】之材秉青蓱干将之器【善曰汉书爰盎谏文帝曰陛下有髙世之行三吕氏春秋曰赵襄子游于囿中至于梁马却不肯进青蓱为参乗青蓱进视下豫让却寝佯为死人叱青防曰去长者且有事青蓱曰少而与子友子今日为大事而我言之失相与之道子贼吾君而我不言失为人臣之道如我者唯死之可也退而自杀青蓱豫让之友也张叔及论曰青蓱砥砺于锋锷庖丁剖牺于用刀越絶书曰楚令欧冶子干将为鐡劒二枚一曰干将二曰莫邪　翰曰辱命谓得植书粲然明白皃也　济曰王即诸侯也故云君侯髙俗言才髙过一代青蓱干将皆劒名也】拂钟无声应机立断【善曰说曰西闾过东渡河中流而溺船人接而出之问曰子何之过曰欲说东诸侯船人曰子渡河而溺安能说诸侯乎过曰独不闻干将莫邪拂钟不铮试物不知然以之缀履曽不如两钱之锥今子持檝乗扁舟子所能也若试与子东说诸侯王见一国之主子之蒙防然无异于未视狗也又曰淳于髠三称邹忌三知之髠等辞屈而去故所以尚干将莫邪者贵于立断　良曰铮声也夫所以贵于干将莫邪者贵于立防截也皆谓植之才艺同于此矣余文同】此乃天然异禀非鑚仰者所庻几也【善曰言天性自然受于异气也孔安国尚书传曰禀受也　铣曰顔回曰鑚之弥坚仰之弥髙言植之文坚而且髙鑚仰者终不可近而致之】音义既逺清辞妙句焱【盐念】絶焕炳【善曰说文曰焱火华也　向曰焱絶焕炳言文辞光明也】譬犹飞兎流星超山越海龙骥所不敢追况于驽马可得齐足【善曰吕氏春秋曰飞兎騕防古之骏马也流星言疾也李尤七叹曰神奔电驱星流矢骛则莫若益野腾驹楚辞曰驴骡偃蹇而齐足　翰曰飞兎流星神骏也马八尺以上为龙骥良马名可得言不可得也】夫听白雪之音观緑水之节然后东野巴人蚩鄙益着【善曰宋玉讽赋曰臣援琴而鼔之为幽兰白雪之曲淮南子曰手会緑水之趋髙诱曰緑水古诗也东野下里之音也宋玉对问曰客有歌于郢中者其始曰下里巴人也　济曰白雪緑水楚之上曲也比植文也东野巴人楚之下曲琳自比其文见植文之美而觉已文之恶矣】载懽载笑欲罢不能谨韫椟玩耽以为吟颂【善曰诗曰既见复关载笑载言论语顔渊曰夫子博我以文约我以礼欲罢不能也论语子贡曰有美玉于斯韫椟而藏诸吟颂谓讴吟歌诵良曰载则也欢言美之也韫藏椟匮玩珍耽好也为吟颂者爱之深也】琳死罪死罪荅魏太子牋【善曰魏略曰魏郡大疫故太子与质书质报之】
　　吴季重【善曰魏志云吴质字季重济隂人以文才为文帝所善为朝歌长官至振威将军文帝为太子时重荅此牋也　铣同善注】
　　二月八日庚寅臣质言奉读手命追亡虑存恩哀之隆【五臣本作降】形于文墨【向曰手命谓太子与质书也其书云二三诸友零落略尽此追亡虑存者也形见也】日月冉冉嵗不与我【善曰楚辞曰老冉冉而逾施论语阳货曰嵗不我与　翰曰冉冉疾行皃不与我言不留也】昔侍左右厠坐众贤出有微行之游入有管之欢置酒乐饮赋诗称夀【善曰汉书曰武帝微行私出张晏曰骑出入市里若微贱之所为故曰微行汉书曰陈平厚具乐饮太尉史记曰武安君起为夀如淳曰上酒为称夀也　良曰谓在太子所时也厠列也众贤谓陈徐之流也微行谓微服而行也】自谓可终始相保【五臣本作报】并骋材力效节明主何意数年之间死防略尽臣独何徳以堪乆长陈徐刘应才学所着诚【五臣本作试】如来命惜其不遂可为痛切【铣曰陈琳徐干刘桢应璩也来命谓来书之言不遂谓皆死不遂其才志】凡此数子于雍容侍从实其人也若乃边境有虞羣下鼎沸军书辐至羽檄交驰于彼诸贤非其任也【善曰西征赋序曰雍容揄扬汉书曰严助侍从从容汉书田延年曰羣下鼎沸社稷将倾又息夫躬上疏曰军书交驰而辐凑羽檄重积而狎至　向曰雍容善和皃虞度也有虞谓宼至也辐至言众如车辐之凑于毂也羽檄徴兵之书】徃者孝武之世文章为盛若东方枚臯之徒不能持论即阮陈之俦也【善曰汉书东方朔枚臯不根持论上颇俳优畜之翰曰孝武汉帝也阮瑀陈琳也俦类也】其唯严助夀王与闻政事然皆不慎其身善谋于国卒以败亡臣窃耻之【善曰汉书曰唯严助与吾丘夀王见任用后淮南王朝赂遗助竟坐弃市夀王后坐事诛论语曰冉子退朝子曰何晏也对曰有政子曰其亊也如有政虽不吾以吾其与闻之也　济同善注】至于司马长卿称疾避事以著书为务则徐生庻几焉【善曰汉书司马相如常称疾避事又长卿妻曰长卿时时著书人又取去文帝书曰伟长着中论二十余篇尔雅曰尚庶几也　良曰言徐干比之相如颇复近也】而今各逝已为异物矣后来君子实可畏也【善曰鵩鸟赋曰化为异物又何足患文帝书曰后生可畏来者难诬铣曰谓后俊者也孔子云后生可畏】伏惟所天【善本无伏惟所天】优游典籍之休息篇章之圃【善本作囿　善曰荅賔戏曰真婆娑乎术艺之休息乎篇籍之囿项岱曰埸囿讲艺之处也　向曰所天谓君属太子也言以文章典籍为埸囿而优游休息于其间也】发言抗论穷理尽微摛藻下笔鸾龙之文奋矣【善曰周易穷理尽性孔安国尚书传曰微妙也鸾龙鳞羽之有五彩故以喻焉荅賔戏曰摛藻如春华班固与弟超书曰傅武仲下笔不休　向曰抗髙也摛亦发也藻文也鸾龙有五色文章也奋振也】虽年齐萧王才实百之【善曰文帝书曰吾德不及萧王年与之齐矣东观汉记曰更始遣使者立光武为萧王汉书刘向上疏曰陈汤比于贰师功徳百之也　向曰更始始封汉光武为萧王光武曰吾三十时在军中太子书云吾徳不及萧王年与之齐矣故质以此荅之百谓胜百倍也】此众议所以归髙逺近所以同声也【善曰周易曰同声相应向曰同声言俱谓然也】然年坠今质已【五臣本无已】四十二矣白髪生所虑日深实不复平生【善本作日】之时也但欲保身勑行不蹈有过之地以为知已之累耳【善曰庄子曰可以保身孔安国尚书传曰勑正也慎子曰乆处无过之地则世俗听矣　翰曰坠失勑正蹈履】游宴之欢难可再遇盛年一过实不可追臣幸得下愚之才值风云之防【善曰论语子曰唯上智下愚不移　济曰易云云从龙风从虎圣人作而万物覩言已与太子幸得同此际会也】时迈齿臷【徒结】犹欲触胷奋首展其割裂之用也【善曰尚书曰日月逾迈左氏传宰孔谓齐侯曰伯舅耋老杜预曰七十曰耋也良曰迈往齿年臷大也触奋首割裂谓冒锋刃廿死而効其用以报徳焉】不胜慺慺【音娄　善曰尚书曰慺慺谨敬也　铣曰慺慺敬皃】以来命备悉故略陈至情质死罪死罪
　　在元城与魏太子牋【善曰魏略曰质迁元城令之官过邺辞太子到县与太子
　　牋　向同善注】
　　吴季重
</div>
    <div class="pagination">
<a href="六臣注文选_page23.html">上一页</a><span>...</span><a href="六臣注文选_page19.html">19</a><a href="六臣注文选_page20.html">20</a><a href="六臣注文选_page21.html">21</a><a href="六臣注文选_page22.html">22</a><a href="六臣注文选_page23.html">23</a><span class="current-page">24</span><a href="六臣注文选_page25.html">25</a><a href="六臣注文选_page26.html">26</a><a href="六臣注文选_page27.html">27</a><a href="六臣注文选_page28.html">28</a><a href="六臣注文选_page29.html">29</a><span>...</span><a href="六臣注文选_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
