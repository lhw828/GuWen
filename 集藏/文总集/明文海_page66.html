<!DOCTYPE html>
<html>
<head>
    <meta charset="UTF-8">
    <title>明文海 - 第 66 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 66 页/共 134 页</h1>
    <div class="content">　　永嘉项思尧与余遇京师出所为诗文若干巻使余序之思尧怀竒未试而志于古之文其为书可传诵也盖今世之所谓文者难言矣未始为古人之学而茍得一二妄庸人为之巨子争附和之以诋排前人韩文公云李杜文章在光焰万丈长不知羣儿愚那用故谤伤蚍蜉撼大树可笑不自量文章至于宋元诸名家其力足以追数千载之上而与之颉颃而世直以蚍蜉撼之可悲也无乃一二妄庸人为之巨子以倡道之欤思尧之文固无俟于余言顾今之为思尧者少而知思尧者尤少余谓文章天地之元气得之者直与天地同流虽彼之权足以荣辱毁誉于人而不能以与于吾文章之事而为文章者亦不能自制其荣辱毁誉之机于已两者背戾而不一也久矣故人知之过于吾所自知者不能自得也已知之过于人之所知其为自得也方且追古人于数千载之上矣太音之声何期于折扬皇华之一笑吾与思尧言自得之道如此思尧果以为然其造于古也必逺矣
　　戴楚望集序【归有光】
　　世宗皇帝自郢入继大统戴楚望以王家从来授锦衣卫千户其后稍迁至卫佥事尝典诏狱当是时廷臣以言事忤防鞫系者先后十数人楚望亲视食饮汤药衣被常保防之故少瘦死者其后徃徃更赦得出如聂文蔚以兵书被系楚望更从受书狱中以故中朝士大夫籍籍称其贤嘉靖四十四年予中第居京师楚望数见过示以所为诗其论欲逺追汉魏以近代不足为予益异之予既调官浙西遂与楚望别隆庆二年春朝京师楚望之子枢裒其平生所为文百巻谒余为序盖楚望之于道勤矣始楚望先识増城湛元明是时年甚少已有志于求道既而师事防和欧阳崇一聂文蔚至如安城邹谦之吉水罗逹夫未尝识面而以书相答问及其所交亲者则毘陵唐应德太平周顺之富平杨子备并一时海内有道髙明之士予读其所徃来书大抵从阳明之学至于徃复论难必期于自得非茍为名者噫道之难言久矣有如前楚望所为师友皆以卓然自立于世而楚望更与徃来上下其议论则楚望之自立者可知矣予之初识楚望特谓其典诏狱为国家保防善人以为武臣之慕义者也及稍与之亲观其论诗欲上追古作者乂以为学士大夫之好文者也盖不知楚望之于道如此昔魏舒为将军钟毓长史毓毎与叅佐射舒常为画筹一日令舒备偶毓初不知其善射而舒容止闲雅发无不中毓叹曰吾之不足以尽君才如此射矣楚望之初不以语予者岂其不欲以自见欤何予知之之晩欤抑以予之不及于此欤予与诸公生同时间亦颇相闻顾平日不知所以自信尝诵易曰神而明之存乎其人黙而成之不言而信存乎德行老子曰多言数穷不如守中故黯黯以居未敢列于当世儒者之林以亲就而求正之又怪孟子与荀卿同时而终身不相遇今而楚望之所与游一时零谢尽矣此予之所为恨而羡楚望之获交于诸公间也因读其集慨然太息而归之
　　唐荆川文集序【王慎中】
　　吴之有文学旧矣诸樊为国防髪之治未变盖方甚陋而公子札已能尽通易诗书礼乐六艺之文以观于中国则名卿硕士有愧于其所知恱其説之愽雅而慕之如不及孔子教于洙泗来四方之学者则言偃逾江蹈淮而徃游焉卒以文学列于大贤之科南方之精华为之尽发而孔氏之道资其言之有文以行于逺至于今为烈盖其盛如此画长江大湖以为国方地千余里林麓川泽之美殆不可数而光英冲粹之所渐涵磅礴于其间二人而已虽其甚盛而亦岂非难哉吾于二人读其书观其言尚而友之而庻几知其人于今所见而及与之为友又得一人焉毘陵唐应德也君于学盖所谓得其精华其于言可谓有文而必行于逺者也其文具在学者茍读焉而思思焉而有以得之则知其心之所通于季札孰为浅深言之所成于子游孰为先后有不可得而辨者矣君仕为翰林编修复为太子司諌皆以守道直已之志弃去不啻敝蓰有吴公子轻千乗之国之节其文之以礼乐得言氏之传而亷隅操行必谨于一介之取予刚果自防不可以威武利禄诱屈也尤足以辟夫媮懦惮事无亷耻而嗜饮食之诮上下二千有余歳之间吾谓吴有文学三人焉不为过也季札之生其国虽尚陋然先君端季之遗教犹存而子游得仲尼为之依归其成此非难也唐君独起于千载之后追二人者而与之并岂不为尤难哉君行年四十其学将进而不止其为文将日益富而且精予之所见如此已可传也无锡安生如石子介慕君之学得其所为诗文彚而刻之以与同好者共安生之趣尚如此岂凡人之所及哉
　　曽南丰文集序【王愼中】
　　无锡安生如石刻南丰曽氏文粹成属愼中为序而重以武进唐太史顺之同安洪郎中朝选二君之书以勉焉予惟曽氏之文至矣当其时王震序之已无能有益于发明晩宋及元序者颇多而其言愈下予何敢任焉唐君以文名世洪君与之上下其学文亦日有名而二君见勉之勤如此岂有他哉亦慨斯文既坠而欲明其説于世也故不揆而序之曰极盛之世学术明于人人风俗一出乎道德而文行于其间自铭器赋物聘好赠处答问辨説之所撰述与夫陈谟矢训作命敷诰施于君臣政事之际自闺咏巷謡托兴虫鸟极命草木之诗与夫作为雅颂奏之郊庙朝廷荐告盛美讽谕监戒以为右神明动民物之用其小大虽殊其本于学术而足以发挥乎道德其意未尝异也士生其时盖未有不能为言其才或不能有以言而于人之能言固未尝不能知其意文之行于其时为通志成务贤不肖愚知共有之能而不为专长一人独名一家之具噫何其盛也周衰学废能言之士始出于才由其言以考于道德则有所不至故或驳焉而不醇或典焉而不该其背而违之者又多有焉以彼生于衰世各以其所见为学蔽于其所尚溺于其所习不能正反而旁通然发而为文皆以道其中之所欲言非掠取于外藻饰而离其本者故其蔽溺之情亦不能掩于词而不醇不该之病所由以见而荡然无所可尚未有所习者徒以其魁愽诞纵之力攘窃于外其文亦且怪竒瑰美足以夸骇世之耳目道德之意不能入焉而果于叛去以其非出于中之所欲言则亦无可见之情而何足以议于醇驳该曲之际由三代以降士之能为文莫盛于西汉徒取之于外而足以悦世之耳目者枚乗公孙严助朱买臣谷永司马相如之属而相如为之尤能道其中之所欲言而不免于蔽者贾谊董仲舒司焉迁刘向扬雄之属而雄其最也于是之时岂独学失其统而不能一哉文之不一其患若此其不能为言者既莫之能知由其不知之众则为之而能者又益以鲜矣四海之广千载之久生人之多而专其所长以自名其家者于其间数人而已道德之意犹因以载焉而传于不冺虽其专长而独名为有愧于盛世既衰之后士之能此岂不难哉由西汉而下莫盛于有宋庆厯嘉祐之间而杰然自名其家者南丰曽氏也观其书知其于为文良有意乎折衷诸子之同异防通于圣人之防以反溺去蔽而思出于道德信乎能道其中之所欲言而不醇不该之亦已少矣视古之能言庻几无愧非徒贤于后世之士而巳推其所行之逺宜与诗书之作者并天地无穷而与之俱久然至于今日知好之者已鲜是可慨也盖此道不明士之才庻可以有言矣而病于法之难入困于义之难精决焉而放于妄以苟自便而幸人之相与为惑其才不足以有言则愧其不能矫为之説诬焉以自髙而掩其不能之愧以为是不足为也其于今为甚则是书尤不可不章显于时顾予之陋安能使人人知好之而序之云然盖以致予之所感焉耳
　　书水西集【唐顺之】
　　华师鲁刻其父水西君所为诗文凡八巻曩余与君同在兵曹而君为职方郎是时西北边数被防职方颇号多事君据案草奏或一日四五上莫不切中机宜毎赤嚢才入尚书立召问君君口对甚辨无留滞者于是遂以才称顷之君坐言者所中免官家居而余时亦罢归毎尝候君则见君悄然独闭一室尽取古儒先所疏注笺纂六经文字凡百余家精髓糟粕咸在所谓累世不能殚其説者君独悉力标驳参伍毫厘同异要于融而聨之以上究六经之防而成一家之説若小戴书则既有端绪矣未几而遂卒自君居剧曹与家居治经亦时以余力作为诗文盖君为人劲挺有精力其志甚鋭而用心最苦其试于世则欲以才具功名自振即使枯稿山泽亦欲自托于经术以蕲于后世有知我者诗文虽赡切可喜然要非君志之所存也顾其才既遭抑塞而经术所著述亦未克就是以其所志者若或靳之而冺焉无传其非志之所存者独尚足以传于世若此余恐读是编者以为是足以尽君也故为发君之平生虽然昔人谓容貌禄位不能动人人安肯传其书然则书之传者亦徃徃禄位能动人者也即如世所传经注百余家者虽其山泽之儒禄位不显则以附于六经与之并行而人不能废之舍是而传焉者寡矣君既不得显于功名而又不及托于经术彼其冺焉无传者则既已矣其所谓足传于世者亦焉可知其何如也哉此余所以重悲君之志而为之言者冀后世有因余言而知君者也
　　董中峯文集序【唐顺之】
　　喉中以转气管中以转声气有湮而复畅声有歇而复宣阖之以助开尾之以引首此皆发于天机之自然而凡为乐者莫不能然也最善为乐者则不然其妙常在于喉管之交而其用常潜乎声气之表气转于气之未湮是以湮畅百变而常若一气声转于声之未歇是以歇宣万殊而常若一声使喉管声气融而为一而莫可以窥盖其机防矣然而其声与气之必有所转而所谓开阖首尾之节凡为乐者莫不皆然者则不容异也使不转气与声则何以为乐使其转气与声而可以窥也则乐何以为神有贱工者见夫善为乐者之若无所转而以为果无所转也于是直其气与声而出之戞戞然一徃而不复是击腐木湿鼓之音也言文者何以异此汉以前之文未尝无法而未尝有法法寓于无法之中故其为法也宻而不可窥唐与近代之文不能无法而能毫厘不失乎法以有法为法故其为法也严而不可犯宻则疑于无所谓法严则疑于有法而可窥然而文之必有法出乎自然而不可易者则不容异也且夫不能有法而何以议于无法有人焉见夫汉以前之文疑于无法而以为果无法也于是率然而出之决裂以为体饾饤以为词尽去自古以来开阖首尾经纬错综之法而一种臃肿侰澁浮荡之文其气离而不属其声离而不节其意卑其语澁以为秦与汉之文如是也岂不犹腐木湿鼓之音而且诧曰吾之乐合乎神呜呼今之言秦与汉者纷纷是矣知其果秦乎汉乎否也中峯先生之文未尝言秦与汉而能尽其才之所近其守绳墨谨而不肆时出新意于绳墨之余盖其所自得而未尝离乎法其记与序文章家所谓法之甚严者先生尤长先生在翰林三十余年尝有闻于治以前诸先軰老儒而潜思以至之故其所为若此然今之为先生之文者盖少其知先生之文而好之者又少矣先生之子近思将刻集以传而请序于余近思岂亦以为世之言秦与汉者未必能知先生之文而余之愚陋稍知之也晋江王道思平凉赵景仁其文在一时文人中最有法皆先生丙戌为考官时所取士近思试以先生之文与吾言质之其必有合乎否也
　　前后入蜀稿序【唐顺之】
　　山泽好竒之士徃徃以极幽遐诡谲之观愽搜山川草木鸟兽变化之情状为快然其耳目有所滞而不能徧于是有侧身四望之思宦游覊旅之士其力足以穷悬车束马之径凌跕鸢挂猱之阻然其情志有所累而不能遣于是有怀乡去国之忧情志与耳目常相违而山川之与人常不相值惟蜀僻在西垂古所谓别为乾坤者也雪岭大江之雄浑峩巫青城之丽仙灵之所窟宅其胜甲于天下然陆则拒以飞厓防栈水则陋以惊江急峡鬭雷霆而翳日月其险且逺亦甲于天下自古好竒之士慕其胜而以其险逺不能至于是有梦而游寤而叹焉者自非宦游与覊旅终其身无因而一至焉其至者怵于险而忘其为胜于是覊臣迁客之思深而轻举冥搜之好移变衰揺落之感生而雄浑丽之观改盖昔人所赋侧身西望阻岷峨者既足以着山泽好竒缱绻顾慕不能自遂之情而其所记峡州至喜堂者亦足以尽宦游覊旅憔悴无聊不能自遣之状夫虽幸为耳目之所接而夺于情志之所不快与虽幸为情志之所快而限于耳目之所不接其耳目所不接者既不能使景就乎情而工为凿空揣悬之言其情志之所不快者又不能使情就乎景而泄其和平要之音于是大夫缺于登髙能赋之义而骚人竒士纵欲原本山川极命草木亦无所慿焉以聚其精而发其辨愽噫嘻此春山公前后入蜀稿所以为可讽也公自郎官出为郡守自郡守迁按察副使先后皆在蜀其为郡守也于重庆盖陆走栈水浮峡而后至中州之人所谓险且逺其为副使也于建昌则在灵关大渡瘴雨蛮烟之外虽蜀人亦素惮以为险且逺者而公皆恬然安之政事之暇方且披巉岩践霜雪穿猩鼯豺虎之窟俯江妃水仙之宫以穷其胜而犹若未足故其险无所不渉则其胜无所不穷其所歴与所穷一切可愕可喜则无不见之乎诗盖其大者关政理謡俗之故其细者足以牢笼百物山川草木鸟兽变化之情状其叙险也既可以使人欷歔惨栗而如堕其叙胜也又可以使人防爽飞动而如跻向非公以其宦游旅寓之迹而兼乎山泽竒士之好情志之所快与耳目之所接适然遇合固不能摹而写之若是公诗既刻为二巻其子于德请序于余余以谓使好竒之士读公之诗可以不俟渉险而坐穷其胜于庭户燕闲之间宦游覊旅之士读公之诗且将悦乎其胜而忘乎其险顿然释志于惊江絶栈之上也然则不能自遂与不能自遣者皆将于公之诗乎有得也余山泽人也盖慕蜀而不能至者亦将于公之诗乎有得也遂不辞而序之













　　明文海巻二百四十五
　　钦定四库全书
　　明文海巻二百四十六　　　余姚黄宗羲编序三十七
　　文集
　　成仁遗稿序【舒芬】
　　予行箧有文山指南集二册集杜句一册吟啸集一册又有叠山诗文集二册岁久壊烂亦多磨灭病中敬补缀之以是集皆行乎患难临大节而不可夺者乃复订其讹脱而宋史本传与夫祠记铭状祭文挽诗则取而合附于后总题曰成仁遗稿付书林余氏刻之呜呼仁之难成久矣孔子曰朝闻道夕死可矣自非果闻道者乌能杀身以成仁哉二先生之所成仁夫人能言之矣然有系于救败存亡兴灭继絶世或未之知也乙亥文山以勤王兵入卫即议建四镇以却大敌执政者不从明年知临安请徙封二王镇闽广以圗兴复执政者又不从及元兵压境始行其言则宋之亡而未絶者有二王也故虽国事既去犹足以延宋祀三载向使从其四镇之议而举国以听命焉则所救败存亡必有以大过孔明而嫓休臣靡者矣叠山得守信州大结民兵捍庇饶抚隐然一长城也比敌退执政者欲假军费罪之何邪明年敌下安仁攻信州人遂不守则先生变姓名以去之宜矣虽其才略有非文山比者然十年之久犹拳拳以武王太公之兴灭继絶望仕元之故臣是其一念不能释宋之仁岂有异于文山哉呜呼使文山之忠信于前则宋之祚未必移也使叠山之志伸于后则宋之祀未必废也然则二先生所得于道者不其有以胜天乎哉一死以成仁固不足为先生多虽然宋亡而文山幽于燕者三年元人感其忠诚将释之留梦炎曰天祥出复号召江南豪杰置吾十人于何地夫天祥毁家以纾国难身九死而不顾若十人者安知其终不死邪叠山匿于建宁者十年元人亦屡诏释江南有罪人矣留梦炎程文海力荐而执之至燕夫枋得一也前日共摈之于宋而今日交荐之于元何邪是亡宋者固宋之宰相也非元也杀二先生者亦宋之宰相也非元也不知宋之诸君亦何负于宰相也哉
　　钱临江集序【彭辂】
　　余髫髪辞剑负即知海上有东畬钱先生者则起家开先人也先生以闳学邃源传其子永州守芹仪部郎萱暨从子给事中薇竝辉晔为时闻人而少子蘥蓘相继舒翘吐頴载世美而起均所谓鳯毛也先生以戊辰进士宰旴当剧盗刘七拟驱众度淮先生画防效死守后为南曹郎事武宗上囬銮之疏天下钦其剀直已而守临江恵政贻迹甚伙民到于今思之夫何以功能召嫉则思南之命下而悬车请老矣先生有意于风骚述作之业在郎署蔚然著称晚而遵晦家园益鬯其蕴于觚椠所着寖富积以成帙一日蘥手遗草见示语余曰蘥惧先君子之盛懿湮冺无传子盍为我序而传之余自解褐得交于永州君且诵法先生之所结撰甚深乃不谢而引其盲瞆云窃窥先生之文温润而栗概类韩欧而体庄意谠中苞时用阐学权政依孝凖忠昌黎子所称蔼如者防是乎乃其诗舂容驯雅句毎天成彬彬乎入唐人阃奥而上窥魏晋之间矣然文之规裁粲粲披之易晓兹可无眇论第论其诗诗固虚虚物也意兴托之乎言而风翩影闪言不能罄又音殊节异人自为家顷者诗学充衍弥匝宇内逖陈鄙社竞述唐与六代各燿已之长而訾其所不学坚白矛盾孰知乌之雌雄余恐知先生者之希也老子曰知我希则贵矣先生既以唐为归宿大致得之少陵彼肤学浅目一泥百废不知作者用心自有门庭杼轴不涉孟浪也矧诗之道浩浩渊哉譬之溟渤无穷羣而饮者才取其涓勺恶得以同乎已者为是而异已者之遽非耶仰而遡之国风小雅古瑟之音茎露之味汉所遗也汉乐府铙歌遒词壮节古选不琢而文显易而逺晋宋所乏也晋宋之澹冷齐梁所捐也齐梁之婉逸唐初所亡也麟德神龙风神之俊天宝大厯易以飞动而凡开元天宝意象之浑建中元和移以倾露而弱大厯建中思致之澈防昌咸通更以鍜削而靡大都后之视前技巧日益前之视后浑沌渐销夀陵之步非复邯郸故迹而醇疵髙下诸种亦各有之登坛之士安所置取舍其间鄙意则谓诗之原昉于喜之歌咢悲之呻号怨之愬愤思之寄怆故惟出诸性情而剖沥肝腑使人闻之而沨沨融融感动者为真不尔即横厉髙骋为唐初为盛唐为六朝犹然无益也而况乎其不果肖也先生之诗多由性情之发志存之而后言言永之而比节其固近真也已夫以性情入景色则景色皆性情以蕤彩辅气骨则气骨皆蕤彩故修辞之矩难朴而易华贱巧而贵拙以愚所明叅先生当日之指何敢必之悬符要不至为郢人之译燕书焉耳
　　苏门集序【陈束】
　　嘉靖甲午冬束在史馆时苏门髙子业由晋阳入朝京师防都庭下明年束罢史职出签湖湘宪事又明年丁酉子业由晋阳转湖湘为观察使从防省署中累两月而束去行湖北子业乃病十余日死矣嗟哉悲夫子业葢尝谓束曰余生平所向慕两人后渠崔子谓余文不如诗崆峒李子谓余书不如诗诗乃不如文矣防内知交非子谁定吾言悲夫已矣子业旣死之三月束乃收其遗言而叙之文有知者弗论论其诗序曰夫诗以微言通讽谕其教温柔敦厚为主本不通于微不底于温厚不可以言诗由三百篇迄于唐其指一也国朝以经义设科生诗道阙焉洪武初沿袭颇多纎词时则髙杨为之冠成化以来海内龢豫缙绅之声喜为流易时则李谢为之宗及乎治文教大起学士辈出力振古风尽削凡调一变而为杜时则有李何为之倡嘉靖改元后生英秀稍稍厌弃更为初唐之体家相凌竞斌斌盛矣夫意制各殊好赏互异亦其势也然而作非神解传同耳食得失之致亦畧可言何则子美有振古之才故杂陈汉晋之词而出入正变初唐袭隋梁之后是以风神初振而缛靡未刋今无其才而习其变则其声麄厉而畔规不得其神而举其词则其声阐缓而无当彼我异观岂不更相笑也苏门髙先生子业夙禀降嵩之精早契藏山之旨性邻其庻学匪待兴束髪就傅受知北郡李先生弱冠登朝亳州薛考功一见叹服五言示志遂忘形焉挹其丽之益异乎求闻通觧之妙曽无先觉矣既雅见推重益自贵珍谢絶品流因心师古涉周秦之委源酌二京之精秘防晋余润契唐本宗毎有属缀伫兴而就宁复罢阁不为浅易之谈故其篇什往往直举胷情刮抉浮华存之隐防独妙闲旷合于风骚有应物之冲澹兼曲江之沉雅体孟王之清适具岑髙之悲壮词质而腴兴近而逺洋洋乎斯可谓之诗也其言满万其年三十有八悲夫先生雅性亢洁不喜凡庸虽迹在周行而情懽在野故其在读书园诸作特超乗虽屡仕通显非其素衷是以即事赋懐毎有忧生之叹夫志士惜日达生玩世古今人情谅同斯揆矣诗凡三百一十首文五十一首共为八巻成一家之言刻之山堂传诸其人
　　重刻寓沅稿序【蔡汝楠】
　　间尝诧空同李公自叙与汉中张光世同榜事先是翰林西涯李公遗提学石淙杨公书曰今榜张濳冠乎杨答曰微梦阳光世濳岂在后哉三公果聨名魁秦省当时鉴材精谂若是主司竟得其人不其贤乎及汝楠备官楚郡得接提学三石乔公语及楚材公曰以诗冠楚省者必崇阳胡子也嘉靖己酉汝楠以乡试职事充掌巻官因知内帘阅诗初拟第一后不果用又三年先御史今总督侍郎梅林胡公监临楚试汝楠仍掌巻帘内外阅颇有次公谓汝楠曰荐士得如三石所举始不负兹役因授内外所上诗巻俾翻阅之汝楠以第一巻进贺监临公曰兹非其人哉公色喜且曰焉知非谩宁能于数千人中决一士为所素望后拆得之公益自庆不巳汝楠谓三石公先期梅林公临事知我二溪胡公得非与空同所叙后先相符哉夫二溪烂然之文昭燿三楚按楚名公一时得之不啻味甘露而赏卿云者汝楠得窥其微葢由其神理然尔业文之士靡不以时好相狥见售为师比对起伏穷年缀袭防于海内同风而东南为甚作者既异眞材鉴者焉知得人第如宋学士所云精魄沦亡气局荒靡澌焉弱卉汛乎绪风吁其敝已而犹或许为必售之文何哉二溪崛起楚中因其为文想见所韫殆力排陈言防其命脉师诸经以濬其根源裁史子以扬其波流浸培既久畅于所发神理先别而词气随之者荆衡之间秀西南之眞材也其遇名公庸有弗知乎抑又闻之荆楚之域名璧所钟善辨璧者不于其形惟其色泽液滋津津焉征其神蕴然后裁为圭璋荐于明神镂刻之巧模拟之似何重于璧也今文之善为比对起伏者玉之形也其用之弥章光辉莫遏者玉之神也以神之所为遇善用其神者鉴之斯谓神遇不然取士充额而两不相值焉乌足以语奇觏而嫓盛传也二溪荐魁又明年总督侍郎贞所冯公檄聘至沅辰沅间人争诵其文欲令人挟一编刻其文沅中丙辰举进士知我德清除音方至而汝楠即述故事以讽庠生及来未防诸庠士以墪中弟子为介告予曰二溪公文行之沅中何独不使吾清溪同沅流乎将属梓人盍叙之汝楠应之曰即非此举雅欲叙楚事附之空同况公此来实为异数诸君既爱其文当为并道其文之所由愿取则于眞材勿售碔砆而崇刻画是大有禆于吾庠也
　　读刘静修文集【浚谷】
　　经曰国有道其言足以兴兴者兴起于位也以行道也国无道其黙足以容容其身也非持禄茍容也杨雄美新文刘因渡江赋不可谓之黙杨时许衡吴澄之贵显不可谓之容孔子进以礼退以义于公山佛肸之召其欲往者救时之仁也其所以存心也既而卒不往者律已之严也其所卫道者也圣人度其仁之势终莫可以致天下而其律已之严犹足以垂范于天下来世使天下后世之人仁虽不获以济时而义犹足以周身亦不害其为仁也是数子者不先严于律已而茍狥于济时又以其既行不售之学而拟诸圣人欲往不往之心此其所以防于不韪而不自知也与夫是数子者所谓学为圣人之道而荖焉者也世徒见其学圣人之道遂从而学之而不知其荖则其于圣人之道又益逺矣奸人知其有隙之可乗也遂以富贵利逹之实附之乎急于济时之虚名以欺乎世而济其私是乃治乱安危之所系非一人之进退是非而已也故辨之不可以不早
　　五先生文粹序【赵时春】
　　世之称述传记子史之家至博矣未有不以名号其书者不以名号其书而直称之曰先生者惟濓溪周子洛程伯仲子秦张子闽朱子为然世以其学同归于圣人后之学圣人者必由之而后入故竝称之曰五先生先生云者弟子尊师之称也五先生亡矣天下之愿为弟子者将无以致其力故必求之五先生之文文非所以学五先生也以为学五先生而未得故姑求五先生之文尔五先生之文其于世者博则世之不能为五先生而徒为五先生之文者必大乱眞矣故五先生之文未有不粹者也而曰文粹者以别其乱眞者耳夫圣人之道天道也学者未能合天道故求诸圣人未能得其所以为五先生故求之五先生之文夫自五先生之文以至天道安在其千万而存一二哉求千万于一二而又乱眞者焉则其亡所得可知矣故始于学道终于无所得世乃讥之曰儒者博而寡要陋哉斯言恶知所以为儒哉孔子曰吾道一以贯之博学于文约之于礼孟子曰博学而详说之将以反说约也故求五先生之道于其文者得其粹然者乃为约矣茍得其粹然者以为约则虽在斯文犹为衍也呜呼欲求五先生之道者得斯义而推之庶防其不为世俗之陋儒矣
　　康太史集序【赵时春】
　　武功康太史声名满宇宙间竟为人所排挤其猷为无由自见世特传其诗文尔其人本豪迈不覊雄文钜作世称所长云至于诗篇尔雅本质去雕世多未及异乎吾所闻矣呜呼知其人诚未易也知其言亦岂易哉公以嘉靖庚子残岁卒适时春免编修校书官辛丑二月初行抵武功以文哭之曰公之生也将以发关河閟秘之清辉其逝也于以还太华终南之元气彼世之纷扰者曽何足为深计呜呼文何足以知公而公之文亦岂易知哉三复公之集与哭公之文而又重悲之初公愤世不已知滋欲自放不为章句著作以求知于世然世之乞公文以求显者益众与人毕辄弃去故存者颇少赖太微张子尽裒诸交友乃克成集都御史东涯翁子始畀西安守六泉吴子锓诸木夫世不能致公于显位反欲因公之文以求显其身已不试乃更取其所弃之空言而尊崇之人情贤不肖固相逺而士之遇不遇固自有命也乙巳冬呉子以刻本贻余读其中则先子之墓志固已放失余既托吴子以附诸集因序以归之使例求公之遗文世固有能藏公之文者而或不及乎梓或及乎梓矣而或非公立言之旨然则托空言以自见业有所难而因人之言以求显者要亦不足恃也君子恃其自立者何如耳公之不修饰以求名而名自随不为文以传世而世自传者其意或在于是欤呜呼公其人杰也哉
　　胡永之集序【赵时春】
　　防谿丈人释典谒之班遁于五陵之墟将谢绅缨以畎以渔力休而歌歌而成章歴阅滋久裒辑成集以示颛防野人野人骇而问焉曰此岂终南沃野倜傥淑瓌之英长河钜关蓄秘潏旷之气假之于子子无所庸庸为歌章以畅其声而有是与曰然曰子何不赓明良矢巻阿陈车攻赋柏梁等比于云咸章韶之音以鸿皇猷而宣大雅乎曰唯唯否否曰夫华祝楚狂击壤击磬其情之欢悲相悬而其音寥然希也子曷以兼而有之而复若是之宻且富与将运数之升降难穷物理之长短弗齐子亦莫知其所以然而然与野人昔者追钦丈人之风仰探逹者之阈矣夫雷砰电激云雾暝迷而戞然不已者司晨之节也大风鍧于万仞而斥鷃讙呼于蒿下偃之不畏揠摇之不可夺已霜霰坌集万植摧落羣动归藏蛟龙蛰于重渊而蟋蟀为牀下之鸣以夜继昼弗休也王公阁帏薫灼掷扑弗避也虽或尼之必或续之虽能却之必固生之是非莫知其所以然而然与夫莫知其所以然而然者虽天亦莫为之所也而况于人能为之乎洪钟璈弦金声玉振孤竹之管宇文之铎剑阁之铃山阳之笛师涓之清角防古之襄阳礟虽妍殊途其响调震越絶世惊人至矣而今安在哉将人成之人废之有不足恃者与若然则不因人而成不因人而废者此其道或可久而吾与子之所共保者其有在于是与丈人辗然而作曰有是哉遂书之为防谿集序
　　玉芝楼稿序【陈尧】
　　唐以诗选士世谓之唐诗士大夫以为诗不唐不工也相与镕章缋句证体谐音毕其志力以庶防乎作者之林乃后世寂寥无唐诗即有之亦仅仅数人焉何其难也今天下罢词赋之科以经术选士然今之经术非若载籍所纪诗书六艺百家之文也里师之绪言庄生所谓骈拇而枝赘者耳士有诵习其说形之楮墨之间一当有司即取髙第而去何其易也夫唐人之诗沿流汉魏上薄风骚非髙材絶识之士不闯其籓篱故能者益少今人之文特鄙猥耳又不足以传世故髙材絶识之士不欲为之以晞世而遇合吾乡于野曹君雅操清修蔚有士望自为诸生时工古文辞不欲为今人之辞以就有司幅尺往往失解而陆沉于明时独喜为诗诗学唐其清才藻思絶类唐人杂之唐人诸大家中无能上下之者第今时选士以文不以诗今之选士以文君既以文不合故不售矣今之选士不以诗君之诗乃人人称之无让于唐人余常抱君诗而欷歔流涕焉惜其不生于唐也假使君生开元长庆之间当与沈王杜元白之徒供奉人主岂不能摛毫玉堂奏牍金马而身飨其荣名乎即使君之文少就幅尺以晞合于有司又岂不能如今人取髙第蹑足青云之上乎然君皆不值焉此昔人所以絶琴韬剑而慨知遇之难也顷议者欲更选士法稍益之辞赋以收博雅之才如行其言君当褎然首举无难也已君有诗若干篇题曰玉芝楼稿葢君有楼在城中可以升髙而眺逺余尝从宾客逰焉竹牀棐几圗书满架飘然有尘外之思君诗多得于此遂以名稿余为作序传之其人
　　西塘王先生春煦轩集序【周宏禴】
　　世人有志见欲树立者辄薄文章曰是技雕虫耳恶能于时为重轻而文章家则沾沾喜傲翘翘标指日卒此为大业彼扬子云云雕虫之技壮夫弗为壮夫弗为而圣贤而豪杰可知子云岂不称文章家而何自贬损也抑太诸书非雕虫耶此其故吾得而缕数之矣葢文章之道与心通也与行俱也心通而言谓之妙解行俱而言谓之实际上索典谟风雅与夫伊训鲁论以及思孟之徒类有创作何不通之心俱之行乎第解有深浅际有逺近要之解不可谓之不妙际不可谓之不实子云之书纵未能窥究深微敷陈平易管之所见岂无一斑斑无全豹而要亦见之见之则语眞语眞则言立言立则不朽嗣是玉通之著述杜甫之篇叶类能歆多众而垂永世者亦以于心自有所通于行自有所俱耳马迁之雄未解其领要太白之敏未际其眞诚惟以健笔综核于存亡兴衰之防仙材纵横于烟霞雪月之间故读马迁之史记则道往昔于闻覩诵太白之诸诗则生风云于几席而后之论文者止马迁论诗者止太白不复知有典谟风雅矣是文章之一变也顾马迁太白之文章岂茍作哉融以神运以意贯以事绘以章定以格承以调响以声错以句润以字而其神也意也事也章也格也声也调也字也句也文复与诗异葢酌所不得已而各出之以当如和五味焉然马迁晓其文而于诗有不彻太白晓于诗而于文有弗工技之制也亦见名家之难也唐昌黎氏起而兼之自谓直接羲皇周孔而实只能继马迁太白耳能继马迁太白而且兼之亦异矣顾昌黎间能泄全秘逹时宜庶防所谓心通行俱者则昌黎氏未可少也宋元来名诗文者吾惑甚焉掠马迁及诸汉人所为文而补砌组织罗太白及诸唐人所为诗而裁割缀缝骤目之则字句汉也唐也声调汉也唐也彼自谓马迁太白人亦从而马迁太白之彼其字句其声调眞汉眞唐矣眞太白马迁矣何也固汉唐人所已语者也其糠粕也萃荟其字之奇頴句之险异者而为字句摹拟其调之飞扬声之儆动者而为声调固字句则信无弗类声调得千百之一二耳所谓格以条章章以授事事以逹意意以出神吾诚不知若何或者得亿万之一二则已傲视唐昌黎而下之矣谓昌黎无足与语是岂知昌黎亦心通行俱者拟上古作者实弗逮何至让马迁太白第各有所入不相盗袭耳人惟心所不通行所不俱更面貌而语固弗逹此嘉隆间大士羣起毕力求所未至一时称盛甚少司徒王先生时之宗盟也然先生不哓哓然向人人谈诗文如所谓沾沾翘翘者且先为柱下史日有建白非只空谈耳已而先生固不轻以示人也久之盈盈成帙矣帙多更逸亡而门生故吏惧焉裒而缉之得所不逸亡者文凡若干篇诗凡若干篇奏疏又若干篇总而托之木禴兹郎版曹得给事先生获所新梓而读之读未竟慨然叹曰嗟嗟胡云古今人不相及也文以和平通正根极理要防据事情也为上诗以冲融涵蓄发舒性灵联络景物也为最奏疏则异是言弗直则弗动言弗省则弗览言弗大则弗当言弗犯难则弗费先生之文和平通正矣根极理要而防据事情矣先生之诗冲融涵蓄发舒性灵而联络景物矣先生之奏议言直言省言大言犯难矣于先生见古人所为文章者顾先生之文非不汉先生之诗非不唐盖本吾之神运吾之意贯吾之事意之所指事之所值而格定焉格定而章就规章就规而调协度调协度而声谐律声谐律而句足声句足声而字成句则字句吾所自为字句声调吾所自为声调章与格吾所自为章与格无论唐汉即上而典谟而风雅亦只如是何也古今人之神同也其意同也事或异耳事异而意縁事异意异而神由意异神意完而事所欲言则而格而章而调而声而句而字如化工造物千态万状如大海润物随取随足奈何强字句入所不类之声调而又强声调章格以就所不类之事哉先生澹飬性体虚育英灵而心通于道故心通而语所自解介絶流俗和容物我而行俱于道故行俱而语所自际先生于诗文也以无意得之矣逼昌黎而跻扬雄氏矣虽然无稽之语何贵于金玉无用之言何俾于饥寒甚哉立言之难也禴读逐客则悲世之淟涊读法吏则悲世之深求读心誓则悲世之趋改读一政疏则悲世之纷更读肃政新疏则悲世之容隐读边事疏则悲世之茍安读肃戎政疏则悲世之避宠读幽居诗则悲世之自扰读长至等诗则悲世之急名至发谕疗鹤长信诸作先生其有忧乎其有思乎嗟嗟当事者重切用者珍巻中数万语何不如金玉何不俾饥寒者禴则欲广心誓而号之众缉肃戎政疏而更转闻于朝兹葢时所尤重而用所尤珍也固知仅可与先生言耳先生多自得敭歴中外树防勲猷文章实不尽先生而予言又恶能尽先生之文章
　　晏斋选稿序【姚世华】
　　文各适其适任乎天倪以各至其至防于灿然之途而已覆视曩古简复相望华质相调相为用而不相欣厌葢子休洸洋自恣之数十万言岂能如伯阳之五千文而子长之博奥宏肆必不低眉于孟坚之整率下而称诗而七子二陆诸谢之沈丽何渠胜王栁之闲淡韦苏州孟襄阳抵掌五栁第令栉比而与王右丞李供奉程试侔工又未知谁属亚旅也故夫之简淡而简淡而谓奇艳非者履康衢而忘嶙峋嶭嶪之观者也之奇艳而奇艳而谓简淡非者袭狐白而忘布缕袯襫之用者也最下而今义则成为盛先此太朴后此太雕于时华实等耳而吾独有羡乎今日能文家之盛非必逺谢成何故彼其意不穷幽勿令淡楮间一涉前辈臆愧怩弗敢染也语不极铿訇勿令灾頴偶一沾曩人吻嗫嚅弗敢吐也比于成有其型而増以沈奥损其质而润以陆离可谓綦成固难索解亦不易而仆所覩记里中诸君子与一时防内推毂诸贤逹皆有焉嘘之而来吸之而往简必赴藻华不离眞铏发于象先而神逰乎思表以仆耳食即未易窥其所适所至缘而语于各适各至以防灿然之途防是乎仆与卜戬父同役自念何能为腹笥聊用公诸同好嗟乎更千年余而七子陆谢五栁韦孟右丞供奉诸集更二千年余而子长孟坚之史更三千年余而伯阳之经子休之文至今人艳谈之也此固各适其适各至其至夫宁以短长较也若乃文成而修横金累绶之业自昔伯阳诸人业已不能防得之宴吾何论矣












　　明文海巻二百四十六
　　钦定四库全书
　　明文海巻二百四十七　　　余姚黄宗羲编序三十八
　　文集
　　七十行戍稿序【周复俊】
　　安宁丘君文举为予言升庵生平著书凡九十三种行于代者仅四十六种云乃若七十行戍稿则公晩年所作而文举辑之杨生富春手録也嗟乎公以师臣元嗣年二十四即举进士第一官禁林门第科甲亦既通贵清华极矣顷议礼不协恩谴滇云由嘉靖甲申遡已未葢已三十六祀其客路之悲辛旅次之岑寂叹风雨之凄其感日月之征迈悒鬰亡聊或情与景防意象融适率于篇章寄之加之天赋不羣超悟卓絶博学强记至老弥精故其所着若是其多且丽也假令公出入承明武不越辇毂下而山川之嵚巇草野之芜旷人情物态之纠纷迮遌均弗经于目亡拂于膺则捣练未精诹询罔悉而乾坤海岳之灵淑亦何由俯仰旁稽以穷其变纵于论思启沃之暇敷文代言自宜华美温丽不若穷而后工如其工也孰与今多由是知天之申锡今上之陶镕于公独至矣忆自嘉靖乙未至甲寅俊三入南滇载仕西蜀凡二十余年恒与公握手接膝散帙论文阑夜申旦开谕勤拳实兼师友之谊且祝母有文训子有诰申贶有篇亡虑数十百札公之于俊何如也今兹来游忽覩丹旐飘扬于昆池之上而文举所辑戍稿适携而至慨叹畴昔不觉雪涕之无从爰命梓之流布海宇而其所著书并疏其目于左方庶学士大夫知有攷焉
　　杨升庵集序【周复俊】
　　予少闻扬子云其人湛黙自守不欲矫然于世意其中若无余者及观甘泉河东长杨解嘲解难厥辞潫凌摩荡击飘转流互儵曶如神至太法言奥矣又何所畅悬殊也其慑桓生屈侯芭有以哉皇明光岳气完英贤云蒸文道古雅滇南戌史成都杨公慎兴焉人皆云今之子云其信然耶公幼慧頴八岁即防缀儁絶二十四举进士第一少师三南杨公设四事诇之皆生平所未了公从容酬对本末融贯少师叹曰此眞才子既防文石渠预观阁秘进诣逾湜而逺未防恩谴滇云违丹禁而就朱炎辞宻亲而之荒戍万里于迈人何以堪公神襟洒洒旅栖髙峣扄絶世务时与韵士浮舻防缰穷金碧林泉之胜人间断简奥篇延搜极殚行防饮啸唫披不彻独舞之暇著书五六十种扶疎浩荡考订精宻篆草眞咸臻厥妙嗟夫古人之学可想也汉以降儒或博而不精或精而不博乃今兼之以故含英撷秀之士识或不识皆宗尚焉当此之时宁知公与子云其孰为隽也君子曰大夫低回新室竟防投阁之耻公扬音吐气于圣朝虽投荒三纪寂歴以终不逮翊皇猷辉帝制殊可悼尽方诸子云一何夐邪公为文宪章迁固翺翔晁贾总辔于屈宋染指于王刘濯缨于权栁而扶摇纵恣有其似之不必摹拟而始工则奚止驰驾子云已乎公自称训诂章句求朱子以前六经永言缘情效杜陵以上四始今兹所觏特九鼎之一脔旃檀之片香已耳俊往时总宪蜀台邂逅公金沙寺谓予不鄙斯集幸刻诸吴中予旣口诺心许之慨徐剑徒县嵇琴沈响爰次遗编并叙其世庶来叶有考焉
　　刻南中集钞叙【周复俊】
　　癸丑夏五余三使南陲访升庵先生于连然海庄未觌也久之缄鲤征鸿贻音授简以南中集钞梓绣未精丁宁雕易先生诗刻在人间若南中集二巻南中续集二巻手书升庵诗二巻升庵杨先生诗二巻皆已映色瑶珪腾辉虹汉顾鸿辞丽藻登载实繁裔楮残章散遗不少近从记忆逺逮搜披小市孤林方珉片碣凡慈宫仙苑之留题竹宇松亭之挥洒凉缣暑箑之所流传渔舸樵扉之所敛蓄旷若二时俄堆简素而乂获连然诸生入门髙弟知余笃好千里惠将亡异鳞屋飞珍鸡林荐馥矣余乃抚几而叹曰此江潭泽畔之吟太乙藜辉之焰也登临防瞩之遗金马碧鸡之光也茆茨蓬藋之韬文苑木天之储也海童芦笙之倡明庭清庙之奏也余何敢忘焉余何敢忘焉嗟乎子云未老宁无击节之桓谭季雅有文行见赐纁于光武乃若先生之诗权衡千古操纵百氏列锦合綦含英茹实驱驰汉魏肯与顔谢比肩掩抑齐梁何啻徐隂接垒斯则奎纬有章神化所至非东吴菰芦中人所能知也刻成视前上巻通为二巻云
　　顾行之集序【周复俊】
　　始余识行之于林臯也从陆墓杨甥行逰散至浦口见一宅门舍晻蔼上书柴门次流水乳燕度春云意其中必停雅人通刺之仓卒接晤论吐蒸洽遂怡然相弥日始退便定交于篱落之间桑竹之防矣君长才博学风神儁朗内受灵冲徜徉不覊故藻翰之工防缀氤氲景效防前情融世外寻其累牍率如春云流水之音始叹其骏今愕其赢矣系本世族蚤折桂枝茂承箕裘之绪充其所挟料佩玉纡紫咫尺斯近萧然夷旷不以时务经懐既旅进旅却年髪稍頺川途盘桓时境岑閴覊思所牵亦増累叹毎结情于林泽寄况于樽斚而尤恣于篇章怨而不诽愤而不激视緼袍如黼裳等蓬宇于绮阁可谓得风人之正者矣明兴诗礼聿新自吾郡太傅徐公泊崆峒大复辈出力培古雅浣涤頺风衡玑逥斡学者宗焉而君以识清襟适遘时防非徒排比敷匀音律流畅尤顾瞻风雅存尚风骨一篇一咏光采照人譬之文轮玉辂陈载敦鼎驱驰于清尘芳草之郊观者咸仰其辀輹之坚斿干之丽也是弗得为正始之遗响乎夫诗之教微而其为韵也逺微斯渊深渊深斯叵测茍非学窥百氏则不能含包千古而致极其精乃若其韵命之者天授之者神英英郁郁与化俱生冉冉焉溶溶焉如水上花漪云端月流又如月霞灏气飘带林岫雰霏映蔚可挹而不可尽学循滋习大道可通韵非化甄不可强得故知韵者诗之所由污隆也无病学之弗充惟患韵之弗足声歌非韵莫桢矣则诗岂易云者哉行之洞示今古式准诸家刋削模儗止絶挥霍而绳之惟中雅迫唐初耻攀元宋宫征务调其音方圆不爽其度情蕴夫辞色销于象泯然无迹混以化迁亭亭如也轩轩如也与外缛中稿阅未终篇而倦者天泽矣斯非学与韵兼胜者邪顾懋仁见之叹曰洋洋焉懿哉夫诗乎行之世居郡西周山有林峦之胜父终藩防家剧清约其栖陆墓葢依妇家杨氏云集凡四巻古今诗四百十四首杂文二首
　　苏长公集抄序【顾冶】
　　山羞海错非不珍也然以之常食则不如谷氷绡雾縠非不贵也然以之常衣则不如帛有浅丈夫者以为帛与谷之不足御也斤斤焉珍贵之求而人亦遂以是羣而和之甚矣人之好怪也世之言文者何以异此其言曰我进于古矣吾尊周秦而卑唐宋矣凡文之所以衰者皆韩苏数子为之也嗟乎韩苏数子者其见岂遽出若人下哉彼诚有以自蜕者固无用此区区肖貌为也且夫古之人专得其神故惟恐其有所似而其眞独完今之人专得其形故惟恐其无所似而其眞弥防神形眞似之间斯古今文字之辨也余少而最喜苏氏父子之为文而喜长公尤深谓其纵横类子长综覈类贾傅虚类庄生变幻类佛氏忽来而莫知其所由来忽往而莫测其所由往澹而实浓质而实绮辟如人终日食谷而曽不厌口终岁衣帛而曽不厌体此亦眞之至也神之极也故曰无味而味出焉无文而文生焉若长公者近之矣于是即余生平有当乎心者命儿子悉别而抄之凡八巻总若干篇葢非独为儿训将使天下文士以似乱眞以形夺神者其或有寤焉耳
　　故陈光州鸣玉园集序【顾冶】
　　往岁甲戌故友陈贞父自宁乡徙宁州已而坐脱贼党归则着客愤以发舒其鬰鬰不平之气其写卢源颠末白甚当途者寃之方拟向用贞父而贞父固不芥蒂益理鸣玉园以自快每交霉雨横溢贞父辄股引囬斗诸山水直走潢池鱼薄间沸若崩雷飞雪也尝邀余坐浮青舫见万鱼縁乱水而下细者拨剌跳沫无算贞父顾纵之去而其寻丈者差不肯受约束忽而屈强作人力势如拔扈矜雄者贞父窃大笑是复欲类陈家老子邪亟命园公数曹共挟之因唤姬人骋金错为鲙氷丝红缕照耀雕俎中不觉空堂昼寒绿酒増色也当是时宾客共厌粲罢余乃叱箸而起曰今法网稍稍宻矣卒不就理者岂罚太重赏太轻乎贞父以为不然夫赏罚者上所以砺世而非下所以自砺也要在罚而莫测其所由怒虽薄必威赏而莫测其所由喜虽小必劝如其可移之以贿赂而不辨之以贪亷则其法穷而无所施各希冀于他日之得而规避于一时之失其防厚赏峻罚皆具文也将安贵法矣吾故曰苦无法于是余进曰然则尚严乎贞父又以为不然今夫豪杰之士非如羣儿争膏其田宅肥其子孙而已也固曰吾胡然而不负上者及其竟也龃龉于资格而不得越牵制于议而不得专方且以因循为老成方且以含糊为忠厚设有大役始而听此人焉捐钜十万姑试而漫尝之不效也既而听彼人焉又捐钜十万已辍而更作之或昨是而今非或攘利而掩害举一切非常难奏之功都付之茍且依阿之手其幸而成则吾享其福其不幸而败则人受其祸天下卒然有故泛泛如横舟不系而豪杰之气已枯竭而无余矣尚何以为天下吾故曰苦有法其惟有法以御庸材无法以御豪杰而后可余闻而叹息者久之殊悲贞父老不尽究其用居二年丁丑十月贞父以蒲州趣之北而适有太白为彗其光竟天闪闪如悬旂也余送之更酌贞父曰长庚劝汝一杯酒贞父其行矣蒲州诚知人定有当于贞父者比赴铨部仅奉例左官知宝鸡也贞父雅不耐折腰溷风尘吏未到官首登华山拔希夷峡餐玉女莲华抵李白呼吸通帝座处颇文而记之累千百言至数其犯死道凡有八不似昌黎徒狂哭为也亡何再迁光州治愈宁名愈盛竟舆病还卒于家矣于乎余今乃恨格之能死人也贞父卒之九年已丑春其伯子尔耕痛贞父不获信其志独念贞父文章多英爽骏烈酷肖其人初不学他子削鐻刻叶以鬭工呈巧第私所欲吐便自娓娓落纸不休尤长尺牍藏者荣之耕谓梓传于代麤足慰贞父九原而属余校定总若干巻顔曰鸣玉园集亦贞父遗意也余晩而交贞父然谊最坚不宜以烧笔砚而无言者幻眞子曰昔虞仲翔云海内有一人知已死可以无恨甚矣心相知之难也贞父刚肠劲气摧倒当世偶限于上第遂蹇蹇州县没其身乃至今海以内知贞父非一人宁独以政事文学抑德之休明不诬耳贞父不死哉贞父质行具载本传弗论论其有关治理与余燕语者次于篇
　　紫峯文集后序【丁自申】
　　紫峯先生文集梓于家塾梓于书坊海内争爱而传之寝病未广自申之入蜀也则取令予及峰君所遗抄本而翻刻之既以请于文峪毋公序其编次矣复不揆芜浅而掇其后曰惟文之于今有可言者自周文郁郁诰誓继谟训而传歴汉而唐而宋代有作者各以所长杰然而自鸣一家秦与汉之不可为周与唐之不可为汉宋之不可为唐也且言人人殊非独其世则然自曽思孟著书同宗孔氏之道而学各有从入言各有攸当要以文其意之所欲言阐其蕴之所未发其为道相谋则均也彼老列庄荀数子虽皆为偏曲不该之见然彼驰骛其精神鼓舞其笔端骋雌黄之雄辞而争为道术矜赤帜者今其书具在人自为家可读也何至如今人没身涂俗学之口耳而张吻谈秦之糟余哉夫唐宋文称六大家氏推本韩祖孟欧祖韩栁与韩颉颃苏父子一门曽王一时较相考订而其文务去陈言前后相掩不可谓非步秦汉絶尘者而无秦汉一句一读何也镕金在范色象肖而规制别矣岂今人命辞顾出六大家右哉宋人有言黼黻刺绣良锦也尺寸而割之则绨缯之不若世之刻意班马句字而模仿者皆割锦之类也即使优孟似叔敖吾犹惑焉今观先生诸作本孔孟之学术程朱之义理而发以自然之文章固不当与文人题品然其推岳倒海之气媚泽辉山之精卓乎成一家言未知与数君子相伯仲何如自申恐世之读斯集者执蹊径以求先生之文将茫焉而无所入故为是说以质正焉若先生之吟咏性情则愚尝以比于宋儒康节方追悔少作而以为未尽也观者因是文而得其意于文之外或可以想见先生云
　　巾笥集序【丁自申】
　　昔之论文者曰文章与时髙下夫文章髙下因人者也虞夏商周之书无论已今学士大夫言文人人率宗西京岂不谓西京去古未逺有雄浑宕博之气观其文知其世然如司马贾董数子可谓炳炳然西京者矣然子长之文奇相如之文丽贾谊之文激发大要以其周流歴览比类寓词与夫少年之英迈据其才情性术各有所至而言人人殊矣由数子而他可攷而知也惟仲舒氏以其下帷发愤之学其言最为近古不惟天人三对考见学术而正谊明道寥寥二语世孰有加之也仲舒非所谓西京独冠者耶数子者生其时与相先后而文则大致相逺今所称西京文者直取子长以下句比而字肖之輙以为入汉堂奥而曰古在是古在是不知汉文之所以近古者为有仲舒不背六经宗旨也其渊源最近古云稍后刘向匡衡者出皆相继明经术为儒者宗以彼极谏封事与治性戒妃匹诸疏何其言论渊懿有六经之遗则文章信以人为髙下槩委于时者非也必若西京四百年后其文已降则韩欧生于唐宋乃为力追古作其时之汉与不汉奚计哉虽汉时亦有杰然独出其文不羣者如仲舒衡向是已若琼泉先生之为古文也其自以意而为之古者也先生蚤岁受诗治匡氏之学而博极羣书洞贯性命长于发明经旨即董刘未能或之先者始先生弱冠魁闽中主司梓其文为程式迟十七年而后举进士先生于经学可谓如酿之醖如茧之缫其为古文所由来者逺矣按集中诸作多扬防风雅比经传义而美颂直规逺引广譬虽极贯穿博洽惟断自经史而战国防韩非稗官小说之书弗与焉至论其体裁浑雅意度悠扬则自西京而上其属辞不必同自眉山而下其命意不能到当必有鉴古者能评隲之矣先生昔为留曹其文盛行时有谈古文虎视西京者士类籍籍争慕也然先生守所学自信益笃久之士论亦翕然以定夫士类而果籍籍西京也则先生其仲舒向衡汉文之杰出者乎抑不然也则愿先生且自处于唐宋之间不闻论文者以韩欧二氏为非古也某浅陋恶足以窥作者之庭第不敢谓于经学藐无所见故直知先生学有所本其文一以意为古而使天下不敢以异世而殊视古文者或于余言有取焉集旧刻于筠阳为筠阳集今合续集刻之而易今名则先生所自命云
　　袁永之集序【王格】
　　余与袁永之生同嵗方永之发解南畿也余亦举于乡明年同第进士读秘馆书日与永之出入承明相周旋也次后彼此官辙虽不得一律然以永之之才而竟终于外台签书余之罢河南也又适与之同牛骥同枥在永之固为未究其用而在余则已幸矣昨丁未之腊永之嗣子尊尼以所刻永之集见寄且属为序当是时永之葢已下世余泣而存之未有以为尊尼复也嵗月易除倐忽更十有七八载矣而卧病江渚亦五换嘉靖之厯平居块独诸念皆息而独于海内故人之思有不能忘于梦寐者况与永之踪迹之同又若是邪顷儿子宗彦逰太学曾见尊尼尊尼意若有望于余者噫余何人而顾于永之有所靳也谨畧载平生所与永之逰谈之概而庶几以偿其宿心曰嗟乎文章之事以其时则称于圣朝者嘉靖为极以其地则称于中夏者三吴为盛而永之所以自处与人之所以称永之者皆不肯居后永之居馆中时其声誉甚隆余下方之士固不能有所窥瞷及余出为县朝于京师与永之相见则永之以典试归自大梁也向余道其在大梁得见李崆峒语言颇悉余时逐逐困吏事亦不暇谛聴后数年余督饷姑苏访永之于桃花别墅时永之以徒中居忧而余又即署进止自便故与永之始尽平生之欢其谈及艺文亦不似曩时之草草矣永之语余曰杜子美诗人之富者耳其妙语盖不及王孟诸公又出所选唐伯虎集示余而定其评曰伯虎才甚骏惜流落后不自检束大堕于乐天队中耳故所存伯虎作百才一二语稍涉乐天即黜之呜呼永之逺不喜子美乐天而近于伯虎所称仅此其际果易窥耶今全牒具在读者取其言合而观之尽可以得永之矣永之耿介有直节在兵曹不能媚权贵人故缓急无左右之者以至得罪其视学广右又耻绌体其大人卒上病自免其果决自任如此文章葢特其余事耳余昔赴永新也永之赠诗曰一官淹骥足百里试牛刀仕姑苏乂赠诗曰十年一见知非易楚水吴山莫浪分此二篇余宝藏之犹在巾笥手迹宛然而謦叹则不可复闻矣伤哉伤哉余非敢谓知永之而其慕永之则非浅世固有知而慕之而视余乂能特深者幸相与推而明之
　　书昌黎集后【王格】
　　退之千载之文雄也自有退之而世之推而尊之者至矣何假于余言为重耶而余于退之则有深悲其见诎而不能不为之辨者焉夫自东汉以来学者习为绮丽之文代相祖袭侵淫至于南北朝极矣唐兴余风未冺上以此求士下以此自媒沦于心骨而莫觉其非葢八百有余岁而后得退之退之生于流离孤独之中非有师说导授及科禁示之趋避也而一旦起而矫正之今观其文大抵忤时背俗与唐人若异代然者虽众共非笑而所持益坚以卒抵于成其原道原性原人佛骨表诸篇虽辞旨所极未必尽合世儒铢两揣摩之严然大要尊孔氏排异端扶斯世而反之于经自孟子后一人而已扬雄王通之流未足多也而又气韵豪劲才力卓荦凡事之所当言与心之所欲言一经其手辄指切如在目前而纵横曲直轻重疾徐随所向而皆得如意眞若与神遇而莫测其心原之所起者此退之之所以为能而世人之瞠乎其后葢以此也当退之时人已尊仰之矣及宋欧阳永叔苏明允父子相与表章而退之之名遂益大显于世厯元逮吾国初曽未有訾之者治正德间海内无事人文勃鬰遂至异论纷嚣讥前古而退之亦不幸而与其摈弃之中至询所慕尚则动以六经左国秦汉六朝为言如退之辈恒鄙偶之置度外耳于戯为此者其亦知退之莫能深乎夫以退之之才岂不足方驾古昔者色色而雕刻之种种而模拟之不求其神情而惟取其形似在退之当更能耳然而退之必不为此者耻蹈袭之不足为而欲自为其家也夫耻蹈袭而欲自为之则凡今人之所夸以为髙而欲陵轹退之者乃退之所羞道而不为者耳而何以服退之之心乎且退之于古人之文所以包举而采掇之亦不遗余力矣特其绳墨所到心匠由已力能融贯之而不见其迹耳故余以谓退之学古而不泥于古如今人则直谓之古矣此所以异也使退之而亦如今人之为捕风逐块而不能有所自立则何以惊动千古而其言至于今不废耶昔宋之中叶其文亦过于艰深若刘煇辈所为是已欧阳永叔从而排斥之以归于雅驯而复乎退之之旧故后世言文者毎以宋为凖的焉则永叔之功于是为大也嗟乎今时亦必有永叔者而后其頺波可止余非其人也然所见如此不敢以不尽又安知世不有由吾之说怜退之而寛假之者乎夫使退之而果见寛假则其于为文也亦必有所折衷矣
　　书临川集后【王格】
　　夫介甫旷世之逸才也议者徒见其非薄宋制创立新法卒之党同已排异议以醸成靖康之祸遂从而诋诃之若防讐然亦过矣夫世之士学古纂言窃仁义道德之腴以恱泽其辞而取禄位者其自待虽孔孟无以过之及攷其所树立往往脂韦势利视其言百不一酬如是者古今不少也余观介甫之人亦采摭百家蹂躏羣籍而自举已意以键制之其所称说忧愤动必依于先王而奇辞逺旨多有世儒所未窥者变法之端已见于少作葢其生平不肯以流俗自处其髙才锐志本如是也一旦都要津受知世主遂尽举而力行之以为尧舜之治眞可必其亲见者斯岂有意于乱天下哉自信之大过而弛张之无渐也然较其言行亦畧相符葢庶防古人所谓防学壮行非茍为富贵而已者也当介甫时大儒辈出程张诸君以道学显欧苏诸子以古文名而介甫介其间意葢欲两取之观其议论可见矣然而卒无以胜而其名乃为众贤所掩至论其实亦无甚媿焉所可憾者遭时太骤而毕露其底里以成其僻遂为世所指目耳假令所涉稍蹇亦如正叔子瞻之遇于时而畧低佪于侪列之中则人方珠玑其唾余扼腕其用之未竟以为宋之天下惜矣何至鄙薄而怒斥之耶介甫有言人言亷洁而直者非终然也规有济耳又谓八司马皆天下之奇才虽防于不义而犹能自强以列于后世于戏介甫亦不幸而类是乎余又稽宋之末造羣奸竝进固介甫之所遗而国势所以不竞者其原诚在于此然才贤之生不必皆世用而天欲亡人之国必尽使其不肖之人布列于位以壊乱其所为宋至徽钦天时人事可知矣虽微介甫能保满朝皆君子乎即使皆君子又能保完顔之不南牧乎而其咎乃尽归于介甫所谓君子恶居下流天下之恶皆归焉者也亦枉甚矣昔朱晦庵列介甫于名世而国初苏伯衡称古今之士自左丘眀以下仅二十余人而介甫亦与焉呜呼以此论介甫庶防得其平耳
　　附原刻任少海稿序【王九德】
　　德少时读乡贤髙苏门所叙任文抄略葢称固陵先生始举进士奉大对今上亲题其文直词絶识名冠海内当是时苏门已即世不可问矣德问之东都士大夫乃知固陵先生者今虚陵洞天隠君子任霞父也后来德歴官司防司徒则又见荐绅中亟称任先生在世宗朝以清修方正着闻初从翰林改吏部为考功大夫骨鲠自持不与权贵人通关节其考察去者多势力门下人或尝先事以姓名相请托者一切皆罢去不问以故权门多按剑疾之如讐及皇太子出阁讲学先生奉廷推稍迁宫坊司直兼史馆经筵官时号得人独按剑者冯借宠灵悒悒不能释常欲嗾私人持公短奏上竟无所得先生闻之但笑某尝抱琴出关逰黄叶寺坐听梵塔风铃如闻天乐持斗酒相劳三日不能归又尝欲挂冠宣武门浮海上寻安期生是其所短而时人未之知也遂毅然抗疏乞骸骨辞甚恳至疏三上然后赐归居无何闻前怗宠者就刑西市先生犹函辞数千里使人投鄱湖水上吊之有谓智侔秦相适逢上蔡之悲才近中郎偶蹈承家之恨其浑厚如此先生还山四十年间前后经中外荐剡者三十余疏凡以髙明见忌孤介难容终与世圜方不相入不能用也嘉陵江上有山田数畞钓台一区不足资口食而先生惟日坐草庐中弹琴著书澹然忘老德自出守兹土既尝慕先生之髙节而乂笃爱其文章可以雄峙百代因命诸生就隐所求之见先生题其户曰厐德公衣挂汉江云已知身在风尘表鲁仲连脚踏沧海水何用名垂天地间既无所用名则又安所用诗文为也诸生但得其渔蓑中逸稿数篇皆应世之作徳不敢自私因叙而传之行于世时先生年九十不减丁壮云
　　任宫坊集序【欧阳德】
　　始任子举进士奉大对敷陈政务忧时悼俗愤顽嫉邪剀切数千言今上嘉其忠亲擢置髙第始释褐一旦名隐动京师罗子逹夫程子舜敷杨子实卿唐子应徳与任子友也余因数子者得佐下风数观其诗文畴昔所忧愤熟数上前者往往见之乎辞予毎读一篇未尝不慷慨三叹也任子操持砥砺其交逰必类已者其于浮沉巧宦削觚而圆转坦外而深中阿随人意颉颃以取世资者相疾视如讐于是自考功主事用荐补太子司直国史检讨官上骎骎大用之矣而竟不能安其位所交数子亦先后以言谴余抱疴林卧为怃然莫知所为比一二岁余从蜀中人士闻任子杜门读书家之有无不问部使者至不得见其面时从幽人文士倘徉山水摛藻铸辞益工益富忧愤之情浸为恬夷或云任子殆与世抹摋而翫之以文耶将寡与俗搆无所迫鬬其中故气得其飬平停而不形者耶言心声也心以御气气以昌词词以宣志志以制行而功德因之立焉是故媚世之士其志羣故其行随其词靡可与谐众不可与入德翫世之士其志逹故行靡检柙词无涯涘可与乐性不可与济物愤世之士其志矫故其行狷其词隘可与震俗不可与兴化仁以为志道以为体浑然同物廓尔天游和而不从介而不乖好恶忘已因应无常故其词肆而不荡贞而不偪厉而不猛优柔而不弛用志精一之致然也君子曰夫志与其羣也宁矫矫而返之宜可以基德既其逹矣于道也防乎任子之始志既基之矣而况日有造焉其德立功崇将莫之能御其诗文必传今行逺匪直以其训足爱者于是其甥李子刻之首大廷之对葢本乎其始若曰深造自得由此其基也任子名瀚字少海西陵人李子名某字某时少叅江藩同任子之志者
　　伐檀集序【黄衷】
　　伐檀识始事也嘉靖丁亥大内将营仁寿之宫余由三楚抚台擢贰冬卿以综楚蜀贵筑之木政奉制维楠维杉维栢维檀皆在次焉故曰始事云尔夫木譬则士也简木譬则柄士焉余尝陟戎泸之岨永保之区思南石阡之岵见楠杉焉戞云者隂数亩者阿娜扶疎者越岳而绵谷匠石视焉巻曲弃震裂弃螘窍而半毙弃绳曰正引曰度而可采者十四耳采而覆视焉拥肿弃疏理弃泽外而稿中又弃中梁栋而可献者十四耳栢虽不尽规以绳引然以礧砢偃亚弃者固多矣惟檀也理楠而缜干杉而劲姿栢而加贞修逾丈径逾尺者列献籍焉夫楠杉钜材也震裂螘窍不免也栢奇材也礧砢偃亚不免也檀美材也宜无可简也故曰譬则士焉耳才钜者节奇者噐美者去绳引而能成业也乎哉诗曰不素餐兮士之绳引也是故伐檀有君子之道焉因以名编




</div>
    <div class="pagination">
<a href="明文海_page65.html">上一页</a><span>...</span><a href="明文海_page61.html">61</a><a href="明文海_page62.html">62</a><a href="明文海_page63.html">63</a><a href="明文海_page64.html">64</a><a href="明文海_page65.html">65</a><span class="current-page">66</span><a href="明文海_page67.html">67</a><a href="明文海_page68.html">68</a><a href="明文海_page69.html">69</a><a href="明文海_page70.html">70</a><a href="明文海_page71.html">71</a><span>...</span><a href="明文海_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
