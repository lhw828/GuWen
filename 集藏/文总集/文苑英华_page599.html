<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 599 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 599 页/共 634 页
  </h1>
  <div class="content">
   道太原而北列郡数十鴈门为大在周秦时与山戎林胡犬牙其疆国家以文徳柔惠而驱去之北迹距塞口犹千里而逺若内地控于通都秩二千石者非休勲懿徳则名王旄士乙亥嵗今尚书陇西李公防刺并部选第郡政之尤异者得昌化守南康郡王河南元韶首表其名遽闻于天玺书劳勉移理于代惟南康以壮事老谋逮事先侍中平王则尚书郎宁王勤于君惠于人而敬恭于神由是神降之福人懐其徳是嵗夏五月赤车彤襜至自石州初一日防计于官次察掾吏之勤惰次二日存问于里闾求人民之利病既三日徧祭于山川神祗葢无停隂銮不辍声于郡东凡四十里白杨有祀实代之主也嘑水旁注鴈门山前峙防礴相抵为堆为阜蘙荟柯条如虬如龙广仅百畆厥髙又倍信可以回薄日月而避逃风雨岂朔漠之气凝结于此乎坤元之精决泄于此乎不然其何以巍巍苍苍将欲戞若木稍扶桑卑大椿于漆园小蟠桃于东方与夫古墓多悲芜城早落者不同品矣按诸经记且曰昔元魏髙祖孝文由一成而宅九有起云中而驭天下损益三代宪章百王厥初经营由此途出系马其下歇鞍于枝威灵所凭别白而在既偃顿以附土又跳腾而架空如有髙掌蹠为鸟势形洎今朝中书令燕公説摹咏其事【张公白杨篇之本章云欲识前王塔鞍处正北苖抽一小枝】户部侍郎吉公中孚申而眀之【建中初吉公以万年尉为黜陟判官至此为之歌序具载其事焉】故迹弥显髙名益大为屏为圗播于海嵎代人神之是以祠也而旧规相袭未甚丽檐牖东向椽栾内□有祅蛊之气无尊严之威式车马者以避祸非以致敬奠苹蘩者惟徼福不惟飨徳犹此祀也不亦涹【疑】孝文于代乎南康其孙也大惧夫祖徳之坠于地因愀然而言曰于古有召公奭以区区陕服为周二伯行野听讼憇于廿棠后之必思其人犹爱其树其在诗曰勿剪勿伐召伯所茇矧我烈祖有开国之武丽天之文抚正万方照临四海而又储祉降徳于后子孙俾不佞起家而王专城为守愧不能显扬先羙使若黄帝幸君之使使理此土敢黩于祭祀是于功烈而速其罪戾也一年因农之隙而易其地二年乗嵗之豊而改其制不三四年得请于上而新庙成南面衮服所以称尊也两楹阼阶所以定位也筑墉于外所以御侮也设屏于前所以修容也耽耽沉沉显敞靓深不风而清无云而隂前王戾止之仪于是乎在裔孙聿追之孝于是乎举不唯禁淫祀废非礼抑亦开眀徳摛耿光欲使异日观者不俟请书问俗而知树之所由植庙之所由崇谂于有知佥曰非颂声不可初南康之典化顾尝客焉迨今剖符则又备位于陇西公之府相得最旧见防为文故敢徴成之功与作之义篆刻贞石立于前楹庶拟卫悝彛鼎之铭敢同鲁僖閟宫之什铭曰
　　蔚彼白杨丛生鴈门防暑翳寒晴天色昏巨抵交柯龙翔虎眠从古强名莫知其原惟昔魏帝于枝息鞍悬垂低昻厥迹犹存大畏其力小懐其恩爰有灵祠号为神眀二扉不扄四簋不陈樵苏所往雉兎为隣于铄良牧时惟孝孙下车之初致敬而言蔽芾甘棠犹思其人绵绵葛藟下庇于根乃正名居式崇藩垣山立当宁翼张重轩有赫斯皇既严且尊允矣君子孰如其仁大椿之年细栁之军吾与元也人谁间然欲载其功莫先于文编词琢石终古不迁
　　野庙碑　　　　　　　　　陆蒙
　　碑者悲也古者悬而窆用木后人书之以表其功徳因留之不忍去碑之名由是而得自秦汉以降生而有功徳政事者亦碑之而又易之以石失其称矣余之碑野庙也非有功徳政事【文粹作政事功徳】可纪直悲夫甿竭其力以奉无名之土木而己矣瓯粤间好事鬼山椒水濒【文粹作濵】多淫祀其【文粹有庙字】貎有雄而毅黝而硕者则曰将军有温而愿哲而少者则曰某郎有媪而色【文粹作尊】严者则曰姥有妇而容艶者则曰姑其居处则敞之以庭堂峻之以阶【文粹作陛】级左右老木攅植森拱萝茑翳其【集作于】上枭鹗【集作鸿鹗】室其间车马徒【集作从】丛杂恠状甿【文粹作农】作之甿怖之大者椎牛次者击豕小不下犬鸡【浙本作鸡犬】鱼菽之荐牲酒之奠于家可也于神不可也一日【文粹作庙】懈怠祸亦随作耋畜牧栗栗然病疾防【蜀本作减浙本作死】防甿不曰适丁其时耶而自感而【集作其】生耶【文粹无此字】悉归之于神虽然若以古言之则戾以今言之则庶乎神之不足过也何者岂不以生能御大灾捍大患死【死字文粹作其死也】则血食于生人无名之土木不当与御灾捍患者为比是戾于古也眀矣今之雄毅而硕者有之温愿而少者有之升阶级坐堂筵耳弦匏口梁肉载车徒【集作马】拥仆【文粹作徒】者皆是也解民之悬清民之暍未尝术【浙本作贮】于胷中民之当奉者一日懈怠则发捍吏肆淫刑敺之以就事校【浙本作较】神之祸福孰能【浙本作为】轻重哉平居无事指为贤良一旦有大夫之忧当报国之日则恇挠脆怯颠顿【文粹作踬】窜踣乞为囚虏之不暇此乃缨弁言语之土木耳又何责【文粹有其字】真土木耶故曰以今言之则庶乎神之不足过也既而为诗以乱其刑曰【二字集粹作末】土木其形窃吾民之酒牲固无与【集粹作以】名土木其智窃吾君之禄位宜如何【集粹作如何可】议禄位颀匕酒牲甚防神之飨也孰云其非视吾之碑知斯文之孔悲

　　文苑英华巻八百七十六
　　钦定四库全书
　　文苑英华巻八百七十七　宋　李昉等　编祠堂
　　蜀丞相诸葛亮碑一首　　魏府狄梁公碑一首蜀丞相诸葛亮祠堂碑　　　裴　度
　　度尝读旧史详求往哲或秉事君之节无开国之才得立身之道无治人之术四者备矣尊【集本文粹作兼】而行之即【二本作则】蜀丞相诸葛公其人也公本系在简防大名葢天地不复以云当汉祚衰陵人心竞逐取威定霸者求贤而不及藏器在身者择主而后动公是时也躬耕南阳自比管乐公未从虎时称卧龙诗曰潜虽伏矣亦孔之炤故【文粹作荆非】州平心与元直神交洎乎三顾而许以驱驰一言而定其机势繇是翼扶刘氏纉成旧服结吴抗魏拥蜀称汉刑政达乎荒外道化行于域中谁谓阻深殷为强国谁谓脆励为劲兵则知地无常形人无常性自我而作若金在镕故九州之地魏有其七我无其一由僻陋而啓雄圗出封疆以【二本作而】延大敌财用足而不曰浚我以生干戈动而不曰残人以逞其底定南方也不以力制而取其心服震【文粹作慑】诸夏也不敢角其胜负而止候其存亡法加于人也虽徒【文粹作从】死而无怨徳及于人也虽奕叶而见思此所谓精义入神自诚而眀者矣若其人存其政举则四海可平五服可倾而陈夀之评未极其能事崔浩之説又诘其成功此皆以变诈之畧论节制之师以进取之方语化成之道不其谬欤夫委弃荆州不能遂有三郡此乃务増徳以吞宇宙不黩武以争寻常及出斜谷据武功分兵屯田为【文粹作谋】久驻之计与敌对垒待可胜之期杂乎居人如适虚邑彼则防气我方养威若天假之年则继大汉之祀成先主之志不难矣且权倾一国声震八纮而上下无异词始终无愧色茍非运膺五百道冠生知曷以臻于此乎故徳知人之眀者倚仗曰鱼之有水仲达奸人之雄者嗟称曰天下奇才度每迹其行事度其逺心愿奋短札以排羣议而文字蚩鄙日日【文粹作志愿】未果元和二年冬十月圣上以西南奥区防乱余烈【文粹作业】罢甿未息污俗未清辍我股肱为之父母乃诏相国临淮公由秉钧之重乗【二本作承】推毂之寄戎轩乃降藩服乃理将眀帝道陬落绥懐溥畅仁风闾阎滋殖府中无留事宇下无弃财人知向方我有余地则诸葛公在昔之治与相国当今之政异代而同尘矣度谬以庸薄获参管记陪【二本作随】旌旄而爰止望祠宇而脩谒有仪可象以赫厥灵虽徽烈不忘而碑表未立古者或拳拳一善或师长一城尚流斯文以示来裔况如在之叹终古不絶【文粹作纪】其可阙乎乃刻贞石庶此都之人存必拜之感云尔铭曰
　　昔在先主思啓疆宇扰攘靡依英雄无辅爰得武侯先定蜀土道徳城池礼义干橹煦【二本如此是英华避讳改作与非】物如春化人如神劳而不怨用之有伦柔服蛮落铺敦【文粹作敷非】渭濵摄迹畏威杂居懐仁中原旰食不测不克以待可胜允臻其极天未悔祸公命不果汉祚其亡将星中堕反旗鸣鼓犹走司马死而可作当小天下尚父作周阿衡佐商兼齐管晏总汉萧张易代而生易地而理遭遇风约亦皆然矣呜呼奇谋奋发羙志夭遏吁嗟严立咸受谪罚闻之痛之或泣或絶甘棠勿翦骈邑斯夺繇是而言殊途共辙本于忠恕孰不感悦茍非诚懿徒云固结古栢森森遗庙沉沉不殄禋祀以迄于今靡不骏奔若有照临蜀国之风蜀人之心锦江清波玉垒峻岑入海际天如【文粹作知】公徳音
　　魏府狄梁公祠堂碑　　　　冯　宿
　　后不可以独临必诞生岳灵扶既倾繋将絶兹梁国狄公是已兴于天授之朝蕴沉谋奋竒节也物不可以终否必继起邦杰钦往绩来功兹沂国田公是己挺乎河朔之郊创新祠脩旧典也初梁公出牧于魏实宜斯人罔遂乞留则深遗爱阖境同力生祠其神畏威懐仁如在乎上祈恩徼福亦若有答洎胡起幽陵毒痡中邦悍鬬遗余渐渍甿俗六十年于兹矣战血满野忠魂归天阶戺之容隐嶙犹在元和壬辰嵗我天子恢拓千古之不庭凢在率土罔不来服维元侯保和一心之有众举兹列城表正多方归职贡而奉官司尊汉仪而秉周礼凤鸣而枭音革兰芳而棘刺死甘醴涌而盗泉竭庆云飞而浊祲消四郊廓清万方丕变然后辩正封疆咨谋耋老得是旧址作为新祠鸠材僝功藏事颁役上下有度东西惟序披圗以立仪像据品以昭命数不僣不偪经之营之越十月五日厥功成沂国公于是乎请防军迨賔寮将校虎貔之羣撰吉而致飨焉先一日执事设次于门西设柔毛翰音腯肥鲜膏之具以俟诘朝公至则改命服于次率防军等升拜将校己下次拜于堂下公亲酌以奠扬觯而言曰昔者皇风中防隂沴勃兴六宫弄其神噐万乗逊于罗川生人之耳目尽回元老之肺肝弥固蹈履虎尾攘夺鲸口薙除蔓草扶持忠贤元良克正万国居贞秘防潜授五王奋起包复夏之大业于心术贻安刘之永圗于身后再造唐室时维梁公顾不腆之是羞获守兹土寔羣师与三军之众逮封内之黎老勤请于天王天王重违斯人而鍳厥诚未及浃辰而玺书金印命服瑞节一日骈至于是又颁非常之清问下莫大之洪泽马逐逐车阗阗野接迹空驾肩彼感心与喜气固己翔九天而渗九泉今所靡皇宁居思有上报窃慕神之志义景神之忠功荐神于此堂吉辰良日以防恳陈告至于脩废继絶兴仁树善乃守臣之职乌敢为名拜而退由是六州之人士知狄公之崇徳可享而田公斯言可复也诗云维其有之是以似之乃作铭曰
　　奕奕新祠于魏之疆岩岩梁公惠此一方其惠伊何其人则亡在昔通天边冦猖狂冲陷连城势莫与亢山东绎骚骀借跳梁顾是都防孰能保障天后召公飞传靡遑至自彭泽屹为金汤以逸待劳以柔摧刚缓赋寛役勉农劝桑外示无虞内为之防虏则引归嵗获大穰人荷公来踊跃欢康人惜公迁泣涕彷徨援刀割肤守阙上章终然不克讵可弭忘众心欲成经始斯堂立公仪形荐此馨香于以祝之万夀无疆于以歌之久久垂芳追惟我公寔邦之良岐嶷有闻金玉其相学以时习闇然日彰文武是经谟谋允臧测圭知正鼎难量硕大博厚靖和端荘逮使絶域义声孔扬居夏致感有鸟呈祥甿【疑】于天理决狱平当亟触龙鳞骤探虎狼西门沉巫汲直开仓蜀守兴学晋臣抚牀公兼有之謇謇在旁宣威中权论道上庠慰荐幽仄懐来暴强天授以还燎火无光蔼蔼本枝困于斧斨下适人愿上回天纲拜洛受圗非刘而王后实当扆唐迁于房时惟正色中激刚肠婪婪【一作婪伊】侈谋将易储皇公陈不可校短推长血沥太阶心祈彼苍长戈倒日劲草横霜一柱嶷然四维重张帝拜元老春归少阳潜安爪牙宻布栋梁七日变疾五月兴唐道优三仁力茂一匡始终无愧夷夏所望维此魏邦寔维乐康燕防之后中为战场何人不鳏靡室不防祠宇煨烬阶除墟荒故老懐思遗甿慨慷犹依封畛时奠壶觞否道既倾圣歴防昌元和御臣天子垂裳九夷八蛮山梯海航礼备乐陈执贽奉璋思我懐人寘彼周行是生沂公忠顺激昻剑久埋狱锥能处囊道言愔愔武烈洸洸业尚管萧化臻龚黄扫除氛祲吊恤灾伤尾断蜂虿苗锄莠稂万夫归诚有死无将天子嘉之霈泽瀼瀼龙节虎旗玉佩金铛班其庆赐覃其潜翔沂公滋恭俯伏【一作扶服】兢惶媿负山岳誓酬毫芒乃建新祠嫓彼甘棠航【疑】其厦屋缭以周墙吉蠲羞容羽卫两厢仰止何逺中心是藏地靣沙麓河抱衡漳刻勒丰碑揭乎中央





　　文苑英华巻八百七十七
　　钦定四库全书
　　文苑英华巻八百七十八　宋　李昉等　编祠庙一
　　嵩山啓母庙碑一首　少室山少姨庙碑一首后土神祠碑一首　　溧阳瀬水贞义女庙碑一首湘源二妃碑一首
　　嵩山啓母庙碑　　　　　　崔　融
　　臣闻天地生成其法自然之谓道隂阳鼓舞其功不测之谓神然则物或类感事因通变干栋倾而三光北驰坤舆缺而百川东泻河沦越儁有郡邑之为鱼水防歴阳有吏人之化鼈访遗踪于女峡风雨萧条徴往事于始泉弦歌响亮盈虚靡定合散焉常不知谁子既老氏之多懵忽然为人宁贾生之足辩仰观俯察裁识幽眀之故原始反终未穷死生之説得于道而失于道义有必然出于几而入于几理无或废知变化者其知神之所为乎臣谨按啓母庙者葢夏后啓之母也汉避景帝讳改啓之字曰开厥后相传或为开母而顾野王舆地志卢元眀嵩髙记并不寻避讳之防以为阳翟妇人事不经见谅无所取粤若玉斗璇玑李母之居隣北极金台石室王母之宅在西山气为母则羣物以萌月为母则容光必照坤为母则上下交泰后为母则邦家有成故华胥履迹而雄氏孕女登感神而炎运作星流华渚而白帝生月贯幽房而黒精降明眀有夏穆穆涂山子娶于度土之辰女婚于台桑之地搜竒帝纪识【一作摭】异归藏束生发蒙而有迷韩子称贤而不朽汉臣之笔墨泉海陈其令名秦相之一字千金叙其嘉应士歌南国徒闻【一作问】侯禹之词石破北方终见生余之兆则郭璞所谓阳城西啓母石李彤所谓嵩山南啓母祠隋巢之説有徴鸿烈之言无爽者矣昔者鸾川之上母变空桑豚水之濵男生破竹羙人之虹名防蝀仙妇之月作蟾蜍精卫衘木而偿寃女尸化草而成殡山崩蜀道台候妇而无归石立武昌亭望夫而不及论乎诞载羣下莫尊于帝王语乎迁易凡百无闻于感致羙矣哉不可得而称也大唐革去故鼎取新与运而生继天而作握乾坤而造物海内知春辟混沌而为家域中无外天皇膺厯数顺讴歌金柜玉板服皇王之能事衢室庙堂承祖宗之茂烈垂衣裳而作元后端拱北辰负黼扆而朝诸侯向眀南周邦赫赫其道洽于成康汉室巍巍其化钟于文景东渐西被逺安迩肃海三年而无波云连月而不散天瑞降地符升灵凤五文嵗时来苑囿神龙八卦昏旦防池沼礼云乎哉无取于周旋揖让乐之谓也必在于移风易俗司禄益富家国于是乎有余司命益年臣人于是乎不夭眀王三惧未尝遗戒慎之心天子四邻莫能展弼谐之用家安其业但听于邻鸡人得其和遂同于野鹿表防记奏河圗四十六事之着眀曷云尚也登太山襌梁甫七十二封之可识何以加乎且夫穷圣神备道徳滋萌元气开辟太初斯乃天皇氏之所以应乎天也依土地眀神灵驾六羽而上腾交九州而下济斯乃人皇氏之所以顺乎人也造书契教畋渔合五纬而节四时登九天而类万物斯乃牺皇氏之所以制人法也务播殖该变通尝药以救兆人聚货而交天下斯乃农皇氏之所以兴人利也振夔鼓载龙旗天则女授符帝则黄神降升【一作斗】斯乃轩辕氏之所以除人害也均度量正都邑惣秋令于金天分瑞官于凤纪斯乃帝昊氏之所以为人极也洁祭祀义鬼神履时以象天养财以任地斯乃帝顼氏之所以为人教也秋乗马春乗龙顺三辰而天道平建五正而人事理斯乃帝辛氏之所以为人政也眀如日晦如隂人无识其名帝何力于我斯乃帝尧氏之所以昭君徳也闻一善举八才帝唱动而烂星云天歌发而跄鸟兽斯乃帝舜氏之所以章后功也夫三统者道之大五行者生之宗三皇法之而列五帝则之而序道以三兴徳以五立非天下之至圣孰能兼于此乎而犹虽休勿休损之又损下眀诏发徳音尊天而重人省方而巡狩举星毕曳云稍召风伯以清尘命山灵而防野驰洛邑骛壌城天回而地防云合而雾防周穆王来逰太室先徴夏啓之居汉武帝有事嵩邱即访姒开之石徒观其丹青嵗古霜露年侵圣情有睠兴言改葺其山则古文之外方其地则新邑之中土铭坛逦迤斜分玉女之台碑阙相望近封石人之庙金草生而五色贝树长而三花紫云合防于溪涧白雾氛氲于岩岭考之易林信为神眀所伏求之遁甲固以威灵肃然夫其命有司乗务隙因髙背下察隐嶙之余基审日观星揆摧残之落构周官置臬郢匠挥斤异态神行金模化造红葩夺日飞累榭于山间绮缀冲风架回廊于木末仙人在栋神女临窻周施瑇瑁之椽徧覆琉璃之瓦赤玉为阶甃黄金作门阙山如白岸树似青溪羞蕰藻于前庭籍生刍于后径兰香夹水居然洗沐之资竹帚临风自隔嚣尘之境夣台云雨宋玉树而先惊楚璧山川屈原书而几倦夀宫憺兮不扰象设安兮逾肃霜罗曵曵云锦披披鸳鸯褥兮翡翠帱白羽扇兮青丝履垂玉鸾之佩若往而若还戴金雀之钗不长而不短其居处也暧暧昧昧隂闭阳开其被服也煌煌荧荧霞駮云蔚鼎爼则麟胎凤卵烝蕙燃蓂饵膳则木宻金膏玉浆琼酒当是时也合五岳讯九魁选太隂命阙冯夷鸣鼓女娲清歌左苍龙兮吹箎右白虎兮縆瑟金真拂座玉女焚香肃肃习习天媛来风雨雰雰霏霏神姬下霜雪孔雀飞而仪凤舞弄玉邀欢軿车合而罗绮陈智琼陪宴麻姑服道变海水而来逰织妇希风填河津而下谒洛妃绰约江妃绵眇女以眀月为珠素女以穨云作髻九天真母八极夫人毕集于兹矣青霞衣兮翠云裘灵连蜷兮既留车回风兮马飞电视倐忽兮无见昔者济隂山下降尧母之精灵湘川水曲留舜妃之响像壝坛或在徒闻介福之名栋宇不脩谁辩安歌之处岂知夫三仙福地百姓尊祠挟王者之都畿当圣人之顺动牺牲玉帛可以洽气和神防妇外孙可以披文相质防奉纶防式陈壮观虽周人作诗自得后妃之羙而魏臣献赋终慙神女之工敢作铭曰九州地险五岳天中蛟龙洞宂日月仙宫蓄泄云雾震荡雷风笙歌近接钟鼓遥通【其一】其在妫帝洪泉未塞昏垫下人泛滥中国于铄大禹显允天徳龙画旁分螺书徧刻【其二】佩文北海省土南方还从碣石更下台桑予娶有礼我都攸昌八年不顾四载惟荒【其三】宛委既登轘辕伫凿家室误往熊罴方作天道幽秘生涯紏错其化则迁其灵是托【其四】虙妃之馆仙女之台物类通感精魂去来巫山庙立汉水祠开壝坛嵗古栋宇年摧【其五】皇矣大唐丽哉神圣膺圗受箓体元居正赫赫髙祖天有成命眀明太宗于兹为盛【其六】重光累洽下武嗣文负扆而化垂衣以君三灵肹蠁六气氤氲鱼鼈咸若鸡犬相闻【其七】重译请命殊邻禀朔化及中孚风移大朴天秩百礼人和万乐汾水可逰岘山何邈【其八】隋巢旧説夏啓遗居盛徳不泯嘉声在诸周王转跸汉帝回舆聿懐降鍳其祀如初【其九】虞衡掌木班倕葺宇虹亘梅梁龙盘桂柱草积庭院水周堂庑石室置俦轩官为辅【其十】珠帘洞巻玉座含清金翠玓瓅罗縠轻眀仪刑若动侍卫疑生依俙有物惝怳无声【其十一】帝子湘川天孙汉曲翩緜缥缈踌躇踯躅神女防珠灵妃啓玉倐来忽往星繁电烛【其十二】壮矣丽矣神之听之聪眀是属景福无欺夫人立馆防妇镌辞巍巍皇室万万余基【其十三】
　　少室山少姨庙碑　　　　　杨　炯
　　臣闻昆仑【集本文粹并作阆】西北之地【二本无此字】天门也则五帝处其阳陆三王居其正地太【集作泰】山东南之地【二本无此字】日观也则秦皇刻其石铭汉帝探其玉防故知建都邑正方位划【文粹作画】崇墉刳濬洫必凭天地之险然后四海为家拥神休尊眀号叶时月同量衡必致山川之祠然后羣神受职少室山者山岳之神秀者【二本无此字】也凭河圗而括象【文粹作地】用遁甲以【集作而】开山发挥宇宙之精喷薄隂阳之气壁立而千仭削成而四方北临恒碣犹如聚米南望荆衡财【文粹作才通用】同覆篑共工氏触皇天之八柱未足拟议龙伯人钧溟海之五【文粹作三】山无阶响像考于含神雾【文粹作纽】白玉犹存騐于山海经黄花不落其名有序则太室西偏其位可知则嵩髙佐命若乃乾坤之所合雷雨之所交仰躔七星之野俯镇三河之曲朝市临于域中枢机正于天下六合交防于是【二本有乎字】有天帝之下都九州名山于是【二本有乎字】有灵仙之窟宅臣谨按少姨庙者则汉书地理志嵩【文粹作崇】髙少室之庙也其神为妇人像者则故老相传云啓母涂山之妹也昔者生于石纽水土所有【二本作以】致其功娶于涂山室家所以成其徳后宗之位象南宫之一星外戚之班比西京之列传惟几不测其道无方骋神变而挥霍降精灵而肹蠁亦犹蒋侯三妹青溪之轨迹可寻虞帝二妃湘水之波澜未歇何止祠称丁妇庙号胜【二本作滕】姑少女宅于西宫夫人舘于南岳山临白崖空闻石室之灵浦对青崖独有金台之异若斯而已矣年【文粹作时】更魏晋数歴周隋四望于是莫脩八神以之无主炎凉代序宁观爼豆之容霜露沾衣非复歌之地国家乗天造之草昧属人谋之与能奄有大寳遂登神噐天地水火之无象则女娲氏补之于是乎链其五石东西南北之失位则神农氏立之于是乎甄其四海天皇贵与天乎合徳富与地乎侔货穷变化之道【二本作理】尽神眀之数伏羲画卦唯观鸟兽之文黄帝垂衣葢取乾坤之象利兼于成噐功周于备物瑶台羙化阐邦国之风猷银牓嘉声备【集作羙文粹作茂】君亲之典礼称才子者八族则叔献季貍有乱臣者十人则太颠闳夭若夫圆丘方泽所以飨天神地祗庙重栏所以序文昭武穆命秩宗之位分太宰之官考虞夏之质文定殷周之损益其大礼有如此者髙阳有飞龙之乐始防八风帝舜有仪凤之音初调九奏后夔典其教制氏辨其声钟磬笙竽【二本作竽瑟】致其和尊卑长防成其序其广乐有如此者太防营室眀堂布政之宫白兽苍龙象魏悬书之法下应犹草王言如丝北辰而拱众星南靣而朝天下其为政有如此者紏万人者施之以八刑诰四方者戒之以三典画衣不犯载酒无寃免禽兽于网罗备【二本作纳】寰瀛于轨物其恤刑有如此者周人之养国老始辟西胶汉氏之召诸生初开太学辟雍所以行其礼泮宫所以辨其教【二本作政】童子三【一本作五】尺羞谈【文粹作称】覇后之臣冠者六人唯述眀王之道其文徳有如此者凉风至司马于是乎陈兵太白髙将军于是乎宜战乗斗杓而誓旅出星门而杖钺荘周称天子之剑举之按之吕望言圣人之兵如风如雨其武功有如此者稽其殷室【二本作令】有文犀利剑之効珍考其周书有兹【文粹作诸】白乗黄之骋力东渐西被南驰北走卢敖之穷观六合不出于城堭陶侃之飞入八门未防于仙【二本作宫】室其疆理有如此者察璿玑而平大运天囘地防吹玉律而部人时阳动隂静烟云萧索而合彩日月淑清而啓旦岂直凤巢阿阁入轩后之圗书鱼跃中舟称武王之事业其休徴有如此者然则囊括混沌发挥生灵大庭不足使骖乗骊连不足使扶毂可以防玉帛可以答灵祗行圣人之大孝既郊祀而宗祀昭帝王之盛节亦因天而事天犹复下听舆人旁求故实以为唐尧五载无闻太室之仪殷帝八迁未卜王城之地是用陈圭置臬建周后之两都制【二本作诏】跸鸣銮巡汉王之中岳荧惑先列招摇在上隐天【二本有而字】动地欱【文粹作吹】野【二本有而字】歕山旌旗则日月运行钟鼓则雷风相薄道伊阙据轘辕怡然肆【二本作长】望邈乎周覧壮灵山之云雨仍求载祀之经对闲寝之邱墟思秩无文之礼于是降天涣命司存因其旧迹葺其新庙详费务议工徒下陇蜀之名材致荆蓝之寳玉易者言乎悦使人【文粹作民唐讳】忘其劳诗者歌乎子来成之不日东西胶葛【文粹作较轕】南北峥嵘绣栭兮云楣光照耀兮夺日【二本作目】桂栋兮兰橑气氛氲兮袭人皎日登于绮【一作纳】防奔星下于闺闼珠帘瑇匣上髙阁而三休金柱银槛【二本作楹】巡歩廊【文粹作出长廊集作歩长廊】而中宿穷山海之瓌寳尽人神之壮丽岂直【文粹作止】河庭贝阙俯镜【文粹作】冯夷之都洛水瑶坛旁临虙妃之馆尔其岩嶂重复冈峦左右青霞起而照天白露【二本作雾】生而匝地余基隐嶙仍知万嵗之亭古木摧残尚变【二本作辨】三花之树眀公旧祀栋宇岧尧仙女层台风烟烂熳【文粹作漫】轩辕之访大隗【二本作块非】先求牧马之童太一之防少君直下乗龙之使夫峻极也天地因而防昌夫降神也景福由其兴作于是乎昭之以眀徳听之以和声可以羞涧溪沼沚之毛可以奠潢污行潦之水聪眀正直惟鬼神而有知玉帛牺牲在【文粹作实】陈信而无愧日之吉灵之来蜺为旌兮翠为葢雷为车兮电为防鼓之以南箕风嫋嫋而先路润之以西毕雨防防而洒道其始至也若海静山空曈曈胧胧照白日于扶桑之东其少进也若移星转汉灿灿烂烂吐眀月于瀛洲之半佩珠玉而的【文粹作玓】瓅袭罗纨【二本作縠】而飘飖建晨缨之寳冠践逺防之文履命俦兮啸侣徙倚兮徘徊羣仙毕集众灵咸至有西华之紫妃有中黄之素女华山之上飞【二本作眀】星逺烛阳台之下暮雨潜通或琼室而【文粹作以】飞霞或银台而荐乐天孙忽降蹔停支石之机神女相欢即起投壶之电左侍右卫则甲申之琼石乙已之兰萧妍倡妙妓则凭悦之清歌幽灵之鼓瑟乐章既阕礼容斯备囬风兮云旗入不言兮出不辞荷衣兮蕙帯倐而来兮忽而逝惟神享徳降百福而无穷惟岳配天视三公而有典昔者夏后氏之乗四载仍开宛委之圗周穆王之御八龙犹纪弇【二本作春】山之石况乎上照下漏天平地成人主宅中旁罗于宇县山灵显位宻迩于神州岂使令徳不传颂声寂【二本无此字】无纪述【二本无此字】由是三天降防有南霍之升【文粹作叔】储八丈镌铭有西王之服道魏国钟繇之字唯勒嵗年晋家张载之文遂承眀制【二本作诏】其词曰
　　上帝有命皇天无亲树之元后以牧烝民【唐讳二本作人】光宅六合懐柔百神徳成郊祀礼备宗禋【其一】轩称配永昆墟帝出尧号则天汾阳诏跸观人设教叶时同律有感必通无文咸秩【其二】皇家啓圣受命于天上链五石旁疏百【二本作九】川开阶运斗宅海乗干王母益地周公卜年【其三】天子建徳重规叠矩圣敬日跻宗文祖武范围三极和平万宇率由旧章粤若稽【文粹作乩】古【其四】璇宫夜敞银牓朝开徳象隂月声象【二本作符】震雷山河翼载【文粹作戴】星纬盐梅能事毕矣乾元大哉【其五】理【二本作化】定制礼功成作乐日月旗【二本作旂】常夏殷正朔徳溥【二本作泽】天外文眀地角气白星黄风摇露浊【其六】两京畿甸五载巡逰驰驱太一部列蚩尤将见大隗爰寻许由回銮踯躅寓目周流【其七】欝欝灵镇岩岩积石直上五千去天三百帝休非逺真经可觌石室徘徊琼膏滴沥【其八】山唯【二本作惟】地徳神即隂灵瑶姬逐雨玉女随星隂阳不测黍稷非馨倐忽年代荒芜庙庭【其九】旁求祀典载垂天汉【二本作涣】始制【二本作诏】林衡俄成壮观紫柱【文粹作挽】星错丹梁霞焕似对青溪如逰【集作临】白崖【其十】文貍赤豹电防雷车隐隐中道訇訇太虚遂停龙驾永托神居天回地止雾歇云除【其十一】众灵晱旸【文粹作易】羣仙容与衡岳夫人汉濵防女洛川解佩天河弄杼顾慕招携缤纷俦侣同声同气【文粹作同气同声】爰笑爰语【其十二】于以采苹南涧之濵于以采藻于彼行潦吉日【文粹作日吉】兮辰良浴兰汤兮沐芳扬抱兮拊鼓奠桂酒兮椒浆神其醉【文粹作萃】止降福穰穰【其十三】
　　后土神祠碑【并序】　　　　宗御制【张説词】
　　古之王者皆受天命礼乐有权神祗是主郊兆所设虽定于厥居精灵所感则通乎其变【一作变化】大抵【一作匠】归正旁行不流唯创制者为能之亦安在守文而己脽土祠者本魏地邓邱之旧而汉家后土之宫汾水合河梁山对麓地形惟堀【一作堆阜】天然诡异隆崛岉以【一作而】特起忽盘纡而斗絶景象相传肹蠁如在有物不可以终否有典不可以遂废故推而行之神而眀之嵗在癸亥始有于兹焉在昔后王时迈省方柴燎告至幽隐胥洎大舜则三【一作五】载一巡武帝则三嵗一祭古今大变【四字一作今时代丕变】人神礼烦朕就为损益折以法度一纪驾亦无间【一作】焉二十年冬勤兵三十万【一作逾万骑】旌旗径【一作亘】千里校猎上党至于太原赫威戎于朔陲沛【一作霈】展义于南夏肆觐羣后道有以大备懐柔百神文无而咸秩先是有司宿设恪敬乃事己未师次【一作顿】于斋宫庚申亲祀于后祗圣考在天侑而作主何礼不举靡神不徧往者汉氏之祠也牲以养牛五嵗玺栗所以贵其诚借以采席六重藁稭【一作秸】所以尚其质事与古及【一作反】义不经见朕因其地而不因其仪取其得而不取其失凡牲币法物之事歌舞接神之类咨故实于方泽不遂过于元鼎此皆公卿大夫鸿生钜儒献其方闻匡于不逮朕何有也且王者事天明事地察示有【一作其】本教以孝柰何郊丘之礼犹独以祈糓为名者耶于戱享于至诚锡以繁祉黄云葢于【一作于】神鼎降光烛于【一作于】灵坛自昔己然乃今复见斯固隂精有所寓寳气为不诬虽寂寥而不动亦动之而斯应顾朕之不徳灵感何从頼累圣储祉福流所致乃眚灾肆赦与物更始大赉天下有庆兆人山川鬼神鸟兽鱼鼈莫不允若莫不咸宁此所以承【一作仰】覆载报生殖资元元尽翼翼岂与夫封禅有牒专在求僊秘祝有辞宻于【一作于】移过而己其铭曰至哉坤元万物资生王者母事徳合天眀义有大报用叶永贞茫茫九土思索其精因天事天因地事地彼汾之曲髙脽杰异景象遗光坛塲旧位寂寥【一作寞】千祀精灵永【一作长】閟诬神不祥复古惟祺文所无者秩而祭之矧曰后土昔载眀祠何必国【一作因】隂乃为我师意多汉武迹在横汾风流可接箫鼓如闻夀宫创制神鼎勒勲古往今来岂无斯文
　　溧阳瀬水贞义女庙碑　　　李　白
　　皇唐叶有六圣造八极镜清【集本文粹并作照】万方幽眀咸熈天秩有礼自太【二本无太字】古及今君君臣臣烈士贞女采其【文粹有史传二字】名节尤章可激清頽俗者皆扫地而祠之兰蒸椒浆嵗祀罔而兹邑贞义女光灵翳然埋冥【文粹作名】古逺琬琰不刻岂前脩博达者为邦之意乎贞义女者溧阳黄山里史氏之女也以家溧阳史书之嵗三十弗移天于人【五字文粹作不移其志】清英洁白事母纯孝手柔荑而不身漂击【文粹作激】以自业当楚平王时王虐忠助谗苛虐厥政芟于尚斩于【二本作于】奢血流于朝赤族伍氏怨毒于人何其深哉子胥始来【二本作东】奔勾吴月渉星遁或七日不火伤弓于飞逼迫于【二本作于】昭闗匍匐于瀬渚舍车而徒告穷此女目色以臆授之壶浆金【二本作全】人自沉形与口防卓絶千古声凌浮云激节必报之讐雪诚无疑之地难乎哉借如曹娥潜波理贯于孝道聂姊殒肆槩动于天伦鲁姑弃子以却三军之众漂母进饭没受千金之恩方之于此彼或易耳【二本作尔】卒使伍君开张阖闾倾荡鄢郢吴师鞭尸于楚国申胥泣血于秦庭我亡尔存亦各壮志张英风于古今雪大愤于天地防此女之力虽云为之士亦焉能咆哮烜【二本作煊】赫施于后世耶望其溺所怆然低回而不能去每风号吴天月苦荆水响像如在精魂可悲备昔【集作惜其】投金有泉而刻石无主哀哉邑宰荧阳郑公名晏家康成之学世子产之才瑟清心闲百里大化有若主簿扶风窦嘉賔县尉广平宋陟南郡陈然丹阳李济【二本此句在上】清河张昭皆有卿材霸略同事相恊纪英淑勒铭道周虽陵頽海竭文或不死其词曰
　　粲粲贞女孤生寒门上无所天下报母恩春风三十花落无言乃如之人击漂清源碧流素手萦波【二本作彼】潺湲求思不可秉节而存伍胥东奔乞食于此女分壶浆防口而死声动列国义形壮士入郢鞭尸还吴雪耻投金瀬沚报徳称羙眀眀千秋如月在水
　　湘源二妃碑　　　　　　　栁宗元
　　元和九年八月二十日湘源二妃庙灾司功掾守令彭城刘智【集作知】刚主簿安邑卫之武告于州刺史御史中丞清河崔公能祗栗厥戒防羣吏洎众工发开元诏书惧废守祀搜考嬴羡均节委积咸执牍律至于祠下稽度既备佣役惟时斩木于上防陶埴于水涯廼桴廼载工逸事遂作貌显严粲然而威十有一月庚辰陈奠荐词立石于庙门之宇下唯父子夫妇人道之大大哉一神咸极其防为子而父尧为妇而夫舜齐圣并眀弼成授受内若嚚瞽上承辉光克艰以乂徳罔不至帝既野死神亦不返食于兹川古有常典敺祓戾孽恢宣淑灵敢或失职以奸天刑有翼其恭有苾其馨沉牲爰告即石是铭铭曰
　　渊懿承圣舜妻尧女徳刑妫汭神位湘许揆兹有初克硕厥宇命秩其祀【集作唐命秩祀】兹邑攸主毛牷既肆【栁州本作疈】椒馨爰糈千万年期保伊祐僣【集作替】火煽孽炖于融风神用播迁时罔克龚邑令羣吏告于郡公防用积余以就尔功桴木负埴载流于江既夷以成崇宇峻墉洁严清闲左右率从神乐来归徒御雍雍神既安止邦人载喜奉其吉主【集作王】以对嘉祉南风湑湑湘水如舞将子无讙神聼钟鼓丰其交报邦邑是与刻此乐歌以极终古

　　文苑英华巻八百七十八
　　钦定四库全书
　　文苑英华巻八百七十九　宋　李昉等　编祠庙二
　　燕支山神宁济公祠堂碑一首
　　南海神庙碑一首
　　河渎神灵源公祠庙碑一首
　　燕支山神宁济公祠堂碑　　杨　炎
　　西北之巨镇曰燕支本匈奴王庭昔汉武纳浑邪开右地置武威张掖而山界【一作介】二郡间连峰委防云蔚黛起积髙之势四面千里阳崖有栝栢之材备干革隂壑有坚刚之璞化五兵维人气雄其畜多焉虏得之以制隂国主天街周以之兴秦以之霸汉得之以断右臂却南牧西距于海北潴【一作经】于河自外而望上也熊熊【一作雄】乎一气旁防朔卤前衡塞门与积石来朝昆仑相长【一作负】洎陟苍苍临峻极则刑变六合空同大荒青冥在混元之中絶壁揭宇宙之外旧史云封祀之山八中国之外三自夏缺壌【一作秩】奠汉疆土宇【一作汉攘疆土】时更百王【四字一作于时更而王者】莫能配天其意者将纉禹之业以俟圣人乎维唐百【一作之非】三十载贲化之纪息金革之虞【一作金革之墟】茫【一作蠢】蠢蒸然革【一作萃】于圣泽于是左丹穴右崆峒古而【一作所】未賔咸顿首于路门之外天子登神宫勒金版将复羙于郡【一作义于郡】岳告成于昊苍议夫【一作云】此山天合气以正秋方地与神以主西国【一作而主戎国】俾蚪螭者为师为旅貔虎者为妾为臣不在于巨灵乎其封神为宁济公锡之鞶帯备厥礼物诏邦牧太子少保哥舒公卜吉日筑台【一无台字】灵祠于髙麓之阳每嵗盛秋以笙镛之器锜釡之品率封内以望之索羣神以防之亚旅师氏旄头弩牙金鼓七校车徒十万从飨于庙庭大阅于山外【一无外字】所以固【一作因】天界以崇圣功乗地险而恢逺略也观夫丛嵓悬抱烟雨屑窣宫庭晃其闲【一作角】暮林石古而幽隂神其居之可以祷安静矣树【一作拊是】空桑变钟石神其听之可以感和乐矣大玉通帛熊蟠桂浆粲其倾筐采章【一作物】煌煌神其歆之可以祚永【一作有】年矣维石岩岩日月不老维灵是与生此熊罴神其荐之可以奉吾君矣于戱陈信克享正词幽感宜乎有祈而降有祭而歆龙也无风雨之虵【一作敌】也无气熖之作此神之职又何羞焉乃作颂曰
　　掲灵山兮天地界势奔壮【一作突】兮风云骇峰龙有【一作峰蹲龙】兮入天门气蛇变【一作变蛇】兮破淫【一作烟岚】昬祐自天兮得终古被【一作备】华虫兮驾朱虎
　　南海神庙碑　　　　　　　韩　愈
　　海于天地间为物最钜自三代圣王莫不礼【集本文粹作祀】事考于传记而南海神次最贵在北东西【二本有三神二字】河伯之上号为祝融天寳中天子以为古爵莫贵于公侯于海岳之礼【二本作祝】牺币之数放而依之所以致崇极于大秩【一本作神】今王亦爵也而礼海岳尚循公侯之事虚王仪而不用非致崇极之意也由是册尊南海神为广利王祀【祀一本作祝号】祭式与次俱升因其故庙易而新之在今广州治之东南海道八十里扶胥之口黄木之湾常以立夏气至命广州刺史行事祠下事讫驿闻而刺史常节度五岭诸军仍观察其郡邑于南方亊无所不统地大以【集注作而】逺故常选用重人既贵而富且不习海亊又当祀【文粹作祝】时海常多大风将往皆忧戚既进观顾怖悸故常以疾为辞【文粹作解】而委事于其副其来久矣【二本作己久】故明宫斋庐上雨旁风无所葢障牲酒瘠酸【集注牲瘠酒酸】取具临时水陆之品狼籍笾豆荐裸兴俯不中仪式吏滋不恭神不顾享盲风恠雨发作无节人防其害元和十三年始诏用前尚书右丞国子祭酒鲁国孔公为广州刺史兼御史大夫以殿南服公正直方严中心秉直【二本作乐易】祗慎所职治人以眀事神以诚内外单尽不为表襮至州之眀年将夏祝册自京师至吏以时告公乃斋祓视册誓羣有司曰册有皇帝名乃上所自署且【文粹无且字集作其】其文曰嗣天子某谨遣某官某敬祭其恭且严如是敢有不承眀日吾将宿庙下以供晨事眀日吏以风雨白不听于是州府文武吏事凡百数交词【二本作谒】更谏皆揖而退公遂升舟风雨少弛櫂夫奏功云隂解駮日光穿漏波伏不兴省牲之夕载阳载隂将事之夜天地开除月星眀概五鼓既作牵牛正中公乃盛服执笏以入即事文武賔属俯首听位各执其职牲肥酒香罇斚【二本作爵】静洁降登有数神且【文粹作其集作具】醉饱海之百灵秘恠慌惚毕出蜿蜿蛇蛇【二本作蜒蜒】来享【文粹作慕】饮食阖庙旋舻祥飚送颿旗纛旄麾飞扬晻蔼铙鼓嘲轰髙管噭噪武夫奋棹工师唱和穹长鱼踊跃后先干端坤倪轩豁呈露祝之之嵗风灾息防人厌鱼蟹五糓丰【二本作胥】熟眀年祀归又广庙宫而大之治其庭坛坎【二本作改】作东西两序斋庖之房百用俱【二本作贝】脩眀年其时公又因【二本作固】往不懈益防嵗仍大和耋艾歌咏始公之至尽除他名之税罢【文粹无此字】衣食于官之可去者四方之使不以资交以身为帅燕享有时赏与有节公藏私蓄上下与足于是免【文粹有于字】属州负逋之缗钱十有八万【集注作一十有四万】米三万八千【二本作八万二千】斛赋重【二本作金】之州耗金一嵗八百困不能偿皆以丐之【文粹作正之】加西南【二本作四面】守长之俸诛其尤无良不听令者由是皆自重慎法人士之落南不能归者与流徙之胄百二十八族用其良才而廪其无告者其女子可嫁者与之钱财令无失时刑徳并流方地数千里不识盗贼山行海宿不择处所亊神治人其可谓备至耳矣咸愿刻庙石以着厥羙而繋以诗乃作诗曰
　　南海阴【集作之】墟祝融之宅即祀于旁帝命南伯吏惰不躬正自今公明用享锡右【文粹作祐】我邦家惟明天子惟慎厥使我公在官神人致喜海岭之陬既足既濡胡不均俾执亊枢公行勿迟公无遽归匪我私公神人俱依
　　河渎神灵源公祠庙碑　　王延昌
　　中国经渎河为长上应析木下朝扶桑演昆仑逾积石缭大漠经龙门灌注九州之间经营万里之外鳞介所宅神灵所【一作之】都冥总之以命官凭之以为伯唐尧观诸【疑】龙圗肇见周公沉璧荣光发祥元符之来彪炳彰灼古先哲后罔不钦崇奠封居之仪修坛墠之制存乎祀典代以为常则班固序汉书所谓河祠临晋是也伟其南直太华左隣中条渭水过其旁汾脽掲其后风云相荡精气交驰【一作配】于以礼神事之宜也不然发源自逺地则多漫【一作绵地则多】胡为不昭晰于他邦独受享于兹土前贤经始抑有其由至于春以泮冻秋以涸流【汉书作冻】初以嵗祷终以报祈尝醪有加駵驹是荐葢以在雍州之域通天子之都地既称雄礼云异数与夫淮流桐栢江出防山僻在遐方莫我京也幽賛之力实頼河公以洁为清澜至于数四息昏垫之苦絶羡溢之忧濵河之人濶无大害此灵长之徳上善之功也祈以正直享以精诚未尝不诱其而降之吉也或进以便佞言以矫诬未尝不夺其魄而贻之祸也嵗大旱而作霖雨时大札以惠嘉生依仁而行唯徳是辅天寳嵗安禄山称兵朔裔肆逆东夏熖烻扇燥烝人爇焉宗社有缀旒之危士庶畜阽危【一作原】之惧太上南幸肃宗北巡贼相张儒据有长安贼将崔干祐固守蒲坂今闗内河东副元帅中书令汾阳郡王郭公时为兵部尚书门下平章事朔方节度使训兵誓众超百二之险谓此邦底定则京师可圗防祷于河潜军以往金鼓掩夜渠魁出奔遂收蒲城神所道【一作导】也及师次渭汭隂雾晦宴公假寝之际梦河神谓曰永丰仓侧将有急变不如速退姑以避之比全军及郊虏己云合克违防难神所扶也其后李国贞之遇祸公复总戎故绛仆固懐恩之逆命公又出镇河东大君日旰食中外骚扰公独奋无前之勇驰不测之深始按节而来终奠醑其迈所谋必克无往不平再安叛涣神所相也爰自兵乱以迄于今时更十年代歴二圣国之氛霾惟河公荡涤国之土宇惟河公廓开国之忠良惟河公保祐国之奸慝惟河公殄摧诚靡幽而不应泽罔防而不该得一以灵不其宜哉汾阳王深惟据我屡崇昭报奉牲玉莫敢爱也致精意未尝怠也每蠲吉歴选自郊徂宫奠于堂户之间则神之昆弟具在酧于屋漏之内则神之伉俪攸居文墨【国语文墨寻常之间注云五尺为墨】相望男女无别公曰神人之主也礼政之源也人有上下则礼有内外之制人所谓否神具可考盍筑馆于后以安灵匹乃谘于副元帅副使太子賔客御史大夫知河中府事崔公寓量功命日而后役于河西县大夫李开不徴货财不殚日力曾不逾月克复于成大厦耽耽欝其特起内寝既立神仪穆然于是齿危髪秃之老王端等进而称曰大河浩荡邑之望也自公杖钺三至我里灵应肹蠁未尝或欺国之克复实始于此安天歩于臲卼定人心于绎骚大君成汤武之功贤相保桓文之业皆神之由也矧内寝棘翼今兹有成此而无述何以示后愿刻乐石以彰厥庸公教曰诸公之辞固不可抑颂祗则可无推羙于予墨客闻敢繋辞曰浩浩长河中国之纪洪流激射横制地理蒸云吐雾荐圗効祉是曰经渎斯为徳水圣唐六叶巨猾挻灾搟【音攇举手拟之也杨雄长扬赋麾城搟邑或作渐非】邑麾城如霆如雷汾阳矫矫杖钺而来乃临蒲坂神实先道【一作导】乃乱渭水亦亦【疑】胥告嗟我上相神之所劳汾阳之徳温恭正直柔嘉维则忠勤是力秉心泉【渊字唐讳】塞不测不克东西南北勦絶奸慝入登九命一人是毗出统三军四方是维维言祐之河公降禧众神在列曾未区别公为之节内寝攸设寝庙亭亭中外有经濯濯厥灵妃偶攸宁于戱祠宇焜燿中土在河之浒在城之下刋兹片石昭灼千古







　　文苑英华巻八百七十九
　　钦定四库全书
　　文苑英华卷八百八十　　宋　李昉等　编家庙一【此下三卷英华所编失作者先后今正之】
　　崔太师家庙碑一首
　　郭子仪【元题作英乂非】家庙碑一首
　　乌氏家庙碑一首
　　故中书令【一作丞相】赠太子太师崔公庙碑
　　韩云卿
　　戊申年【一作嵗】六月尚书右【一作左】仆射赵国公圆薨天子罢朝三日防礼赠赙加异常数赠太子太师諡曰某【唐书諡昭襄】嗣子褒遵荷先训敦率旧礼五月而葬二十五月而祥既祥【一无此二字】始立庙于【一无于字】洛邑曰考庙皇考庙阶二尺有七寸【一作二大有七】从四寻衡八寻三尺【一作户】五【一作立】楹外垂四阿巧塓采【一作防绘】不施【一作施以】丹艧斋宫防室庭垣称之因述【一作连】族氏勲躅诸路【一作清显】眀铭其徳太师崔姓【一作氏】清【一无此字】河东武城人也系于齐着于汉荷先少师之教纯孝温重禀受元和纬武经文为国梁柱贼臣禄山凭犯河华宗顺动南巡【一作逰】蜀汉公为居守有扶翊再造之勲凾洛阻絶人罹虿毒肃宗振旅朔邮戡【一作殱】静祸乱公为宰衡有翼賛匡【一作戡】复之谋山越之难河泗之竟【一作淮泗之疑】公领杨州宣风淮楚有剪攘威镇之绩于惟茂勲莫与为疋【一作茂勲盛业畴为公比】礼曰以劳定国则祀之能御大灾则祀之能捍大患则祀之是宜庙食以铭于以九月初朔之日寝庙既成庭除既平备器撰服洁俭中礼【一作洁服备器俭而中礼】先享七日致斋具物水草陆产醴酪牲牷之备外尽物也色温行恐【一作捥】身诎【一作屈】意愉如惧不及内尽志也礼卒奠撤斋荘之色如存焉叹息之音如闻焉君子曰吾观崔氏之享有以知褅尝之义焉古者诸侯立五庙庙有与乐有国之制侯伯有爵而无土庙有祭有乐不克立五庙而立三庙不铭于而铭于碑其铭曰
　　显显太师天孕鸿才恢张硕勲光照台阶【一作辉辉衡台】惟昔奸凶蚀恩【一作饮息】犯顺乗【一作当】时无虞区域【一作宇】骇震宗南巡功着巴岷肃宗戡复勲扬册牍弥廓【一作销殄】氛祲宣眀日月于惟太师谁将比烈爰自鼎司出镇淮夷外有乱虏内有疑师钦和畏威逺迩来思于维太师为国藩维功以殱灾劳以定国详考祀典礼存庙食爰立寝庙不忘俭易卑不狭陋广不逾制【疑作毣毣汉鲍宣传竭毣毣之思毣音沐谨愿貎】孝子愉愉其志斋荘慤诚庶物臻备爼豆斯设神将来暨嵗时迭移霜露荐至徳流庆延昌庇后嗣【从爰自至此文粹无】
　　郭子仪家庙碑　　　　　　顔真卿
　　昔申伯翰周降福于维岳仲父匡晋演庆于筮淮而犹见羙诗人腾芳史册岂比夫神眀积髙之壌百二悬隔之都三峰发地而削成九流浮天而喷激炳灵毓粹奕叶生贤括宇宙而禀和总河山而蕴秀莫与京者其唯郭宗乎其先葢出周之虢叔虢或为郭因而氏焉代为太原著姓汉有光禄大夫广意生孟儒为冯翊太守子孙始自太原家焉后转徙于华山之下故一族今为华州郑县人夫其筑防见师瘗子致养家承金穴之贵政有露晃之髙或哲或谋或肃或乂皆海有珠而鸟有凤也阀阅之盛其流益光隋有金州司仓讳履球府君懋其徳辉不憎下位克己复礼州邦化焉笃生唐凉州司法讳昶府君能世其业以伸其道逺近宗之不陨厥问生羙源县主簿赠兵部尚书通府君清识彻照愽综羣言始登王畿欝有休称道悠运促靡及贵仕垂于后昆没而见尊是生我讳敬之府君防而好仁长有全徳身长八尺二寸行中洁矩声如洪钟河目电照虬须猬进退闲雅望之若神以仲由之政亊兼翁归之文武始自涪州録事参军转州司仓雍北府右果毅加防击将军申王府典军金吾府折冲兼左卫长上原州别驾迁扶州刺史未上除左卫威左郎将兼监牧南使渭吉二州刺史侍中牛仙客韪君清节奏授绥州迁夀州累加中大夫防勲上柱国以天寳三载春正月十日遘疾终于京师常乐坊之私第春秋七十有八乾元三年春二月以公之寳开府仪同三司司徒兼中书令上【集无上字】柱国汾阳郡王曰子仪有大勲于王室乃下诏曰故中大夫夀州刺史郭敬之累君子之行毓达人之徳才光文武政羙中和生此大贤为我良弼顷以孽胡作乱黔首罹殃朕于是欝兴神武之师克扫搀抢之气而子仪帅彼劲卒赫然先驱取京洛如拾遗剪防残犹振稿功存社稷泽润生人是用宠洽哀荣义申存殁累追赠太保于戱府君体含之素履秉冲邈之髙烈言必主于忠信行不违于直方清白为吏者之师死生敦交友之分端一之操不以夷险槩【一作变】其懐坚眀之姿不以雪霜易其令用情不间于踈逺泛爱莫遗于贱贫拳拳服膺终始靡二故所至则化所去见思人到于今称之斯不朽矣传曰盛徳必百代祀其有后也宜哉恭惟令公先皇之佐命臣也少而羙秀长而儒姿性质直天然孝弟寛然无比骑射絶伦所莅以清白见称居常以经济自命弱冠以邦乡之赋骤膺将帅之举四擢髙第有声前朝三为将军再守大郡累典兵要必闻休绩天寳末安禄山反于范阳令公以节度使拥朔方众围髙秀严【唐书作岩】于云中破史思眀于嘉山先皇【集无皇字】帝之幸朔方赴行在于灵武击同罗于河曲走崔干祐于蒲坂今上之为元帅也首副旄钺防回纥于扶风摧凶冦于汶水追余孽于陕服长驱河洛弼成睿圗造生灵克清天歩乂凾夏之未乂安天下之未安一年之间区宇大定丕休哉徒观其元和降精间气生徳感星辰而作辅应期运以济时忠于国而孝于家威可畏而仪可象盛徳繄物寛身厚下用人由己从善如流沈谋秘于鬼神精义贯于天地推赤诚而许国冐白刃以率先霆击于雷雨之初鹰扬乎庙堂之上凡二歴鼎司两升都座四作元帅九年中书歴事二圣厥徳维懋易相二十而受遇益深葢尅复上都者戡定东京者一其余麾城搟邑得隽摧锋亦非遽数之所周也信可谓王国之虓虎生人之廕庥者欤非太保之迈种不孤则何以钟羙若是况乎友于着睦矕龙虎者十人贻厥有光纡青紫者八九勲庸举集今古莫俦昔奋号尊荣红粟才霑于万石恽家全盛朱轮不出于十人繇我观之事不侔焉于是乎清庙之典所以仁祖考鸿伐之刻亦以垂子孙爰剏制于旧居将永圗而观徳中堂有侐丕搆克崇感霜露而怵愓以増叙昭穆而敬恭斯在庻乎观盥颙若既无斁于永懐入室僾然必有觌乎其位哀荣既极情礼用申仁人之所及逺哉孝子之亊亲终矣岂唯温温孔父逺称谗鼎之铭穆穆鲁侯独羙龙旂之祀其词曰郭之皇祖肇之虢土逮乎后昆实守左辅徙华隂兮源长流光施于司仓凉州兵部克炽而昌载徳深兮笃生太保允懋厥道神之听之永锡难老式如金兮于穆令公汾阳啓封文经武纬训徒徏空简帝心兮含一不二格于天地恺悌君子邦之攸塈昭徳音兮芝馥兰芳羽仪公堂子子孙孙为龙为光锵璆琳兮乃立新庙肃雍允邵神保是听孝思孔昭亶居歆兮乃立髙碑盛徳羙防【章移之鼓二切多也或作致非】日月有既徽猷永垂映来今兮河阳军节度使乌公先庙碑　韩　愈
　　元和五年天子曰【文粹作以】卢从史始立议用师于恒乃隂与冦连夸谩凶骄出不逊之【集本文粹无之字】言其执以来其四月中贵人承璀即诱而缚之其下皆甲以出操兵趋哗牙门都将乌公重当军门叱曰天子有命从者【文粹无者字】有赏敢违者诛【二本作斩】于是士皆敛兵还营卒致从使京师壬辰诏用乌公为银青光禄大夫河阳军节度使兼御史大夫封张掖郡开国公居三年河阳称治诏赠其父工部尚书其以享庙【四字二本作且曰以其庙享】即以其年营庙于京师崇化里军佐窃议曰先公既位常伯而先夫人无加命号名差卑于配不宜语闻诏赠先夫人刘氏沛国太夫人八年八月庙成三室同宇祀自左领府君而下作主于第乙己升于庙乌氏着于【集作于】春秋谱于世本列于姓苑在莒者存在齐者【文粹无者字】有余有【文粹无有字】支鸣皆为大夫秦有获为大官其后世之江南者家鄱阳县处于【二本无于字】北者家张掖或入夷狄为君长唐初察为左武卫大将军实张掖人其子曰令望为左领军卫大将军孙曰蒙为中郎将军是生赠尚书讳承洽字某【新唐书作承玭字重润】乌氏自莒齐秦大夫己【二本作以】来皆以才力显及武徳以来始以武功为名将军【二本作家】开元中尚书管平卢先锋军属【二本作屡】破奚契丹从战禄走可汗渤海上【文粹作走可突于渤海上韩文举正云许孟客乌承玭碑作可突千又云渤海乃武艺也李邴本作渤海扰海上诸本脱扰海二字】至马都山吏民逃死【二本作徙】失业尚书领所部兵塞其道壍原累石绵四百里深髙皆三丈冦不得进民还其居嵗罢运钱三千万余贯【二本无此字】黒水室韦以骑五千来属麾下邉威益振【二本无此字】张其后与【阙】仁智谋説史思眀降思眀复叛尚书与兄承恩谋杀之事发族夷尚书独走免李光弼嘉之【二本作以闻】诏拜冠军将军守右威卫将军检校殿中监封昌化郡王右领军使积粟厉兵出入耕战以疾去职贞元十一年二月丁已薨于华隂告平里年若干既【集作即】于其地二子大夫为长子【集本无此字】季曰重元为某官铭曰乌氏在唐有家于初左领右卫【集作左武右领】二祖绍居中郎少卑属于尚书不偿其効【二本作劳】乃相大夫授我戎节制有疆墟数备礼登【二本作备礼登坛】以有宗庙作庙天都以致其孝左祖右孙【二本作右祖左宗】爰飨其报云谁无子其有【集作孰其】无孙克【文粹作光】对无羞乃维有人念昔【文粹作昔命】平卢为艰为瘁大夫承之危不弃义四方其平士有怠息来觐来斋以馈黍稷






　　文苑英华巻八百八十
　　钦定四库全书
　　文苑英华巻八百八十一　宋　李昉等　编家庙二
　　马公家庙碑一首　　相国崔群家庙碑一首代郡开国公王涯家庙碑一首
　　马公家庙碑　　　　　　　李宗闵
　　元和十五年夏六月有诏天平军节度使检校礼部尚书兼郓州刺史御史大夫扶风县开国伯马公作三庙于京师秋九月新庙成冬十月有一日命公母弟推摄祭行陞祔之礼旣卒事推率其族人耋老相与言曰马氏之先以功名显于周汉之际下魏晋氏族世衰今公起自穷身遂爲方伯克有宗庙勤亦至矣愿得铭之于石以示后人俾其无忘艰难而世世享祀不絶其亦可乎咸以爲然公名惣字防元扶风茂陵人也昔舜伯益掌上下草木鸟兽歴夏殷周世不失职其后造父事穆王有劳赐之赵城氏后七世至叔带去周适晋事文侯后三世生夙为晋王卿遂专国事后八世与韩魏三分晋地建国称王后五世赵之公族有名奢者将赵有功封马服君其子孙因别爲马氏自奢七世至通爲汉武帝侍中以二千石始自邯郸徙茂陵于是属方【疑作右】扶风故号扶风马氏在三国时多仕于蜀更宋至宇文周连连有人公之五代祖曰士儒爲隋江亳二州刺史亳州生伯达入唐举进士爲懐河内尉乐黄老长生之说弃官从孙思邈游隠于茅山河内生頠举进士又举八科士于髙宗天后朝爲御史尚书兵部郞属天下罗织炽起以不证皇族罪用失其官已而叹曰吾虽不逢吾子孙冝有达者兵部生光粹五嵗而能诗举进士爲荥阳令功化甚美县人传之荥阳生皇考讳侅年十嵗则受左氏春秋日记万言后方以经明行髙歴仕诸侯由检校尚书职方郎中爲吉州刺史治行卓尤升闻于朝进褒州名加赐命服竟以官卒公旣孤追念世业以为五代祖有文才仕隋官不过群吏髙祖父怀至道曽王父有隂德欝积而未发王父皇考惠泽在人而皆存不议于朝殁而祭于重祥累庆其不在兹乎乃刻心自修以道迎天之休学明德成名声四闻于诸侯辟书交至公又言曰古之贫无以祭必求仁者之粟然则不以其道虽日用三牲不如鱼菽之为防也故在滑与中贵人迕在闽不恊于柳冕以是濵于死而厄穷十年公亦不悔宪宗即位知公之贤追刺泉防二州以御史中丞都防日南以国子祭酒观察于桂以徃升御史大夫师于百越征拜尚书刑部侍郎寻副丞相晋公讨淮西淮西平遂代晋公镇其地加工部尚书治蔡州居一年蔡人和且寜迁于许州而并有殷蔡朝京师留拜礼部尚书华州刺史而为镇国军元和十四年齐冦始诛朝廷以其地广人众易生摇动折其都府别为一道而分曹濮之田以益之命爲师齐人之不廷于今六十年民穷而无告兵骄而好乱公至则布以诚信示之法式纎悉而不茍寛柔而有威居一年人尽安田益辟三军百吏上下有节上闻之进封扶风伯加银靑光禄大夫复追赠王父爲尚书工部郎中祖母韦氏爲扶风郡太夫人封皇考为兵部尚书母郑氏为荣阳郡太夫人以褒宠之命立三庙备致祭以告成功鸣呼人之冨贵显荣以祀其先祖世多有之如公之超不失政终始如其志者斯亦难矣得不谓之大孝乎明着后世可以无愧铭曰
　　今皇帝即位六月东藩臣惣使使者上言有司以臣名数谬登礼当庙祠皇帝曰昔我宪考聦明圣武兵卫四出扫定郡邑爱敬忠良为民父母实命汝惣作藩于东始平淮乱遂抚郓封庇二邦仍世不防民痛无告卒骄而顽苞奸窥隙以万以千汝来尸之莫不顺然朕初即位汝适报政畴汝爵邑书于功令惣拜稽首敢乱【疑】休命皇帝曰咨无汝私蔡人不龚汝则治之齐人不安汝则绥之勤亦至矣而赏何卑命汝爲伯即封于岐惣拜稽首非臣之力陛下先臣实有明德臣防其庆幸以守职皇帝曰咨我今有诏追荣尔先以昭尔孝啓尔土宇尔宗庙惣拜稽首死无以报乃命季推作庙京师由门及堂不偪不僣砻楹刻桷秩秩施施是卜是择仲月吉日三庙之主第升于室登降享献防防斋栗公犹居外推奉以行克荐诚敬如公在廷神祗安乐福禄来并维公之兴盖自诸生维艰维难乃克有成咨如【疑作汝】后嗣无忘此铭
　　相国崔羣家庙碑　　　　　牛僧孺
　　宪宗纪元十四年诏右相中书侍郎平章事清河公群立家庙于长安崇业里庙三室粤五月二十二日天子命以羊一豕一助奠太常出博士一人相礼仪即日加赠烈考金部公尚书左仆射极亲之荣锡教忠也先是丞相清河公诹日卜牲致斋盥洗朝服立于阼阶之东司仪告办宗祝讃事奉赠郑州刺史府君神主祔于第一室夫人乐平郡太夫人王氏配座室曰皇考庙奉懐州刺史赠太子少师【一作今赠司空】府君神主祔于第二室夫人魏国太夫人李氏配座室曰王考庙奉今赠太尉府君神主祔于第三室夫人齐国太夫人卢氏晋国太夫人王氏配座室曰考庙始迎严严卒事竞凌俛兴舒于愉愉勿勿瞻防俯慕肹蠁交格逮闇质明礼旣勿违君子于是观卿大夫之孝而知周德之所在矣庙第一室曰郑州公讳湛字湛然以德门淸阀冠当代之【疑作以】度茂质仪搢绅以全用具业识文武释褐常州武进县主簿累选頴川荥阳二长史动必中礼迁必以庸治官将私皦皦矩矩嵗终上能宰相啓公为寿州刺史未被诏而公捐馆为有德者之所哀痛第二室曰懐州公讳朝字守【唐书世系表作懿】忠即郑州公第二子也纯粹凝秀发爲菁华临莅不耀举适大当蜀天寳羯起虎臣扞难眎得士爲勇弱公以辟三府由试大理寺直摄监察御史四迁检校仓部郎中兼侍御史知郑頴两州节度使观察留后録刺史事时副元帅梁国公抱玉以全师军岐下饩馈廪食悉责于公急须草草一呼三索应卒尤翔了辨绰绰移试国子司业兼懐州刺史内殿召问赐金紫龙之以基址大用未防改检校左庶子充河西陇右粮料使是以志将畴谋陟岵以不及致诏恩重此露前能优赠秘书监大夫家风行孝具于贞元中右相司徒荥阳郑公余庆神道碑文第三室曰赠太尉公讳积字实方懐州公之嗣子也善【一作习】史书五言诗爲文而敏政建中牟德宗狩梁汉九州歳贡瑟缩不集上在廵责赋税急租庸包大夫表公尝从二府事澄磨割剔以靳靳于当时累请公以秘【阙】　殿中侍御史为判官居广陵杨子运江南以超行在公号忧国厄晡旦自力蹄驰檝飞职贡填路冦平谢免翛然脱履虽踪希象外而功行羶灼爲时湏速遂适无容矣三迁检校金部郞中司自陜以东水陆运防其年失仲弟哀逾于礼遂婴疾不起其后宠章七告身自司徒公册赠太尉至于初终宻行具于旧相令太常赵郡李公绛神道碑文夫以郑州之厚仁懐州之器业金部之忠孝三良百行施岂无集元和年清河公竟以全德文武恭忠温直宪宗外绥华戎内接万几条网品例踈贯折折不质不要天下瞻信立言者炽【疑作识】丞相之辅理而知三庙之遗憗逺矣古者道施于仁则镂于钟彛书于简编其或行浮而实未称者史氏阙逸乃必噫哀于谥诔发辉于文辞寄金石存景行以备纪事者以之补采今清河公祯祥圣代庸迹焯阐推始反本以崇宗祧防方丰菲一中于度牲牷豆斚无有缺时春秋禘尝尽忠尽敬犹以丕烈耿光未克篆籒泣奉家老状请陇西牛僧孺传而诔之铭曰昭昭成庙栌松桷栢斵之磨之谨古不餙二门眈眈瞻东应南周匝壖坦庭植冬阴三室峙扄肃槭严深济济孝孙以时飨之簋斚豆笾旣具而冝恪恭声闻如见如疑明德馨香百福已来厥初大风齐太之遗支茂秩累累而贤荣阳之仁河内之才太尉植行将开以先丹元感灵乃仪鳯凰丞相厥生辅我唐章忠孝懋宣兴时太平耀荣祖宗以尊显亲旣祭则礼【一作祖】以敬如【一作加】存牲牢具肥祝史賛神宗妇宗工整整平平祉祚之传若火移薪于万斯年爰有记云
　　代郡开国公王涯家庙碑【文粹作兴元节度使王公先庙碑】
　　唐制五等有爵服而无山川登于三事得立四庙备物崇祀以交神明敬先报本以辅孝治有国之令典也惟长庆三年前相国王涯【集粹作公】始卜庙于西京崇业里公时镇劔南东川上章曰【臣】涯官秩印绶品俱第三请如式以奉宗庙制曰可是嵗仲冬申命长男孟坚祔其主于三室明年公入爲御史大夫复以十一月躬行蒸祭间嵗公出梁州就拜司空礼崇异数庙加常祀【文粹作祀室】大和二年増新室旣成祔显考于宗【二本作】位告飨由礼观之者以为世程第一室曰上仪同幽【集作豳】州别驾府君讳元【文粹作光】政以【阙】　陵崔氏配第二室曰湖州安吉县令赠尚书刑部贠外郎府君讳实以妣赠扶风县太君马氏配第三室曰朝防大夫青州司马赠戸部侍郎府君讳祚以妣赠武威郡太夫人贾氏配第四室曰温州刺史赠大尉府君讳晃【二孝作晃】以妣赠鲁国太夫人博陵崔氏配初周灵王太子晋遇浮邱公化爲神僊时人号曰王家其后遂以命氏显于秦者王【文粹作日】翦三世将秦师子孙分居晋代间东汉有征君覇覇孙甲亦号征君徙居祁县爲着姓故至于今为太原人自汉渉魏益以炽昌凡十叶至后魏度支尚书广阳侯问广阳有二子神念神感神念南奔梁神感北仕齐惟仪同府君广阳侯五代孙也唐兴于太原实从义旗佐成王业故有开府仪同之宠惟刑部府君以功臣子理二邑不跻贵仕故有羡后大之祥惟戸部府君幼孤以孝闻于乡曲未冠以文售于【文粹作于】有司由前进士补延州临安县主簿防诏征贤良策在甲科授州饶阳尉嵗满迁渭南尉天后在神都而东畿差重遂由渭南转河阳适逄建万像神宫甸内吏分董其役因上书切諌繇是名益闻开元初以大理司直驰轺车聮谳大狱闽禺朔汉【文粹作汉】所至【文粹作至止】决平早以栾棘伤生晩成剧恙乐就夷旷故不至大官惟大尉府君生于治平时以文学自年十有五贲然从秋赋明年春升名于司徒又一年宗御层楼发德音悬文词政术科以置髦士府君防最髙授太常寺太祝未防【阙】以能通道德南华冲虚三真经进厔尉天寳中歴左【文粹作右】拾遗左补阙礼部司驾二外郎属幽陵乱华连【二本作遣】兵南服因佐闽粤改检校比部郎中行军司马时中原甫宁江南爲吉地二千石多用名德乃以府君牧温州朝廷虚公卿以俟髙第及闻永嘉人辍舂罢社荐【集作搢】绅间以不淑相吊焉虽位负于道而迈德垂矩后之人得以续祚不扬之其储休啓祐有自云尔生三子皆聦明絶人长曰沼以神童仕至检校礼部郎中次曰防以竒【集作某】文仕至国子祭酒今代郡公实季子也早在文仕籍射防连中咸世其家贞元中德宗闻其名自蓝田尉召入禁中视草厥后三典书命叅内廷宪宗噐之付以国柄翊賛有道虽册免常居大僚今年自梁州请觐上思用旧臣为羽仪遂领太常其公府如故以一心事六君显官重务靡不扬歴且夫起诸生至三公而心愈卑道益广出授黄钺以临【集注作伯】诸侯入服华章以谒家庙追崇极大位血食备多室享全荣而奉诏荐呜呼公侯之孝欤冝书庙噐以视桥公之三鼎其辞曰
　　閟宇神庭防淸而严上公之仪四室眈眈牺以防牲粢以大糦交神尚敬合魄尚气子侄宗工骏奔奉事副笄侈俨恪居次孝孙兢兢执爵而升以祼以擩【文粹作濯】以伏以兴水陆具来羶芗毕登列于圜方其气増増乃初蒸尝【二本作乃禴乃尝】敬而追逺二昭二穆孝以尊本瞻瞻几幄蹜蹜堂阃礼成起慕涕落衮濡露践霜谁无永懐不如逹者哀与荣偕逄时庸谁不得位不如仁人以道为贵惟公之逹兮名以显亲惟公之仁兮德以澡身六朝之淸臣一代之全人冝其世家翼亮【二本作翼翼】振振罔不恭肃【集作肃祗】祗于庙门【集作于庙之门】
　　文苑英华巻八百八十一
　　钦定四库全书
　　文苑英华巻八百八十二　宋　李昉等　编家庙三
　　东都留守令狐楚家庙碑一首
　　天平军节度使殷公家庙碑一首
　　淮南节度使检校尚书左仆射赵郡李公家庙碑一首
　　东都留守令狐楚家庙碑　　刘禹锡
　　今上元年七月十三日汴州刺史宣武军节度副大使知检校礼部尚书兼御史大夫上柱国彭阳县开国伯令狐公西向拜章上言守臣楚蒙被恩泽列爲元侯得立家庙以奉常祀制书下其奏于有司于是善相考祥得地于【集作于】京师通济里居无何新庙成公以守藩故申命季弟监察御史定卜牲练日越八月丁亥祔享三室塪墉以尚幽设幄以迎精礼无尤违神用寜谧第一室曰秦州上邽县尉讳濬以妣太原王氏配第二室曰绵州昌明县令赠吏部尚书讳崇亮以妣赠太原郡夫人河东柳氏配第三室曰太原府功曹叅军赠司空【二字集作太子太保】讳丞【集作承】简以妣赠魏国太夫人冨春孙氏配明年十月公由浚郊以介圭入觐直拜户部尚书进爵爲侯旣辞戎旃【集作旗】得以列侯谒三庙是嵗南至上不视朝又得以展时祭先期致斋栗然以敬旣斋尽志歆然永思奉其百顺陈以具物始跻而防恭终献而汍澜旣卒事顾丽牲之石冝有刋纪乃俾家老授其牒于所知云令狐晋邑也晋大夫魏颗以辅氏之功始封焉其易名曰文国语所谓令狐文子是也【一作已】其先周文王之昭毕公髙之裔毕万为晋卿始封于魏自万至颗盖四世其后三十七世蓝田侯虬仕拓防魏爲炖煌郡太守子孙因家遂占数为郡人蓝田之孙熈在隋爲纳言惟上邽府君纳言之孙道克肖而位不至惟尚书府君西州之右族光未耀而德已基惟司空【集作太保】府君志爲君子之儒以明经【文粹作经学】居上第调补阳安县主簿歴正平县尉汾州司法叅军陜西大都督府兵曹终于太原府首掾始以颛经进旣仕旁通百家爱【集作爱非】谷梁子清而婉左邱明国语辨而工司马迁史记文而不华咸手笔朱墨防其防防恺悌以肥家信谊以急人德克齿耋独享天爵故休祐【集作祜】集于身后徽章流乎佳城凡以子贵丞【集作承】泽降命书告第者始赠尚书祠部郎中赠礼部尚书三加右仆射四进太保五爲上公【八字集作四字今称】先夫人亦四徙封宻印累累邦族耸慕生三子皆才彭阳公爲嗣次子从端实肃给今爲检校膳部郎中叅河东军事季子前所谓监察御史今主柱下方书温敏而有文绰绰然真令兄弟惟彭阳公以才名翰飞叅侍从【八字集作以词笔取科名班叅侍从】由博士主尚书牋奏典内外书命遂登枢衡言文章者以爲冠拥节緫戎率身知【集作和是】众留于盟津变风于浚都言方畧者以为能夫浚师嚄唶难治乘衅窃发成习俗莅政【二作本政】五载饮和革心束马来朝慿熊【集作熊罴文粹作人皆】陨涕问公还期觞必祝之留为常伯旋命居守汴人闻公之东近而愈【集作俞】懐翘瞿【集作翘翘瞿瞿】尽【文粹作咸】西其首言遗爱者可纪焉贵而率礼老而能慕怵惕乎霜露齐庄乎庙祧睦其仲季施及乡党言孝悌者归厚焉勒铭于碑以代夷【文粹作彛】鼎铭曰己孤之孝莫如备物显彼【二本作显】新庙四阿三室时维仲月卜用柔日醆醴苾芬牲牷博【文粹作肥】腯笾甒在堂萧膋在庭孝孙蒸蒸躬【文粹作恭】若捧盈低簮委绅荐爼登铏肹蠁交感流涕【集作涕流】縁缨礼以备仪诚以致羙祖考来格锡之休【集作丕】祉工祝告记退循轩所乃授风人作诗以纪猗欤彭阳之宠光佐宪皇穆【集作王非】西省东防迭为侍郎国之大柄【集作政】咨尔平章敬宗凝旒俾镇雍邱入爲地官今【集作令】守东周彭阳之忠厚冝介福以寿东郊旣厘可复朝右绵绵其胄系于周旧由我显起必昌其后大和纪元作庙之首刻碑庙门龙集己酉
　　天平军节度使殷公家庙碑　冯　宿
　　能树休勲着茂功豊人爵列天秩焜耀当代恢张其门者几何人哉不有营缮乎先宗庙而后宫室不有禋祀乎怆春秋而感霜露太和甲寅嵗天平军节度使检校尚书右仆射陈郡殷公侑建家庙于京师永平里之东北隅礼也前此表陈其请诏报曰俞勿亟成功度思来格于是乎讨献尸奠盎之茂典征以茧粟浴兰之通制冬十有一月辛亥奉工部衞尉骑省三府君李氏周氏刘氏三太夫人神主克祔于其室自西徂东靡陋靡丰守经防古处约为恭追惟我氏之权舆二十一代祖封在东汉桓灵间爲諌议大夫出冀州刺史避党锢弃官挈家属南渡江栖于曲阿迈德流芳或隠或显粲于家牒播于人闻十九代至工部府君讳楷字文绚【一作询】髙宗朝四岳举髙第释褐拜雍州新丰尉累迁大理丞天授中以议狱平反为酷吏所防贬台州永寕丞今上太和八年七月诏追赠工部侍郎衞尉府君讳觉字元明十八明经出身以工部府君处明夷之时持法不挠谪居而殁未归旧阡茹荼调选求为寕海尉旣克营护祔于先兆遂大布之衣终身不言禄与工部府君同日追赠衞尉少卿骑省府君讳怿字易从少负志气博学善属文弱冠逰太学籍甚于公卿间天寳末知天下将乱乃捉装东归侍太夫人版舆徙居吴郡吴中士大夫得从府君逰者乡党以为荣本道采访使李希言辟为从事奏授试昆山尉浙东节度使薛兼训请爲谋奏授试右衞兵曹叅军并不就事具今东川节度礼部尚书杨嗣复府君神道碑元和至寳歴中累追赠左防骑常侍于戱三君皆位不允【疑作充】量道屯于时赠典累锡覃恩逮及天其或者将厥后必有逹人畴庸纉服在于兹者不然何陈郡公之厐鸿魁梧磊砢昭彰若此陈郡公大度宏略自诚而明垂髫而早闻立志负笈而见赏先逹佐轺轩不辱于絶域升礼闱有声于奉常尔其起草弥纶剖符恺悌五諌之益十连之劳徕征拜名卿出乘元戎奋饿夫为齐氓化乱邦为善部襁负始至壶浆遽迎锡命就加壐书亟降时以为贺公以为忧桂人洪人沧人郓人旣尸祝之又讴歌之异日郑伯来朝韩侯入觐执圭有委蛇之状捧爼申洞属之容扬名立身养亲继孝贤臣之懿图彰矣君子之能事毕矣夫碑之于神道者悬空【疑作窆】所用碑之于庙门者丽牲所资先祖无羙而称之之爲【一作谓】诬先祖有羙而不称之之谓不明古之人铭其功烈于鼎今人铭其德善于碑若然则转石他山搜词直笔垂攸乆于刋刻托坚刚以居诸皷音无穷钟庆不匮尽在是已其铭曰
　　帝里西偏天街右方三室两厢克建【一作搆】斯堂于惟浸昌云谁经之郓侯殷君云谁处之祖烈宗文蔼然清芬扬名显亲教孝申敬是为率德可以观政莫之与盛比时备物追逺复始无违享尝兹用受祉固在元祀祝嘏言具粢盛旣饬罔絶敬齐如闻叹息有典有则顺考前典聿脩明禋事死犹生为能飨亲爰奉爰尊于惟皇祖持法不囘酷吏所挤竟孤其才佥曰哀哉穆穆王父天钟孝德啜泣封树归全兆域报日罔极猗那先子超度名軰逺图中辍贻庆后昆鉴不昧否道旣倾复迷非逺奉烝如在钦若报本飞章沥恳秉越有防干城嶷然永懐凄怆长荐吉蠲于斯万年
  </div>
  <div class="pagination">
   <a href="文苑英华_page598.html">
    上一页
   </a>
   <span>
    ...
   </span>
   <a href="文苑英华_page594.html">
    594
   </a>
   <a href="文苑英华_page595.html">
    595
   </a>
   <a href="文苑英华_page596.html">
    596
   </a>
   <a href="文苑英华_page597.html">
    597
   </a>
   <a href="文苑英华_page598.html">
    598
   </a>
   <span class="current-page">
    599
   </span>
   <a href="文苑英华_page600.html">
    600
   </a>
   <a href="文苑英华_page601.html">
    601
   </a>
   <a href="文苑英华_page602.html">
    602
   </a>
   <a href="文苑英华_page603.html">
    603
   </a>
   <a href="文苑英华_page604.html">
    604
   </a>
   <span>
    ...
   </span>
   <a href="文苑英华_page600.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
