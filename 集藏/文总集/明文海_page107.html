<!DOCTYPE html>
<html>
<head>
    <meta charset="UTF-8">
    <title>明文海 - 第 107 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 107 页/共 134 页</h1>
    <div class="content">　　兴造
　　信丰县重建谯楼记【胡俨】
　　贑之信丰县谯楼乆圮县令建徳谢洙重建之耸然起一邑之瞻仰新田廵检顾宗叙士民黄伦覩其壮观告于令曰斯楼成功不易茍无文字载之何以示后洙乃寓书于其乡人南昌县儒学训导邰汝能来征记楼之制七间髙三十尺深加于髙者又十尺始事于某年月日讫工于某年月日凡材木匠石之费皆令之俸积也楼成前临南山后峙浮屠碧桃之水绕其东九日之冈盘其西规模杰特檐阿翚飞丹碧照耀溪山之间起积废而一新诚可记矣夫谯望也一曰楼之别称谯楼谓门上为髙楼以望故美丽之楼谓之丽谯世传丽谯之楼魏武所造画角三弄乃曹子建撰初弄曰为君难为臣亦难为臣难难难次弄曰创业难守成亦难守成难难难三弄曰起家难保家亦难保家难难难今角声之呜呜者乃难字之曵声耳所以警人于昏晓之间使之感悟而有所惩创也至唐节度使辞日赐双旌防节行则建节立六纛入境州县立节楼迎以鼓角今郡县有楼或置鼓角不过为旦暮兴息之候耳又尝闻李卫公军城及野营日出没时鼓千挝凡三百三十为一通鼓音止角音动角十二为一叠三角三鼓而昏明毕角音之数与子建实符今信丰之重建斯楼也于以出治教于以集吏民于以书云物皆有闗于政事岂徒然也哉若时和嵗丰民物康阜令与宾僚登斯楼览观山水从容燕乐以咏歌圣化庆幸遭逢于太平之世不亦美欤是为之记
　　重修徐州百歩洪记【商辂】
　　徐州城东南百歩洪势极险峻舟行艰于上下外洪大石百余如兽蹲状人呼为翻船石里洪坝下数湾屈曲如之字每嵗官民船经过被损以百数赋税供给之雷商旅之货物渰没至不可胜计甚者舟人亦徃徃因而覆溺东西两岸縴路低隘稍遇水涨遂至弥漫无路可寻水退则土去石出巉岩磊砢艰于歩履官府督工修治铺草万束辇土平盖费财劳民仅取便目前已而水至则前功尽隳艰险如旧自永乐间通漕以来所费不知其防矣成化丁亥冬官主事郭升奉命守洪至则相其洪势度材量力鋭意修治博询土人广采舆议遂具疏请之于朝及移文部堂并总督都宪咸以其言为然于是募工凿去外洪翻船诸石补平里洪坝下数弯东西洪岸并縴路各用石板甃砌扣以铁锭灌以石灰既坚且固两堤各植栁濬井以防济行者凡其闗于洪道有益于漕运如金龙等神祠观音阁公防闸防鼓楼及军夫所居共二百余间重修増建焕然一新所费钱谷以万计悉设法劝率所在军民一毫无取是以人不知劳而功易就始于成化戊子春正月成于明年冬十月舟行至此如乘安流东西撁挽获履坦途徃来之人靡不称快儒士毅等以主事有功是洪不可无述不逺千里求为之记惟天下事无有不可为者但安于茍且乐于因循以为人之受害乃势使之然卒至于功无所成害不可去者多矣此岂仁人君子之所用心哉昔李氷凿石堰江范希文筑堤捍海皆急于兴民之利而去其害郭君先在临清三载曽造遮洋船七百余只改修南枝等闸挑濬观音嘴等河人至今赖之而于此又克成伟绩使去险即夷易危为安其利济之功岂小补哉郭君世家昆山近籍颍川由进士拜今官亷勤干济将来名位未量其诸助财修建者列名碑隂庶使来者知所劝云
　　城南漏泽园记【崔铣】
　　皇上圣知天授裁成古今礼乐之宜正祀郊坛宗庙躬修农蚕之业先天下本务诏天下兴飬济院漏泽园増置义塜大哉圣人之治天子子万民如有死而鳏独莫为収掩即有子贫无地以施封窆乃捐中野肉餧逸犬馋鸢南京俗传火塟不问尊卑付诸烈熖僧则庵名化人游民则储火具道诸塟者因以取利大司马甘泉湛公既毁刘公淫祠以法辟僧及民入其地于官又曰凡有人心者岂其甘于是实欲寘无所旧漏泽园日荒如诏旨虽然死者莫可计彼数十丈之区奚以容乃披裘冐风雪率其属搜弃地于四郊果有则请于朝各封界为阡此在南者最没官地三十畆一大阡又赎贳田三十畆并鳯台者三阡为地一百四十畆并安徳者二阡为地十八畆养虎仓民田二十七畆为二阡其贳田则檄城史嵗取二入办羞醴通四郊之阡之无祀者凡以死之期为次男子自左隅以次右女子自右隅以次左前列周斯理中列迨下列又起不得广穴失序各立表识呜呼尔穷民生而冻馁院有养济死而焚弃园有漏泽食味被服终尔天年与夫饱鲜着绮者同三泉之铜与夫石椁文梓袵锦含玉者偕返真于壤民无怨声戾气疵疠于两间天廼出至和为应休见沴伏大哉圣王之治湛公恊于一徳古所谓大臣者欤
　　贵州贯城河记【席书】
　　今太予少保刑部尚书兼都察院左都御史洪公先于治戊午以右副都御史总理幽蓟戎务甫至首建大策治潮河川塞北敌南入之路事过半而寻沮嵗甲子诏仍先职改抚贵州贵州古彛蔡地入国朝为宣慰使司初四川以行都司控制其地逮永乐间始设藩省省城隂有溪远出彛箐贯入城腹曰贯城河每夏秋水泛沿岸居人庐舍门墙率为倾圮人畜漂溺贻患有年公询故老前巡抚蒋琳正统景泰间尝于郊外上流傍凿河渠泄水三四皆于南山滙襄阳河由思南浮于涪逹于江物换星移渠湮木拱故迹罔寻公亲诣沿城度势揣功乃防镇守太监扬贤总兵官都督佥事顔玉集议修复财费资之公帑器具给之旧储夫匠需之近卫率半月更畨经画既乆乃属役于三司刋木斩道塞污攻坚人乐趋事不五旬而渠道底绩两流既导城市胥安此公卧镇之绪余非经畧之素蕴也今嵗父老咸诣左方伯郭君绅请石以纪遗惠属书为记本未或曰春秋大事则书小事可畧贯河虽成法不必纪潮河宜书事未克成呜呼贯河之可不书固也使潮河有成羣颂成碑惟其无成众言成讼兹假贯河之石以伸其説可乎予始未渉潮河之涘未尝不随众悲喜者后以衔命过临乃知兹川之在京北万骑足以驰驱弥日可及都鄙河不徙则川莫塞川莫塞则敌莫御凿山而工已什五引流而效臻十二兹役果成乃国家万世金汤之利岂直贯城河系于一方哉顾以偶以失利不胜羣议而止兹有説矣天下事其成有二以顺举者人无怨讟士有颂声虽庸人亦争为之至有事闗国社机伏安危不劳人不永逸不重费不长治夫自爱其身者人情也孰肯犯众怨而冐为之哉间有豪杰之士炳见防先忠勇体国为古人所未尝任众人所不敢然卒之委不专任不乆口语横生铄金销骨辍九仞于一篑隳万里之长城徃徃是也由此观之潮河之难成也何怪其然与噫乐成易谋始难吾见公之图始未见公之底成是无惑于人议之譊譊也然公方执法中台入参三府名实日加于上下庸知潮河之坠典不兴复于今日欤万一不然又庸知潮河之遗憾不甚于贯河之遗思欤夫贯河之功贵人思之贵人知之可也潮河之议一诎国是终晦国防未伸其如天下后世何哉予故以帝都天闗之议窃寄蛮烟瘴雨之滨非为公言也为天下后世告也公名钟字宣之杭之钱塘人
　　耀州文正记【唐虞佐】
　　耀州古祋祤之地也漆沮二水合而从之縁山为城城之北维则学宫在焉顾厥基弗广舘舍俭陋士执业者祁祁日繁至于僦屋以居弗能一其志而专其所业也距城二里聚阜为陵土覆若釡上平若砥联五台之峯附鉴山之光乃屋于浮屠氏栋宇溢其制金碧侈其文浮于学宫不啻数倍矣知州赵时怃然叹曰宜广者从其隘而宜毁者从其靡乎正之厄而邪之昌也咎在予有司于是乎集弟子安绍軰议变置佛宇以广弟子舍分守叅政潘埙分巡佥事周镐韪厥议知州遂列牍请于巡抚中丞滦江王珝珝曰黜邪翼正孰曰不可抑闻宋文正公仲淹初知邠州庆州后改户部员外郎知耀州刺史称公政务忠厚所至有恩固不诬也先是邠人庆人尝尸而祝之而今没五百余年于斯耀之祠阙乎哉吾惧民无所系属矣亟迁土佛而踣之因葺其宇即以之为公祠因斋庑以居弟子员毋怠吾将巡功焉知州承命惟谨乃尽撤诸法像聚僧众于庭访其俗而还之因庑为堂得五楹设公之像于中嵗祀之旁仍其材以之为庑东曰经义西曰治事皆得九楹分弟子员居之南建门得三楹命曰文正书院过之者肃肃如也北循崖穴上室涂塞其罅启其扄户共得七楹旁五楹分秩经义俾日防焉择年长者长其约防毕乃至中二楹更相问难如讐如讼即弗禁也经始于嘉靖二年二月二十日迄于三月十五日则落之聚材贸工皆知州为之民弗知也亦弗病也龙闻而作曰大哉圣人之道乎犹夫海然也君子于道水之于海学之而已今夫水浮之为川坎之为渎滙之为江河向若乎海而莫之及也然学之不已未有不至于海者也是故愚喭执其一徳狂狷懵于中道仰视吾圣人望洋乎其思也茍矫其偏而割其过卒亦必至而己矣美哉公也虽于圣人犹有间焉其始讲诵通乎六经论説本于仁义及其至也恒先天下而忧无负圣贤之学又岂啻川渎而已哉盖坌乎其源潏乎其澜而浸淫于江河矣由是循其津涯遡而上之虽圣人之道可以防而及也二三子慎之哉炙公之像则思对越其神明焉诵公之诗书则思论其世焉静以定志敬以居业笃于信道学以辨之力行而蹈之庶乎无不至也若以小慧间大义羣居嬉嬉焉即圣人终嵗与居则何益哉浮屠氏将指而笑若曰若殆儒其名而墨其行者乎吾惧公神蹙然有忧色矣是非所望于二三子者二三子曰吾侪固不敢也
　　果州浮梁记【任瀚】
　　越巉岩蓦幽壑出虎豹猿狖窟穴刳剡离竒轮囷以航清泠不测之渊使人絶长江如道唐除厯都市不知瀁出风涛上此非有雄才峻畧彊仁义埀功劳永世如孙叔敖杜元凯诸人其孰为此者长江在天地为物最险嘉陵江出劒南军负果州东郭而下望之涛瀵张天名漱玉滩者又荆呉梁益通津中流齿齿多恠石夏秋水盛时石隐不见漫然且成安流至霜降水落则乃冲薄震荡杈牙怒号过人瞬息失便即舟败覆没不救下为鱼龙饵食莫有出者故篙师徃徃据舷檝抗臂搘頥邀取长物以困行路乃嘉靖癸丑春郡太守南山沈侯谋诸叅佐东即鹤鸣山下西距长堤甃石水歩笵铁以闗其中歩外各植华表相对跱贯以繂绹系横江舫百数十艘版其上施籧篨为阁道以通舆马徃来无复沦滞其傍则为飞槛栏楯错以朱黫望之若井干银牀鳞差陆厯过客凭倚延伫则水烟漠漠鹳鹄鹙鸧交忧上下臯树传隂汀花乱人月在菰蒲鸣榔欵乃横渡琳宫梵塔倒影中流剨然如梦如画天倪道机皆自浮梁焉发之廼知伟人竒作与造化争雄自蚕樷开国以来实所未见江山有待将非其时乎昔秦昭王使其大夫李氷为蜀守凿离堆辟沬水之害蜀人世世祠之今永康军有神露冕而□其袍若王者前有穹碑书秦太守氷以水事奉皇帝祀即如沈侯嘉陵江浮梁功不知百世后宜何所食报也沈侯贞白循良多惠政可铭金石诸无闗水事者法不得书
　　重修泾州城讫【赵时春】
　　泾州距塞仅千里轻骑七日而至城髙不及三仞隍仅仞广不及附庸之雉税盐输之郭遭世承平暍而不讲甚无以副明圣苞桑磐石之至计嘉靖丙午春三月望滨海张君守泾越年能纲纪其民度时与力可以筑治庀三之一其工万尺令曰不以监病工不以工厉民民趣治役如庀而止得归业先而巩者庆后而窳者罚髙广深浚视古加三之一而赢税盐属之城毋为寇保民知利病所暨争欢鸠役毕四旬而竣居者有保行旅有归州人以为利张君来征余文纪石以示永乆余自庚寅秋免夏官士至己亥秋而赴史氏召与民居者十年再为史职嵗三月而免在民间者又七年其较民利病悉矣而最深且钜者莫如城公使之督修城者旁午于道率不省城可否但具印文取例赂而去城不可完赂不可止上之嘉猷不下施下之膏肉富私室君子为之太息焉兹泾之民何幸而得张君哉守塞列城数百官吏文武倚城而蚕食公私者满万城如之何成民如之何而不死且盗徭税里甲凡官之役如之何而又肯亷于监城者以自瘠也安得尽如张君者举而属之以疗吾民之危苦乎使余如之何而得已于言不以哀鸣以号于世之大人仁者庶其隐而捄之也嗟夫余以无事而哀有事世目为狂遂再废不振今又指摘小民之困呼噪以取罪余为狂迷以至此哉楚有狂夫自投湘江髪已被矣渔者挽篙以捄之尚呼曰而勿捄我而趣捄楚郢吾哀秦师之虏楚也吾赴清流死矣幸免为转尸卒溺焉儒生有袒跣而行吟冬雪中者或悯其冻呼之使就燠生不肯曰吾雪能阜吾民田吾喜而赋诗良不苦也已而僵手尚握厥诗余之文得无类此将无为张君哂乎君名髦士字令夫滨海之霑化人先翰林君教谕弟子以甲午山东乡进士守是州熟余之狂者自童稚迄今二十有七载其必哀吾之狂以仁吾民乎遂详而志之
　　建陈渡石桥记【唐顺之】
　　陈渡桥去郭南十里而近当邑西南诸乡与宜兴金坛孔道近郭而又当孔道故徃来于其上者踵相践也桥故以石为之其始作与其既毁而易之以木皆不知在何时今独有石趾在耳而桥木又不一二嵗又坏坏则輙更而作之夫屡坏则病行者屡作则劳居者而费且不胜计非石不可以乆而莫之能任也防有浮图人徳山至遂慨然谂于桥旁之人曰吾力能办此众皆曰然因请山为主而相与以贫富为率出钱若干缗不足则山使其徒募钱于四方共得若干缗买石若干募石工凡若干其财取诸愿助之家而不费官帑之一钱其力取诸佣食之夫而不劳公徭之一卒始于某甲子某月讫工于某月嘻可谓易矣盖山之为人吾知之有粟必以施饿者而终嵗自食糠籺有钱可以易衣而尝衣碎衲行雨雪中其苦行有足动人者是以募人而人争应之役人而人不敢爱其力宜其成之若是易也于是友人蒋君英玉呉君镇之为之请书其事夫桥梁王政之所有事也徒杠缺而国侨致讥川梁隳而单公以刺然特语夫长民者耳矧所谓浮屠者固与世漠然絶不相值者也山口不粒粟身无全衣以此自足而丝髪无所假于世亦可矣乃复能急人之病而闵闵于一桥之成也如此则彼长民者固众之所跂而望以庇焉者耽耽而居饱禄以嬉其于人之疾疹阽苦则瞀瞀而莫知盖先王一切所以捍灾备害生人之道冺然尽矣其所缺者宁独一桥也哉呜呼此不为而彼或为之其亦可以观世也已徳山某所人其桥旁居人出钱者凡若干人
　　建青柯坪馆记【靳学顔】
　　嘉靖辛亥春三月华山青柯馆成华隂县尹康脩驰状至曰县距青柯坪盖三十里坪其上又十里即逈防立絶非恒迹所蹑已斯图经所载类削成四方者耶故游者以青柯为极然厯玉泉莎萝而上既抵青柯胜且什九故言厯揽之极亦以青柯为未始有逾者焉先是未有建置率谽谺所交防翳所布崟岖所踞履而礥然立而错然臃肿之与酢轇轕之为徒也是以逸朋攸戾紫庭把其流岚胜迹薄游翠芬畏其多露觞咏之雅沦诸野合锜釡之陈委诸黄茂虽幽尚离尘无鄙于洿匏然脆质易侵殆歉于延陟者哉廼已酉夏四月侍御古泉盛公始以檄脩于是即秀神臯宅中灵壤托金颢之菁英缔幽选之体则因髙驾壑夷砠崇芜临云置墠慿岩考室林衡不戒而趣基落不谋而就曲执既审百度与能以其上为屋五楹中二楹堂也左左个右右个其下为左厢一三楹为右厢一如左数布以延除周垣缭焉外为绰楔一而侍御白崕刘公题曰山峙河流云自是栖置夷旷开阖容与坐有几息有榻眺有轼游衍有时徒驭有莭顺朝晏之适鬯人理之和逹于象候之变则斯馆其恶可少诸既庚戌秋九月侍御古川程公又出藏金若干为碑亭其后櫺轩棼缭崇节坚泽一益所未备而是馆为一钜丽宏美者矣君子至焉超然逺凝邈乎周览大之则抚隂阳之熙业察鸿化之奕绪细之则賛无欲之神襟逹有生之淑蕴礼席敞其秩度是情以制贞也泰宇发其光精是智以境晰也闲寝澄其湛寂是性以区静也又不见渭流涓防邑雉永丽如缕如练如棋如豆彚象殷陈亷采殽列不越一布筵隠几而得之斯岂与夫背槁梧向虚壑渉履荒怪丛哀与怨者同日语哉夫旷于昔始肇自今兹斯作者创其端乘者享其逸矣役不干时赀不输众则既有称于下代又无恶于初图矣斯二者皆制作者之所难也二公于是赏絶振古光照不磨有其举矣可无述乎夫事待言新表徃以则来者言也惟大夫图之顔唯兹馆结乎修逈辟乎昭朗神明欝纒其内烟霞吐纳其侧无俟峻筑固己上叅倒景仰出星河无得而逾矣虽栢梁岿构凌云研制或竞高于寻引或称均于锱铢然皆托乎周原不违人境嚣旷所较悬然殊焉是知清蒲充庖瑶簋可麾朱草栖厢绣棁远谢将人谋者不足而天然者有余也故能令人形精淡澹营虑寥廓荡瑕涤秽而镜于大清斯其所为胜与若乃投分于岩穴留爱于木石薄箴鉴而耽骋望崇欲以养目者之所为也勤众无已非时好豫析中产之储以施之颛千夫之膳以供之藻镂连云而疾蹙不见也匏丝陈前而叹言不闻也斯先身而后其民者之为也夫天下之事莫难乎其始始善矣而吾犹惧其终之乘之者不善也则是记也又恶可少诸或曰嵗旱与潦时则官长吏人妇子之祈请者必至于是以其涓诚易彻而叩吁近乎既馆焉瞻依一矣羣情以洽又记曰山林川谷丘陵能出云为风雨见怪物皆曰神张防之记亦曰至其中者咸有浮飘之志愉悦之色必云霄之路可升而越果繁昌之福可降而致审然则斯馆为有据吾从而载笔记也不佞矣于是答康尹之意着为篇俾勒石云
　　辟清逺峡江道碑记【王渐逵】
　　浙西南岑呉公宪于广备兵于岭南军于清远先是峡江阻险涛石降暴为舟楫之厄入汉以来千百余年志士仁人付之无何公至则恻然时方有连寇之剪凡厯而观者再过而踟蹰者六曰东者壁西者麓壁者骨麓者肉其几闯矣未触其防方今圣泽流渗民物充盛视如中州天效灵地效神意者其在兹乎予其何辞于是进僚属兵士而语之佥曰诺乃相脉势度遐迩测降陟量涣止集羣効列功次取材于山取石于岩取工于骁勇无烦邑长无惊我民由是莽者旷丛者豁嵲者倾壅者踈凹者平壑者架漥者形砰者台纡者绳方逾月而大道攸达于是南者北者舟者陆者商者旅者止宿者渔者佃者猎者樵者邮者使者牧者骑者冠盖者负荷者絏者采者游者览眺者送者别者客而经者流寓者庐处者皆欣欢叹咏以为堪舆一小开辟溟峤之滨传为盛事是故骈翳化为闿爽阨隘化为坦夷顽累化为竒胜激湍化为漪池鬰愤化为燕笑愁怨化为愉恬鼋鼍化为畜玩岚氛化为清霏殊方化为乡国呻噫化为雅诗青萝王子曰予尝北度大庾观曲江开凿处渉淮泗淄济求禹功于九河盟津乃抚而叹曰嗟乎时乎易称防通重开物殆近之矣是故禹杀洚水先冀兖曲江辟隘南服以奠呉公入越而峡流衍虽时防之孚亦存乎人矣后之思公之功者尚求之名山大泽中因命刻记于飞来之巅俾山灵守之永勿替














　　明文海巻三百八十二
　　钦定四库全书
　　明文海卷三百八十三　　　　余姚黄宗羲编记五十七
　　兴造
　　仗锡寺兴复记【戴洵】
　　余以万厯庚寅九月至仗锡阻雨闲话因及本寺兴废之由自太白祖师开山来皆无记可考若近日兴复则自正徳间文纲上人始也寺故有田千八百畆大半入鄞姚贵势家而粮仍存僧不能支诉诸官时髙太守者于鄞人吕宪使有旧右之僧智礼智钦死狱中文纲先籍余姚广济寺早服习太白教悯其将废也赍赀来仗锡尽赎故产又具奏豁虚粮下胡叅政审防于是吕宪使田亦得赎尽豁虚粮乃剪荆棘芟蓬蒿修殿宇饰佛像创法堂广僧舍繁衍至今日其劳费则大半又出文纲孙徳滋也滋公余及见之最俭朴终日不发一语盖其所得于安忍静虑者多矣余独怪古初寺产岂一僧能致之盖皆贵家大族所舍施而今为贵家大族者既不能施也又从而侵之何耶而官于此土者又不责其侵也而右之又何耶岂易以侵欺踵其习俗耶嗟乎佛者觉也觉者空也寺而有产妄矣而贵势家侵之又妄矣而僧又诤之执之益妄矣而官府又抑僧右贵势家尤妄矣寺产也僧也贵势家也官府也皆妄也则亦所谓平等者也平等则亦佛之法也佛亦不以为怪也耶虽然佛之有寺产共诸异姓而贵势家之侵寺产则独与其孙子谁公谁私孰大孰小也共诸异姓则有即无也色即空也独与其孙子则有执矣不空矣然而终不能执也不能不空也嗟乎此佛之所以为觉而世之所以为梦也乎余故为之记余之意乂岂特为一仗锡寺已也
　　扬州门新造石牐记【吕原】
　　汴梁宋东京元河南行省治所而其地则所谓天下之枢者也肆我皇明混一之初尝建为北京既乃分封州周王于此并置河南都布按三司而附以府县卫所焉其城周回二十七里外则缭以土城当宋时近于城者惟汴蔡诸水而黄河流经城之东北以达于海至元时河始南徙逼城合汴泗入淮国朝正统戊辰亦尝分决张秋口东北入海其后复东南入淮如故筑隄防城其来盖已乆矣夫土疏固易迁徙而流杂泥沙又易淤淀以其故水载髙地隄日増而城日下也天顺五年七月二日客水暴至河溢逾防土城遂决越六日风急浪拥突北门以入平地水深丈余王府及官衙儒黉庐井市廛无虑数万区尽浸摧圮力能结筏者仅以身免而老弱者徃徃溺死事闻上特命工部右侍郎琼薛公远徃治之玺书授以事宜公星驰至汴敷宣帝徳绥妥众慼即移粟以赈其饥躬率三司官僚按视地形商度工用及以缓急询之故老乃命左布政使侯臣按察使呉中征集丁夫预调塞治之物于所属委开封知府鱼侃通判蔡保管领应役先令右布政使丰庆副使项于决口上流督夫下椿卷埽作截水隄二百四十余丈浃旬隄就决口絶流而水趋故道又令副使张谏叅议王铉于土城东起独蛮冈讫猫儿冈督夫凿渠二千二百七十八丈引水东注而城中积水日渐耗减又令防议史敏佥事髙逵于土城东城南曰扬州门浚旧渠之湮塞者起太平冈直抵陈留渠长一万二千四百八十丈以泄城中积水使下流达于黄河自是地稍髙者咸得修葺舍宇凡府第廨署亦渐可居而军民荡析流离者接踵复业野田堪乂者俱播粟麦矣顾城中地最低洼积水莫能尽出则令叅政萧俨李浩叅议黄廷仪佥事王绍督夫车戽叅议何陞又导而分阅月水尽干涸初环城五门俱有潦水河决后水溢弥漫浩无津畔徃来者必借舟楫一遇风涛莫或敢济由是米薪之价涌贵数倍则又令项等筑道路于大梁仁和等三门以通车马内外莫不便之且令李浩修补城垣缺处及剏筑各门月隄军民有贫馁及缺种子者给以粟麦凡八十余石有屋居漂荡无存者给以榱檩共一万五千余株事将竣因念积水全頼开渠濬导议即扬州门置牐以限内外倘后内水有积启而泄之或外水欲入闭而塞之庻为永乆之利适巡按御史梁公觐至议用克协即委布政司照磨金景辉率工于郑之贾峪山采石炼灰劝客舟如期输至就令景辉及开封推官刘琦董役未防牐成盖首事于某年九月十二日而又明年某月某日辍工凡役丁夫三万八千四百二十一用椿木三万一百七十四艾稍以束计者一十二万七千四百挺囤以件记者三千二百麻以觔计者九千七百八十六而牐用石八百余觔砖二万余块灰三万余觔是役也诸公开诚劝谕人心感恱故劳虽乆而无怨费虽钜而易完也及薛公已还阖城士庻咸谓其仰体朝廷之心既极民于昏垫又防患于未然其徳宏其虑远宜有术以告来者而崇明训导祥符艾俊为书属大理寺卿王公宇以求予记嗟夫中原水患惟河为甚而禹之治河也务多其委以分其势故当时大伾而下析为二渠大陆而下播为九河今河失禹道治之固难如能先事为备访求遗渎以为委则亦不至临事而失措矣穿渠置牐盖知从事于委者然恐委弗多而泛滥所当虞也因记夫施工次第并赘以是説云
　　新修拟岘台记【戊申　阵九川】
　　予蚤嵗读南丰所为拟岘台记见其叙临观之美与风俗之厐跃然兴慕以为虽他州有是犹一徃览而问之况为吾土又近在州城之东隅者哉然二百余年民风日下所谓野牧不収露积不垣者已邈然莫覩其遗俗意惟江山之胜固无变也及登台而望则千金陂决江不走台下而抱城惟白沙漫漫乆矣则所谓汹浪漫流防风远响与夫危樯劲橹沙禽水兽上下而浮沉若出乎履舄之下者亦不可复见矣独其所谓苍厓秀壁挟光景而薄星辰与夫野林荒墟远近髙下宏廓怪竒之观环抚之东南者固犹可坐而见也还山以来数与诸邑之彦讲学其中相与追先哲之遗风以为隄溃江迁莫之能复也其于頺俗庸亦有可挽者乎故凡登临未尝不徘徊终日然每一徙倚则其甓防轩腐凛然惟恐陨坠风雨时至则其间上注傍洒凄然不可少留又乌覩所谓出云气而临风雨者哉郡县大夫凡欲洗烦嚣寄游观修燕飨之娯亦莫能舍兹台而他适然未有能理而新之者闽五山陈公一贯守杭有声寻以南省故郎谪倅太仓嘉靖丙午秋稍迁贰兹郡其冬前守曽君汝檀入觐公至适摄郡符外和内介开心布诚不立畛畦百废具举脱然不知其为谪也凡文书讼狱之废积纷纠者公栉理而斤觧之其陇畆之争度非躬莅弗平者不惮暑远上报下流日无留牍故得数乘休暇寓其乐于此春涨浸淫则乘小艇泝流循台以谛察故道击楫浩歌慨然有复隄之志闻海塩顾公霑来守而寝寻夏秋继旱公即台为坛再祷再雨民获有秋而守未至公乃因民之欲宏旌善之亭修丽谯之楼以翼政府已复登台而叹曰文王之忧民也而灵台是营岂为耳目役哉今千里侯邦惟此故台坐视其日坏以忧后贤人其谓我何惟是习役于公者皆利之也故费糜而功隳乃择耆民章甫董焉公既区画有方而郡推茶陵彭君宷复协相之于是上覆下甃中櫺旁槛悉易其故而加壮宻焉费不民扰而功不逾时台若辟而广甍若増而崇矣公以宾属落之邦人胥庆于是临川令象山应君云鸑属余为之记余邦人也既乐公之美又窃幸得载名其上以从南丰之后遂不辞而记之应侯方建白复隄事公亦乐其志兹吾州万世之利也岂独复兹台之观哉如上下孚而有成也颂声作余又敢多让乎
　　山隂县柘林牐记【王防】
　　鉴湖之水出平水若耶诸溪其源三十有六皆西北流入小江以达于海汉永和中太守马臻始筑堤潴水以鉴湖名周三百五十有八里溉田九千余顷在防稽山隂二县境内其地势南髙北下故湖髙于田田髙于江皆丈许水溢则泄田水入于江水涸则决湖水以溉田宋初又建斗门八所以时闭纵其余堰牐隂沟之类不可殚述而民享其利亦已乆矣至熙寜中并湖之民始有盗湖为田至九百顷者乆之益甚至取其利以归公上湖所剩仅数百畆而利之所入复未必尽在官而所害凡数千顷盖湖与堤自是俱废而水旱之患起矣既而萧山碛堰又废西南诸水迳趋入海其小江名钱清江在郡治西北以受斗门诸堰牐之水者遂坏塞不通斗门八所皆毁雨乆则江水逆入内河众流并入玉山斗门宣泄不及而郡又有浸淫之患国朝天顺间为郡者尝横江建白马牐以逆上水入江其意本以济旱而江愈浅隘时遇暴涨则徧决江塘水退复募工修筑反覆劳扰寖妨农时而民尤受成化癸已浮梁戴君廷节来知府事宣上徳意问民疾苦时有以水利言者咨诹而审度之曰马臻之筑隄障湖水也赵彦倓之修塘防海水也今水势髙下与古不同而犹袭故迹欲収成效讵可得乎于是相地之宜顺水之性于小江南北建四牐曰新灶柘林匾拖夹缝以泄二邑之水又于萧山邑境建龛山斗门以杀西水以乙未九月兴作卒功于丙申三月由是水患可息嵗计可成一举而上下两得之矣予友监察御史陈君壮以书来道其民意请为之记予复之曰鉴湖之利害昔人尝有论定矣以为公上不利丝毫之赋守令不恤豪右之民毋惑于纷纷之议毋付之悠悠之口何患乎利不兴害不除君其庶防于是乎不然自熙宁迨今阅数百年为郡者经防何人而卒未有能为之者大抵施小惠者以民劳为辞恤浮议者以公费为解而君独奋然以兴利除害为任而他无所顾忌故能保成功而开永图是诚不可以无述也
　　复兰亭记【陈鹤】
　　兰亭在吾越兰渚之上实晋贤之遗胜世远人遐栋宇頺落址亦榛蔓曲涧虽存又非昔时觞咏所也余每探其迹俯仰上下怅焉兴嗟因简毘陵唐太史请倡其事不报值呉江法曹沈公出守吾郡之明年乃于袁推府燕次吿之公博学好古一闻余言即惬然于怀举废存遗直以己任于是与余入山遍索其迹偶于畎畆之中得其故地遂各捐俸搆亭复旧制増新流嘉林载茂名山益崇清湍仍激于左右惠风不减乎畴昔余乃从公登亭上流觞而咏焉山川不殊人物非故髙怀逸调仅存石中之言而人不可作矣嗟夫内史在永和以清真之才振文倡防一时宦路之贤应响而聚山僧遗老咸能奔走其间遂为一代之髙士惜乎止于觞咏而已尔设使出所蕴之学内确性情外筹世务互诹治道萦纡经济之事代相模尚永埀诸士之贤则其亭岂得与榛蔓同腐哉所頼芳词絶翰流播人寰若宝金玉故遐荒异域至今犹传山隂修禊事也奈何人风渐移情兴亦改虽衣冠接踵鲜有及于兹者公以良才抚越不夺民力一旦亭于椔翳之间四方览古之人始得有所曕止岂山之灵必俟其人而启之欤或者天道进退物理废兴亦固然也其亭公新之越民乐之人游之后世称之则公之遇斯亭也亦幸矣
　　重筑髙家堰记【李春芳】
　　高家堰者在山阳西北四十里剏自汉陈登所以障淮也至我朝黄河由寿厯颍循淮而防于清河口继由孙家渡赵皮寨□涡而防于清河口以故髙家堰愈益重陈恭襄瑄则増筑之乃其后黄河由飞云桥出小浮桥循徐邳而下司水诸臣遂无复事髙家堰以是堰日頺频年以来黄河分流入涡而故所行道若桃源清河口多壅阏水不得尽归海稍溢则灭堰直入髙寳于是淮南北并防河患矣主上宵旰九重思得大臣有才畧能治水者乃简命江公总漕政潘公任河漕相与协理河道潘公至行河遡小浮桥复浮淮观于海口巡览地宜采纳羣议遂决防以筑髙家堰为首务江公同心运谋力賛之于是瓜分其工部署百执事计帑以请上赐温防褒答尽如两公议时有司道生异议中朝斥之潘乃得展布无中沮是时恭襄旧堰若上堰下堰犹参差可指见若中堰则汤恩口羊六口具满口大涧口为崩浪所前洗日深先是总漕王公者亦尝修筑之以公帑告匮卑薄善崩当事者遂谓堰不可筑又以中堰深不易筑也潘公则以中堰属郎中张君誉指挥俞尚志诸葛尧宾宋大斌率鋭士以从以戊寅五月某日到堰所是夜诸口塞且半明日防流又明日堰合防六月霖雨至七月不止风涛自西来汹汹如山而新堰复圮八月水落视诸所塞口皆决且深矣众谓堰必内徙乃可成潘公谓中堰深者不过三十丈耳如内徙则益深且远至数十里舍近易役远囏非便计也又外増数十里风涛撞击堰将益危于是坚旧堰之议申命文武之属分督中堰诸决口卒之数日而塞诸决口惟大涧口最深传云鼍窟于是夜风雨中果闻鼍鸣塞决以埽每置一埽则潘公立埽上以其故埽坚巩昔者诸决口既塞而河淮合流趋海势雄钜漂驶清口之沙积数十年莫能濬者尽涤海口之沙自开众始啧啧谓髙家堰所宜筑筑之晚矣于是愈益集繇夫増培之至冬繇夫手足皲褁创而作潘公亦冲冐风雪暴露堰上与繇夫同辛苦至春大风雨潘公则乂与百执事徃来泥淖中飞涛扑面矻矻不少休盖潘公急于王事不特以身示劝也乃以已夘某月日落成堰髙一丈五尺厚五丈基厚十五丈大涧口则为月堰广三十丈堰外有田去湖尚远堰形沿湖曲折水自西而东直冲六羊堰西转复东犯贝沟堰自贝沟而西湖水浩淼撞大涧堰特险其次冲汤恩堰乃于诸堰宻布桩入地深浪不能撼桩内置版版内置土土则致自远皆坚实者又创公宇堰上以弭使节为大使防设大使一员弓兵百名以守为铺舍若干老人八名夫千名以修又议嵗费着为例云堰成两公以闻上大悦各赐彩衣二袭白金三十两加赐潘公豸绯以旌特勚诸臣赏有差两公以堰内田出流民即归贫不能耕于是上请破格优两淮贫民又巡漕御史陈公亦具疏以请上允其请万厯六年以前逋尽蠲七年以后其议免淮人烝烝吐气矣余家兴化盖患水尤甚今得覩平成之绩安于田里有厚幸焉淮守宋君伯华山阳令鲁君锦属余为记余尝观汉武之世河决瓠子以万乘之力躬自临河沈马璧令羣臣从官皆负薪塞之不免悼功之不就乃为瓠子之歌千载之下咏之犹可想见其时之难也惟是圣天子刚明独防委任得人两督府视饥溺由已协心干济斯功之所由成耳是安可不纪其事以垂示万防江公名一麟婺源人癸丑进士潘公名季驯乌程人庚戌进士其董众作治则郎中张誉新建人其与劳堰事者则主事陈瑛莆田人叅政游季勲丰城人副使张纯漳浦人都司俞尚志仁和人把总诸葛尧宾丹徒人宋大斌徳州人指挥胡一道山阳人至于经理一切则淮守益都宋伯华而随事辄办则前山阳令朝希舜署山阳安东令象山史迁今山阳令某地鲁锦清河令兴国石子璞若山阳主簿胡大济呉一道亦与效驰驱者也灋得备书
　　重建烟雨楼记【李春芳】
　　嘉禾旧有烟雨楼嵗深圮废乃其守左山赵君恻焉曰是不可以不复也相城之南马塲湖空弃可塞防濬河积土充市运而实之不旬日而洼者已崇可四五丈许广可十七八丈搆楼其上凡五楹缭以垣围莳以桃李轩牖洞豁而一览嘉禾可尽也仍其名曰烟雨夫嘉禾三呉奥区山泉佳丽草树蓊欝当其烟雨空蒙天地变色氤氤氲氲不可识辨虽胥丰长墙若竹望云碁列四峙而亦潜形匿崿黯乎难别信哉宇内一大观也然斯时也政通刑平时和嵗登百姓恬熙四境清宴桀黠不纵村壕不惊民有挟纩之温野无向隅之泣为民父母者固可引觞相庆也虽若许明府之从容对奕令狐挺之吟尽江南亦岂为逸豫哉使政刑多舛恩泽不下鹰鹯峻击鸟兎奔逸疮痍呻吟达于四境当斯时也则天地防晦适以増怆其能以帖然乎然则斯楼信不可以不复也虽然天地之气氛而为云沛而为雨以时而降则润泽茂鬯万物露生不以时则为充为溢民且病之矣故人之心一也显为政刑以其道则民安不以道则民危其何以异于是继是而登者宜有以动深长思矣此太守之所以拳拳也太守名瀛字文海号左山楼方落即擢山西宪副乃命其属秀水令予同年方君某嘉兴县丞予业师丁某走信使于都下而予遂不能以不文辞是役也太守主之而襄之者则郡判陈君守义阎君大详汪君伊节推姜君文序
　　新凿泷路记【欧阳铎】
　　桐栢水入溱迳临武县西是为武溪溪东南流与黄冷水合入蓝豪山崖嶨峻岨交柯云蔚悬湍自中防逥注喷薄是为泷水皆当乐昌西界汉太守周昕疏凿之始通舟楫然东西陟絶不可驻足无他道可逥避舟行飞沬中稍失尺寸即颠覆如败叶过者徃徃恨世无复若周侯者颍川符君宜臣初判韶知民间苦泷水为沴滇水次之而路尤冲尝请治滇未竟事迁去又十年来守卒栈鱼台如志于是士民复以六泷请者防田方伯某亦至自乐昌言之色动且曰太守栈滇峡甚善奈何舍泷遗士民忧君辞不敢退而以问乐之耆老若士咸无谓可者曰此殆未之熟虑耳路将军时岂不可为泷船乳源驿置讵知后梅岭尤便邪吾不能自为之黄善者治滇效可再使之因召而来告之曰吾欲辟路六泷上舟从泷则人从陆庶防有完理善诺而徃数日报曰可为也与之百金盖两月而六泷平君视之曰可矣而未尽也若自乐邑城西开道底于罗渡则八十里之险皆平地矣乃选乡民习知山迳可与知利病者得二人焉曰邓富春曰李隆各择数人副之授以意徃邑士人亦感动相与访究卒得要领具图帖而来君覆度之可乃发闲役募匠石锄土山凿石山梁谿谷广昃径路穷则济水两岸互行盖自县城西由北岸至大延上五十里为期门渡而北由期门三十里为许滩渡而南舟皆官设于是行者相属于道又虑夫孽伏其间请于督抚御史大夫蔡公经巡按御史姚君虞得即大延改建髙胜巡司以时讥之可无后悔矣乐令苏澜氏以予尝视学过其邑而乐人骆尧知旧知名邓子鲁时为诸生因之告成夫有司之职在兴民利而除其害因天任地广哉不费矣凿渠纾筑圩累堰则犹与民劳之也凿泷栈峡去农时远然桥梁道路莫非王政贸迁有无化居亦乐人之頼也而况及于四方乎路将军抉南粤门户微周府君则犹闭之也六泷底治水陆并行彼其视粤直东西出入间耳虽然仁不足与爱知不足与谋公不足与受明不足与防盖亦难乎其成矣呜呼独治泷为然哉
　　石阡途记【万士和】
　　自镇远至石阡为里者百四十路濑居其中其南北坡深林奥苗盗出没人烟絶少行旅多恐守巡即其地筑过客之馆又徙熟苗之散居者数家于馆后招川民之流移者处其左右鬻酒浆以饭宿所徃来者稍资其守望之力过客恃以无警戊午季春余以考校事至其地发镇远值天雾露上下于云气中抵暮宿公馆雷雨大作山岳震动翼日至石阡两日间颠顿于山谷谿磵者不知其数其有名于路瀬南者为思南坡为大小金鹏坡为大小茶园坡其曰路濑坡者则陟絶而不可步者也其有名于路濑北者为木根坡为马骔岭为大地方岭木根与路濑相对髙险畧同其曰烂泥山者则深骨而没足者也余既冐雨在途悯舆人之痡去车就骑当夫策马层巅路径可三四尺一线外即飞崖万仭顾视其下魂悸魄动其遇泥深滑处有一窍可阁足则人马顾之皆喜其最峻处跨四五尺才得一步马足或交不能开开不能収自上就下势如转丸峥嵘不止余所乘马疲退堕数步以前足蹶而止余汗沾背幸得脱焉其石之峭然壁立者出乎其傍势如倾压杈枒森列者履乎其上如虎豹露齿作啮人状远望林木邃宻人迹不至则猴猿猛兽攀縁号啸于其间此远臣覊旅离乡去国登髙极目而兴悲者也然当其山腰云润雨过翠落峻坂既下暂即安舒如底平铁厰左右可桑可田异境不防其河下山一带皆竒峰近水石如荘严峭防幽絶水自包溪流出曲折百转石亦随之縁源己穷忽得谿处又桃李梨花散漫山谷若绮霞霜雪平生见花无此多者夫其云山明媚花木灿烂此种放观之而不穷厐公住之而忘返渔郎逐之而迷处者也人特以远臣覊旅之怀遇之不觉其胜耳余乐之欣然若有防意且不复知有人世又何有离乡去国之叹哉虽然余之乐亦因物也不记其悬崖万仞魂悸魄动马倒险途流汗浃背者乎夫倐而云倐而雨倐而险倐而夷天地之变吾既得观于反掌之间倐而恐倐而喜吾心之变其转换于一日之中者亦屡矣苏子曰自其不变者观之则物与我皆无尽也然则天地与我其不变者必有在矣吾恶足以知之


　　明文海卷三百八十三
　　钦定四库全书
　　明文海巻三百八十四　　　余姚黄宗羲编记五十八
　　兴造
　　创建坎河石滩记【万恭】
　　泰山故清皇氏之都柱天而下济水伏流至泰山气升水溢出山麓者为二百八十泉滙而为汶北入盐河道青州东注于海国初尚书宋公坝戴村濬源穿渠百里南注之达于南旺以其七北流防漳卫而泄于天津以其三南流防河淮而逆诸安东皆入海青州道絶是以汶之全力济滕兖东临八百里故陆地运舟而不胶然非汶之性也其势曷尝一日不欲东注青州哉治中汶大溢势不能决戴村则溃裂而假道于坎河口坎河者入海之防径也若建瓴而下南流遂防治水者议堤坎河口嵗堤嵗败莫如之何则议捐南旺两滙膏腴数千顷为蜀山湖为马踏湖为南旺湖命之曰水柜以待运以济汶河之不足而坎河东注者日渐月流注南旺者防絶殆不可舟矣隆庆壬申余治水至济上患之乃以主事张君克文徘徊汶泗之集周览坎河之口向张君而叹曰嗟独奈何不以有源者为水囊而以无源者为水柜乎北有龙山焉乱石如鱼鳞坝岁败无济也君取彼石□坎河口则万世之计也乃役丁夫七千有竒运石湮河始于壬申之仲冬成于癸酉之孟春滩博一里袤一里而强压河根而上崇丈余秋水时至则令滩逾而防之复青州之故道春夏运行则令滩止而注之入安东者趋而左入天津者趋而右滩若天成汶失故吾盖不能自制其命矣于时秋不雨至于春二月闸水弥弥运艘绳绳盖我明饷道于斯为盛矣张君抚膺髙蹈为余言宜有记令后来者世守之余曰君诚乐哉汶良苦矣夫拂其性而激之逆其流而役之使汶水鼎足以裂不得全其天然吾过也吾过也然汶上济隐汤汤淫淫孰与三分者以济社稷之急而纾百姓之烦疴则汶虽失全性而有全功享全名不识汶神其将知我也乎其将罪我也乎张君乃刻石
　　蛰存坯户记【王文禄】
　　沂阳王生文禄字世亷父讳佐母陆氏治癸亥夏五二十九日亥时生七龄就传弱冠受诗正徳庚辰游海盐邑庠嘉靖辛卯中浙试式壬辰遵养乙未始计偕戊戌癸夘连罹内外艰乙丑春试陈状元谨首取争魁胡防元正防阻之冬季四日堂楼书画竒玩俱烬不愠忧妻包氏女配朱蕚外孙三季殇妻痛悲疾剧隆庆庚午冬北行中返辛未春季炊臼徴壬申万厯维新之孟冬八日筑四灰隔于待葑原二亲墓右外祖淳朴陆公曰土阜水环巽峰鴈塔蔚哉爽垲中生圹右妻傍妾生圹名蛰存坯户云夫人均倮虫圣人为长犹龙乎秋冬咸蛰蛰咸坯户坯户以静蛰静蛰以存神顺时也文禄师圣穷经稀龄矣未见一割之用刚肠疾恶直气凌霄胎教义方嗜学不厌挥毫咏志抚剑调琴乾象地舆兵符邦纪罔不该究生平悯怜困厄若切体肤拯援未能也迩臣倡贪效尤弥伪营私征利寇攘勿休以致炎徼波扬漠庭尘澒金宿昼见虓虎郊行杞忧无可与语者出见众生蚩蚩靡哲不愚闭塞成冬隂盛阳防巻之允怀居焉俟命抱蛰静宁豫筑圹若坯户然存神尔曷成毁乎电光泡影梦幻刹那功烈文华何巍何焕禄也夙悟性真人心中虚即天心太虚虚故神河图洛书中五中圈皆虚太极也圣人则之画卦列圣授受一中由是知常守中致虚笃静应迹翛如也凡感遇着之篇锓海沂子寤言莠言策枢书牍艺草若干卷世急载二亲传中集知契戚友语殿之为賛云语曰
　　志凌千代气呑八荒【陆云台宅】危言危行似狷似狂【董两湖谷】清明根器【董从吾澐】经纬文章【袁呉门尼】龙门道续【董从吾澐】莘野鹰扬【王一山爱】积学老錬【唐一庵枢】慷慨激昻【宋芳林俞】其貌亦古【陈龙川亮】而心甚长【王鳯洲贞】存神坯戸俟命蛰藏【自结】
　　重修洛阳桥记【仇俊卿】
　　洛阳江距惠安县南三十里越此则为晋江东连海澚西逼鹳堂山髙崕峻壁鸟道难寻境内西南岱屿白﨑诸山之水皆防谷口趋入洛阳江以防于海外洋潮汐时至其地山海之势相激波涛汹涌如雪山拥叠云障盘旋涉不容厉渡更难航正当泉南驿道之冲行者至此莫不顣额因指其处为万安渡盖畏其险也其南壁名佛通山甚言此渡非凡境尘迹可寻常视者宋嘉祐中蔡忠惠公襄知泉州相袭山水形势审知民情灾利廼于此架渊为梁酾为四十七道以分水势兼可竖石栉比又种蛎于础令其附生而固袤三百六十五丈广一丈五尺方其定址之初祷于海神借潮三日不至洛阳江底见而基就筑及其横石为梁也江水震荡不能傍架木植爰载石以浮船面待其潮至则船随水涨遂置石于上抽舟下出力役不劳而工易集亦算与神符者也迨桥之成始瑶琨排列虹霓委蛇上通防载下便帆樯虽鱼梁不足以比其功若鹊桥渡河事虽竒矣祗见诬于天孙万里桥跨海工甚费矣徒湛迷于仙术孰若兹桥之普于利涉而功垂永世者哉嵗乆渐圮予因捐俸若干倡率修葺择居民朴实夏某等董其役桥北旧有昭惠庙或云其神即永春乐山之白衣叟随于其傍为防三楹便使节徃来或遇昏晓风雨可少憇焉并责庙祝司之再阅月而讫工至桥中亭伫眺连山遥海光怪呈竒亦天下一伟观也昔唐宣宗尝微行览山川胜槩有类吾洛阳之语因名兼以附今嵗月云
　　嘉定开河记【王衡】
　　嘉定县学泮池故野奴清境二水滙焉清境自北而南环其左野奴从西防之无何民居渐垫塞西水不东与左不相顾而科第亦寖不如前华亭乡进士王君博学工文章兼通形家言辛丑来署学事集诸髦士校艺已出倚池上四顾而叹曰非其文之罪也具呈邑侯韩公请稍徙屋庐之直河道者使仍故流而公偿其徙居之费诹某日以畚揷来防日而辍工属某记嵗月余不敏于形家言瞢如也独念昔者青乌説未兴先王説胶庠之制以敷教流化茍横经有地足以诗书诵其中可矣奚以若泮若雍环绕如璧为哉彼有取尔也学校蓄材正如井之蓄泉井不泉而泥则亦已矣井实有泉而莫繘之或幕之井渫不食则行道之人恻焉天下事类相感气相合可尽谓水之通塞无闗于人才耶独怪以王君之材品岂不能如苏湖先生故事以实学实行教弟子而沾沾科目为即言而騐或谓所收者末而愚谓科目之与书升聘召非有二也天生才无方随世所趋尚而灵气储于其间当今之世业无所求饭牛版筑之用所以励世摩钝者惟是途使一不振则倦倦则业徙而日下所以鼓之舞之使之不倦者天与人叅焉吾郡七县中嘉定风气沉厚善恶杂其君子务读书行义之士渐老且倦矣而嚣而善讼者其气方张使苏湖先生当此时其亦不能以枯槁无用之学术镇嚣疏秽明矣倘有术于此使其君子早为天下用不至槁项黄馘私其衡泌之乐而邑之父子兄弟习见其利而趋之机心悍气不绳督而自化疑亦夫慈惠之长忠信之师所乐与鼓舞而作新者也吾姑志嵗月于石俟嘉之科第益振民风士习渐变雅驯而后颂君子之功焉
　　归氏修墓记【归子慕】
　　葬者藏也藏之山林藏之广野也物盛而必衰聚而必散天之道也髙明之家瞰其室自古王侯贵人燀赫一时代移时易其守墓之子孙今皆安在是故葬不欲浅欲其深使其厯世乆逺子孙衰微亲属既絶夷为平土樵牧其上游息其傍而不知其下有死人也故谓之藏也近世惑于青乌之説率附土肤或半出地上而髙其封以为易于得气有利于子孙而子孙不肖往往掘其先人之骸暴之而以售其地可痛也归氏之先族人聚居县城之东南门外是以水之两崖田之垄畔累累出者归氏之墓相望也其在许氏园隠隠竹林下可俯而窥者则予五世祖之从昆弟也其子孙微矣有仲贤者贫窘先以墓傍之地鬻于王氏王氏辟为园筑土垣环塜开一面令得岁时墓祭径园中己而仲贤流离转徙居海上者数年归而园己更易主为许氏有矣其塜中生荆棘土垣倾圮非复昔年之旧矣于是仲贤感动流涕以此尤许氏而许氏为新主不服既而慨然曰吾以此地为憇息之所而使它人之墓榛莽若是乎遂捐金若干畀仲贤修其墓而子慕执笔识之勒于石以杜异日之争而子慕遂僣为之铭誓闻古之君子先责已而后责人为人子孙岂其先人之朽骨不是爱而乗以为利天地之所不容载国有常刑其罔赦闻之古君子爱其亲而以及人之亲季武子之成寝也杜氏之葬在其阶下百嵗而后许氏之子若孙所长有者此也则归氏一抔之土亦永无猜焉
　　承贤桥记【髙攀龙】
　　锡城中有箭河九通者一而巳无论形家言凡河渠疏则灵气鬯如人身血脉然然而湮塞所从来乆民居踞之不可问惟在冉泾里者计丈百有三十而通者且百有十是为文庄公邵二泉先生故里先生亟欲疏之尼于里人不果特为隂渠石甃之以通于所谓河者葢先生之寄趣逺欲二泉震泽之脉沿洄旋匝于吾前以为快也先生既没垂百年太学尤君时纯居先生里中慨然念曰是先贤之志也夫吾不可以不承乃捐其楼居二十有一楹凿为河河成而桥之请名于予予曰是惟二泉先生之志谓之承贤可矣太学君曰桥之至于河也其地为河者若干为陆者若干具有籍子其志之庶可永也予曰噫事其有可知者乎夫以二泉先生之贤也又贵重也曾不能以寻丈之地得之里人而其志遂尼何也语曰其父析薪其子弗克负荷即以父兄之命其子弟有弗克承焉今先生之没垂百年当年一念乎若逝水之无踪而君忽承之又何也皆事之不可知者也则繇此而往陵谷之变又焉可知乎虽然其可知者固在也夫以先生之贤也而君承之谁其甘为不贤者而复湮之果其甘为不贤者是人之最贱也世之所共恶也或击之矣是可知也是役也邑侯同生许公寔主之故莫或有尼太学君之义而卒告成事侯名令典海宁人











　　明文海巻三百八十四
　　钦定四库全书
　　明文海巻三百八十五　　　余姚黄宗羲编记五十九
　　纪行
　　夜度两闗记【程敏政】
　　余谒告南归以成化戊戌冬十月十六日过大鎗岭抵大栁树驿时日过午矣不欲但已问驿吏吏绐言须晚尚可及滁州也上马行三小里稍稍闻从者言前有清流闗颇险恶多虎心识之抵闗已昏黒退无所止即遣人驱山下邮卒挟铜钲束燎以行山口两峯夹峙髙数百寻仰视不极口栈岖崟悉下马累肩而上仍相约有警即前后呼噪为应适有大星光煜煜自东西流寒风暴起束燎皆灭四山草木萧飒有声由是人人自危相呼噪不己铜钲閧发山谷响动行六七里及山顶忽见月出如烂银盘照耀无际始举手相庆然下山犹心悸不能定者乆之予计此闗乃赵检防破南唐擒其二将处兹游虽险而竒当为平生絶冠夜二鼓抵滁阳十七日午过全椒趋和州自幸脱险即夷无复置虑行四十里渡后河见面山隐隐问从者云当陟此乃至和州香林院已而日冉冉过峯后马入山嘴峦岫回合桑田秩秩凡数村俨若武陵仇池方以为喜既暮入益深山益多草木塞道杳不知其所穷始大骇汗过野庙遇老叟问此为何山曰古昭闗也去香林尚三十余里宜急行前山有火起者乃烈原以驱虎也时铜钲束燎皆不及备傍山涉磵怪石如林马为之辟易众以为伏虎却顾反走颠仆枕藉呼声甚防虽强之太噪不能也良乆乃起循岭以行谛视岩堑深不可测涧水潺潺与风疾徐仰见星斗满天自分恐不可免且念伍员昔尝厄于此闗岂恶地固应尔耶尽二鼓抵香林灯下恍然自失如更生者噫余以离亲之乆诸所弗计冐险夜行度二闗犯虎穴虽频危而幸免焉其亦可谓不审也已谨志之以为后戒
　　中元谒陵遇雨记【李东阳】
　　成化甲辰秋七月中元节例分官助祭山陵予与谕徳张君启昭谢君于乔侍读商君懋衡李君世贤当赴长景二陵前二日陛辞退防雨予与于乔并辔荷盖以行出徳胜门土城外启昭懋衡世贤皆会行数里雨颇急下马憇野寺茶毕至清河少霁再憇再作午后至沙河河桥半圮壅土度马马上观岩壑间片云起辄雨脚如注明晦殊状暮至昌平县学唐教谕玉率诸生冐雨迎候宿刘諌议祠后堂予与世贤牀于东壁与懋衡于乔对宿启昭宿城西别馆以诗寄之答焉入夜潦透壁及我牀下予亦苦衾薄乃与世贤移卧前室雨不止明日益急都指挥杜侯山来馈食徃访之遂防启昭入山山桥危滑马厯磵度沙砾中暮抵陵庐驸马蔡公孟阳摄祀事遣使馈果问其使云比至沙河河涨桥坏舟而济予辈愕眙乆之夜半入陵祀已服尽沾湿上马穿林薄中厯乡所度磵水淙然有声出陵门数里风骤作前后笼烛数十尽灭晦不辨色遂失道林木杂风雨声若虎豹号噭响振山谷主仆朋侣咫尺不相应惟闻堕阬堑者相属予与懋衡世贤进退无据自度恐不免时尚余一烛隐隐见前骑有跃湍口以度者予辈引马随之每一马跃首没波内蹶起势始定乂数里乃得路入昌平水深尺余予先入祠懋衡世贤继至予诵纪难诗有思亲望阙语二君愀然曰此岂君赋诗时邪是夕于乔启昭皆宿别馆又明日防京府推官薛秉仪官邸酒数行五人者先至沙河北岸人积立如蚁予与吏部侍郎耿公好问户部侍郎李公文盛礼部侍郎谢公大韶兵部侍郎阮公必成刑部侍郎何公廷秀工部侍郎贾公廷杰大理丞杨公贯之列坐沙际官无舟惟两渔舟出没涛浪贯之募吏泅于南岸呼舟径济舟人利索钱呼不时至至则众竞趋舟舟欹辄覆堕渚水屡覆乃一济济不过五六人人望升舟者如登仙攀企不可及诸公仅以身济仆马皆限岸北予登一敝舟启昭携一仆继时舟己载三人至中流水急甚囬视舟尾有二人窃附缒着水中舟掣不得济乘流下数十丈势危甚前有洲旋绕若相迓者舟乃抵岸予与诸公坐岸南贯之出梨饼为野馈忽有一溺死众号呼相顾皆惨沮无人色舟人惊散不复渡予有黠吏以一马济复徃取焉予自引鞚待之少顷又济一马予与启昭皆空乗无鞍靮吏亦袒跣引马入村店牖间稍稍见诸公皆独乗马过良乆于乔懋衡世贤继济复相贺仆马犹有未济者时日己暮去清河尚四十里予计欲稍前议未决予辄上马众乃追及夜至清河旧馆爇火晚食予惫甚径卧雨犹淅淅下未絶又明日始霁还至家昼漏下数十刻矣家君闻水涨殊废寝食予至乃就食食毕后渡者始至云前夕赴祀时后堂东壁陡坏盖昔所置牀处也因以语世贤更相贺云自予官二十余嵗嵗四三祀予与其六然未有若是险者夜行失道险一也移床而壁坏险二也以敝舟渡急流险三也失道之险启昭于乔不与敝舟之险懋衡世贤于乔不与坏壁之险世贤之外皆不与而予实兼之三者之中惟渡河尤甚其不至于颠踬者仅一髪而寒饥劳惫之状弗论也夫遭盛时游近地举吉礼而乃有是阨天下事固不可预计哉君子守身莅事惟所当为不可以夷险易志然亦有义处之夏屋非岩墙类固无容议独终祀时若憇陵庐待明发必无道路之虞渡河时能返驻昌平俟水势稍杀择利以涉必无波涛舟檝之恐此二事盖有遗悔焉尽人事乃可以诿天数茍充是志虽行之天下可也因作记以自戒且谂诸同行诸君子
　　乌蛮泷夜谈记【董传策】
　　世称蜀中峡粤中泷真诚江道巨险即亡论府江险最甚其在左江诸泷若乌蛮滩其著者也嵗戊午冬余时以入戍遡流而渡越庚申秋余从戍所出送家严君至苍梧出而顺流入而遡流合徃还为一渡焉又越甲子春辕门檄余探海徼倭寇事乃又从戍所出渡盖七嵗中三渡险泷幸无他患苦良叹竒遭哉良叹竒遭哉于时余挟横槎仙子陆生者登谒伏波祠夜泊乌蛮滩上谈汉事笑指岸祠谓曰若覩此公作何状夫逸夫之与豪杰士未易同日语矣彼所为穷坚老壮防防赤心报国真汉竒男子若属修逸适无意人世事乃亦过式斯祠乎陆君曰嘻蠖伏鸿翔诚当其时可矣风流迁客何遽恼人如是余又笑谓曰若胡乃殊时论耶夫严子陵马文渊斯二人盖同光武时然子陵委志髙尚就征不屈思以其身挽世靡竞之风而文渊垂老功名屡请出塞至不惮冲炎涉瘴以身殉国夫斯二人虽殊趣乃其致非繇一辙者与子陵当仕而处以矫贪文渊当老而出以矫猾世之徼宠避难者视二人宜媿死焉夫谈理性者类摈其人为未学然彼豪杰士顾又莫能效嚬拾沈依様画葫芦云陆君者王阳明子之徒也聆至此而蹙额改容余复曰王先生自比伏波既建社稷功犹不辞思田之役虽委曲招就诸黠酋尚稽正法独其忧国奉公効节不顾私良无异伏波武溪事云属者安南不廷皇赫斯怒三将军临闗按兵承望相指无能当上任使者然无事后谤忌乃于是益信王先生所为非顾毁誉计利害者即其学非空谭比矣陆君曰足下不闻滩声乎夫今淙淙奔湍聴之若激而览覩之若飞舞者彼其中有不能平也然而巨险迫人焉自古功名之际盖难处矣故为严陵则易为伏波王先生则难走故乌蛮人敢忘乌蛮巨险哉子休矣谈无所用之矣乃相与假寐舟中明晨北发与之舍而谈逸游事
　　雷埠石壁记【董传策】
　　霄埠矶在永淳之南去火熖可里许厥石耸突成山广袤数十丈防而森森者背者驼而负者鳯舞而豹蹲者环旋其左右两崖相对夹之湍流厥壁峻立如巨障复突一尖者于江心互其崖石宛成二门粤自横槎而上诸泷惟此为险诸泷之石惟此壁为胜余初入戍渡此方搜竒时未暇搜及也至是挟友朋出游既得之喜甚爰告欧阳巡道镌石颠而欧阳君欲镌余名余笑谓名石不名余乃相与假重王阳明子镌之云董子云余记雷埠石壁良怪物有遇不遇焉夫斯石壁者余即不出游虽经一再渡之犹畧而过矧诸未得渡者与然则其岩石之冺冺荒辟者又可知已虽然石无竒不竒人竒之即竒茍不竒之亦不竒夫石块然无问竒不竒其又奚假余辈名哉
　　云阳夜别记【呉时来】
</div>
    <div class="pagination">
<a href="明文海_page106.html">上一页</a><span>...</span><a href="明文海_page102.html">102</a><a href="明文海_page103.html">103</a><a href="明文海_page104.html">104</a><a href="明文海_page105.html">105</a><a href="明文海_page106.html">106</a><span class="current-page">107</span><a href="明文海_page108.html">108</a><a href="明文海_page109.html">109</a><a href="明文海_page110.html">110</a><a href="明文海_page111.html">111</a><a href="明文海_page112.html">112</a><span>...</span><a href="明文海_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
