<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 451 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 451 页/共 658 页
  </h1>
  <div class="content">
   伏寻旧制，群臣家有情事，听并急六十日。太元中改制，年赐假百日，又居在千里外，听并请来年限，合为二百日。此盖一时之令，非经通之旨。会稽虽途名班朝列，而久淹私门。臣等参议，谓不合开许。或家在河洛及岭沔、汉者，道阻且长，犹宜别有条品，请付尚书详为其制。（《宋书·王韶之传》。）
　　◇临郡察潘综吴逵孝廉教
　　教地廉之选，必审其人，虽四科难该，文质寡备，必能孝义迈俗，拔萃著闻者，便足以显应明扬，允将符旨。乌程潘综，守死孝道，全亲济难。乌程吴逵，义行纯至，列坟成行，咸精诚内淳休声外著，可并察孝廉，并列上州台，陈其行迹。（《宋书·潘综传》。）

卷十九
◎王淮之
　　淮之字元曾。（《南史》作「元鲁」。）弘从子，晋御史中丞纳之孙，初为本国右常侍，行桓玄大将军参军。玄篡位，以为尚书祠部郎。义熙初为尚书中兵郎，迁武帝车骑中军参军、丹阳丞、太尉中军主簿，出为山阴令，与讨卢循，功封都亭侯。又为武帝镇西平北太尉参军尚书左丞本郡大中正。宋台建，除御史中丞，坐谢灵运杀人不举免官。武帝受禅，拜黄门侍郎，迁司徒左长史，出为始兴太守。文帝即位，迁江夏王义恭抚军长史历阳太守，入为侍中徙都官尚书。改领吏部，出为丹阳尹。元嘉十年卒，赠太常。（案，王淮之《宋书目录》作「准之」，《梁书》王僧儒祖准，宋司徒左长史，东海郯人，非即此。）
　　◇奏请三年之丧用郑义
　　郑玄注《礼》，「三年之丧，二十七月而吉。」古今学者，多谓得礼之宜。晋初用王肃议，祥衤覃共月，故二十五月而除，遂以为制。江左以来，唯晋朝施用之。缙绅之士，犹多遵玄义。夫先王制礼，以大顺群心，丧也宁戚，著自前训。今大宋开泰，品物遂理，愚谓宜同即物情，以玄义为制，朝野一礼，则家无殊俗。（《宋书·王准之传》。永初二年奏，又《南史》二十四，又《通典》八十，永初元年黄门侍郎王准之奏。）
　　◇刑法议
　　昔为山阴令，士人在伍，谓之押符，同伍有愆，得不及坐，士人有罪，符伍纠之。此非士庶殊制，实使即刑当罪耳。夫束之胄，与小人隔绝，防检无方，宜及不逞之士。事接群细，既同符伍，故使纠之。於时行此，非唯一处，左丞议奴客与邻伍相关，可得检察。符中有犯，使及刑坐，即事而求，有乖实理。有奴客者，类多使役，东西分散，住家者少。其有停者，左右驱驰，动止所须，出门甚寡，典计者在家，十无其一。奴客坐伍，滥刑必众，恐非立法，当罪本旨，右丞议士人犯偷，不及大辟者，宥补兵。虽欲弘士，惧无以惩邪。乘理则君子，违之则小人，制严於上，犹冒犯之，以其宥科，犯者或众，使畏法其心，乃所以大宥也，且士庶异制，意所不同。（《宋书·王弘传》，弘与八座丞郎疏。左丞江奥、右丞孔默之、尚书王淮之，殿中丞谢元、吏部尚书何尚之皆有议。）
　　◎王徽
　　徽，弘从子，元嘉初为廷尉，出为交州刺史。
　　◇芍药华赋
　　原夫神区之丽草兮，凭厚德而挺受，翕光液而发藻兮，晖而振秀。（《艺文类聚》八十一。）
　　◇野鹜赋
　　双鹜，体蕞羽微，和鸣愧雁，丽采惭，仰鹄推高，瞻隼惮威，遵时弄音，假日于飞。尔乃湛淡扬澜，俯仰威畴，心矜远野，意惕近洲。（艺文类聚九十一。）
　　◇与何偃书
　　吾与义兴，直恨相知之晚，每惟君子知我。若夫嘉我小善，矜余不能，惟贤叔耳。（《宋书·何尚之传》，偃叔父悠之为义兴太守、侍中太常，与琅邪王徽相善。悠之卒，徽与偃书。）
　　◎王微
　　微字景玄，弘弟子，为司徒祭酒，转主簿始兴王浚後军功曹记室参军、太子中舍人、始兴王友，以父孺忧去官。服阕，除南平王铄右军谘议参军，不就。仍除中书侍郎，又拟南琅邪义兴太守，又吏部尚书江湛举为吏部郎，皆不就。元嘉二十年卒，年二十九，孝武即位，追赠秘书监，有集十卷。
　　◇与江湛书
　　弟心病乱度，非但蹇而已，此处朝野所共知。驺骑扣荜门，闾里咸以为祥怪，君多识前世之载藉，天值何其易，倾弟受海内骇笑，不过如燕石秃邪？未知君何以自解於良史邪？今虽王道鸿鬯，或有激朗於天表，必欲潜渊探宝，倾海求珠，自可卜肆巫祠之间，马栈牛口之下，赏剧孟於博徒，拔卜式於刍牧。亦有西戎孤臣，东都贱士，上穷范驰之御，下尽诡遇之能，兼鳞杂袭者，必不乏於世矣。且庐於承明，署乎金马，皆明察之官，又贤於管库之末。何为劫勒通家疾病人，尘秽难甚之选，将以靖国，不亦益嚣乎。《书》云：「任官惟贤才」，而君擢士先疹废，或朴，似不如此。且弟旷违兄姊，迄将十载，姊时归来，终不任舆曳入阁；兄守金城，永不堪扶抱就路，若不惫疾，非性僻而何。比君曰表里无假，长目飞耳也。
　　常谓生遭太公，将即华士之戮，幸遇管叔，必蒙僻儒之养。光武以冯衍才浮其实，故弃而不齿。诸葛孔明云：「来敏乱郡，过於孔文举。」况无古人之才概，敢干周汉之常刑。彼二三英贤，足为晓治与否？恐君逢此时，或亦不免高阁，乃复假名不知己者，岂欲自比卫赐邪？君欲高山公，而以仲容见处，徒以捶提礼乐，本不参选，鄙夫瞻彼，固不任下走，未知新沓何如州陵耳。而作不师古，坐乱官政，诬饰蚯蚓，冀招神龙，如复托以真素者，又不宜居华留名，有害风俗。君亦不至期人如此。若交以为人赐，举未以己劳，则商贩之事，又连所不忍闻也。岂谓不肖易擢，贪者可诱。凡此数者，君必居一焉。虽假天口於齐骈，藉鬼说於周季，公孙碎毛发之文，庄生纵漭氵养之极，终不能举其契，为之辞矣。子将明魂，必灵哈於蒿里，汝颖馀彦，将拂衣而不朝。浮华一开，风俗或从此而爽。鬼谷以揣情为最难，何君忖度之轻谬？
　　今有此书，非敢叨拟中散，诚不能顾影负心，纯盗虚声，所以绵络累纸，本不营尚书虎爪板也。成童便往来居舍，晨省复经周旋，加有诸甥，亦何得顿绝庆吊。然生平之意，自於此都尽。君平公：「生我名者杀我身。」天爵且犹灭名，安用吏部郎哉！其举可陋，其事不经，非独缙绅者不道，仆妾皆将笑之。忽忽不乐，自知寿不得长，且使千载知弟不诈谖耳。（《宋书·王微传》，吏部尚书江湛举微为吏部郎，微与湛书，又略见《艺文类聚》四十八。）
　　◇与从弟僧绰书
　　五虽无人鉴，要是早知弟，每共宴语，前言何尝不以止足为贵。且持盈畏满，自是家门旧风，何为一旦落寞至此，当局苦迷，将不然邪！讵容都不先闻，或可不知耳。衣冠胄胤，如吾者甚多，才能固不足道，唯不倾侧溢诈，士颇以此容之。至於规矩细行，难可详料，疹疾日滋，纵恣益甚，人道所贵，废不复修。幸值圣明兼容，置之教外，且旧恩所及，每蒙宽假。吾亦自揆疾疹重侵，难复支振，民生安乐之事，心死久矣。所以视日偷存，尽於大布米厉粟，半夕安寝，便以自度，血气盈虚，不复稍道。长以大散为和羹，弟为不见之邪？疾废居然，且事一己，上不足败俗伤化，下不至毁辱家门，泊尔尸居，无方待化，凡此二三，皆是事实。吾与弟书，不得家中相欺也。州陵此举，为无所因，反覆思之，了不能解。岂见吾近者诸笺邪，良可怪笑。
　　吾少学作文，又晚节如小进，使君公欲民不偷，每加存饰，酬对尊贵，不厌敬恭。且文词不怨思抑扬，则流澹无昧。文好古，贵能连类可悲，一往视之，如似多意。当见居非求志，清论所排，便是通辞诉屈邪。尔者真可谓真素寡矣。其数旦见客小防自来盈门，亦不烦独举吉也。此辈乃云语势所至，非其要也。弟无怀居今地，万物初不以相非，然鲁器齐虚，实宜书绅。今三署六府之人，谁表里此内，傥疑弟豫有力，於素论何如哉？则吾长扼不死，终误盛壮也。
　　江不过强吹拂吾，云是岩穴人。岩穴人情所高，吾得当此，则鸡鹜变作凤皇，何为干饰廉隅，秩秩见於面目，所惜者大耳。诸舍阖门皆蒙时私，此既未易陈道，故常因含声不言。至兄弟尤为叨窃，临海频烦二郡，谦亦越进清阶，吾高枕家巷，遂至中书郎，此足以阖棺矣。又前年优旨，自弟所宣，虽夏后抚辜人，周宣及鳏寡，不足过也。语皆循检校迹，不为虚饰也。作人不阿谀，无缘头发见白，稍学谄诈。且吾何以为，足不能行，自不得出户，头不耐风，故不可扶曳。家本贫馁，至於恶衣蔬食，设使盗跖居此，亦不能两展其足，妄意珍藏也。正令选官设作此举，於吾亦无剑戟之伤，所以勤勤畏人之多言也。管子晋贤，乃关人主之轻重，此何容易哉？州陵亦自言视明听聪，而返区区饰吾，何辩致而下英俊。夫奇士必龙居深藏，与蛙虾为伍，於勋其犹难之，林宗辈不足识也。似不肯眷眷奉笺记，雕琢献文章，居家近市廛，亲戚满城府，吾犹自知袁阳源辈当平此不。节诈之与直独，两不关吾心，又何所耿介？弟自宜以解塞群贤矣，兼悉怒此言，自尔家任兄故能也。
　　日日望弟来，属病终不起。何意向与江书，粗布胸心，无人可写，比面乃具与弟。书便觉成，本以当半日相见，吾既恶劳，不得多语，枢机幸非所长，相见亦不胜读此书也。亲属欲见，自可示，无急付手。（《宋书·王微传》，微既为始兴王睿府吏睿数相存慰，征微奉笺书，辄饰以辞采。微为文古甚颇抑扬，袁淑见之，谓为诉屈。微因此又与从弟僧绰书。又略见《艺文类聚》四十八。）
　　◇报何偃书
　　卿昔称吾於义兴，吾常谓之见知，然复自怪鄙野，不参风流，未有一介熟悉於事，何用独识之也。近日何见绰送卿书，虽知如戏，知卿固不能相哀。苟相哀之未知，何相期之可论。
　　卿少陶玄风，淹雅修畅，自是正始中人。吾真庸性人耳，自然志操不倍王、乐，小儿时尤粗笨无好，常从博士读小小章句，竟无可得，口吃不能剧读，遂绝意於寻求。至二十左右，方复就观小说，往来者见床头有数帙书，便言学问，试就检，当何有哉。乃复持此拟议人邪？尚独愧笑扬子之褒赡，犹耻辞赋为君子，若吾篆刻，菲亦甚矣。卿诸人亦当尤以此见议。或谓言深博，作一段意气，鄙薄人世，初不敢然。是以每见世人文赋书论，无所是非，不解处即日借问，此其本心也。
　　至於生平好服上药，起年十二时病虚耳，所撰《服食方》中。粗言之矣，自此始信摄养有征，故门冬昌术，随时参进。寒温相补，欲以扶护危羸，见冀白首。家贫乏役，至於春秋令节，辄自将两三门生，入草采之。吾实倦游医部，颇晓和药，尤信《本草》，欲其必行，是以躬亲，意在取精。世人便言希仙好异，矫慕不羁，不同家颇有骂之者。又性知画缋，盖亦鸣鹄识夜之机，盘纡纠纷，或记心目，故兼山水之爱，一往迹求，皆仿像也。不好诣人，能忘荣以避权右，宜自密应封举止，因卷惭自保，不能勉其所短耳。由来有此数条，二三诸贤，因复架累，致之高尘，咏之清壑。瓦砾有资，不敢轻厕金银也。
　　而顷年婴疾，沈沦无已。区区之情，忄曷於生存，自恐难复，而先命猥加，魂气褰◆。常人不得作常自处疾苦，正亦卧思已熟，谓有记自论。既仰天光，不夭庶类，兼望诸贤，共相哀体，而卿首唱诞言，布之翰墨，万石之慎，或未然邪。好尽之累，岂其如此。绰大骇叹，便是阖朝见病者。吾本伫人，加疹意忄昏，一旦闻此，便惶怖矣。五六日来，复苦心痛，引喉状如胸中悉肿，甚自忧。力作此答，无复条贯，贵布所怀，落漠不举。卿既不可解，立欲便别，且当笑。（《宋书·王微传》，时论者或云微之见举，庐江何偃亦豫其议，虑为微所咎，与书自陈，微报之。）
　　◇以书告弟僧谦灵
　　弟年十五，始居宿於外，不为察慧之誉，独沉浮好书，聆琴闻操，辄有过目之能。讨测文典，斟酌传记，寒暑未交，便卓然可述。吾长病，或有小间，辄称引前载，不异旧学。自尔日就月将，著名邦党，方隆夙志，嗣美前贤，何图一旦冥然长往，酷痛烦冤，心如焚裂。
　　寻念平生，裁十年中耳，然非公事，无不相对，一字之书，必共咏读，一句之文，无不研赏，浊酒忘愁，图籍相慰，吾所以穷而不忧，实赖此耳。奈何罪酷，茕然独坐。忆往年散发，极目流涕，吾不舍日夜，又恒虑吾羸病，岂图奄忽，先归冥冥。反覆万虑，无复一期，音颜仿佛，触事历然，弟今何在，令吾悲穷。昔仕京师，分张六旬耳，其中三过，误云今日何意不来，锺念悬心，无物能譬。方欲共营林泽，以送馀年，念兹有何罪戾，见此夭酷，没於吾手，触事痕恨。吾素好医术，不使弟子得全，又寻思不精，致有枉过，念此一条，特复痛酷。痛酷奈何。
　　吾罪奈何，弟为志，奉亲孝，事兄顺，虽僮仆无所叱咄，可谓君子不失色於人，不失口於人。冲和淹通，内有皂白，举动尺寸，吾每咨之。常云：「兄文骨气，可推英丽以自许，又兄为人矫介欲过，宜每中和。」道此犹在耳，万世不复一见，奈何！唯十纸手迹，封坼俨然，至於思恋不可怀。及闻吾病，肝心寸绝，谓当以幅巾薄葬之事累汝，奈何反相殡送！
　　弟由来意，谓「妇人虽无子，不宜践二庭。此风若行，便可家有孝妇」。仲长《昌言》，亦其大要。刘新妇以刑伤自誓，必留供养，殷太妃感《柏舟》之节，不夺其志。仆射笃顺，范夫人知礼，求得左率第五儿，庐位有主。此亦何益冥然之痛，为是存者意耳。
　　吾穷疾之人，平生意志，弟实知之，端坐向窗，有何慰适，正赖弟耳。过中未来，已自忄曷望，今云何得立，自省昏毒，无复人理。比烦冤困惫，不能作刻石文，若灵响有识，不得吾文，岂不为恨。傥意虑不遂谢能思之如狂，不知所告诉，明书此数纸，无复词理，略道阡陌，万不写一。阿谦何图至此！谁复视我，谁复忧我！他日宝惜三光，割嗜好以祈年，今也唯速化耳。吾岂复支，冥冥中竟复云何？弟怀随、和之宝，未及光诸文章，欲收作一集，不知忽忽当办此不？今已成服，吾临灵，取常共饮杯，酌自酿酒，宁有仿像不？冤痛冤痛！（宋书王微传，弟僧谦亦有才誉，为太子舍人，遇疾。微躬自处治，而僧谦服药失度，遂卒。微深自咎恨，发病不复自治，哀痛谦不能已，以书告灵。）
　　◇茯苓赞
　　皓苓下居，披纷（《大观本草》作「彤纷」。）上荟，中状鸡凫，具容龟蔡。神侔少司，保延幼艾。终志不移，柔红可佩。（《初学记》二十，《大观本草》十二。）
　　◇禹馀粮赞
　　疏波沥浸，徒谓范常。沈灵秘用，神哉无方。阡畴不惠，稼穑非芳。明德禹功，信在馀粮。（《初学记》二十。）
　　◇桃饴赞
　　阿鹿续气，胡胶属弦。未若桃饴，越地通天。液首化玉，貌定仙，人知曰，胡不荫年。（《初学记》二十，《大观本草》二十三。）
　　◇黄连赞
　　黄连苦味，左右相因，断凉涤暑，阐命轻身。缙云昔御，飞跸上。不行而至，吾闻其人。（《初学记》二十，《大观本草》七。）
　　◇遗令
　　薄葬不设需鼓挽之属，施五尺床为灵，二宿便毁，以尝所弹琴置床上，何长史，来以琴与之。（《宋书·王微传》。元嘉二十年卒，时年二十九，僧谦卒後四旬而微终，遗令云云。案，何长史者，何偃也，又《南史》二十一。）
　　◎王僧达
　　僧达，弘少子。元嘉中为始兴王睿後军参军，迁太子舍人。又迁洗马，出为宣城太守，徙义兴。孝武举义，以为长史，加征虏将军。及即位，以为尚书右仆射。寻出为使持节南蛮校尉、加征虏将军。不行，补护军将军，除吴郡太守。坐事免，除太常。又免，除江夏王义恭太傅长史、临淮太守。徙太宰长史、迁左卫将军、领太子中庶子，封宁陵县侯，迁中书令。有集十卷。
　　◇答诏
　　亡父亡祖，司徒司空。（《南史》二十一。）
　　◇表谢
　　不能因依左右，倾意权贵。（《南史》二十一。）
　　◇上表解职
　　臣自审庸短，少阙宦情，兼宿抱重疾，年月稍甚，生平素念，愿闲衡庐。先朝追远之恩，早见荣齿。曩者以亲贫须养，黾勉从禄，解褐後府，十有余旬。俄迁舍人，殆不朝直。实无缘坐阅宸宠，尸爵家庭，情计二三，屡经闻启，终获允亮，赐反初服。还私未用，又擢为洗马，意旨优隆，其令且拜，许有郡缺，当务处置。会琅邪迁改，即蒙敕往反神翰，慈诱殷勤，令装成即自随。灵宝往年沦覆长溪，因彼散失，仰感沈恩，俯铭浮宠。臣衅积祸并，仍丁艰罚，聊及视息，即蒙逮问，具启以奉营情事，负举猥多。赐莅宣城，极其穷踬。仲春移任，方冬便值虏南侵。臣忝同肺腑，情为义动，苦求还都，侍卫辇毂。至止之日，戎旗已搴。在郡虽浅，而贪得分了，方拂农衣，还事耕牧，宣城民庶，诣阙见请。尔时敕亡从兄僧绰宣见留之旨。暗疾寡任，野心素积，仍附启苦乞，且旋任。还务未期，亡兄臣锡奄见弃背，启解奔赴，赐带郡还都，曾未淹积，复除义兴。臣自天飞海泳，岂假鳞翼，徒思横施，与日而深。自处官以来，未尝有涓豪之积，羸疾暗疚，又无人一诺。而性狎林水，偏爱禽鱼，议其所托，动乖治要，故收崖敛分，无忘俄顷，实由有待难供，上装未立，东郡奉轻，西郊禄重。具陈蕲恳，备执初愿。置乞江、湘远郡，一二年中，庶反耕之日，粮药有寄。即蒙亮许，当赐矜擢。
　　遭逢厄运，天地崩离，世蒙圣朝门情之顾，及在臣身，复荷殊识，义虽君臣，恩犹父子。臣诚庸蔽，心过草木，奉讳之日，不觉捐身。单躯弱嗣，千里共气，继罹凶途，动临危尽，生微朝露，不察如丝，信顺所扶，得获全济，再见天地，重睹三光。於时兄子僧亮等幽窘丑逆，尽室狱户，山川险阻，吉凶路塞，悠远之思，谁能勿劳。尝胆濡足，是其分愿，分心挂腹，实亦私苦。
　　幸属圣武，克复大业，宇宙廓清，四表靖晏。臣父子叔侄，同获泰辰，造情追寻，归骨之本，欲以死明心，误有馀辰，情愿已展，避逆向顺，终古常节，智力无效，有何勋庸，而频烦恩荣，动逾分次。但忽病之日，不敢固辞，故吞诉於鹊渚，饮愧於新亭。及元凶既殄，人神获，端右之授，即具陈请。天慈优渥，每越常伦，南蛮、护军，旬月私授。臣三省非分，必致孤负，居常轻任，尚惧网墨，况参要内职，承宠外畿，其取覆折，不假识见。故披诚启诉，表疏相属，或乞轻高就卑，或愿以闲易要，言誓致苦，播于辞牍，诚知固陋，当触明科。去岁往年，累犯刑禁，理无申可，罪有恒典，虚秽朝序，惭累家业，臣甘其终，物议其尽。陛下弃其身瑕，矜其戚贵，迂略法宪，曲相全养。臣一至之感，口此何忘。利伊恩升，加以今位，当时震惊，收足失所，本忘闭情，不敢闻命。内虑於己。外访於亲，以为天地之仁，施不期报，再造之恩，不可妄属。故洗拂灰壤，登沐膏露，上处圣泽，下更生辰，合芳离蜕，遐迩改观。但偷荣托幸，忽移此岁，自见妨长，转不可宁，宜其沈放，志事俱尽。
　　伏愿陛下承太始之德，加成物之恩，及臣狂蔽未至，得於荣次自引，圣朝厚终始之惠，孤臣保不泯之泽。夫让功为高，臣无功而让，专素为美，臣荣采已积。以是求退，诚亦可愍。又妻子为居，更无馀累，婢仆十馀，粗有田入，岁时是课，足继朝昏。兼比日眩瞀更甚，风虚渐剧，凑理合闭，荣卫忄昏底，心气忡弱，神志衰散，念此根疵，不支岁月。公私诚愿，宜蒙谅许，乞徇馀辰，以终琐运。白水皎日，不足为譬，愿垂矜鉴，哀申此请。（《宋书·王僧达传》。）
　　◇求徐州启
　　臣衰索馀生，逢辰籍业，先帝追念功臣，眷及遗贱，饰短捐陋，布策稠采，从官委褐，十有一载。早凭庆泰，晚亲盛明，而有志於学，无独见之敏，有务在身，无偏鉴之识，固不足建言世治，备辨时宜。窃以天恩不可终报，尸素难可久处，故猖狂芜谬，每陈所怀。
　　陛下孝诚发衷，义顺动物，自龙飞以来，实应九服同欢，三光再朗，而臣假视巷里，借听民谣，黎氓□□，未缔其感，远近风议，不获稍进，臣所用夙宵疾首，寤寐疚心者也。臣取之前载，譬之於今。当汉文之时，可谓藉已成之业，据既安之运，重以布衣菲食，忧勤治道，而贾谊披露乃诚，犹有叹哭之谏。况今承颠沛，万机惟始，恩未及普，信未遑周。臣又闻前达有言，天下，重器也，一安不可卒危，一危亦不可卒安，陛下神思渊通，亦当鉴之圣虑。
　　窃谓当今之务，惟在万有为己，家国同忧，允彼庶心，从民之欲。民有咨瘼之声，君表纳隍之志。下有愆弊之苦，上无侈豫之情。又应官酌其才，爵畴其望，与失不赏，宁失不刑。至若枢任重司，藩捍要镇，治乱攸寄，动静所归，百度惟新，或可因而弗革，事在适宜，无或定其出处。天下多才，在所用之。
　　臣非惟寄观世路，谬识其难，即之於身，详见其弊。何者？臣虽得免墙面，书不入於学伍，行无愆戾，自无近於才能，直以荫托门世，夙列荣齿。且近虽奔迸江路，归命南阙，竟何功效，可以书赏。而频出内宠，陛下绸缪数旬之中，累发明诏，自非才略有素，声实相任，岂可闻而弗惊，履而无惧，固宜退省身分，识恩之厚，不知报答，当在何期。夫见危致命，死而後已，皆殷勤前诰，重其忘生。臣感先圣格言，思在必效之地，使生获其志，死得其所。如使臣享厚禄，居重荣，衣狐坐熊，而无事於世者，固所不能安也。今四夷犹警，国未忘战，辫发凶诡，尤宜裁防。闲者天兵未获，已肆其轻汉之心，恐戎狄贪婪，犹怀匪逊。脱以神州暂扰，中夏兵饥，容或游魂塞内，重窥边垒。且高秋在节，胡马兴威，宜图其易，蚤为之所。臣每一日三省，志在报效，远近大小，顾其所安，受效偏方，得司者则虑之所办，情有不疑。若首统军政，董勒天兵，既才所不周，实诚亦非愿。陛下矜谅已厚，愿复曲体此心。护军之任，臣不敢处，彭城军府，即时过立。且臣本在驱驰，非希崇显，轻智小号，足以自安。愿垂钅监恕，特赐申奖，则内外荣荷，存没铭分。（《宋书·王僧达传》。）
　　◇与沈璞书
　　足下何如，想馆舍正安，士马无恙，离析有时，音旨无日，忧咏沉吟，增其劳望。闲者獯猃扈横，掠剥边鄙，邮贩绝尘，介靡达，瞻江眄淮，眇然千里。吾闻泾阳梗棘，伊滑荐遁，鸟集弦绝，患深自占，承知乃昔，寇苦城境，胜胄朝冫食，伍甲宵舍，烽鼓交警，羽镝骤合，而足下砥兵蛎伍，总厉豪彦，师请一奋，氓无贰情。遂能固孤城，覆严对，陷死地，觌生光，古之田孙，何以尚兹，商驿始通，粗知梗概，崇赞胆智，嘉贺文猛，甚善甚善。吾近以戎暴横斥，规效情命，收龟落簪，星舍京里，既获遄至，胡马卷迹，支离沾德，复继前绪，行苇之欢，实协初虑。但乖途重隔，顾增慨涕。比恒疾卧，忧委兼叠，裁书送想，无久怀。（宋书自序。）
　　◇答丘珍孙书
　　褚先生从白云游旧矣，古之逸民，或留虑儿女，或使华阴成市，而此子索然，唯朋松石。介於孤峰绝岭者，积数十载。近故要其来此，冀慰日夜，比谈讨芝桂，借访薛萝。若已窥烟液，临沧洲矣。知君欲见之，辄当申譬。（《南齐书·褚伯玉传》，《南史·褚伯玉传》。）
　　◇祭颜光禄文
　　维宋孝建三年九月癸丑朔十九日辛未，王君以山羞野酌，敬祭颜君之灵。呜呼哀哉！夫德以道树，礼以仁清，惟君之懿，早岁飞声。义穷机彖，文蔽班杨，性幸刚洁，志度渊英。登朝光国，实宋之华，才通汉魏。誉浃龟沙，服爵帝典。栖志云阿，清交素友，比景共波，气高叔夜。严方仲举，逸翮独翔，孤风绝侣，流连酒德。啸歌琴绪，游顾移年，契阔燕处，春风首时。爰谈爰赋，秋露未凝，归神太素，明发晨驾。瞻庐望路，心凄目泫，情条云互，凉阴掩轩。娥月寝耀，微灯动光，几牍谁，衾衽长尘。丝竹罢调，擘悲兰宇，屑涕松峤，古来共尽。牛山有泪，非独昊天，歼我明懿，以此忍哀。敬陈奠馈，申酌长怀，顾望欷，呜呼哀哉。（《文选》）

卷二十
◎王景文
　　景文，弘从子，本名，避明帝讳，故称字。元嘉中为太傅主簿，转太子舍人，袭伯父智爵建陵子。出为江夏王义恭始兴王浚征北後军二府主簿、武陵王文学、孝武抚军记室参军、南广平太守，转谘议参军，随府转安北镇军参军，出为宣城太守。孝武即位，徙东阳太守，入为御史中丞秘书监，迁司徒左长史，补散骑常侍，寻复为左长史。大明中复为秘书监，太子右卫率侍中，出为安陆王子绥冠军长史、辅国将军、江夏内史、行郢州事。又征为侍中，领射声校尉、右卫将军、给事中、太子中庶子。前废帝即位，徙秘书监，出为江夏王义恭太宰长史辅国将军、南平太守。永光初为吏部尚书，景和初迁右仆射。明帝即位，进尚书仆射，加领左卫将军。遭父僧朗忧去职，起为中军将军丹阳尹、兼中书令，出为安南将军江州刺史，服阕，封江安县侯，进号镇南将军。征为尚书左仆射领吏部扬州刺史，加领中书令，又进中书监，领太子太傅。泰豫元年赐死，赠车骑将军开府仪同三司，谥曰懿侯。
　　◇自陈求解扬州（泰始中）
　　臣凡猥下劣，方圜无算，特逢圣私，频叨不次，乘非其任，理宜覆折，虽加恭谨，无补横至，夙夜ㄡ战，无地容处。六月中，得臣外甥女殷恒妻蔡疏，欲令其儿启闻乞禄，求臣署入，云凡外人通启，先经臣署。於时惊怖，即欲封疏上呈，更思此家落漠，庶非通谤，且广听察，幸无复所闻。比日忽得兖州都送迎西曹解季逊板云是臣属，既不识此人，即问郗，方知虚托。此十七日晚，得征南参军事谢俨口信，云臣使人略夺其婢。臣遣李武之问俨元由，答：「使人谬误。」误之与实，虽所不知，闻此之日，唯有忧骇。
　　臣之所知，便有此三变，臣所不觉，尤不可思。若守爵散辈，宁当招此，诚由暗拙，非复可防。自窃州任，倏已七月，无德而禄，其殃将至，且傅职清峻，亢礼储极，以臣凡走，岂可暂安。荷恩惧罪，不敢执固，焦魂褫气，忧迫失常。况臣发丑人群，病绝力效，秽朝点列，顾无与等，独息易骇，惭惧难持。伏愿薄回矜愍，全臣身计，大夫之俸，足以自周，久怀欣羡，未敢干请，仰希慈宥，照臣款诚。（《宋书·王景文传》。）
　　◇与幸臣王道隆书
　　吾虽寡於行己，庶不负心，既愧殊效，誓不上欺明主。窃闻有为其贝锦者，云营生乃至巨万，素无此能，一旦忽致异术，必非平理。唯乞平心精检。若此言不虚，便宜肆诸市朝，以正风俗。脱其妄作，当赐思罔昧之由。吾逾忝转深，足以致谤，念此惊惧，何能自测。区区所怀，不愿望风容贷。吾自了不作偷，犹如不作贼。故以密白，想为申启。（《宋书·王景文传》。）
　　◎王裕
　　裕，琅邪临沂人，仕晋未详，入宋为左光禄大夫，仪同三司，致仕。
　　◇与子瓒之书
　　瓒吾欲使汝处不竞之地。（《南齐书·王秀之传》。秀之祖裕，性贞正，徐羡之、傅亮当朝，裕不与来往，及致仕，隐吴兴、与子瓒之书。）
　　◎宗炳
　　炳字少文，南阳涅阳人。晋太元隆安间，刺史殷仲堪、桓玄辟主簿，举秀才，不就。义熙中，武帝领荆州，辟主簿。後召为太尉参军，又辟太尉掾。宋受禅，徵太子舍人。文帝即位，征通直郎，东宫建，征太子中舍人庶子，衡阳王义季命为谘议参军，皆不就，有集十六卷。
　　◇评何承天通裴难荀大功嫁女议
　　降大功可嫁子，为人所疑，云要正以下殇小功不可娶，举轻以包重，谓长殇大功，亦不可嫁者，意谓非也。且子嫁降亲生离，恒山之日，禽鸟犹哀，况在人理，其哀既深，则吉实轻。故情安於大功之末，娶纳吉庆为重，吉重故可於小功卒哭。夫举重之不可，何妨轻者仍自可乎。而反云举轻明重，其义不例。夫衔孔怀之哀，从降之命，而与新婚者同，其不可哉。若使亲表脱有其例，当断其可乎。（《通典》六十。）
　　◇答何衡阳书
　　所送琳道人《白黑论》，辞清致美，但吾暗於照理，犹未远其意。
　　既云幽冥之理，不尽於人事，周孔疑而不辨，释氏辨而不实，然则人事之表，幽暗之理，为取廓然唯空，为犹有神明邪？若廓然唯空，众圣庄老，何故皆云有神？若有神明，复何以断其不实如佛言？今相与共在常人之域，料度近事，犹多差错，以陷患祸，及博弈粗艺，注意研之。或谓生更死，谓死实生。近事之中，都未见有常得而无丧者，何以决断天地之外，亿劫之表，冥冥之中，必谓所辨不实邪？若推据事。不容得实，则疑之可也。今人形至粗，人神实妙，以形从神，岂得齐终？心之所感，崩城陨霜，白虹贯日，太白入昴，气禁之医，心作水火，冷暖辄应。况今以至明之智，至精之志，专诚妙彻，感以受身，更生於七宝之士，何为不可实哉。
　　又云：析毫空树，无伤垂荫之茂；离材虚室，无损轮奂之美。贝锦以繁采发华，和羹以盐梅致旨。以塞本无之教，又不然矣。佛经所谓本无者，非谓众缘和合者皆空也，垂荫轮奂处，物自可有耳，故谓之有谛。性本无矣，故谓之无谛。吾虽不悉佛理，谓此唱居然甚矣。自古千变万化之有，俄然皆已空矣。当其盛有之时，岂不常有也，必空之实，故俄而得以空邪？亦如惠子所谓「物方生方死，日方中方睨」，死睨之实，恒预明於未生未中之前矣。愚者不睹其理，唯见其有，故齐侯摄爽鸠之馀伪，而泣恋其乐。贤者心与理一，故颜子庶乎屡空，有若无，实若虚也。自颜已下，则各随深浅而味其虚矣，若又逾下，纵不能自清於至言，以倾爱竞之惑，亦何常无仿佛於一毫？岂当反以一火增寒，而更令恋嗜好之欲乎？乃云明无常增渴荫之情，陈苦伪笃竞辰之虑，其言过矣。
　　又以舟壑塘驷之论，已盈耳於中国，非理之奥，故不举为教本，谓剖析此理，更由指掌之民。夫舟壑潜谢，佛经所谓见在不住矣，诚能明之，则物我常虚，岂非理之奥邪？盖悟之者寡，故不以为教本耳。支公所谓未与佛同也。何为以素闻於中国，而蔑其至言哉？又以效神光无径寸之明，验灵变无纤芥之实，徒称无量之寿，孰见期颐之叟。诸若此类，皆谓於事不符。夫神光灵变，及无量之寿，皆由诚信幽奇，故将生乎佛土，亲映光明，其寿无量耳。今没於邪见，慢诞灵化，理固天隔，当何由睹其事之符乎？夫心不贪欲，为十善之本，故能俯绝地狱，仰生天堂，即亦服义蹈道，理端心者矣。今内怀虔仰，故礼拜悔罪；达夫无常，故情无所吝。委妻子而为施，岂有邀於百倍？复何得乃云不由恭肃之意，不乘无客之情乎？泥洹以无乐为乐，法身以无身为身。若本不希拟，亦可为增耽逸之虑，肇好奇之心。若诚餐仰，则耽逸稍除，而获利於无利矣。又何关利竞之俗乎？
　　又云：道在无欲，而以有欲要之，俯仰之间，非利不动，何诬佛之深哉！夫佛家大趣，自以八苦皆由欲来，明言十二因缘，使高妙之流，朗神明於无生耳。欲此道者，可谓有欲於无欲矣，至於启导粗近，天堂地狱，皆有影响之实，亦由于公以仁活招封，严氏以好杀致诛。畏诛而欲封者，必舍杀而仁矣，厉妙行以希天堂，谨五戒以远地狱。虽有欲於可欲，实践日损之清途，此亦西行而求郢，何患其不至哉。又嫌丹青眩媚采之目，土木夸好壮之心，成私树之权，结师党之势，要厉精之誉，肆陵竞之志，固黑蝗之丑，或可谓作法於凉，其弊犹贪耳。何得乃慢佛云作法於贪邪？王莽窃《六经》以篡帝位，秦皇因朝觐而构阿房，宁可复罪先王之礼教哉。
　　又云宜废显晦之迹，存其所要之旨。示来生者，蔽亏於道释不得已，请问其旨，为欲何要？必欲使利迁善，以遂其性矣。夫圣无常心，就万物以为心耳。若身死神灭，是物之真性，但当即其必灭之性，与周孔并力致教，使物无禀，则迁善之实，岂不纯乎？何诳以不灭，欺以佛理，使烧祝发肤，绝其《片半》合，所遏苗裔，数不可量。为害若是，以伤尽性之美，释氏何为其不得已乎？若不信之流，亦不肯利而迁善矣。夫信者，则必耆域、犍陀勒，夷陀蜜、竺法乘、帛法祖、竺法护、于法兰、竺法行、於道邃、阙公则、佛图澄、尸梨蜜、郭文举、释道安、支道林、远和尚之伦矣。神理风操，似殊不在琳比丘之後，宁当妄有毁人理，落簪於不实人之化哉？皆灵奇之实，引绵邈之心，以成神通清真之业耳。
　　足下籍其不信，远送此论，且世之疑者，咸亦妙之，故自力白，答以尘露众情。夫世之然否佛法，都是人兴丧所大，何得相与共处以可否之间？吾故罄其愚思，制《明佛论》以自献所怀。始成，已令人书写，不及此信，晚更遣信可闻，当付往也。宗炳白。（《弘明集》三。）
　　◇又答何衡阳书
　　敬览来论，抑裁佛化，毕志儒业，意义检著。才笔辨核，善可以警策世情，实中区之美谈也。
  </div>
  <div class="pagination">
   <a href="全上古三代秦汉三国六朝文_page450.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page446.html">
    446
   </a>
   <a href="全上古三代秦汉三国六朝文_page447.html">
    447
   </a>
   <a href="全上古三代秦汉三国六朝文_page448.html">
    448
   </a>
   <a href="全上古三代秦汉三国六朝文_page449.html">
    449
   </a>
   <a href="全上古三代秦汉三国六朝文_page450.html">
    450
   </a>
   <span class="current-page">
    451
   </span>
   <a href="全上古三代秦汉三国六朝文_page452.html">
    452
   </a>
   <a href="全上古三代秦汉三国六朝文_page453.html">
    453
   </a>
   <a href="全上古三代秦汉三国六朝文_page454.html">
    454
   </a>
   <a href="全上古三代秦汉三国六朝文_page455.html">
    455
   </a>
   <a href="全上古三代秦汉三国六朝文_page456.html">
    456
   </a>
   <span>
    ...
   </span>
   <a href="全上古三代秦汉三国六朝文_page452.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
