<!DOCTYPE html>
<html>
 <head>
  <meta charset="utf-8"/>
  <title>
   六臣注文选 - 第 21 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六臣注文选 - 第 21 页/共 33 页
  </h1>
  <div class="content">
   豪士枉尺璧宵人重恩光【善曰吕氏春秋传曰文王饰其辞令币帛以礼豪士史记曰虞卿说赵孝成王一见赐金百镒白璧一双淮南子曰圣人不贵尺璧春秋孔演图曰宵人之世多饥寒宋均曰宵犹小也郑毛诗笺曰为龙为光言天子恩泽光曜被及者也　翰曰豪士权势之人枉盈尺之璧以聘之亦不顾矣言人重礼遇之恩光】　徇义非为利执羁轻去乡【善曰庄子曰彼所徇仁义则俗谓之君子又曰小人则以身徇利士则以身徇名礼记曰执羁靮而从靮音的楚辞曰去乡离家来逺客　济曰屈身从物曰徇节士徇义不求利也执羁谓执羁勒从军而去乡也】孟冬郊祀月杀气起严霜【善曰礼记曰孟冬之月天子迎冬于北郊又曰仲秋之月杀气侵盛阳气日衰楚辞曰冬又申之以严霜　良曰十月郊祀以报农棯也杀气寒气也】戎马粟不暖军士冰为浆【善曰陆机苦寒行曰渴饮坚冰浆　向曰不暖犹不煑军士皆以冰为浆】晨上城臯坂碛砾皆羊肠【善曰薛综东京赋注曰旋门坂在城臯上林赋曰下碛砾之坛髙诱吕氏春秋注曰羊肠其山盘纡似羊肠　向曰城臯坂名碛砾小石也羊肠言坂势屈曲】寒隂笼白日大谷晦苍苍【善曰夏侯湛叹秋赋曰隂笼景而下翳曹植赠白马王诗曰大谷何寥廓山树郁苍苍尔雅曰雾谓之晦郭璞曰苍苍昏冥也　铣曰寒隂寒云也笼蔽也大谷谷名晦暗也苍苍晩也】息徒税征驾倚劒临八荒【善曰嵇康赠秀才诗曰息徒兰圃法言曰仲尼之税驾矣宋玉大言赋曰方地为舆员天为葢长劒耿介倚天之外甘泉赋曰八荒协兮万国谐　翰曰徒众税舍倚佩也言息众舎驾劒佩视八荒】鹪鹏不能飞武伏川梁【善曰鹪鹏状似鳯凰身礼戴信婴仁膺智负义宋均曰身礼质赤色思赋曰武缩于殻中兮腾蛇蜿而自纠　济曰鹪鹏鸟也武也言寒不能飞伏于川梁之下】铩翮由时至感物聊自伤竖儒守一经未足识行藏【善曰淮南子曰飞鸟铩羽许慎曰铩残羽也古诗曰感物怀所思汉书髙祖曰竖儒几败乃公事韦昭曰竖犹小也论衡曰能説一经为儒生论语子谓顔渊曰用之则行舎之则藏惟我与尔有是夫　良曰残翮自喻也由时谓雪霜之时也言感此雪霜暂自伤结竖小儿称言儒者独守一经所识与小人同安足以逹行藏之理】
　　休上人【怨　善曰沈约宋书曰沙门恵休善属文别　徐湛之与之甚厚世祖命使还俗本
　　姓汤位至扬州从事　向曰沙门恵休姓汤氏上人则沙门之尊称】
　　西北秋风至楚客心悠哉日暮碧云合佳人殊未来【善曰魏文帝秋胡行曰朝与佳人期日夕殊不来　铣曰西北曰不周风立冬之时也悠哉失志貌碧云靑云也佳人谓所思逺人】露彩方泛艳月华始徘徊【善曰曹子建七哀诗曰明月照髙楼流光正徘徊　翰曰泛艳浮光貌】寳书为君掩瑶琴讵能开【善曰道学传曰夏禹撰真灵之要集天官之寳书书以南和丹缯封以金英之函检以都之印　翰曰寳书真经也为君掩言朋友不至无与披翫也瑶琴玉琴也言无人能开匣而弹】相思巫山渚怅望阳云台【善曰髙唐赋曰妾在巫山之阳蔡邕诗序曰暮宿河南怅望子虚赋曰楚玉乃登云阳之台　济曰巫山阳台皆楚地名以神女喻朋友也相思怅望皆忧烦貌】膏鑪絶沈燎绮席生浮埃【善曰鑪熏鑪也取其芬香故加之膏烟而无焰故谓之沈西京杂记邹阳酒赋曰绡绮为席犀璩为镇　良曰膏灯也鑪香鑪言皆沈灭而不薰燎宴乐之席皆生尘埃】桂水日千里因之平生怀【善曰言因桂水以通情也楚辞曰桂水兮潺湲李陵诗曰浮云日千里洛神赋曰托微波而通辞钟防怀士赋曰托逺念于兴波　向曰桂水水名日千里谓流急言因此急流寄平生怀抱】




　　文选巻三十一
　　钦定四库全书
　　文选巻三十二
　　梁　昭　明　太　子　萧　统　编
　　唐李善吕延济刘良张铣吕向李周翰注
　　骚上
　　离骚经
　　屈平【铣曰史记曰屈原字平仕楚为三闾大夫上官靳尚妬其才能譛毁之王乃流屈原于江南不知所诉乃作离骚经离别骚愁也言已遭放逐离别愁苦犹陈正道以讽諌也上述唐尧下序桀纣以香草善鸟龙鳯以譬忠贞君子以灵脩美人以喻于君以草恶禽飇风云霓比小人援天引圣终不见遂赴汨涧而死】
　　王逸注【序曰离骚经者屈原之所作也屈与楚同姓仕于怀王】
　　帝髙阳之苖裔兮【逸曰苖也裔末也髙阳颛顼有天下之猇也帝系曰颛顼娶于滕隍氏女而生老僮是楚先其后熊绎事周成王封为楚子居于丹阳其孙武王求尊爵于周周不与遂僣号称王始都于郢是时生子瑕受屈为客卿因末之子孙恩深而义厚也　翰曰帝颛顼髙阳氏言我与楚俱髙阳氐之苖裔】朕皇考曰伯庸【逸曰朕我也皇美也父死称考诗曰既右烈考伯庸字也屈原言我父伯庸体有美徳以忠辅楚世有令名以及于己　济曰屈原自称也古人质与君同称朕父死后称之曰考伯庸原父名也】摄提贞于孟陬【子侯】兮【逸曰太嵗在寅曰摄提孟始也贞正也于于也正月为陬　良曰于犹于也　余同逸注】惟庚寅吾以降【逸曰惟词也庚寅日降下也寅为阳正庚为隂正言己以太嵗在寅正月始春庚寅之日下母之体　向曰庚寅日辰也降下也言我以摄提嵗正月庚寅日下母之体是得隂阳中正之气】皇览【五臣作鉴】揆余于【五臣本无于字】初度兮肇锡余以嘉名【逸曰皇皇考也览覩也揆度也肇始也锡赐也嘉善也言己美父伯庸观我始生年时度其日月皆合天地正中故始锡我以美善之名　铣同逸注】名余曰正则兮字余曰灵均【逸曰正平也则法也灵神也均调也言平正可法则者莫过于天养物均调者莫神于地髙平曰原故伯庸名我为平以法天字我曰原以法地夫人非名不荣非字不彰故子生父思善应而名字之以表其徳观其志也　翰曰礼始生三月父亲名之既冠而字之正平则法灵善也均亦平也言父观我初生时日法度能正法则善平理故思善应而名之以表其徳】纷吾既有此内美兮又重之以脩能【逸曰纷盛貌脩逺也言己之生内含天地之美气又重有絶逺之能与众异也　济曰内美谓忠贞也言内有忠贞外有材艺之逺能】扈【户字】江蓠与辟芷兮【逸曰扈披也楚人名披为扈江蓠芷皆香草也辟为幽也芷幽而香　良同逸注】纽【五臣作纫】秋兰以为佩汨【于笔】余若将不及兮【逸曰纽索也兰香草也秋而芳佩饰也所以象徳言已修身清洁乃取江蓠辟芷以为衣被纽索秋兰以为佩饰博采众善以自约束汨去貌疾若水流也　良曰纽结也言己脩身清洁披香草以为服饰也汨疾也言嵗月行疾若将追之不及也】恐年嵗之不吾与【逸曰言我念年命汨然流去诚欲辅君心汲汲常若不及又恐年忽过不与我相待而身老　铣曰恐年嵗不与我相待而年老不得辅于君也】朝搴阰【毗】之木兰兮夕揽【五臣作擥】洲之宿莽【逸曰搴取也阰山名揽采也水中可居者曰洲草冬生不死者楚人名曰宿莽言已旦起升山采木兰上事太阳承天度也夕入洲泽采取宿莽下奉太隂顺地数也动以神祗自勑诲也木兰去皮不死宿莽遇冬不枯屈原以喻谗人虽欲困己已受天性终不可变易　翰曰言朝升山取木兰承阳也夕入洲持莽顺隂也木兰去皮不死宿莽经冬不凋故屈原取以自喻言谗人困已终不能变易忠直也】日月忽其不淹兮春与秋其代序【逸曰淹久也代更也序次也言日月昼夜常行忽然不久春往秋来以次相代言天时易过人年易老　翰同逸注】惟草木之零落兮恐美人之迟暮【逸曰零落皆堕也草曰零木曰落迟晩也美人谓怀王也言天时运转春生秋杀草木零落嵗复尽矣而君不建立道徳举贤用士则年老暮晩而功不成　济曰草木零落言嵗晩喻年老也美人喻君也言嵗暮年老而不早用贤于国无成功也】不抚壮而弃秽兮何不改乎此度也【五臣本上无不下无也字　逸曰年徳盛曰壮弃去也秽行之恶也以喻谗佞百草为稼穑之秽谗佞亦为忠直之害也改更也言愿君务及年徳壮盛之时脩明政教弃逺谗佞无令害贤改此惑误之度脩先王之法也　良曰抚持也言持盛壮之年废弃道徳用谗邪之言为秽恶之行何不早改此法度以从忠正之言】乗【五臣作防】骐骥以驰骋兮来吾导夫先路【逸曰骐骥骏马也以喻贤智言乘骏马一日可致千里以言任贤智即可至于治也言已如得任用将驱先行愿来随我遂为君导入圣王之道　向曰骐骥骏马喻贤人言君能任贤人我得申展则导引君入先王之道路】昔三后之纯粹兮固众芳之所在【逸曰昔往也后君也谓汤禹文王也至美曰纯齐同曰粹众芳喻羣贤也言往古夏殷禹汤周王所以能纯美其徳而有声明之称者皆举用众贤使在显职故道化兴而万国宁也　铣曰三后谓汤禹文王也纯美也粹不杂也众芳喻众贤也言三王所以有纯美之徳以众贤所在故也】杂申椒与菌桂兮岂维纽【五臣作纫】夫蕙茝【昌改切　逸曰申重也椒香木其芳小重之乃香菌薰也叶曰蕙根曰薰也纽索也蕙茝皆香草也以喻贤者言禹汤文王虽有圣徳犹杂用众贤以致于化非独索蕙茝任一人也　翰曰杂非一也申用也椒菌桂皆香木纫结也蕙茝香草也皆喻贤者言禹汤文王虽圣明杂用贤人岂独任一人而已】彼尧舜之耿【古迥】介兮既遵道而得路【逸曰耿光也介大也遵循也路正也言尧舜所以能有光明大徳之称者以循用天地之道举贤任能使得万事之正也　济同逸注】何桀纣之昌披兮夫唯捷径以窘【求殒】歩【逸曰昌披衣不带貌捷疾也径邪道窘急也言桀纣愚惑违背天道施行惶遽衣不及带欲涉邪径急疾为治故身触陷阱至于灭亡　良曰桀纣夏殷失道之君昌披谓乱也言桀纣苦人使乱用捷疾邪径急歩而理之故身至灭亡】惟【五臣本有夫字】党人之偷乐兮路幽昧以险隘【逸曰党朋也论语曰羣而不党偷苟也幽昧不明也险隘喻倾危也言已念彼谗人相与朋党嫉妬忠直苟且偷乐不知君道不明国将领危以及其身矣　向曰偷苟且也　余同逸注】岂余身之惮殃兮恐皇舆之败绩【逸曰惮难也殃咎也皇君也舆君之所乗也以喻国也绩功也言我欲諌争者非难身之被殃咎也但恐君国倾危以败先王之功　铣曰败绩崩坏言我所以不难殃咎諌诤者恐君行事之失崩坏先王之功】忽奔走以先后兮及前王之踵武【逸曰踵继也武迹也诗曰履帝武敏歆言已急欲奔走先后以辅翼君者冀及先王之徳继续其迹而广其基也奔走先后四辅之职也诗曰予曰有奔走予曰有先后是之谓也　翰曰言欲忽然奔走先后以为辅翼者冀及先王之徳继续先王之迹】荃不察余之中情兮反信谗而齐怒【逸曰荃香草也以喻君也人君被服芬香故以香为喻恶数指斥尊者故变言荃也齐疾也言怀王不徐察我忠信之情反信谗言而疾怒　济曰齐同也言君不观察我之忠诚反信谗人与之同怒于我】余固知謇謇之为患兮忍而不能舎也【逸曰謇謇忠言貌也易曰王臣謇謇匪躬之故舎止也言己忠言謇謇諌君之过必为身患然中心不能自止而不言也　良曰謇謇直言貌言我固知直言之为已患恐君之败故忍此祸患而不能止也】指九天以为正兮夫唯灵脩之故也【逸曰指语也九天谓中央八方也正平也灵神也脩逺也能神明逺见者君徳故以喻君言己将陈忠防内虑之心上指九天告语神明使平正之惟用怀王之故欲自尽也　向曰九阳数谓天也脩长也言有神明长久之道者君徳也故以喻君言我指天欲为君行正平之道而君不用我故将欲自尽】初既与余成言兮后悔遯而有佗【逸曰遁隐也言怀王始信任已与我平议国政后用谗言中道悔恨隐遁其情而有佗志　铣曰初始成平悔改遯移也言君始与我平议国政后信谗言因改移本情而有佗志】余既不难【五臣本有夫字】离别兮伤灵脩之数化【逸曰近曰离逺曰别化变也言我竭忠见过非难与君离别也伤念君信用谗言志数变易无常操也　翰曰伤惜也言我不难离别于君但惜君信谗而数变易】余既滋兰之九畹【于逺】兮又树蕙之百亩【逸曰滋莳也十二亩为畹树种也二百四十步为亩言已虽见放流犹种莳众香脩行仁义勤身自勉朝暮不倦　济曰滋益也三十亩曰畹树蓺也茧蕙草喻行也言我虽被斥逐脩行弥多】畦蒥荑【夷】与揭【五臣作□】车兮杂杜蘅与芳芷【逸曰留夷香草也揭车亦芳草一名防舆五十亩为畦杜蘅芳芷皆香草名也言已积累众善以自洁饰复植留夷杜蘅杂以芳芷芬香益畅徳行弥盛　良曰言积累众芳自洁饰其徳行】冀枝叶之峻【五臣作葰】茂兮愿竢时乎吾将刈【逸曰冀幸也峻长也刈获也言已种植众芳幸其枝叶盛长实核成熟愿待天时吾将获取收藏而成其功也以言君亦宜畜养众贤以时进用而待仰其治也　向曰葰茂盛貎言我种植众芳冀枝叶之盛愿待成时収刈藏而飨之喻君养贤以时进用而委其成理】虽萎絶其亦何伤兮哀众芳之芜秽【逸曰萎病也絶落也言已所种芳草当刈未刈蚤有霜雪枝叶虽早萎病絶落何能伤我乎哀惜众芳摧折枝叶芜秽而不治也以言已脩行忠信冀君任用而遂斥弃则使众贤志士失其行也　铣曰萎絶黄落也众芳喻众贤也言我积行为谗邪所害见逐亦犹植芳草为霜露所伤而落虽如是于我亦何能伤但恐众贤志士见而是芜秽不自脩也】众皆竞进以贪婪【力含】兮凭不厌乎求索【逸曰竞并也爱财曰贪爱食曰婪凭满也楚人名满为凭言在位之人无有清洁之志皆并进取贪婪于财利中心虽满犹复求索不知厌饱翰曰言众在朝者皆竞为进趣贪婪财利在身虽满不知厌足复为求索】羌内恕己以量
　　人兮各兴【五臣作与】心而嫉妬【逸曰羌楚人语词也以心揆为恕量度也害贤为嫉害色为妬言在位之臣心皆贪婪内以其志恕度天人谓己用不同则各生嫉妬之心推弃淸洁使不得用也　济曰羌乃也言贪婪之人乃内恕于己以量度他人谓与己同贪若否则各生嫉妬之心谗譛之使不得进用】忽驰骛以追逐兮非余心之所急【逸曰言众人所以驰骛惶遽者追逐权贵求财利也故非我心之所急务众急于利我独急于义者也　良曰忽急也言众人急于势利而奔走非我所急也我所急者仁义也】老冉冉其将至兮恐脩名之不立【逸曰冉冉行貎立成也言人年命冉冉而行我之衰老将以速至恐脩身建徳而功不成名不立也　向曰冉冉渐渐也立成也言我之年渐渐将至恐脩理名徳而不能成】朝饮木兰之坠露兮夕餐秋菊之落英【逸曰坠堕也言己旦饮香木之堕露吸正阳之精液暮食芳菊之落英言吞隂阳之精蘂动以香净自润泽　铣曰英花也饮香木之露食秋菊之花者取其香洁以合己之徳】苟余情其信姱【苦】以练要兮长顑【呼感】颔【乎感】亦何伤【逸曰苟诚也练简也顑颔不饱貌也言己饮食好美中心简练而合道要虽长顑颔饥而不饱亦无所伤病也　翰曰苟且姱大练择也且信大择要道而行虽长饥苦亦何伤于我】擥【五臣作掔】木根以结茝兮贯薜荔之落蘂【逸曰擥持也贯累也薜荔香草也縁木而生落堕也蘂实貌言已施行常擥木引坚据持根本又贯累香之实执持忠信不为华饰之行也　济曰根本贯拾也蘂花心也言我持木之本佩结香草拾其花心以表已之忠信】矫菌桂以纫蕙兮索胡绳之纚纚【所绮　逸曰胡绳香草也纚纚好貌也矫直也言已行虽据根本犹复矫直菌桂芬芳之性纫索胡绳令之泽好以善自约束约无懈已　良曰矫举也纚纚索好貎言举此香木以自比结索其香草以约束于己】謇【五臣作蹇】吾法夫前脩兮非时【五臣作世】俗之所服【逸曰言我忠信謇謇者乃上法前代逹贤固非今时俗之人所可服行也　向曰謇难也前脩谓前代脩习道徳之人服用也言我所以遭难者吾法前脩道徳之人故不为代俗所用】虽不周于今之人兮愿依彭咸之遗则【逸曰周合也彭咸殷贤大夫諌其君不聴自投水而死遗余也则法也言己所行忠信虽不合于今之人欲愿依古之贤者彭咸余法以自率厉也　铣同逸注】长太息以掩涕兮哀人【五臣作民】生之多艰【逸曰言己自伤施行不合于俗将效彭咸沈身于渊乃太息长悲哀念万民受命而生遭遇多艰以陨其身也　翰曰艰难也言我自伤忠信不合当代故太息掩涕哀此万姓遭轻薄之俗而多屯难】余虽好脩姱【苦】以鞿【居衣】羁兮謇朝谇而夕替【逸曰鞿羁以马自喻也缰在口曰鞿草络头曰羁言为人所防累也谇諌也诗云谇予不顾替废也言己虽有絶逺之智姱好之姿然以为谗人所鞿羁而防累矣故朝諌謇謇于君夕暮而身废弃也济曰鞿羁衔勒也言我虽习前圣人之大道而为谗人所衔勒不避难而谏朝谏而夕暮废弃】既替余以蕙纕【思羊】兮又申之以揽茝【逸曰纕佩带也又复也言君所以废弃己者以余带佩众香行以中正之故也然犹复引芳茝以自结束执志弥笃也　良曰纕佩也言君所以废弃我者以我佩忠信之心故也申重揽持也然我犹揽芳草自结束以执贞节】亦余心之所善兮虽九死其犹未悔【逸曰悔恨也言己履行忠信执守清白亦我心中之所美善也虽以见过支解九死终不悔恨也　良曰九数之极也言忠信贞洁我心所善以此遇害难九死无一生未足悔恨】怨灵脩之浩荡兮终不察夫人【五臣作民】心【逸曰灵脩谓怀王也浩犹浩浩荡犹荡荡无思虑貌也言己所以怨恨于怀王者以其用心浩荡骄敖放恣无有思虑终不见省察万民善恶之心故朱紫相乱国将倾危也　铣曰浩荡法度坏貌言我怨君法度废坏终不察众人悲苦】众女嫉余之蛾眉兮谣诼【丁角】谓余以【五臣作之】善淫【逸曰众女谓臣众也蛾眉好貌谣谓毁也诼音啄犹譛也淫邪也言众女嫉妬蛾眉美好之人譛而毁之谓之善淫不可信也犹众臣妬嫉忠正言己淫邪不可任也　翰曰众女喻谗臣也蛾眉美女喻忠直也谣诼谓譛毁也言谗邪之人妬我忠直皆譛毁之谓我善为淫乱】固时俗之工巧兮偭【面】规矩而改错【仓故　逸曰偭背也圆曰规方曰矩错置也言今时之工才知彊巧背去规矩更造方圆必不坚固败材木也以言佞臣巧于言语背违先圣之法以意妄造必乱政化危君国也　济曰规矩法则也言工巧之人背违绳墨妄为法则改古之道妄置其妙败材木而不坚固谗佞之人巧为言语雠圣人之法亦必败国危政】背绳墨以追曲兮竞周容以为度【逸曰追随也绳墨所以正曲者周合也度法也言百工不随绳墨之直道随从曲木屋必倾危而不可居也以言人臣不脩仁义之道背弃忠直随从枉佞苟合于世以求容媚以为常法身必倾危而被刑戮　良曰言背绳墨之直而从其曲则屋坏苟为邪佞竞合当代以取容媚不依法度则国亡矣】忳【屯】郁悒余侘【丑加】傺【丑例】兮吾独穷困乎此时也【逸曰忳昆徒切忧貌也侘傺失志貌　侘丑加切犹堂堂立貌也傺丑世切住也楚人名住曰傺言我所忳忳而忧中心郁悒怅然住立而失志者以不能随从时俗屈求容媚故独为时人所穷团也　向曰忳郁忧思貌悒不安也言我忧思而失志者以不能随代求容媚固独穷困于当时】宁溘【苦合】死以流亡兮余不忍为此态也【逸曰溘犹奄也言我宁奄然而死形骸流亡不忍以忠正之性为邪淫之态也　铣曰言我终不忍为邪佞之态以自全】鸷鸟之【五臣本无之字】不羣兮自前代【五臣作世】而固然【逸曰鸷执也谓能执服众鸟鹰鹯之类也以喻忠正言鸷鸟执志刚厉特处不羣以言忠正之士亦执分守节不随俗人自前代固然非独于今　翰曰鸷鸟鹰鹯之属此鸟执志刚厉不与众鸟同羣忠正之士者亦守节不随俗为谄媚从前代固如是非但于我】何方圆之能周兮夫孰异道而相安【逸曰言何所有圆凿受方枘而能合者谁有异道而相安邪言忠佞不相为谋也　济曰方木圆穴不可相合邪佞忠正异道而谁肯相安哉】屈心而抑志兮忍尤而攘诟【呼候　逸曰抑案也尤过也攘除也诟耻也言己所以能屈案心志含忍罪过而不去者欲以除去耻辱诛谗佞之人如孔子诛少正邜也　良曰我所以屈心案志者将欲思过除其深耻诛谗佞清朝廷也】伏淸白以死直兮固前圣之所厚【逸曰言士有伏清白之志以死忠直之节者固乃前代圣王所厚哀也故武王伐纣封比干之墓表商容之阁也　向同逸注】悔相道之不察【五臣本有兮字】延伫乎吾将反【逸曰延长也伫立貌　诗云伫立以泣言己自恨视事君之道不明察当若比干伏节死义故长立而望将欲还反终己之志　铣曰悔恨相视察审也】回朕车以复路兮及行迷之未逺【逸曰回旋也迷误也言及旋我之车以反故道反迷已误欲去之路尚未甚逺也同姓无相去之义故欲还也翰曰回车复路将还也】歩余马于兰臯兮驰椒丘且焉止息【逸曰歩徐】
　　【行也泽曲曰臯土髙曰丘四堕曰椒丘言已欲还则徐徐行歩我之马于芳泽之中以观聴怀王遂驰髙丘而止息以须君命　济曰椒丘丘上有椒也行息依兰椒不忘芳香以自洁也言我行兰泽驰上椒丘且止息以待君命】进不入以离尤兮退将复【五臣本无复字】脩吾初服【逸曰退去也言己诚欲遂进竭其忠诚君不背纳恐重遇祸将复去脩吾初始清洁之服　良曰尤过也言我将进入以相君事恐重离过患故将退去余同逸注】制芰荷以为衣兮集芙蓉以为裳【逸曰制裁也芰防也荷扶蕖也芙蓉莲华也上曰衣下曰裳言已进不见纳犹复制裁芰荷集合芙蓉以为衣裳被服愈洁脩善益明　向曰制裁集合也芰荷水草言裁合此物而为衣裳以自脩洁也】不吾知其亦已兮苟余情其信芳髙余冠之岌岌兮长余佩之陆离【逸曰岌岌髙貎陆离参差众貎也言已怀徳不用复髙我之冠长我之佩尊其威仪整其服饰以异于众也　铣曰言君不知我我亦将止然既不见用我将髙冠长佩整威仪以异众】芳与泽其杂糅【女又】兮唯昭质其犹未亏【逸曰芳徳之貎也泽质之润也玉坚而有泽糅杂也唯独也昭明也亏歇也言我外有芬芳之徳内有玉泽之质二美杂防兼在于己而不得施用故独保明身无有亏失而已所谓道行则兼善天下不用则独善其身　翰曰芳香泽润也言我有香润之徳杂防于己不得施用惟独守其明洁之质犹未为自亏损也】忽反顾以游目兮将徃观乎四荒【逸曰荒逺也言己欲进忠信以辅事君而不见省故忽然反顾而去将遂游日徃观四逺之外以求贤君也济曰忽疾徃去也言己不见明故疾反顾逺伣四荒之外欲以求知己者】佩缤纷其繁饰兮芳菲菲其弥章【逸曰菲菲犹勃勃也芳香貌也章明也言己虽欲之四荒犹整饰仪容佩玉缤纷而众盛忠信勃勃而愈明不以逺故改其行　良曰缤纷盛貌菲菲香气也言我虽去四荒亦整其衣服佩忠信芳香之行弥加明洁】人生各有所乐兮余独好脩以为常【逸曰言万民禀天命而生各有所乐或乐谄佞或乐贪淫我独好脩正直以为常行　向曰言人性所乐各自不同或好财利或爱邪佞而我独以脩正直之道为常】虽体解其犹未变兮岂余心之可【五臣作何】惩【逸曰惩文也言己好脩忠信以为常行虽获罪支解志犹不艾也　铣曰言我执忠贞之心虽遭支解亦不能变于我心更何所惧惩惧也】女嬃【须】之婵媛兮申申其詈【五臣作骂】予【逸曰女嬃屈原姊也婵媛犹牵引也申重也言女嬃见已施行不与众合以见放流故来牵引数怒重詈我也　翰曰言我行不合时故牵引古事而骂詈我】曰【五臣作鲧】婞【胡刭】直以亡【五臣作方】身兮终然夭乎羽【五臣本有山字】之野【逸曰女嬃词也尧臣也帝系曰颛顼后五叶而生婞音胫狠也蚤死曰夭言尧使治洪水婞狠自用不顺尧命乃殛之于羽山死于中野女嬃比屈原于不承君意亦将遇害　济曰此女嬃之言也鲧禹父尧臣也尧使治水鲧狠戾不用尧命终被殛于羽山之野而早死焉言原不承君意亦将遇害】汝何博謇【五臣作蹇】而好脩兮纷独有此姱节【逸曰女嬃数諌屈原言汝何为独博采往古好脩謇謇姱异之节不与众同而见僧恶于世　向曰嬃数谏原云汝何博好古道于蹇难之世好脩直节独为姱大之行】薋【兹】菉【緑】施【失移】以盈室兮判独离而不服【逸曰薋蒺防也菉王刍也葹枲耳也诗曰楚楚者茨又曰终朝采菉三者皆恶草也以喻谗佞盈满也判别貌也女嬃言众人皆佩蒉菉枲耳为谗佞之行满于朝廷而获富贵汝独服兰蕙守忠直判然离别不与众同故斥弃也　铣曰蒉菉葹皆恶草以喻谗佞判别也嬃言众人皆体蒉菉之行盈满于朝汝独佩兰蕙之徳判别不同故见弃斥】众不可户説兮孰云察余之中情【逸曰屈原外困羣佞内被姊詈知时莫识言己心志所执不可户説人告谁当察我中情之善否　翰曰屈原遭姊之骂困抑佞之恶不可门到户説于人谁能察我情之是非乎】世并举而好朋兮夫何茕独而不予聴【逸曰茕孤也诗曰哀此茕独予我也言时俗之人皆行佞伪相朋党丞相荐举忠直之士孤茕特独何肯聴用我言而纳之也　济曰言世俗之人并相进举以为朋党而我忠耿孤独谁背聴我而用之】依前圣之节中兮喟凭心而歴兹【逸曰节度也歴数也言己所见皆依前代圣王之法节其中和喟然舒愤懑之心歴前代成败之道而作此词者也　良曰中得也喟叹凭满歴行也言我依前代圣贤节度而不得用故叹息愤懑而行泽畔矣】济沅湘以南征兮就重华而陈词【逸曰帝系曰瞽叟生重华是为帝舜葬于九疑山在于沅湘之南言已依圣王法而行不容于俗故欲度沅湘之水南行就舜陈词自説稽疑圣帝冀间秘要以自开悟　向曰沅湘江水名重华舜也葬江南言已行圣人之道不容当代故将济江南行就舜以陈説之】啓九辩与九歌兮夏康娱以自纵【逸曰啓禹子也九辩九歌禹乐也言禹平治水土以有天下啓能承志续叙其业育养品类故九州之物皆可辩数九功之徳皆有次叙而可歌也左传曰六府三事谓之九功九功之徳皆可歌也谓之九歌水火金木土谷谓之六府正徳利用厚生谓之三事夏康啓子太康也娱乐也纵放也　铣曰啓开也九辩九歌禹乐名言禹开树此乐而太康娱乐自纵而防】不顾难以图后兮五子用失乎家巷【逸曰图谋也言夏太康不遵禹啓之乐而更作淫声放纵情欲以自娱乐不顾患难不谋后业卒以失国兄弟五人家居闾巷失尊位也书序曰太康失国昆弟五人须于洛汭作五子之歌此逸篇也翰曰言太康不思先王之业不顾祸难以谋其后故使五弟失尊位家于闾巷】羿淫游以佚田兮又好射乎封狐【逸曰羿诸侯也田猎也封狐大狐也言羿为诸侯荒淫游戏以佚田猎又射杀大狐　济曰羿夏之诸侯淫佚田猎又好射大狐犯天之孽以亡其国】固乱流其鲜终兮浞【任角】又贪夫厥家【逸曰鲜少也浞寒浞羿相也厥其也妇谓之家言羿因夏衰乱代之为政娱乐田猎不恤人事信任寒浞使为国相浞行媚于内施赂于外树之诈慝而専其权势羿田将归使家臣众逢蒙射而杀之贪取其家以为妻也羿以乱得政身即防亡故言鲜终也　良曰厥其家妻也言羿以夏衰乱代而取其政而又为荒淫之行故为浞弑其身贪取其妻以乱易乱故其鲜终】浇【五吊】身被服彊圉兮纵欲而不忍【逸曰浇寒浞子也彊圉多力也纵放也言浞取羿妻而生浇强梁多力纵放其情不忍其欲以杀夏后相也　向曰言浇恃多力故肆情纵欲不忍其谏以杀夏后相】日康娱而自忘兮厥首用夫顚陨【逸曰康安也首头也自上下曰顚陨堕也言浇既杀夏后相安居无忧日作淫乐忘其过恶卒为相子少康所诛其首颠陨而堕地　论语羿善射奡荡舟俱不得其死然左氏传曰昔有夏之方衰也后羿自鉏迁于穷石因夏氏以代夏政恃其射也不脩民事而淫于原兽弃武罗伯因熊髠尨圉而用寒浞寒浞伯明氏之谗子弟也伯明后寒弃之夷羿收之信而使之以为己相浞行媚于内而施赂于外愚弄其民而虞羿于田树之诈慝以取其国家外内咸服羿犹不悛将归自田家众杀而烹之以食其子其子不忍食诸死于穷门靡奔有鬲氏浞因羿室生浇及豷恃其谗慝诈伪而不徳于民使浇用师灭斟灌及斟寻氏处浇于过处豷于戈靡自有鬲氏收三国之烬以灭浞而立少康少康灭浇于过后杼灭豷于戈有穷由是遂亡失人故也　铣同逸注】夏桀之常违兮乃遂焉而逢殃【逸曰殃咎也言夏桀上背于天道下逆于人理乃遂以逄殃咎为殷汤所诛灭　翰曰桀夏亡王也言常背天违道巧遂逢殃咎为汤所诛】后辛之葅醢兮殷宗用而不长【逸曰辛殷之亡王纣名也藏菜曰葅肉酱曰醢言纣为无道杀比干醢梅伯武王把黄钺行天罚殷宗遂不得久长也　济曰辛纣殷之亡王也葅醢肉酱也】汤禹严【五臣作俨】而祗敬兮周论道而莫差【逸曰严畏也祗敬也周周家也差过也言殷汤夏禹周之文王受命之君皆畏天敬贤论议道徳无有过差故能获神人之助子孙蒙福也　良曰言汤禹周文皆严肃祗敬论议道徳无有差殊故得氷年】举贤而授能兮脩【五臣作循】绳墨而不颇【逸曰颇倾也言三王选士不遗幽陋举贤用能不顾左右循用先圣法度无有倾失故能绥万国安天下易曰无平不颇　向曰言文王举贤用能循先圣法度无有颇僻故能安天下也】皇天无私阿兮览人【五臣作民】徳焉错【匕故】辅【逸曰窃爱为私所私为阿错置也辅佐也言皇天明神无所私阿观万人之中有道徳人者因置以为君使贤辅佐成其志也故桀为无道传与汤纣为淫虐传与文王　良曰言皇天无私亲阿附之理但万民之中有道徳者因置以为君使贤者佐而成之】夫维圣哲以茂行兮苟得用此下土【逸曰哲智也茂盛也苟诚也下士谓天下也言天下之所立者独有圣明之知盛徳之行故得用事天下而为万人之主　翰曰言人有圣明之智茂盛之诚得用为天下之王】瞻前而顾后兮相观人【五臣作民】之计极【逸曰顾视也相视也计谋也极穷也言前观禹汤之所以兴顾视桀纣之所以亡足以观察万人忠佞之谋穷其真伪　济同逸注】夫孰非义而可用兮孰非善而可服【逸曰服服事也言人臣谁有行仁义而不可任用谁有不行信义而可服事者乎言人非义则徳不可立非善则行不成　铣曰孰谁服用也言人臣谁有不义不善而可任用者也】阽【檐】余身而危死兮览余初其犹未悔【逸曰阽犹危也言已正言危行身将危亡上观初代仗节之士我志所乐终不悔恨　向曰言危身危行所以将死今观我之初志终竟行犹未为悔】不量凿而正枘【而鋭】兮固前脩以葅醢【逸曰量度也正方也言工不度其凿而方正其枘则物不固而木破矣臣不量君贤愚蝎其忠信则被罪过而身殆也自前代脩名之人以获葅醢龙逢梅伯是也　铣同逸注】曾歔【许居】欷【许毅】余郁悒兮哀朕时之不当【逸曰层累也歔欷惧貎也言我累息而惧郁悒而忧者自哀生不当举贤之时而值葅醢之日　翰曰言累益歔欷而忧思有哀我不值明圣之君属昬闇之代】揽【五臣作擥】茹【如吕】蕙以掩涕兮霑余襟之浪浪【平　逸曰茹柔耎也霑濡也衣皆谓之襟浪浪流貎也言自伤放在山泽心悲泣下霑濡我衣浪浪而犹引取柔耎香草以自掩拭不以悲故失仁义也　济曰茹臭也蕙香草以喻忠贞之心】跪敷衽以陈辞兮耿吾既得此中正驷玉虬以乗鹥【乌讣】兮溘【苦合】埃风余上征【逸曰敷布也耿明也言已覩禹汤文武脩徳以兴天下见羿浇桀纣行恶以亡中知龙逢比干执履忠直身以葅醢乃长跪布衽俛首自省念仰诉于天则中心晓明此中正之道精合真人神与化游故得乗云驾龙周歴天下以慰已情缓忧思也有角曰龙无角曰虬鹥鳯凰别名也山海经鹥身有五采溘犹奄也埃尘也言我设往行游将乗玉虬驾鳯车掩尘埃而上征去离时俗逺羣小也　良同逸注】朝发轫【刃】于苍梧兮夕余至乎县圃【五臣作悬　逸曰轫支轮木也苍梧舜所居县圃神山也在昆仑之上淮南言昆仑县圃虽乃通天言已朝发帝舜之居久至县圃之山受道圣王而登神明之山　向曰轫车轮也苍梧舜所游县圃在昆仑山仙人所居言朝夕逺游神仙之山】欲少留此灵璅【先果】兮日忽忽其将暮【逸曰灵以喻君琐门镂也文如连锁楚王之省閤也言已诚欲少留于君之省閤以须政教日乂忽去时将欲暮年嵗且尽言已衰老也　铣曰灵君也璅门閤也言我欲少留于君之省閤日乂忽然将夜言年已衰老】吾令羲和弭节兮望崦【于亷】【兹】而勿迫【逸曰羲和日御也弭按也崦日所入之山也迫附也言我恐日暮年老道徳不施欲令日御按节徐行望日所奔入之山且勿附近冀及盛时遇贤君也　翰曰言我使羲和按节徐行望日不使迫于崦山也】路漫漫其脩逺兮吾将上下而求索【逸曰脩长也言天地广大其路漫漫逺而且长不可卒徧吾方上下左右以求索贤人与已合志者也　济曰漫漫逺貌】饮余马于咸池兮总余辔乎扶桑【逸曰咸池日所浴也总结也扶桑日所拂禾也淮南言日出旸谷浴于咸池拂于扶桑爰始将行是谓朏明我乃往至东极之野饮马于咸池与日俱浴以洁已身结我车辔于扶桑以留日行幸得不老延年夀　良曰饮马咸池结辔扶桑言逺游冀得延年也】折若木以拂日兮聊须臾【五臣作逍遥】以相羊【逸曰若木在昆仑西极其华照下地拂击也聊且也须臾相羊皆游也言已总结日辔恐不能制年时卒过故复转之西极折取若木以拂击日使之还去且相羊而游以俟君命也或谓拂蔽也以若木蔽日使不得过　向曰逍遥相羊皆游也言我折取若木之枝击日御使回且相羊而游也】前望舒使先驱兮后飞廉使奔属【逸曰望舒月御也月体光明以喻臣淸白飞亷风伯也风为号令以喻君命言已使淸白之臣如望舒先驱求贤使风伯奉君命于后以告百姓　铣曰月喻淸白之臣风喻号令言我使淸白之人求贤使风伯奉君命以告天下】鸾皇为余先戒兮雷师告余【五臣作我】以未具【逸曰鸾俊乌也皇雌鳯以喻明知之士也雷为诸侯以兴君言已使仁知之士如鸾皇先戒百官将往适道而君怠堕告我严装未具　翰曰鸾皇灵鸟喻仁智之士雷师喻君　余同逸注】吾令鳯皇飞腾兮又继之以日夜【逸曰言我使鳯皇明知之士飞行天下以求同志续以日夜冀逢遇之　济同逸注】飘风屯其相离兮帅云霓【五臣作电】而来御【音迓　逸曰回风曰飘飘风无常之风以兴邪恶云霓恶气以喻佞人御迎也言已使鳯皇往求同志之士欲与俱共事君反见邪恶之人相与屯聚谋欲离已又遇佞人相帅来迎欲使我变节以随之　良曰飘风云霓以喻佞人也言我将求志士欲与共事于君反见邪恶之人相帅与屯结谋迎我使离旧徳变节随邪佞之徒】纷总总其离合兮班陆离其上下【逸曰总总犹僔僔聚貌也班乱貌也陆离分散也言已游观天下但见俗人竞为谗佞僔僔相聚乍离乍合上下之义班然散乱而不可知之也　向曰纷乱也　余同逸注】吾令帝阍开关兮倚阊阖而望予【逸曰帝谓天帝也阍主门者阊阖天门也言已求贤不得嫉恶谗佞将上愬天帝使阍人开关又倚天门望而距我使我不得入也　铣曰阍主门人也言已恶谗佞将上诉于天帝使阍人开天门阍人又倚天门望而拒我不得入】时暧暧其将罢【五臣作疲】兮结幽兰而延伫【逸曰暧暧昬貌罢极也言时世昬昧无有明君周行罢极不遇贤士故结芳草而长立有还意也　翰曰言时代昬闇周行疲极不遇贤明故结香草自洁长立而无趣向】世溷【呼本】浊而不分兮好蔽美而嫉妬【逸曰溷乱也浊贪也言时世君乱臣贪不别善恶好蔽美徳而嫉妬忠信　济曰蔽隐也言时代乱浊不能分别好恶好隐人美行嫉妬忠良】朝吾将济于白水兮登阆【力宕】风而絏【息列】马【逸曰济度也淮南子曰白水出昆仑之源饮之不死阆风山名在昆仑上緤系也言我见中国溷浊则欲度白水登神山屯车系马而留止白水洁净阆风淸明言已脩洁白之行不懈怠也　良曰白水神泉也阆风仙山也絏系也言世皆浊乱将济神泉开仙山系马以逺浊世而自防淸】忽反顾以流涕兮哀髙丘之无女【逸曰楚有髙丘之山女以喻臣言已虽去意不能已犹复顾念楚国无有贤臣心为之悲而流涕　向曰髙丘楚山名女神女喻忠臣也言我将逺志忽反顾楚国无忠臣心为之悲而流涕】溘吾游此春宫兮折琼枝以继佩【逸曰溘奄也春宫东方靑帝舍继续也言我游奄然至于靑帝宫观万物始生皆出于仁复折琼枝以续佩守行仁义志弥固也　铣曰见万物始生乃折取琼草之枝以续佩带重其鲜洁】及荣华之未落兮相下女之可贻【逸曰荣华喻顔色也落堕也相视也贻遗也言已既修行仁义思得同志愿及年徳盛时顔貌未老视天下贤人将持玉帛聘而遗之与俱事君也　翰同逸注】吾令丰隆乗云兮求虙妃之所在【逸曰丰隆云师虙妃神女也以喻隐士言我令云师丰隆乗云周行求隐士淸洁若虙妃者欲与并力也　济曰虙妃洛水神以喻贤臣言我使云师求贤臣所在聘之与同治也】解佩纕【相】以结言兮吾令蹇脩以为理【逸曰纕佩带也蹇脩伏羲氏之臣也理分理述礼意也言既见虙妃则解我佩带之玉以结言语使古贤蹇脩而为媒理也伏羲时淳朴故使其臣　良曰言我既见虙妃解佩带取玉结言契令蹇修为媒以通辞理也】纷总总其离合兮忽纬繣【呼陌】其难迁【逸曰纬繣乖戾也呼麦切迁徙也言蹇脩既持其佩带通言而谗人复相聚毁败令其意一合一离遂以乖戾而见拒絶言所居深僻难迁徙也　向曰纷乱也总总聚也言将通佩玉神女谗人乱聚毁败令其意一合一离忽为乖戾而难移】夕归次于穷石兮朝濯髪乎洧【于鬼】槃【五臣作盘　逸曰次舍也再宿为信过信为次淮南言弱水出于穷石入于流沙洧槃水名也禹大传曰洧槃之水出崦之山言虙妃体好淸洁暮所归舍穷石之室朝沐洧槃之水遁世隐居而不肯仕　铣曰穷石弱水出处洧盘水名出崦山夕舍穷石朝沐洧盘言遯世之士逺趣淸洁】保厥美以骄傲兮日康娱以淫游【逸曰倨简曰骄侮慢曰傲康安也言虙妃用志髙逺保守美徳骄傲侮慢日自娱乐以游戏无事君之意　翰曰淫久也言隐居之人自保其美徳以骄傲于世日日安乐久游无意以匡君】虽信美而无礼兮来违弃而改求【逸曰违去也改更也言虙妃虽有美徳骄傲无礼不可与共事君来去相弃而更求贤　济曰言隐居之人信有美徳而不崇礼敬不可与事君当违弃此人改求贤者共同志事君也】览相观于四极兮周流乎天【五臣作天乎】余乃下【逸曰言我乃复徃观视四极周流求贤然后乃来下　铣曰言观视四方之极周遍求贤不得我乃复下来】望瑶台之偃蹇兮见有娀【嵩】之佚【逸】女【逸曰偃蹇髙貌有娀国名也佚美也谓帝喾之妃契母简狄也简狄配圣帝生贤子以喻贞贤也诗曰有娀方将帝立子生商吕氏春秋言有娀氏有美女为之髙台而饮食之言已望瑶台髙峻睹有娀氏美女思得与共事君也　良曰瑶台玉台也娀女契母简狄喻贞贤也】吾令鸩为媒兮鸩告余以不好【逸曰鸩恶鸟也明有毒杀人以喻谗贼言我使鸩鸟为媒以求简狄其性谗贼不可信用还诈告我言不好　向曰鸩恶鸟喻谗佞言我使谗佞之人徃聘忠贤谗佞所疾故云不好】雄鸠之鸣逝兮余犹恶其佻【他凋】巧【逸曰逝徃也言又使雄鸠衔命而往其性轻佻巧利多语而无要实复不可信也　铣曰雄鸠多声佻轻也言我使辩捷之士徃聘忠贤我又恶其轻巧而不信】心犹豫而狐疑兮欲自适而不可【逸曰适徃也言已令鸠为媒其心谗贼以善为恶又使雄鸠多言少实故中心狐疑犹豫意欲自徃礼乂不可也　翰曰言鸩鸠皆不可信故犹豫狐疑而不能决定欲自徃以无媒介不可也】鳯皇既受诒【异眉】兮恐髙辛之先我【逸曰髙辛喾有天下号也帝系曰髙辛氏为帝喾次妃有娀氏女生契言已既得贤智之人若鳯皇受礼遗将恐帝喾以先我得简狄也　济曰诒遗也髙辛帝喾也言我得贤人如鳯皇者受遗玉帛将行就聘又恐帝喾先我而得之帝喾喻诸国贤君】欲逺集【五臣作进】而无所止兮聊浮游以逍遥【逸曰言已既求简狄复后髙辛欲逺集他方又无所之故且游戏观望以忘忧也　良曰言求忠贤不得欲徃逺方又兼无所止且浮观而逍遥】及少康之未家兮留有虞之二姚【逸曰少康夏后相之子也有虞国名也姓姚氏舜后也昔寒浞使浇灭夏后相少康逃奔有虞虞因妻以二女而邑于缗有田一成有众一旅能布其徳以收夏众遂诛灭浇复禹旧绩屈原放至逺方之外博求众贤索虙妃则不肯见求简狄又后髙辛少康留止有虞而得二妃以成显功也是不欲逺去貌　向曰言逺游微隐不遂求贤不得美少康留立而成功是原不欲逺去之意】理弱而媒拙兮恐导言之不固【逸曰拙钝言已欲效少康留而不去又恐媒人弱钝逹言于君不能坚固复使回移　铣曰言我欲留聘二姚又恐道理弱于少康而媒无巧辞导引不能坚固使君回移】时【五臣作世】溷浊而嫉贤兮好蔽美而称恶【逸曰再言时溷浊者怀襄二世不明故羣下好蔽中正之士而举邪恶之人　翰曰溷乱也言时代乱浊嫉妬贤良蔽隐美行称扬邪佞】闺中既以【王逸本无以字】邃逺兮哲王又不寤【逸曰小门谓之闺邃深也哲知也寤觉也言君处宫殿之中其闺邃逺忠言难通指语不逹自明智之主尚不觉善恶之情高宗杀孝已是也何况不智之君而以闇蔽固其宜也　济曰闺中宫门中也言宫中深逺视聴难通故哲智之王不能觉察忠佞】怀朕情而不发兮余焉能忍【五臣有而字】与此终古【逸曰言我怀忠信之情不得发用安能久与此闇乱之君终古居乎意欲复去也　良曰言我怀忠信之情无所啓发安能忍而与昬主终古居乎复将逺去】索【所革】琼茅以筳【廷】篿【専】兮命灵氛为余占之【逸曰索取也琼茅灵草也筳小破竹也楚人名结草折竹卜曰篿灵氛古明占吉凶者言已欲去则无所集欲止则又不见用忧懑不知所从乃取神草竹筳结而折之以卜去留使灵氛占其吉凶　向曰筳竹算也灵氛古之善占者言取草算命灵氛使卜占去住之理】曰两美其必合兮孰信脩而慕之【逸曰灵氛言以忠臣而就明君两美必合楚国谁能信明善恶脩行忠直欲相慕及者乎已宜以恃去之也铣曰曰者灵氛语辞也两美谓君圣臣忠也言如是则必相合孰谁也楚国谁能信明善恶欲脩行忠正慕已之徳者】思九州之博大兮岂唯是其有女【逸曰言我思念天下博大岂独楚国有君臣可止乎　翰曰灵氛言天下九州之地甚寛博】曰勉逺逝而无狐【王逸本无狐字】疑兮孰求美而释女何所独无芳草兮尔何怀乎故宇【逸曰尔女也怀思也宇居也言何所独无贤芳之君何必思故君而不去也此皆灵氛之词　济曰灵氛曰但勤力逺去谁有求忠臣而不择取汝者】时【五臣作世】幽昧以曜兮孰云察余之美恶【逸曰曜惑乱貌屈原荅灵氛曰当时之君皆暗昧惑乱不知善恶谁当察我之善情而用已乎是难去之意　良曰言当代之君皆闇昧惑乱谁能察我之善恶而用之乎原以此荅灵氛难去之辞也】人【五臣本作民】好【去声】恶【乌故】其不同兮惟此党人其独异【逸曰党乡党楚国也言天下万人之所好恶其性不同此楚国尤独异也　向曰好恶爱憎也言人皆有爱憎之性不同惟楚乡之人更甚异】户服艾以盈要【平】兮谓幽兰其不可佩【逸曰艾白蒿也盈满也言楚人户服白蒿满其要带以为芬芳反用幽兰臭恶为不可佩也以言君亲爱谗佞憎逺忠直而不近也　铣曰言楚国家门比户皆服艾草满于要带谓兰不堪佩带言皆好谗佞谓忠正不可行于身】览察草木其犹未得兮岂珵【池贞】美之能当【逸曰察视也珵美玉也相玉书曰珵大六寸其曜自逺照言时人无能识臧否观视众草尚不能别其香臭岂当知玉之美恶乎以为草木易别于禽兽禽兽易别于珠玉珠玉易别于忠佞知人最难　翰曰览视也言楚人视草木犹未知香臭之宜岂能辨玉之臧否而当之乎玉喻忠贞言忠贞之难知也】苏粪壤以充帏【晖】兮谓申椒其不芳【逸曰苏取也充满也壤土也帏谓之幐幐香囊也言取粪土以满香囊佩而带之反谓申椒臭而不香言近小人而逺君子　济曰帏香囊言取粪壤满香袋而带之反谓申椒臭而不带此喻近邪佞逺忠贞】欲从灵氛之吉占兮心犹豫而狐疑【逸曰此言己欲从灵氛劝去之占则心狐疑念楚国也　良曰言己欲从灵氛劝去之占则心中狐疑不忍弃忠直】巫咸将夕降兮怀椒糈【所】而要之【逸曰巫咸古神巫也当殷中宗之世降下也椒香物所以降神糈精米所以享神言巫咸将夕从天上下来愿怀椒糈要之使筮吉凶　向曰糈米也所以享神言巫夕从天下来我则怀椒米要而享之以问吉凶也】百神翳其备降兮九疑缤其并迎【逸曰翳蔽也缤盛貌也九疑舜所塟也言巫咸得已椒糈则将百神蔽日来下舜又使九疑之神纷然迎我知已之志　铣曰缤众多貌言巫咸得已椒糈则领百神蔽日而下舜又使九疑之神众来相迎言贤圣知己之志】皇剡剡【琰】其扬灵兮告余以吉故【逸曰皇皇天也剡剡光貌言皇天扬其光灵使百神告我当去就吉善也　向同逸注】曰勉升降以上下兮求矩矱【纡缚】之所同【逸曰矩法也矱于缚切度也言当自勉上求明君下索贤臣与已合法度者因与同志共为化也　济曰曰巫咸辞也勉彊也上谓君下谓臣矱度也言当自勉彊上求明君下访贤臣求法度与已同者因共为治此巫咸之言】汤禹俨而求合兮挚臯【五臣本作咎】繇而能调【逸曰俨敬也合匹也挚伊尹名汤臣也咎繇禹臣也调和言汤禹至圣犹敬承天道求其匹合得伊尹咎繇力能调和隂阳而安天下　良曰调和也言汤禹至圣尚敬承天命求合已之贤臣伊尹咎繇之徒相理隂阳而安天下】苟中情其好脩兮【五臣本有又字】何必用夫行媒【逸曰行媒喻左右之臣也言诚能中心常好善则精感神明贤君自举用之不必须左右荐逹之　向曰苟且也言且中心好善常自脩洁则明君且当举作何必须左右之逹】説操筑于傅岩兮武丁用而不疑【逸曰説傅説也傅岩地名武丁殷之髙宗也言传説抱怀道徳而遇刑罚操筑作于傅岩武丁思想贤者梦得圣人以其形像使求之因得説登以为公道用大兴为殷髙宗　铣曰説贤人代胥靡刑人操筑于傅氏之岩武丁殷王名梦得贤相因使刻所梦之形求得説于傅岩委任之不疑】吕望之鼔刀兮遭周文而得举【逸曰吕太公之氏姓也鼔鸣也言太公避纣居东海之濵闻文王化兴葢徃归之至于朝歌道穷困自鼔刀而屠遂西钓于渭濵文王梦得圣人于是出猎而遇之遂载以归用为师　翰曰遭遇也吕望太公也避纣之乱鼔刀为屠文王梦得圣人于是出猎遇而举之竟立犬功】寗戚之讴歌兮齐桓闻以该辅【逸曰寗戚卫人该备也寗戚脩徳不用退而商贾宿齐东门外桓公夜出寗戚方饭牛叩角而歌桓公闻之知其贤举用为乡备辅佐也　济同逸注】及年嵗之未晏兮时亦犹其【五臣本作而字】未央【逸曰晏晩也央尽也言已所以汲汲欲辅佐君者冀及年未晏晩以成徳化然年时亦未尽若三贤之遭遇　良曰言我所以求辅于君者将及年嵗未晩以成徳化　余同逸注】恐鶗【题】鴂【决】之先鸣兮使【五臣本有夫字】百草为【五臣本无为字】之不芳【逸曰鶗鴂一名贾□常以春分鸣也言我恐鶗鴂以先春分鸣使百草华英摧落芬芳不成以喻谗言先使忠直之士被罪过也　向曰鶗鴂鸟名秋分前鸣则草木雕落言我常恐此鸟之鸣使草木不芳香也喻谗臣为言以害忠良矣】何琼佩之偃蹇兮众薆【爱】然而蔽之【逸曰偃蹇众盛貎言我佩琼玉怀美徳偃蹇而众人薆然而蔽之伤不得施用也　铣曰琼玉也偃蹇盛貎以喻徳也众小人也薆亦盛也言我有美徳为小人众盛而蔽之】惟此党人之不亮兮恐嫉妬而折之【逸曰信亮也言楚国之人不尚忠信之行恐妬我正直欲必折挫而败也　翰曰此党谓楚国也】时缤纷其变易兮又何可以淹留【逸曰言时俗溷浊善恶变易不可以久留宜速去也　济曰缤纷乱也淹久也言世乱变易不可住也】兰芷变而不芳兮荃蕙化而为茅【逸曰荃蕙皆香草言兰芷之草变其体而不复香至蕙化而为茅失其本性也以言君子更为小人忠信更为佞伪　良曰茅恶草以喻谗臣也言时代昬乱君子变为小人忠信化成邪佞】何昔日之芳草兮今直为此萧【五臣本无萧字】艾也【五臣本无也字　逸曰言往昔芬芳之草今皆直为萧艾而已以言往日明智之士今皆佯愚　向同逸注】岂其有他故兮莫好脩之害也【逸曰言士人所以变直为曲者以上不好用忠正之人害其善士之故　铣曰言明智之士佯愚者岂有他故为君不好脩洁之士而自损害】余以兰为可恃兮羌无实而容长【逸曰兰怀王少弟司马子兰也恃怙也实诚也言我以子兰能进贤逹能可怙而进不意内无诚信之实但有长大之貌浮华而已　翰曰兰怀王弟也羌乃也言我以兰为可怙恃乃无实材但容貌长大而已】委厥美以从俗兮苟得引【五臣本作列】乎众芳【逸曰委弃也言子兰弃其美质正直之性随从谄佞苟欲引于众贤之位而无进贤之心也　济同逸注】椒专佞以慢慆【吐刀】兮榝【杀】又欲充其佩帏【音恽　逸曰椒楚大夫子椒也慆淫也榝茱萸也似椒而非以喻子椒似贤而非贤也帏盛香之囊也以喻亲近言子椒为楚大夫处兰芷之间而行淫慢谄谀之志又欲援引面从不贤之类此使居亲近无有忧国之心责之也　良曰言子椒专佞而为慢淫似贤而非贤列大夫位在君左右不为忠正之行如茱萸之在香囊妄充佩带而无芬芳】既干进而务入兮又何芳之能祗【逸曰干求也祗敬也言子兰子椒苟欲求进自入于君身得爵禄而已复何能敬爱贤者而举之乎　向曰言子兰子椒既自求进而务入君之禄何贤人之能敬而举之】固时俗之从流【五臣作流从】兮又孰能无变化【逸曰言时世俗人随从上化若水之流二子复以谄谀之行众人谁有不变节而从之者乎疾之甚也　铣曰固此谄佞之俗流行相从谁能不变节随时以容身乎】览椒兰其若兹兮又况揭车与江蓠【逸曰言观子椒子兰变节若此何况朝廷众臣不为佞媚以容其身邪　翰曰子椒于兰尚变节若此何况众贤而不从俗以自容身】惟兹佩之可贵兮委厥美而歴兹【逸曰歴逢也兹此也言已内行忠正外佩众芳此诚可贵重不遭明君弃其至美而逢此咎也　济曰惟此原自属也言我内怀忠正外佩众芳　余同逸注】芳菲菲而难窥兮芬【五臣有两芬字】至今犹未沫【亡贝反逸曰亏歇也沫已也言已所行芬芳诚难亏歇至今尚未已也　良曰亏损也言已芳菲之盛诚难损歇虽遭弃逐至今犹未已也】和调度以自娱兮聊浮游而求女【逸曰言我虽不见用犹和调已之行度执守忠贞以自娱乐且徐浮游以求同志　向曰女同志人也】及余饰之方壮兮周流观乎上下【逸曰上谓君下谓臣　铣曰言脩饰及盛壮之时周遍逺观四方有君臣上下贤明者欲往就之】灵氛既告余以吉占兮歴吉日乎吾将行【逸曰言灵氛既告我以吉占歴善日吾将去君而逺行　翰曰歴选也言灵氛告我逺去告我今选择吉辰良日将行访贤君】折琼枝以为羞兮精琼爢【音麋】以为粻【音张　逸曰羞脯也精凿也爢屑也粻粮也言我将行乃折琼枝以为脯腊精凿玉屑以为储粮饮食香洁冀以延年也　济同逸注】为余驾飞龙兮杂瑶象以为车【逸曰象象牙也言我驾飞龙乗明知之兽载象玉之车文章杂错以言徳似龙玉而世俗莫识也　良曰飞龙喻道瑶玉名以比君子之徳言我逺游但驾此道徳以为车】何离心之可同兮吾将逺逝以自疏【逸曰言贤愚异心何可合同知君与已殊志故将逺去自疏而流遁也　向曰离别也言忠佞两心不可同吾将逺去自疏逺也】邅吾道夫昆仑兮路脩逺以周流【逸曰邅转也楚人名转为邅言已设去楚国逺行转至昆仑神明之山其路长逺周流天下以求同志　铣曰以求所安　余同逸注】扬志【五臣无志字】云霓之晻蔼兮鸣玉鸾之啾啾【逸曰扬披也晻蔼蓊郁隂貌鸾鸾乌也以玉作之着于衡和着于轼啾啾鸣声言从昆仑将遂升天披云霓之蓊郁排羣佞之党华鸣玉鸾之啾啾而有节度也　翰曰扬举也云霓虹也尽之于旌旗晻蔼旌旗蔽日貌玉马佩也鸾车铃也啾啾铃佩之声言我去国亦守节度而行】朝发轫于天津兮夕余至乎西极【逸曰天津束极箕斗之间汉津也言已朝发天之东津万物所生夕至地之西极万物所成动顺隂阳之道且亟疾也　济曰轫车轮也东极曰天津西极日所入也言朝发东方夕至西极顺天道也】鳯皇翼【五臣作纷字】其承旂兮髙翺翔之翼翼【逸曰翼敬也旂旗也画龙蛇为旂翼翼和貌也言已动顺天道则鳯皇来随我车敬承旂旗髙飞翺翔翼翼而和嘉忠正怀有徳也　良曰言我行顺天道故鳯皇承旂引路飞翔翼翼然扶卫于已】忽吾行此流沙兮遵赤水而容与【逸曰流沙沙流如水也尚书曰余波入于流沙遵遁也赤水出昆仑容与游戏貎言吾行忽然过此流沙遂循赤水而游戏虽行逺方动以清洁自洒饰也　向曰流沙西极赤水出昆仑山容与游戏貌】麾蛟龙使梁津兮诏西皇使涉予【逸曰举手曰麾小曰蛟大曰龙诏告也西皇帝少皥也涉度也言我乃麾蛟龙以桥西海使少皥渡我动与神兽圣王相接言能渡万人之厄　铣曰麾招梁桥也西皇少皥也言我招蛟龙使为桥告少皥济渡言能感神兽圣帝相接】路脩逺以多艰兮腾众车使径待【逸曰艰难也腾过也言昆仑之路险阻多难非人所能由故令众车先使从邪径以相待也以言已所行车逺莫能及　翰曰言游昆仑山道路长逺而多险难故令众车奔腾于邪径相待言已游髙逺莫能及也】路不周以左转兮指西海以为期【逸曰不周山名在昆仑山西北转行也指语也期防也言已使语众车我所行之道当过不周山而左行俱防西海之上也过不周者言道不合于俗也左转者言君行左乖不与已同志也　济同逸注】屯余车其【五臣无其字】千乗兮齐玉轪【大】而并驰【逸曰屯陈也轪辖也言乃屯陈我车前后千乗齐以玉为车辖并驰左右从已者众皆有玉徳宜辅千乗之君　良曰屯聚乗车也轪车辖也车所以载已言君子以徳自载亦如车马聚千乘者言道徳之多并运于已所在可骤走也】驾八龙之婉婉【于阮】兮载云旗之委移【五臣作逶迤　逸曰婉婉龙貌言已驾八龙神智之兽其状婉婉又载云旗委移而长也驾八龙者言已徳如龙可制御八方也载云旗者言已徳如云雨能润施　向曰八龙八节之气也逶迤长貌言我所往皆与神逰故可御气为载云为旗也婉婉美貌】抑志而弭节兮神髙驰之邈邈【逸曰邈邈逺貌也言已虽乗龙云犹自抑案弭节徐行髙抗志行邈邈而逺莫能逮及　铣曰言我虽御气乘云抑志按节徐行以候世人其邈逺莫能逮及也】奏九歌而舞韶兮聊假日以媮乐【逸曰九歌九徳之歌禹乐也九韶舜乐也尚书曰箫韶九成言已徳髙智明宜辅舜禹以致太平奏九徳歌九韶之舞而不遇其时故假日游戏媮乐而已　翰同逸注】陟升皇之赫戏【平】兮忽临睨【五讣】夫旧乡【逸曰皇皇天也赫戏光明之貌睨视也旧乡楚国也言已虽陟昆仑过不周度四海舞九韶升天庭据光曜不足以解忧犹复顾楚国愁且思也　济曰陟升言我升天庭对光曜忽复下视楚国而愁思也】仆夫悲余马怀兮蜷【奇员】局顾【五臣无顾字】而不行【逸曰仆御也怀思也蜷局诘屈不行貌也屈原设去时离俗周天匝地意不忘旧乡望见楚国仆御悲感我马思归蜷局诘屈而不肯行此终志不失以辞自见以义自明也　良曰怀归也蜷局不进貌言我升天下见楚国御者悲泣我马思归蜷局回顾而不肯行也此终志不去故辞义自明】乱曰【逸曰乱理也所以发理词指总撮行要也屈原舒肆愤懑极意陈词或去或留文采纷华然后结括一言以明所趣】已矣哉国无人莫我知兮又何怀乎故都【逸曰已矣絶望之词也无人谓无贤人也屈原言已矣者我怀徳不见用以楚国无有贤人知我忠信之故也自伤之词也言众人无有知已已复何为思故乡念楚国也　向曰言时代无知我之忠正者又何须归于楚国】既莫足与为美政兮吾将从彭咸之所居【逸曰言时世人君无道不足与共行美徳善政我将自沈汨渊从彭成而居处也铣同逸注】
　　九歌四首
　　屈平【铣曰楚南郡之邑沅湘之间其俗信鬼好祠作鼔舞以乐诸神原既遭放逐含怀忧恚见俗人祭祀之礼歌舞之乐其辞鄙陋因为作九歌之曲上言事神之歌下寄见黜之情以讽焉九者阳数之极自谓否极取为歌名矣】
　　王逸注【序曰九歌者屈原之所作也昔楚南郢之邑其俗信鬼而好祠其祠必作乐鼔舞因为作九歌之曲托之以讽谏也】
　　东皇太一【济曰每篇之目皆楚之神名所以列于篇后者亦犹毛诗题章之趣】
　　吉日兮辰良穆将愉【逾】兮上皇【逸曰日谓甲乙辰谓寅邜也穆敬也愉乐也上皇谓东皇太乙也言已将脩祭祀必择吉辰之日斋戒恭敬以宴乐天神　向曰太一星名天之尊神祠在楚东以配东帝故云东皇】抚长劔兮玉珥【饵】璆锵鸣兮琳琅【逸曰抚持也珥谓劔镡也劔者所以威不服卫有徳故抚持之也璆琳琅皆美玉名也锵佩声也诗曰佩玉锵锵言已供神有道乃使灵巫佩持好劔以辟邪恶垂众佩周旋而舞动鸣玉玉锵五音而和且有节度　翰曰玉珥劔镡也璆琳琅皆玉名以之为佩锵然而鸣】瑶席兮玉瑱【镇】盍将把兮琼芳【逸曰尽何不也把持也琼玉枝也言已脩饰清洁以瑶玉为席美玉为瑱灵巫何不持乎乃把玉枝以为香　济曰言灵巫何不持琼枝以为芳香皆取美洁也】蕙肴蒸兮兰借【慈夜】奠桂酒兮椒浆【逸曰蕙肴以蕙草蒸肉也借所以借饭食也易曰借用白茅桂酒切桂以置酒中也椒浆以椒置浆中也言已供待弥敬及以蕙蒸肴芳兰为借进桂酒椒浆以备五味也　良曰以蕙草蒸肉以兰借饭食以桂置酒中以椒置浆中皆取芬芳也肴肉也蕙兰皆香草也奠祭也桂椒皆香美木】扬枹【浮】兮拊鼔疏缓节兮安歌陈竽瑟兮浩倡【逸曰拊击也疏希也言膳既具不敢寜处亲举枹击鼔使灵巫缓节而舞徐歌相和以乐神也浩大也言已陈列竽瑟大倡作乐以自竭尽也　铣曰扬举也枹鼔杖也使疏节希缓而安音清歌复陈列竽瑟大倡作乐以极其情】灵偃蹇兮姣服芳菲菲兮满堂【逸曰灵谓巫也偃蹇舞貌也姣好也服饰也菲菲芳貌也言乃使姣好之巫被服盛饰举足奋袂偃蹇而舞芬芳菲菲盈满堂室也　向曰菲菲香气也】五音纷兮繁防君欣欣兮乐康【逸曰五音宫商角征羽也纷盛貌也繁众也欣欣喜貌康安也言已重作众乐合防五音纷然盛美神已欢欣厌饱喜乐则身蒙庆祐家受多福也屈原以为神无形声难事易失然人竭心尽礼则歆其祀而恵降以祉自伤履行忠诚以事于君不见信任而身放逐以危殆也　翰曰繁防错杂也君谓东皇也欣欣和悦貌言脩洁酒食极陈鼔乐神常欢歆而降之福自伤忠信事上卒不见明而遭放弃以至危苦】
　　云中君
　　浴兰汤兮沐芳华采衣兮若英灵连蜷【巨员】兮既留烂昭昭兮未央【逸曰华采五色也若杜若也言已将脩飨祭以事灵神乃先使灵巫先浴兰汤沐香芷衣五采华衣饰以杜若之英以自洁饰灵巫也楚人名巫为灵子连蜷巫迎神道引貌也既已也留止也烂光貌也昭昭明貌也未央未已也巫执事肃敬奉迎导引神顔貌矜庄形体连蜷神则欢喜安留见止见其先容烂然昭明长无极已　良曰兰若皆香草也灵巫也连蜷导引神貌央极也言将祭祀之时先使灵巫沐浴兰芳衣五色之服务其芳洁又饰若英也导引也云中君使留心于此神光烂然明明无极云中君云师屏翳也】蹇将憺【徒滥】兮寿宫与日月兮齐光【逸曰蹇词也憺安也夀宫供神之处也祠祀皆欲得夀故名为夀宫也言云师既至在于夀宫歆飨酒食憺然安乐无有去意也齐同也光明也言云师丰隆爵位尊髙乃与日月同光明也夫云兴而日月暗云藏而日月明故言齐光也　铣曰蹇辞也夀宫祠神所也神既安乐徳又光明乃与日月齐也】龙驾兮帝服聊翺游兮周章【逸曰龙驾言云神驾龙帝谓五方之帝也服饰也言天尊云神使之乗龙兼衣言青黄五采之色与五方帝同服也聊且也周章犹周流也言云神居无常处动则翺翔周流徃来且游且翺也　向曰言神驾云龙之车为五方帝服翺游周章徃来迅疾貌】灵皇皇兮既降猋【必遥】逺举兮云中【逸曰灵谓云神也皇皇美貌也降下也言神来下其皇皇而美有光文也猋去疾貌云中其所居也言云神徃来急疾饮食既饱猋然逺举复还其处翰曰云中神所居】览冀州兮有余横四海兮焉穷【逸曰览望也两河间曰冀州余犹他方也言云神所在髙邈乃望于冀州尚复见他方也穷极也言云神出入奄忽须臾之间横行四海安有穷极者也　济曰言神所居髙絶下览冀州横望四海皆有余而无极冀州尧所都也思有道之君故览之】思夫君兮太息极劳心兮【五臣作忡忡逸曰君谓云神忧心貌也屈原见云一动千里周徧四海想得随从观望四方以志已忧思而念之终不可得故太息而叹中心烦劳而　良曰夫君谓灵神以喻君也言夫君所居髙逺下制有国我之思君终不可见故叹息而忧心也】
　　湘君
　　君不行兮夷犹蹇谁留兮中洲【逸曰君谓湘君也夷犹犹豫也言湘君所在土地肥饶又有崄岨故其神常安不肯游荡既设祭祀使巫请呼之尚复犹豫蹇词也留待也中洲洲中也水中可居者为洲言湘君蹇然难行谁留待于水中之洲乎以为尧二女娶舜有苗不服舜往征之二女从而不反道死于沅湘之间因为湘夫人也所留葢谓此二女铣曰君湘水神也蹇语辞也言神乐其所居犹豫不降于此谁将留待于中洲乎欲神之速至也】美要【妙】兮宜脩沛【普赖】吾乗兮桂舟【逸曰要好貌也脩饰也言二女之貌要而好又宜脩饰也沛行貌也舟船也吾屈原自谓也言已虽在湖泽之中犹乗桂木之船沛然而行　向曰思神容仪美好又宜脩饰也我复乘桂舟以迎神也舟用桂者取香洁之异】令沅湘兮无波使江水兮安流【逸曰沅湘水名言已乗船常恐危殆愿君令沅湘无波涌使江顺径徐流则得安也翰曰愿神使波安流而我不危殆也沅湘二水名】望夫君兮归【五臣作未】来吹参差兮谁思【逸曰君谓湘君参差泂箫也言已瞻望于君而未肯来则吹萧作乐君当复谁思念　良曰夫君神也谓神肯来斯而我作乐吹声参差当复思谁言思神之甚】驾飞龙兮北征邅【连】吾道兮洞庭【逸曰屈原思神略垂意念楚国驾飞龙北行还亟归故居也邅转也洞庭太湖也言已欲乗龙而归不敢随从大道愿转江湖之侧安委曲之径欲急至也　良曰原思既毕念反楚国愿驾飞龙北行转道于洞庭湖上而直归也】薜【薄闭】荔【丽】拍兮蕙绸承【五臣作采】荃【七全】桡【而遥】兮兰旌【五臣作旗　逸曰薜荔香草也拍搏壁也绸防束也诗曰绸缪束楚荃香草也桡小楫也屈原言已居家则以薜荔搏饰四壁蕙草缚屋乗舟船则以荃为楫櫂兰为旌斾动以香洁自脩饰也　铣曰薜荔蕙荃兰皆香草也原言我居家缚香草以搏四壁亦以为楫棹亦以为旌旗芬芳洁清有如此也】望涔【岑】阳兮极浦横大江兮扬灵【逸曰涔阳者江陭名也近附郢防逺也浦涯水也灵精诚也屈原思念楚国愿乗轻舟上望江海之逺浦附郢之陭以泄忧念横度大江扬已精诚冀能感寤怀王使还已也　向曰涔阳浦接于楚都极逺也言我逺游此浦将横絶大江扬其精诚于君侧冀君感悟复命我也】扬灵兮未极女婵媛【爰】兮为余太息【逸曰极已也女谓女嬃也屈原姊也婵媛犹牵引也言已逺扬精诚虽欲自竭尽终无从逹故女嬃牵引责之数为已太息悲毒欲使屈原改性易行随风俗也　翰曰女谓屈平姊女嬃也言我扬精诚未已女嬃牵引时事以为不变节从俗终不可而为我叹息也】横流涕兮潺【仕连】湲【为元】隐思君兮陫【符沸】侧【逸曰潺湲流貎也屈原感女嬃之言亦欲变节而意不能改内自悲伤涕泣横流君谓怀王也陫陋也言已虽见放弃隐伏山野犹从侧陋之中思念君也　良曰潺湲流貌陫陋也感女嬃之言泣涕横流隐伏侧陋弥思君子】桂櫂兮兰栧【翊例】斵【丁角】冰兮积雪【逸曰斵斫也言已乗船遭天盛寒举其楫斵所冰冻纷然如积雪言已勤苦　铣曰櫂楫也栧船傍板也桂兰取其香也言志不通犹乗舟值天盛寒举其楫棹斵斫冰冻纷如积雪徒为勤苦而不得前】采薜荔兮水中搴芙蓉兮木末【逸曰搴手取也芙蓉荷花也生水中屈原言已执忠信之行以事于君其志不合犹入池涉水而求薜荔登山縁木而采芙蓉固不可得　向曰薜荔香草也生于陆芙蓉荷华也生于水言已执忠信之行求合于君亦犹入水池之中而采薜荔登山木之末而取芙蓉固无遂理搴取也】心不同兮媒劳恩不甚兮轻絶【逸曰言婚姻所好心意不同则媒人疲劳而无功也屈原自喻行与君异终不可合亦疲劳而已言人交接初浅思不甚笃则轻相与离絶也言已与君同姓共祖无离絶之义　翰曰为婚婣者其心不同徒使媒人劳苦恩情不能甚厚者则必轻易离絶事君之道亦类此焉】石濑兮浅浅【牋】飞龙兮翩翩【逸曰屈原忧愁俯视川水见石濑浅浅疾流而下将有所至仰见飞龙翩翩而上将有所登自伤弃在草野终无所登至也　济曰濑湍水也浅浅流貌原既忧怨下视水石浅浅而流仰观飞龙翩翩而举物皆逐性我独不然也】交不忠兮怨长期不信兮告余【五臣作我】以不闲【音闲　逸曰交友也忠厚也朋友相与不厚则长相怨恨也言已执履忠贞虽获罪过不敢怨恨于众人闲暇也言君常与已期欲其为治后以谗言之故更告我以不闲暇遂以疏逺　良曰言君与臣下为友而臣为不忠则怨而责之已为不信则以为不闲疾其君初欲与已为治后遂相背焉】朝骋骛兮江臯夕弭节兮北渚【逸曰朝以喻已盛也泽曲曰臯言已愿及朝明已年盛时任重驰骋以行道徳弭安也渚水涯也夕以喻衰言日夕将暮日日衰老弭情安意终于草野　铣曰夕喻衰也喻已盛少之时愿驱驰于君前及衰谢之日反安意于草野自叹之辞也骋骛疾行也弭节安意也】鸟次兮屋上水周兮堂下【逸曰次舍也过信为次周旋也言已所居在湖泽之中众鸟舍止我之屋上流水周旋已之堂下自伤与鸟兽鱼鼈为伍　向曰言已在江湖之中鸟止于屋水周绕于堂】捐余玦【决】兮江中遗余佩兮澧【礼】浦【逸曰玦玉佩也先王所以命臣之瑞也故与环即还与玦即去也遗离也佩琼琚之属也言已虽见放逐常思念君设欲逺去犹捐玦佩置于水涯冀君求已示有还意　济曰捐遗皆置也玦佩皆朝服之饰置于江澧二水之涯者冀君命已犹可以用也】采芳洲兮杜若将以遗兮下女【逸曰芳洲香草丛生水中之处遗与也女隂也以喻臣谓已之俦匹也言已愿于芳芬絶异之洲采取杜若以与贞正之人思与同志终不变更　良曰芳洲多生香草也故于此采杜若焉下女喻贤臣也欲将已之美投于贤臣者思与同志复为治道】时不可兮再得聊逍遥兮容与【逸曰言日不再中年不再盛也逍遥游戏也言天时不再至人年不再盛已既老矣不遇于时聊且逍遥而游容与而戏以待天命之至也　铣曰自言忧愁欲以决死死不再生何由复遇逍遥容与待君之命冀得尽其诚心焉】
　　湘夫人
　　帝子降兮北渚目眇眇兮愁予【逸曰帝子谓尧女也降下也言尧二女娥皇女英随帝不反随于湘水之渚因为湘夫人眇眇好貌也予屈原自谓也尧二女仪徳美好眇然絶异又配帝舜而乃没命水中屈原自伤不遭值尧而遇暗君亦将沈身湘流故曰愁我也　向曰其神仪徳美好愁我失志焉】嫋嫋【奴鸟】兮秋风洞庭波兮木叶下【逸曰嫋嫋秋风摇木貌言秋风疾则草木摇湘水波而树叶落矣以言君政急则众人愁而贤者伤矣　翰曰洞庭湖名言秋风疾则草木摇落江湖生波喻小人用事则君子弃逐】登白苹兮【五臣本无登字苹作苹音烦】骋望与佳期兮夕张【去声叶韵　逸曰苹草秋生骋平也佳期谓湘夫人也不敢指斥尊者故言佳也张施也言已愿以始秋苹草初生望平之时脩设祭具夕早洒扫张施帷帐与夫人期歆飨之也　良曰言已愿以此夕设祭祀张帷帐冀夫人之神来此歆飨以喻张设忠信以待君命】鸟萃兮苹中罾何为兮木上【逸曰萃集也罾鱼网也夫鸟当集木巅而言草中罾当在水中而言木上以喻所愿不得失其所也　济曰苹水草也鸟当集木上今在水中罾宜置水中今在木上以喻已志反覆失所也】沅有芷【止】兮澧有兰思公子兮未敢言【逸曰言沅水之中有盛茂之芷澧水之外有芬芳之兰异于众草以兴湘夫人美好亦异于众人公子谓湘夫人也重以卑说尊故变言公子也言已想若舜之遇二女二女虽死犹思其神所以不敢逹言者士当须介女当须媒也　铣曰芷兰皆香草也喻已之善也公子谓夫人喻君也未敢言者欲待贤主】慌【荒】忽兮逺望观流水兮潺湲【逸曰言神鬼荒怱往来无形近而视之彷佛若存逺而望之但见水流潺湲也　向曰慌怱无形貌言逺望不见但覩流水潺湲】麋何为【五臣作食】兮庭中蛟何为兮水裔【逸曰麋兽名蛟龙类也言麋当在山林而在庭中蛟当在深渊而在水涯以言小人当处野而升朝廷贤者当居尊官而为仆翰曰麋当在山野今任庭中蛟当在深泉今在水际以喻君子小人翻覆失所也裔际也】朝驰余马兮江臯夕济兮西澨【时制切　逸曰济渡也自伤驱驰不出湖泽之域　济曰泽畔曰臯澨水涯也言朝夕徃来不出于湖泽之间】闻佳人兮召予将腾驾兮偕逝【逸曰予屈原自谓也偕俱也逝徃也屈原幽居草泽思神念鬼冀湘夫人有命呼已则愿腾驾而徃不待侣偶也良曰佳人谓湘夫人也冀闻夫人召我将腾驰车马与使者俱往喻有君命亦将然矣】筑室兮水中葺【七入】之兮以荷盖【逸曰屈原困于世上愿筑室水中托附神明而居处也　铣曰葺茨也自伤困于世上愿筑室结茨于水底用荷叶葢之务以清洁托附于神而居也】荃【七全】壁兮紫坛播芳椒兮成堂【逸曰以荃草饰室壁累紫贝为坛布香椒于堂上　向曰荃香草也紫紫贝椒香木也以此物饰屋壁坛堂也】桂栋兮兰橑【老】辛夷楣【眉】兮药【乌角】房【逸曰以桂木为屋栋以木兰为榱辛夷香草以作户楣药白芷也房屋也　翰曰桂香木兰辛夷药香草也橑椽也楣门楣也又以馨香为房之饰】罔薜荔兮为帷擗【普覔】蕙【五臣作莲】櫋【弥縁】兮既张【逸曰罔结也结薜荔为帷帐檘折也以折蕙覆櫋屋　济曰櫋屋聨也薜荔蕙皆香草罔结以为帷帐擗折以为屋联尽张设于中也】白玉兮为镇疏石兰【五臣本有兮字】以为芳【逸曰以玉镇生席石兰香草疏布陈也　良曰以玉镇坐席也石兰香草疏布其芳气】芷葺【五臣本有之字】兮荷屋缭【了】之兮【五臣本有以字】杜蘅【逸曰葺葢屋也缭缚束也杜蘅香草也铣曰芷杜蘅皆香草也以芷草及荷叶葺以葢屋又束缚杜蘅置于水中】合百草兮实庭建芳馨兮庑门【逸曰合百草之华以实庭也馨香之逺闻者也积之以为门庑也屈原生遭浊世忧愁困极意欲随従鬼神筑室水中与湘夫人此邻而处然犹积众芳以为殿堂脩饰弥盛行善弥髙也　向曰百草皆香草实满也建树馨香庑屋也言又以为门屋矣所筑室于此者欲与大人为邻也】九疑缤兮并迎【去】灵之来兮如云【逸曰言舜使九疑之山神缤然来迎二女则百神侍送众多如云　翰曰舜塟九疑山使其山之神灵来迎二女其来之众缤纷如云也】捐余袂兮江中遗余褋【牒】兮澧浦【逸曰袂衣袖也褋襜襦也屈原设托与湘夫人共邻处舜复迎之而去穷困无所依故欲捐弃衣物裸身而行将适九夷也　良曰褋礼襜袖襦也皆事神所用也今夫人既去君复背已无所用也故弃遗之】搴汀洲兮杜若将以遗兮逺者【逸曰汀平也逺者谓髙贤隐士也言已虽欲之九夷絶域之外犹求髙贤之士采平洲香草以遗之共与脩道徳也　济曰搴取也杜若以喻诚信逺者神及君也】时不可兮骤得聊逍遥兮容与【逸曰言富贵有命天时难值不可数得聊且游戏以尽年夀也　铣曰骤数也】











　　文选巻三十二
　　钦定四库全书
　　文选巻三十三
　　梁　昭　明　太　子　萧　统　编
　　唐李善吕延济刘良张铣吕向李周翰注
　　骚下
　　九歌二首
　　屈平
　　秋兰兮蘪芜罗生兮堂下【户　逸曰言已供神之室闲而清净众香之草又环其堂下罗列而生诚司命君所宜幸集也】緑叶兮素华【五臣本作枝】芳菲菲兮袭予【上声逸曰袭及也予我也言芳草茂盛吐叶垂华芳香菲菲上及我也　向曰菲菲香气皆喻怀忠洁也】夫【符】人自有兮美子荪何以【五臣本作为】兮愁苦【逸曰夫人谓万民也荪谓司命也言天下万民人人自有子孙司命何为主握其年命而用思愁苦　翰曰夫凢也荪香草谓司命也言凡人各自有美爱臣子司命何为愁苦而司主之葢自伤也司命星名主知生死辅天行化诛恶防善也】秋兰兮青青緑叶兮紫茎【逸曰言已事神崇敬重种芳草茎叶五色香益畅也】满堂兮美人忽独与余兮目成【逸曰言万民众多美人并防盛满于堂而司命独与我睨而相视成为亲亲也　济曰满堂喻天下也谓天下亦有善人而司命独与我相目结成亲亲者为我脩道徳尔谓初与已善时】入不言兮出不辞【逸曰言神往来奄忽入不语言出不诀辞其志难知也　良曰司命神初与已善后乃徃来飘忽出入不言不辞】乗回风兮载云旗【逸曰言司命之去乘风载云其形儿不可得见　良曰乘风载云以离于我喻君之心与我相背也】悲莫悲兮生别离乐莫乐兮新相知【逸曰屈原思神略毕忧愁复出乃长叹曰人居世悲哀莫痛与妻子生别离伤也已当之言天下之乐莫大于男女始相知之时也屈原言已无所相知之乐而有生离之忧　铣曰喻已初近君而乐后去君而悲也】荷衣兮蕙带倐而来兮忽而逝【逸曰言司命被服香净往来奄忽难当值也　向曰言神被服香洁倐忽往来终不可逢以喻君】夕宿兮帝郊君谁须兮云之际【逸曰帝谓天帝言司命之去暮宿于天帝之郊谁待于云之际乎幸其有意而顾已　翰曰须待也谓神宿于天帝之郊青云之际将谁待乎冀君犹待已而命之】与汝游兮九河冲飚起兮水扬波与汝沐兮咸池晞汝发兮阳之阿【逸曰咸池星名也葢天池晞干也诗云匪阳不睎阿曲阿日所行也言已愿托司命俱沐咸池干发阳阿斋戒洁已冀防天祐也　济曰汝谓司命神也九河天河也冲飚暴风也喻已与君俱行政教于国】望美人兮未来临风怳兮浩歌【逸曰美人谓司命也怳失意皃也言已望司命而未肯来临疾风而大歌冀神闻之而来至也良曰美人神也以喻望君之使未来临风怳然而大歌也浩大也】孔葢兮翠旌登九天兮抚彗【囚嵗】星【逸曰言司命以孔雀之翅为车葢翡翠之羽为旌旗言殊饰也九天八方中央也言司命乃升九天之上抚持彗星欲扫除邪恶辅仁贤也铣曰又欲以孔雀翡翠毛为车葢旌旗飞登于天抚扫彗星也言愿将忠正美行还于君前翦谗贼矣】竦长劒兮拥幼艾荃【五臣本作荪】独宜兮为民正【逸曰竦执也幼少也艾长也言司命持长剑以诛絶恶拥防万人长少使各得其命言司命执心公方无所阿私善者佑之恶者诛之故宜为万民之正　向曰竦执也艾长也荪香草谓神也言神若能执长剑诛邪臣拥防国之幼长若如此则神实宜为天下万人之正者矣皆喻其君焉】
　　右少司命
　　若有人兮山之阿被薜荔兮带女萝【逸曰有人谓山鬼也阿曲隅也女萝莵丝也言山鬼彷佛若人见山之阿被薜荔之衣以兔丝为带也薜荔菟丝皆无根縁物而生山鬼亦奄怱无形故衣之以为饰也　翰曰言山鬼若在于山曲被带美草以为饰】既含睇兮又宜笑子慕予兮善窈窕【逸曰睇微盼也言山鬼之状体含妙容美目盼然又好口齿而宜笑子谓山鬼也窈窕好貌也诗云窈窕淑女言山鬼之貌既以姱丽亦复慕我有善行好姿是故来见其容　良曰喻君初与已忠诚而用之余同逸注】乗赤豹兮从文貍辛夷车兮结桂旗【逸曰辛夷香草也言山鬼出入乗赤豹从文貍结桂与辛夷以为车旗言有香洁也　济曰赤豹文貍皆竒兽也将以乗骑侍从者明异于众也又以芳香草木为车旗者弥以自饰也】被石兰兮带杜衡折芳馨兮遗所思【逸曰石兰杜衡皆香草也所思谓清洁之士若屈原者也言山鬼脩饰众香以崇其神屈原履行清洁以厉其身神人同好故折香馨相遗以同其志也　铣曰所思谓君也喻已被带忠信又以嘉言而纳于君也】余处幽篁兮终不见天路险难兮独后来【力知切逸曰言山鬼所处乃在幽昧之内终不见天地所以来出归有徳也或曰幽篁竹深言所处既深其路阻险又难故来晩暮后诸神　向曰幽深也篁竹丛也言已处江山竹丛之间上不见道路险阻欲与神游独在诸神之后喻已不得见君谗邪填塞难以前进所以索居于此】表独立兮山之上云容容兮而在下【音户】杳杳冥冥兮羌昼晦【逸曰表特也言山鬼后到独立于山之上而自异也言山鬼所在至髙云出其下虽白昼犹冥晦　翰曰表明也虽明然自异立于山上终被云鄣蔽其下使不通也容容云出貌　济曰杳深也晦暗也羌语词也言云气深厚冥冥使昼日昏暗】东风飘兮神灵雨【逸曰飘风貌也诗云匪风飘兮言东风飘然而起则灵应之而雨以言隂阳相感风雨相和屈原自伤独无和也　济曰自伤诚信不能感君余同逸注】留灵脩兮憺【徒滥】忘归嵗既晏兮孰华予【上声　逸曰灵脩谓怀王也晏晩也孰谁也言已宿留怀王冀其还已心中憺然安而忘归年嵗晩暮将欲疲老谁当复使我荣华也　良曰灵脩谓君也言君若能除去谗邪我则可进留止于君所不然则嵗晏衰老孰能荣华我乎】采山秀兮于山间石磊磊兮葛蔓蔓【莫盘反叶韵　逸曰三秀谓芝草也言已欲服芝草以延年命周旋山问采而求之终不能得但见山石磊磊葛草蔓蔓或曰三秀秀才之士隠处者也言石葛者喻所在深也　铣曰芝草一嵗三秀磊磊石貌蔓蔓葛貌芝草仙药采不可得但见葛石尔亦犹贤哲难逢谄谀者众也】怨公子兮怅忘归【逸曰公子谓公子椒也言所以怨公子椒者以其知已忠信而不肯达故我怅然失志而忘归也向曰言子椒知已忠信而不肯达之于君余注同】君思我兮不得闲【音闲　逸曰言怀王时思念我顾不肯以闲暇之日召已谋议　向曰君纵相思为小人在侧亦无暇召我也】山中人兮芳杜若饮石泉兮防松栢君思我兮然疑作【逸曰山中人屈原自谓也言已虽在山中无人之处犹取杜若以为芬芳饮石泉之水防松栢之木饮食居处动以香洁自脩饰君思我兮言怀王有思我时然谗言妄作故令狐疑者也翰曰自言居山中以杜若为美饮清洁之水防贞实之木君亦有思我之时而谗邪在傍起其疑惑也作起也】雷填填【田】兮雨防防猨啾啾兮狖夜鸣风飒飒【素合】兮木萧萧【逸曰言已在深山之中遭雷电暴雨猨猴号呴风木摇动以言恐惧失其所也或曰雷为诸侯以兴于君云雨冥昧以兴佞臣猨猴善鸣以兴谗言风以喻政木以喻人雷填填者君妄怒也雨冥冥者羣佞聚也猨啾啾者谗夫弄口也风飒飒者政烦扰也木萧萧者民惊骇也　济曰填填雷声冥冥雨貌啾啾猨声皆喻谗言也　良注同】思公子兮徒离忧【逸曰言已恐子椒不见逹故遂忧愁　良曰思子椒不能用贤使国若此但使我罗其忧愁也离罗也】
　　右山鬼
　　九章一首【逸曰序曰九章者屈原之所作也屈原放江南之野故复作九章章着也明也言已所陈忠信之道甚明着　翰曰原既放逐又作九章自述其志九义与九歌同】
　　屈平
　　余幼好此竒服兮年既老而不衰【逸曰竒异也或曰竒服好服也哀懈也已少好竒玮之服履忠贞之行至老不懈　铣曰衰退也原言少好竒服异行虽年老而此心不退】带长铗【颊】之陆离兮冠切云之崔巍【五回反　逸曰长铗剑名也其所握长剑楚人名曰长铗也崔巍高皃也言已内备忠信之志外带长利之剑戴崔巍之冠其高切青云也　向曰陆离剑低昻儿切云冠名】被明月兮佩宝璐世溷【胡困】浊而莫余知兮【五臣本无兮字逸曰在背曰被宝璐美玉也言已背被明月之珠腰佩美玉徳宝兼备行度清白溷乱也浊贪也　翰曰被犹服也明月珠名璐玉名言我冠带佩服莫不盛美加之忠信贞洁而遭世溷浊无相知者】吾方髙驰而不顾【逸曰言时世贪乱遭君蔽闇无有知我之贤然犹高行抗志终不回曲也　济曰顾世上如此故高驰不顾】驾青虬兮骖白螭【逸曰言虬螭神兽宜于驾乗以喻贤人清白宜可信任也　济曰愿骖驾虬螭而逺去也虬螭皆龙类】吾与重华游兮瑶之圃登昆仑兮食【五臣本作飱】玉英【逸曰重华舜名也瑶石次玉也圃园也言已想侍虞舜游玉圃犹言遇圣朝升清朝也犹言坐明堂受爵位　良田瑶圃玉英皆美言之言愿得及圣君游于平代升清朝而食其禄也】与天地兮比夀与日月兮齐光【逸曰言已年与天地相敌名与日月同曜也　铣曰言若得值于此时而我年徳冀如是也】哀南夷之莫吾知兮旦余济乎【五臣作于】江湘【逸曰屈原怨毒楚俗嫉害忠贞乃曰可哀哉南夷之人无知我贤者也旦明也济渡也言已放弃以明旦时始去遂渡江湘之水言明旦者纪时明刺君不明也　　向曰南夷谓楚也莫吾知谓莫知我也言渡水而去之】乗鄂【五各】渚而反顾兮欸【哀】秋冬之绪风【逸曰乘登也鄂渚地名也欸叹也绪余也言已登鄂渚髙岸还望楚国向秋冬比风愁而长叹之中忧思也　翰曰乘登也鄂渚地名反顾楚都也欸叹也绪余也秋冬之风揺落万物比之谗佞是以叹焉】步余马兮山皋邸余车兮方林【逸曰邸舍也方林地名言我马壮强行山皋无所驱驰我车坚牢舍于方林无所载任也以言已才徳方壮诚可任用弃在山野亦无所施也　济曰邸舍也方林地方言马壮车坚弃在山野喻才行方美不被任用也】乗舲【音零】船余上沅兮齐吴榜【普盂切】以击汰【音太　逸曰舲船船有窻牖者也吴榜船櫂也汰水也言已始去乘窻船西上沅湘之水士卒齐举大櫂而击水波自伤去朝堂之上而入湖泽之中也或曰齐悲歌言愁思也　良曰舲船名也吴榜船棹也汰波也】船容与而不进兮淹回水而疑滞【逸曰疑惑也滞留也言士众虽同力引櫂船犹不进随水流使已疑惑有意还之者也铣曰容与徐动儿淹留也回水回流也疑滞者恋楚国也】朝发枉渚兮夕宿辰阳【逸曰枉渚地名辰阳亦地名言已乃从枉渚宿辰阳自伤去国日逺也或曰枉曲也渚沚也辰时也阳明也言已将去枉曲之俗而处时明之乡　向同注】苟【五臣本作等】余【五臣本有心】其端直兮虽僻逺之何伤【逸曰苟诚也僻左也言我惟行正直之心虽在逺僻之域犹有善称无害病也故论语曰子欲居九夷也　翰曰原自解之辞苟且也】入溆浦余儃【五臣本作邅陟连切】佪【五臣本作回】兮迷不知吾之所如【逸曰溆水名也迷惑也如之也言已思念楚国虽循水涯意犹迷惑不知所之　济曰溆亦浦类也邅转回旋也如往也至此迷惑思君之深也】深林杳以冥冥兮乃猨狖【余救】之所居【草木茂盛非贤士之道径　良曰冥冥暗皃猨狖轻捷之兽喻国之昏乱邪巧生焉非贤智所能处也】山峻高以蔽日兮【逸曰言险阻危倾也　铣曰日以喻君山以喻臣】下幽晦以多雨【逸曰言暑湿泥泞也　铣曰言臣巧佞蔽于君徳幽暗多雨喻臣下望施恩惠以自树也】霰雪纷其无垠【音银】兮云霏霏而承宇【逸曰涉冰冻之盛寒室屋沉没与天连也或曰日以喻君山以喻臣霰雪以喻残贼云以象佞人山峻高以蔽日者谓臣掩君明也下幽晦以多雨者羣下专擅施恩泽也霰雪纷其无垠者残贼之政害仁贤也云霏霏而承宇者佞人并进满朝廷也　良曰霰雪无垠喻谗夫害政云承于宇喻佞人满朝垠畔也霏霏雪皃】哀吾生之无乐兮【逸曰遭遇谗佞失官禄也】幽独处乎山中【逸曰逺离亲戚而斥逐也】吾不能变心而从俗兮【逸曰终不易志随枉曲也】固将愁苦而终穷【逸曰愁思无聊身困极也】接舆髠【坤】首兮桑扈臝【力果】行【逸曰接舆楚狂接舆也髠剔也首头也自刑体避世不仕也桑扈隠士也去衣羸袒效夷也言屈原不容于世引此隠者以自慰良曰言解裳羸裎以效夷狄比一人者皆因乱世故以自喻】忠不必用兮贤不必以【逸曰以亦用也】伍子逢殃兮【逸曰伍子伍子胥也为吴王夫差臣谏令伐越夫差不听遂赐剑而自杀后越竟灭吴故逢殃也　济注同】比干葅【庄居】醢【呼改切　逸曰比干纣之诸父也纣淫惑妲己作糟丘酒池长夜之饮斮朝涉剖孕妇比干正谏纣怒妲己曰圣人之心有七孔于是乃杀比干剖其心而观之故言葅醢也　济注同】与前世而皆然兮【逸曰谓行忠直而遇患害若比干子胥者】吾又何【五臣本无何字】怨乎今之人【逸曰言自古有迷乱之君若纣夫差不用忠信防国亡身当何为复怨今之君乎　铣曰言观接舆桑扈伍子胥比干则我亦何怨此自抑之辞也】余将董道而不豫兮固将重昏而终身【逸曰董正也豫犹豫也言已虽见先贤执忠被害犹正身直行志不犹豫而有狐疑也昏乱也言已不逢明君思虑交错心将重乱以终年命　向曰董正也豫犹豫也昏乱也言我但将守正道而不犹豫终思其君使心错乱以终其年也】
　　右涉江
　　卜居【逸曰序曰卜居者屈原之所作也原放弃乃往太卜之家卜已居俗何所宜行　翰曰原
　　往太卜之家卜已宜何所居因述其辞】
　　屈平
　　屈平既放三年【逸曰违去郢都处山林也】不得复见【逸曰道路僻逺所在深也】竭智尽忠【逸曰建造防谋披胷心也】蔽鄣于谗【逸曰遇谄佞也】心烦意乱【逸曰意愦闷也】不知所从【逸曰迷瞀昡也】乃【五臣本无乃字】往见太卜郑詹尹【逸曰稽神明也郑詹尹工师姓名也济曰郑詹尹卜者姓名】曰余有所疑【逸曰意惑遑也】愿因先生决之【逸曰断吉凶也】詹尹乃端防拂【逸曰整仪容也　良曰防蓍也立蓍拂以展敬也】曰君将何以教之【逸曰愿闻其要　铣曰曰者詹尹辞也君谓原也何以教者问其要也】屈原曰【逸曰吐词请也】吾宁悃悃【苦本】款款【逸曰志纯也　向曰悃款勤苦皃】朴以忠乎【逸曰竭诚信也向曰朴质也】将送往劳【去声】来【逸曰追俗人也】斯无穷乎【逸曰不困贫也　向曰送往劳来随俗高下也以此二事问其所宜以下类此】宁诛鉏草茅【逸曰刈蒿菅也】以力耕乎【逸曰耕稼穑也】将游大人【逸曰事贵戚也】以成名乎【逸曰荣誉立也　翰曰大人谓君之贵幸者】宁正言不讳【逸曰谏君恶也】以危身乎【逸曰被刑戮也】将从俗富贵【逸曰食重禄也】以媮【俞】生乎【逸曰身安乐也　济曰媮乐也】宁超然高举【逸曰让官爵也】以保真乎【逸曰守黙也】将哫【足】訾【赀】栗【栗】斯【逸曰承顔色也】喔【握】咿【伊】【五臣本作嚅音儒】唲【儿　逸曰强笑噱也】以事妇人乎【逸曰诎蜷局也　铣曰哫訾栗斯承顔色皃喔咿嚅唲彊言笑也以事妇人谄君之所宠也】宁亷洁正直【逸曰志如玉也】以自清乎【逸曰脩絜白也】将突【吐怱】梯滑【骨】稽【逸曰转随俗也】如脂如韦【逸曰柔弱曲也】以絜【苦结】楹乎【逸曰顺滑泽也向曰突梯滑稽委曲顺俗也如脂如韦能滑柔也絜楹谓同谄谀也】宁昻昻【逸曰志行高也】若
　　千里之驹乎【逸曰才絶殊也】将汜汜【五臣本作泛泛逸曰普爱众也】若水中之鳬乎【逸曰羣戏游也】与波上下【逸曰随众高卑】偷以全吾躯乎【逸曰身无忧患翰曰昻昻马行儿千里车展才力也泛泛鸟浮儿水中鳬与羣游也与波上下偷以全躯苟自免也】宁
　　与骐骥抗轭乎【逸曰冲天驱也】将随驽马之迹乎【逸曰安步徐也　济曰骐骥抗轭喻与贤才齐列也驽马喻不才之臣抗举也轭车轭也】宁与黄鹄比翼乎【逸曰飞云隅也】将与鸡鹜争食乎【逸曰啄糠糟也　良曰黄鹄喻逸士也鸡鹜喻谗夫也比翼犹并肩也争食争食禄也鹜鸭也】此孰吉孰凶【逸曰谁喜忧也】何去何从【逸曰安所由也　铣曰问詹尹吉凶之所从也】世【五臣本作俗】溷【胡困】浊而不清【逸曰货赂行也】蝉翼为重【逸曰近谗佞也】千钧为轻【逸曰逺忠良也　向曰随俗颠倒重小人轻君子也三十斤曰钧】黄钟毁弃【逸曰贤隠藏也】瓦釡雷鸣【逸曰愚讙讼也　翰曰黄钟乐器喻礼乐之士瓦釜喻庸下之人雷鸣者惊众也】谗人高张【去　逸曰居朝堂也】贤士无名【逸曰身穷困也济曰高张居庙堂也】于嗟嘿嘿兮【逸曰世莫论也】谁知吾之廉贞【逸曰不别】
　　【贤也　良曰嘿嘿不言皃】詹尹乃释防而谢【逸曰愚不能明　铣曰释舍也谢辞也】曰夫尺有所短【逸曰骐骥不骤中庭】寸有所长【逸曰鸡鹤知时而鸣】物有所不足【逸曰地亏东南角也】智有所不明【逸曰孔子厄陈蔡也】数有所不逮【逸曰天不可计量也　向曰逮及也】神有所不通【逸曰日不能夜照也】用君之心【逸曰所念虑也】行君之意【逸曰遂本操也】防诚不能知此【五臣本无此】事【逸曰不能决君之志】
　　渔父【逸曰序曰渔父者屈原之所作渔父避俗时遇屈原怪而问之遂相应荅　翰曰渔父避
　　世而隠于渔者也原因而叙焉】
　　屈平
　　屈原既放【逸曰身斥逐也】游于江潭【逸曰戏水侧也】行吟泽畔【逸曰履荆棘也】顔色憔悴【逸曰皯霉黒也皯古旱切霉力迟切】形容枯槁【老也逸曰癯瘦瘠也】渔父见而问之【逸曰怪屈原也】曰子非三闾大夫与【逸曰谓其故官】何故至于斯【逸曰曷为遭此患也　良曰三闾大夫原故官】屈原曰世人【五臣本无人】皆浊【逸曰众贪鄙也】我独清【逸曰忠絜已也】众人皆醉【逸曰惑财贿也】我独醒【逸曰廉自守也】是以见放【五臣有耳字　逸曰弃草野也】渔父曰【逸曰隠士言也】圣人不凝滞于万物【五臣本无万字　逸曰不困辱其身也】而能与世推移【逸曰随俗方圆】世人皆浊【逸曰人贪婪也】何不淈【胡骨】其泥【逸曰同其风也】而扬其波【逸曰与沉浮也　铣曰淈泥扬波稍随其流也淈浊也】众人皆醉【逸曰巧佞曲也】何不餔【脯】其糟【逸曰从其俗也】而歠【昌悦】其醨【音离逸曰食其禄也　向曰餔糟歠醨微同其事也餔食也歠饮也糟醨皆酒滓】何故深思髙举【逸曰独行忠直】自令放为【逸曰逺在他域　翰曰深思谓忧君与民也】屈原曰吾闻之【逸曰受圣制也】新沐者必弹冠【逸曰拂士芥也】新浴者必振衣【逸曰去尘秽也　济曰弹振去其尘也】安能以身之察察【逸曰已清絜也】受物之汶汶【莫奔】者乎【逸曰防垢尘也　向曰察察絜白也汶汶尘垢也】宁赴湘流【逸曰自沉渊也】葬于江鱼腹中【逸曰身消烂也】安能以皓皓之白【逸曰皓皓犹皎皎也】防世俗之尘埃乎【逸曰被污防也翰曰皓白喻贞絜尘埃喻防汚也】渔父莞【五臣作胡板切】【五臣作尔】而笑【逸曰笑离防也　济曰莞尔微笑也】鼓枻【五臣本作栧弋例切】而去【逸曰叩船舷也　济注同】乃歌曰沧浪之水清兮【逸曰喻世昭明】可以濯我缨【逸曰沐浴陞朝　良曰清喻明时可以脩饰冠缨而仕也沧浪之水江水名也】沧浪之水浊兮【逸曰喻世昏闇】可以濯我足【逸曰宜隠遁也　铣曰浊喻乱世可以抗足逺去】遂去不复与言【逸曰合道真也】
　　九辩五首【逸曰序曰九辩者楚大夫宋玉之所作也辩者变也九者阳之数也道之纲纪也谓陈説道徳以变説君也宋玉屈原弟子闵惜其师忠而放逐故作九辩以述其志也】
　　宋玉【向曰玉屈原弟子惜其师忠信见放故作此辞以辩之皆代原之意九义亦与九歌同】
　　悲哉秋之为气也【逸曰寒气聊戾嵗将暮也】萧瑟兮【逸曰隂令促急风疾暴也】草木揺落【五臣本有兮字】而变衰【逸曰华叶陨零肥润去也形体易色枝枯槁也自伤不遇将与草木俱衰老也　翰曰萧瑟秋风皃言屈原枉见放逐其情如秋节之悲故托言秋之为状而盛述之】憭栗【栗】兮【逸曰思念暴戾心自伤也济曰憭栗犹凄怆也】若在逺行【逸曰逺客出去】
　　【之他方也】登山临水兮【逸曰升高逺望视江河也】送将归【逸曰族亲别逝还故乡】泬【血】寥兮【逸曰泬寥旷荡而虚静也或曰萧萧条条无云皃也】天高而气清【逸曰秋天高朗体清明也言天高朗照见无形伤君昏乱不聪明也】寂漻【聊】兮【逸曰源渎顺流漠无声也　良曰寂漻虚静皃】收潦【老】而水清【逸曰沟无溢潦百川静也言川水夏浊而秋清伤君无有清明之时也　良曰潦雨水】憯【千坎】凄増郗【虚毅】兮【逸曰怆痛感动叹息也铣曰憯凄悲痛皃欷泣叹】薄寒之中人【逸曰伤我饥肤变顔色也　铣曰薄迫也有似迫寒之伤人】怆怳懭【曰广】悢【朗】兮【逸曰中情怆惘意不得也】去故而就新【逸曰初防鉏铻志未合也　向曰怆怳懭悢皆悲伤也去故就新别离也】坎【力敢】兮【逸曰数遭患祸身困穷也　翰注同】贫士失职【逸曰亡失财物逢寇贼也翰曰失职亡其财物也】而志不平【逸曰心常愤懑意未明也】廓落兮【逸曰防志失耦块独立也　济曰廓落空寂也】羇旅而无友生【逸曰逺容寄居孤单特也】惆怅兮【逸曰后党失辈惘愁毒也　良曰惆怅悲哀也】而私自怜【逸曰窃内念已自闵伤也】燕翩翩其辞归兮【逸曰将入大海飞徊翔也】蝉寂寞而无声【逸曰螗蜩敛翅而复藏也　铣曰言秋深　　也翩翩飞皃寂寞无声也余同逸注】鴈噰噰【邕】而南游兮【逸曰雄雌和乐羣戏行也】鹍鸡啁【竹交】唽【陟辖】而悲鸣【逸曰奋翼呼而低昻也夫燕蝉遇秋寒将穴处而怀惧鴈鹍鸡喜乐而逸豫言无有鴈鹍鸡之喜而有蝉燕之忧也　向曰噰噰啁唽皆声也】独申旦而不寐兮【逸曰夜坐视瞻而终明也】哀蟋蟀之宵征【逸曰见蜻之夜行自伤放弃与昆虫为双也或曰宵征谓七月在野八月在宇九月在户十月蟋蟀入我牀下是其宵征行也翰曰申至宵夜征行也】时亹亹【尾】而过中兮【逸曰年已遇半日进徃也亹亹进皃也诗曰亹亹文王也】蹇淹留而无成【逸曰虽乆夀者无成功也　济曰亹亹行皃过中谓渐衰暮也蹇语辞也念已将老淹留草泽无所成者也】
　　悲忧穷蹙【子六】兮【逸曰脩徳见过愁惧惶也】独处廓【逸曰孤立特止居一方也　良曰廓空也谓已穷蹙处于空泽者也】有美一人兮【逸曰位尊服好谓怀王也　良曰美人谓君也】心不绎【逸曰常念弗解内结藏也　良曰绎解也言思君之心常不解也】去乡离家兮【逸曰背违邑里之他乡也】来逺客【逸曰去郢南征济沅湘也铣曰逺客谓放江南也】超逍遥兮【逸曰逺出游逝离州域也　铣曰无所依也】今焉薄【逸曰欲止无贤皆谗贼也　铣曰焉何薄止也】专思君兮【逸曰执心一意在胷臆也】不可化【逸曰同性亲聫恩义笃也　向曰化变也】君不知兮【逸曰聪明浅短志迷惑也】可奈何【逸曰顽嚣难启长叹息也】蓄怨兮积思【逸曰结恨在心虑愤郁也】心烦憺【徒滥】兮忘食事【逸曰思君念主忽不食也　翰曰憺忧也言思君烦忧忘其饮食】愿一见兮道余意【逸曰舒写忠诚自陈列也　良曰愿一见君道忠信之意】君之心兮与余异【逸曰方圆殊性犹白黑也　良曰君心以是为非故与余异】车驾兮朅【绮烈】而归不得见兮心悲【逸曰回逝言还欲反国也自伤流离路隔塞也　济曰朅去也将去归国而君不见察故悲心也】倚结軨【零】兮太息【逸曰伏车重軨而啼泣也　铣曰軨车墙木】涕潺湲兮霑轼【逸曰泣下交流濡茵席铣曰潺湲涕流皃轼车上所慿者】慷慨絶兮不得【逸曰中心志恨心剥切也】中瞀【莫构】乱兮迷惑【逸曰思念烦惑忘南北也　铣曰叹与相絶而不见使中昏乱迷惑也瞀昏也】私自怜兮何极【逸曰哀乐命薄常念戚也翰曰自怜失志也极穷也】心怦怦【普萌】兮谅直【逸曰志行忠正无所告也　翰曰然而心存谅直终日不足也怦怦心不足貌】
　　皇天平分四时兮【逸曰何宜春生而秋杀也】窃独悲此凛秋【逸曰微霜凄怆寒栗烈也　济曰言秋气凛然而万物揺落喻已为谗邪所害是以播迁故窃悲此也】白露既下降百草兮【逸曰万物羣生将被害也】奄离披【五臣本作被】此梧楸【逸曰痛伤茂木人芟刈也　良曰言秋气伤物之甚也奄同离罗也既凋百草而梧楸同罹此患百草喻百姓林木喻贤人】去白日之昭昭兮【逸曰违离天明而湮没也　铣曰白日喻君言放逐去君】袭长夜之悠悠【逸曰永处冥冥而覆蔽也　铣曰袭长夜谓因受覆蔽也悠悠无穷也】离芳蔼之方壮兮余委约而悲愁【逸曰去已盛美之光容身体疲病而忧穷　向曰芳蔼盛皃言离去芳盛之徳方壮之年使余委弃而悲愁也约弃也】秋既先戒以白露兮【逸曰君不徳而严令】冬又申之以严霜【逸曰刑罚刻峻而重深也翰曰喻暴虐相济为害也申重也】收恢台之孟夏兮【逸曰上无仁恩以养民夫天制四时春生夏长人君则之以养万物秋收冬藏亦顺其宜而行刑罚故君贤臣忠政合大中则品庶安宁万物丰茂上闇下伪用法残虐则贞良被害草木枯落故宋玉援引天时托譬草木以茂美树兴于仁贤早遇霜露怀徳君子忠而被害也　济曰夏以长物恢台长养也】然坎傺【勑例】而沈藏【逸曰民无住足窜岩薮也楚人谓住曰傺　济曰坎傺陷止也言收敛长养之气使陷止沈藏但以秋气杀物矣皆喻楚之君臣也】叶菸【于】邑【五臣本作防】而无色兮枝烦挐【五臣本作拏匿居切】而交横【逸曰顔容变易而苍黒柯条糺错而崱嶷也　良曰言草木残瘁也菸防伤坏也烦挐扰乱也】顔淫溢而将罢兮【逸曰形貌羸瘦无润泽也　铣曰顔容也淫溢防渐也罢毁也】柯彷【抚冈】佛【抚贵】而委【五臣本作于为切】黄【逸曰腹内空虚皮朝腊也铣曰柯枝也黄叶凋】萷【朔】櫹槮【森】之可哀兮形销铄而瘀【央预】伤【逸曰华叶已落茎独立也身体焦枯被病乆也　向曰萷櫹槮华叶既落瘀病也皆喻已离愁苦也】惟其纷糅【女又】而将落兮【逸曰蓬茸颠仆根蠹朽也　翰曰帷思也纷糅众杂也言思奸邪众杂或毁落】恨其失时而无当【逸曰不值圣主而年老也　翰曰又恨失其明时不与贤君相当】览【五臣本作擥】騑辔而下节兮【逸曰安步徐马而勿驱也济曰为此擥辔按节徐行游涉草泽也下节按节也】聊逍遥以相羊【五臣本作佯　逸曰】
　　【且徐低徊以游戏也济曰逍遥和佯游涉貌】岁忽忽而遒尽兮恐余夀之弗将【逸曰年嵗逝往之若流惧我性命之不长也　良曰怱忽运行貌将长也】悼余生之不时兮【逸曰伤已幼少后三王也　铣曰悼伤也不时不遇明时】逢此世之俇【丘王】攘【如羊逸曰卒遇谮谗而遽惶也铣曰俇攘忧惧貌】澹【徙敢】容与而独倚兮【逸曰茕茕独立无朋党也　向曰澹容与徐步也倚立也】蟋蟀鸣此西堂【逸曰自闵伤已与虫并也】心怵惕而震荡【五臣本作荡】兮【逸曰思虑惕动沸若汤也翰曰怵惕震荡自惊动也】何所忧之多方【逸曰内念君父及兄弟也　翰曰方犹为也】仰明月而太息兮【逸曰上告昊天愬神灵也】步列星而极明【逸曰周览九天仰观星宿不能卧寐乃至明也　济曰极至也】窃悲夫蕙华之曽敷兮纷旖【竒】旎【女绮反五臣作猗柅】乎都房【逸曰蕙草芬芳以兴在位之贤臣被服盛饰于宫殿也旖旎盛貌也诗云旖旎其华　良曰曽重敷布也旖旎盛貌都大房花房也喻君初好善布徳有如此也】何曽华【逸无华字】之无实兮【逸曰外貌若忠而心佞也】从风雨而飞飏【逸曰随君嗜欲而回倾也夫风为号令雨为徳惠故风动而草木揺雨降而万物植故以风雨喻君政言徳惠所由出之也　铣曰喻其后随佞人之言】以为君独服此蕙兮嗟无以异于众芳【逸曰体受正气而髙明乃与问佞臣同情也　向曰我谓君独好美行乃无异于人之心而受其佞也嗟叹声也】闵竒思之不通兮【逸曰伤已忠防无由入也　向曰闵　自伤也竒思谓忠信也】将去君而髙翔【逸曰适彼乐土之他越也　向曰髙翔逺去也】心闵怜之惨凄兮【逸曰内自哀念心恻隠也　济曰心之忧伤愿见君而自明惨凄忧貌】愿一见而有明【逸曰分别忠心与伪惑也】重无怨而生离兮【逸曰身无罪过而放逐也　良曰重念也自念无怨咎于君而生离隔】中结轸而増伤【逸曰肝胆破裂心剖腷也普逼切　良曰心中结轸怨忧而増悲伤】岂不郁陶而思君兮【逸曰愤念蓄积盈胷臆也】君之门以九重【逸曰门闱扃闭道路塞也　铣曰虽思见君而君门深邃不可至也】猛犬狺狺【银】而迎吠【扶废】兮【逸曰谗佞讙呼而在侧也向曰猛犬狺狺开口貌迎吠距贤人使不得进也】闗梁闭而不通【逸曰阍人承指呵问急也向曰闭闗喻塞贤路也】皇天淫溢而秋霖兮【逸曰乆雨连日泽深厚也翰曰霖多雨也】后土何时兮得干【逸曰山阜濡泽草木茂也　翰曰后土地也】块独守此无泽兮仰浮云而永叹【平声逸曰不防恩施独枯槁愬天语神我何咎也　翰曰言众人皆防君泽而我独不霑故仰望而长叹也块独也】
　　何时俗之工巧兮【逸曰世人辩慧造诈伪也】背绳墨而改错【七故反逸曰违废圣典背仁义也夫绳墨者工之法度也仁义者民之正路也绳墨用则曲木截仁义进则谗佞防二者殊义不可不察也　济曰喻信诈伪弃忠正易置礼法也错置也】却骐骥而不乗兮【逸曰斥逐子胥与比干也　良曰骐骥良马喻贤才也】防驽骀【徒哀】而取路【逸曰言任竖刁与椒兰也良曰喻疎贤才而亲不肖也驽骀喻不肖】当世岂无骐骥兮诚莫之能善
　　御【逸曰家有稷契与管晏世无尧舜及桓文也　铣曰言岂无贤才但君不能用也御谓御马者】见执辔者非其人兮故驹跳【条】而逺去【逸曰遭值桀纣之乱昏也被髪为奴走横奔也　向曰言见君非好善之主贤人皆避而逺去驹即骥骥也跳走貌】凫鴈皆唼【所申反】夫梁藻兮鳯愈飘翔而髙举【逸曰羣小在位食重禄贤者伏匿窜山谷也　翰曰喻不肖者食禄则贤人髙举而不留也唼鸟食也梁米藻水草也】圜【员】凿而方枘【汭】兮吾固知其鉏【牀举】铻而难入【逸曰正直邪枉行殊则也所务不同若粉墨也　济曰若凿圆穴斫方木内之而必参差不可入喻邪佞在前忠贤何由能进钜铻相距貌】众鸟皆有所登栖兮鳯独【五臣本无独字】遑遑而无所集【逸曰羣佞并进处官爵孔子栖栖而困厄也良曰喻羣邪皆有其位贤才窜逐独无所托遑遑不得所貌】愿衔枚而无言兮常【五臣本作尝】被君之渥洽【逸曰意欲括囊而静黙前防宠遇锡祉福也　铣曰我亦欲不言而自弃为昔者尝受君之厚泽故复不能已衔枚所以止言者也渥厚也洽泽也】太公九十乃显荣兮诚未遇其匹合【逸曰吕尚耆老然后贵遭值文王功冠世也　翰曰太公吕尚年九十而穷困遭西伯而用之当未遇之时故无匹偶而与相合也言已所以弃逐者其行亦不与君意同也】谓骐骥兮安归【逸曰踌躇吴坂遇伯乐也】谓鳯凰兮安栖【逸曰集栖梧桐食竹实也　向曰骐骥安归在于良乐鳯凰安栖在于圣明自喻时无知已也】变古易俗兮世衰【逸曰以贤为愚时闇惑也　济曰言代衰之时则必变古之法改常之道】今之相者兮举肥【逸曰不量才能视顔色也　济曰将相士而用葢举肥美者不言其才行此疾时之深焉】骐骥伏匿而不见兮【逸曰仁贤幽处而隠藏也】鳯凰髙飞而不下【逸曰智者逺逝之四方也】鸟兽犹知怀徳兮【逸曰慕归尧舜之明徳】何云贤士之不处【逸曰大老太公归文王也】骥不骤进而求服兮【逸曰干木阖门而辞相也】鳯亦不贪餧【于为】而妄食【逸曰顔阖凿坯而逃亡也】君弃逺而不察兮【逸曰介推割股而自放也】虽愿忠其焉得【逸曰申生至孝而被谤也　良曰皆喻已也服御也餧食也】欲寂寞【五臣作漠】而絶端兮【逸曰武佯愚而不言济曰寂寞止息也】窃不敢忘初之厚徳【逸曰常受禄惠识旧恩也　济曰言我将心不思于君不能忘君昔之厚徳耳】独悲愁其伤人兮【逸曰思念纒结摧肺肝也】冯【五臣作慿】郁郁其何极【逸曰愤懑盈胷终年嵗也　向曰慿郁郁愁心满结也极穷也】
　　招魂【逸曰序曰招魂者宋玉之所作也宋玉怜哀屈原厥命将落作招魂欲以复其精神延其年夀也　翰曰玉哀屈原忧愁山泽魂魄飞散其命将落故作招魂欲以复其精神延其年夀外陈四方之恶内崇楚国之美以讽于君冀其觉悟而还之】
　　宋玉
　　朕幼清以廉絜兮【逸曰朕我也不求曰清不受曰廉不汗曰絜】身服义而未沫【音昧　逸曰沫已也言我少小脩清絜之行身服仁义未曽有懈已之时也　济曰皆代原为辞余注同】主此盛徳兮牵于俗而芜秽【逸曰牵引也不冶曰芜多草曰秽言已施行常以道徳为主以忠事君以信结交为俗人所推引徳能芜秽无所用也　良曰主守也言已主执仁义忠信之徳为谗佞所牵迫使荒芜秽汚而不得进】上无所考此盛徳兮【逸曰考校也】长离【五臣作罹】殃而愁苦【逸曰殃祸也言已履行忠信而遇闇主上则无所考校已盛徳长遭殃祸愁苦而已铣曰上君也考察罹罗也】帝告巫阳【逸曰帝谓天也女曰巫阳其名也　向曰玉假立天帝及】
　　【巫阳以为辞端】曰有人在下我欲辅之【逸曰人谓贤人也则屈原也宋玉上设天意祐助贞良故曰帝告巫阳有贤人屈原在于下方我欲辅成其志以厉黎民也　翰曰人即原也辅祐也】魂魄离散汝筮予【五臣作与】之【逸曰魂者身之精魄者性之决也所以经纬五脏保守形体也蓍曰筮尚书曰决之蓍言天帝哀闵屈原魂魄离散身将颠沛巫阳筮问求索得而与之使反其身　翰曰着曰筮使筮其所宜而与招其魂使复其精神】巫阳对曰掌梦【逸曰巫阳对天帝言招魂者本掌梦之官所主职也】上帝其命难从【逸曰言天帝难从掌梦之官欲使巫阳招之也】若必筮予之恐后谢之【五臣本无之】不能复用巫阳焉【逸曰谢去也巫阳言如必欲先筮问求魂魄所在然后与之恐后世怠懈必去卜筮之法不能复脩用但招之可也　济曰阳对天帝云招魂者乃掌梦官之职也帝既难从志欲使阳若必筮而招之恐后代懈怠去卜筮之法但以招魂为事阳意不欲以筮与招相次而行以为不筮而招亦足可也】乃下招曰【逸曰巫阳受天帝之命因下招屈原之魂也】魂兮来归【逸曰还归屈原之身】去君之恒干【逸曰恒常也干体也易曰贞者事之干也】何为兮四方些【蘓贺反　逸曰言魂灵当扶人养命何为去君之常体而逺之四方乎夫人须魂而生魂待人而荣二者别离命则霣零也或曰去君之恒闬里也楚人名里曰闬也　良曰君谓原也言原魂何为去常体游四方些辞也】舍【五臣本作楚】君之乐处而离【五臣作罹】彼不祥些【逸曰舍置也祥善也言何为舍君楚国饶乐之处陆离走不善之乡以触众恶也　铣曰舍去也罹罗也】魂兮归来东方不可以托些【逸曰托寄也论语曰可以托六尺之孤言东方之俗其人无义不可以托寄身也】长人千仞唯魂是索些【逸曰言东方有长人国其髙千仞主求人魂而食之也　向曰七尺曰仞索求也皆假立其恶而甚言之】十日代出流金铄石些【逸曰代更也铄销也言东方有扶桑之木十日并在其上以次更行其势酷烈金石坚刚皆为销释翰曰铄融也】彼皆习之魂往必释些【逸曰释解也言彼十日之处自习其热魂行到身必解烂也翰曰谓热也彼方人皆惯习之而得不毁魂往彼必见消释】归来归来【五臣本无下归来二字】不可以托些【逸曰言魂宜急来归此诚不可托附而居】魂兮归来南方不可以止些【逸曰言南方之俗其人无信不可乆留也】雕题墨齿【逸曰雕画也题额也】得人肉以祀以其骨为醢【海】些【逸曰醢酱也言南极之人雕画其额齿牙尽黒常食蛇得人之肉用祭先祖复以其骨为醢酱　良曰南方人镂额墨齿祀祭也醢肉酱也雕镂也题额也】蝮【福】虵蓁蓁【侧巾　逸曰蝮大虵也蓁蓁积聚之貌】封狐千里些【逸曰封狐大狐也言炎土之气多蝮虺积聚蓁蓁争欲齧人又有大狐健走千里求食不可逢遇也　向曰蝮蛇毒虵名蓁蓁聚貌封狐大狐也其长千里】雄虺九首往来倐忽吞人以益其心些【逸曰倐忽疾急貌也言复有雄虺一身九头徃来奄忽常喜吞人魂魄以益其贼害之心也济曰虺亦虵名益其心助其毒也】归来【五臣本作魂兮】归来不可【五臣本有以字】乆淫些【逸曰淫游也言其恶如此不可乆游必被害也　济曰淫淹也】魂兮归来西方之害流沙千里些【逸曰流沙沙流而行也言西方之地厥土不毛流沙滑滑昼夜流行从横千里又无舟航者也】旋入雷渊【逸曰旋转也渊室也】爢【五臣本作麋】散而不可止些【逸曰爢碎也言欲涉流沙则回入雷公之室运转而行身虽爢碎尚不可得休止也　铣同逸注】幸而得脱其外旷宇些【逸曰旷大也宇野也言从雷渊虽得免脱其外复有旷逺之野无人之土也翰同逸注】赤蚁若象【逸曰蚁蚍蜉也】蠭【五臣本作蜂】若壶些【逸曰壶干瓠也言旷野之中有赤蚁其大如象又有大飞蜂腹大如壶皆有虿毒能杀人　翰同逸注】五谷不生丛菅是食些【逸曰柴棘为丛菅茅也言西极之地不生五谷其人但食菅草若羣牛也　济同逸注】其土烂人求水无所得些【逸曰言西方之土温暑而热焦烂人身肉渴欲求水无有源泉不可得也良曰烂人言热】　彷【蒲忙】徉无所倚广大无所极些【逸曰倚依也言欲彷徉东西无人可依其野广大行不可极也　铣曰彷徉游行貌极穷也】归来归来恐自遗贼些【逸曰贼害也魂魄欲徃者自予贼害　向曰贼害也】魂兮归来北方不可以止些増冰峨峨飞雪千里些【逸曰言北方常寒其水重累峨峨如山凉风急疾雪随之飞行千里乃至地也　翰曰増积也峨峨髙貌】归来归来【五臣本无下归来二字】不可以乆【五臣本有止字】些【逸曰言其寒杀人不可乆留也】魂兮归来君无上天些【逸曰天不可得上也】虎豹九闗啄害下人些【逸曰啄齧也天门九重使神虎豹执其开闭言啄天下欲上之人而杀之　向同逸注】一夫九首拔木九千些【逸曰言有丈夫身九头强梁多力从朝至暮拔大木九千枚也　良同逸注】豺狼从【五臣子恭切】目徃来侁侁【所臻】些【逸曰侁侁行声也诗曰侁侁征夫有豺狼之兽其日皆从奔走徃来其声侁侁争欲啗人　铣曰从竖也侁侁众貌】悬人以嬉投之深渊些【逸曰投擿也言豺狼得人不即啗食先悬其头用之嬉戏疲倦已后乃擿于深渊之底而弃也　向同逸注】致命于帝然后得暝【五臣本作眠】些【逸曰暝卧也言投人已讫上致命于天帝然后乃得眠卧也　翰曰致送也送人之命于天帝然后得眠也】归来归来徃恐危身些【五臣本无此二句　逸曰徃则逢害身危殆也】魂兮归来君无下此幽都些【逸曰幽都地下后土所治也地下幽故曰幽都　济注同】土伯九约其角觺觺些【逸曰土伯后土之侯伯也约屈也觺觺角利貌也地有土伯执衞门戸其身九屈有角觺觺触害人也　良曰约屈也上伯后土之诸侯也其身九屈其角铦利而触害人觺觺铦利貌】敦脄【妹】血拇【母】逐人駓駓【丕】些【逸曰敦厚也脄背也拇手拇指也駓駓走貌也言土伯之状广肩厚背逐人駓駓其走捷疾以手中血漫汚人　铣同逸注】参目虎首其身若牛些【逸曰言土伯之头其貌如虎而有三目身又肥大状如牛矣参三也】此皆甘人归来归来【五臣本无下归来二字】恐自遗灾些【逸曰甘美也灾害也此物食人以为甘美徃必自害不旋踵　翰曰遗与也　翰同逸注】魂兮归来入脩门些【逸曰脩门郢城门也宋王设呼屈原之魂归楚都入郢门欲以感激怀王使还之也　济曰脩门郢城门使原之魂归楚都入郢门欲以感激于君】工祝招君背行先些【逸曰工巧也男巫曰祝背倍也言选择名工巧辩之巫使招呼君倍道先行在前宜随也　良曰工祝良巫也君谓原言良巫背行在先君宜在后】秦篝【古侯】齐缕【逸曰篝落也缕线也】郑緜络些【逸曰绵纒也络缚也言为君魂作衣乃使秦人织其篝落齐人作防缕郑国之工纒而缚之坚而且好也　铣曰篝落缕线也绵纒系也铣同逸注】　招具该备永啸呼些【逸曰该亦备也言撰设甘美招魂之具靡不毕备故长啸大呼以招君也夫啸者隂也呼者阳也隂主魂阳主魄故必啸呼以感之也　向曰言撰设招魂之具无不该备故长啸大呼以招君也】魂兮归来反故居些【逸曰反还也故古也言宜急来归还古昔之处】天地四方多贼奸些【逸曰贼害奸恶也言天有虎豹地有土伯东有长人西有赤蚁南有雄虺北有増冰皆为奸恶以贼害也　翰同逸注】像设君【五臣本作居】室静闲【闲】安些【逸曰像法也无声曰静室寛曰闲言乃为君造设第室法像旧庐所在之处清净寛闲可安之翰同逸注】　髙堂邃宇【逸曰邃深也宇屋也】槛层轩些【逸曰槛楯也从曰槛横曰楯轩楼板也言所造之室其堂髙显屋宇深邃下有槛楯上有楼板形容异制且鲜明也　翰同逸注】层台累榭【逸曰层累皆重也有木谓之台无木谓之榭】临髙山些【逸曰言复作层重之台累石之榭其颠上乃临于髙山也或曰临髙山而作台榭也　良同逸注】网戸朱缀【逸曰网戸绮文缕也朱册也缀縁也】刻方连些【逸曰刻镂也横木闗柱为连言门戸之楣皆刻镂绮文朱丹其縁雕镂绮木使方好也　铣曰织绸于户上以朱色缀之又刻镂横木为文章连于上使之方好】冬有突【乌吊】夏【胡雅切　逸曰突复室也夏大屋也诗云于我乎夏屋渠渠也】夏【胡驾切】室寒些【逸曰言隆冬冻寒则有大屋复突温室盛夏暑热则有洞达隂堂其内寒凉也　向曰突夏重屋冬月居之使以温也夏则居于深室之中使以寒凉】川【五臣本作谿】谷径复【逸曰流源为川注谿为谷径过也复反也翰同逸注】流潺湲些【逸曰言所居之舍激导川水经过园庭回通反覆其流急疾又絜净也　翰曰潺湲流貌】光风转蕙【逸曰光风谓而已日出而风草木有光色转揺也】汜【泛】崇兰些【逸曰泛犹泛泛揺动貌也言天霁日明微风奋发动揺草木皆令有光充实兰蕙使之芬芳而益畅　济曰言日光风气转泛薄于兰蕙之丛崇髙也】经堂入奥【乌到】朱尘筵些【逸曰西南隅谓之奥朱丹也筵席也诗云肆筵设席言升殿过堂入房至奥处上则有朱画承尘下则筵簟好席可以休息也或曰朱尘筵谓承尘薄壁防延相连接也　良注同】砥【防】室翠翘絓【五臣本从才音卦】曲琼些【逸曰砥石名翠鸟名翘羽也絓悬也曲琼玉钩也言内卧之室以砥石为壁平而滑泽以翠鸟之羽雕饰玉钩以悬衣物也或曰儃室谓儃佪曲房也　铣注同】翡翠珠被烂齐光些【逸曰雄曰翡雌曰翠被衾也齐同也言牀上之被则饰以翡翠之羽及与珠玑刻画众华其文烂然而同光明向注同】蒻【弱】阿拂壁罗帱【俦】张些【逸曰蒻蒻席也阿曲隅也拂薄也罗绮属也张施也言房内则以蒻席薄牀四壁及与曲隅施罗帱轻且凉也　翰注同】纂组【祖】绮缟【逸曰纂组绶类也】结琦璜些【逸曰璜玉名也言帷帐之细皆用绮缟又以纂组结束璜玉为帐帷者也　济曰繤组绶带也缟练也言帐中用绮练以绶带结束玉璜为其饰也】室中之观多珍怪些【逸曰金玉为珍诡异为怪言从观房室之中四方珍竒玩好怪物　无不毕具　良曰怪异也】兰膏明烛【逸曰以兰香练膏也　铣注同】华容备些【逸曰容貌也日暮游晏然香兰之膏张施明烛观其镫锭镂百兽华奇好备也锭都定切　铣曰华容谓美人也】二八侍宿射【亦】递代些【逸曰二八二列也言大夫有二列之乐晋悼公赐魏绛女乐二八歌钟二肆也射厌也诗云服之无射递更也言使好女十六侍君宴宿意有厌倦则使更相代也或曰递代夕暮也　翰注同】九侯淑女多迅众些【逸曰淑善也迅疾也言复有九国诸侯好善之女多才长意用心齐疾胜于众人也　翰同注】盛鬋【咨践】不同制实满宫些【逸曰鬋鬓也制法也宫犹室也尔雅曰宫谓之室言九侯之女工巧妍雅装饰两结垂髪下鬋形貌诡异不与众同皆来实满充后宫也　良注同】容态好比顺弥代些【逸曰态姿也比亲也弥乆也言美女众多其貌齐同姿态好美自相亲比承顺上意乆则相代　济曰比密也弥犹次也好相亲密和顺次以相代也】弱顔固植謇其有意些【逸曰固坚植志也謇正言貌也言美女内多廉耻弱顔易愧心志坚固不可侵犯则謇然言中礼意者也铣注同】姱【苦】容脩态絙【亘】洞房些【逸曰姱好貌也脩长也絙竟也房室也言复有美好之女其貌姱好多意长智羣聚罗列竟于洞达满房室也　良注同】蛾眉曼【万】睩【禄】目腾光些【逸曰曼泽也睩视貌也驣驰也言美女之貌蛾眉玉貌好目曼泽时睩睩然视精光腾驰惊感人也　翰曰曼长睩视貌腾发也】靡顔腻【女吏】理遗视【绵】些【逸曰靡致也腻滑也遗窃也脉也言美女顔容脂致身体夷滑中心脉时窃视安详谛志不可动也　济曰靡好腻滑也目中朣子言自清澈炯然见其童子】离榭脩幕侍君之闲些【逸曰离别也脩长也幕大帐也闲静也言愿令美女于离宫别观帐幕之中侍君闲静而宴游　良注同】　翡帷翠帱饰髙堂些【逸曰言复以翡翠之羽雕饰帱帐之髙堂以乐君也　铣注同】红壁沙版【逸曰红赤貌也沙丹沙也】玉之梁些【逸曰黒也言堂上四壁皆琧色令之红白又以丹沙尽饰轩版承以黒玉之梁五采分别也　向注同】仰观刻桷【角】画龙虵些【逸曰言仰视屋之榱橑皆刻画龙虵而有文章　翰曰桷椽也】坐堂伏槛临曲池些【逸曰槛桷也言坐于堂上前伏楯下临曲水清可渔钓也　济注同】芙蓉始发杂芰荷些【逸曰芙蓉莲华也芰菱也秦人谓之薢茩言池中有芙蓉始发其芰菱杂错罗列而生俱盛茂也或曰倚荷立生特倚也薢古买切茩去后切　良曰芰水草也荷芙蓉之茎】紫茎屏风文縁【五臣本作緑】波些【逸曰屏风水葵也言复有水葵生于池中其茎紫色风起水动波縁其叶而生文也或曰紫茎言荷叶紫色也屏风谓叶鄣风也　向注同】文异豹饰【逸曰豹犹虎豹也】侍陂【波】陁【驰】些【逸曰陂陁长陛也言侍从之人皆衣虎豹之皮异采之饰侍君堂隅衞阶陛也或曰侍陂池侍从容于君游陂池之中向注同】轩辌【凉】既低【逸曰轩凉皆轻车名也低屯也】步骑罗些【逸曰徒行为步乗马为骑罗列也言官属之车既已屯止步骑士众罗列之陈竢须君命　翰注同】兰薄戸树【逸曰薄附也树种也】琼木篱【五臣本从艹】些【逸曰外以柴落为篱言所造舍种树兰蕙附于门戸玉木为其篱落守御坚重又芬香也　济曰木丛生曰薄言夹戸种丛兰又裁木为藩篱以自蔽琼者美言也】魂兮归来何逺为些【逸曰逺为四方而不归也　良曰言此足可安居何用逺去为也】室家遂宗食多方些【逸曰宗众也方道也言君九族室家以众盛人人晓味故饮食之和多方道也　铣注同】稻粢【子夷】穱【侧角】麦拏【尼居】黄粱些【逸曰稻梁也粢稷也穱择也择麦中先熟者拏糅也言饭则以稻糅稷择新麦糅以黄粱和而柔濡且香滑　向注同】大苦咸酸辛甘行些【逸曰大苦防也辛谓椒姜也甘谓饴宻也言取防汁调和以椒姜醎酢和以饴蜜则辛廿之味皆发而行也余注同】肥牛之腱【纪言】臑【五臣本作胹】若芳些【逸曰腱筋头也臑若熟烂也言取肥牛之腱熟之则美也蘓本切臑仁珠切　济注同】和酸若苦陈吴羮些【逸曰言吴人工作羮和调廿酸其味若苦而后廿者也　良注同】濡鼈炮【蒲交】羔有柘【之夜五臣作蔗】浆些【逸曰羔羊子也柘谓蔗也言复以饴蜜濡鼈炮羔令之烂熟取诸蔗之汁以为浆饮也　铣注同】鹄酸【五臣本作□子兖切】凫煎鸿鸧些【逸曰小曤也鸿鸿鸧也鸧鸧鸹也言复以酢酱烹鹄为羮小臛凫煎熬鸿鸧令肥美也　向注同】露鸡臛【呼各】蠵【五臣本作以规切】厉而不爽些【逸曰露鸡露栖鸡也有菜曰羮无菜曰臛大龟也厉烈也爽败也楚人名羮曰爽言乃复烹露栖之肥鸡臛龟之肉其味清烈不败也　翰注同】粔【竒举】籹【女】蜜饵有餦【张】餭些【逸曰餦餭也以蜜和米面熬煎作粔籹捣黍作饵又有羮众味廿具也　济注同】瑶浆蜜勺【酌】实羽觞些【逸曰瑶玉也勺沾也实满也羽翠羽也觞觚也言食已复有玉浆以蜜沾之满羽觞以潄口　良曰瑶浆玉浆也勺和也实满也觞酒器也挿羽于上也】挫【宗卧】糟冻饮酎【直宥】清凉些【逸曰挫捉也冻也酎醇酒也言盛夏则为覆蹙干酿捉去其糟但取清醇居之上然后饮之酒寒清凉又长味也　铣曰挫捉糟酒滓也可以冻饮酎醇酒也夏饮之可使清凉也】华酌既陈有琼浆些【逸曰酌酒升也言酒尊在前华酌陈列复有玉浆恣意所用者也　向曰华酌谓置华于酒中既陈此味又有琼玉之浆】归来归来【五臣本无下归来二字】反故室敬而无妨些【逸曰妨害也言君魂急来归还反所居故室子孙承事恭敬长无祸害也　翰注同】肴羞未通女乐罗些【逸曰鱼肉为肴羞进也言肴膳已具进举在前賔主之礼慇懃未通则女乐立堂下　济注同】陈钟按鼓造新歌些【逸曰按徐也言乃奏乐作音而撞钟徐鼔造为新曲之歌与众絶异　良曰按犹击也】涉江采菱发扬【五臣本作阳字】荷些【逸曰楚人歌曲也言已涉彼大江南入湖池采取菱芰发扬荷叶喻屈原背去朝堂隠伏草泽失其所也　铣曰涉江采菱阳阿皆楚歌曲名荷当为阿】美人既醉朱顔酡些【逸曰朱赤也着也言美女饮啗醉饱则面着赤色而鲜好也向曰醉也】娭【五臣本作嬉】光视目曽波些【逸曰娭戏也眺也波华也言美人醉乐顾望娭戏身有光文眺视曲眄日采然白黑分明精若水波而重华也　翰注同】被文服纎丽而不竒些【逸曰文谓绮绣也纎谓罗縠也丽美貌也不竒竒也犹诗云不显显也言美女被服绮绣曳罗縠其容靡丽诚独怪竒也　济注同】长髪曼【万】鬋【咨贱】艳陆离些【逸曰曼泽也艳好貌也左氏传曰宋华督见孔父之妻目逆而送之曰美而艳言美人长髪工结鬓鬋滑泽其状艳美仪貌陆离而难形也　良注同】二八齐容起郑舞些【逸曰齐同也郑舞郑国舞也言二八美女其仪容齐一被服同饰奋袂俱起而舞也或曰郑重折屈而舞也　铣曰使美女十六齐为容仪起为郑国之舞】袵【而甚】若交竿抚案下些【逸曰抚抵也言舞者便旋衣袵掉揺回转相拘状如交竹竿以抵案而徐行者也　向曰袵衣襟也言舞人回转衣襟相交如竿也以手抚案其节而徐行也】竽瑟狂防搷【田】鸣鼓些【逸曰狂犹并也搷击也言众乐并防吹竽弹瑟又搷击鼓以进八音为之节也　翰注同】宫庭震惊发激楚些【逸曰激清声也言众人并防宫庭之内莫不震动惊骇复作激楚之声以发其音也　济曰众乐并奏而庭宇震骇又作激楚之声】吴歈【俞】蔡讴奏【五臣本作秦】大吕些【逸曰吴蔡国名也饮讴皆歌也大吕律名也周官曰舞云门奏大吕言乃复使吴人歌谣蔡人讴吟进雅乐奏大吕五音六律声和调也　铣注同】士女杂坐乱而不分些【逸曰言醉饱酣乐合尊促席男女杂坐比肩齐膝恣意调戏乱而不分别也】放陈组缨【逸曰组绶也】班其相纷些【逸曰纷乱也言男女共坐除其威严放其冠缨舒陈印绶班然相乱不可整理也　向注同】郑衞妖玩来杂陈些【逸曰郑衞国名也妖玩好也杂厠也陈列也言郑衞二国复遣妖玩好女来杂厠俱坐而陈列之　翰注同】激楚之结【吉诣】独秀先些【逸曰激感也结头髻也秀异也言郑衞之妖女工于服饰其结殊形能感楚人之心故秀异独前而先进也　良注同】菎【昆】蔽象棊有六【五臣本作博】些【逸曰菎玉蔽簙箸以玉饰之也或言菎蕗今之箭囊也投六箸行棊故为六簙也言宴乐既毕乃设六簙菎蕗作箸象牙为棊妙且好也良注同】分曹并进遒相迫些【逸曰曹偶也遒亦迫也言分曹列耦并进校巧投箸行棊转相遒迫使不得择行也或曰分曹并进者谓并行射礼进之　铣曰曹耦遒急也言务以求胜】成枭【五臣本作防】而牟呼五白些【逸曰倍胜为牟五白簙齿也言已棊已枭当成牟胜射张食棊下逃于窟故呼五白以助投著者也　向注同】晋制犀比【频二】费白日些【逸曰晋国名也制作也比集者也费光貌也言晋国工作簙棊着比集犀角以为雕饰投之皜然如日光　翰注同】铿【苦耕】钟【五臣本作钟】揺虡【竒举】揳【古八反】梓瑟些【逸曰铿撞揺动揳鼓也言众賔既集簙以相乐堂下复鸣大钟左右歌吟鼓琴瑟　铣曰铿击也虡悬钟格言击钟则摇动其格揳抚也以梓木为瑟也】娱酒不废沈日夜些【逸曰娱乐也言虽以酒相娱乐不废政事昼夜沉湎以忘忧也或曰娱酒不废旦也诗曰明发不寐言欢娱日夜湛乐也又曰和乐且躭言昼夜以酒相乐也　向注同】兰膏明烛华镫【登】错些【逸曰言镫锭尽雕琢错镂饰设以禽兽有英华　翰曰言以兰渍膏取其香也华谓有光华又琢错镫使精好】结撰至思兰芳假【古额】些【逸曰撰犹博也假至也书曰假于上下兰芳以喻贤人君能结撰博思至心以思贤人贤人即至也　济注同】人有所极同心赋些【逸曰赋诵也言众座之人各欲尽情与已同心者独诵忠与道徳　良曰极尽赋聚也贤人尽至则冋心相聚君可还也】酎饮既【五臣本无既】尽欢乐先故些【逸曰故旧也言饮酒作乐尽已欢欣者诚欲乐我先祖及与故旧人　铣注同】魂兮归来反故居些【逸曰言魂神宜急来归还楚国居旧故之处安乐无忧也】乱曰
　　献嵗发春兮汨【于笔】吾南征些【逸曰献进也征行也言嵗始来进春气奋扬万物皆含气而生自伤放逐独南行也　向注同】菉【緑】薠【烦】齐叶兮白芷生些【逸曰菉三刍也言屈原于时菉薠之草其叶适齐白芷萌芽方始欲生怀所见自伤哀也犹诗云音我往矣杨栁依依也翰注同】路贯庐江兮左长薄【逸曰贯出也庐江长薄地名也言屈原行先出庐江过歴】
　　【长薄在江北时东行故言左者也　济注同】倚沼畦【胡圭】瀛兮遥望博【逸曰沼池也畦犹区也瀛池中也楚人名泽中曰瀛遥逺也博平也言循江而行遂入池泽其中区瀛逺望平博无人也　良注同】青骊【吕知】结驷兮齐千乗【逸曰纯黑为骊结连也四马为驷也齐同也言屈原尝与君俱猎于此官属驾驷马或青或黑连车千乗皆同服也　铣注同】悬火延起兮顔烝【逸曰悬火悬灯也天也言已时从君夜猎悬灯林木之中其火延起烧于野泽烟上蒸天使黒色也　向注同】步及骤处兮【逸曰骤走也处止也】诱骋先【逸曰诱导也骋驰也言猎时有步行者有乘马走骤者有处止者分以围兽已独驰骋为君先导也　翰注同】抑骛若通兮引车右还【音旋　逸曰抑止也骛驰也若顺也还转也言抑止驰骛者顺通共防引车右转以遮兽也　济注同】与王趋梦兮课后先【逸曰梦泽中也楚名泽中为梦中左氏传曰楚大夫鬬伯比与郧公之女淫而生子弃诸梦中言已与怀王俱猎趋于梦泽之中课第羣臣先至后至也　良曰楚人名草中为梦余注同】君王亲发兮惮【丁达】青兕【徐姊反　逸曰发射也惮惊也言怀王是时亲自射兽惊靑兕牛而不能制也言尝侍从君田猎今改放逐叹而自伤闵　铣曰惮惧也青兕兽名余注同】朱明承夜兮时不可淹【逸曰朱明日也承续也淹淹乆也言嵗月逝往昼夜相续年命将老不可乆处当急来归也　向曰言日夜相承四时不得淹余注同】皋兰被径兮斯路渐【子廉反　逸曰皋泽也被覆也径路也渐没也言泽中香草茂盛覆被径路人无采取者水卒増溢渐没其道将弃捐也以言贤人乆处山野君不事用亦将陨颠也　翰注同】湛湛江水兮上有枫【音风逸曰湛湛水貌枫木名也言湛湛江水浸润枫木使之茂盛伤已不防君惠而身放弃曽不如树木而得其】
　　【所也或曰水旁林中鸟兽所聚不可居也　济注同】目极千里兮伤春心【逸曰言湖泽博平春时草短望见千里令人愁思而伤心也或曰荡春心荡涤也言春时平望逺可以涤荡愁思之心　良注同】魂兮归来哀江南【逸曰言魂魄当急来以归江南土地僻逺山林崄岨诚可哀伤不足处也　铣曰欲使原复归于郢故言江南之地可哀如此皆讽君之辞】
　　招隠士【逸曰序曰招隠士者淮南小山之所作也小山之徒闵伤屈原身虽沈没名徳显闻
　　与隠处山泽无异故作招隠士之赋以彰其志也】
　　刘安【向曰汉书云淮南王安为人好书招致賔客数千人后谋反自杀招隠士者淮南小山之所作也初安好士八公之徒咸慕其徳各竭材智著述篇章分其辞赋以类相次或称大山小山犹诗有大雅小雅也　逸同向注】
　　桂树丛生兮【逸曰桂树芬香以兴屈原之忠也】山之幽【逸曰逺去朝廷而隠藏也　翰曰桂香木喻屈原忠良而窜在草泽】偃蹇连巻【权】兮【逸曰容貌美好徳茂盛也】枝相缭【居休反　逸曰信义枝结条理成也以言才徳髙明宜辅贤君桢干也　济曰皆桂树之美貌亦喻原之美行】山气陇【五臣本作巄力孔切】嵸【则孔】兮【逸曰岑崟防嵯云塕郁也塕乌孔切　良曰巄嵷云气貌】石嵯峨【逸曰嵯峨嶻防峻蔽日也　良曰嵯峨髙貌】谿谷崭【仕咸】岩兮【逸曰﨑岖闻寪险阻也闻呼雅切为于轨切苦滑切　铣曰崭岩险峻貌】水増【五臣本作増】波【逸曰涌跃澧沛流迅疾也】猨狖【余救】羣啸兮【逸曰禽兽所居志乐佚也】虎豹嘷【胡髙反　逸曰猛兽争食欲相龁也以言山谷之中幽深崄阻非君子之所处也猨狖虎豹非贤者之偶也龁下没切　铣曰啸嘷皆声也叹原于山中与此为隅】攀援桂枝兮【逸曰登引山木逺望愁也】聊淹留【逸曰便旋中野立踟蹰也　翰曰援持也言原引持美行淹留于此以侍明君】王孙游兮【逸曰隠士避世在山隅也】不归【逸曰违背旧土弃室家也　济曰原与楚同姓故云王孙】春草生兮【逸曰万物蠢动抽萌芽也】萋萋【逸曰垂条吐叶纷荣华也　济曰萋萋草色】岁暮兮【逸曰年齿已老夀命衰也　良曰嵗暮喻老也】不自聊【逸曰心中烦乱常含忧也良曰不自聊心烦忧也】蟪【惠】蛄【姑】鸣兮【逸曰蜩蝉得夏喜呼号也　良曰蟪姑夏蝉也】啾啾【子由反　逸曰秋节将至悲嘹噍也以言物盛则哀乐极则忧不宜乆隠失盛时也　良曰啾啾声也】坱【乌郎】兮轧【鸟黠反　逸曰雾气昧也　翰注同】山曲【佛　逸曰盘诘屈也　铣注同】心淹留兮【逸曰志望絶也　向注同】洞荒【上】忽【逸曰亡妃匹也　向曰洞荒忽忧思深也】罔兮沕【音勿　逸曰精气失也　济曰失志貌】憭【聊】兮栗【音栗　逸曰心剥切也　良曰伤切貌】虎豹岤【五臣本作穴逸曰嵺穿岤也嵺音料岤音血　铣曰既危苦又进虎豹之穴】丛薄深林兮【逸曰攒荆棘也】人上栗【逸曰恐变色也　向曰栗战也】嵚【钦】崯【吟】碕【绮】礒【蚁】兮硱【欺冰】磈【于鬼】磳【在】硊【鱼委五臣本作防磳磈硊　逸曰山阜嵎也崔巍嵼嵼翰曰山崄峻貌】树轮【济曰轮横枝也】相糺【五臣本作料】兮【逸曰交错扶疎】林木【五臣本无林木二字】茇【五臣本作茷蒲末切】骩【音委逸曰枝叶盘红茇音跋　济注同】青莎杂【五臣本作新】树兮薠【烦】草靃【髓】靡【逸曰草木列居随风披敷　良曰莎薠皆草名　余注同】白鹿麕【居筠】麚【五臣本作防音加】兮或腾或倚【逸曰众禽并游走住殊异　铣曰鹿麕防皆兽名驣倚犹走住】状貌崯崯【吟】兮峨峨【逸曰头角甚殊　向曰崯崯峨峨头角髙貌】凄凄兮漇漇【疏绮反　逸口凄凄漇漇毛衣若濡向注同】猕猴兮熊罴【逸曰百兽皆具也】慕类兮以悲【逸曰哀已不遇也从此已上皆陈山林倾危草木茂盛麋鹿所居虎兕所聚不宜育道徳飬情性欲屈原还归郢也　翰曰言山中之兽犹慕俦类而悲哀放弃独处实难为心也余同逸注】攀援桂枝兮【逸曰配托香木誓同志也】聊淹留【逸曰踟蹰徘徊待明时也】虎豹鬬兮【逸曰残贼之兽忽急怒也】熊罴咆【蒲交反　逸曰贪杀之兽跳梁吼也　济曰咆声也】禽兽骇兮【逸曰雉免之羣惊奔走也　良曰骇惊也】亡其曹【逸曰违离乡党失羣偶也　良曰曹耦也务述山中不可居而使原归也】王孙兮归来【逸曰旋反旧邑入故宇也】山中兮不可以乆留【逸曰诚多患害难隠处也】





　　文选巻三十三
　　钦定四库全书
　　文选巻三十四
　　梁　昭　明　太　子　萧　统　编
　　唐李善吕延济刘良张铣吕向李周翰注
　　七上
  </div>
  <div class="pagination">
   <a href="六臣注文选_page20.html">
    上一页
   </a>
   <span>
    ...
   </span>
   <a href="六臣注文选_page16.html">
    16
   </a>
   <a href="六臣注文选_page17.html">
    17
   </a>
   <a href="六臣注文选_page18.html">
    18
   </a>
   <a href="六臣注文选_page19.html">
    19
   </a>
   <a href="六臣注文选_page20.html">
    20
   </a>
   <span class="current-page">
    21
   </span>
   <a href="六臣注文选_page22.html">
    22
   </a>
   <a href="六臣注文选_page23.html">
    23
   </a>
   <a href="六臣注文选_page24.html">
    24
   </a>
   <a href="六臣注文选_page25.html">
    25
   </a>
   <a href="六臣注文选_page26.html">
    26
   </a>
   <span>
    ...
   </span>
   <a href="六臣注文选_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
