<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 224 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 224 页/共 658 页</h1>
    <div class="content">　　◇争太子和事
　　臣闻太子，国之本根，雅性仁孝，天下归心。今卒责之，将有一朝之虑。昔晋献用骊姬，而申生不存；汉武信江充，而戾太子冤死。臣窃惧太子不堪其忧，虽立思太子之宫，无所复及矣。（《吴志·朱据传》注引殷基《通语》）

卷七十一·吴九
◎仆射存
　　存，失其姓，仕孙权为尚书仆射。
　　◇请授孙虑为镇军大将军疏
　　帝王之兴，莫不褒崇至亲，以光群后。故鲁卫於周，宠冠诸侯，高帝五王，封列于汉，所以藩屏本朝，为国镇卫。建昌侯虑禀性聪敏，才兼文武，于古典制，宜正名号。陛下谦光，未肯如旧，群寮大小，咸用於邑。方今寇恣睢，金鼓未弭，腹心爪牙，惟亲与贤。辄与丞相雍等议，咸以虑宜为镇军大将军，授任偏方，以光大业。（《吴志·孙虑传》）
　　◎羊[155]
　　[155]，南阳人。黄龙初为太子中庶子，寻迁督军使者。赤乌中为始兴太守，後为桂阳太守，卒官。
　　◇上疏请勿绝二宫宾客
　　臣闻古之有天下者，皆先显别适庶，封建子弟，所以尊重祖宗，为国藩表也。二宫拜授，海内称宜，斯乃大吴兴隆之基。顷闻二宫并绝宾客，远近悚然，大小失望。窃从下风，听采众论，咸谓二宫智达英茂，自正名建号，于今三年，德行内著，美称外昭，西北二隅，久所服闻。谓陛下当副顺遐迩所以归德，劝命二宫宾延四远，使异国闻声，思为臣妾。今既未垂意于此，而发明诏，省夺备卫，抑绝宾客，使四方礼敬，不复得通，虽实陛下敦尚古义，欲令二宫专志於学，不复顾虑观听小宜，期於温故博物而已，然非臣下倾企喁喁之至愿也。或谓二宫不遵典式，此臣所以寝息不宁。就如所嫌，犹宜补察，密加斟酌，不使远近得容异言，臣惧积疑成谤，久将宣流，而西北二隅，去国不远，异同之语，易以闻达。闻达之日，声论当兴，将谓二宫有不顺之愆，不审陛下何以解之？若无以解异国，则亦无以释境内。境内守疑，异国兴谤，非所以育巍巍、镇社稷也。愿陛下早发优诏，使二宫周旋礼命如初，则天清地晏，万国幸甚矣。（《吴志·孙霸传》）
　　◇与太常滕胤书
　　锺离子干吾昔知之，不熟，定见其在南海威恩部伍，智勇分明，加操行清纯，有古人之风。（《吴志·锺离牧传》注引《会稽典录》）
　　◇私改胡综太子宾友目
　　元逊才而疏，子嘿精而很，叔发辨而浮，孝敬深而狭。（《吴志·孙登传》注引《江表传》案：诸葛恪字元逊，顾谭字子默，谢景字叔发，范慎字孝敬。）
　　◇殷礼
　　礼字德嗣，云阳人。少为郡吏，守吴县丞。孙权为吴王，召除郎中。赤乌中迁零陵太守。
　　◇上言宜大举伐魏
　　今天弃曹氏，丧诛累见，虎争之际而幼童莅事。陛下身自御戎，取乱侮亡，宜涤荆、扬之地，举强羸之数，使强者执戟，羸者转运，西命益州军于陇右，授诸葛瑾、朱然大众，指事襄阳，陆逊、朱桓别征寿春，大驾入淮阳，历青、徐。襄阳、寿春困于受敌，长安以西务对蜀军，许、洛之众势必分离。掎角瓦解，民必内应，将帅对向，或失便益。一军败绩，则三军离心，便当秣马脂车，陵蹈城邑，乘胜逐北，以定华夏。若不悉军动众，循前轻举，则不足大用，易以屡退。民疲威消，时往力竭，非出兵之策也。（《吴志·大帝传》注引《汉晋·春秋》，零陵太守殷礼言於权，权弗能用之。）
　　◎姚信
　　信字元道，宝鼎初为太常，有《士纬》十卷，《姚氏新书》二卷，集二卷。
　　◇表请褒陆绩女郁生
　　臣闻唐、虞之政，举善而教，旌德擢异，三王所先。是以忠臣烈士，显名国朝，淑妇贞女，表迹家闾。盖所以阐崇化业，广殖清风，使苟有令性，幽明俱箸，苟怀懿姿，士女同荣。故王建寒松之节而齐王表其里，义姑立殊绝之操而鲁侯高其门。臣切见故郁林太守陆绩女子郁生，少履贞特之行，幼立匪石之节，年始十三，适同郡张白。侍庙三月，妇礼未卒，白遭罹家祸，迁死异郡。郁生抗声昭节，义形於色，冠盖交横，誓而不许，奉白姊妹山戋之中，蹈履水火，志怀霜雪，义心固於金石，体信贯於神明，送终以礼，邦土慕则。臣闻昭德以行，显行以爵，苟非名爵，则劝善不严，故士之有诔，鲁人志其勇；杞妇见书，齐人哀其哭。乞蒙圣朝斟酌前训，上开天聪，下垂坤厚，褒郁生以义姑之号，以厉两髦之节，则皇风穆畅，士女改视矣。（《吴志·陆绩传》注引《姚信集》「有表称之曰」云云。）
　　◇昕天论
　　尝览《汉书》云：冬至日在牵牛，去极远；夏至日在东井，去极近。欲以推日之长短，信以太极处二十八宿之中央，虽有远近，不能相倍。若使天裹地如卵含鸡，地何所倚立，而自安固？若有四维柱石，则天之运转，将以相害。使无四维，因水势以浮，则非立性也。若天经地行乎水中，则日月星辰之行，将不得其性。是以两地之说，下地则上地之根也，天行乎两地之间矣。
　　今昕天之说，以为地形立於下，天象运乎上，譬如人为灵虫，形最似天。今人颐前侈临胸，而项不能覆背，近取诸身，故知天之体，南低入地，北则偏高也。又冬至极低，而天运近南，故日去人远，而斗去人近，北天气至，故冰寒也。夏至极起而天运近北，故斗去人远，日去人近，南天气至，故蒸热也。极之高时，日所行地中浅，故夜短；天去地高，故昼长也。极之低时，日所行地中深，故夜长；天去地下浅，故昼短也。然则天行寒依于浑，夏依於盖也。（《晋书·天文志上》，《宋书·天文志一》，《隋书·天文志上》，《御览》二）
　　◇戒子
　　古人行善者，非名之务，非人之为，心自甘之，以为己度，易不亏，始终如一，进合神契，退同人道，故神明之，众人尊之，而声名自显，荣禄自至，其势然也。又有内折外同，吐实怀诈，见贤则暂自新，退居则纵所欲，闻誉则惊自饰，见尤则弃善端。凡失名位，恒多怨而害善，怨一人则众人疾之，害一善则众人怨之，虽欲陷人而进己，不可得也，只所以自毁耳。顾真伪不可掩，褒贬不可妄，舍伪从实，遗己察人，可以通矣；舍己就人，去否适泰，可以弘矣。贵贱无常，唯人所速。苟善，则匹夫之子可至王公；苟不善，则王公之子反为凡庶。可不勉哉。（《艺文类聚》二十三）
　　◎周昭
　　昭字恭远，颖川人，与韦昭、薛莹、华核同述《吴书》。孙休时为中书郎，坐事诛。有《周子新论》九卷。
　　◇赠孙奇诗序
　　散骑侍郎、武骑都尉孙奇字仲容，年十七，以秀才入待帷幄，余作诗一篇，美而讽之。（《御贤》二百四十一引《周绍新论》，即「昭」之误。）
　　◇新论论步骘、严等
　　古今贤士大夫所以失名丧身倾家害国者，其由非一也。然要其大归，总其常患，四者而已。急论议，一也；争名势，二也；重朋党，三也；务欲速，四也。急论议则伤人，争名势则败友，重朋党则蔽主，务欲速则失德，此四者不除，未有能全者也。当世君子能不然者，亦比有之，岂独古人乎！然论其绝异，未若顾豫章、诸葛使君、步丞相、严卫尉、张奋威之为美也。《论语》言「夫子恂恂然善诱人」，又曰「成人之美，不成人之恶」，豫章有之矣。「望之俨然，即之也温，听其言也厉」，使君体之矣。「恭而安，威而不猛」，丞相履之矣。学不求禄，心无苟得，卫尉、奋威蹈之矣。此五君者，虽德实有差，轻重不同，至於趣舍大检，不犯四者，俱一揆也。
　　昔丁出于孤家，吾粲由于牧竖，豫章扬其善，以并陆、全之列，是以人无幽滞而风俗厚焉。使君、丞相、卫尉三君，昔以布衣俱相友善，诸论者因各叙其优劣。初先卫尉，次丞相，而后有使君也；其后并事明主，经营世务，出处之才，仪有不同，先后之名，须反其初，此世常人所决勤薄也。至於三君分好，卒无亏损，岂非古人交哉！又鲁横江昔杖万兵，屯据陆口，当世之美业也。能与不能，孰不愿焉。而横江既亡，卫尉应其选，自以才非将帅，深辞固让，终於不就。后徙九列，迁典八座，荣不足以自曜，禄不足以自奉。至於二君，皆位为上将，穷富极贵。卫尉既无求欲，二君又不称荐，各守所志，保其名好。孔子曰：「君子矜而不争，群而不党。」斯有风矣。又奋威之名，亦三君之次也。当一方之戍，受上将之任，与使君、丞相不异也。然历国事，论功劳，实有先後，故爵位之荣殊焉。而奋威将处此，决能明其部分，心无失道之欲，事无充诎之求，每升朝堂，循礼而动，辞气謇謇，罔不惟忠。叔嗣虽亲贵，言忧其败；蔡文至虽疏贱，谈称其贤。女配太子，受礼若吊，慷慨之趣，惟笃人物，成败得失，皆如所虑，可谓守道见机，好古之士也。若乃国经家，当军旅，于驰骛之际，立霸王之功，此五者，未为过人。至其纯粹履道，求不苟得，升降当世，保全名行，邈然绝俗，实有所师。故粗论其事，以示后之君子。（《吴志·步骘传》，又见《御览》四百四十五）
　　◇又论薛莹等
　　薛莹、王蕃，器量绰异，弘博多通；楼玄清白节操，文理条畅；贺劭厉行贞洁，机理清要；韦曜笃学好古，博观群籍，有记述之才。胡冲以为玄、劭、蕃一时清妙，略无优劣；必不得已，玄宜在先，劭当次之。华核诗赋之才，有过於曜，典诰不及也。（《御览》四百四十五。）
　　◇立交
　　交之为道，起自羲皇。造化之初，群臣始立，而有人伦上下之叙，象天地交泰，以左右於民也。唐虞三代，莫不因之，故交全情亲，则国安治强；交败情乖，则国危治弱，立交者欲其亲也。是故百姓不亲，禹作司徒，疏者能睦。廉颇相如，忍忿以崇厚；陈平周勃，感陆生而相亲。所以安赵於强敌，定汉於始几。此交接之大义，帝王之极务，闻之于《易》曰：「交乃人伦之本务，王道之大义也。」（《御览》四百六引周昭《新撰》，盖《新论》之误）
　　◎韦昭
　　昭字弘嗣（陈寿避司马文王讳，追改名「曜」。）吴郡云阳人。为丞相掾，除西安令，入拜尚书郎，迁太子中庶子。后为黄门待郎。孙亮时迁太史令。孙休时历中书郎、博士祭酒。孙皓嗣位，封高陵亭侯，迁中书仆射职省，拜侍中，领左国史。凤皇二年忤旨，下狱诛。（有《国语注》二十二卷，《吴书》五十五卷，集二卷。）
　　◇云阳赋
　　八乡九市，亭候二六，列树表途，路有庐宿。（《御览》一百九十四）
　　甘蔗卑柿，榛栗木瓜。（《御览》九百七十一引韦曜《灵阳武赋》，列于潘岳《闲居赋》之前，知「灵」是「云」字，即赋之重出。）
　　◇上鼓吹饶歌十二曲表
　　当付乐官善歌者习歌。（《宋书·乐志一》）
　　◇因狱吏上辞
　　囚荷恩见哀，无与为比，曾无芒，有以上报，孤辱恩宠，自陷极罪。念当灰灭，长弃黄泉，愚情忄娄々，窃有所怀，贪令上闻。囚昔见世间有《古历注》，其所纪载既多虚无，在书籍者亦复错谬。囚寻按传记，考合异同，采摭耳目所及，以作《洞纪》，起自庖牺，至于秦、汉，凡为三卷，当起黄武以来，别作一卷，事尚未成。又见刘熙所作《释名》，信多佳者，然物类众多，难得详究，故时有得失，而爵位之事，又有非是。愚以官爵，今之所急，不宜乖误。囚自忘至微，又作《官职训》及《辩释名》各一卷，欲表上之。新写始毕，会以无状，幽囚待命。泯没之日，恨不上闻，谨以先死列状，乞上言秘府，于外料取，呈内以闻。追惧浅蔽，不合天听，抱怖雀息，乞垂哀省。（《吴志·韦曜传》）
　　◇国语解叙
　　昔孔子发愤于旧史，垂法于素王。左丘明因圣言以摅意，托王义以流藻，其渊原深大，沈懿雅丽，可谓命世之才，博物善作者也；其明识高远，雅思未尽，故复采录前世穆王以来，下讫鲁悼智伯之诛，邦国成败，嘉言善语。阴阳律吕，天时人事，逆顺之数，以为国语。其文不主于经，故号曰外传。所以包罗天地，探测祸福，发起幽微，章表善恶者，昭然甚明，实与经、艺并陈，非特诸子之伦也。遭秦之乱，幽而复光，贾生史迁，颇综述焉；及刘光禄于汉成世，始更考校，是正疑谬。至于章帝，郑大司农为之训注，解疑释滞，昭晰可观。至于细碎，有所阙略，侍中贾君，敷而衍之，其所发明，大义略举，为已忄矣。然於文间，时有遗忘，建安黄武之间，故侍御史会稽虞君、尚书仆射丹阳唐君，皆英才硕儒，洽闻之士也，采摭所见，因贾为主，而损益之。观其辞义，信多善者，然所理释，犹有异同。
　　昭以末学，浅暗寡闻，阶数君之成训，思事义之是非，愚心颇有所觉。今诸家并行，是非相贸，虽聪明疏达识机之士，知所去就；然浅闻初学，犹或未能祛过。切不自料，复为之解。因贾君之精实，采虞、唐之信善，亦以所觉，增润补缀。参之以五经，检之以内傅，以世本考其流，以《尔雅》齐其训，去非要，存事实；凡所发正三百七事，又诸家纷错，载述为烦，是以时有所见，庶几颇近事情，裁有补益。犹恐人之多言，未详其故，欲世览者，必察之也。（明道本《国语》）
　　◇博奕论
　　盖闻君子耻当年而功不立，疾没世而名不称，故曰「学如不及，犹恐失之」。是以古之志士，悼年齿之流迈而惧名称之不立也，故勉精厉操，晨兴夜寐，不遑宁息，经之以岁月，累之以日力，若宁越之勤，董生之笃，渐渍德义之渊，栖迟道艺之域。且以西伯之圣，姬公之才，犹有日昃待旦之劳，故能隆兴周道，垂名亿载，况在臣庶，而可以已乎？历观古今立功名之士，皆有累积殊异之迹，劳身苦体，契阔勤思，平居不坠其业，穷困不易其素，是以卜式立志於耕牧，而黄霸受道于囹圄，终有荣显之福，以成不朽之名。故山甫勤於夙夜，而吴汉不离公门，岂有游惰哉？
　　今世人之多不务经术，好玩博奕，废事弃业，忘寝与食，穷日尽明，继以脂烛。当其临局交争，雌雄未决，专精锐意，心劳体倦，人事旷而不修，宾旅阙而不接，虽有太牢之馔，《韶》、《夏》之乐，不暇存也。至或赌及衣物，徙棋易行，廉耻之意驰，而忿戾之色发，然其所志不出一枰之上，所务不过方之间，胜敌无封爵之赏，犹地无兼土之实。技非六艺，用非经国。立身者不阶其术，征选者不由其道。求之于战陈，则非、孙吴之伦也；考之于道艺，则非孔氏之门也；以变诈为务，则非忠信之事也；以劫杀为名，则非仁者之意也；而空妨日废业，终无补益。是何异设木而击之，置石而投之哉！且君子之居室也。勤身以致养，其在朝也，竭命以纳忠，临事且犹旰食，而何博奕之足耽？夫然，故孝友之行立，贞纯之名彰也。
　　方今大吴受命，海内未平，圣朝乾乾，务在得人，勇略之士则受熊虎之任，儒雅之徒则处龙凤之署。百行兼苞，文武并鹜，博选良才，旌简髦俊，设程试之科，垂金爵之赏，诚千哉之嘉会，百世之良遇也。当世之士，宜勉思至道，爱功惜力，以佐明时，使名书史籍，勋在盟府，乃君子之上务，当今之先急也。夫一木之枰孰与方国之封？枯棋三百孰与万人之将？衮龙之服、金石之乐，足以兼棋局而贸博奕矣。假令世士移博奕之力而用之于诗书，是有颜、闵之志也；用之于智计，是有良、平之思也；用之于资货，是有猗顿之富也；用之于射御，是有将帅之备也。如此，则功名立而鄙贱远矣。（在《吴志·韦曜传》，《文选》，《艺文类聚》七十四）

卷七十二·吴十
◎王蕃
　　蕃字永元，庐江人。官尚书郎。景帝时为散骑中常侍，加驸马都尉，监军夏口。归命侯初复入为常侍，以《辶午》意被杀，有《浑天象注》一卷。
　　◇浑天象说
　　《虞书》称在璇玑玉衡，以齐七政，则今浑天仪日月五星是也。郑玄说动运为机，持正为衡，皆以玉为之，视其行度，观受禅是非也。浑仪，羲和氏之旧器，历代相传，谓之机衡。其所由来，有原统矣。而斯器设在候台，史官禁密，学者寡得闻见。穿凿之徒，不解「机衡」之义，见有七政之言，因以为北斗七星，构造虚文，托之谶纬，史迁、班固，犹尚惑之。郑玄有赡雅高远之才，沈静精妙之思，超然独见，改正其说，圣人复出，不易斯言矣。（已上《宋书·天文志》。）浑仪以察三光，分宿度，象以著天体，布星辰。按斯二者，以考于天，盖详察矣。（已上《北堂书钞》一百三十，已下并《开元占经》。）幽平之后，周室遂卑，天子不能颁朔，鲁历不止，百有余年，以建中之月为建亥，而怪蛰虫不伏也。历纪废坏，道术侵乱，浑天之义，传之者寡，末世之儒，或不闻见，各以私意为天作说，故有《周髀》宣夜之论。宣夜之学，绝无师法。《周髀》见行于世，考验天状，多所违失。依刘洪乾象历之法而论浑天曰：「浑天之作，由来尚矣。考之于天，信而有征。」（已上四语依《御览》二补。）
　　前儒旧说，天地之体，状如鸟卵。天包地外，犹壳之裹黄也。周旋无端，其形浑浑然，故曰浑天也。周天三百六十五度五百八十九分度之百四十五，东西南北，展转周规，半覆地上，半在地下，故二十八宿半见半隐。以赤仪准之，其见者常百八十二度有奇，是以察知其半覆地上，半隐地下。其二端谓之南极北极，天之中也。北极在正北，出地三十六度；南极在正南，入地亦三十六度。两极相去一百八十二度半强。众星皆移而北极不徙，犹车轮之有辐轴也。绕北极径二十二度，常见不隐，谓之上规，绕南极七十二度，常隐不见，谓之下规，是也。上规去南极，下规去北极，皆一百四十四度半强。
　　以二规于浑仪为中规，赤道带天之弦，去两极各九十一度少强，黄道，日之所行也。半在赤道外，半在赤道内，与赤道东交于角五少强，西交于奎十四少强。其出赤道外极远者，出赤道二十四度，斗二十一度是也。其入赤道内极远者，入赤道二十四度，井二十五度是也。日南至在斗二十一度，去极百一十五度少强，是日最南，去极最远，故景最长。
　　黄道斗二十一度，出辰入申，故日出辰入申，昼行地上百四十六度强，故日短；夜行地下二百一十九度少弱，故夜长。自南至之後，日去极稍近，故景稍短。日昼行地上度稍多，故日稍长；夜行地下度稍少，故夜稍短，日行度稍北。故日出入稍北，以至於夏至，日在井二十五度，去极六十七度少强，是日最近北，去极最近，故景最短。
　　黄道井二十五度，出寅入戌，昼行地上二百一十九度少弱，故日长；夜行地下百四十六少强，故夜短。自夏至之后，日去极稍远，故景最长。日昼行地上度稍少，故日稍短；夜行地下度稍多，故夜稍长。日所在度稍南，故出入稍南，以至于南至而复初焉。
　　斗二十一度，井二十五度，南北相较四十八度，春分日在奎十四少强，秋分日在角五少弱，此黄赤二度之交中也；去极俱九十一度少强，南北处斗二十一、井二十五之中，故景居二至长短之中，奎十四、角五出卯入酉。故日亦卯入酉。日昼行地上，夜行地下，俱百八十二度半强，故曰见之漏五十刻，不见之漏五十刻，谓之昼夜同。
　　夫天之昼夜，以日出为分；人之昼夜，以昏明为限。日未出二刻半而明，日入後二刻半而昏，故损夜五刻以增昼刻，是以春秋分之漏昼五十五刻。浑天遭周秦之乱，师徒断绝，而丧其文，唯浑仪尚在候台，是以不废，故其法可得言。（《御览》二法作「扬榷」。）至于纤微委曲，阙而不传，蔡邕以为精微深妙，百世不易之道。（二语依《御览》二补。）周天里数，无闻焉尔。而《洛书·甄曜度》、《春秋考异邮》皆云周天一百七万一千里，至以日景验之，违错甚多，然其流行，布在众书，通儒达士，未之考正，是以不敢背损旧术。犹摅所见，故按其说，更课诸数，以究其意也。
　　古历皆云周天三百六十五度四分度之一，皆分一百七万一千里数为一度，得二千九百三十二里七十一步二尺七寸四分，四百八十七分分之三百六十二。（已上十三字《占经》作「大强」二字，依《宋书·天文志》、《晋书·天文志》补改。）斗下分为七百三十三里一十七步五尺一寸八分大弱，三光之行，不必有常，术家以算追而求之。故诸家之历，各有异同。汉灵之末，四分历与天违错。时会稽东郡都尉泰山刘洪善于推候，乃考术官及史，自古至今历法，原其进退之行，察其出入之验，视其往来，度其终始，课较其法，不能四分之一，减以为五百八十九分之一百四十五。更造乾象历，以追日月五星之行，比于诸家，最为精密，今史官所用，则其历也。故所作浑象，诸分度节次，及昏明中星，皆更以乾象法作之，周天一百七万一千里；以乾象法分之，得二千九百三十二里八十步三尺九寸五分弱。斗下分为七百二十一里二百五十九步四尺五寸二分弱，乾象全度张古历零度九步一尺二寸一分弱，斗下分减古历斗下分十一里五十八步六寸六分弱，其大数俱一百七万一千里；斗下分减，则全度纯数，使其然也。又陆绩云：「周天一百七万一千里，东西南北径三十五万七千里，立径亦然，此盖天黄赤道之径数也。」浑天盖天黄、赤道周天度同，故绩取以言耳。此言周三径一也。古少广术用率圆周三中径一。臣更考之，径一不翅周三率，周百四十二，而径四十五，以径率乘一百七万一千里，以周率约之，得径三十三万九千四百五里一百二十二步三尺二寸一分七十一分分之十，东西南北及立径皆同；半之，得十六万九千七百二里二百一十一步一尺六寸百四十二分分之八十一，地上去天之数也。夫周天径目前定物图盖天者尚不考验，而乃论天地之外，日月所不照，阴阳所不至，目精所不及，仪衡所不测，皆为之说，虚诞无征，是亦邹子瀛海之类也。臣谨更以晷景，考周天里数，按《周礼》「大司徒」之职，立土圭之法，测土深；正日景，以求地中。日南则景短多暑，日北则景长多寒，日东则景夕多风，日西则景朝多阴，日至之景，尺有五寸，谓之地中，郑众云：「土圭之长，尺有五寸，以夏至立八尺表，中景适与圭等，谓之地中。」今颖川阳城地为然。郑玄云：「凡日景於地千里，而差一寸。」景尺有五寸者，南戴日下万五千里也。诚以八尺之表，而有尺五寸景，是立八十而旁十五也。南万五千里而当日下，则日当去其下地八万里矣。从日斜射阳城，则天径之半也。天体圆如弹丸，地处天之半，而阳城为中，则日春秋冬夏，昏明昼夜，去阳城皆等，无盈缩矣。故知从日斜射阳城，为天径之半也。以句股之法言之，旁万五千里则句也。立八万里则股也。从日斜阳城则弦也。以句股求弦法入之，得八万一千三百九十四里三十步五尺三寸六分天径之半，而地上去天之数也；倍之，得十六万二千七百八十八里六十一步四尺七寸二分，天径之数也；以周率乘之，径率约之，得五十一万三千六百八十七里六十八步一尺八寸二分，周天之数也，减《甄曜度》、《考异邮》五十五万七千三百一十二里有奇。一度凡一千四百六里百二十四步六寸四分十万七千五百六十五分分之一万九千四十九，减旧度千五百二十五里二百五十六步三尺三寸二十一万五千一百三十分分之十六万七百三十。

　　夫末世之儒，多妄穿凿，减增河洛，窃作谶纬，其言浮虚，难悉据用。六官之职，周公所制；句股之术，目前定数；晷景之度，事有明验。以此推之，近为详矣。黄赤二道，相与交错，其间相去二十四度，以两游仪准之，二道俱三百六十五度有奇。又赤道见者常百八十二度半强，又南北考之，天见者亦一百八十二度半强，（又赤道下三十字依《隋书·天文志》、《御览》二补。）是以知天体圆如弹丸，北极出地三十六度，是知南极入地亦三十六度，而南北极相去一百八十二度半强也。（已上三十四字依《御览》二及《隋书·天文志》补。而陆绩所作浑象，其形如鸟卵，以施二道，不得如法。若使二道同规，则其间相去不得满二十四度；若令相去二十四度，则黄道当长于赤道，又两极相去不翅百八十二度半强。案绩说云，天东西径三十五万七千里，直径亦然。则绩意亦以天形为正圆也。而浑象为鸟卵，则器与言谬，为自相违背。已上《占经》有删节，依《隋书·天文志》补。）
　　月行二十七日有奇而周天，其行半出黄道外，半入黄道内，在内谓之阴道，在外谓之阳道，其行阴阳道极远者不过六度。黄道无常，诸家各异，各依其历节气所行宿度。《尚书·月令》「太初三统四分」，乾象各不同，昏明亦异，日行蹉跌，不遵常轨之所为也。夫三光之行，虽有盈缩，天地之体，常然不变。故诸家之历，皆不著浑象为黄道，当各随其历而错之。而今臣所施黄道，乾象法也。审校春、秋二分，於先代诸历差，而冬夏二至，恒在二分张中。蕃按、浑象之法，地当在天中，其势不便，故反观其形，地为外匡，于己解人，无异在内，诡状殊体，而合于理，可谓奇巧。古旧浑象以二分为一度，凡周七尺三寸半分；汉张衡更制以四分为一度，凡周一丈四尺六寸一分。臣以古制局小，以布星辰，相去稠概，不得了察。而张衡所作，又复过大，难可转移。前表闻以三分为一度事，许令臣所作周一丈九寸五分四分分之三，张古法三尺六寸五分四分分之一，减张衡亦三尺六寸五分四分分之一。浑象法、黄道、赤道各广一度有半，故今所作浑象，黄赤道各广四分半，相去七寸二分；浑仪中筒为璇机，外规为玉衡。（《晋书·天文志》，《隋书·天文志》，《北堂书钞》一百三十，《开元占经》一，《御览》二）
　　◎贺劭
　　劭字兴伯，会稽山阴人，安东将军齐孙。孙休时从中郎为散骑中常侍，出为吴郡太守。孙皓时入为左典军，迁中书令，领太子太傅。以谮被杀。
　　◇谏吴主皓疏
　　古之圣王，所以潜处重闱之内，而知万里之情；垂拱衽席之上，明照八极之际者，任贤之功也。陛下以至德淑姿，统承皇业，宜率身履道，恭奉神器，旌贤表善，以康庶政。自顷年以来，朝列纷错，真伪相货，上下空任，文武旷位，外无山岳之镇，内无拾遗之臣；佞谀之徒拊翼天飞，干弄朝威，盗窃荣利，而忠良排坠，信臣被害。是以正士摧方，而庸臣苟媚，先意承旨，各希时趣，人执反理之评，士吐诡道之论，遂使清流变浊，忠臣结舌。陛下处九天之上，隐百重之室，言出风靡，令行景从，亲洽宠媚之臣，日闻顺意之辞，将谓此辈实贤，而天下已平也。臣心所不安，敢不以闻？
　　臣闻兴国之君乐闻其过，荒乱之主乐闻其誉。闻其过者过日消而福臻，闻其誉者誉日损而祸至。是以古之人君，揖让以进贤，虚己以求过，譬天位于乘奔，以虎尾为警戒。至于陛下，严刑法以禁直辞，黜善士以逆谏臣，眩耀毁誉之实，沉沦近习之言。昔高宗思佐，梦寐得贤，而陛下求之如忘，忽之如遗。故常侍王蕃忠恪在公，才任辅弼，以醉酒之间加之大戮。近鸿胪葛奚，先帝旧臣，偶有逆《辶午》，昏醉之言耳，三爵之后，礼所不讳，陛下猥发雷霆，谓之轻慢，饮之醇酒，中毒陨命。自是之后，海内悼心，朝臣失图，仕者以退为幸，居者以出为福，诚非所以保光洪绪、熙隆道化也。
　　又何定本趋走小人，仆隶之下，身无锱铢之行，能无鹰犬之用，而陛下爱其佞媚，假其威柄，使定恃宠放恣，自擅威福，口正国议，手弄天机，上亏日月之明，下塞君子之路。夫小人求入，必进奸利，定间忘兴事役，发江边戍兵以驱麋鹿，结山陵，芟夷林莽，殚其九野之兽，聚於重围之内，上无益时之分，下有损耗之费。而兵士罢於运送，人力竭於驱逐，老弱饥冻，大小怨叹。臣窃观天变，自比年以来阴阳错谬，四时逆节，日食地震，中夏陨霜，参之典籍，皆阴气陵阳，小人弄势之所致也。臣尝览书传，验诸行事，灾详之应，所为寒栗。昔高宗修己，以消鼎雉之异，宋景崇德以退荧惑之变，愿陛下上惧皇天谴告之诮，下追二君攘灾之道，远览前代任贤之功，近寤今日谬授之失，清澄朝位，旌叙俊，放退佞邪，抑夺奸势，如是之辈，一勿复用，广延淹滞，容受直辞，祗承乾指，敬奉先业，则大化光敷，天人望塞也。
　　《传》曰：「国之兴也，视民如赤子；其亡也，以民为草芥。」陛下昔韬神光，潜德东夏，以圣哲茂姿，龙飞应天，四海延颈，八方拭目，以成康之化必隆于旦夕也。自登位以来，法禁转苛，赋调益繁；中宫内竖，分布州郡，横兴事役，竞造奸利；百姓罹杼轴之困，黎民罢无已之求，老幼饥寒，家户菜色，而所在长吏，迫畏罪负，严法峻刑，苦民求办。是以人力不堪，家户离散，呼嗟之声，感伤和气。又江边戍兵，远当以拓土广境，近当以守界备难，宜特优育，以待有事，而征发赋调，烟至云集，衣不全衤豆褐，食不赡朝夕，出当锋镝之难，入抱无聊之戚。是以父子相弃，叛者成行。愿陛下宽赋除烦，振恤穷乏，省诸不急，荡禁约法，则海内乐业，大化普洽。夫民者国之本，食者民之命也。今国无一年之储，家无经月之畜，而后宫之中坐食者万有余人。内有离旷之怨，外有损耗之费，使库廪空于无用，士民饥于糟糠。
　　又北敌注目，伺国盛衰，陛下不恃己之威德，而怙敌之不来，忽四海之困穷，而轻虏之不为难，诚非长策庙胜之要也。昔大皇帝勤身苦体，创基南夏，割据江山，拓土万里，虽承天赞，实由人力也。馀庆遗祚，至於陛下，陛下宜勉崇德器，以光前烈，爱民养士，保全先轨，何可忽显祖之功勤，轻难得之大业，忘天下之不振，替兴衰之巨变哉？臣闻否泰无常，吉凶由人，长江之限不可久恃，苟我不守，一苇可航也。昔秦建皇帝之号，据淆函之阻，德化不修，法政苛酷，毒流生民，忠臣杜口，是以一夫大呼，社稷倾覆。近刘氏据三关之险，守重山之固，可谓金城石室，万世之业，任授失贤，一朝丧没，君臣系颈，共为羁仆。此当世之明鉴，目前之炯戒也。愿陛下远考前事，近鉴世变，丰基强本，割情从道，则成康之治兴，而圣祖之祚隆矣。（《吴志·贺劭传》）
　　◎张谀
　　谀字彦承，上虞人。
　　◇与丁孝正书
　　吾闻班固善扬孙之省葬，恶始皇之饰终。夫裸以矫世，君子弗为。莫乃据周公之定品，依延州而成事；取中庸以建基，获美称於当世，不亦优哉！（□□□□□□□□）

卷七十三·吴十一
◎张纯
　　纯字元基，吴郡人，海昏令张子。拜郎中，补广德令，擢为太子辅义都尉。（见《御览》三百八十九引《吴书》，案：后汉初有张纯，与此同姓名。）
　　◇赋席
　　席以冬设，簟为夏施。揖让而坐，君子攸宜。（《吴志·朱桓传》注引《文士传》，又《艺文类聚》六十九引《杂记》）
　　◎朱异
　　异字季文，吴郡吴人，前将军桓子。拜骑都尉，代桓领兵。赤乌中拜偏将军，迁扬武将军。建兴初迁镇南将军。太平二年假节为大都督。为孙所杀。
　　◇赋弩
　　南岳之干，锺山之铜。应机命中，获隼高墉。（《吴志·朱桓传》注引《文士传》）
　　◎张俨
　　俨字子节，吴人，官大鸿胪，有《默记》三卷，集一卷。
　　◇赋犬
　　守则有威，出则有获。韩卢宋鹊，书名竹帛。（《吴志·朱桓传》注引《文士传》）
　　◇请立太子师傅表
　　昔贾谊为汉文帝陈，周成王为太子，以周公为傅，召公为太保，吕望为太师，又立三少，皆上大夫，使与太子居处，左右前后，皆正人也。明礼义以导习之，故能光熙文武，兴隆周室。伏惟陛下命世应期，开拓土宇，（此句依《文选》颜延年《宋郊祀歌》注补。）顺乾作主。皇太子以天然之姿，为国上嗣。朝廷以四海未定，国家多事，师傅之官，阙而未备。臣愚以为高祖初基，天下造创，引张良、叔孙通出为师保，入与朝政，宜博采周、汉，依旧仪用将相名官辅弼太子，于是以熙赞洪业，增辉日月，实为光大也。（《艺文类聚》十六）
</div>
    <div class="pagination">
<a href="全上古三代秦汉三国六朝文_page223.html">上一页</a><span>...</span><a href="全上古三代秦汉三国六朝文_page219.html">219</a><a href="全上古三代秦汉三国六朝文_page220.html">220</a><a href="全上古三代秦汉三国六朝文_page221.html">221</a><a href="全上古三代秦汉三国六朝文_page222.html">222</a><a href="全上古三代秦汉三国六朝文_page223.html">223</a><span class="current-page">224</span><a href="全上古三代秦汉三国六朝文_page225.html">225</a><a href="全上古三代秦汉三国六朝文_page226.html">226</a><a href="全上古三代秦汉三国六朝文_page227.html">227</a><a href="全上古三代秦汉三国六朝文_page228.html">228</a><a href="全上古三代秦汉三国六朝文_page229.html">229</a><span>...</span><a href="全上古三代秦汉三国六朝文_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
