<!DOCTYPE html>
<html>
<head>
    <meta charset="UTF-8">
    <title>文苑英华 - 第 613 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 613 页/共 634 页</h1>
    <div class="content">


　　文苑英华巻九百三十八
　　钦定四库全书
　　文苑英华巻九百三十九　宋　李昉等　编职官一
　　安南副都护毕公墓志一首
　　福建观察使郑叔则墓志一首
　　陜虢观察使卢岳墓志一首
　　安南都护张公墓志一首
　　岭南节度使徐申墓志一首
　　宣州观察使韦温墓志一首
　　安南副使都护毕公墓志一首　张九龄
　　公讳某字某东平人四世祖义云北齐度支郎中青州刺史曽祖琰贞观初并州白马府右果毅都尉【集作右】左卫郎将祖义蒲州河东令坐事左转桂州归义县丞因家于始安【集作宁】父诚举孝亷高尚不仕公即孝廉府君之子禀灵纯茂姿性开朗亦既志学休有令闻虽在诸生之中已有万人之望矣夫忠有世善有元仁于其亲友于兄弟岂尚行所致其因心而然公之植身根萌素厚操本制末何适非宜故为政之方所从来逺矣某年初有御史将命黜陟幽明公时盘桓居贞未有攸徃而使者承式固才是求褐衣见召直绳斯委乃表公授梧州録事防军非其好也先是剽刼在境行李所病纲佐无防逋盗肃然岁满换广州滇阳令事必简举人用安【集作穏】便莫不咨嗟未始见也寻转韶州司马其政如初秩满丁母【集作内】忧公有至性几于毁灭庐墓展哀泣血扶病有加一等不唯三年岭南按察使广州都督兼御史大夫萧璿彼孝悌之士也以锡类之故有嘉徳音于是版【一作防】补按察判官义行相成终始如一尤加钦重持以表文勅授新州刺史属恩州酋帅日寻干戈将有式遏寔资明允后按察使广平郡公宋璟以公为五府緫管以甲兵戍焉虽临之【集无之下字同】以兵威而开之以恩信俾忿鸷狠戾化枭为人广平公深以为能奏假恩州刺史俄又真授夷落大宁寻加朝散大夫迁端州刺史居必致理莫匪嘉绩并护之寄朝选以归于是加秩中散大夫拜安南副都护致官未几闇忽迁殂时年六十某年月日庚子归葬于某山之原公内行无玷外物不干文非务华学皆为已所莅数郡遗爱在人全已而归可谓厚矣有子曰某衘恤终天愬哀逺日永惟称代存乎幽篆铭曰猗欤毕侯濬源长流爱民于毕爰自有周彼美世载实惟孙谋贤哲继轨斯其逺犹嗟彼懿宗是生孝友和实内积行非外诱家邦必闻人伦归厚微此令德夫岂善守亦既从政厥问载荣邑能讼息郡用礼成蛮夷慕教防枭变声九真副领万里旌护彼絶域义忘险艰提律未改载旐而还存殁之际忠孝之间徽音无泯篆德兹山
　　福建观察使郑公墓志铭　穆　员
　　唐贞元八年四月十六日福建团练观察使福州刺史兼御史大夫郑公薨于位明年孟夏已酉朔归葬于东都万安山之南原吉筮吉即于人谋且曰前望先君俾公之体魄列侍于后与兹山久还顾洛邑俾尔子孙盈如市朝生没于斯公讳叔则字某荣阳人自元魏中书令周小司空金卿文公穆凡五叶至皇朝遂州刺史老莱代以婚姻德义俱为家法相授公则遂州之冡子也未冠以明经擢第凡五命至御史府又再迁歴尚书省以屯田员外郎介吏部侍郎李卿观风之命议者韪之李公出纳称职且多贡岩薮幽滞充于王庭繄公是赖转库部相国王缙受居东之寄又资公以画拜检校吏部员外郎使罢而真凡吏部分天下之疑折无文之中【去声】曰废置清九流之路坦多士之门曰南曹公酌其会通流守以贞固七考二职日新厥闻丁继母艰免服拜刑部郎中皇上即位思与四方万姓垂家至而日见之制临遣八使必朝之良公为首冠清选分命于西江闽越之地所至蠲疾所去遗利并命者取而法焉两河不开命帅梁汴所求郤縠之比为其中军授检校秘书少监兼御史中丞克平军节度副使之官拜御史中丞廉问东夏俄领东都留守兼河南尹就加户部侍郎仍再位副相之宠持宪以清明律下牧人以礼让和俗保厘以威重懐逺冦不敢犯吏不忍欺扶危以安制动以静罢镇归省转尚书左丞未几兼御史大夫抚淮夷反侧之俗四牡莅止万人革心如风之清如雨之涤复命迁太常卿国有大事主办多仪加银青光禄大夫转京兆尹理行三载惟遭权臣构愍贬永州长史谪去之日京师空巷隘车不得前怨咨之声雷动天聴旋以非罪拜信州刺史居数月又有四岳十二牧之换方以和风清徳移蛮貊之风何斯人之幸与上天之祐较彼炎瘴而不胜焉夫人范阳卢氏著作郎侑之女也望申北州德成公家不幸早世事具前志生一子曰约河南府洛阳县主簿后夫人范阳郡夫人卢氏华宗美行与前夫人如一繁祉余庆续公之荣生二男一女纳前文生绅右千牛卫备身女未笄是日约【前已曰一子约】奉范阳夫人命举前夫人柩防公之防礼也公之为德也温纯深润高厚博达文以礼乐本于中和犯不违仁愠不伤善滔然如川泽无不容之者及其秉操厉俗好是正直不畏非畏不疑可疑酷恶春秋之左【一作右】巫疾隂阳之拘忌嶷然如断山絶巘不可以邪径造乎呜呼使公之得志也天下之人非法言不言非大道不蹈此可以为天子大臣未絶遑数其余哉是以夀七十有一歴官二十有八政朝仰故事人懐遗德门列朱防家垂清风而游公藩者犹以不期頥为叹问神明焉约等以为哀报名莫如纪述谓员昔备吏末尝司斯文将期餙终何敢废职铭曰
　　嗟哉公居此室猗夫人防琴瑟万安南山瑞气浮洛阳北阙家声流夐千祀兮日悠悠
　　陜虢观察使卢公墓志铭　　前　人
　　有唐贞元四年夏六月陜虢都防御观察转运等使陜州长史兼御史中丞范阳卢公夀六十中疾于位优诏得谢家东都履信里秋七月甲戌终于其寝冬十月乙酉归于此堂礼也万安之腹因山而封嵩邱伊流还带捧抱筮叶吉神宅是宜府君讳岳字周翰其先齐太公之后公子高傒食采于卢因以命氏及自东汉中郎植乃元魏秘书监阳乌第四子都官尚书道防凡十叶代代得禄其兄子思道所着家谱详之道防生齐左庶子昌衡昌衡生隋泽州内部长寳素寳素生皇朝绵州长史安夀安夀生汝州司马正纪正纪生绛州闻喜令杭惟是婚姻其类为义方相袭礼乐冠盖侔其盛焉府君闻喜之第二子也发地之祥钟天之和处为孝而友悌从之出为忠而贞谅从之施于事物为聦明纯粹而宠位从之天寳末擢明经调宋州襄邑主簿歴州防州二録事叅军以大理评事兼监察御史始佐湖南观察之政前帅韦之晋倚之以清后帅卒京杲借之以立既真拜又稍迁殿中侍御史京杲入觐咨以留府时有骄将数人京杲实父子兄弟之其蹈罪奸令率以为顺府君告之以刑辟明之以无赦而郡帅如故乃尽戮之由是军政理而庶政举初朝廷之任京杲也以恩旧用不责之以龚黄之绩至是还之不可易之不能留之京师以尽府君之美若是者五载累锡银印朱绂金章紫绶加侍御史建中初今上嗣位有自属部谲官入为相者谓公才膺方镇受容府经略招讨等使就加御史中丞南越犷俗井税之入鲜具其布帛之幅通流之货悉异中土府君以美利利之王制制之又每岁有西原之警府君布政羣盗为人元年季春赋入贞元三年来朝拜少卿监上以陜郊之守藩垣二京冠冕诸夏非沃心之臣勿授前此元臣授之是为郡伯【今相国李公自中书侍郎征拜】思嗣其事重难其选府君于是乎有由衷之拜惟事小不敢不戒大不敢不惩日严祗恪惟新厥旧由是军服其严明而报之以肃吏从其简易而报之以理惜乎其自下车及遘疠不十月焉呜呼有其才无其时之叹不甚于有其时而无其命今之方镇盖唐虞四岳十二牧之职而周汉股肱爪牙之任府君承尧之咨庸舜之俞累分共理之忧方咨薄伐之効凌风拂翼徘佪于防防之间何天夺上心而命孤人望是可以为叹欤府君前娶陇西李氏实姬姜之偶先春早落今也力不及逺未遑合祔继室以同宗同德而年位异之三子载戣戡【一作晋】长齿未童幼哀及礼洎兄子嘉犹禀伯父永州司马峤之命泣血襄事见托于铭词曰世重五姓冠于百族倬彼山川来宗岳渎帝慈蒸黎命分司牧慎选良臣俾之戬谷猗欤府君受天之禄未见其止如何不淑邱陇何所郊原重复瑞气嘉祥于是乎育前川为陵北地为谷世系德代于是乎独
　　金紫光禄大夫检校礼部尚持节度都督广州诸军事兼广州刺史御史大夫充岭南节度度支营田观察处置本营经畧等使东海郡开国公赠太子少保徐公墓志铭
　　权德舆
　　公讳申字维降东海郯人五代祖周宣州刺史瓌瓌生隋江州司马宴宴生吉州太和丞仁澈仁澈生皇吏部郎中谏议大夫之之生公烈考汾州司户防军赠信州刺史用仁义世其家谏议之文行信州之廉退及公始大永泰初尝【疑】著作贾常侍至操柄仪曹搴士林之菁华举进士上第调补秘书正字四征翘车相属于途望公举趾以为重九江而西服岭而南与朔塞被边之地聨为命介歴大理评事司直监察御史太子司议郎殿中侍御史锡以章绶冀国路公之诛哥舒晃也公以从事主谋居多嗣曹王之守钟陵而诛李希烈也公以长史行刺史调州师以护饟道厥劳茂焉江汉既清拜韶州刺史先是长史不任职官曹弛废刺史寓于理下邑之令丞与编人杂处比屋逋亡公田为芜公乃假之耕牛赋与种食人人自占视其力而为之制岁乃善熟积为仓箱于是计徒庸程日力作为城寺大治垣屋廐置市列道桥器用皆备焉罢去之日夫家名数倍差于始至而不书于籍邑子张棣等五百人献其理状得请于观察府以函奏书请立碑祠公瞿然止之曰此刺史职且一旦上闻与沽伐者何异所不忍为也府不能夺改合州刺史以先濮阳郡太夫人兆域未祔表求改葬缌麻既除以御史中丞领景州刺史自兵兴四十年山东诸侯率强大骄蹇郡二千石多自命于辕门盖县官息人含垢而因縁渐渍然也至是朝廷以沧州负海劲兵攸处乃建节将幕庭裂属城以制支郡会其帅亦请守于朝朝论难之二府比推择未称因召公入见而面命焉锡命服文马緍钱五百【集作十】万寻加节度副使中朝之条职虑令始被于景人是岁节度使来朝既从父兄为代表公以本官为军司马陈情去职征还京师复以御史中丞出莅邕州领经畧之任开南蛮徼道宣明威信獞人黄氏纳质请命化条风行犷俗以清明年中贵人持兵符诏书至部以御史大夫督南海二十一州军事而节制焉前此守臣物故军吏乘变窃发印符易置部校防用恶少年百辈军中几乱相率亡命公既至捕诛首恶悉原诸诖误者夷越负险阻白昼攻剽芟夷根株使无遗类然后布以寛大人安作业溟涨之外巨商万舰通犀南金充牣狎至天子之恩泽赐予声明物采皆待焉上应急宣以驰疾传下无强贾用絶奸利和辑招徕外区懐之则四封之内其理可知也朝典畴庸进阶至银青光禄大夫时庸蜀未平公宻疏请发卒徒五千循伏波故道抵岷峨以会师期诛不恪诏可其奏就加礼部尚书秩正三品疏封东海命书未及至奄捐舘舍遂以太子少保印授吊祠称焉是岁改元元和公之生七十年矣呜呼以文发身以智经物惠和直温忠恪廉清佐贤侯长毂皆有理效在韶也兴事功在景也脩班制朗宁察风俗南海整师律以八命居六官攸好德考终命其蹈履之全乎夫人渤海高氏早殁继夫人扶风郡夫人窦氏柔明有贤行嗣子右卫仓曹元弼似续文敏号咷毁慕以某月日宁神于东都偃师县之某原乃刻坚石以传永久铭曰
　　噫徐公有质有文有义有仁名声章明迈群伦兮噫徐公不忮不求不缁不磷赞佐四征畅嘉闻兮公之牧人于韶于景于邕于广朱轓照路利攸徃兮公之爱人以清以静以惠以养流庸集附如景响兮如何不佣奄忽鞠凶蓍之同天地之中吁嗟乎徐公
　　中散大夫检校国子祭酒兼安南都护御史中丞充安南本管经畧招讨处置等使上柱国武城县开国男食邑三百户张公墓志铭
　　栁宗元
　　汉光中兴马援雄絶域之志晋武一统陶璜布殊俗之恩理随德成功与时并今皇帝载新景命丕冒海隅时惟长公祗复厥绩交趾之理继【蜀本作续】于前人公讳某字某某郡人也曽祖彦师朝散大夫尚书驾部郎中祖瑾懐州武徳县令考清朝议郎试大理寺丞赠右賛善大夫咸有懿美积为余庆公以忠肃循其中以文术昭于外推经防以饬吏事本法理以平人心始命蕲州蕲春主簿勾防敏给厥声显仍以左领军卫兵曹为安南经畧巡官申固扞卫有闻彰彻转金吾卫判官二歴御史绩用大于天庭加检校尚书礼部员外郎换山南东节度判官复转郎中为安南副都护赐金紫鱼袋充经畧副使迁检校太子右庶子兼安南都护御史中丞充本管经畧招讨处置等使公自为吏习于海邦凡其比较勤劳利泽长久去之则夷獠称乱复至而冠攘顺化及受命再任【集作专征】得陈嘉誉誓防祸本约【集作纳】于夷轨乃命一其贡奉平其敛施牧人尽区处之方制国备刑体之法道阻而通百货地偏而具五人储峙委积师旅无庚癸之呼缮完板榦控带兼戊已之位文单环王怙力背义公于是陆聨长毂海合艨艟两【集作再】举而克殄其徒廓地数圻以归于我理乌蛮首【集作酋】帅负险蔑德公于是外申皇威旁达明信一动而悉朝其长取州三【集作二】十以被于华风易皮卉以冠带化奸宄为诚敬皆用周礼率由汉仪公患浮海之役可济可覆而无所恃乃刳连乌以辟坦途鬼工来并人力罕用沃日之大束成通沟摩霄之阻硩【一作祈非】为高崖而终古蒙利公患疆埸之制一彼一此而不可常乃复铜柱为正制皷铸既施积【集作精】坚是立固圉之下若白黒易野之守险逾邱陵而万世无虞竒琛良货溢于王府殊俗异类盈于藁街优诏累旌其忠能【集作良】良【集作太】史嗣书其功烈就加国子祭酒封武城男食邑三百户凡再防勲至上柱国三増秩至中散大夫某年月薨于位年若干天子震悼伤辞有加明年其孤某官与宗仁【集作人】号奉裳帷率其家老咨于叔父延唐令某卜宅于泽【集作潭】州某月某日人谋皆从兆袭吉乃刻兹石着公之阀以至【集作志是】于邱竁以告于幽明铭曰周限荆衡秦开百粤交州之治炎刘是设德大来服道消自絶伏波南征汉威载烈宛陵北府【集作附是】晋政爰发我唐流泽光于有截皇帝中兴武城授钺肃肃武城惟夫之哲更歴毗賛显彰彻既受休命秉兹峻节度其谋猷守以廉洁厚农薄征匪貊匪桀通商物平【集作平货】有来胥悦践山跨海坚其鹤列制器足兵溃兹蚁结乌蛮屈服文单剪灭柔逺开疆防朝天阙铜柱乃复环山以硩【一作折】海无遘逆冦罔逾越琛賮之献周于穷髪帝嘉成德载旌茂阀増秩防勲土封斯裂位厄元侯年亏大耋邦人号呼夷裔凄咽卜葬长沙连冈启穴书铭荐辞德音罔缺
　　宣州观察使御史大夫韦公墓志铭
　　杜　牧
　　韦公防昌五年五月头始生疮召子婿张复鲁曰三稚女得良婿死以是托墓宜以池州刺史杜牧为志复鲁曰公去岁两疮生头今始一尚微何言之深公曰吾年二十九官授秘【二字作校】书郎时尝梦渉浐水既流中有二人若举符召我者其一人曰坟墓至大万日始成今未也今万日矣天已告我我其可逃乎谢医不问以其月十四日年五十八薨于位公从父弟某尽公功行以公命来命牧牧位哭序且铭之公讳温字育韦氏自殷周秦汉邱明马迁班固辈争书其人以光其所为书至后周逍遥公夐出世家富贵【集作冨贵】中隠身行道当其时及后代论者以蜀严谷口不能为比逍遥公五世生潞州上党尉赠谏议大夫希元上党生吏部侍郎赠太尉肇吏部生右补阙翰林学士右散骑常侍致仕赠司空缓常侍生公于逍遥公为九代孙年十一以明经取第为太常侍奉礼部秘书省校书郎选判入等咸阳尉监察御史公曰是官岂奉养所宜耶上疏乞免改著作佐郎当贞元中常侍公事德宗为翰林学士帝深于文学明察人间细微事事有宻切多委之岁久忧畏病心帝曰某之心我其尽之以致仕官屏居西【集作四】郊公蚤夜侍侧温凊饮食迎情致意一经心手积二十余年丁常侍防自毁不欲生后相国李公逢吉以相印镇武昌皆虚上职书卑辞至门公起赴武昌命【集无命字】未至府拜监察御史迁左补阙事文宗皇帝时宰相百吏愿条帝功德譔号上献公独再疏曰今蜀之东川川溢杀万家京师雪积五尺老防【集作稚】多饿死岂崇虚名报上帝时耶帝乃止遂讫十五年不答尊号事改侍御史尚书礼部考功员外郎当太和九年文宗思防用德行超出者以警【集作新】【音义亦悚同】天下故公自考功不数月拜谏议大夫召为翰林学士遂欲相之公立银台外门下拜送疏入且【集无且字】天具道先常侍遗诫子孙不令任宻职言恳志决因命掌言舍人阁下公复坚让不半岁转太常少卿一岁迁给事中皇太子侍读公复陈先诫以侍读辞自宰相下皆曰帝以一子请教于公是宜避耶公不聴凡拜送三章帝终不能夺灵武节度使王晏平罢灵武以战马四百疋兵器数万事去罪成贬康州司户不旬日改抚州司马仙韶院乐官尉迟璋以乐官授光州长史晏平以财胶贵幸璋大有宠于上公皆封诏书上还上比论之公持益急竟以康州还晏平璋免长史庄恪太子得罪上召东西省御史中丞郎官于内殿悉疏庄恪过恶欲亟废之曰是宜为天子乎羣公低首唯公独进曰陛下唯一子不教陷之至是太子岂独过乎上意稍平不数日迁尚书右丞朱衣鱼章迁兵部侍郎函请丞相愿为治人官出为陜州防御观察【集无此二字】使兼御史大夫服章金紫回鹘窥边刘禛继以上党叛东征天下兵西出禁兵陜当其冲公抚民供事就不两告苦入为吏部侍郎典一冬选老吏无所卖复以御史大夫出为宣歙池等州观察使赋多口众最于江南公急恶寛穷益自俭苦刑律其俗凡周一岁无所更改自至大治公幼不戏弄冠为老成人解褐得官超出羣众中人不敢旁发戏嫚及为公卿在朝廷省閤中大臣见公若临絶壑先忖度语言举止然后出发其所执持不可者笔一落纸言一出口虽天子宰相知不能夺俯委遂之不以德行尚人人自畏敬不施要结于人人自亲慕后进凡持节业自许者获公一言矜奋刻削益自贵重官卑家贫时主将家事在私门内高曾兄弟镌琢【集作教】诱嫁娶衣食无有二等疾甚将终悉召亲属賔吏称先常侍诗句云在室愧渥漏因曰今知殁身不负斯诫遂涕下不禁当夫子世得七十子国小俗俭复有圣人为之师使生于今与公相后先必有能品之者夫人陇西李氏赞善大夫怂之女先公四岁终生【集作生字】四男长曰磪前国子监四门助教次曰璆前明经次曰环次未免乳女子【集无子字】四人长嫁南阳张复鲁复得进士第有名于时为试太常寺恊律郎鄂岳观察支使其下皆稚齿相次铭曰
　　德则至矣位其充乎如其充兮可大厥功以施生人天先告之万日之期天实为之





　　文苑英华巻九百三十九
　　钦定四库全书
　　文苑英华巻九百四十　　宋　李昉等　编职官二
　　右庶子元府君懐景墓志一首
　　太仆卿王府君墓志一首
　　太子少傅李暠墓志一首
　　太子舍人王无竞墓志一首
　　太子少师崔景晊墓志一首
　　右【集作左】庶子赠幽州都督元府君墓志铭
　　张　説
　　维开元十年正月乙未右庶子武陵公河南元公薨于东京留守之内馆公讳懐景【集作懐】字某魏武陵王雄之曽孙右卫大将军胄之孙赠麟【集作隣】州刺史仁惠之季子昔天启水行君临寰海雄图长发本枝硕茂济美象贤流庆不灭【集作余庆不殒】公受兹介祉诞膺淑灵幼有纯至之节长立公直之操学综羣艺词擅精微夫其结言以信导物以德清俭足以轨俗贞厉足以矫邪故美畅于中名于外弱龄【集作冠】以国子进士高第补相王府典籖藩邸择贤妙尽时选寻以内忧去职重补相王府叅军及明两升储作贞万国以宫臣除太子通事舍人后歴官至右司员外太子舎人【比无此十二字】天授中以亲累除名向逾一纪后除直罗温县二令虽大位未享通林必大【集作乂】初自太府主簿累入副卿河南椽曹克升亚尹握兰右辖纲纪南宫秉兹宪简肃彼专席再侍储华卒践宫相公执心好直履法断恩触雷霆而除恶不避也枉丝髪而干誉不为也升降两度出入三代克慎其始终厥有成君子以为难允作其难矣及启手归全遗言薄葬家无长物士伏其清年过悬舆人伤其夭呜呼哀哉制赠都督幽州诸军事幽州刺史悼之节优于恒数明年二月归葬于咸阳之旧茔夫人韦氏祔焉礼也夫人即逍遥公敬逺之孙左常侍希仲之叔娣【集作妇】淑行无征华年早世其孤彦冲等克遵遗训靡所寘哀説情睦外姻懐深国士既阙西阶之奠逺投东武之词铭曰卓彼英运庆灵既长贻训夫子体微知章在艺斯博于欲则少徒文其中莫饬其表惟静惟黙不激不矫时经三代官成两宫化若风徳如泽融邦称其直朝表其忠礼祔周兆坟瞻汉宫哀哀纯孝长诉昊穹太仆卿上柱国华容县男王府君墓志铭
　　张九龄
　　公讳某字某琅琊临沂人盖王氏所由逺矣然其自汉至今上下千载海沂为颂始壮厥猷淮水作祯克昌其后继迹台衮聨华牧伯君子韪其立言史官襄其行事则已不无违德人以嘉闻图牒粲然宜为冠族乃祖某梁侍中尚书左右仆射安东亭侯髙祖某陈度支尚书曽祖太子中书舎人祖某皇朝吏部郎赠润州刺史父某官至洪州都督公践脩轨【集作范】业雅有名器性开敏而达于从事才果断而长于御下至于学以知古义以随时虚已存诚离经合道异焉而不伤于物同焉而不害于正咸自得之务其大者仪凤中初以门子选为孝敬皇帝挽郎解巾相王府叅军换豫王府叅军歴太子通事舎人蒲州司法叅军丁洪州府君忧去职防逾于戚行过于礼时其在疚哀能感隣服阙授相州邺县令施于政也挥干镆之锋截无不断展骐骝之足行无不至以故言出有孚岂止于百里教行无类俄浃于四封邑人是宜舆颂乃作御史中丞张仁愿表公尤异帝用嘉焉迁洛州陆浑县令加朝散大夫宠其能也再有仲由之善益闻考父之恭薄理我畿有加于邺识者观政许其以后图时辈推贤多验之于晩节稍迁蒲州司马洛州长史蒲州长史三为郡佐一以贯之执心有恒厥声以茂虽杞祗之体素顾和之理识异代同官齐名比义固无愧也俄迁随州刺史赵简始大列于诸侯张敞有名擢为刺史贤明独断政教宣始为【集作于】汉东之美继以巴中之异郡歴数四课常第一再迁【集作领】遂绵二州刺史先是俗苦刓【集作多梗】弊人尽流庸公亦来思抚之如子彼得攸塈归之如市行有余力用不尽才骤迁大都督乃拜相州刺史先是景云嵗我唐虽旧仪制惟新置连帅之官赠监督之秩于是歴选列辟专谋用贤且有后命而公为称首遂作越州都督同京官正三品连帅统察杭婺衢睦温括【集作抚非】台闽八州长史【集作吏】已上率由部案事虽竟寝议者终荣仍守越州都督加银青光禄大夫公素有行业【集作盛名】兼之宠数闻望而草风必至止而蓬麻自直与夫任贤坐啸劳心行部彼有因而致此我无为而已然政之行焉若有神者征拜雍州司马顷之又正名为京兆少尹京兆者本公之乐土君已重世买臣还郡无矜于出牧张既本州是荣于衣绣公虽作贰我亦为光开元二年始封华容县男昭有德也其明年有制以公检校太仆卿训以六驺正于羣【疑】仆日加数马之慎嵗有展軨之勤无何即真可谓贵矣然公思报所受逾励所行神明未衰志业不究春秋六十有一开元六年秋八月乙亥寝疾薨于洛阳之陶化里第呜呼哀哉朝廷伤焉赙赠以礼夫人范阳卢氏不享偕老先时在殡其年冬十一月乙酉合葬于师之某原却倚首阳前瞻洛汭岂伊瑕丘之乐并取邢山之兆有子曰昊次曰旻泣血苫块哀纒于逺日勒铭金石义协于当时假以斯文为之实録其词曰有周之裔居海之沂绪业惟永徳音罔违贻厥翼谋俾其翰飞宜哉世祀亦曰家肥【其一】洎我华容而今济美四科冉季九能曽【集作鲁非】史学匪为人义如在巳施于有政辔之柔矣【其二】雉驯宰邑鹰佐郡五为刺史在邦必训再践太仆厥庸乃奋今也则亡天不可问【其三】神期永年礼先逺日合如防墓开比滕室鹤吊人悲言地吉篆石泉户与山相毕【其四】
　　太子少傅李公墓志铭　　　孙　逖
　　唐之宗盟有若武都公者讳暠【凉武昭王亦名暠天寳间方追崇】字某太原景王之穆也淮安靖王之也姓族本系存乎帝籍王之子曰虢州刺史讳某虢州之子曰郑州生公世载明德实维邦翰昔我高祖之造区夏也则淮安王擐甲胄诛暴强以佐经纶之业洎我皇帝之垂衣裳也则武都公秉衡石传储贰以邕熈之化允武允文同心同德本枝百世不亦宜哉公应大贤之期含正气之秀弱而孤藐克自激六射五书包礼乐之羣艺九流三变探古今之至赜生八年而当天授革命之事宗室惧祸至乃不全艰贞保身以免于难久视之后宻网少寛公以太夫人在堂无底禄之养愿辱身以报德岂养高而循名解褐授荆州枝江县丞维此之故也蒍贾尚幼薛宣有能深为州牧张汉阳所器重尝谓所亲曰唐宗一日【二字一作室】千里吾见其人国未可量也神龙兴复拜通事舍人其后歴尚书工部司勲员外屯田郎中太仆卫尉太常三少卿汝汴二州刺史兵部黄门二侍郎太原尹太常卿工部尚书东都留守兵部吏部尚书太子少傅自枝江至于少傅凡十有九迁人臣宠秩备更之矣先是国朝旧制不以宗亲任权开元以来内举无避唯善所亲擢拜右职公为首也公体正心直色庄言丽明而可畏寛而能服故所莅之职必奸邪衰止礼义兴行国人宜之有由然也曩列宿迨亚象河当官而行既立名迹及夫典汝坟之国为夏卿之贰天下归最朝廷让能宠光大来公望首出矣黄门君之枢也公执事举直以替其否太原邦之扞也公灭私寛赋克壮其猷六官之长是为人枢三命益恭遂掌邦理综覈流品终始七年凡所作法皆成故事其赏能防异置彼周行者可胜既乎上难其人公是以久而深烦职事累请归闲留侯有疾犹傅太子尼父不憗终萎哲人以开元二十八年五月十日薨于位春秋五十有八夀不配德皇慈震悼追赠益州大都督亲亲尊贤焉礼也其年十二月七日葬于河南县九岭山之南原惟公以文学政事之才赡祗庸孝友之徳亲有立身之显何止能养执防有过人之戚匪惟率礼公兄曰升弟曰晕兄爱弟敬夫和妻柔闺门之间内外以正均养犹子不殊所生岂引而进之乃因心则至公为居守也晕寝疾私第沉痼弥年公损膳絶荤消形瘁色及病革之际冒禁而归终以为职守管籥不敢久留次长号抚榇雨泣还台至性伤人酸感行路升之防公也哀亦如之死防孔懐其在是矣所谓曽闵王生九宗之地邢茅为万石之门盖本乎国风而为世范者嗣子造等八人无改于道聿脩厥德永为罔极靡所寘懐以逖尝忝使臣之戒且为冡卿属久承话言猥托铭志文仲事君之教何曰【一作日】敢忘鲍叔知我之恩曷其能报徒竭心于所事终有恨于斯文其词曰高阳之族才子克生礼乐为宪亲贤是程六官尤重祈父天卿二柄皆执理均政平汲直多病留侯强起尚传重明俄惊阅水泣尽遗爱感深知已铭德下泉庶通神理
　　太子舎人王公墓志铭
　　公讳无竞字仲烈其先琅琊人也因官遂居东莱自宋太尉至棣州司马偘十一世世济其美不陨其名公即棣州府君之次子也克广前烈于昭令闻翩翻海濒焜燿京国夫乂用三徳正直居首子有四教文行为先公蔚其文高其行据于直归于正生而知之实禀其性弱冠以应制擢第解褐授赵州栾城县尉歴麟台正字转右卫仓曹洛阳县尉监察御史殿中侍御史太子舍人神龙初坐以尝诋权幸贬于岭外终于广州春秋五十四工文则学必从之故登麟台侍龙楼也好直则威必济之故吏京邑秉天宪也行高则众必庇之故陷非罪谪殊方也噫良工能为顺君子能为道而不能为容士师黜宣尼困屈原逐贾生愤公其近之矣初天册中公与故人魏州牧独孤庄书忿林胡之猖狂哀冀北之阢陧诫以军志示之死所客有荐其书者则天见而异之有制召见骤膺宠渥相如之赋感人主未云速也乃者恩泽侯张昌宗位极太官宠震羣后公著书东观与之聨事曽是贻籍未尝昵就色庄见惮象恭益深长孺之抗礼将军曷足议也公尝执简中禁司察位班时三事大夫有族谈错立者公进而言曰朝有着定所以道威仪邦之具瞻所以昭轨物不遵不恭不敬不从其可是耶则肃然就列次矣公之举劾大臣庸可异也呜呼人各有能且犹不朽公则具举其谁与京公生于齐长于魏不忘吾党常操土风嗣子某防卜逺日奉成先志以开元十六年某月某日徙殡于馆陶归葬于东莱之旧茔书顺也夫人范阳卢氏祔焉从周也窀穸之事可无记乎词曰
　　万灵秀百夫特万巻精多才克诗可兴笔余力人之望邦之直何不仁俾大棘厄炎厉哀明徳卜佳城于旧国铭景行永无极
　　太子少师崔公墓志铭　　　李　华
　　圣唐祖宗重光丕变万国宗肃宗今上三后继明格于上下其辅弼之臣曰赵公奉先少师之训有大功于王室少师讳璟眰字某清河东武城人也惟成于姜水氏曰有吕德莫厚乎粒蒸民大庭之烈也勲莫盛乎除暴虎尚父之明也让莫大乎推社稷季子之高也丁公之元子曰季克让乞归老于崔氏宜乎其盛也八代祖元孙宋度支郎中以忠顺烈见危致命夫人擕二子亮敬黙依夫人之党挺志羁孤之中安亲危窘之际亮即公七代祖也八为尚书一为仆射孙肇官至中书侍郎元子北齐安州惣管府掾讳道淹公之曽祖也生万年主簿临洺令讳方骞公之大父也生武功主簿赠吏部尚书讳贞固公之考也郎中省王侍仆射利主公中书之名望安州之道德临洺之爱人武功之体道荀淑之盛徳及子陈寔以素风及孙诚哉吾闻其语矣今见其人也公孙抱太夫人终童幼武功府君逝根于至性毁过乎哀乡党怜之皆曰纯孝既除防外从礼训内积忧慕啜菽饮水厉志读书诵无遗文释无遁义皆一览也年十七与亲兄防同举明经调补梁州南郑尉转蜀州晋原尉前后使臣表公第一迁大理评事亲累贬利州葭葫丞歴梓州盐亭丞乐天知命贞独自晦君子哉改晋州司法叅军政尤一道刺史按察使皆以上闻充河东支使毕尚书搆为连帅也假公判官仁者悦不仁者惧遘厉终于官舍春秋四十权厝于山邙元庙西北原识与不识罔不相吊时人之安放后人之不幸荣阳夫人郑氏皇朝兵部郎中卫州长史升之女吏部侍郎平章事愔之妹终京兆崇贤里权殡于长安东南杜陵原夫人鞙佩纷燧【礼记内则妇事舅姑佩纷帨金燧】以宁顔色澄幕酒以奉蒸尝辅佐君子黔娄之室也抚导贤孟轲之母也内训倾谢妇仪无师呜呼哀哉大歴四年筮从吉嗣子图尚书右仆射赵国公哀奉先少师夫人之裳帷合祔于河南北邙山某原礼也赵公初为益州刺史属逆羯内向天下兵起至尊出长安避狄未有岐下之都因奉表上迎保宁圣德迁为中书令翼大明复天下肃宗申养宗申慈赵公之宣力也事今上镇州为吏部尚书左仆射崔氏之门公尽善哉洪河在北清洛在南二室之下邙原高起是地也是宜君子幽宅宁于斯永保子孙昌于斯其文曰翼翼孝嗣防哀不言祗感永斯常试讨论齐为霸国郑甸姬姜恊德贻庆后昆在昔贞烈爰有魏屿播迁建都公将南辕造舟人便开漕利源宜有令中书玊振安州荣道临洺体顺尚书葆光公以徳镇既输典刑亦清维晋天不我遗时将畴师夫人之德柔善有则鼓钟于宫闻于四国从夫训子天下是式不及劬劳赵公罔极克诞赵公蓼莪孝思奉若先训其贵如此今日之禄先人之慈保宁幽宅天地无期【此是宰相崔图之父赠太子少师元误入宰相门今移于此】






　　文苑英华巻九百四十
　　钦定四库全书
　　文苑英华巻九百四十一　宋　李昉等　编职官三【此下六巻英华所编失作者先后今正之】
　　姚秘监子彦墓志一首　严庶子损之墓志一首独孤大理屿墓志一首　萧郎中存墓志一首仲员外子陵墓志一首　权员外自挹墓志一首李司农铭墓志一首
　　秘书监赠礼部尚书姚公墓志
　　独孤及
　　有唐秘书监永安县侯姚公讳子彦字伯英其先冯翊莲勺人也至髙祖僧洪徙家河东祖思聦秘书少监父坦汝州梁县丞赠秘书监忠谅孝爱寛仁愿恭质方气冲天所授也而力行博学温故知新错综六艺公【集作同】词赋初举进士又举词藻皆升甲科尉清逺【集作苑】获嘉永宁三县开元二十九年诏立黄老学亲问奥义对防者五百余人与今相国河南元公载及广平宋少贞等十人以条奏精辩才冠等列授右拾遗内供奉厯左补阙当是【二字集作于】时天下无金革之虞选多士命百官先文行而后吏事【集作名法】而柱下方书南宫章奏主张纶翰典司礼乐【集作文】尤精其选非盛名莫居繇是迁公殿中侍御史礼部员外郎礼部郎中知制诰中书舎人太常少卿天寳十四年奉诏宣慰江东淮南览观风俗无何二京陷覆太夫人捐舘公外罹忧患内偃惸疾【集作内纒惸疾】衔愤泣血毁瘠【集作右隣】灭性乗舆反正公过【集作适】外除拜太子左【集作右】庻子于时迍难始康百揆草创官复其职人亦求旧俄又授公中书舎人礼部侍郎光禄卿左散骑常侍加银青光禄大夫复知制诰广徳二年授秘书监防名事君二十有七年文学一纪羽仪三朝凡六蹈闱三掌训诰四居礼官一典秘书其遗尘余迹周遍台阁言行事业着于天下【自防名天下五十一字集作以儒行懿徳防名三朝遗迹故事周遍台阁】资忠体和惟道是居正身奉上中立不倚恐惧戒慎形于隠防故遭值倾否出入夷险而未尝有悔名与身偕中庸【集作徳善】是依明哲以保故也享夀七十有八大厯二年四月某日薨于位五月某日诏赠礼部尚书知者以为夀冨康宁攸好徳考终命洪范谓之向用五福而公居四焉以清俭贻厥子孙故所不至者冨焉尔非明徳介祉何以享兹有子曰骁曰骥曰骖曰驷曰【集作四】曰骕号呼【集作于】昊天痛欲报之罔极也衘恤问礼泣血襄事十月丁酉卜兆北原惟盛徳与公噐若东川【集作川流】之无还垂芳如之何刻石【集作名】墓门其词曰【集作云】恂恂秘书蕴粹含和服膺孔门行登【集作隣】四科遭时之康天下未匡【集作光】出奋羽翰翺翔庆云晩遇中兴贵徳尚齿公秉懿范入作卿士逮事三后出入二纪典礼司书媚于天子居贞保俭与禄终始郁郁佳城光烈遗美【集作烈烈余美】日月有逝令闻不已【不集作无】
　　银青光禄大夫太子左庻子严公墓志
　　前　人
　　皇唐太子左庻子河内县子冯翊严公讳损之故都督洮州诸军事洮州刺史恊之孙县太常少卿方约季子中书侍郎挺之爱【集作无】弟家之庆天之休钟于公躬故其徳备少壮【集作仕是】昌世遇权臣恶直故官不登三台晩值多难安贞不竞故位不过郡守宫尹前后羽【集作左】两衞叅四府领二县典七州再入石渠三登【集作升】龙楼凡处任十八享年七十六未尝以利苟合违道从欲用之则行见防不俟忠信是履【集作动静】劳谦有光广徳二年六月二十五日终于襄州【集作汤】是嵗八月权窆楚山西原冡子曰式官至江陵少尹不幸道夭仲子曰士元由殿中侍御史为尚书虞部员外【集作此二字】郎少子曰士良秘书省【集作领秘书】著作郎悉能干父蛊懿文徳取公噐他日独立训所至也大厯三年嵗次【集作王】戊申五月二十九日反塟洛阳先茔礼之至也宗人故太常卿向尝状公徃行贻诸有司谓公外寛内刚亷正笃敬温而不厉直而不轻【集作讦】学究源本行有枝叶故其适道求友莅职任事覈其实不居其华初公宰汜水也以庄明慈惠为政汜水之【集无此字】人不敢欺而户口増倍狱讼衰止御史中丞萧隠之以状闻公是以有著作郎之拜其后厯太原上谷弋阳余杭丹阳虽风俗殊异治效如一不曰才乎公在清池防安禄山与当国者交恶公曰难将本矣遂移疾请告奸党恶之是以有弋阳之贬贬之明年河北为戎不曰智乎渉艰患不辱身践禄位不狥名居义处顺动罔违吉不曰贞乎呜呼荣问素业与时皆逝可称也而不可追也今采其实録刻石示后盖欲报罔极者之志尔【集作云】其词曰君子之道容民和【集作畜】众公宰二邑二邑无讼与国共理惟二千石公七剖符七着成绩乃师国子司成望苑考艺校徳以弼三善中和其心正直是践道亚羽翼名掩春华忠以事君孝施于【集作于】家粲粲令子鲜侔晨葩若何不吊盛徳既丧音徽永沬士友孤望千载九原逰者凄怆
　　大理少卿兼侍御史河南独孤府君墓志
　　前　人
　　府君讳屿河南洛阳人也汉世祖光武帝第二子沛献王辅之昭也齐临川郡王河南道行台仆射洛川刺史永业府君五代孙国朝明威将军文慧【集作惠】府君第二子越州都督浙江东道观察处置使【集无此四字】兼御史中丞右【集作左】金吾大将军峻府君之季弟也聦明仁恕専直寛信扰而毅温而厉弱冠筮仕以艺即戎藏噐安卑非其志也天寳十四年安禄山反朝廷以淮服【集作淝】海沂三呉咽喉冝择良佐以贰藩镇命府君为泗州长史无何换徐【集作除】濠二州倅戎备叅吏职忠毅【集作敏】肃给所届繄頼御史中丞崔公昭之尹河南也盛选僚佐表府君为太常丞兼殿中侍御史营田判官使罢转湖州别驾大厯五年崔公受诏持节牧宣歙池三州君复为从事以太子右谕徳兼殿中侍御史迁大理少卿兼侍御史方谓冝民冝人禄与夀俱遭命不淑春秋五十九【集作五】而殁是嵗大歴九年三月二十四日也夫人陇西李氏以栢舟之誓提携诸孤某等奉府君之防言归洛阳某月日迁【集作此字】窆于某原礼也府君少孤奉事兄嫂以友悌称在家在邦言信行果居官祗事强志能力及其冠法冠佐大府君上以勤恪【一作勲畧或作勲业】周爰成务下以劳谦明诚应物和礼正家敦睦姻族自踈及亲必慈必爱而命不我与年未下夀夭夭是防【集作夭夭其掾】呜呼哀哉初府君之金吾伯兄拥旄江【集作浙】东也防崔公于郡吏人之中升为军司马推诚委政之分犹晋得韩厥宋得子罕及中丞之开府辟掾府君为首既而府君之防也中丞哭之恸赠赒给加于人二等由是稚子孀妻得奉防而西三月而塟礼无违者布之余足备祭噐君子谓金吾之明哲贻厥兄弟宣州之交情见于死生知巳之道斯其行者鲜矣及敢不直词书仲父之美于墓石其词曰叔父懿徳承家令仪慧伯【集作惠廸】哲兄践脩靡违私治于官发迹淮沂及佐皇华亦绣其衣天子命我叅军机骆马驒驒【集作单】所从其谁顕允崔公为诸侯师府君委质咨诹载驰式壮其猷耄未及之隂阳为冦子鹏【一作鹏】语【集作洽非】期昔也陟冈哀哀永思今也还真匪公曷依伯兮叔兮今乎巳而他年九原公谁与归尚书比部郎中萧府墓志铭　元　载
　　呜呼兰陵萧君蕴贤人之业藏佐世之噐大君未尽其力生人未享其福钟厉遘疴殒灵休时哀哉君讳存字成性梁武帝季子【一作弟子】鄱阳王恢之裔五世祖唐刑部尚书生雅州都督左衞长史元泰长史生宻州莒县主簿旻主簿生州府功曹頴士頴士字茂挺特达聪明丛于上才以诗书礼乐皇帝王覇之术为巳任开元中进士擢第灵鳯神龙焕乎文章髙价风驰撼动八荒是时颙颙昻昻贤隽之士揖涯岸趋问望如百川之委溟海群山之仰嵩岱君即功曹之子也禀乾坤清粹之气聚而为徳义散而为制度行可以辅教才可以拯时大抵根儒术尚名理言喜人之善锄人之恶其余九流百氏质文沿革虽千古絶如以眸子视左右掌也大歴初与昌黎韩愈天水赵賛博陵崔造素友善齐名李大夫栖筠领浙西掇华刈楚遂奏授苏州常熟主簿顔太师真卿典呉兴纂文编韵延纳以脩术【疑】之任宰相刘公晏司转运与能咨画奏授左金吾衞兵曹叅军明年迁廷尉评建中包諌议佶掌盐铁聆风钦旧奏授监察御史明年转殿中侍御史初御史大夫张滂董戎天子俾君留务于上国主计者张权侵官交关有司君不阿挠庭辩可否哆南箕烛光芒繇是愁愤乞守外职竟罢归浔阳君有草堂在庐山下紫霄峰晩节学长生得蝉蜕之味每天气寥朗神有所诣輙驾紫骝携酒壶学业同紫府之客恣逰其下弄泉坐【一作改】石不记早暮无防何登黄石岩之絶巅谷颷防丁毒腑藏右体麻痹不仁虽药膳充席【疑】岐和叠迹不得施其力焉春秋六十二十五年冬十月五日遘疾十六年冬十月五日卒于浔阳湓城之私第遂以是年十一月十二日权窆于承仙之西冈未克塟于临汝故也嗟缨绂【一作晃】之沉沦痛环璧之破碎悲豫章之摧拔莫不惊惋怛向风凄欷焉夫人河东裴氏王父璡越州仓曹叅军皇考光辅苏州呉县丞资淑和之气承礼义之训隂范内则璨然有光有子四人曰夐曰东曰奂曰愿咸端素温良克荷家声吞茹荼蓼若絶生理今相国齐公杭河南尹张式给事许孟容郑郢州正则兵部杨郎中冯冯弟吏部郎中凝卢补阙景亮陆殿中礼投分许与期于莫逆众君子振鳞奋翼日薄霄汉君未中夀独归泉壤匣有豪曹厯有飞黄不发不驰埋骨摧铓可哀也哉相国于君有死生之交情至于塟旧乡抚稽绍盖余力也足以慰其精灵焉载后学小子日逰于藩故遗芳盛烈备得详悉见托志録衘酸为铭铭曰
　　崇山郁郁连西冈青龙白虎为夀堂灵其少安乐且康旄头不明归旧乡
　　尚书司门员外郎仲君墓志　权徳舆
　　君讳子陵字某其先鲁献公仲子曰山甫入辅于周食菜于樊其后鲁有季路衞有叔圉用儒行政事代为家法曽祖始自彭城徙于蜀都祖袭博究六艺州闾推重考逺清静寡欲理老庄之言三代旷僚纯白不耀君丱嵗好古学与同门生肄业于峨眉山下采摭前载可以为文章枢要者防绎区别凡数十万言大厯十三年举进士甲科调补秘书省校书郎厯同官醴泉二县尉贞元十年举贤良方正拜大常博士转主客司门二员外郎十八年六月乙已疾殁于靖恭里第享年五十有九君脩身慤固为学精力其初典校有诏百执事详定冕服炳然上奏得礼之中再仕甸内皆叅奉常论譔之务后苍二代曲台石渠之论乖疑难正者咸折中焉有司请正太祖东向之位而祧献懿二主议者云云君议畧曰九圣在天二祖在祧国家卜代及年未始有极宜立定制为万代程请迁二主于徳明兴圣庙词甚切正后以异论纷纷又着通难一篇引经防古诸儒不能屈虽留中未下而知礼者直之为郎三嵗受诏典黔中选补赋禄清平南人恱焉皇皇者华道于故里里中人以为荣观复命逾年稍进郎位循性诣理恬于声荣隤然放懐以冯唐顔驷自况脩词甚博推本六经赋诗类事徃徃有卓异不羁之韵邃于礼服上下古今仪制着五服图十卷自为一家之言起庸蜀诸生以文义自逹至礼官元士三登于朝讲议洽闻不疚不跲与夫慿覆露乗地资而至大僚豊禄者难易殊矣子云耆老相如多病内外扫之日图书罇酒而已升东荣而复者假他人之室可悲也夫其婺嗣郢王之藻女宗室公宫称其贤淑生一子颇防学而孤卜七月甲申竁于万年县之某原某里命也徳舆常【集作尝】忝知君用深怛化遗孤哀请因直其词铭曰
　　噫仲君直而文心秉彛学轶群富宏议畅嘉闻中止水外浮云理冥冥化沄沄刻图石识幽坟
　　朝议郎行尚书仓部员外郎集贤院待制权府君墓志
　　公讳自挹字某天水人其先殷王武丁之支【世系表权氏武丁之裔孙】因封命氏楚迁于那处秦徙于汧陇绵代多才继有勲力四代祖袭庆周开府仪同三司相定冀青殷五州诸军事冀州刺史齐郡公曽祖武隋开府仪同三司浙豫柱三州刺史潭州防管始平郡太守右武衞屯衞二大将军天水县开国伯考无悔奉朝请大夫晋州赵城县令公年十四太学明经上第因喟然曰学不足以究古今之变而干禄者非吾志也遂蒙飬于终南紫阁之下穷览载籍号为醇儒非其道不合非其人不自厯南和寳鼎二县尉天寳中河湟之间践更以御冦平籴以馈军皆以御史董之联辟从事既而幽陵兵兴二京震荡缙绅之士多在刼剠中公艰贞终吉盗不能汚尅复之嵗制授醴泉尉寻摄监察御史充河西陇右宣尉使崔中丞伯阳判官轺车所履人诵其惠嵗中崔复命迁左冯翊表为祠曹且佐州师朝廷以公文而无害特拜监察御史谦以自牧换大理寺丞学该今古加集贤院待制识通理典迁尚书仓部员外郎大厯五年春感风疾请告十有二月终于布政里私第享年七十惟公得大易之含章中庸之居易知前古之善败稽六学之义类灵恬然天爵自贵夫如是则通籍书殿起草中台于诸生不为不逹而充公之量则未也与故王右丞维今归尚书从敬为文雅道素之友其余或不践其域故知我者希夫人太原王氏监察御史造之孙也鄠县令侑之女淑行明徳辅于公志丛是福履近于期頥公之防既除二十三年而夫人殁夀九十三时贞元十年十有二月也嗣子某某官次子某某官等皆以旧徳蕃祉参居吏员尽厥诚信贞于筮以十二年十月祔塟于咸阳县洪渎原礼也以徳舆诸孙之列习于旧史郯子之学诚慙古人滕公之室敢识幽壤铭曰
　　周隋之间受封于齐代有武功抑抑仓部徳音不回蔼然儒风考正图书弥纶宪章其道昭融黄裳之吉大雅方直位则未充惟此令徳与彼内则委龢而终咸阳古原祔窆双防淑声无穷
　　金紫光禄大夫司农卿邵州长史李公墓志铭
　　前　人
　　公讳鉊字某不书州里尊宗室也初景皇之支啓封于蔡继别为宗厥后多材皇袭济北郡公孚公之曽祖也陇西郡公津容公之王公也济北仕至国子司业赠太仆卿陇西仕至慈衞汝邢青五州刺史终永王传以至烈考憺厯监察御史殿中侍御史尚书仓部员外郎累赠职方郎中虢州刺史公即虢州府君之第若干子也慿是积厚丛生福祉少以门子入官联调两官环列之佐次补伊阙丞是嵗天寳十四载也虢州捐舘幽陵兵起茹毒违难南浮江淮既除防宣州观察使郑炅之表为广徳令时刘展阻命东方愁扰闾里制于蒲守臣化为寓【集作寓非】公而公之县鄙连亘山洞盗有陈庄陈五奢者是焉囊槖攻剽相因炅之跳在寻阳牒书宻至署为上介俾辑舆师靖绥攘遏人用宁舒后厯州太原二纪纲掾府之损益皆所关决执法殿中佐戎北门防罢使至京师献状居最拜奉天令有命成城绩用居多未逾年迁侍御史充宣武军节度行军司马时师帅以睢阳及谯进律开府韩厥之任朝选为难盖以弥缝左右非公莫可最凡三为尚书郎四兼御史中丞以银印青绶厯官相常伯之重府迁大梁职尊统师【集作帅】公皆以师武从之蓄资力以崇威望宣忠劳以班制居则持重战则有功无细无大繄公谋是頼虽羊舌职之聦敏肃给铎遏冦之恭敬信强无以过也贞元二年徴拜右【集作左】庻子三年复以本官兼御史中丞充入蕃使寻兼御史大夫行次回中察其隂诈奏【集作察】防累陈不可莅盟之状时朝议已行谋塞不用既而戎人衷甲急变上闻乗车东辕独以智免以乆次迁衞尉卿秩至【集作以】金紫乃命大司【集作司字】农为国之泉首公脩职惟直是视无所阿附终用蔽伤左迁郡州长史以十三年十一月疾终于【集作于】所莅之官舎春秋若干唯公开敏毅直信兼仁勇有政事方畧长于理烦逺而不泥文而无害始以通邑行师振其名声交辟元僚翻飞清朝腰金鸣玉法象河海议者谓藩垣京毂公冝居之终以当官有守宁绌不苟不为利疚于回郁堙下国以至大病斯可叹已夫人范阳郡夫人卢氏某官某之孙新安丞某之女华宗淑问光辅闺门无诒离【集作罹】无攸遂内姻外戚仰其徽风先于【集作于】公二年而殁长子元亮以武畧至御史中丞不幸早亡次子元道以吏才为大理司直兼监察御史叅陈许军事次曰元规进士及第盩厔县尉次曰元防前右金吾衞兵曹叅军元简江陵府叅军元举太原府叅军元衡元弼【集作元弼元衡】元辅等皆干蛊知方俨然在疚考于象数先逺得吉以十四年某月日奉公夫人之防祔窆于伊阙县万安南原先公之兆域礼也徳舆王公族之出也先人于公为中表昆弟羁贯获见始四十年元道等泣以墓石见托虽文之鄙朴而不敢辞也铭曰
　　抑抑司农系于蔡兮三珪践宜方大兮心广体胖道将泰兮中立不回官左退兮登书问鵩祸所防兮撰日焞纷祖载兮万安鲜原风雨晦兮镂此贞岷之内兮












　　文苑英华卷九百四十一
　　钦定四库全书
</div>
    <div class="pagination">
<a href="文苑英华_page612.html">上一页</a><span>...</span><a href="文苑英华_page608.html">608</a><a href="文苑英华_page609.html">609</a><a href="文苑英华_page610.html">610</a><a href="文苑英华_page611.html">611</a><a href="文苑英华_page612.html">612</a><span class="current-page">613</span><a href="文苑英华_page614.html">614</a><a href="文苑英华_page615.html">615</a><a href="文苑英华_page616.html">616</a><a href="文苑英华_page617.html">617</a><a href="文苑英华_page618.html">618</a><span>...</span><a href="文苑英华_page614.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
