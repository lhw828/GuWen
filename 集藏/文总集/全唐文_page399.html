<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 399 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 399 页/共 603 页
  </h1>
  <div class="content">
   梦得阁下：前者枉手札数幅，兼惠答《忆春草报白君》已下五六章。发函披文，而後喜可知也。又覆视书中，有攘臂痛拳之戏，笑与会，甚乐甚乐，谁复知之。因有所云，续前言之戏耳，试为留听。与阁下在长安时，合所著诗数百首，题为《刘白唱和集》卷上下。去年冬，梦得由礼部郎中集贤学士迁苏州刺史，冰雪塞路，自秦徂吴。仆方守三川，得为东道主。阁下为仆税驾十五日，朝觞夕咏，颇极平生之欢，各赋数篇，视草而别。岁月易迈，行复周星，一往一来，忽又盈箧。诚知老丑冗长，为少年者所嗤，然吴苑、洛城，相去二三千里，舍此何以启齿而解颐哉？嗟乎！微之先我去矣，诗敌之者，非梦得而谁？前後相答，彼此非一，彼虽无虚可击，此亦非利不行，但止交绥，未尝失律。然得隽之句，警策之篇，多因彼唱此和中得之，他人未尝能发也，所以辄自爱重。今复编而次焉，以附前集，合成三卷，题此卷为下，迁前下为中，命曰《刘白吴洛寄和卷》，自太和六年冬《送梦得之任》之作始。居易顿首。
    ○与杨虞卿书
    师皋足下：自仆再来京师，足下守官县，吏职拘绊，相见甚稀，凡半年馀，与足下开口而笑者，不过三四。及仆左降诏下，明日而东，足下从城西来，抵昭国坊，已不及矣，走马至水，才及一执手，悯然而诀，言不及他。迩来虽手札三往来，亦不过问道途报健否而已。郁结之志，旷然未舒，思欲一陈左右者久矣。
    去年六月，盗杀右丞相於通衢中，迸血髓，磔发肉，所不忍道。合朝震栗，不知所云。仆以为书籍以来，未有此事，国辱臣死，此其时耶，苟有所见，虽畎亩皂隶之臣，不当默默，况在班列，而能胜其痛愤耶。故武相之气平明绝，仆之书奏日午入。两日之内，满城知之。其不与者，或诬以伪言，或构以非语，且浩浩者不酌时事大小，与仆言当否，皆曰丞郎、给舍、谏官、御史尚未论请，而赞善大夫何反忧国之甚也？仆闻此语，退而思之，赞善大夫诚贱冗耳，朝廷有非常事，即日独进封章，谓之忠，谓之愤，亦无愧矣，谓之妄，谓之狂，又敢逃乎？且以此获辜，顾何如耳？况又不以此为罪名乎？此足下与崔、李、元、庾辈十馀人为我悒悒郁郁长太息者也。然仆始得罪於人也，窃自知矣。当其在近职时，自惟贱陋，非次宠擢，夙夜腆愧，思有以称之。性又愚昧，不识时之忌讳，凡直奏密启外，有合方便闻於上者，稍以歌诗导之，意者欲其易入而深戒也。不我同者，得以为计，媒孽之辞一发，又安可君臣之道间自明白其心乎？加以握兵於外者，以仆洁慎不受赂而憎，秉权於内者，以仆介独不附己而忌，其馀附丽之者，恶仆独异，又信狺狺吠声，唯恐中伤之不获。以此得罪，可不悲乎？然而寮友益相重，交游益相信，信於近而不信於远，亦何恨哉？近者少，远者多，多者胜，少者不胜，又其宜矣。
    师皋，仆之是言，不发於他人，独发於师皋。师皋知我者，岂有愧於其间哉。苟有愧於师皋，固是言不发矣。且与师皋始於宣城相识，迨於今十七八年，可谓故矣。又仆之妻，即足下从父妹，可谓亲矣。亲如是，故如是，人之情又何加焉？然仆与足下相知则不在此。何者？夫士大夫家，闺门之内，朋友不能知也，闺门之外，姻族不能知也，必待友且姻者，然後周知之。足下视仆莅官事、择交友、接宾客何如哉？又视仆抚骨肉、待妻子、驭僮仆又何如哉？小者近者，尚不敢不尽其心，况大者远者乎？所谓斯言无愧而後发矣。亦犹仆之知师皋也。师皋孝敬友爱之外，可略而言。足下未应举时，尝充贤良直言之赋，其所对问，志磊磊而词谔谔，虽不得第，仆始爱之。及与独孤补阙书让不论事，与卢侍郎书请不就职，与高相书讽成致仕之志，志益大而言益远，而仆爱重之心，繇是加焉。近者足下与李宏庆友善，宏庆客长安中，贫甚而病亟，足下为逆致其母，安慰其心，自损衣食，以续其医药甘旨之费，有年岁矣。又足下与崔行俭游，行俭非罪下狱，足下意其不幸，及於流窜敕下之日，躬俟於御史府门，而行李之具，养活之物，崔生顾其旁，一无阙者。其馀奉寡姊，亲护其夫丧；抚孤甥，誓毕其婚嫁；取贵人子为妇，而礼法行於家；由甲乙科入官，而吏声闻於邑。凡此者，皆可以激扬颓俗，表正士林。斯仆所以向慕勤勤，岂敢以骨肉之姻、形骸之旧为意哉？然足下之美如此，而仆侧闻蚩蚩之徒，不悦足下者已不少矣。但恐道日长而毁日至，位益显而谤益多，此伯寮所以诉仲由，季孙所以毁夫子者也。
    昔卫有云：“人之不逮，可以情恕，非意相加，可以理遣，故至终身无喜愠色。”仆虽不敏，常佩此言。师皋，人生未死，见千变万化，若不情恕於外，理遣於中，欲何为哉？欲何为哉！仆之是行也，知之久矣，自度命数，亦其宜然。凡人情通达则谓由人，穷塞而後信命，仆则不然。十年前以固陋之姿，琐屑之艺，与敏手利足者齐驱，岂合有所获哉？然而求名而得名，求禄而得禄，人皆以为能，仆独以为命。命通则事偶，事偶则幸来。幸之来，尚归之於命，不幸之来也，舍命复何归哉？所以上不怨天，下不尢人者，实如此也。又常照镜，或观写真，自相形骨，非富贵者必矣。以此自决，益不复疑。故宠辱之来，不至惊怪，亦足下素所知也。今且安时顺命，用遣岁月。或免罢之後，得以自由，浩然江湖，从此长往，死则葬鱼鳖之腹，生则同鸟兽之群，必不能与掊声攫利者扌量其分寸矣。足下辈无复见仆之光尘於人寰间也。多谢故人，勉树令德，粗写鄙志，兼以为别。居易顿首。
    ○与陈给事书
    正月日，乡贡进士白居易谨遣家僮奉书献於给事阁下：伏以给事门屏闲请谒者如林，献书者如云，多则多矣，然听其辞一也，观其意一意也。何者？率不过有望於吹嘘剪拂耳。居易则不然，今所以不请谒而奉书者，但欲贡所诚、质所疑而已，非如众士有求於吹嘘剪拂者，给事独不得为之少留意乎？大凡自号为进士者，无贤不肖皆欲求一第成一名，非居易之独慕耳。既慕之，所以切不自揆，尝勤苦学文，迨今十年，始获一贡。每见进士之中，有一举而中第者，则欲勉狂简而进焉；又见有十举而不第者，则欲引驽钝而退焉。进退之宜，固昭昭矣，而遇者自惑於趣舍，何哉？夫蕴奇挺之才，亦不自保其必胜，而一上得第者，非他也，是主司之明也；抱琐细之才，亦不自知其妄动，而十上下第者，亦非他也，是主司之明也。岂非知人易而自知难耶？伏以给事天下文宗，当代精鉴，故不揆浅陋，敢布腹心。居易鄙人也，上无朝廷附丽之援，次无乡曲吹嘘之誉，然则孰为而来哉？荩所仗者文章耳，所望者主司至公耳。今礼部高侍郎为主司，则至公矣，而居易之文章，可进也，可退也，窃不自知之，欲以进退之疑取决於给事，给事其能舍之乎？居易闻神蓍灵龟者无常心，苟叩之者不以诚则已，若以诚叩之，必以信告之，无贵贱无大小而不之应也。今给事鉴如水镜，言为蓍龟，邦家大事，咸取决於给事，岂独遗其微小乎？谨献杂文二十首，诗一百首，伏愿俯察悃诚，不遗贱小，退公之暇，赐精鉴之一加焉。可与进也，乞诸一言，小子则磨铅策蹇骋力於进取矣；不可进也，亦乞诸一言，小子则息机敛迹甘心於退藏矣。进退之心，交争於胸中者有日矣，幸一言以蔽之，旬日之间，敢伫报命。尘秽听览，若夺气褫魄之为者，不宣。居易谨再拜。
    ○为人上宰相书
    二月十九日，某官某乙谨拜手奉书献於相公执事，书曰：古人云：“以水投石，至难也。”某以为未甚难也。以卑千尊，以贱合贵，斯为难矣。何者？夫尊贵人之心，坚也强也不转也，甚於石焉；卑贱人之心，柔也弱也自下也，甚於水焉。则合之难也，岂不甚於水投石哉？然则自古及今，往往有合者，又何哉？此荩以心遇心，以道济道故也。苟心相见，道相通，则水反为石，石反为水。则其合之易也，又甚乎以石投水焉。何者？石之投水也，犹触之有声，受之有波；心道之相得也，则贵者不知其贵也，贱者不知其贱也，当其冥同合之际，但吻然而已矣。其合之易也，岂不甚於石投水哉？噫！厥道废坠，不行於代久矣，故贵者自贵耳，贱者自贱耳，维同心同道，不求相合也。今某之心，与相公之心，愚智不侔也。今某之道，与相公之道，畜不伦也。矧又尊卑贵贱之势相悬，如石焉，如水焉。而欲强至难为至易，无乃不可乎？然则知其不可而为之者，抑有由也。伏以相公方今佐裁成之道，当具瞻之初，窃希变天下水石之心，自相公始也，通天下贵贱之道，自某始也。不然者，夫岂不自知其狂进妄动哉？伏望少留听而毕辞焉，幸甚幸甚。
    某伏观先皇帝之知遇相公也，虽古君臣道合者，无以加也。然竟不与大位，不授大权，不尽行相公之道者何哉？识者以为先皇父子孝慈之间，亦古未有也，荩先皇所以辄以知人之明、用贤之功、致理之德，以留赐今上也，亦犹太宗黜李而使高宗宠用之也。故今上在谅阴而特用也，相公自郎官而特拜也，推此二者，有以见识者之言信矣。斯则先皇知遇之恩，贻燕之念，今上速用之旨，倚赖之诚，相公宠擢之荣，托寄之重，自国朝以来，三者兼之，甚鲜矣。故某窃惟相公自拜命以来八九日，得食不暇饱，得寝不暇安，行则忄双然，居则惕然，思所以答先皇之知，副今上之用，允天下之望哉，某窃以为必然矣。况今主上肇抚苍生，初嗣洪业，虽物不改旧，而令宜布新。是以百辟倾心，然以待主上之政也；万姓注目，专专然以望主上之令也；四夷侧耳，禺禺然以听主上之风也。岂直若此而已哉？荩待其政者，勤惰邪正系其中焉；望其令者，忧喜亲疏生其中焉；听其风者，畏侮动静出其中焉。而将来理乱之根，安危之源，尽在於三者之中矣。如此，则相公得不匡辅其政，缉熙其令，宣和其风乎？
    然则匡辅、缉熙、宣和之道，某虽不敏，尝闻於师焉。曰天子之耳，待宰相之耳而後聪也；天子之目，待宰相之目而後明也；天子之心识，待宰相之心识而後圣神也。宰相之耳，待天下之耳而後聪也；宰相之目，待天下之目而後明也；宰相之心识，待天下之心识而後能启发圣神也。然则下取在下耳目心识，上以为天子聪明神圣者，此宰相之本职也，而为匡辅、缉熙、宣和之道也。若宰相唯以两耳听之，两目视之，一心思之，则朝廷之得失，岂尽知见乎？必不尽也。而况於天下之得失乎？宰相之耳目得聪明乎？必未也。而况於上以为天子聪明圣神乎？然则天下聪明心识，取之岂无其道耶？必有也。在乎知与不知，行与不行耳！
    噫！自开元以来，斯道浸衰，鲜能行者。自贞元以来，斯道浸微，鲜能知者。岂惟不知乎？不行乎？又将背古道而驰者也。何也？古者宰相以危言、危行、扶危持颠为心，今则敏行、逊言、全身远害而已矣；古者宰相以接士为务，今则不接宾客而已矣；古者宰相以开ト为名，今则锁其第门而已矣。致使天下之聪明，尽委弃於草木中焉；天下之心识，尽沈没於泥土间焉。则天下聪明心识，万分之中，宰相何尝让其一分哉？是故宠益崇而谤益厚，岁弥久而愧弥深，至乃上负主恩，下敛人怨，行止寝食，自有惭色者，夫岂非不得天下聪明心识之所致耶？然则为宰相者，得不思易其辙乎？
    是以聪明损於上，则正直销於下，畏忌慎默之道长，公议忠谠之路塞，朝无敢言之士，庭无执咎之臣，自国及家，浸以成弊。故父训其子曰：“无介直以立仇敌。”兄教其弟曰：“无方正以贾悔尤。”先达者用以养身，後进者资而取仕，日引月长，炽然成风。识者腹非而不言，愚者心竞而是效，至使天下有目者如瞽也，有耳者如聋也，有口者如含锋刃也。如此，则上之得失，下之利病，虽欲匡救，何由知之？嗟乎！自古以来，斯道之弊，恐未甚於今日也。然则为宰相者，得不思变其风乎？
    是以慎忌积於中，则政事废於表，因循苟且之心作，强毅久大之性亏，反谓率职而举者不达於时宜，当官而行者不通於事变。故殿最之书虽具而不实，黜陟之法虽备而不行，欲望恶者惩，善者劝，或恐难矣。古之善为宰相者，岂久贤而用之乎？岂尽知不肖而去之乎？荩在於秉钧轴之枢，握刀尺之要，划邪为正，削觚为圆，能使善之必迁，不谓善之尽有，能使恶之必改，不谓恶之尽无。成此功者无他，惩劝之所致耳。然则为宰相者，得不思提其纲，使群目皆自张乎？
    是以惩劝息於此，则贤能乏於彼，故岳镇阙而不知所取，台省空而不知所求。今则尚书六司之官暨於百执事者，大凡要剧者多虚其位，闲散者咸备其官，或曰：“所以难其人重其禄也。”嗟呼！徒知难其人而阙之，不知邦政日归於下吏也；徒知重其禄而爱之，不知稍食日费於冗员也。损益利害，岂不明哉？古之善为宰相者，虚其怀，直其气，苟有举一言者，必从而索之，苟有荐一善者，必随而用之，然後明察否臧，精考真伪，得人者行进贤之赏，谬举者坐不当之辜，自然审轮辕以相求，谨关梁以相保，故才无乏用，国无废官。岂可疑所举之未精，而反失其善；重所仕而不苟，而反废其官？与其废官，宁其虚授；与其失善，宁其谬升。但在乎明核是非，必行赏罚，则谬升虚授，当自辨焉。然则为宰相者，得不思振其领，使众髦皆举乎？
    是以庶政阙於内，则庶事攵於外，至使天下之户口日耗，天下之士马日滋，游手於道途市井者不知归，托足於军籍释流者不知反，计数之吏日进，聚敛之法日兴，田畴不辟而麦禾之赋日增，桑麻不加而布帛之价日贱，吏部则士人多而官员少，奸滥日生，诸使则课利少而羡馀多，侵削日甚。举一知十，可胜言哉！况今方域未甚安，边陲未甚静，水旱之灾不戒，兵戎之动无期。然则为宰相者，得不图将来之安，补既往之败乎？
    若相公用天下之目观而救之，夫岂无最远之见乎？用天下之心图而济之，夫岂无最长之策乎？策之最长者，见之最远者，在相公鉴而取之，诚而行之而已。取之也，行之也，今其时乎？
    时之为用大矣哉！古者圣贤，有其才无其位，不能行其道也；有其才有其位无其时，亦不能行其道也；必待有其才有其位有其时，然後能行其道焉。某窃见相公曩时制策对中，论风化浇淳之源，明天人交感之道，陈兵灾救疗之术，可谓有其才矣。又伏见今月十一日制词云：“其代予言，允属良弼。必能形四方之风，成天下之务。”可谓有其时矣。今相公有其才有其位有其时，则行道由己，而由道乎哉？某又闻一往而不可追者时也，故圣贤甚惜焉。方今拭天下之目，以观主上之作为也；侧天下之耳，以听相公之举措也。如此，则相公出一言，不终日而必闻於朝野；主上发一令，不浃辰而必达於华夷。荩主上辑百辟、和万姓、服四夷之时，在於此时矣；相公充人望、代天工、报国之恩，正在於今日矣。
    或者曰：“君臣之道至大也，可以渐合，不可以速合也；天下之化至大也，可以渐行，不可以速行也；贤人之事业至大也，行之可以枉尺而直寻也。”某以为殆不然矣，夫时之变、事之宜，其间不容息也，先之则太过，後之则不及，故时未至，圣贤不进而求，时既来，圣贤不退而让，荩得之则不啻乎事半而功倍也，失之则不啻乎事倍而功半也。嗟乎！或者徒知渐合其道，而不知启沃之时失於渐中矣；徒知渐行其化，而不知燮理之时失於渐中矣；徒知枉尺而直寻，而不知易失於时，则难生於渐中，虽枉寻不能直尺矣。近者宰相道不行，化不成，事业不光明，率由乎有志於渐中矣。请以前事明之。某尝闻太宗顾谓群臣曰：“善人为邦百年，然後能胜残去杀，当今大乱之後，将求致理，宁可造次而望乎？”魏文贞曰：“不然。夫乱後易理，犹饥人易食也。若圣哲施化，人应如响，期月而可，信不为难。三年成功，犹谓其晚。”太宗深纳其言。时封德彝辈共非之曰：“不可。三代以後，人渐浇讹，皆欲理而不能，岂能理而不欲？魏徵书生，不识时务，信其虚说，必乱国家。”於是太宗卒从文贞之言，力行不倦，三数年间，天下大安，戎狄内附。太宗曰：“惜哉不得使封德彝见之。”斯则得其时行其道不取於渐之明效也。况今日之天下，岂弊於武德之天下乎？相公之事业，岂後於文贞之事业乎？在於疾行而已矣。所以主上践阼未及十日，而宠命加於相公者，惜国家之时也。相公受命未及十日，而某献於执事者，惜相公之时也。夫欲行大道树大功，贵其速也，荩明年不如今年，明日不如今日矣。故孔子曰：“日月逝矣，岁不我与。”此言时之难得而易失也。伏惟相公惜其时之易也而不失焉，虑其渐之难也而不取焉。
    抑又闻济时者道也，行道者权也，扶权者宠也，故得其位，不可一日无其权，得其权，不可一日无其宠，然则取权有术也，求宠有方也，荩竭其力以举职，而权必自归，忘其身以徇公，而宠必自至，权归宠至，然後能行其道焉。伏惟相公详之而不忽也。
    抑又闻不弃死马之骨者，然後良骥可得也；不弃狂夫之言者，然後嘉谟可闻也。苟某管见之中有可取者，俯而取之，苟萏言之中有可采者，俯而采之，则知之者必曰：“如某之见，犹且不弃，况愈於某之徒欤？”则天下通情达识之士，得不比肩而至乎？闻之者必曰：“如某之言，犹且不弃，况愈於某之徒欤？”则天下謇谔敢言之士，得不继踵而来乎？伏惟相公试垂意焉，则天下之士幸甚。
    某游长安，仅十年矣，足不践相公之门，目不识相公之面，名不闻相公之耳。相公视某何为者哉？岂非介者耶？狷者耶？今一旦卒然以数千言尘渎执事者，又何为哉？实不自揆，欲以区区之闻见，裨相公聪明万分之一分也，又欲以济天下憔悴之人死命万分之一分也。相公以为何如？何如？


    ●卷六百七十五
    ☆白居易（二十）
    ○与元九书
    月日，居易白，微之足下：自足下谪江陵至於今，凡所赠答诗仅百篇。每诗来，或辱序，或辱书，冠於卷首，皆所以陈古今歌诗之义，且自叙为文因缘，与年月之远近也。仆既爱足下诗，又谕足下此意，常欲承答来旨，粗论歌诗大端，并自述为文之意，总为一书，致足下前。累岁已来，牵故少暇，间有容隙，或欲为之，又自思所陈，亦无足下之见，临纸复罢者数四，率不能成就其志，以至於今。今俟罪浔阳，除盥栉食寝外无馀事，因览足下去通州日所留新旧文二十六轴，开卷得意，忽如会面，心所蓄者，便欲快言，往往自疑，不知相去万里也。既而愤悱之气，思有所泄，遂追就前志，勉为此书。足下幸试为仆留意一省。
    夫文尚矣，三才各有文，天之文三光首之，地之文五材首之，人之文六《经》首之。就六《经》言，《诗》又首之。何者？圣人感人心而天下和平，感人心者，莫先乎情，莫始乎言，莫切乎声，莫深乎义。《诗》者根情苗言，华声实义，上自圣贤，下至愚，微及豚鱼，幽及鬼神，群分而气同，形异而情一，未有声入而不应，情交而不感者。圣人知其然，因其言经之以六义，缘其声纬之以五音。音有韵，义有类，韵协则言顺，言顺则声易入，类举则情见，情见则感易交。於是乎孕大含深，贯微洞密，上下通而一气泰，忧乐合而百志熙，五帝三皇所以直道而行，垂拱而理者，揭此以为大柄，决此以为大窦也。故闻“元首明、股肱良”之歌，则知虞道昌矣；闻“五子洛”之歌，则知夏政荒矣。言者无罪，闻者足戒，言者闻者，莫不两尽其心焉。洎周衰秦兴，采诗官废，上不以诗补察时政，下不以歌泄导人情，乃至於谄成之风动，救失之道缺，於时六义始元刂矣。国风变为骚辞，五言始於苏李，苏李骚人，皆不遇者，各系其志，发而为文。故“河梁”之句，止於伤别，泽畔之吟，归於怨思，彷徨抑郁，不暇及他耳。然去诗未远，梗概尚存，故兴离别则引双凫一雁为喻，讽君子小人则引香草恶鸟为比，虽义类不具，犹得风人之什二三焉，於时六义始缺矣。晋宋已还，得者盖寡。以康乐之奥博，多溺於山水；以渊明之高古，偏放於田园；江鲍之流，又狭於此；如梁鸿《五噫》之例者，百无一二焉。於时六义浸微矣。陵夷至於梁陈间，率不过嘲风雪、弄花草而已。噫！风雪花草之物，三百篇中，岂舍之乎，顾所用何如耳。设如“北风其凉”，假风以刺威虐也；“雨雪霏霏”，因雪以愍征役也；“棠棣之华”，感华以讽兄弟也；“采采莒”，美草以乐有子也。皆兴发於此，而义归於彼。反是者可乎哉？然则“馀霞散成绮，澄江净如练”、“离花先委露，别叶乍辞风”之什，丽则丽矣，吾不知其所讽焉。故仆所谓嘲风雪、弄花草而已。於时六义尽去矣。唐兴二百年，其间诗人不可胜数，所可举者，陈子昂有《感遇诗》二十首，鲍防有《感兴诗》十五首。又诗之豪者，世称李杜。李之作之才矣奇矣，人不逮矣，索其风雅比兴，十无一焉。杜诗最多，可传者千馀篇，至於贯穿今古，缕格律，尽工尽善，又过於李，然撮其《新安吏》《石壕吏》《潼关吏》《塞芦子》《留花门》之章，“朱门酒肉臭，路有冻死骨”之句，亦不过三四十首。杜尚如此，况不逮杜者乎？
    仆尝痛诗道崩坏，忽忽愤发，或食辍哺，夜辍寝，不量才力，欲扶起之。嗟呼！事有大谬者，又不可一二而言，然亦不能不粗陈於左右。仆始生六七月时，乳母抱弄於书屏下，有指“无”字、“之”字示仆者，仆虽口未能言，心已默识，後有问此二字者，虽百十其试，而指之不差。则仆宿习之缘，已在设计院文字中矣。及五六岁，便学为诗，九岁谙识声韵，十五六始知有进士，苦节读书。二十已来，昼课赋，夜课书，间又课诗，不遑寝息矣。以至於口舌成疮，手肘成胝，既壮而肤革不丰盈，未老而齿发早衰白，瞥瞥然如飞蝇垂珠，在眸子中也，动以万数。盖以苦学力文所致，又自悲矣。家贫多故，二十七方从乡试。既第之後，虽专於科试，亦不废诗。及授校书郎时，已盈三四百首，或出示交友如足下辈，见皆谓之工，其实未作者之域耳。自登朝来，年齿渐长，阅事渐多，每与人言，多询时务，每读书史，多求理道，始知文章合为时而著，歌诗合为事而作。是时皇帝初即位，宰府有正人，屡降玺书，访人急病。仆当此日，擢在翰林，身是谏官，月请谏纸，启奏之外，有可以救济人病，裨补时阙，而难於指言者，辄咏歌之，欲稍稍递进闻於上，上以广宸聪、副忧勤，次以酬恩奖、塞言责，下以复吾平生之志。岂图志未就而悔已生，言未闻而谤已成矣。又请为左右终言之。凡闻仆《贺雨诗》，而众口籍籍，已谓非宜矣；闻仆《哭孔戡》诗，众面脉脉，尽不悦矣；闻《秦中吟》，则权豪贵近者相目而变色矣；闻《乐游园寄足下》诗，则执政柄者扼腕矣；闻《宿紫阁村》诗，则握军要者切齿矣。大率如此，不可遍举。不相与者，号为沽名，号为诋讦，号为讪谤；苟相与者，则如牛僧孺之戒焉，乃至骨月妻孥，皆以我为非也，其不我非者，举不过三两人。有邓鲂者，见仆诗而喜，无何而鲂死；有唐衢者，见仆诗而泣，未几而衢死；其馀则足下，足下又十年来困踬若此。呜呼！岂六义、四始之风，天将破坏，不可支持耶？抑又不知天之意，不欲使下人之病苦闻於上耶？不然，何有志於诗者不利若此之甚也！
    然仆又自思关东一男子耳，除读书属文外，其他懵然无知，乃至书、画、棋、博，可以接群居之欢者，一无通晓，即其愚拙可知矣。初应进士时，中朝无缌麻之亲，达官无半面之旧，策蹇步於利足之途，张空於战文之场，十年之间，三登科第，名入众耳，迹升清贯，出交贤俊，入侍冕旒。始得名於文章，终得罪於文章，亦其宜也。日者又闻亲友间说，礼、吏部举选人，多以仆私试赋判传为准的，其馀诗句，亦往往在人口中，仆恧然自愧，不之信也。及再来长安，又闻有军使高霞寓者，欲聘娼妓，妓大夸曰：“我诵得白学士《长恨歌》，岂同他妓哉？”由是增价。又足下书云，到通州日，见江馆柱间有题仆诗者，复何人哉？又昨过汉南日，适遇主人集众乐娱他宾，诸妓见仆来，指而相顾曰：“此是《秦中吟》《长恨歌》主耳。”自长安抵江西三四千里，凡乡校、佛寺、逆旅、行舟之中，往往有题仆诗者，士庶、僧徒、孀妇、处女之口，每每有咏仆诗者。此诚雕虫之戏，不足为多，然今时俗所重，正在此耳。虽前贤如渊、云者，前辈如李、杜者，亦未能忘情於其间。古人云：“名者公器，不可以多取。”仆是何者，窃时之名已多。既窃时名，又欲窃时之富贵，使已为造物者，肯兼与之乎？今之穷，理固然也。况诗人多蹇，如陈子昂、杜甫，各授一拾遗，而剥至死；李白、孟浩然辈，不及一命，穷悴终身；近日孟郊六十，终试协律，张籍五十，未离一太祝。彼何人哉？彼何人哉！况仆之才，又不逮彼。今虽谪在远郡，而官品至第五，月俸四五万，寒有衣，饥有食，给身之外，施及家人，亦可谓不负白氏之子矣。微之微之，勿念我哉。
    仆数月来检讨囊箧中，得新旧诗，各以类分，分为卷首。自拾遗来，凡所遇所感，关於美刺兴比者，又自武德讫元和，因事立题，题为《新乐府》者，共一百五十首，谓之“讽谕诗”；又或退公独处，或移病闲居，知足保和，吟玩情性者一百首，谓之“闲适诗”；又有事务牵於外，情性动於内，随感遇而形於叹咏者一百首，谓之“感伤诗”；又有五言、七言长句、短句，自一百韵至两韵者四百馀首，谓之“杂律诗”。凡为十五卷，约八百首。异时相见，当尽致於执事。微之，古人云：“穷则独善其身，达则兼济天下。”仆虽不肖，常师此语。大丈夫所守者道，所待者时。时之来也，为云龙，为风鹏，勃然突然，陈力以出；时之不来也，为雾豹，为冥鸿，寂兮寥兮，奉身而退。进退出处，何往而不自得哉。故仆志在兼济，行在独善，奉而始终之则为道，言而发明之则为诗。谓之“讽谕诗”，兼济之志也；谓之“闲适诗”，独善之义也。故览仆诗者，知仆之道焉。其馀“杂律诗”，或诱於一时一物，发於一笑一吟，率然成章，非平生所尚，但以亲朋合散之际，取其释恨佐欢。今铨次之间，未能删去，他时有为我编集斯文者，略之可也。
    微之，夫贵耳贱目，荣古陋今，人之大情也。仆不能远征古旧，如近岁韦苏州歌行，清丽之外，颇近兴讽，其五言诗又高雅闲澹，自成一家之体，今之秉笔者，谁能及之？然当苏州在时，人亦未甚爱重，必待身後，然後人贵之。今仆之诗，人所爱者，悉不过“杂律诗”与《长恨歌》已下耳。时之所重，仆之所轻。至於“讽谕”者意激而言质，“闲适”者思澹而词迂，以质合迂，宜人之不爱也。今所爱者，并世而生，独足下耳。然千百年後，安知复无足下者出，而知爱我诗哉？故自八九年来，与足下小通则以诗相戒，小穷则以诗相勉，索居则以诗相慰，同处则以诗相娱，知吾罪吾，率以诗也。如今年春游城南时，与足下马上相戏，因各诵新艳小律，不杂他篇，自皇子陂归昭国里，迭吟递唱，不绝声者二十里馀，樊李在傍，无所措口。知我者以为诗仙，不知我者以为诗魔。何则？劳心灵，役声气，连朝接夕，不自知其苦，非魔而何？偶同人当美景，或花时宴罢，或月夜酒酣，一咏一吟，不知老之将至，虽骖鸾鹤游蓬瀛者之适，无以加於此焉，又非仙而何？微之微之，此吾所以与足下外形骸，脱踪迹，傲轩鼎，轻人寰者，又以此也。当此之时，足下兴有馀力，且欲与仆悉索还往中诗，取其尤长者，如张十八古乐府、李二十新歌行、卢杨二秘书律诗、窦七元八绝句，博搜精掇，编而次之，号《元白往还诗集》。众君子得拟议於此者，莫不踊跃欣喜，以为盛事。嗟乎！言未终而足下左转，不数月而仆又继行，心期索然，何日成就，又可为之叹息矣。又仆尝语足下，凡人为文，私於自是，不忍於割截，或失於繁多，其间妍媸，益又自惑，必待交友有公鉴无姑息者，讨论而削夺之，然後繁简当否，得其中矣。况仆与足下为文，尤患其多，己尚病之，况他人乎？今且各纂诗律，粗为卷第，待与足下相见日，各出所有，终前志焉。又不知相遇是何年，相见在何地，溘然而至，则如之何？微之微之，知我心哉。
    浔阳腊月，江风苦寒，岁暮鲜欢，夜长无睡，引笔铺纸，悄然灯前，有念则书，言无次第，勿以繁杂为倦，且以代一夕之话也。微之知我心哉！乐天再拜。
    ○答户部崔侍郎书
    侍郎院长阁下：户部牒中奉八月十七日书，具承康宁，喜与会。并别睹手翰，访叙绸缪，何眷好勤勤若此之不替也，幸甚幸甚。首垂问以鄙况，不足云，盖默默兀兀，委顺任化而已。次垂问以体气，除旧目疾外，虽不甚健，亦幸无急病矣。次垂问以月俸，月俸虽不多，然量入以为用，亦不至冻馁矣。又垂问以舍弟，渠从事东川，近得书，且知无恙矣。终垂问以心地，此最要者，辄梗概言之。顷与阁下在禁中日，每视草之暇，匡床接枕，言不及他，常以南宗心要，互相诱导。别来闲独，随分增修，比於曩时，亦似有得，得中无得，无可寄言。来书云“粗示可乎”，斯不可也。又知兵部李尚书同在南宫，钱、萧二舍人移官闲秩，退朝之暇，数获晤言，每话旧游，辄蒙见念。此盖君子久要之心，不为荣悴合散增减耳。而不佞者，又何幸焉！然自到浔阳，忽已周岁，外物尽遣，中心甚虚。虽赋命之间，则有厚薄，而忘怀之後，亦无穷通，用此道推，颓然自足。又或杜门隐几，块然自居，木形灰心，动逾旬月。当此之际，又不知居在何地，身是何人，虽鸟集於前，枯柳生於肘，不能动其心也，而况进退荣辱之累耶？又思顷者接确论时，走尝有言荐於执事云：“心与迹多相戾，道与名不两立，苟有志於道者，若不幸於外，是幸於内。”猥蒙叹赏，犹忆之乎？今之身心，或近是矣。退思此语，抚省初心，求仁得仁，又何不足之有也？前月中，长兄从宿州来，又孤幼弟侄六七人，皆自远至，日萤韵食，岁有粗衣，饥寒获同，骨月相保，此亦默默委顺之外，益自安也。况庐山在前，九江在左，出门是沧浪水，举头见香炉峰，东西二林，时时一往，至如瀑水怪石，桂风杉月，平生所爱者，尽在其中，此又兀兀任化之外，益自适也。今日之心，诚不待此而後安适，况兼之者乎？此鄙人所以安又安、适又适，而不知命之穷、老之至也。院长公望日重，启沃非遥，仰惟勉树勋名，勿以鄙劣为念。
    ○与济法师书
    月日，弟子太原白居易白济上人侍右：昨者顶谒时，不以愚蒙，言及佛法，或未了者，许重讨论。今经典间未谕者，其义有二，欲面问答，恐彼此卒卒，语言不尽，故粗形於文字，愿详览之，敬伫报章，以开未悟，所望所望。
    佛以无上大慧，观一切众生，知其根性大小不等，而以方便智说方便法，故为阐提说十善法，为小乘说四谛法，为中乘说十二因缘法，为大乘说六波罗蜜法，皆对病根，投以良药，此盖方便教中不易之典也。何者？若为小乘人说大乘法，心则狂乱狐疑不信，所谓无以大海内於牛迹也；若为大乘人说小乘法，是以秽食於宝器，所谓彼自无创，勿伤之也。故《维摩经》总其义云：“为大医王，应病与药。”又《首楞严三昧经》云：“不先思量，而说何法，随其所应，而为说法。”正是此义耳。犹恐说法者不随人之根性也，故又《法华经》戒云：“若但赞佛乘，众生没在罪苦，不能信是法，破法不信故。”如此，非独虑说者不能救病，亦惧闻者不信，没入罪苦也。则佛之付嘱，岂不丁宁耶？何则？《法王经》云：“若定根基，为小乘人说小乘法，为大乘人说大乘法，为阐提人说阐提法，是断佛性，是灭佛身。是说法人当历百千万劫，堕诸地狱，纵佛出世，犹未得出。若生人中缺唇无舌，获如是报。何以故？众生之性，即是法性，从本以来，无有增减。云何於中，分别病药？”又云：“於诸法中，若说高下，即名邪说，其口当破，其舌当裂。何以故？一切众生，心垢同一垢，心净同一净，众生若病，应同一病，众生须药，应同一药，若说多法，即名颠倒。何以故？为妄分别，析善恶法，破一切法故，随机说法，断佛道故。”此又了然不坏之义也。又《金刚经》云：“是法平等，无有高下，是名阿耨多罗三藐三菩提。”又《金刚三昧经》云：“皆以一味道终，不以小乘，无有诸杂味，犹如一雨润。”据此，後三经则与前三经义甚相戾也，其故何哉？若云依维摩诘谓富楼那云：“先当入定，观此人心，然後说法。”又云：“不观人根，不应说法。”夫以富楼那之通慧，又亲奉如来为大弟子，尚未能观知人心，况後五百岁末法中弟子，岂能尽观知人心而後说法乎？设使观知人心，若彼发小乘心，而为说大乘法，可乎？若未能观彼心，而率已意说，又可乎？既未能观，与默然不说，又可乎？若云“依义不依语”，则上六经之义，互相违反，其将孰依乎？若云“依了义经”，则三世诸佛，一切善法，皆从此六经出，孰名为不了义经乎？况诸经中与《维摩》《法华》《首楞严》之说同者，非一也，与《法王》《金刚》《三昧》之说同者，亦非一也，不可遍举，故於二义中，各举三经。此六经皆上人常所讲读者，今故引以为问，必有甚深之旨焉。今且有人，忽问法於上人，上人或能观知其心，或未能观知其心，将应病与药而为说耶，将同一病一药而为说耶？若应病与药，是有高下，是有杂味，即反《法王》等三经之义。岂徒反其义，又获如上所说之罪报矣。若同一病一药为说，必当说大乘，大乘即佛乘也，若赞佛乘，且不随应，且不救病，即反《维摩》等三经之义。岂徒反其义，又使众生没在罪苦矣。六者皆如来说，如来是真语、实语、不诳语、不异语者，今随此则反彼，顺彼则逆此，设有问者，上人其将何法以对焉？此其未谕者一也。
    又五蕴者，色、受、想、行、识是也。十二因缘者，无明缘行、行缘识、识缘名、名缘色、色缘六入、六入缘触、触缘受、受缘爱、爱缘取、取缘有、有缘生、生缘老死病苦忧悲苦恼是也。夫五蕴、十二因缘，盖一法也，盖一义也，略言之则为五，详言之则为十二，虽名数多少或殊，其於伦次转迁，合同条贯。今五蕴中则色、受、想、行、识相次，而十二缘中则行、识、色、入、触、受相缘，一则色在行前，一则色次行後，正序之既不类，逆伦之又不同。若谓佛次第而言，则不应有此杂乱，若谓佛偶然而说，则不当名为因缘。前後不伦，其义安在？此其未谕者二也。
    上人耆年大德，後学宗师，就出家中，又以说法而作佛事，必能研精二义，合而通之。仍望指陈，著於翰墨。盖欲藏於箧笥，永永不忘也。其馀疑义，亦续咨问。居易稽首。
    ○游大林寺序
    余与河南元集虚、范阳张允中、南阳张深之、广平宋郁、安定梁必复、范阳张时、东林寺沙门法演、智满、士坚、利辩、道深、道建、神照、云皋、恩慈、寂然凡十七人，自遗爱草堂历东西二林，抵化城，憩峰顶，登香炉峰，宿大林寺。大林穷远，人迹罕到。环寺多清流苍石，短松瘦竹，寺中唯板屋木器，其僧皆海东人。山高地深，时节绝晚，於时孟夏，如正二月，天山桃始华，涧草犹短，人物风候，与平地聚落不同。初到恍然，若别造一世界者。因口号绝句云：“人间四月芳菲尽，山寺桃花始盛开。长恨春归无觅处，不知转入此中来。”既而周览屋壁，见萧郎中存、魏郎中宏简、李补阙渤三人姓名诗句，因与集虚辈叹且曰：“吁Ｋ地实匡庐间第一境，由驿路至山门，曾无半日程，自萧、魏、李游，迨今垂二十年，寂寥无继来者。嗟乎！名利之诱人也如此。”时元和十二年四月九日，太原白乐天序。
    ○荔枝图序
    荔枝生巴峡间，树形团团如帷盖，叶如桂，冬青，华如橘，春荣，实如丹，夏熟，朵如蒲萄，核如枇杷，悫如红缯，膜如紫绡，瓤肉莹白如冰雪，浆液甘酸如醴酪。大略如彼，其实过之。若离本枝，一日而色变，二日而香变，三日而味变，四五日外，色香味尽去矣。元和十五年夏，南宾守乐天命工吏图而书之，盖为不识者与识而不及一二三日者云。
    ○三游洞序
    平淮西之明年冬，予自江州司马授忠州刺史，微之自通州司马授虢州长史。莹铟年春，各祗命之郡，与知退偕行。三月十日，参会於夷陵。翌日，微之反棹送予至下牢戍。又翌日，将别未忍，引舟上下者久之。酒酣，闻石间泉声，因舍棹进策，步入缺岸。初见石如叠如削，其怪者如引臂如垂幢，次见泉如泻如洒，其奇者如悬练如不绝线。遂相与维舟岩下，率仆夫芟芜刈翳，梯危缒滑，休而复上者凡四五焉。仰睇俯察，绝无人迹，但水石相薄，磷磷凿凿，跳珠溅玉，惊动耳目。自未讫戌，爱不能去。俄而峡山昏黑，云破月出，光气含吐，互相明灭，晶荧玲珑，象生其中，虽有敏口，不能名状。既而通夕不寐，迨旦将去，怜奇惜别，且叹且言。知退曰：“斯境胜绝，天地间其有几乎？如之何俯通津，绵岁代，寂寥委，罕有到者乎？”予曰：“借此喻彼，可为长太息者，岂独是哉！岂独是哉！”微之曰：“诚哉是言！矧吾人难相逢，斯境不易得，今两偶於是，得无述乎？请各赋古调诗二十韵，书於石壁。”仍命予序而纪之。又以吾三人始游，故以为“三游洞”。洞在峡州上二十里北峰下两岸相间。欲将来好事者知，故备书其事。
    ○故京兆元少尹文集序
    天地间有粹灵气焉，万类皆得之，而人居多。就人中，文人得之又居多。盖是气凝为性，发为志，散为文。粹胜灵者，其文冲以恬；灵胜粹者，其文宣以秀；粹灵均者，其文蔚温雅渊，疏朗丽则，检不扼，达不放，古淡而不鄙，新奇而不怪。吾友居敬之文，其殆庶几乎？居敬姓元名宗简，河南人，自举进士，历御史府、尚书郎，讫京兆亚尹，二十年著格诗一百八十五、律诗五百九、赋述铭记书碣赞序七十五，总七百六十九章，合三十卷。长庆三年冬，遘疾弥留，将启手足，无他语，语其子途云：“吾平生酷嗜诗，白乐天知我者，我殁，其遗文得乐天为之序，无恨矣。”既而途奉理命，号而告予。无几何，会予自中书舍人出牧杭州，岁馀改右庶子，移疾东洛，明年复刺苏州，四年间三换官，往复奔命，不啻万里，席不遑暖，矧笔砚乎？故所托文，久未果就。及刺苏州，又剧郡，治数月，政方暇，因发箧阅睹居敬所著文集，其间与予唱和者数十首，烛下讽读，よ恻久之，恍然疑居敬在傍，不知其一生一死也。遂援笔草序，序成复视，涕与翰俱，悲且吟曰：“黄壤讵知我，白头徒念君。唯将老年泪，一洒故人文。”重曰：“遗文三十轴，轴轴金玉声。龙门原上土，埋骨不埋名。”呜呼居敬！若职业之恭慎，居处之庄洁，操行之贞端，襟灵之旷淡，骨月之敦爱，邱园之安乐，山水风月之趣，琴酒啸咏之态，与人久要，遇物多情，皆在章句中，开卷而尽可知也，故不序。时宝历元年冬十二月乙酉夕，在吴郡西园北斋东牖下作序。
    ○送侯权秀才序
    贞元十五年秋，予始举进士，与侯生俱为宣城守所贡。明年春，予中春官第。既入仕，凡历四朝，才朽命剥，蹇踬不暇。去年冬，蒙不次恩，迁尚书郎，掌诰西掖，然青衫未解，白发已多矣。时子尚为京师旅人，见除书，走来贺。予因从容问其宦名，则曰无得矣；问其生业，则曰无加矣；问其仆乘囊资，则曰日消月矣；问别来几何时，则曰二十有三年矣。嗟乎侯生１宣城别时，才文志气，我尔不相下，今予犹忻遇，子卒无成，由子而言，予不为不遇矣。嗟乎侯生！命实为之，谓之何哉？言未竟，又有行色，且曰：“欲谒东诸侯，恐不知我者多，请一言以宠别。”予方直阁，慨然窃书，命笔以序之尔。
    ○白氏长庆集後序
    白氏前著《长庆集》五十卷，元微之为序，《後集》二十卷，自为序。今又《续後集》五卷，自为记。前後七十五卷，诗笔大小凡三千八百四十首。集有五本，一本在庐山东林寺经藏院，一本在苏州南禅寺经藏内，一本在东都胜善寺钵塔院律库楼，一本付侄龟郎，一本付外孙谈阁童，各藏於家，传於後。其日本暹罗诸国及两京人家传写者，不在此记。又有《元白唱和》《因继集》共十七卷，《刘白唱和集》五卷，《洛下游赏宴集》十卷，其文尽在大集内录出，别行於时。若集内无而假名流传者，皆谬为耳。会昌五年夏五月一日，乐天重记。
    ○序洛诗序
    序洛诗，乐天自序在洛之诗也。予历览古今歌诗，自风骚之後，苏李以还，次及鲍谢徒，迄於李杜辈，其间词人闻知者累百，诗章流传者钜万，观其所自，多因谗冤谴逐，征戍行旅，冻馁病老，存殁别离，情发於中，文形於外，故愤忧怨伤之作，通计今古，什八九焉。世所谓文士多数奇，诗人尤命薄，於斯见矣。又有以知理安之世少，离乱之时多，亦明矣。予不佞，喜文嗜诗，自幼及老，著诗数千首。以其多也，故章句在人口，姓字落诗流，虽才不逮古人，然所作不啻数千首，以其多矣，作一数奇命薄之士，亦有馀矣。今寿过耳顺，幸无病苦，官至三品，免罹饥寒，此一乐也。太和二年诏授刑部侍郎，明年病免归洛，旋授太子宾客分司东都，居二年就领河南尹事，又三年病免归，履道里第，再授宾客分司。自三年春至八年夏，在洛凡五周岁，作诗四百三十二首，除丧明、哭子十数篇外，其他皆寄怀於酒，或取意於琴，闲适有馀，酣乐不暇，苦词无一字，忧叹无一声，岂牵强所能致耶，盖亦发中而形外耳。斯乐也，实本之於省分知足，济之以家给身闲，文之以觞咏弦歌，饰之以山水风月。此而不适，何往而适哉？兹又以重吾乐也。予尝云：“理世之音安以乐，闲居之诗泰以适。”苟非理世，安得闲居？故集洛诗，别为序引。不独记东都履道里有闲居泰适之叟，亦欲知皇唐太和岁有理世安乐之音，集而序之，以俟夫采诗者。甲寅岁七月十日云尔。
    ○因继集重序
    去年微之取予《长庆集》中诗未对答者五十七首追和之，合一百一十四首寄来，题为《因继集》卷之一。今年，予复以近诗五十首寄去，微之不逾月依韵尽和，一百首又寄来，题为《因继集》卷之二，卷末批云：“更拣好者寄来。”盖示馀勇，磨砺以须我耳。予不敢退舍，即日又收拾新作格律共五十首寄去，虽不得好，且以供命。夫文犹战也，一鼓作气，再而衰，三而竭。微之转战，迨兹三矣，即不知百胜之术，多多益办耶？抑又不知鼓衰气竭，自此为迁延之役耶？进退唯命。微之微之，走与足下和答之多，从古未有。足下虽少我六七年，然俱已白头矣，竟不能舍章句，抛笔砚，何癖习如此之甚欤？而又未忘少年时心，每因唱酬，或相侮谑，忽忽自哂，况他人乎？《因继集》卷且止於三可也。忽恐足下懒发，不能成就至三，前言戏之者，殆为巾帼之挑耳。然此一战後，师亦老矣，宜橐弓匣刃，彼此与心休息乎？《和晨兴》一章，录在别纸。语尽於此，亦不修书。二年十月十五日，乐天重序。
    ○香山居士写真诗序
    元和五年，予为左拾遗翰林学士，奉诏写真於集贤殿御书院，时年三十七。会昌二年，罢太子少傅，为白衣居士，又写真於香山寺经藏（一作藏经）堂，时年七十一。前後相望，殆将三纪，观今照昔，慨然自叹者久之。形容非一，世事几变，自（一作因）题六字，以写其（一作所）怀。
    ○长庆集後序
    前三年，元微之为予编次文集而叙之，凡五帙，每帙十卷，讫长庆二年冬，号《白氏长庆集》。迩来复有格诗、律诗、碑、志、序、记、表、赞，以类相附，合为卷轴，又从五十一以降，卷而第之。是时太和二年秋，予春秋五十有七，目昏头白，衰也久矣，拙音狂句，亦已多矣。由兹而後，宜其绝笔，若馀习未尽，时时一咏，亦不自知也。因附前集报微之，故复序於卷首云尔。
    ●卷六百七十六
    ☆白居易（二十一）
    ○江州司马厅记
    自武德以来，庶官以便宜制事，大摄小，重侵轻，郡守之职，总於诸侯帅，郡佐之职，移於部从事。故自五大都督府至於上中下郡，司马之事尽去，唯员与俸在，凡内外文武官左迁右移者递居之，凡执役事上与给事於省寺军府者遥署之，凡仕久资高耄昏软弱不任事而时不忍弃者实莅之。莅之者，进不课其能，退不殿其不能，才不才一也。若有人蓄器贮用急於兼济者居之，虽一日不乐；若有人养志忘名安於独善者处之，虽终身无闷。官不官，系乎时也；适不适，在乎人也。江州左匡庐，右江湖，土高气清，富有佳境。刺史守土臣，不可远观游，群吏执事官，不敢自暇佚，惟司马绰绰，可以从容於山水诗酒间。由是郡南楼、山北楼、水湓亭、百花亭、风篁、石岩、瀑布、庐宫、源潭洞、东西二林寺、泉石、松雪，司马尽有之矣。苟有志於吏隐者，舍此官何求焉？案《唐典》，上州司马秩五品，岁廪数百石，月俸六七万。官足以庇身。食足以给家，州民康非司马功，郡政坏非司马罪，无言责，无事忧。噫！为国谋则尸素之尤蠹者，为身谋则禄仕之优稳者。予佐是郡，行四年矣，其心休休如一日二日。何哉？识时知命而已。又安知后之司马，不有与吾同志者乎？因书所得，以告来者。时元和十三年七月八日记。
    ○草堂记
    匡庐奇秀，甲天下山，山北峰曰香炉峰，北寺曰遗爱寺，介峰寺间，其境胜绝，又甲庐山。元和十一年秋，太原人白乐天见而爱之，若远行客过故乡，恋恋不能去，因面峰腋寺，作为草堂。明年春，草堂成，三间两柱，二室四牖，广袤丰杀，一称心力。洞北户，来阴风，防徂暑也；敞南甍，纳阳日，虞祁寒也。木斩而已，不加丹，墙圬而已，不加白，戚阶用石，幂窗用纸，竹帘、帏，率称是焉。堂中设木榻四，素屏二，漆琴一张，儒、道、佛书各三两卷。乐天既来为主，仰观山，俯听泉，傍睨竹树云石，自辰及酉，应接不暇。俄而物诱气随，外适内和，一宿体宁，再宿心恬，三宿后颓然嗒然，不知其然而然。自问其故，答曰：“是居也，前有平地，轮广十丈，中有平台半平地，台南有方池倍平台，环池多山竹野卉，池中生白莲白鱼。又南抵石涧，夹涧有古松老杉，大仅十人围，高不知几百尺，修柯戛云，低枝拂潭，如幢竖，如盖张，如龙蛇走。松下多灌丛，萝茑叶蔓，骈织畅澡，日月光不到地，盛夏风气如八九月时，下铺白石，为出入道。堂北五步，据层崖积石，嵌空垤块，杂木异草，盖覆其上，绿阴蒙蒙，朱实离离，不识其名，四时一色。又有飞泉植茗，就以烹单，好事者见可以永日。堂东有瀑布，水悬三尺，泻阶隅，落石渠，昏晓如练色，夜中如环琴筑声。堂西倚北崖右趾，以剖竹架空，引崖上泉，脉分线悬，自檐注砌，累累如贯珠，霏微如雨露，滴沥飘洒，随风远去。其四傍耳目杖屦可及者，春有锦绣谷花，夏有石门涧云，秋有虎溪月，冬有炉峰雪，阴晴显晦，昏旦含吐，千变万状，不可殚纪。缕而言，故云甲庐山者。噫！凡人丰一屋，华一篑，而起居其间，尚不免有骄矜之态，今我为是物主，物至致知，各以类至，又安得不外适内和，体宁心恬哉？昔永远、宗雷辈十八人同入此山，老死不反，去我千载，我知其心以是哉！矧予自思从幼迨老，若白屋，若朱门，凡所止虽一日二日，辄覆篑土为台，聚拳石为山，环斗水为池，其喜山水病癖如此，一旦蹇剥，来佐江郡，郡守以优容抚我，庐山以灵胜待我，是天与我时，地与我所，卒获所好，又何以求焉？尚以冗员所羁，馀累未尽，或往或来，未遑宁处。待予异日弟妹婚嫁毕，司马岁秩满，出处行止，得以自遂，则必左手引妻子，右手抱琴书，终老於斯，以成就我平生之志。清泉白石，实闻此言。”时三月二十七日，始居新堂，四月九日，与河南元集虚、范阳张允中、南阳张深之、东西二林寺长老凑公、朗、满、晦、坚等凡二十有二人，具斋施茶果以落之，因为草堂记。
    ○许昌县令新厅壁记
    民非政不，政非官不举，官非署不立，是三者相为用，故古君子有虽一日贝梯其墙屋者，以是哉。许昌县居梁、郑、陈、蔡间，要路由於斯，当建中、贞元之际，大军聚於斯，兵残其民，火焚其邑，大田生荆棘，官舍为煨烬，乘其弊而为政，作事者其难乎！去年春，叔父自徐州士曹掾选署厥邑令，於是约已以清白，纳人以简直，立事以强毅。以清白故，官吏不敢侵於民；以简直故，狱讼不得留於庭；以强毅故，军镇不能干於县。由是居二年，民用康，政用暇，乃曰：“储蓄邦之本。”命先营仓。又曰：“公署吏所宁。”命次图厅事。取材於土物，取工於子来，取时於农隙，然后丰约量其力，广狭称其位，俭不至陋，壮不至骄，庇身无燥湿之忧，视事有朝夕之利。官由是而立，政由是而举，民由是而。建一物而三事成，其孰不韪之哉？呜呼！吾家世以清简垂为贻燕之训，叔父奉而行之，不敢失坠，小子举而书之，亦无愧辞。若其官邑之省，风物之有亡，田赋之上下，盖存乎图谍，此略而不书。今但记新厅之时制，与叔父作为之所由也。先是邑居不修，屋壁无纪，前贤姓字，湮泯无闻。而今而后，请居厥位者，编其年月名氏，自叔父始。时贞元十九年冬十一月一日记。
    ○养竹记
    竹似贤。何哉？竹本固，固以树德，君子见其本，则思善建不拔者；竹性直，直以立身，君子见其性，则思中立不倚者；竹心空，空以体道，君子见其心，则思应用虚受者；竹节贞，贞以立志，君子见其节，则思砥砺名行夷险一致者。夫如是，故君子人多树之，为庭实焉。贞元十九年春，居易以拔萃选及第，授校书郎，始於长安求假居处，得常乐里故关相国私第之东亭而处之。明日，履及於亭之东南隅，见丛竹於斯，枝叶殄瘁，无声无色。询於关氏之老，则曰此相国之手植者，自相国捐馆，他人假居，繇是筐篚者斩焉，彗帚者刈焉，刑馀之才，长无寻焉，数无百焉，又有凡草木杂生其中，[
VDC]茸荟郁，有无竹之心焉。居易惜其尝经长者之手，而见贱俗人之目，翦弃若是，本性犹存，乃芟蓊荟，除粪壤，疏其间，封其下，不终日而毕。於是日出有清阴，风来有清声，依依然，欣欣然，若有情於感遇也。嗟乎！竹植物也，於人何有哉？以其有似於贤，而人爱惜之，封植之，况其真贤者乎？然则竹之於草木，犹贤之於众庶。呜呼！竹不能自异，惟人异之，贤不能自异，惟用贤者异之。故作《养竹记》，书於亭之壁，以贻其后之居斯者，亦欲以闻於今之用贤者云。
    ○东林寺经藏西廊记
    元和初，江西观察使韦君丹於庐山东林寺神运殿左甘露坛右建修多罗藏一所，土木丹漆之外，饰以多宝，相好严丽，邻诸鬼功。虽两都四方，或未前见，一切经典，尽在於内，盖释宫之天禄石渠也。初藏既成，南东北廊亦具，独西未作，而韦君薨。迨今十馀年，风日所飘燥，雪雨所沾湿，西南一隅，坏有日矣。僧坊众惜之，予亦惜之，非不是图，财力不足。暨十三年，予作景□律师塔碑成，景□弟子馈绢百匹。予以法施净财，义不己有，即日移用作藏西廊，因请寺长老演公、满公、琳公等经之，寺纲维、令杲、灵达等成之，盖欲护前功，偿始愿，非任於布施相、功德心也。其集经名数与创藏由缘，详於李肇碑文，此但书新作西廊而已。十四年月日，忠州刺史白居易记。
    ○东都十律大德长圣善寺钵塔院主智如和尚茶毗幢记
    浮图教有茶毗威仪，事具《涅经》，陀罗尼门有《佛顶咒》功德，事具《尊胜经》，经文甚详，此记不载。今但载大师僧行佛事，与建幢义趣而已。大师姓吉号智如，绛郡正平人。自孩及童，不饮酒，不茹荤，不食肉，不儿戏。年十二授经於僧皎，二十二受具戒於僧晤，学四分律於昙律师，通楞伽思益心要於法凝大师。贞元中，寺举省选，累补昭成、敬爱等五寺开法临坛大德。繇是行浸高，名浸重，僧尼辈请以圣善寺敕法宝严持院处之。居十年而法供无虚日，律讲无虚月，使疑者信，惰者勤，增上慢者退，僧风骤变，佛事勃兴，实我师传授诱诲之力也。太和八年十二月二十三日，终於本院，报年八十六，僧夏六十五。明年正月十五日，合都城道俗万数，具涅仪，移窆於龙门祖师塔陂。莹铟年某月某日，用维法，迁於奉先寺祖师塔西而建幢焉。噫ｓ师自出家至即世，前后讲毗尼三十会，度刍百千人，乘律登坛施法行化者五十五载。而身相长大，面相端严，心不放逸，口无戏论，四部瞻仰，敬而畏之。矧又以直心坐道场，以密行传法藏，为东王城十大德首，为南赡部八关戒师，名冠万僧，利及百众。所谓提智慧剑，破烦恼贼，挝无畏鼓，降内外魔，凛乎佛庭之直臣，郁乎僧坛之大将者也。初师之将迁化也，无病无恼，宴坐斋心，领一童诣诸寺，遇像致敬，逢僧与游，口虽不言，心若默别。后数日而化，识者异之。及临尽灭也，告弟子言：“我殁后当依本院先师遗法，勿塔勿坟，唯造《佛顶尊胜陀罗尼经》一幢，吾茶毗之所。吾形虽化，吾愿常在，愿依幢之尘之影，利益一切众生，吾愿足矣。”今院主上首弟子振公洎传法受道侍者弟子某等若干人，合力建幢，以毕师志。振辈以居易辱为是院门徒者有年矣，又十年以还，蒙师授八关斋戒，见托为记，附於真言，盖欲以奉本教而满先愿，寻往因而集来果也。欲重宣此义，以一偈赞之。偈云：
    幢功德甚大，师行愿甚深。孰见如是幢，不发菩提心。
    ○画西方帧记
    我本师释迦如来说，言从是西方，过十万亿佛土，有世界号极乐，以无八苦、四恶道故也。其国号净土，以无三毒、五浊业故也。其佛号阿弥陀，以寿无量、愿无量、功德相好光明无量故也。谛观此婆娑世界，微尘众生，无贤愚，无贵贱，无幼艾，有起心归佛者，举手合掌，必先向西方；有怖厄苦恼者，开口发声，必先念阿弥陀佛；又范金合土，刻石织文，乃至印水聚沙，童子戏者，莫不率以阿弥陀佛为上首，不知其然而然。由是而观，是彼如来有大誓愿於此众生，此众生有大因缘於彼国土明矣。不然者，东南北方，过去现在未来佛多矣，何独如是哉？唐中大夫太子少傅上柱国冯翊县开国侯赐紫金鱼袋白居易，当衰暮之岁，中风Φ之疾，乃舍俸钱三万，命工人杜宗敬按《阿弥陀》《无量寿》二经，画西方世界一部，高九尺，广丈有三尺，阿弥陀佛坐中央，观音、势至二大士侍左右，天人瞻仰，眷属围绕，楼台妓乐，水树花鸟，七宝严饰，五彩彰施，烂烂煌煌，功德成就。弟子居易焚香稽首，跪於佛前，起慈悲心，发宏誓愿，愿此功德回施一切众生，一切众生有如我老者，如我病者，愿皆离苦得乐，断恶修善，不越南部，便睹西方。白毫大光，应念来感，青莲上品，随愿往生。从见在身，尽未来际，常得亲近而供养也。欲重宣此愿，而偈赞云：
    极乐世界清净土，无诸恶道及诸苦。愿如我身老病者，同生无量寿佛所。
    ○画弥勒上生帧记
    南赡部州大唐国东都香山寺居士太原人白乐天，年老病风，因身有苦，遍念一切恶趣众生，愿同我身，离苦得乐。由是命绘事，按经文，仰兜率天宫，想弥勒内众，以丹素金碧形容之，以香火花果供养之。一礼一赞，所生功德，若我老病苦者，皆得如本愿焉。本愿云何？先是乐天归三宝、持十斋、受八戒者有年岁矣，常日日焚香佛前，稽首发愿，愿当来世，与一切众生，同弥勒上生，随慈氏下降，生生劫劫，与慈氏俱，永离生死流，终成无上道。今因老病，重此证明，所以表不忘初心，而必果本愿也。慈氏在上，实闻斯言。言讫作礼，自为此记。时开成五年三月日记。
    ○香山寺新修经藏堂记
    先是乐天发愿修香山寺既就（原注：事具前记），迨今七八年，寺有佛像，有僧徒，而无经典。寂寥精舍，不闻法音，三宝阙一，我愿未满。乃於诸寺藏外，杂散经中，得遗编坠轴者数百卷帙，以《开元经录》按而校之。於是绝者续之，亡者补之，稽诸藏目，名数乃足。合是新旧大小乘经律论集，凡五千二百七十卷，乃作六藏，分而护焉。寺西北隅有隙屋三间，土木将坏，乃增修改饰，为经藏堂。堂东西间辟四窗，六藏，藏二门，启闭有时，出纳有籍。堂中间高广佛座一座，上列金色像五百，像后设西方极乐世界图一，菩萨影二，环座悬大幡二十有四，榻席巾几洎供养之器咸具焉。合为道场，简俭严净。开成五年九月二十五日，堂成，藏成，道场成。以香火衅之，以饮食乐之，以管磬歌舞供养之，与、振、源、济、钊、操、洲、畅八长老及比邱众百二十人围绕赞叹之。又别募清净七人，日日供斋粥，给香烛，十二部经，次第讽读。俾夫经梵之音，昼夜相续，洋洋乎盈耳哉，忻忻乎满愿哉。尔时道场主佛弟子香山居士乐天，欲使浮图之徒，游者归依，居者护持，故刻石以记之。
    ○香山寺白氏洛中集记
    《白氏洛中集》者，乐天在洛所著书也。太和三年春，乐天始以太子宾客分司东都，及兹十有二年矣，其间赋格律诗凡八百首，合为十卷，今纳於龙门香山寺经藏堂。夫以狂简斐然之文，而归依支提法宝藏者，於意云何？我有本愿，愿以今生世俗文字之业，狂言绮语之过，转为将来世世赞佛乘之因，转法轮之缘也，十方三世诸佛应知。噫！经堂未灭，记石未泯之间，乘此愿力，安知我他生不复游是寺，复睹斯文，得宿命通，省今日事，如智大师记灵山於前会，羊叔子识金环於后身者欤？於戏！垂老之年，绝笔於此，有知我者，亦无隐焉。大唐开成五年十一月二日，中大夫守太子少傅冯翊县开国侯上柱国赐紫金鱼袋白居易乐天记。
    ○东林寺白氏文集记
    昔余为江州司马时，常与庐山长老於东林寺经藏中披阅远大师与诸文士唱和集卷，时诸长老请余文集亦经藏，唯然心许他日致之，迨兹馀二十年矣。今余前后所著文大小合二千九百六十四首，勒成六十卷，编次既毕，纳於藏中。且欲与二林结他生之缘，复曩岁之志也，故自忘其鄙拙焉，仍请本寺长老及主藏僧，依远公文集例，不借外客，不出寺门，幸甚。太和九年夏，太子宾客晋阳县开国男太原白居易乐天记。
    ○圣善寺白氏文集记
    中大夫守太子少傅冯翊县开国侯上柱国赐紫金鱼袋太原白居易字乐天，与东都圣善寺钵塔院故长老如满大师有斋戒之因，与今长老振大士为香火之社。乐天曰：“吾老矣，将寻前好，且结后缘。”故以斯文於是院。其集也帙六十五卷，凡三千二百五十五首，题为《白氏文集》，纳於律疏库楼。仍请不出院门，不借官客，有好事者，仍就观之。开成元年五月十三日，乐天记。
    ○沃洲山禅院记
    沃洲山在剡县南三十里，禅院在沃洲山之阳，天姥岑之阴。南对天台，而华顶、赤城列焉；北对四明，而金庭、石鼓介焉；西北有支遁岭，而养马坡、放鹤峰次焉；东南有石桥溪，溪出天台石桥，因名焉。其馀卑岩小泉，如子孙之从父祖者，不可胜数。东南山水，越为首，剡为面，沃洲、天姥为眉目。夫有非常之境，然后有非常之人栖焉。晋宋以来，因山洞开，厥初有罗汉僧西天竺人白道猷居焉，次有高僧竺法潜、支道林居焉，次又有乾、兴、渊、支、遁、开、威、蕴、崇、实、光、识、裴、藏、济、度、逞、印凡十八僧居焉，高士名人有戴逵、王洽、刘恢、许元度、殷融、郗超、孙绰、桓彦表、王敬仁、何次道、王文度、谢长霞、袁彦伯、王蒙、卫、谢万石、蔡叔子、王羲之凡十八人，或游焉，或止焉。故道猷诗云：“连峰数千里，修林带平津。茅茨隐不见，鸡鸣知有人。”谢灵运诗云：“暝投剡中宿，明登天姥岑。高高入云霓，还期安可寻。”盖人与山相得於一时也。自齐至唐，兹山浸荒，灵境寂寥，罕有人游。故词人朱放诗云：“月在沃洲山上，人归剡县江边。”刘长卿诗云：“何人住沃洲。”此皆爱而不到者也。太和二年春，有头陀僧白寂然来游兹山，见道猷、支、竺遗迹，泉石尽在，依依然如归故乡，恋不能去。时浙东廉使元相国闻之，始为卜筑，次廉使陆中丞知（一作和）之，助其缮完。三年而禅院成，五年而佛事立。正殿若干间，斋堂若干间。僧舍若干间，夏腊之僧，岁不下八九十，安居游观之外，日与寂然讨论心要，振起禅风，白黑之徒，附而化者甚众。嗟乎！支、竺殁而佛声寝，灵山废而法不作，后数百岁而寂然继之，岂非时有待而化有缘耶？六年夏，寂然遣门徒僧常贽自剡抵洛，持书与图，诣从叔乐天乞为禅院记云。
    昔道猷肇开兹山，後寂然嗣兴兹山，今日乐天又垂文兹山，异乎哉沃洲山，与白氏其世有缘乎？
    ○修香山寺记
    洛都四野山水之胜，龙门首焉。龙门十寺观游之胜，香山首焉。香山之坏久矣，楼亭骞崩，佛僧暴露。士君子惜之，予亦惜之，佛弟子耻之，予亦耻之。顷予为庶子宾客分司东都，时性好闲游，灵迹胜概靡不周览，每至兹寺，慨然有葺完之愿焉。迨今七八年，幸为山水主，是偿初心、复始愿之秋也。似有缘会，果成就之。噫！予早与故元相国微之定交於生死之间，冥心於因果之际。去年秋，微之将薨，以墓志文见托。既而元氏之老状其臧获、舆马、绫帛洎银鞍、玉带之物，价当六七十万，为谢文之贽，来致於予。予念平生分，文不当辞，贽不当纳。自秦抵洛，往返再三，讫不得已，回施兹寺。因请悲知僧清闲主张之，命谨干将士复掌治之，始自寺前亭一所，登寺桥一所，连桥廊七间，次至石楼一所，连廊六间，次东佛龛大屋十一间，次南宾院堂一所，大小屋共七间，凡支坏补缺，垒ㄨ覆漏，亏墁之功必精，赭垩之饰必良，虽一日贝梯，越三月而就。譬如长者坏宅，郁为导师化城。於是龛像无燥湿多泐之危，寺僧有经行宴坐之安，游者得息肩，观者得寓目。关塞之气色，龙潭之景象，香山之泉石，石楼之风月，与往来者耳目，一时而新。士君子佛弟子，豁然如释憾刷耻之为。清闲上人与予及微之，皆夙旧也，交情愿力，久知之，憾往念来，欢且赞曰：“凡此利益，皆名功德，而是功德，应归微之，必有以灭宿殃，荐冥福也。”予应曰：“呜呼！乘此功德，安知他劫不与微之结后缘於兹土乎？因此行愿，安知他生不与微之复同游於兹寺乎？”言及於斯，涟而涕下。唐太和六年八月一日，河南尹太原白居易记。
    ○如信大师功德幢记
    有唐东都临坛开法大师，长庆四年二月十三日，终於圣善寺华严院，春秋七十有五，夏腊五十二。是月二十二日，移窆於龙门山之南冈。宝历元年某月某日，迁葬於奉先寺，其先师塔庙穴之上。不封不树，不庙不碑，不劳人，不伤财，唯立佛顶尊胜陀罗尼一幢。幢高若干尺，圜若干尺，六隅七层，上覆下承，佛仪在上，经咒在中，记赞在下。皆师所属系，门人奉遗志也。师姓康，号如信，襄城人。始成童授《莲花经》於释岩，既则戒，学《四分律》於释晤，后传六祖心要於本院先师净名。《楞伽》《俱舍》《百法》，经根论枝，罔不通焉。繇是禅与律交修，定与慧相养，蓄为通粹，揭为僧豪。自建中讫长庆，凡九迁大寺居，十补大德位，莅法会主僧盟者二十二年，勤宣佛令，卒复祖业。若贵贱，若贤愚，若畜中乘，人游我门，绕我座，礼我足，如羽附凤，如水会海。於戏！非夫动为仪，言为法，心为道场，则安能使化缘法众，悦随欣戴，一至於是耶？同学大德继居本院者曰智如，弟子上首者曰严隐，暨归靖、藏周、常贲、怀嵩、圆恕、圆昭、贞操等若干人，聚谋幢事，彖刻既成，将师理命，请苏州刺史白居易为记。记既讫，因书二四句偈以赞云：
    师之度世，以定以慧。为医药师，救疗一切。师之维，不塔不祠。作功德幢，与众共之。
    ○华严经社石记
  </div>
  <div class="pagination">
   <a href="全唐文_page398.html">
    上一页
   </a>
   <span>
    ...
   </span>
   <a href="全唐文_page394.html">
    394
   </a>
   <a href="全唐文_page395.html">
    395
   </a>
   <a href="全唐文_page396.html">
    396
   </a>
   <a href="全唐文_page397.html">
    397
   </a>
   <a href="全唐文_page398.html">
    398
   </a>
   <span class="current-page">
    399
   </span>
   <a href="全唐文_page400.html">
    400
   </a>
   <a href="全唐文_page401.html">
    401
   </a>
   <a href="全唐文_page402.html">
    402
   </a>
   <a href="全唐文_page403.html">
    403
   </a>
   <a href="全唐文_page404.html">
    404
   </a>
   <span>
    ...
   </span>
   <a href="全唐文_page400.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
