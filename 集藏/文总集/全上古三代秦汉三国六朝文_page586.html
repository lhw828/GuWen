<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 586 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 586 页/共 658 页
  </h1>
  <div class="content">
   若夫天生地养，各有所亲。兽必依地，鸟亦凭云。或来仪以呈祉，或自扰而见文。或负图而归德，或衔书以告真。或天胎而奉味，或残躯以献珍。或主皮而兴礼，或牢豢以供神。虽死生之异质，俱有益于国人。非如苍蝇之无用，唯构乱于蒸民。（《魏书·任城王附传》）
　　◇奏事
　　尚书百揆之本，令仆纳言之责，不宜下命中尉送名。（《通典》二十四。案：此亦见《魏书·元子思传》）
　　◎元嵩
　　嵩，字道岳，澄弟。太和中为中大夫，迁员外常侍，转步兵校尉。免，以从平沔北功，除左中郎将，兼武卫将军。赐爵高平县侯。宣武即位，进兼侍中，出为平南将军、荆州刺史，徙平北将军、恒州刺史，转平东将军、徐州刺史，又转安南将军、扬州刺史。为苍头李太伯所害。赠车骑将军、领军，谥曰刚侯。
　　◇谋举沔南表
　　萧宝卷骨肉相残，忠良先戮，臣下嚣然，莫不离背，君臣携贰，干戈日寻。流闻宝卷雍州刺史萧衍兄懿于建业阻兵，与宝卷相持，荆郢二州刺史并是宝卷之弟，必有图衍之志。臣若遣书相闻，迎其本谋，冀获同心，并力除衍。平衍之后，彼必旋师赴救丹阳，当不能复经营疆陲，全固襄沔。臣之军威，已得临据，则沔南之地，可一举而收。缘汉曜兵，示以威德，思归有道者则引而纳之，受疑告危者则援而接之。总兵伫锐，观衅伺隙，若其零落之形已彰，怠懈之势已著，便可顺流摧锋，长驱席卷。（《魏书·任城王附传》）
　　◎元世俊
　　世俊，一作世俊，嵩子。宣武时，除给事中、东宫舍人、员外散骑常侍。孝明时，追论嵩勋，封卫县开国男，迁冠军将军、宗正少卿、散骑常侍、安南将军、武卫将军、河南尹。寻除镇东将军、青州刺史，转征东将军。孝庄时，除卫将军、吏部尚书。前废帝时，为骠骑将军，仍加尚书。后废帝时，加仪同三司，改封武阳县开国子。孝静初，加侍中、尚书右仆射，迁尚书令。兴和中卒，赠太傅，谥曰躁戾。
　　◇与梁请和移文
　　侍中大骠骑同尚书令武阳子元世俊移梁执事，乃眷江汉，襟带南土。疆场相望，交错如绣。轩未通，革车属起。一彼一此，或利或钝。亡载得舆，所获盖寡。争鸡失牛，所损更大。空使干戈未戢，戎马生郊。髓脑涂于原野，骸骨暴于草泽。二国不和，百姓何罪？静言思之，良所未悟。我皇帝以圣明启运，礼乐惟新，泽漏原泉，道光日月。方欲寝榆关之高烽，罢轮台之远戍，铸敛戟为农器，纳苍生于仁寿。而前益州刺史傅和，往处西蕃，逢时多难，归途多阻，流寓江滨。亦既来朝，具陈彼意，知以止戈在念，去杀为心。留情灌爪，迟存通乐。夙期所望，实协虚想。犹恐失词，或乖其实。眷言在兹，伫闻良信。至彼假节开远军李棱，昔经垂翅，遂挂天网，矜是南寇，拾之还书。故因其致书，用宣朝旨。若覆前言，共敦邻好。当拂逆旅，以待行人。（《文苑英华》六百五十）
　　◎中山王英
　　英，字虎儿，晃孙。太和中，为平北将军、武川镇将、假魏公，迁梁州刺史，进安南大将军，赐爵广武伯。丁父忧，起为左卫将军，加前将军，迁大宗正，转尚书，镇荆州。免。宣武即位，行徐州，还复尚书、镇南将军，拜吏部尚书，进爵常山侯，复假镇南将军。正始元年，改封中山王。兵败，恕死为民。复假征南将军，除尚书仆射。永平三年薨，赠司徒，谥曰献武王。
　　◇乞乘虚取沔南表
　　臣闻取乱侮亡，有国之常道；陈师鞠旅，因机而致发。窃以区区宝卷，罔顾天常，凭恃山河，敢抗中国。今妖逆数亡，骄纵日甚，威侮五行，怠弃三正，淫刑以逞，虐害无辜。其雍州刺史萧衍东伐秣陵，埽土兴兵，顺流而下，唯有孤城，更无重卫。此则皇天授我之日，旷载一逢之秋，事易走丸，理同拾芥，此而不乘，将欲何待。臣乞躬率步骑三万，直指沔阴，据襄阳之城，断黑水之路。昏虐君臣，自相鱼肉。我居上流，威震遐迩，长驱南出，进拔江陵。其路既近，不盈五百，则三楚之地，一朝可收，岷蜀之道，自成断绝。又命扬徐二州，声言俱举，缘江焚毁，靡使所遗。建业穷蹙，鱼游釜内。士治之师再兴，孙皓之缚重至，齐文轨而大同，混天地而为一。伏惟陛下暂辟旒纩，少垂听览，独决圣心，无取疑议，此期脱爽，并吞未日。（《魏书·南安王桢附传》）
　　◇又奏
　　臣闻乘虚讨弱，事在速举，因危攻昧，徼捷可期。今宝卷乱常，骨肉相贼，蕃戍鼎立，莫知所归。义阳孤绝，密迩天境，外靡粮援之期，内无兵储之固。此乃临焚之鸟，不可去薪；授首之寇，何容缓斧。若此行有果，则江右之地，斯为经略之基；如脱否也，非直后举难图，亦或居安生疾。今豫州刺史司马悦已戒严垂迈，而东豫州刺史田益宗方拟守三关，请遣军司，为之节度。（《魏书·南安王桢附传》）
　　◇图锺离未克乞宽假日期表
　　臣奉辞伐罪，志殄逋寇，想敌量攻，期至二月将末，三月之初，理在必克。但自此月一日以来，霖雨连并，可谓天违人愿。然王者行师，举动不易，不可以少致睽淹，便生异议。臣亦谛思。若入三月已后，天晴地燥，凭陵是常。如其连雨仍接，不得进攻者，臣已更高邵阳之桥，防其汛突。意外洪长，虑其破桥，臣亦部分造船，复于锺离城随水狭处营造浮桥，至三月中旬，桥必克成。晴则攻腾，雨则围守，水陆二图，以得为限。实愿朝廷特开远略，少复赐宽，假以日月，无使为山之功，中途而废。（《魏书·南安王桢附传》）
　　◇奏请遗使就郡校练学生
　　谨案学令：诸州郡学生，三年一校所通经数，因正使列之，然后遣使就郡练考。臣伏惟圣明，崇道显成均之风，蕴义光胶序之美，是以太学之馆，久置于下国，四门之教，方构干京。计习训淹年，听受累纪，然俊造之流应问于魏阙，不革之辈宜返于齐民，使就郡练考，核其最殿。顷以皇都迁构，江扬未一，故乡校之训，弗遑正试。致使薰莸之质，均诲学庭；兰萧之体，等教文肆。今外宰京官，铨考向讫，求遣四门博士明通五经者，道别校练，依令黜陟。（《魏书·南安王桢附传》）
　　◎中山王熙
　　熙，字真兴，英子。延昌二年袭封，累迁兼将作大匠，拜太常少卿、给事黄门侍郎，转光禄勋。除平西将军、东秦州刺史，进号安四将军，秘书监。寻授相州刺史，以正光元年七月之官，八月起兵讨元叉见杀。灵太后反政，赠太尉、冀州刺史，谥曰文庄王。
　　◇举兵上表讨元叉
　　臣闻安危无常，时有休否。臣早属休明，晚逢多难。自皇基绵茂，九叶承光，高祖、世宗，徽明相袭。皇太后圣敬自天，德同马邓；至尊神睿纂御，神鉴烛远。四海晏如，八表归化。而领军将军元叉宠藉外亲，叨荣左右，豺狼为心，饱便反齿。遂使二宫阻隔，温清阙礼，又太传清河王横被屠害。致使忠臣烈士，丧气阙庭，亲贤宗戚，愤恨内外。妄指鹿马，孰能逾之；王董权逼，方此非譬。臣仰瞻云阙，泣血而生，以细草不除，将为烂漫。况又悖逆如此，孰可忍之！臣忝藉枝萼，思尽力命，碎首屠肝，甘之若荠。今辄起义兵，实甲八万，大徒既进，文武争先，与并州刺史、城阳王徽，恒州刺史、广阳王渊，徐州刺史、齐王萧宝夤等同以今月十四日俱发。庶仰凭祖宗之灵，俯罄义夫之命，埽翦凶丑，更清京邑。臣亲总三军，星迈赴难，置兵温城，伏听天旨。王公宰辅，或世著忠烈，或宿佩恩顾，如能同力，翦除元叉，使太后至尊忻然奉对者，臣即解甲散兵，赴谢朝阙。虽才乖昔人，位居藩屏，宁容坐观奸丑，虚受荣禄哉！（《魏书·南安王桢附传》）
　　◇将死与知故书
　　吾与弟并蒙皇太后知遇，兄据大州，弟则入侍，殷勤言色，恩同慈母。今皇太后见废北宫，太傅清河王横受屠酷，主上幼年，独在前殿。君亲如此，无以自安，故率兵民建大义于天下。但智力浅短，旋见囚执，上惭朝廷，下愧相知。本以名义干心，不得不尔，流肠碎首，复何言哉！昔李斯忆上蔡黄犬，陆机想华亭鹤唳，岂不以恍惚无际，一去不还者乎？今欲对秋月，临春风，藉芳草，荫花树，广召名胜，赋诗洛滨，其可得乎？凡百君子，各敬尔宜，为国为身，善勖名节，立功立事，为身而已，吾何言哉！（《魏书·南安王桢附传》）
　　◎城阳王徽
　　徽，字显顺，晃曾孙。正始末，袭父变爵城阳王。除游击将军，出为河内太守，徵拜长兼散骑常侍。孝明即位，除后将军、并州刺史，加安北将军。后拜安西将军、秦州刺史。改授辅国将军，加度支尚书，进号镇军将军、兼吏部尚书。加侍中、征东将军，迁卫将军、右光禄大夫。拜尚书左仆射，转车骑将军、仪同三司，解侍中。寻除尚书令。孝庄即位，拜司州牧，进司徒，除侍中、大司马、太尉，进太保，仍大司马、宗师、录尚书事。尔朱兆之难出奔，为故吏寇弥所害。孝武即位，赠太师，谥白文献。
　　◇上孝庄帝启辞官封
　　河上之功，将士之力，求回所封，加诸勋义。（《魏书·城阳王长寿附传》）
　　◎东平王翰
　　翰，太武帝第三子。太平真君三年封秦王，拜侍中、中军大将军，参典都曹事。后镇χ罕，改封东平王。及太武崩，为中常侍矫太后令所杀。
　　◇人日登寿张安仁山铭
　　正月七日，厥日惟人，策我良驷，陟彼安仁。（《御览》三十。）
　　◎临淮王
　　，字文若，本名亮，字仕明。太武子，临淮王谭之孙。宣武时，拜前军将军、中书侍郎，除给事黄门侍郎。袭封临淮王，长兼御史中尉。累迁侍中、卫将军、左光禄大夫、兼尚书左仆射，摄选。孝明末，为东道行台。寻奔梁。孝庄即位，归为尚书令、大司马、兼录尚书，进司徒。为尔朱兆所害。孝武即位，赠太师、太尉、雍州刺史。
　　◇谏孝庄帝以高祖为伯考表
　　汉祖创业，香街有太上之庙；光武中兴，南顿立舂陵之寝。元帝之于光武，疏为绝服，犹尚身奉子道，入继太宗。高祖之于圣躬，亲实犹子。陛下既纂洪绪，岂宜加伯考之名？且汉宣之继孝昭，斯乃上后叔祖，岂忘宗承考妣，盖以大义斯夺。及金德将兴，宣王受寄，自兹而降，世秉威权。景王意存毁冕，文王心规裂冠，虽祭则魏主，而权归晋室，昆之与季，实倾曹氏。且子元，宣王冢胤，文王成其大业。故晋武继文祖宣，景王有伯考之称。以今类古，恐或非俦。又臣子一例，义彰旧典，失序，著讥前经。高祖德溢寰中，道超无外。肃祖虽勋格宇宙，犹曾奉贽称臣。穆皇后禀德坤元，复将配享乾位，此乃君臣并筵，嫂叔同室，历观坟籍，未有其事。（《魏书·临淮王谭附传》。庄帝追崇武宜王为文穆皇帝，庙号肃祖，将迁神主于太庙，以高祖为伯考。表谏。）
　　◇又表
　　爰自中古，迄于下叶，崇向君亲，褒明功懿，乃有皇号，终无帝名。今若去帝，直留皇名，求之古义，少有依准。（《魏书·临淮王谭附传》）
　　◇奏言宋游道事状
　　臣忝冠百寮，遂使一郎攘袂高声，肆言顿挫，乞解尚书令。（《北齐书·宋游道传》）

卷十九
◎元孚
　　孚，字秀和，临淮王谭之次子。累迁兼尚书右丞。灵太后临朝，迁左丞。以赈恤阿那环辱命下廷尉。后拜冀州刺史。陷入葛荣，荣死还，除冀州刺史。封万年乡男。后从孝武西迁，除尚书左仆射，封扶风郡王，监国史。历司空、兼尚书令太保，迁太尉。薨赠大司马、录尚书事，谥曰文简。
　　◇陈赈恤阿那环便宜表
　　皮服之人，未尝粒食。宜从俗因利，拯其所无。昔汉建武中，单于款塞，时转河东米Я万五千斛、羊三万六千头以给之。斯即前代和戎、抚新、柔远之长策也。乞以孛牛产羊，糊其口命。且畜牧繁息，是其所便，毛血之利，惠兼衣食。
　　又尚书奏云，如其仍住七州，随宜置之。臣谓人情恋本，宁肯徙内。若依臣请，给赈杂畜，爱本重乡，必还旧土。如其不然，禁留益损。假令逼徙，事非久计。何者？人面兽心，去留难测，既易水草，疴恙将多，忧悉致困，死亡必甚。兼其馀类，尚在沙碛，脱出狂悖，翻归旧巢，必残掠邑里，遗毒百姓。乱而方塞，未若杜其未萌。
　　又贸迁起于上古，交易行于中世，汉与胡通，亦立关市。北人阻饥，命悬沟壑，公给之外，必求市易，彼若愿求，宜见听许。
　　营大者不计小名，图远者弗拘近利。虽戎狄衰盛，历代不同，叛服之情，略可论讨。周之北伐，仅获中规；汉氏外攘，裁收下策。昔在代京，恒为重备，将帅劳止，甲士疲力。前世苦之，计未能致。今天祚大魏，乱亡在彼。朝廷垂天覆之恩，廓大造之德。鸠其散亡，礼送令返。宜因此时，善思远策。
　　窃以理虽万变，可以一观；来事虽悬，易以往卜。昔汉宣之世，呼韩款塞，汉遣董忠、韩昌领边郡士马，送出朔方，因留卫助。又光武时，亦令中郎将段彬置安集掾史，随单于所在，参察动静。斯皆守吉之元龟，安边之胜策。计今朝廷成功，不减曩时；蠕蠕国弊，亦同畴日。宜准昔成谟，略依旧事。借其所闲地，听使田牧；粗置官属，示相慰抚；严戒边兵，以见保卫。驭以宽仁，縻以久策。使亲不至矫诈，疏不容叛反。今北镇诸将旧常云一人代外逻，因令防察。所谓天子有道，守在四夷者也。
　　先人有夺人之心，待降如受强敌。武非专外，亦以防内。若从处分割配，诸州镇辽远，非转输可到，悔叛之情，变起难测。又居人畜业，布在原野，戎夷性贪，见则思盗。防彼肃此，少兵不堪，浑流之际，易相干犯。驱之还本，未必乐去，配州内徙，复不肯从。既其如此，为费必大。（《魏书·临淮王谭附传》）
　　◇修乐器表
　　昔太和中，中书监高闾、大乐令公孙崇修造金石，数十年间，乃奏成功。时大集儒士，考其得失。太常卿刘芳请别营造，久而方就。复召公卿，量校合否，论者沸腾，莫有适从。登被旨敕，并见施用。往岁大军入洛，戎马交驰，所有乐器，亡失垂尽。臣至太乐署，问太乐令张乾龟等，云承前以来，置宫悬四箱，иね六架。东北架编黄锺之磬十四，虽器名黄锺，而声实夷则，考之音制，不甚谐韵。姑洗悬于东北，太蔟编于西北，蕤宾列于西南，并皆器象差位，调律不和。又有仪锺十四，虚悬架首，初不叩击，今便删废，以从正则。臣今据《周礼》凫氏修广之规，磬氏倨句之法，吹律求声，叩钟求音，损除繁杂，讨论实录，依十二月为十二宫，各准辰次，当位悬设，月声既备，随用击奏，则会还相为宫之义，又得律吕相生之体。今量钟磬之数，各以十二架为定。（《魏书·临淮王谭附传》）
　　◎咸阳王禧
　　禧，字永寿，献文帝第二子。太和九年封咸阳王，加侍中、骠骑大将军、中都大官。出为冀州刺史，入除司州牧、兼太尉。寻加侍中、正太尉。宣武即位，受遗辅政，进位太保，领太尉。景明二年谋反，赐死。
　　◇教武表
　　国朝偃武崇文，偏舍来久，州镇兵人，或有雄勇，不闲武艺。今取岁暮之暇，番上之日，训其兵法。弓矢千稍，三分并教，使人闲其能，临事无阙。（《魏书·咸阳王禧传》）
　　◎高阳王雍
　　雍，字思穆，献文帝第四子。太和九年，封颍川王，加侍中、征南大将军。拜中护军，领镇北大将军。改封高阳王。行镇军大将军。迁卫尉，加散骑常侍，除镇北大将军、相州刺史，进号征北将军。宣武即位，迁征北大将军、冀州刺史，入拜骠骑大将军、司州牧。迁司空，转太尉，加侍中，除太保。孝明即位，以为宗师，进太傅。为于忠矫诏所废，以王归第。灵太后临朝，除侍中、太师，领司州牧，录尚书事，兼太保，进位丞相。孝庄初，于河阴遇害，谥曰文穆王。
　　◇考格表
　　窃惟三载考绩，百王通典。今任事上中者，三年升一阶，散官上第者，四载登一级。闲冗之官，本非虚置，或以贤能而进，或因累勤而举。如其无能，不应忝兹高选。既其以能。（《通典》作「以勤以能」。）进之朝伍，或任官外戍，远使绝域，催督逋悬，察检州镇，皆是散官，以充剧使。及于考陟，排同闲伍。检散官之人，非才（《通典》作「才非」。）皆劣，称事之辈，未必悉贤。而考闲以多年，课烦以少岁，上乖天泽之均，下生不等之苦。又寻景明之格，无折考之文；正始之奏，有与夺之级。明参差之考，非圣慈之心；改典易常，乃有司之意。又寻考级之奏，委于任事之手，涉议科勤，绝于散官之笔。遂使在事者得展自勤之能，散辈者独绝披衿之所。抑以上下之闲，限以旨格之判，致使近侍禁职，抱屈之辞；禁卫武夫，怀不申之恨。欲克平四海，何以获诸。又散官在直，一玷成尤；衔使愆失，差毫即坐。徽纟墨所逮，未以事闲优之；节庆之赍，不以禄微加赏。罪殿之犯，未殊任事；考陟之机，推年不等。臣闻君举必书，书而不法，后代何观。《诗》云「王事靡，不遑启处，」又曰：「岂不怀归，畏此简书。」依依杨柳，以叙治兵之役；霏霏雨雪，又申振旅之勤。若折往来日月，便是《采薇》之诗废，《大杜》之歌罢。又任事之官，吉凶请假，定省埽拜，动历十旬，或困患重请，动辄经岁。征役在途，勤泰百倍。苦乐之势，非任事之伦；在家私闲，非理务之日。论优语剧，先宜折之。
　　武人本挽上格者为羽林，次格者为虎贲，下格者为直从。或累纪征戍，靡所不涉；或带甲连年，负重千里；或经战损伤；或年老衰竭。今试以本格，责其如初，有爽于先，退阶夺级。此便责以不衰，理未通也。又蕃使之人，必抽朝彦。或历险千馀，或履危万里，登有死亡之忧，咸怀不返之戚，魂骨奉忠，以尸将命。先朝赏格，酬以爵品；今朝改式，止及阶劳。折以代考，有乖使望。非所以奖励《皇华》而敦崇《四牡》者也。
　　复寻正始之格：岩后任事上中者，三年升一阶；岩前任事上中者，六年进一级。三年一考，自古通经。今以岩前六年升一阶，检无愆犯，倍年成级。以此推之，明以岩代考。新除一日，同沾阶荣，下第之人，因岩上陟，上第之士，由岩而退。
　　臣又见部尉资品，本居流外，刊诸明令，行之已久。然近为里巷多盗，以其，欲进品清流，以压奸宄。甄琛启云：「为法者施而观之，不便则改。」窃谓斯言，有可采用，圣慈昭览，更高宰尉之秩。
　　今考格始宣，怀怨者众，臣窃观之，亦谓不可，有光国典，改之何难。（《魏书·高阳王雍传》，又见《通典》十五。）
　　◇自陈六罪表
　　臣初入柏堂，见诏旨之行，一由门下，而臣出君行，不以悛意。每览伤矜，视之惨目，深知不可，不能禁制。臣之罪一也。臣近忝内枢，兼尸师傅，宜保护圣躬，温清晨夕。而于忠身居武司，禁勒自在，限以内外，朝谒简绝。皇居寝食，所在不知，社稷安危，又亦不预，出入柏堂，尸位而已。臣之罪二也。忠规欲杀臣，赖在事执拒。又令仆卿相，任情进黜，迁官授职，多不经旬，斥退贤良，专纳心腹，威振百寮，势倾朝野。臣见其如此，欲出忠为雍州刺史，镇抚关右，在心未行，反为忠废。忝官尸禄，孤负恩私。臣之罪三也。先帝升遐，储宫纂统，斯乃君父之恒谟，臣子之永则，加赏之义，自古无之。忠既人臣，受恩先帝，丧祸之际，竭节是常，迎陛下于东宫，臣下之恒事，如其不尔，更欲何为？而忠意气凌云，坐要封爵。尔日抑之，交恐为祸。臣以权臣所欲，不敢辄违，即集王公卿士，议其多少。清河王臣怿，先帝懿弟，识度宽明，临众唱议，非以勤而赏之，惮违权臣之旨，望颜而授。臣知不可，因而从之。臣之罪四也。忠秉权门下，且居宰执，又总禁旅，为崇训卫尉，身兼内外，横于宫掖。臣之罪五也。古者重罪，必令三公会，期至旬日，所以重死刑也。先帝登极，十有七年，细人犯刑，犹宽宪墨，朝廷贵仕，不戮一人。今陛下践阼，年未半周，杀仆射、尚书，如夭一草，是忠秉权矫旨，擅行诛戮。臣知不能救，臣之罪六也。臣位荷师相，年未及终，难恕之罪，显露非一，何情以处，何颜以生，虽经恩宥，犹有馀责，谨反私门，伏听司败。（《魏书·高阳王雍传》。灵太后临朝，出于忠为冀州刺史。雍表。）
　　◇请限贱妾奴婢服饰表
　　王公已下贱妾，悉不听用织成锦绣、金玉珠玑，违者以违旨论。奴婢悉不得衣绫绮缬，止于缦缯而已，奴则布服，并不得以金银为钗带，犯者鞭一百。（《魏书·高阳王雍传》。雍领司州牧，表请云云。太后从之，而不能久行也。）
　　◇奉禁盐池复置监司取税
　　盐池天藏，资育群生。仰惟先朝限者，亦不苟与细民竞兹赢利。但利起天池，取用无法，或豪贵封护，或近者吝守，卑贱远来，超然绝望。是以因置主司，令其裁察，强弱相兼，务令得所。且十一之税，自古及今，取辄以次，所济为广。自尔沾洽，远近齐平，公私两宜，储益不少。及鼓吹主簿王后兴等词称，请供百官食盐二万斛之外，岁求输马千匹、牛五百头。以此而推，非可稍计。后中尉甄琛启求罢禁，被敕付议。尚书执奏，称琛启坐谈则理高，行之则事阙，请依常禁为允。诏依琛许。乃为绕池之民尉保光等擅自固护，语其障禁，倍于官司，取与自由，贵贱任口。若无大宥，罪合推断。详度二三，深乖王法。臣等商量，请依先朝之诏，禁之为便。防奸息暴，断遣轻重，亦准前旨。所置监司，一同往式。（《魏书·食货志》。神龟初，太师高阳王雍、太傅清河王怿等奏，于是复置监官，以监检焉。）
　　◇奏请用辞钦船运计
　　运漕之利，今古攸同，舟车息耗，实相殊绝。钦之所列，关西而已，若域内同行，足为公私巨益。谨辄参量，备如前计，庶徵召有减，劳止小康。若此请蒙遂，必须沟洫通流，即求开兴修筑。或先以开治，或古迹仍在，旧事可因，用功差易。此冬闲月，令疏通咸讫，比春水之时，使运漕无滞。（《魏书·食货志》。三门都将辞钦上言，造船以易车，运于公私为便。录尚书高阳王雍、尚书仆射李崇等奏。）
　　◇奏分置阿那环婆罗门
　　蠕蠕代跨绝域，感化归附，那环委质于前，婆罗门归诚于后，汉时呼韩，得同今美。（已上六句，从《通典》补。）窃闻汉立南、北单于，晋有东、西之称，皆所以相维御难，为国藩篱。今臣等参议，以为怀朔镇北土名无结山吐若奚泉，敦煌北西海郡即汉晋旧障，二处宽平，原野弥沃。阿那怀宜置西吐若奚泉，婆罗门宜置西海郡，各令总率部落，收离聚散。其爵号及资给所须，唯恩裁处。彼臣下之官，任其旧俗。阿那环所居，既是境外，宜少优遣，以示威刑。请沃野、怀朔、武川镇各差二百人，令当镇军主监率，给其粮仗，送至前所，仍于彼为其造构，功就听还。诸于北来在婆罗门前投化者，令州镇上佐，准程给粮，送诣怀朔阿那环，镇与使人量给食廪。在京馆者，任其去留，阿那怀草创，先无储积，请给朔州麻子乾饭二千斛，官驼运送。婆罗门居于西海，既是境内，资卫不得同之。阿那怀等新造藩屏，宜各遣使持节驰驿先诣慰喻，并委经略。（《魏书·蠕蠕传》。正光二年十月，录尚书事高阳王雍、尚书令李崇、侍中侯刚、尚书左仆射元钦、侍中元叉、侍中安丰王延明、吏部尚书元修义、尚书李彦、给事黄门侍郎元纂、张烈、卢同等奏。又见《通典》一百九十六。）
　　◇费羊皮张回事议（《通典》作「羌皮」）
　　州处张回，专引盗律，检回所犯，本非和掠，保证明然，去盗远矣。今引以盗律之条，处以和掠之罪，原情究律，实为乖当。如臣钧之议，知买掠良人者，本无罪文。何以言之？群盗强盗，无首从皆同，和掠之罪，故应不异。明此自无正条，引类以结罪。臣鸿以转卖流漂，罪与掠等，可谓罪人斯得。案《贼律》云：「谋杀人而发觉者流，从者五岁刑；已伤及杀而还苏者死，从者流；已杀者斩，从而加功者死，不加功者流。」详沉贱之与身死，流漂之与腐骨，一存一亡，为害孰甚？然贼律杀人，有首从之科，盗人卖买，无唱和差等。谋杀之与和掠，同是良人，应为准例。所以不引杀人减之，降从强盗之一科。纵令谋杀之与强盗，俱得为例，而以从轻。其义安在？又云：「知人掠盗之物而故买者，以随从论。」此明禁暴掠之原，遏奸盗之本，非谓买之于亲尊之手，而同之于盗掠之刑。窃谓五服相卖，俱是良人，所以容有差等之罪者，明去掠盗理远，故从亲疏为差级，尊卑为轻重。依律：「诸共犯罪者，皆以发意为首。」明卖买之元有由，魁未之坐宜定。若羊皮不云卖，则回无买心，则羊皮为元首，张回从坐。首有沾刑之科，从有极默之戾，推之宪律，法刑无据。买者之罪，宜各从卖者之坐。又详臣鸿之议，有从他亲属买得良人，而复真卖，不语后人由状者，处同掠罪。既一为婢，卖与不卖，俱非良人。何必以不卖为可原，转卖为难恕。张回之愆，宜鞭一百。卖子葬亲，孝诚可美，而表赏之议未闻，刑罚之科已降。恐非敦风厉俗，以德导民之谓。请免羊皮之罪，公酬卖直。（《魏书·刑罚志》、《通典》一百六十七。）
　　◇南郊明堂配食议
　　窃以尚德尊功，其来自昔，郊稷宗文，周之茂典。仰惟世祖太武皇帝以神武纂业，克清祸乱，德济生民，功加四海，宜配南郊。高祖孝文皇帝大圣膺期，惟新魏道，刑措胜残，功同天地，宜配明堂。（《魏书·礼志》二。熙平二年三月，北海王雍、清河王怿、广平王怀、任域王澄、胡国珍、崔光等议。）
　　◇停元匡所制尺度议
　　伏惟高祖创改，权量已定，匡今新造，微有参差。且匡云所造尺度，与《汉志》王莽权斛不殊。又晋申书监荀勖云，后汉至魏，尺长于古四分有馀。于是依《周礼》积黍以起度量，惟古玉律及钟，遂改正之。寻勖所造之尺，与高祖所定毫厘略同。及侍中崔光得古象尺，于时亦准议令施用。仰惟孝文皇帝德迈前王，睿明下烛，不刊之式，事难变改。臣等参论，请停匡议，永遵先皇之制。（《魏书·广平王洛侯附传》。匡所制尺度讫，主师高阳王雍等议。）

卷二十
◎元端
　　端，字宣雅，雍长子。为散骑侍郎，累迁通直常侍、鸿胪、太常少卿、散骑常侍。出为安东将军、青州刺史。除抚军将军、金紫光禄大夫、使持节、东南道大使。拜镇军将军、兖州刺史，封安德县开国公。除都官尚书。孝庄初，与雍俱遇害河阴，赠车骑大将军、仪同三司、相州刺史。
　　◇上言集议郊配
　　谨案《礼记·祭法》，有虞氏黄帝而郊喾，祖颛顼而宗尧。夏后氏亦黄帝而郊鲧，祖颛顼而宗禹。殷人喾而郊冥，祖契而宗汤。周人喾而郊稷，祖文王而宗武王。郑玄注云：「郊祖宗，谓祭礼以配食也。有虞氏以上尚德，郊祖宗，配用有德者。自夏以下，稍用其姓代之。」是故周人以后稷为始祖，文武为二祧。讫于周世，配祭不毁。案《礼》，喾虽无庙，配食祭。谨详圣朝以太祖道武皇帝配圜丘，道穆皇后刘氏配方泽；太宗明元皇帝配上帝，明密皇后杜氏配地祗；又以显祖献文皇帝配雩祀。太宗明元皇帝之庙既毁，上帝地，配祭有式。国之大事，唯祀与戎，庙配事重，不敢专决。请召群官，集议以闻。（《魏书·礼志》二。熙平二年三月，太常少卿元端上言。）
　　◇宗室助祭议
　　《礼记·祭法》云：「王立七庙，曰考庙，曰王考庙，曰皇考庙，曰显考庙，曰祖考庙，远庙为祧，有二祧。而祖考以功重不迁，二祧以盛德不毁。迭迁之义，其在四庙也。」《祭统》云：祭有十伦之义，六曰见亲疏之杀焉。夫祭有昭穆，昭穆者，所以别父子远近、长幼亲疏之序，而无乱也。是故有伦。注云：「昭穆咸在，同宗父子皆来。」指谓当庙父子为群，不系于昭穆也。若一公十子，便为群公子，岂待数公而立称乎？《文王世子》云：「五庙之孙，祖庙未毁。」虽为有所援引，然与朝议不同。如依其议，匪直太祖曾玄，诸庙子孙，悉应预列。既无正据，窃谓太广。臣等愚见，请同僧奇等议。（《魏书·礼志》二。熙平二年，江阳王继表求预祭，王僧奇等议不得预祭，李琰之议得预祭，太常少卿元端议。又见《通典》五十一。）
　　◇羊祉谥议
　　祉志存埋轮，不避强御。及赞戎律，熊武斯裁，仗节抚藩，边夷识德，化沾殊类，襁负怀仁。谨依谥法，布德行刚曰「景」，宜谥为景。（《魏书·酷吏羊祉传》。太常少卿元端、博土刘台龙议谥。）
　　◇上言羊祉谥应如前议
　　窃惟谥者行之迹，状者迹之称。然尚书铨衡是司，厘品庶物，若状与迹乖，应抑而不受，录其实状，然后下寺，依谥法准状科上。岂有舍其行迹，外有所求，去状去称，将何所准？检祉以母老辞藩，乃降手诏云：「卿绥抚有年，声实兼著，安边宁境，实称朝望。」及其殁也，又加显赠，言祉诚著累朝，效彰内外，作牧岷区，字萌之绩骤闻。诏册褒美，无替伦望。然君子使人器之，义无求备，德有数德，优劣不同，刚而能克，亦为德焉。谨依谥法，布德行刚曰「景」，谓前议为允。（《魏书·羊祉传》。元端、刘台龙议谥曰景，侯刚元纂等驳，灵太后令依驳更议，元端、台龙上言。）
　　◎广陵王羽
　　羽，字叔翻，献文帝第五子。太和九年封广陵王，加侍中、征东大将军大理。加卫将军，迁特进、尚书左仆射、太子太保、录尚书事。领廷尉、兼太尉。坐事削职，及车驾南伐，进号卫将军。除征东大将军、开府、青州刺史，加散骑常侍，进号车骑大将军。宣武即位，迁司州牧。景明二年进司徒。薨谥曰惠。
　　◇奏请内考京官
　　外考令文，每岁终，州镇列牧守治状。及至再考，随其品第，以彰黜陟。去十五年中，在京百寮，尽已经考为三等。此年便是三载，虽外有成令，而内令未班。内外考察，理应同等。臣辄推准外考，以定京官治行。（《魏书·广陵王羽传》）
  </div>
  <div class="pagination">
   <a href="全上古三代秦汉三国六朝文_page585.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page581.html">
    581
   </a>
   <a href="全上古三代秦汉三国六朝文_page582.html">
    582
   </a>
   <a href="全上古三代秦汉三国六朝文_page583.html">
    583
   </a>
   <a href="全上古三代秦汉三国六朝文_page584.html">
    584
   </a>
   <a href="全上古三代秦汉三国六朝文_page585.html">
    585
   </a>
   <span class="current-page">
    586
   </span>
   <a href="全上古三代秦汉三国六朝文_page587.html">
    587
   </a>
   <a href="全上古三代秦汉三国六朝文_page588.html">
    588
   </a>
   <a href="全上古三代秦汉三国六朝文_page589.html">
    589
   </a>
   <a href="全上古三代秦汉三国六朝文_page590.html">
    590
   </a>
   <a href="全上古三代秦汉三国六朝文_page591.html">
    591
   </a>
   <span>
    ...
   </span>
   <a href="全上古三代秦汉三国六朝文_page587.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
