<!DOCTYPE html>
<html>
<head>
    <meta charset="UTF-8">
    <title>二程文集 - 第 1 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>二程文集 - 第 1 页/共 9 页</h1>
    <div class="content">　　钦定四库全书　　　　　集部八
　　二程文集　　　　　　　总集类
　　提要
　　【臣】等谨案二程文集十三巻附录二巻宋明道程子伊川程子合集也陈振孙书录解题载明道集四巻遗文一巻伊川集一本二十巻一本九巻又河南程氏文集十二巻二程共为一集为建宁所刻本是宋世所传已防错不同此本出自胡安国家刘珙张栻尝刻之长沙安国于原文颇有改削如定性书明道行述上富公谢帅书中删落至数十字又辞官表颠倒次第易传序改沿为泝祭文改侄为犹子珙等所刻一以安国为主朱子深以为不可尝以书抵珙及栻盛气诟争辨之甚力具载晦庵集中然二人迄不尽用其説葢南宋之初学者犹各尊其所闻不似淳祐以后门户已成羽翼已众于朱子之言一字不敢异同也元至治间临川谭善心重为校刋始与蜀人虞槃商确考订悉从朱子所改其定性书富谢二书所删字亦求得别本补足又搜辑程子遗文十六篇遗事十一条并朱子论胡本错误诸书别为二巻附之于后惟伊川诗仅有三章河南府志载其陆浑乐游诗云东郊渐防緑驱马欣独往舟萦野渡时水乐春山响身闲爱物外趣逸谐心赏归路逐樵歌落日寒山上集中无之善心等亦未及収地志率多假借名人以夸胜迹其殆好事者所依托又出于善心之后欤乾隆四十六年闰五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　二程文集巻一
　　明道文集一　　　　　　宋　程颢　撰
　　铭诗
　　顔乐亭【铭为孔周翰作】
　　天之生民是为物则非学非师孰觉孰识圣贤之分古难其明有孔之遇有顔之生圣以道化贤以学行万世心目破昏为醒周爰阙里惟顔旧止巷污于榛井堙而圮乡闾蚩蚩弗视弗履有卓其谁师门之嗣追古念今有恻其心良贾善谕发帑以金巷治以辟井防而深清泉泽物佳木成阴载基载落亭曰顔乐昔人有心予忖予度千载之上顔惟孔学百世之下顔居孔作盛德弥光风流日长道之无疆古今所常水不忍废地不忍荒呜呼正学其何可忘
　　偶成【时作鄠县主簿】
　　云淡风轻近午天望花随柳过前川旁人不识予心乐将谓偷闲学少年
　　游鄠山诗序
　　仆自幼时已闻秦山多竒占有扈者尤复秀出常恨游赏无便嘉祐二年始应举得官遂请于天官氏愿主簿书于是邑谓厌饫云山以偿素志今到官几二年矣中间被符移奔走外干者三居其二其一则簿书期防仓廥出入固无暇息惟白云特在山面最为近邑常乗间两至其余佳处都未得往变化初心辜负泉石五年二月初吉闻贰车晁公来游诸山先是晁公见约同往防探吏失期二日早晁公以书见命始知车骑已留草堂走白邑大夫张君时民产有在山麓者以罪没官府符方命量其租入之数因请以往鞭马至山而晁公已由髙观登紫阁还憇下院见待已久遂奉陪西游经李氏五花庄息驾池上夜宿白云精舍诘旦晁公西首仆复傍山东游紫阁登南山望仙掌囘抵髙观谷探石穴窥石潭因周视所定田徜徉于花林水竹间夜止草堂是晩雨气自西山来始虑不得徧诣诸境一霎遂霁明旦入太平谷憇息于重云下院自入太平谷山水益竒絶殆非人境石道甚巇下视可悸往往步乱石间入长啸洞过虎溪西南下至重云阁访鳯池观云顶凌霄罗汉三峰登东岭望大顶积雪后东北来云际下深涧白石磷磷于水间水声清冷可爱坐石掬水恋恋不能去者久之遂宿大定寺凌晨登上方日初上西望药山北眺大顶千峰万峦目极无际下山縁东涧渡横桥复憇于重云下院出谷游太平宫故基而归马上率尔口语往往成诗章自入山至归凡四日得长短咏共十二篇姑存之以志游览之次第云
　　白云道中
　　吏身拘绊同疏属俗眼尘昏甚瞽蒙辜负终南好泉石一年一度到山中
　　马上偶成
　　身劳无补公家事心冗空令学业衰世路崄巇功业逺未能归去不男儿
　　游紫阁山
　　仙掌逺相招萦纡渡石桥瞑云生涧底寒雨下山腰树色千层乱天形一罅遥吏纷难久驻囘首羡渔樵
　　猕猴【山僧云晏元献公来猕猴满山】
　　闻説猕猴性颇灵相车来便满山迎鞭羸到此何曾见始觉毛虫更世情
　　髙观谷
　　轰雷叠皷响前峰来自彤云翠蔼中洞壑积阴成气象鬼神凭暗防威风喷崖雨露千寻湿落石珠玑万颗红纵有虬龙难驻足还应不是旱时功
　　草堂【寺在竹林之心其竹盖将十顷】
　　参差台殿緑云中四面筼筜一径通曾读华阳真诰上神仙居在碧琳宫
　　长啸岩中得冰以石敲餐甚佳
　　车倦人烦渴思长岩中冰片玉成方老仙笑我尘劳久乞与云膏洗俗肠
　　游重云
　　久厌尘笼万虑昏喜寻泉石暂清神目劳足倦深山里犹胜低睂对俗人
　　长啸洞北囘望大顶如列屛幛比到山前却不见盖为仙掌所蔽
　　行尽重云几曲山囘头方见碧峰寒天将仙掌都遮断元恐尘中俗眼看
　　凌霄三峰
　　长啸岩东古寺前三峰相倚势相连偶逢云静得见日若有路通须近天阴吹响雷生谷底老松如箸见崖颠结根不得居平地犹与莲花逺比肩
　　云际山
　　南药东边白阁西登临身共白云齐上方顶上朝来望陡觉羣峰四面低
　　下山偶成
　　襟裾三日絶尘埃欲上篮舆首重回不是吾儒本经济等闲争肯出山来
　　是游也得小松黄杨各四本植于公署之西窗戏作五絶呈邑令张寺丞【兴宗】
　　中春时节百花明何必繁弦列管声借问近郊行乐地潢溪山水照人清
　　心闲不为管弦乐道胜岂因名利荣莫谓冗官难自适暇时还得肆游行
　　功名不是闗心事富贵由来自有天任是酤亏课利不过抽得俸中钱
　　有生得遇唐虞圣为政仍逢守令贤纵得无能闲主簿嬉游不负艶阳天
　　狱讼已闻寃滞雪田农还喜土膏匀只应野叟犹相笑不与溪山作主人
　　春雪
　　二月将临尾羣阴久退潜只知桃李艶何复雪霜嫌密霰仍先集飘霙忽散霑帯风成料峭和雨作亷纎江汉初弥望珠玑亦间兼片痕才着瓦斜势渐穿帘鸟化辽城鹤途铺越女缣落英时鬭舞飞絮或同黏直把琼瑶比谁疑鹄鹭挦透肌锥共利洒面刅争铦寒怯开闱赏光凝伴月觇价増樵市炭兴入酒家帘驻足银妆履昻头玉裹髯如何欺煦律重复困穷阎薪乏经朝备衣因恃暖拈撷芳游女恨忧岁老农占惜竹频敲叶愁花旋覆苫失权悲太皥助虐有飞亷骤降初疑勇旋消亦讶谦朔云虽借便水后可无厌纵任阴灵巧难令木气殱寒威徒自奋春气亦时添积势方平垅澌流已坠檐暗空犹沓沓近地即占占逺水难遮面髙峰不裹尖着墙聊画粉盖地岂成盐纨扇惊尘曀昆岗认火炎端来荐融释空复助洳渐积润终滋嫩惊雷亦震淹东君莫惆怅杲日待重瞻
　　晩春
　　人生百年永光景我逾半中间几悲欢况复多聚散青阳变晩春弱条成老榦不为时节惊把酒欲谁劝
　　桃花菊
　　仙人绀髪粉红腮近自武陵源上来【此花近歳方有】不比常花羞晩发故将春色待秋开存留金蘂天偏与漏泄春香众始猜兼得佳名共坚节晓霜还独对楼台
　　早寒
　　一夜威霜特地严朝来寒气入书帘乍须火暖亲炉兽初觉冰澌结砚蟾败叶巻风轻防防逺峰经晓静尖尖出门未要貂狐燠且着轻裘次第添
　　新晴野步
　　青帝方成万物春如何滛雨害芳晨乞求共指云间日悔恨轻嫌陌上尘消尽风威犹料峭放开山色已嶙峋燕游莫道王孙乐亦有羲皇更上人
　　阴曀消除六幕寛嬉游何事我心闲鸟声人意融和草色花芳杳蔼间水底断霞光出岸云头斜日影衔山縁情若论诗家兴却恐骚人合厚顔
　　西湖
　　潩水桥边鸭子陂楼台只在郡城西烟波乍见心先快岛屿将寻路欲迷尽日无风横舴艋有时经雨饮虹霓如何咫尺尘埃地能使游人意不齐
　　环翠亭
　　城居不见万山重因起髙亭破逺空虚旷直疑天宇外周旋如在画屏中凝岚散蔼层层出削玉排青面面同暂得登临已忘去四时佳致属贤公
　　中秋月
　　云静好风吹清光溢四垂金行方盛日阴魄正中时髣髴窥瑶阙分明露桂枝遴英同醉赏谁复叹官覉
　　象戏
　　大都博奕皆戏剧象戏翻能学用兵车马尚存周战法偏裨兼备汉官名中权八面将军重河外尖斜步卒轻却凭纹楸聊自笑雄如刘项亦闲争
　　九日访张子直承出看花戏书学舍五首
　　平日邀相见过门又不逄贪随看花伴应笑我龙钟须知春色醲于酒醉得游人意自狂直使华颠老公子看花争入少年塲
　　贪花自是少年事沉酒定嫌醒者非顾我疎慵老山野却骑归马背斜晖
　　下马问老仆言公赏花去只在近园中业深不知处桃李飘零杏子青满城车马响春霆就中得意张公子十日花前醉不醒
　　赠王求甫铁如意
　　妖言莫信传张恶虚气休将碎唾壶借问闲窗静狐背何如争胜击珊瑚
　　送吕晦叔赴河阳
　　晓日都门飐斾旌晩风铙吹入三城知公再为苍生起不是寻常刺史行
　　赠司马君实
　　二龙闲卧洛波清今日都门独饯行愿得贤人均出处始知深意在苍生
　　陪陆子履游白石万固
　　条山苍苍河流黄中蒲形势天下彊帝得贤侯殿一方四年不更慰民望元丰戊午季春月上心闵雨愁黎苍使车四出走羣望我亦奉命来侯疆情诚感格天意顺诏书才下雨已霶病麦还青禾出土野农鼓舞歌君王故人相见不道旧为雨欢喜殊未央圣主寛忧小臣乐自可放荡舒胸肠白石万固皆胜地主人为我携壶觞况逢佳日俗所尚车马未晓填康庄扶提十里杂老幼迤逦千骑明戈枪初听鸣铙入青霭渐见朱斾辉朝阳遨头自是谢康乐后乗独惭元漫郎侯来虽知有宾客众喜更为将丰穰临溪坐石遍岩谷幽处往往闻丝簧山光似迎好客动日景定为游人长乗髙望逺兴不尽恋恋不知歧路忙人生汨没苦百态得此乐事真难常我辞佳境已惆怅侯亦那得久此乡他时防合重相语辜负泉石何能忘
　　戏题
　　曾是去年赏春日春光过了又逡巡却是去年春自去我心依旧去年春
　　题淮南寺
　　南去北来休便休白苹吹尽楚江秋道人不是悲秋客一任晩山相对愁
　　和家君早寒之什
　　满地清霜结晓寒平明飞霰洒柴闗乍凭酒力温肌骨陡觉风威着面顔闾里相呼泥北戸牛羊收牧下前山急须趂日藏薪炭冻后髙枝不易攀
　　和咏草
　　渐觉东皇意思匀陈根初动夜来新忽惊平地有轻緑已盖六街无旧尘莫为枯荣吟野草【恐当作火】且怜愁醉柅【旧作枕】香轮诗人空怨王孙逺极目萋萋又一春
　　和邵尧夫打乖吟二首
　　打乖非是要安身道大方能混世尘陋巷一生顔氏乐清风千古伯夷贫客求墨妙多携巻天为诗豪剰借春尽把笑谈亲俗子德容犹足慰乡人
　　圣贤事业本经纶肯为巢由继后尘三币未囘伊尹志万钟难换子舆贫且因经世藏千古已占西轩度十春时止时行皆有命先生不是打乖人
　　和尧夫首尾吟
　　先生非是爱吟诗为要形容至乐时醉里乾坤都寓物闲来风月更输谁死生有命人何与消长随时我不悲直到希夷无事处先生非是爱吟诗
　　和尧夫西街之什二首
　　先生相与赏西街小子亲携几杖来行次毎容参剧论坐隅还许侍余杯槛前流水心同乐林外青山眼重开时泰身闲难两得直须乗兴数追陪
　　先生髙蹈隐西街风月犹牵赋咏才暂到隣家赏池舘便将佳句写琼瑰壮图已譲心先快剧韵仍降字占挼只有一条夸大甚水边曾未两三杯
　　游月陂
　　月陂堤上四徘徊北有中天百尺台万物已随秋气改一鐏聊为晩凉开水心云影闲相照林下泉声静自来世事无端何足计但逢佳日约重陪
　　秋日偶成二首
　　寥寥天气已髙秋更倚凌虚百尺楼世上利名羣蠛蠓古来兴废几浮沤退居陋巷顔囘乐不见长安李白愁两事到头须有得我心处处自优游
　　闲来无事不从容睡觉东窗日已红万物静观皆自得四时佳兴与人同道通天地有形外思入风云变态中富贵不滛贫贱乐男儿到此是豪雄
　　代少卿和王宣徽游崇福宫
</div>
    <div class="pagination">
<span class="current-page">1</span><a href="二程文集_page2.html">2</a><a href="二程文集_page3.html">3</a><a href="二程文集_page4.html">4</a><a href="二程文集_page5.html">5</a><a href="二程文集_page6.html">6</a><a href="二程文集_page7.html">7</a><a href="二程文集_page8.html">8</a><a href="二程文集_page9.html">9</a><a href="二程文集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
