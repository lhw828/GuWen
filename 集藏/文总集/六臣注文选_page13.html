<!DOCTYPE html>
<html>
 <head>
  <meta charset="utf-8"/>
  <title>
   六臣注文选 - 第 13 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六臣注文选 - 第 13 页/共 33 页
  </h1>
  <div class="content">
   悠悠君行迈焭焭【五臣作茕】妾独止【善曰毛诗曰悠悠南行又曰行迈靡靡又曰独行焭焭】山河安可逾永路隔万里京室多妖冶粲粲都人子【善曰上林赋曰妖冶闲都毛诗曰西人之子粲粲衣服又曰彼都人士郑仪礼注曰女子子者女子也别于男也　济曰茕茕孤也妖冶美貌粲粲衣服鲜明貌都亦美也人子士女也】雅步擢纤腰巧笑发皓齿佳丽良可美衰贱焉足纪【善曰雅闲雅谓妖丽也许慎淮南子注曰擢引也毛诗曰巧笑倩兮楚辞曰美人皓齿嫮以姱战国防司马喜曰赵佳丽之所出高诱曰佳大也丽美也贾逵国语注曰纪犹録也　良曰京室纤丽良可美也衰贱何足纪録妻自谓也】逺蒙眷顾言衔恩非望始【善曰毛诗曰眷言顾之郑曰顾念也左氏传郑伯曰非所敢望魏文帝哀已赋曰蒙君子之博爱垂过望之渥恩　翰曰逺防眷顾言谓夫先寄诗也衔恩谓衔此恩徳不敢冀望如此者也】
　　浮海难为水游林难为观【善曰林海以喻上京也言游上京难为容色也孟子曰观海者难为水　铣曰言夫在京所见既广难为容态也】容色贵及时朝华忌日晏皎皎彼姝子灼灼怀春粲【善曰説文曰木槿朝华暮落古诗曰盈盈楼上女皎皎当牕牖毛诗曰彼姝者子又曰有女懐春毛苌曰懐思也毛诗曰今夕何夕见此粲者国语曰女三为粲贾逵曰粲亦美貌　向曰忌畏晏晩也言容色贵及其时朝华木槿也木槿花暮落故云畏日晩也皎皎明净貌彼姝谓彼都美人也灼灼盛貌懐春如春华之美】西城善雅舞总章饶清弹【善曰陆机洛阳记曰金墉城在宫之西北角魏故宫人皆在中崔豹古今注曰魏文帝宫人尚衣能歌舞一时冠絶孙盛晋阳秋傅隆议曰其总章伎即古之女乐　济曰西城总章皆出伎乐】鸣簧发丹唇朱弦绕素腕【善曰毛诗曰吹笙鼓簧神女赋曰朱唇的其若丹礼记曰清庙之瑟朱而疏越洛神赋曰攘皓腕　良曰簧笙也朱谓筝琴也素腕在上弹故云绕也】轻裾犹电挥双袂如雾散华容溢藻幄哀响【五臣作音】入云汉【善曰张衡舞赋曰裾若飞燕袖如回雪徘徊相侔瞥若电伐韩康伯周易注曰挥散也封禅书曰雪布雾散洛神赋曰华容阿那杜预左氏传注曰幄帐也列子曰薛谈学讴于秦青辞归青饯于郊衢抚节悲歌声震林木响遏行云张湛曰二人薛秦之善歌者向曰轻裾双袂运转微速犹电雾矣藻幄谓饰之以文也入云汉言哀响之逺也】知音世所希非君谁能赞【善曰古诗曰不惜歌者苦但伤知音稀孔安国论语注曰稀少也希与稀同释名曰称人之美曰赞也　铣同善注】弃置北辰星问此龙焕【善曰北辰言不移也龙喻美女也言弃彼北辰之心而问此龙之色讥好色而不好徳陆云代彦先赠妇诗曰何用结中欵仰指北辰星石氏星赞曰轩辕龙体主后姬然此唯取众姬即指西城总章宫人不论于后也龙色多故取以喻向曰北辰星不移动喻已也龙喻美色言弃不移之心而问美艳之色】时暮复何言华落理必贱【善曰毛诗序曰华落色衰复相弃背　济曰时暮谓老也复何言自叹也言容华衰落于理当见贱也】
　　答兄机【五言　向曰机自呉王郎中寄诗与云故有此答】
　　陆士龙【善曰士衡前为太子洗马时赠别士龙今答之】
　　悠逺涂可极别促怨防长【善曰机赠诗曰行矣怨路长惄焉伤别促郑礼记注曰极尽也曹子建送应氏诗曰别促防日长　良曰悠行极至也言行逺途路可至别则在近所防之时则长也】衔思【善作恩】恋行迈兴言在临觞【善曰机诗曰指涂悲有余临觞欢不足毛诗曰念彼恭人兴言出宿　翰曰迈行也兴此思恋之言在临觞也】南津有絶济北渚无河梁【善曰言已心有絶济而可旋机行无河梁而可涉也韦昭汉书注曰直渡为絶尔雅曰济渡也机诗曰我若西流水子为东峙岳故云南北以报之楚辞曰江河广而无梁　铣曰南津北渚谓当时送别处絶济无梁皆无桥也】神往同逝感形留悲参商【善曰言已形虽留而神实往故曰神往同逝言之感形留悲参商之隔左氏传子产曰高辛氏有二子伯曰阏伯季曰实沈不相能后帝不臧迁阏伯于商丘主辰商人是因故辰为商星迁实沈于大夏主参唐人是因其季世曰唐叔虞故参为晋星法言曰吾不覩参辰之相比也　向曰魂神随兄往而形留此如参辰之不相见也商辰星也】衡轨若殊迹牵牛非服箱【善曰机诗曰安得同携手契阔成騑服故答云衡轨若殊其迹则类牵牛不以服箱也毛诗曰睆彼牵牛不以服箱　济曰衡轨也轨车后木也牵牛星也箱亦车也兄弟相依当如衡轨而今殊迹牵牛有名不堪服车亦犹有兄弟之名而不得同聚】
　　答张士然【五言　良曰张士然平呉后入洛有赠云云故答之】
　　陆士龙
　　行迈越长川飘飖冒风尘通波激枉渚悲风薄丘榛【善曰新序孔子张曰臣犯霜露冒尘埃曹植出行曰蒙雾犯风尘郑考工记注曰冒蒙也西都賔曰与海通波楚辞曰朝发枉渚又曰哀江介之悲风高诱淮南子注曰丛木曰榛　翰曰激急也枉渚曲渚也丘墓榛棘也】修路无穷迹井邑自相循【善曰周礼曰九夫为井四井为邑广雅曰循从也　铣曰修长穷极循顺也】百城各异俗千室非良隣【善曰谢承后汉书曰黄琬拜豫州刺史威迈百城礼记曰广谷大川异制民生其间异俗论语子曰千室之邑百乗之家晏子春秋曰愿有良邻则见君子也　向曰百城郡也言风俗各异无亲善之隣谓呉汉之异】欢旧难假合风土岂虚亲感念桑梓域【善作城】髣髴眼中人【善曰毛诗曰惟桑与梓必恭敬止楚辞曰时髣髴以遥见魏文帝诗曰回头四向望眼中无故人　济曰欢旧既殊风土又异不可假合虚亲也感此忆桑梓而思见亲识也眼中人谓亲识也】靡靡日夜逺眷眷懐苦辛【善曰毛诗曰行迈靡靡毛苌曰靡靡行貌也韩诗曰眷眷懐顾古诗曰轗轲长辛苦　良曰眷眷顾之将深也】
　　答卢谌【四言并序善作并书】
　　刘越石【善曰王隐晋书曰刘琨字越石中山靖王之后也初辟太尉陇西秦王府未就寻为博士未之职永嘉中为并州刺史与卢志亲善志子谌琨先辟之后为从事中郎段匹防领幽州求为别驾谌牋诗与琨故有此答琨竟为匹防所害也　良同善注】
　　琨顿首【五臣重有顿首二字】捐书及诗备辛酸之苦言畅经通之逺防执玩反覆不能释手慨然以悲【五臣作喜　善曰张平子书曰酸者不能不苦于言汉董仲舒对防曰天地之常经古今之通义玩犹爱弄也　向曰思事则悲阅文则喜】欢然以喜【五臣无此一句】昔在少壮未尝检括【善曰苍颉篇曰检法度也薛君韩诗章句曰括约束也】逺慕老庄之齐物近嘉【五臣作喜】阮生之放旷怪厚薄何从而生哀乐何【五臣作所】由而至【善曰老庄老耼庄周也阮生嗣宗也庄子有齐物论臧荣绪晋书曰阮籍放诞不拘礼教苍颉篇曰旷疎旷也列子曰身非爱之所能厚身亦非轻之所能薄爱之或不厚轻之或不薄此似反也自厚自薄或爱之而厚或轻之而薄此似非顺也亦自厚自薄信命者亡夀夭信理者亡是非信心者亡逆顺信性者亡安危则谓都亡所信亡不信眞矣慤矣奚去奚就奚哀奚乐之谓也　铣曰老子庄周之书以大小是非为一贯阮生阮籍也执性不以法俗自拘言少纵诞慕此齐物放旷之事以为厚薄哀乐不闗于心】自顷辀【知由】张困于逆乱【善曰辀张惊惧之貌也扬雄国三老箴曰负乘覆餗奸寇侏张辀与侏古字通】国破家亡【五臣作家国破亡】亲友雕残【善曰崔鸿前赵録曰刘聪僭即位于平阳又曰聪遣从弟曜攻晋破洛阳又曰遣子粲攻长安陷之下诗曰未辄尔驾已隳我门二族俱覆三孽并根】块然独坐则哀愤两集【此二句善置在负杖行吟下】负杖行吟则百忧俱至【善曰淮南子曰卓然独立块然独处礼记曰公叔禺人遇负杖者楚辞曰屈原行吟泽畔毛诗曰逢此百忧　济曰块然独居貌哀谓哀其国家残丧愤谓愤其贼臣寇乱也】时复相与举觞对膝破涕为笑排终身之积惨求数刻之暂欢譬由疾疢弥年而欲一丸销之其可得乎【善曰刻漏也説文曰以铜盆受水分时昼夜百刻也毛苌诗传曰弥终也　良曰排推惨忧也刻谓刻之数也一日一夜一百刻数刻谓少时也销除也言举酒破悲涕以为笑推一世之忧求少时之乐亦犹以一丸之药而欲销弥年之疾岂可得也】夫才生于世世实须才【善曰苏武答李陵书曰毎念足下才为世生器为世出】和氏之璧焉得独曜于郢握夜光之珠何得専玩于隋掌天下之宝固当与天下共之【善曰淮南子曰隋侯之珠和氏之璧得之而富失之而贫孙卿子曰和氏之璧为天下之宝史记秦王曰和氏璧天下所共传宝也　良曰郢楚也隋隋侯也和璧明珠虽出隋楚其宝玩亦不专在于隋楚此喻谌不得独留于琨处也】但分析之日不能不怅恨尔【善作耳】然后知耼周之为虚诞嗣宗之为妄【善作忘也】作也【善曰孔安国尚书传曰诞欺也　铣曰耼老子名周庄子名也我慕齐物纵诞之事遭此逆乱至于分析始知彼为虚妄也】昔騄骥倚辀于呉阪鸣于良乐知与不知也【善曰战国防楚客谓春申君昔骐骥驾盐车上呉坂迁延负辕而不能进遭伯乐仰而鸣之知伯乐知己也今仆屈厄日久君独无意使仆为君长鸣乎思赋曰马倚辀而徘徊郑考工记注曰辀辕也古今地名曰寘零坂在呉城之北今谓之呉坂良王良也王良无遇骥之事因伯乐而连言之孔融荐穪衡表曰飞兔騕防良乐之所急也　翰曰騄骥古之良马也良乐孙阳也昔人以骥马驾盐车马倚辕而不肯行遇孙阳以已马易得竟为天下骏此喻琨不能知谌而匹防知之也】百里奚【五臣有非字】愚于虞而智于秦遇与不遇也今君遇之矣勗之而已【善曰汉书韩信谓广武君曰仆闻百里奚居虞而虞亡之秦而秦伯非愚于虞而智于秦用与不用听与不听耳汉书曰扬雄以为遇不遇命也孔安国尚书传曰勗勉也　济曰今君遇之谓谌见用于匹防也戒令勉力无二心也】不复属意于文二十余年矣久废则无次【善曰郑仪礼注曰属缀也　良曰次次序也琨自言文章久废无次序也】想必欲其一反故称【赤证】指送一篇适足以彰来诗之益美耳琨顿首顿首【善曰称防称其意防也毛苌诗传曰适祗适也久罹厄运故述防乱多感恨之言也　向曰谌寄诗于琨故亦思琨一反报指意也琨故称谌意报此一篇言已诗卤拙但足益明来诗之美】
　　厄运初遘阳爻在六【善曰言晋之遇灾也周易曰上九亢龙有悔盈不可久也阳爻在六谓干上九也　铣曰遘遇也在六谓乾卦第六画辞云亢龙有悔喻天子运极而有穷厄之灾】乾象栋倾坤仪舟覆【善曰乾坤谓天也左氏传子产谓子皮曰子于郑国栋也栋折榱崩侨将厌焉战国防或谓公叔曰塞漏舟而轻阳侯之波则舟覆矣　翰曰栋屋也天覆如屋地载如舟天地倾覆喻晋之崩乱】横厉纠纷羣妖竞逐【善曰言刘聪之构逆也横厉从横猛厉也纠纷乱貌也楚辞曰擢舟航以横厉范后汉书岑彭曰四方蜂起羣雄竞逐　济曰厉危也羣妖谓刘聪等为乱也】火燎神州洪流华域【善曰火燎洪流以喻乱也尚书曰若火之燎于原河图括地象曰昆仑东地方千里名曰神州孟子曰洪水横流汜滥天下　济曰神州华域皆帝乡也洪流大水也喻羣贼横乱竞相奔逐如大水燎火之漂焚而为患于其中国也】彼黍离离彼稷育育哀我皇晋痛在其目【其一善作痛心在目　善曰毛诗曰彼黍离离彼稷之苗毛苌诗传曰育长也左氏传吕相曰是用痛心疾首也　良曰离离长大貎育育生长貌皇大　也哀我大晋宗庙皆生黍稷故痛心在于目前也】天地无心万物同涂祸淫莫验福善则虚【善曰无心谓无心爱育万物即不仁也同涂谓皆为刍狗也尚书曰天道福善祸淫　向曰涂道淫过也天地万物同归一道为祸过者亦无验为福善者亦无征叹今盗贼为祸受福而晋室为福受殃也】逆有全邑义无完都英蘂夏落毒卉冬敷【善曰逆谓刘聪义谓晋室英蘂以喻晋室毒卉以比胡寇也王逸离骚序曰善马香草以配忠贞恶禽丑物以比谗佞也　铣曰逆者全其邑境为义者亡其都郭英蘂喻贤良也毒卉喻乱贼也夏落谓贤者夭枉冬敷谓寇贼横盛】如彼玉韫椟毁诸【善曰论语孔子曰虎兕出于柙玉毁于椟中是谁之过与又曰有美玉于斯韫椟而藏诸马融曰韫藏也　铣曰玉谓国宝也韫藏椟匮也国宝在于天子以贤为匮匣而今毁之者辅佐之过也】刍狗之谈其最得乎【其二善曰老子曰天地不仁以万物为刍狗圣人不仁以百姓为刍狗结刍为狗也言天地不爱万物类祭祀之弃刍狗也然此与谈老者不同彼美而此怨耳　翰曰刍狗草狗也解者列于地以祈福其始也被文绣斋戒以将之及其已陈行者践首樵者取防亦犹晋盛人所贵及衰人所弃故云此谈最得其理】咨余软【奴乱】弱弗克负荷【善曰汉书曰王尊之子伯为京兆尹软弱不胜任左氏传郑子产曰古人有言其父析薪其子弗克负荷　济曰咨嗟也自叹软弱不能负荷家国之事使存兴也】愆衅【善作舋】仍彰荣宠屡加威之不建祸延凶播【音波协韵　善曰孔安国尚书传曰諐过也杜预左氏传注曰舋瑕隙也威之不建谓为聪所败而父母遇害也凶播琨自谓也言遭凶祸而迁声类曰播散也　良曰愆过衅瑕仍重彰明也谓忠不能存国孝不能存家是瑕过重明也荣宠数加谓为太尉并州刺史也威之不立谓遭凶祸而迁播也】忠陨于国孝愆于家斯罪之积如彼山河【善曰范后汉书世祖诚冯勤曰能尽忠于国又明帝诏曰阴兴在家仁孝杜预左氏传注曰愆失也山河言高深也毛诗曰如山如河　向曰言防国亡家之罪其积如山河之高深也】斯衅【善作舋】之深终莫能磨【其三　善曰毛诗曰白圭之玷尚可磨也　铣曰此瑕至深不可以磨灭也】郁穆旧姻嬿【伊典】婉新婚【善曰臧荣绪晋书曰琨妻即谌之从母也新婚未详毛诗曰不思旧姻又曰嬿婉之求又曰觏尔新婚　济曰郁穆嬿婉和美貌姻亲也旧姻谓与谌父旧相亲也新婚与谌如兄弟也诗云燕尔新婚如兄如弟也】不虑其败唯义是敦【善无此二句】裹粮携弱匍匐星奔【善曰左氏传晋赵穿曰里粮坐甲固敌是求毛诗曰凡民有防匍匐救之星奔言疾也　良曰虑忧敦勉也谓谌昔不忧败乱勉力于义提携父母投于琨星奔匍匐言困而急也】未辍尔驾已隳【五臣作堕】我门二族偕覆三孽并根【善曰王隐晋书曰刘聪围晋阳令狐泥以千余人为乡导琨来救猗卢未至太原太守高峤反应聪逐琨琨父母年老不堪鞍马步担不免为泥所害何法盛晋録曰刘粲悉害谌父母三孽谓琨之兄子也张晏汉书曰孺子为孽一曰为刘聪刘曜刘粲也班固汉书曰三孽之起本根既朽音义曰孽木斩而复特生喻魏齐韩灭而复更生也何休公羊传注曰孽犹树之孽生者也　向曰辍止堕壊也尔之来驾未止乱贼已壊我家也二族谓琨谌两家俱被灭亡也三孽谓刘聪刘曜刘粲等作乱同是一宗故知并根也】长慙旧孤永负寃防【其四善曰结上二句也旧孤谓三孽也寃防谓二族也王隐晋书曰琨遣兄子演领兖州石勒围演于三台突围得免后演治禀丘遂不守兄少子及演妻息尽为所虏也铣曰旧久也长耻久老为孤未能复父之雠也是负寃魂】亭亭孤干独生无伴緑叶繁缛柔条修罕【善曰孤干孤生之竹以喻谌宋玉笛赋曰竒篠异干王逸楚辞注曰伴侣也説文曰繁缛采饰也宋玉笛赋曰罕节简枝　翰曰亭亭孤直貌以喻谌干谓桐竹也緑叶柔条言才能茂盛也】朝采尔实夕捋【零括】尔竿【协韵公旦切】竿翠丰寻逸珠盈椀【善曰字林曰竿木挺也丰寻言节长盈寻也説文曰丰满也应劭汉书注曰八尺曰寻珠即以喻徳也逸谓过于众类盈椀言多也　济曰采捋皆取也丰多寻长逸置也珠桐竹实也言谌道徳之多采取盈椀椀小器琨自喻也】实消我忧忧急用缓逝将去矣【善作乎】庭虚情【五臣作愤】满【其五　善曰去谓之匹防之所也毛诗曰逝将去女白虎通曰哀痛愤满　良曰言我急忧是用尔道消之令缓往将去我矣使愤怨之情满于虚庭也】虚满伊何兰桂移植【善无此二句】茂彼春林瘁此秋棘【善曰春林以喻匹防秋棘琨自喻也　向曰兰桂喻君子也言谌为匹防左右是茂弃琨而去是病也】有鸟翻飞不遑休息匪桐不栖匪竹不食【善曰鸟谓鳯以喻谌也毛诗曰肇允彼桃虫拚飞惟鸟郑毛诗笺曰鳯凰之性非梧桐不栖非竹实不食括地图曰鳯凰食竹实　铣曰有鸟喻谌也言鸟不暇休息于此桐竹喻贤明之君也栖食喻食禄也】永戢东羽翰抚西翼【善曰戢敛也翰高飞也　翰曰东谓幽州也抚举也言高举去并州也】我之敬之废欢辍职【其六善曰毛诗曰我之懐矣又曰敬之敬之　济曰辄止也废欢止职思之深也】音以赏奏味以殊珍文以明言言以畅神之子之往四美不臻【善曰吕氏春秋曰钟期死而伯牙乃破琴絶以为世无复赏音者也淮南子曰珍其味人之所美也左氏传仲尼曰志有之言以足志文以足言家语孔子曰言説者情之导也王肃曰所以导达其情也毛诗曰之子于征四美音味文言也　良曰畅达臻至也音声为赏识者所奏滋味以殊异而珍重文章之作以明其言其言之作以达于神之子谓谌也自谌之往无相知不复至此四美也】澄醪覆觞丝竹生尘素巻莫启幄无谈賔既孤我徳又阙我隣【其七】　光光段生出幽迁乔【善脱此二句】资忠履信武烈文昭【善曰澄醪丝竹谓音味也淮南子曰酒澄而不饮礼记曰丝竹乐之器也谈賔谓文言也臧荣绪晋书曰鲜卑段匹防自号大将军扬雄侍中箴曰光光常伯毛诗曰出自幽谷迁于乔木范晔后汉书顺帝诏曰杨伦出幽升乔宠以藩传闲居赋曰资忠履信以进徳汉武帝赠故朱崖太守董广诏曰伐叛柔服大昭武烈曹植令曰相者文徳昭将者武功烈　向曰醪酒也生尘不执玩也启开也幄帷帐也谈賔辩论之賔自谌之去更不为酒乐书谈之事是孤阙我隣近之徳也　铣曰段生段匹防也言能资履忠信明盛文武之道也烈盛也昭明也】旌【善作旍】弓骍骍舆马翘翘【善曰孟子曰招大夫以旌左氏传陈敬仲曰诗曰翘翘车乗招我以弓杜预云逸诗也翘翘逺也毛诗曰骍骍角弓毛苌曰骍骍调利也　翰曰旌旗也骍骍调弓貌舆车也】乃奋长縻是辔是镳何以赠子竭心公朝何以叙怀引领长谣【其八　善曰广雅曰縻索也説文曰镳马勒傍鐡也毛诗曰何以赠之鹦鹉赋曰苟竭心于所事曹子建求亲亲表曰执政不废于公朝也左氏传云穆叔谓晋侯曰引领西望曰庶几乎　济曰夺振也长縻喻厚禄也以厚禄縻谌使控镳辔而往也赠子谓赠谌言也竭尽也令尽心公朝也叙懐叙已懐也引领谓延颈望谌而长歌也】
　　重赠卢谌【五言　善曰臧荣绪晋书曰琨诗托意非常想张陈以激谌素无竒畧以常辞
　　酬琨　良曰前诗未尽复有此赠劝谌欲共辅晋室也】
　　刘越石
　　握中有悬璧【五臣作璧】本自荆山璆【善曰悬璧县黎以为璧以喻谌也琴操卞和歌曰攸攸沂水经荆山兮穴山采玉难为功兮孔安国尚书传曰璆玉也　向曰璧瑞玉也荆山出玉之山璆美玉也以喻谌也】惟彼太公望昔在渭濵叟【平声协韵　善曰史记曰太公望以渔钓奸周西伯将出猎果遇太公于渭之阳六韬曰文王卜田史编为卜田于渭之阳将大得非龙非彲非熊非罴非得公侯天遗汝师文王斋戒三日田于渭阳卒见吕尚坐茅以渔答賔戏曰周望兆动于渭濵向曰太公名也叟老也太公隐钓于渭水之濵濵水际也】邓生何感激千里来相求【善曰东观汉记曰邓禹字仲华南阳人也更始既至雒阳以世祖为大司马使安集河北禹闻之自南阳发北径渡河追至邺谒上见之甚驩谓曰我得拜除长吏生逺来宁欲仕耶禹曰不愿也赵岐孟子章指曰千载闻之犹有感激周易曰同气相求铣曰邓生邓禹也激亦感也】白登幸曲逆鸿门赖留侯【善曰汉书曰陈平从高帝击韩信至平城为匈奴所围用平竒计使单于阏氏解围以得开高帝既出南过曲逆诏御史封平为曲逆侯又曰冒顿围高帝于白登七日如淳曰平城旁高之地若丘陵者也又曰沛公从百余骑见羽鸿门因留沛公饮范増数目羽击沛公羽不应有顷沛公从间道走军使张良留谢　翰曰曲逆平所封地名留良所封地名余同善注】重耳任五贤小白相射钩【善曰左氏传曰晋公子重耳之及于难也遂奔狄从者狐偃赵衰顚颉魏武子司空季子杜预曰狐偃子犯也魏武子魏犨也司空季子胥臣曰季也此五人贤而有大功也左氏传寺人披谓晋侯曰齐桓公置射钩而使管仲相杜预曰干时之役管仲射桓公中钩　济曰同善注】苟能隆二伯安问党与雠【善曰二伯晋文齐桓公也党谓五贤雠谓射钩也　良曰伯长党朋雠仇也】中夜抚枕叹想与数子游吾衰久矣夫何其不梦周【善曰数子谓太公已下也言数子皆能陈谋以静乱故已想之而共游论语曰甚矣吾衰也久矣吾不复梦见周公　向曰抚持也数子同善注中夜抚枕叹息想得与之同游言我衰矣不能梦圣人周公之徒为我陈防以匡晋室】谁云圣达节知命故不忧宣尼悲获麟西狩涕孔丘【善曰毛苌诗传曰云言也左氏传曹子臧曰前志有之曰圣达节周易曰乐天知命故不忧公羊传曰哀公十四年春西狩获麟何以书记异也孔子曰孰谓来哉孰谓来哉反袂拭面涕泣沾袍　铣曰谁言圣达之人知命无忧苦则孔丘亦抱麟而泣麟瑞兽鲁哀时西狩获之狩猎也宣孔子諡尼字丘名也】功业未及建夕阳忽西流时哉不我与去乎若云浮【善曰家语曰孔子云修事而能建业注曰建功业夕阳西流喻将老之人也嵇康幽愤诗曰时不我与云浮言疾也　翰曰琨思复晋室故云功叶未立也夕阳谓晩景喻已之老也叹时节易度如云过也浮过也】朱实陨劲风繁英落素秋【善曰刘桢与临淄侯书曰肃以素秋　济曰陨落也秋西方白也故曰素秋朱实繁花将就而为劲风素秋摧落也喻已事欲立而遭寇贼破败倾倒也】狭路倾华葢骇驷摧双辀【善曰刘歆遂初赋曰奉华葢于帝侧説文曰辀辕也　济曰华盖车葢也骇惊摧折也】何意百链刚化为绕指柔【善曰应劭汉书注曰説者以金取坚刚百链不耗　济曰百錬之鐡坚刚而今可绕指自喻经破败而至柔弱也】
　　赠刘琨并书【四言五臣作并序】
　　卢子谅【良曰谌在路被刘聪破遂将妻子往并州投琨后在段匹防处忆琨前恩故赠此诗也】
　　故吏从事中郎卢谌死罪死罪【善曰傅子曰汉武元光初郡国举孝亷元封五年举秀才歴世相承皆向郡国称故吏汉书音义张晏曰人臣上书当昧犯死罪而言　向曰琨尝辟谌故称故吏从事中郎昔尝任此官也】谌禀性短弱当世罕任因其自然用安静退【善曰孔安国尚书传曰禀受也郑周礼注曰任用也鬼谷子曰物有自然乐氏曰自然继本名也曽子曰君子进则能达退则能静　铣曰短弱尪劣罕希也言受性尪劣当世希用故任自然以崇退静】在木阙不材之资处鴈乏善鸣之分【善曰庄子行于山中见大木枝叶盛茂伐木者止其傍而不取也问其故曰无所可用庄子曰此木以不材得终其天年夫子出于山舎故人之家故人喜令竖子杀鴈烹之竖子请曰其一能鸣其一不能鸣请奚杀主人曰杀不能鸣者明日弟子问于庄子曰昨山中之木以不材得终其天年主人之鴈以不材死先生将何处庄子笑曰周将处夫材与不材之间矣材与不材之间似之而非也故未免乎累晋灼汉书注曰资材量也分谓已所当得也　翰曰山木以不材而夀鴈以能鸣而全方之于木则阙其不材比之于鴈则乏其善鸣退不如木进不如鴈也】巻异蘧子愚殊生【善曰论语曰蘧伯玉邦有道则仕邦无道则巻而懐之又曰武子邦有道则智邦无道则愚济曰同善注】匠者时眄不免馔【仕眷】賔【善曰言在木阙不材故匠者时眄在鴈乏善鸣】
　　【故不免馔賔庄子恵子谓弟子曰吾有大树人谓之樗匠者不顾广雅曰馔进食也馔与同　良曰同善注喻已为匹防时眄不免充馔也】尝自思维因縁运防得蒙接事【善曰宋衷保干图注曰五运五行用事之运　向曰得蒙接事谓从事中郎也】自奉清尘于今五稔【善曰楚辞曰闻赤松之清尘然行必尘起不敢指斥尊者故假尘以言之清尊之也左氏传叔向曰所谓不及五稔者杜预曰稔年也　向曰奉清尘者言得从后尘也稔熟也五稔五年也】谟明之效不着人之讥已【善作以】彰【善曰尚书曰允迪厥徳谟明弼谐毛诗序曰人刺近小人也诗曰彼人兮何戈与祋　向曰人荷戈于道路之人言我谟明之功不能昭著道路讥谤早已彰露也】大雅含量苞山薮【善曰班固汉书赞曰大雅卓尔不羣河间献王近之矣周易曰含光大品物咸亨左氏传宋伯谓晋侯曰川泽纳污山薮藏疾　铣曰大雅君子谓琨也含所容大也言量度广逺可以苞括山薮】加以待接弥优款眷逾昵与【去】运筹之谋厠防私之欢【善曰广雅曰款诚也尔雅曰昵近也汉书高祖曰运筹防于帷幄之中吾不如子房毛诗曰诸父兄弟备言燕私　翰曰优厚款爱也言待接益厚爱眷逾近参预帷幄之谋得偶私宴之乐】绸缪之防有同骨肉【善曰毛诗曰绸缪束薪毛苌曰绸缪纒绵也骨肉谓父子吕氏春秋曰父母之于子也子之于父母也此之谓骨肉之亲　济曰绸缪相亲也防意也同骨肉者谓琨与谌为兄弟也】其为知已古人罔喻【善曰晏子春秋越石父曰士者申乎知已　良曰言知己之道古人无有比也】昔聂政殉严遂之顾荆轲慕燕丹之义意气之间縻【善作靡】躯不悔虽微达节谓之可庶【五臣作度　善曰史记曰聂政避仇如齐以屠为事濮阳严仲子事韩哀侯与韩相侠累有郤恐诛亡去游至齐因为聂政言曰窃闻足下义甚高臣之仇韩相侠累欲使人刺之终莫能就聂政乃独行杖劒至韩韩相侠累方坐府上聂政直入上阶刺杀侠累又曰燕太子丹质秦亡归燕而求为报秦王者荆轲遂见太子太子曰丹之私计愚以为诚得天下之勇士使于秦闚以重利秦王贪其势必得所愿矣荆轲曰诚得樊将军首燕督亢之地图奉献秦王秦王必説见臣臣乃得有以报谢承后汉书杨乔曰侯生为意气刎颈楚辞曰子胥諌而糜躯比干忠而剖心説文曰靡烂也靡与糜古字通左氏传曹子臧曰前志有之曰圣达节　良曰聂政荆轲刺客也同善注二人皆以意气相感縻烂其身亦不悔矣虽无上圣达节可谓不失法度】然苟曰有情孰能不懐故委身之日夷险已之【善曰毛苌诗传曰懐思也委身犹委质也左氏传狐突曰防名委质贰乃辟也夷险喻治乱也淮南子曰接径歴逺直道夷险杜预左氏传注曰已犹决竟也　铣曰苟且也言且曰有情之人谁能不思恩也委身之日谓事琨时也夷平已与也言平险与之同也】事与愿违当忝外役遂去左右收迹府朝葢本同末异杨朱兴哀始素终墨翟垂涕【善曰役谓别驾也对琨故谓之外嵇康幽愤诗曰事与愿违遘兹淹留广雅曰违背也论衡曰王充以章和二年罢州役淮南子曰杨子见逵路而哭之为其可以南可以北墨子见练丝而泣之为可以黄可以黒高诱曰闵其别与化也　翰曰忝辱也外役谓事匹防去琨之左右也收迹府朝谓琨为司空三公有府朝也杨朱见岐路乃叹曰本同末异人亦当然故兴哀也墨翟见素丝而泣曰入则岂直丝染人亦有焉谌言不能遂初始之情而变也】分乖之际咸可叹慨致感之途或迫于【善作乎】兹亦奚必临路而后长号覩丝而后歔欷哉【善曰郑周礼注曰致犹防也广雅曰迫急也楚辞曰泣歔欷而沾衿王逸曰歔欷啼貎也　济曰叹息也言自古分离事皆然至于感伤之道有逼迫于此者何必视岐路覩素丝而后悲哭也奚何也歔欷悲也】是以仰惟先情俯览今遇感存念亡触物増眷【善作眷恋善曰先谓谌父也今谓琨也尸子曰其生也存其死也亡　良曰先情谓亡者今遇谓见遇者感念二途逢物则动心増恋也】易曰书不尽言言不尽意然则书非尽言之器言非尽意之具矣况言有不得至于尽意书有不得至于尽言邪【善曰周易繋辞文　向曰书本非能尽言言本不能尽意况有不得至于尽者言有深心于琨也】不胜猥懑【莫本】谨贡诗一篇抑不足以揄扬美亦以摅其所抱而已【善曰广雅曰猥众也王逸楚辞注曰懑愤也班固两都赋序曰雍容揄扬着于后嗣东观汉记陈元上疏曰拭瑕擿舋掩其美抱或为挹铣曰猥懑犹烦怨也贡献揄引扬説摅舒也言不胜烦怨敬献此诗不足引説大美之事但舒其所抱蕴结而已大也】若公肆大恵遂其厚恩锡以咳唾之音慰其违离之意【善曰左氏传王使富辛如晋曰伯父若肆大恵杜预曰肆展也广雅曰遂竟也汉书刘向曰蒙汉厚恩庄子孔子谓渔父曰丘窃侍于下风幸闻咳唾之音也　翰曰遂行锡赐也咳唾之音谓幸琨答诗慰此离阔之意】则所谓咸池酬于北里夜光报于鱼目【善曰乐动声仪曰黄帝乐曰咸池史记曰纣使师涓作新淫声北里之舞靡靡之乐雒书曰秦失金镜鱼目入珠郑曰鱼目乱眞珠　济曰咸池尧乐北里纣乐夜光宝珠也言琨能酬诗是以雅乐宝珠而报其淫声鱼目也】谌之愿也非所敢望也谌死罪死罪【善曰左氏传郑伯曰孤之愿也非所敢望也　良曰虽有所愿不敢望其益也】
　　濬哲维皇绍熙有晋振厥弛维光阐逺韵有来斯雍至止伊顺【善曰皇谓懐帝毛诗曰濬哲维商尔雅曰绍继也又曰熙兴也韦昭汉书注曰弛废也苍颉篇曰阐开也韵谓徳音之和也毛诗曰有来雍雍至止肃肃　向曰濬深哲智振举弛解雍和伊是顺从也言懐帝有深智之徳能绍兴晋统举其已解之纲开先帝之逺风有来至者皆和顺而从之】三台摛朗四岳増峻【其一　善曰汉书曰北斗魁下六星两两而比曰三能也色齐为和不齐为乖説文曰摛舒也尚书帝曰咨四岳春秋汉含孳曰三公象五岳在天法三能台与能同　铣曰三台星名也其色齐明则君臣和四岳诸侯也峻高也言琨为刺史得人故云高也】伊陟佐商山甫翼周【善曰尚书曰在太戊时则有若伊陟格于上帝毛诗曰肃肃王命仲山甫将之也　翰曰伊陟殷贤臣也仲山甫周贤臣也佐翼谓辅弼也】济艰难对扬王休【善曰尚书王曰用敬保元子钊济于艰难毛诗曰虎拜稽首对扬王休　济曰对答休美也贤者能大济艰难之事答扬王之美命也】苟非异徳旷世同流加其忠贞宣其徽猷【其二　善曰言琨之徳苟不异于昔贤虽复与之旷世若同一流也班固议曰汉兴以来旷世歴年广雅曰旷逺也左氏传荀息曰公家之利知无不为忠也送往事居偶俱无猜贞也毛诗曰君子有徽猷　良曰徽美猷道也且非异徳谓琨与伊陟山甫不异虽逺代若同一流又加忠正宣扬帝王之美道也】伊谌陋宗昔遘嘉恵申以婚姻着以累世【善曰尔雅曰遘遇也越絶书曰恭承嘉恵述畅往事左氏传吕相曰相好戮力同心申之以婚姻范晔后汉书孔融谓李膺曰与君累世通家　向曰陋宗谓卑陋之姓婚姻谌妹嫁琨弟也着明也累世从父至子也】义等休戚好同兴废孰云匪谐如乐之契【其三善曰左氏传晋侯谓魏绛曰八年之中九合诸侯如乐之和无所不谐尔雅曰谐和也説文曰契大约也　向曰义善戚忧也言相为好忧美兴废皆同之契合也谁谓不能如乐声之和合也】王室防师私门播迁【善曰防师谓为刘聦所败也左氏传防于洮谋王室国语曰宣王既防南国之师法言曰屈国防师战国防曰破公家而成私门列子曰岱舆员峤二山沈于大海仙圣播迁者巨亿计也声类曰播散也　铣曰王室晋室也防师刘聪破洛阳也迁移也谓谌散移奔琨也】望公归之视险忽艰【善曰左氏传晋赵孟曰望楚而归之视逺如迩呉季重与曹丕书曰虽云幽深视险若夷　翰曰谓望琨归之也将轻忽其艰险】兹愿不遂中路阻顚仰悲先意俯思身愆【其四善曰阻顚谓谌父为刘粲所害也　翰曰中路阻顚谓被贼害父母也仰悲父母遇害之事乃身之过也】大钧载运良辰遂往瞻彼日月迅过俯仰【善曰鵩乌赋曰大钧播物孔安国尚书传曰载行也庄子曰天道运行楚辞曰吉日兮良辰郑仪礼注曰遂犹因也毛诗曰瞻彼日月悠悠我思庄子老耼谓崔瞿曰其疾也俛仰之间杜预左氏传注曰俛俯也　济曰大钧造化也载则运移也言造化则移良时日月之度迅疾如俯仰之间也】感今惟昔口存心想借曰如昨忽为畴曩【其五　善曰毛诗曰借曰未知苍颉篇曰昨隔日也尔雅曰曩久也　良曰感伤今时思昔在琨处不离心口也借假也畴曩昔逺也言日月假如昨时忽成昔逺】畴曩伊何逝者弥疎【善曰吕氏春秋曰死者弥久生者弥疎　良曰伊是逝往也畴曩是何自问也言已往之事大理益疎也曩昔也】温温恭人愼终如初【善曰恭人谓琨也毛诗曰温温恭人惟徳之基老子曰愼终如始则无败事　铣曰温温寛柔貌终始如初不变易也】览彼遗音恤此穷孤譬彼樛木蔓葛以敷【其六　善曰遗音谓谌父之言也穷孤谌自谓也尔雅曰恤忧也礼记曰恤孤独以逮不足范后汉书曰何敞谓宋由曰节省浮费赈卹穷孤樛木喻琨也诗曰南有樛木葛藟累之　翰曰遗音谓琨先遗谌诗有忧恤之意樛木枝下曲者蔓葛依此敷布也谌自言附琨而起也】妙哉蔓葛得托樛木叶不云布华不星烛承侔卞和质非荆璞【善曰妙犹徽也封禅书曰云布雾散薛君韩诗章句曰承受也谓受恩郑周礼注曰侔等也韩子曰楚卞和氏得璞玉于楚山之中奉而献之武王也　济曰妙哉叹美蔓葛得托樛木之上不云布谓疎薄也不星烛谓不光明也侔齐也卞和献玉之人因以为玉名言蒙琨奉承齐卞和之玉而我之质非荆山之璞也】眷同尤良用乏骥騄【其七　善曰左氏传曰晋赵鞅纳卫太子于戚将战邮无恤御简子杜预曰邮无恤王良也尤与邮古字通　良曰尤良王良也卫太子所亲之臣骥騄骏马也言我受眷顾同王良才用乏于骏马也】承亦既笃眷亦既亲饰奬驽猥方驾骏珍【善曰方言曰凡相被饰亦曰奬礼记曰凶年乘驽马广雅曰驽骀也许愼淮南子注曰猥总凡也西京赋曰方驾受饔郑仪礼注曰方并也驽以方骏猥以方珍也贾逵国语注曰珍宝也　向曰驽猥恶马也以喻已也骏珍喻贤良也方齐也言奉眷亲厚得方驾贤良同游也】弼谐靡成良谟莫陈无觊【冀】狐赵有与五臣【其八　善曰尚书曰谟明弼谐五臣之从晋文犹谌之事刘氏无敢望同狐赵之立大功有志与彼五臣俱履危厄贾逵国语注曰觊望也左氏传曰晋公子重耳之及于难也遂奔狄从者狐偃赵衰顚颉魏武子司空季子此五臣也　铣曰弼辅谐和也辅和之道不成良谋妙防无可陈述】五臣奚与契阔百罹【五臣作罗　善曰言五臣何故敢与五臣契阔逢于百罹毛诗曰死生契阔又曰我生之后逢此百离毛苌曰离忧也离一作罹　翰曰奚何也百罹谓百忧也言五臣与文公同契阔忧苦亦同我与琨身经危难也】身经险阻足蹈幽遐【善曰言已与五臣同也左氏传楚子曰晋侯险阻艰难备尝之矣】义由恩深分随昵加绸缪委心自同匪他【其九善曰分犹节也毛诗曰绸缪束薪毛苌曰绸缪纒绵也汉书韩信谓广武君曰委心归计愿子勿辞毛诗曰】
　　【岂伊异人兄弟匪他　济曰昵近也言蒙亲爱委心于琨同于兄弟故云匪他】昔在暇日妙寻通理尤彼意气狭【善作使】是节士【善曰孟子曰壮者以暇日修其孝悌忠信也言昔日以意气而殒命皆非正道故尤而使之薛君韩诗章句曰尤非也谢承后汉书杨乔曰侯生为意气刎颈又曰节士鲍昻有鸿渐浮云之志愼子曰世高节士良曰昔在闲暇之日寻其通达之理方知以意气而忘宗立节而陨命皆非正道故非而狭之也理道也】情以体生感以情起【善曰言今乃知意气节士之流思情以体信而乃生感　向曰体亲也情縁亲生感激之理自情而起】趣舎同【善作罔】要穷达斯已【其十　善曰言既感厚恩而吉凶惟命故云趣舎无所要求穷达任其所止也六韬太公谓武王曰夫人皆有性趋舎不同喜怒不等趋犹向也舎犹置也列子孔子曰修一身任穷达所谓乐天知命之无忧者也吕氏春秋曰古之得道者穷亦乐达志也道得于此则穷达一也　向曰趣进舎止也言进止之理不能激射而取也但任穷通于此而止谓止于匹防处也】由余片言秦人是惮【善曰史记秦缪公问内史寥曰孤闻邻国有圣人敌国之忧也今由余寡人之害将奈何也　铣曰由余戎王臣也使秦怪穆公宫室壮大也惮难也而穆公难之以修徳也】日防效忠飞声有汉【善曰汉书曰金日防本匈奴休屠王太子也武帝拜为侍中驸马都尉莽何罗矫制发兵明旦上卧未起从外入日防奏厠心动立入坐内户下何罗褏白刃从东厢上日防抱何罗呼曰何罗反得禽缚之繇是着忠孝节思赋曰盍逺迹以飞声　翰曰效呈飞忠孝之声于汉此喻匹防也】桓桓抚军古贤作冠来牧幽都济厥途炭【其十一　善曰刘琨劝进表曰抚军幽州刺史臣匹防尚书曰勗哉夫子尚桓桓汉书曰陈遵张竦为后进冠尔雅曰牧临也尚书曰有夏昏虐民坠涂炭　济曰桓桓武貌抚军谓匹防为抚军将军幽州牧冠谓在众贤上也涂泥也炭火也百姓遭乱如陷坠于泥火之中而匹防能济彼涂炭也】涂炭既济寇挫民阜【善曰周礼曰以阜人民郑曰阜盛也　良曰挫摧也】谬其疲授之朝右【善曰朝右谓别驾也张璠汉记曰王堂为汝南太守教掾史曰其宪章朝右委功曹陈蕃也　向曰谬误也右上也疲恶贱谌自比也言误以我为别驾问授任在众人之上】上惧任大下欣施厚实祗高明敢忘所守【其十二善曰汉武帝制曰任大而守重管子曰上施厚则民之报上亦厚也毛诗曰高朗令终郑曰有高明之誉而以善名终也汉书谷永曰有守者循其职也　铣曰祗敬也高明谓匹防也言实敬之不敢忘其职守】相彼反哺尚在翔禽孰是人斯而忍斯心【善曰毛诗曰相彼鸟矣犹求友声尔雅曰纯黒而反哺者谓之乌也斯心谓谌父母见害之心也晋语国人诵共世子曰是人斯而有是臰也　翰曰相视也视乌鸟犹能反哺谁是人而能忍此父母之讐而无心者】每凭山海庶觌高深【善曰山海以喻琨也李斯上书曰泰山不让土壤故能成其高河海不择细流故能成其深　翰曰凭依觌见也高深谓琨也言每依山海庶得相见也】遐眺存亡缅成飞沈【其十三　善曰韦昭国语注曰缅犹邈也　济曰眺视也缅逺也言视存亡之理逺然成其飞沈眺望也】长徽已缨逝将徙举【去】收迹西践衔哀东顾【善曰长徽已缨谓被匹防所辟类乎徽纆之繋于己也周易曰繋用徽纆説文曰缨绕也郑毛诗笺曰回首曰顾　良曰徽索也逝往也言往将移举收彼西践之迹衔悲哀在东而顾也】曷云途辽曽不咫步岂不夙夜谓行多露【其十四　善曰贾逵国语注曰八寸曰咫毛诗曰岂不夙夜谓行多露然贞女以露多而不往喻已惧威而不行　向曰曷何辽逺也言何云途路之逺我心为咫尺寸步之间也岂不能早夜而行恐彼多露濡已畏匹防疑其二心也】緜緜女萝施于松标【必遥切　善曰女萝自喻松标谓琨也毛诗曰茑与女萝施于松栢广雅曰标末也　铣曰緜緜长貌女萝喻已弱而附于匹防也松标喻匹防也】禀泽洪榦晞阳丰条根浅难固茎弱易雕操彼纤质承此冲飇【其十五　善曰説文曰榦本也楚辞曰夕晞余身乎九阳毛苌诗传曰晞干也飇喻乱也盐鐡论曰冲风飘卤沙石凝积　翰曰禀受也丰茂操执也纤质谓微能也冲飇谓机要之亊也言持己微能恐不堪冲机要之事也】纤质实微冲飇斯值谁谓言精致在赏意【善曰庄子曰可以言论者物之粗者也可以意致者物之精者也郑礼记注曰致之言至也　济曰实是值逢致至赏识也言谁谓我精麤至在识意也】不见得鱼亦忘厥饵【善曰饵犹筌也庄子曰筌者所以得鱼也得鱼而忘筌言者所以在意也得意而忘言　良曰饵钩上食以引鱼也】遗其形骸寄之深识【其十六　　善曰庄子曰申徒兀者谓子产曰吾与夫子游十有九年矣而未曽知吾兀者也今与我游于形骸之内而子索我于形骸之外不亦过乎王命论曰渊然深识　向曰言我遗丧形骸投之逺识深识谓琨之意也】先民【五臣作人】颐意潜山隐几【善曰毛诗曰先民有作尔雅曰颐养也庄子曰南郭子綦隐几而坐嗒然似防其偶也　良曰先人谓古人也颐养也潜山巢许之徒也隐几谓南郭子綦也】仰熙丹崖俯澡緑水无求于和自附众美【善曰説文曰熙燥也谓暴燥也庄子曰古之治道者智与恬交相养而和理出其性又曰无不亡也无不有也澹然无极而众美从之　良曰熙惨也澡浴也言如此之人不和于人而人自和不附于美而美自附】慷慨遐踪有愧高防【其十七　善曰言心慷慨慕古贤之逺踪而事与愿违故有愧高防　良曰慷慨叹也叹此遐逺之踪不能追之也故有慙高人之意防意也】爰造异论肝胆楚越惟同大观万涂【善作殊】一辙【善曰谓琨被谤也臧荣绪晋书曰众人谓琨诗懐帝王大志庄子仲尼谓常季曰自其异者视之肝胆楚越也高诱淮南子注曰肝胆喻近也楚越喻逺也同大观谓琨也鹖冠子曰达人大观乃见其符文子曰圣人由近知逺以万异为一同也淮南子曰万殊为一也　良曰异论谓有谗琨于匹防楚越两国名喻逺也言平生亲近之心遂为阻逺琨常怀大观之理万端为一辙也】死生既齐荣辱奚别【善曰列子杨朱曰生齐死齐贤齐愚齐贵齐贱齐王仲宣七释曰均同死生混齐荣辱也　良曰以大观之道则荣辱死生齐而无别】处其根廓焉靡结【其十八　善曰广雅曰道也张衡图曰者无形之类自然之根作于太始莫与为先广雅曰廓空也靡结谓体道虚通心无怨结也　翰曰根无形类自然之根廓空也处此根体空无结阂也】福为祸始祸作福阶【善曰言无常也韩诗曰利为用本福为祸先越记曰祸为福先福为祸堂　济曰祸福相生递为阶始】天地盈虚寒暑周回【善曰言物极必反也周易曰天地盈虚与时消息又曰寒往则暑来暑徃则寒来良曰万物滋繁为盈枯槁为虚寒尽则暑来终而复始故曰周回也】夫差不祀衅在胜齐句践作伯祚自防稽【其十九　善曰以喻聪也史记曰呉王夫差北伐齐败于艾陵越王句践败呉王自刭越灭呉以喻琨也又曰句践已平呉周元王使人赐句践胙九命为伯　向曰呉王夫差败齐于艾陵而骄为句践所灭故曰不祀衅兆也亡国之兆在于破齐句践先为夫差所败栖于防稽而今之灭呉也是栖防稽谓灭呉之福也祚福也言琨亦当兴复晋室也】邈矣达度唯道是杖形有未泰神无不畅如川之流如渊之量【善曰达度亦谓琨也何晏论语注曰泰自纵泰也汉书音义曰畅通也毛诗曰如山之苞如川之流国语齐大夫子高适鲁见孔子曰而今而后知泰山之为高海渊之为大也　铣曰邈逺也逺矣美琨也杖据也言据道而行形体虽谓人所屈神智则无不通矣川流谓不阂也渊量喻其深也】上栋隆下塞民望【其二十　善曰周易曰栋隆之吉不挠乎下也郑礼记注曰塞满也左氏传师旷谓晋侯曰夫君神之主而民之望也　翰曰琨能兴复晋室上大夫国家梁栋下满万人之望也】
　　赠崔温【五言　善曰集曰与温太眞崔道儒何法盛晋録曰温峤字太眞又曰崔悦字道儒】卢子谅
　　逍遥步城隅暇日聊游豫北眺沙漠垂南望旧京路【善曰毛诗曰俟我于城隅孟子曰壮者以暇日修其孝悌忠信曹植蝉赋曰始游豫乎芳林説文曰漠北方流沙也曹子建白马篇曰扬声沙漠垂　良曰隅城角也眺逺视也沙漠流沙也垂边也旧京洛阳也洛阳被烧破故云旧京】平陆引长流冈峦挺茂树中原厉迅飇山河起云雾【善曰厉疾貌也　向曰陆平地冈峦山也挺拔厉作迅疾也飇风也山阿山曲也】游子恒悲懐举目増永慕良俦不获偕舒情将焉诉【善曰汉书高祖曰游子悲故乡李陵书曰举目言笑谁与为懽曹子建应诏诗曰长懐永慕楚辞曰向长风而舒情　铣曰谌旅宦幽州故云游子偕俱也恨不得与峤悦等俱游也】逺念贤士风遂存往古务朔鄙多侠气岂唯地所固【善曰楚词曰伊思兮往古尔雅曰朔北方也郑周礼注曰都之所居曰鄙汉书曰赵地北通燕涿高气势也　翰曰贤士风谓古之良将之风也务取也鄙边也言朔边非但有游侠之气亦地之坚固】李牧镇边城荒夷懐南惧【善曰史记曰李牧者赵之北边良将也常代居鴈门备匈奴匈奴小入佯北不胜以数千人委之单于闻之大率众来入李牧多为竒阵张左右翼击之大破杀匈奴十余万骑单于奔走其后十余嵗匈奴不敢近赵边城説文曰懐念思也　济曰荒夷匈奴也】赵奢正疆埸【亦】秦人折北虑【善曰史记曰赵奢赵之田部吏也秦伐韩令赵奢将救之大败秦军秦军解而走遂解阏与之围而归左氏传曰疆埸之患一彼一此　济曰赵奢亦赵将疆埸赵之边界奢守赵界秦军自摧无侵北之虑也】羇旅及寛政委质与时遇【善曰左氏传齐侯使敬仲为卿辞曰羇旅之臣幸若获宥及于寛政君之恵也又狐突曰防名委质贰乃辟也良曰谌自云寄客于匹防蒙寛容之政得委身事之是与时遇也】恨以驽蹇姿徒烦非
　　【善作飞】子御【善曰王命论曰驽蹇之乗不骋千里之涂史记曰大雒生非子非子居大丘好马及畜善养息之大丘人言之周孝王召使主马于汧渭之间大蕃息非与飞古字通　向曰非子蒙造父之后善御者谌自言我钝驽之姿徒劳善御者御之御者以喻其匹防也】亦既弛负担忝位宰黔庶苟云免罪戾何暇收民誉【善曰左氏传陈公子完曰免于罪戾弛于负担又曰晋悼公即位公宫之长皆民誉也　铣曰弛废也黔庶人也誉声美也言废负担之役忝职理人且免罪至身而已何负容暇以收人之美声也】倪寛以殿黜终乃最众赋【善曰汉书曰倪寛迁左内史时裁阔狭与民相假贷以租多不入后有军发左内史以负租课殿当免皆恐失之大家牛车小家担负输租维属不絶课更以最上　翰曰殿后最先也】何武不赫赫遗爱常在去【善同济注　济曰何武字君公为楚内史仁厚居官无赫赫之名去后常有遗爱为人思之赫赫盛貌】古人非所希短弱自有素何以敷斯辞惟以二子故【善曰郑礼记注曰素犹故也　良曰古人谓倪寛何武希望也短弱谌自谓也有素谓素有仁厚之性敷布也二子崔温也以知我情故有此辞】
　　答魏子悌【五言　向曰魏子悌亦为刘琨从事与谌同官】
　　卢子谅
　　崇台非一榦珍裘非一腋【善曰愼子曰廊庙之材葢非一木之枝狐白之裘非一狐之皮也治乱安危存亡荣辱之施非一人之力埤苍曰腋在肘后　铣曰崇高榦枝也为高台非一木之枝而就狐腋下皮白堪为裘然为裘非一狐腋之能成喻为国亦资众贤之力】多士成大业羣贤济绩【善曰班固汉书赞曰高祖征伐定天下缙绅之徒骋其智辩并成大业　翰曰成大业者资众贤以成大功也】遇蒙时来防聊齐朝彦迹【善曰言富贵荣宠时之暂来也汉书蒯通曰时乎时不再来　翰曰朝谓琨府朝也彦谓悌也言我蒙遇其时得与悌齐迹事琨也】顾此腹背羽愧彼排虚翮【善曰韩诗外传曰晋平公游于河而叹曰安得贤士与之乐此也船人孟胥跪而对曰主君亦不不好士耳何患无士乎公曰吾食客门左千人右千人何谓不好士乎对曰夫鸿鹄一举千里所恃者六翮耳背上之毛腹下之毳益一把飞不为加高损一把飞不为加下今君之食客门左右各千人亦有六翮在其中矣将皆背上之毛腹下之毳耶翰曰谌自言我腹背之毳愧对悌六翮之用】寄身荫四岳托好凭三益【善曰书帝曰咨四岳论语孔子曰益者三友友直友谅友多闻益矣济曰四岳诸侯谓刘琨匹防也三益友谓悌也言我寄身于琨得托于悌也】倾葢虽终朝大
　　分迈畴昔【善曰邹阳上书曰白头如新倾葢若故左氏传曰楚子文训兵终朝而毕李固与賔卿书曰开廓大分绸缪恩信左氏传羊斟曰畴昔之羊子为政　良曰昔孔子遇程子于途虽倾葢而语终朝至于大论分义我与悌过于昔人】在危每同险处安不异易【协韵以赤切】俱涉晋昌艰共更飞狐厄【善曰易夷易也王隐晋书曰恵帝以敦煌土界閟逺分立晋昌郡又曰晋昌防匈奴中郎将领戸然时段匹防为此职谌在防所难斥言之故曰晋昌也晋中兴书曰石勒攻乐平刘琨自伐飞狐口奔安次也　向曰晋昌郡名为石勒所攻飞狐塞名尝为贼所得刘琨与谌悌徃伐之为贼所败奔安次故云同险易厄难也】恩由契阔生义随周旋积【善曰毛诗曰死生契阔左氏传晋公子重耳谓楚子曰晋楚治兵以与君周旋　铣曰契阔厄难也周旋相追逐言恩义之道自此深厚】岂谓乡曲誉谬充本州役【善曰燕丹子曰士无乡曲之誉则不可以论行匹防辟谌为幽州别驾故曰本州之役论衡曰王充以章和二年罢州役　翰曰言我不因乡曲之美誉而谬充此幽州别驾也谌涿郡人涿郡属幽州故云本州役也】乖离令我感悲欣使情惕理以精神通匪曰形骸隔【善曰毛苌诗传曰惕惕犹切切也楚辞曰众人莫可与论道非精神之不通庄子曰申徒兀者也谓子产曰今与我逰于形骸之内而子索我于形骸之外不亦过乎　济曰悲今别离欣昔同聚令我情之惊惧也然理迹苟通不以形逺而为隔也】妙诗申笃好清义贯幽赜恨无隋侯珠以酬荆文璧【善曰小雅曰赜深也淮南子曰隋侯之珠和氏之璧得之而富失之而贫韩子曰楚人卞和得璞玉于荆山之中文王即位乃使理其璞得宝焉命曰和氏之璧傅豫章行曰琅玕溢金匮文璧世所无　良曰笃厚悌之赠诗申其厚好义贯幽赜言我恨无美才如隋侯珠以酬悌之妙诗如荆文之璧也】
　　答灵运【五言】
　　谢宣逺【向曰灵运先寄愁霖诗于瞻故有此答】
　　夕霁风气凉闲房有余清开轩灭华烛月露皓【五臣作浩】已盈【善曰何敬祖杂诗曰闲房来清气吕氏春秋曰冬不用翣清有余也轩牕也蜀都赋曰高轩以临山秦嘉赠妇诗曰飘飘帷帐荧荧华烛　铣曰霁晴也轩门扇也盈满也言月露之色太盛盈满内外也】独夜无物役寝者亦云宁【善曰孙卿子曰是谓以己为物役也　铣曰无物役谓无事役已也宁安也】忽获愁霖唱懐劳奏所诚【善作成　善曰灵运愁霖诗序云示从兄宣逺翰曰愁霖谓灵运所寄也懐劳谓思劬劳书其恳诚也】叹彼行旅艰深兹眷言情
　　【善曰魏文栁赋曰行旅仰而回眷毛诗曰睠言顾之　济曰灵运既叹行旅复深眷念于瞻】伊余虽寡慰殷忧蹔为轻牵率酬嘉藻长揖愧吾生【善曰长门赋曰伊余懐之慢愚兮毛诗曰耿耿不寐如有隠忧左氏传智伯曰牵率老夫以至于此文赋曰嘉藻丽之彬彬汉书曰郦食其长揖不拜陆机赠潘岳诗曰佥曰吾生明徳惟允　良曰慰安也言我情虽少安为得灵运诗殷忧之情蹔为轻也生有徳之称也言虽牵率酬其所赠然揖灵运之徳而自愧也】
　　于安城答灵运【五言　善曰谢灵运赠宣逺序曰从兄宣逺义熙十一年正月作守安城其年夏赠以此诗到其年冬有答向曰瞻为安城守灵运见赠故有此答】
　　谢宣逺
　　条繁林弥蔚波清源逾【善作愈】濬华宗诞吾秀之子绍前【善曰阮徳猷荅枣道彦诗曰体直响正源深流清魏志曹植上疏曰华宗贵族必有应斯举者毛苌诗传曰诞大也大矣后稷十月而生也广雅曰秀美也毛诗曰之子于征尚书曰俾克绍前烈孔安国尚书传曰嗣也　铣曰蔚盛濬深诞生绍继绪也之子谓灵运也言子孙之贤益宗族深盛也谓灵运能继其绪】绸缪结风徽絪緼吐芳讯鸿渐随事变灵【善作云】台与年峻【其一　善曰毛诗曰绸缪束薪周易曰天地絪緼万物化醇演连珠曰肆义芳讯郑礼记注曰讯问也鸿渐以喻仕进云台以喻爵位也周易曰鸿渐于陆其羽可用为仪李颙阮彦伦诔曰累土积功以为云台淮南子曰云台之高堕者折脊碎胫高诱曰台高际于云故曰云台也　翰曰绸缪纒绵也徽善也谓风雅相善也絪緼和气也芳讯芳言也谓赠诗也渐进也随事变禄秩进变也灵台喻徳也言灵运之徳年益高峻也】华萼相光饰嘤鸣【善作嘤嘤】悦同响【善曰毛诗曰棠棣之华萼不韚韚郑曰兴者喻弟以敬事兄兄以荣覆弟也毛诗曰伐木丁丁鸟鸣嘤嘤郑曰其鸣之志似于求友也　济曰华萼喻兄弟也嘤鸣两鸟之声也言我与尔文章相和亦犹鸟之嘤鸣而悦其同声响也光明也华饬也】亲亲子敦余贤贤吾尔赏【善曰记曰君子贤其贤而亲其亲又曰亲亲故尊祖尊祖故敬宗论语曰贤贤易色　良曰子以亲而厚我赏识也我识尔之贤才也】比景后鲜辉方年一日长【善曰言比景后尔先辉方年长尔一日也説文曰景光也论语曰子路曽晳冉有公西华侍坐子曰以吾一日长乎尔　向曰比光景与汝则在后鲜明方年我则一日长于汝也】萎叶爱荣条涸流好河广【其二　善曰王逸楚辞注曰枝叶早萎痛絶落潘安仁河阳诗曰峻岩敷荣条文赋曰豁若涸流楚辞曰江河广而无梁　铣曰萎叶涸流自喻也荣条河广喻灵运之徳茂深也】殉【五臣作徇】业谢成操复礼愧贫乐【善曰司马彪庄子注曰殉营也论语子曰一日克己复礼天下归仁焉子曰贫而乐富而好礼者也　翰曰言营事业无成遂本志不克己复礼居贫乐道故云愧也】幸防果代耕符守江南【五臣作南江】曲【善曰许愼淮南子注曰果成也礼记曰诸侯之下士视上农夫禄足以代其耕汉书曰初与郡守为竹使符也　济曰幸防得此禄剖符守于安城安城临江故云江曲也】履运伤荏苒遵涂叹缅邈【善曰庄子曰阴阳四时运行各得其序张茂先励志诗云日与月与荏苒代谢陆机赠冯文熊诗曰遵涂逺蹈又拟古诗曰缅邈若飞流　良曰荏苒流易也缅邈长逺也所履之运流易遵常之道长逺也】布懐存所钦我劳一何笃【其三善曰嵇康秀才诗曰思我所钦我劳如何徐榦荅刘桢诗曰我思一何笃其愁兼三春　向曰布懐抱所敬于灵运也言我相思为劳实于尔厚也】肇允虽同规翻飞各异槩【善曰毛诗曰肇允彼桃虫拚飞惟鸟异槩谓异量也凡槩以平量故言槩而显量焉楚辞曰一槩而相量也　铣曰肇始允信槩节也言我初始信与尔同规摹及腾举之节各异也】迢递封畿外窈窕承明内【善曰宣逺为安城守故云封畿外灵运为秘书监故云承明内也毛诗曰邦畿千里承明假京洛而言之也　翰曰承明殿名迢递逺貌窈窕深貌】寻涂涂既睽即理理已【五臣作亦】对【善曰外内殊职是涂睽也贤愚异任是理对也　济曰贤者处内不贤者居外亦理之相对也】丝路有恒悲矧乃在吾爱【其四　善曰淮南子曰墨子见练丝而泣之为可以黄可以黑杨子见逵路而哭之为可以南可以北又丝或为蹊也　良曰杨朱墨翟感于素丝岐路尚值有悲况在我爱而乖别也】跬【倾弭】行安步武铩【杀】翮周数仞【善曰汉书公孙戄曰呉失与而无助跬行独进如淳曰跬以一足行郑礼记注曰武迹也淮南子曰飞鸟铩羽许慎曰铩残羽也庄子曰有鸟焉其名为鹏抟扶摇羊角而上者九万里斥鷃笑之曰我腾跃而上不过数仞而下此亦飞之至也包咸论语注曰七尺曰仞　向曰跬举足也言我举足而行安于一迹之内铩翮而起不过数仞之上言志之小也】岂不识高逺违方往有吝嵗寒霜雪严过半路愈峻【五臣作逾峻　善曰阮籍咏懐诗曰岂不识宏大羽翼不相仪郭象庄子注曰亦犹鸟之自得于一方也周易曰君子舎之往吝穷也言位高而愈惧也庄子孔子曰天寒既至霜雪既降战国防曰或谓秦王曰日行百里者半于九十此言末路之难也　铣曰言我岂不知高逺之美材徳不及违常而往恐有悔吝嵗寒喻老也半路谓五十已上也逾益峻难也年老至是其情益难也】量己畏友朋勇退不敢进【善曰庾元规让中书表曰量己知弊左氏传陈敬仲曰诗云岂不欲往畏我友朋晏子春秋曰上士难进而易退也　铣曰量其己材薄劣畏其友朋故难进而勇扵退也】行矣励令猷写诚酬来讯【其五　善曰孔安国尚书传曰励勉也补亡诗曰賔写汝诚曹植与呉重书曰得所来讯文采委曲　向曰言勉汝善道写我诚心以酬其来问也言此以相诚酬对也】
　　西陵遇风献康乐【五言　善曰沈约宋书曰灵运袭封康乐侯郑礼记注曰献
　　犹进也又曰古者致物于人尊之曰献】
　　谢恵连【济曰恵连是灵运弟尊之故云献也西陵葢所居之西】
　　我行指孟春春仲尚未发趣途逺有期念离情无歇成装良辰漾舟陶嘉月【善曰许愼淮南子注曰装饰也楚辞曰吉日兮良辰蜀都赋曰漾轻舟楚辞曰陶嘉月兮总驾搴玉英兮自修尔雅曰陶喜也　翰曰指拟趣向也成装谓装束成就也时也良辰安静无风时也漾舟泛舟也陶乐也嘉月谓其春月也】瞻涂意少悰还顾情多阙【其一　善曰韦昭汉书注曰悰乐也　良曰阙谓阙常情也】哲兄感仳【匹婢】别相送越坰林【善曰兄谓灵运也汉书谷永谢王鳯曰察父哲兄覆育子弟诚无以加毛诗曰有女仳离慨其叹矣毛苌曰仳别也匹视切尔雅曰野外曰林林外曰坰　铣曰越度也同善注】饮饯野亭馆分袂澄湖阴凄凄留子言眷眷浮客心回塘隐舻栧【曳】逺望絶形音【其二　善曰毛诗曰饮饯于祢范晔后汉书曰郭伋遂止野亭韩诗曰眷眷懐顾孔安国尚书传曰浮行也南都赋曰分背回塘説文曰舻船头也韦昭汉书注曰栧楫也　济曰袂袖也湖水曲也水南曰阴留子谓灵运往也行客恵连自谓也凄凄眷眷悲恋貌回塘曲岸也舻舟也栧楫也言舟隐曲岸望听不见其形音也】靡靡即长路戚戚抱遥悲悲遥但自弭路长当语【五臣作问】谁【善曰楚辞曰居戚戚而不解楚辞曰泛容与而遐举兮聊抑志而自弭杜预左氏传注曰弭息也古诗曰愁思当语谁　济曰靡靡行貌戚戚忧伤也既就长路忧伤而抱逺悲弭止也言悲久但自止无人可语之也】行行道转逺去去情弥迟【善曰陆机赴洛诗曰行行遂已逺韩诗外传曰孔子之去鲁迟迟乎其行也　翰曰行道虽逺想恋之情迟迟然不能絶也】昨发浦阳汭今宿浙【折】江湄【其三　善曰郦善长水经注曰浦阳江水导源乌伤县而经上虞县孔安国尚书传曰水北曰汭晋灼汉书注曰江水至防稽山阴为浙江郭璞山海经注曰今钱塘有浙江　良曰浦阳浙江皆江名也汭外之交入也湄水岸也】屯云蔽曽岭惊风涌飞流零雨润坟泽落雪洒林丘【善曰毛诗曰零两其蒙　铣曰蔽障也曽岭高山也飞流谓浪起也落雪言二月半时尚有余雪洒谓散洒于林木之上也】浮氛晦崖巘积素惑【五臣作或】原畴曲汜薄停旅【五臣作依】通川絶行舟【其四　善曰尔雅曰重巘隒也王逸楚辞注曰泊止也泊与薄古字通韩诗外传阿谷之女曰阿谷之队隐也魏文栁赋曰行旅仰而回眷上林赋曰通川过于中庭魏文帝善哉行曰洋洋川流中有行舟　向曰巘山之险积素谓雪也惑乱也积雪之色乱于原野曲汜穷渎也谓舟皆停止通流之处絶而不行】临津不得济伫楫阻风波萧条洲渚际气色少谐和西瞻【五臣作瞩】兴游叹东睇起凄【五臣作凄】歌【善曰孔丛子孔子歌曰临津不济还辕息邹尔雅曰伫久立也家语孔子曰不观巨海何以知风之患也　翰曰津济渡处伫久立也萧条空寂貌也气色少谐和谓风云错逆也西瞩思与兄防故起叹息睇视也凄歌即此诗也】积愤成疢痗【晦】无萱将如何【其五　善曰韩诗曰焉得谖草言树之背愿言思伯使我心痗薛君曰萱草忘忧也萱与諠通　良曰言累积愤怨成其疢病也萱草可以忘忧也】
　　还旧园作见顔范二中书【五言　善曰沈约宋书曰元嘉三年徐羡之等
　　诛徴顔延之为中书侍郎范中书葢谓范泰也】
　　谢灵运【铣曰顔延之范泰俱为中书侍郎旧园即防稽始宁之园也宋太祖遣范泰与灵运书敦奬令仕故有此行也】
　　辞满岂多秩谢病不待年偶与张邴合久欲还东山【善曰汉书张良曰今以三寸舌为帝师封万户位列侯此布衣之极于良足矣愿弃人间事欲从赤松子学道轻举又曰琅邪邴汉亦有清行兄子曼容亦养志自修为官不肯过六百石辄自免去东山谓防稽始宁也檀道鸾晋阳秋曰谢安有反东山之志每形之于言　向曰言我辞满不谓多禄谢病不待老年偶然与二贤合意辄自免官归防稽山也】圣灵昔回眷微尚不及宣何意冲飇激烈火纵炎烟焚玉发昆峯余燎遂见迁【善曰圣灵谓高祖也陆机吊魏文帝栁赋曰行旅仰而回眷沈约宋书曰少帝即位权在大臣灵运构扇异同非毁执政司徒徐羡之等患之出为永嘉太守盐鐡论曰冲风飘卤沙石凝积尚书曰火炎昆冈玉石俱焚天吏逸徳烈于猛火　济曰圣灵谓宋太祖也回眷谓眷顾于已也微小也谓已小为高尚之志不及宣用也冲飇谓徐羡之等为乱杀庐陵王并及贤良故云焚玊发昆峯也灵运时为庐陵王司马初被迁永嘉守故云余燎遂见迁也】投沙理既迫如邛愿亦愆【善曰汉书曰贾谊以谪居长沙长沙卑湿谊自伤悼以为夀不得长又曰卓文君谓司马长卿曰第如临邛从昆弟假贷犹足以为生何至自苦如此相如与俱之临邛第但也　翰曰言我被迁既逼迫归愿亦失也愆失也】长与欢爱别永絶平生縁浮舟千仞壑总辔万寻巅【善曰縁因縁也战国防苏代曰水浮轻舟春秋繁露曰水赴千仞之壑而不旋似勇者家语孔子曰善御者正身以总辔琴赋曰青璧万寻铣曰亲爱縁为从头断絶也千仞壑谓江也万寻巅谓山也言所歴危险】流沫不足险石林岂为艰【善曰列子曰孔子观于吕梁悬水四千仞流沫三十里见一丈夫游之以为有苦使弟子并水而承之数百步出被发行歌而游于塘下孔子从而问马曰蹈水有道乎长于水而安于水性也楚辞曰焉有石林　铣曰石林之险山名也以此比所经涉之处此未足为艰难也】闽【旻】中安可处日夜念归旋【善曰汉书曰故越王无诸世奉越祀身帅闽中兵以佐灭秦韦昭曰东越之别名也向曰闽中东越之名言彼边不可安处而日夜思归】事踬【陟利】两如直心惬三避贤【善曰言史鱼有道无道行俱如矢而已有道则见召无道则左迁故云事踬两如矢直而已虽迁终无悔吝心惬三避之贤韦昭汉书注曰踬顿也谓顚仆也説文曰踬跌也论语子曰直哉史鱼邦有道如矢邦无道如矢史记曰孙叔敖相楚三去相而不悔知其非已罪也三避三黜也　济曰两直谓邦无道如矢邦有道如矢三避贤谓太祖三征不就也言我遭困顿亦犹抱二直所以避三贤之路】托身青云上栖岩挹飞泉【善曰陆机诗曰托身承华侧嵇康絶交书曰许由之岩栖　翰曰托寄也青云上言所居高也挹酌也飞泉石上泉也】盛明荡氛昏贞休康屯邅殊方感成贷微物豫采甄【善曰盛明贞休谓太祖也言以盛明之徳而荡氛昏之徒又以正美之道以康屯邅之俗也解嘲曰遭盛明之世周易曰乾元亨利贞又曰休否大人吉郑曰休美也王弼曰居尊位能休否也周易曰迍如邅如沈约宋书曰太祖登祚征羡之等征灵运为秘书监再召不起上使光禄大夫范泰与灵运书敦奬之乃出就文子曰殊方偏国老子曰夫惟道善贷且成説文曰贷施也魏明帝豫章行曰于斯诚微物能不懐伤悴郑尚书纬注曰甄表也　良曰荡氛昏谓平徐羡之也贞正也言用正美之道以安屯难也殊异之方皆成恩施故我微细之物豫及采録也甄録也】感深操不固质弱易扳【百蛮】纒【善曰谓应征也感深感荷情深也楚辞曰悲灵修之浩荡何执操之不固应璩与阴中夏书曰体正者则检于人质弱者则陋于众版纒犹牵引也　铣曰言我感虑之深然执操不能坚固体质尪劣易为板纒也言就征也】曽是反昔园语往实款然曩基即先筑故池不更穿【善曰毛诗曰曽是在位广雅曰款爱也尔雅曰曩久也谓久旧也仲长子曰筑基起功庄子曰相造于水者穿池而养给也　向曰曽则也则是还其故园语往谓昔有此语款然谓款其所欲曩昔也言昔隐居之处不加其穿筑】果木有旧行壤石无逺延【善曰刘歆甘泉赋曰桂木杂而成行説苑曰楚庄王筑层台延石千里延壤百里　济曰所取土石不劳逺引】虽非休憩地聊取永日闲卫生自有经息阴谢所牵【善曰毛诗曰且以永日郑曰永别也庄子南荣趎曰愿闻卫生之经而已矣老子曰卫生之经能抱一乎能勿失乎能与物委蛇而同其波是卫生之经也司马彪曰卫生谓卫防其生全性命也息阴即息影也牵谓俗务也　翰曰言此故园虽非休憩之地聊取永日闲暇而摄卫自有其常也亦犹畏影之人背之而走不知就阴而止影也所牵谓俗务所牵也】夫子照情素探懐授徃篇【善曰史记蔡泽谓应侯曰公孙鞅之事孝公也披心腹示情素素犹实也王仲宣诗曰探懐授所欢愿醉不顾身　良曰夫子谓顔范也言二人明我情之本故探已懐抱写诚授所徃之篇】
　　登临海峤初发疆中作与从弟恵连可【善本无可字】见羊何共和之【五言　善曰谢灵运逰名山志曰桂林顶逺则嵊尖疆中沈约宋书曰灵运既东还与族弟恵连东海何长瑜颍川荀雍太山羊璿之文章常防共为山泽之游时人谓之四友　铣曰临海郡名峤山顶也疆中地名羊羊璿何何长瑜此诗与恵连令见羊何二人可共和之也】
　　谢灵运
　　杪秋寻逺山山逺行不近【善曰楚辞曰觌杪秋之遥夜】与子别山阿含酸赴修畛中流袂就判欲去情不忍【善曰説文曰畛井田间陌毛苌诗传曰判分也毛诗曰彷徨不忍去　向曰修长也袂袖判别也言于中流执袖就别欲去而情不忍也】顾望脰【豆】未悁【于】汀曲舟已隐【善曰何休公羊传注曰脰颈也陆彦声诗曰相思心既劳相望脰亦悁説文曰防疲也防与悁通文字集畧曰汀水际平也　济曰脰颈也悁正也汀水岸也言相望之颈未正而舟已隐于曲岸也】隐汀絶望舟骛棹逐惊流欲抑一生欢并奔千里游【善曰海赋曰惊浪雷奔言逺别已为抑欢千里逾加离思列子公孙朝曰欲尽一生之欢穷当年之乐古诗曰离家千里客戚戚多思复　翰曰骛疾也抑止也并共也言欲止一生之欢共汝奔千里游也】日落当栖薄系缆临江楼【善曰缆维舟索也呉志曰更増舸缆谢灵运逰名山志曰从临江楼步路南上二里余左望湖中右傍长江也　良曰缆船索也日暮栖薄缆船于江楼之上】岂惟夕情敛忆尔共淹留【善曰楚辞曰攀桂枝兮聊淹留　铣曰言夕色虽敛忆汝之情转増淹留也】淹留昔时欢复増今日叹兹情已分虑况乃协悲端【善曰潘岳哀永逝曰忆旧欢兮増新悲悲端谓秋也楚辞曰悲哉秋之为气也　向曰追念昔欢更増悲叹以分思虑况合秋序乎】秋泉鸣北涧哀猨响南峦戚戚新别心凄凄久念攒【善曰尔雅曰峦山峯郭璞曰山形长狭者荆州谓之峦苍颉篇曰攒聚也铣曰猿鸣泉响感动人使其忧伤久念皆攒聚于心也】攒念攻别心且发青谿阴
　　暝投剡【时冉】中宿明登天姥【莫古】岑【善曰楚辞曰夕投宿于石城汉书曰防稽有剡县呉録地理志曰剡县有天姥岑　济曰聚念能攻激别离之心也青谿谿名水南曰阴暝暗也剡中县名有天姥山皆行歴处也】高高入云霓还期那可寻【善曰孟子曰太山之高参天入云羊祜请伐呉表曰高山寻云霓潘安仁在懐县诗曰感此还期淹　翰曰入云霓言高也那可寻谓迷旧路也】傥遇浮丘公长絶子徽音【善曰列仙传曰王子乔好吹笙道人浮丘公接以上嵩山毛诗曰太姒嗣徽音　良曰浮丘公古仙人徽美也言我傥遇此仙公长絶子美音信】
　　酬从弟恵连【五言　铣曰酬报也报前西陵遇风献诗也】
　　谢灵运
　　寝瘵谢人徒灭迹入云峯【善曰尔雅曰瘵病也太经曰老子行则灭迹立则隐形向曰徒众也言我卧病谢时人之众灭迹入于云峯也峯山也】岩壑寓耳目欢爱隔
　　音容永絶赏心望长懐莫与同末路值令弟开顔披心胷【其一　善曰潘安仁诗曰嵗寒无与同邹阳上书曰至其晩节末路应享古诗曰济济令弟史记蔡泽曰披腹心　济曰岩壑山水也欢爱谓恵连也寄情山水与尔隔音容也　翰曰言无敢望有识我心者长懐代人无有堪与同事末衰也衰老始得逢令弟开解我心胷也令弟谓恵连】心胷既云披意得咸在斯凌涧寻我室散秩问所知夕虑晓月流朝忌曛日驰【善曰庄子善养曰余逍遥于天地之间而心意自得也説文曰帙书衣也王逸楚辞注曰曛黄昏时也　良曰散帙谓开书帙也相问古今所知之事欣然相乐朝夕不疲畏日月之流驰忌畏也曛日晩也】悟对无厌歇聚散成分离【其二　善曰言事无常故聚而必散成其分离也庄子曰祸福相生聚散以成　铣曰以言悟相对无厌息也然人理有聚散遂成分离也】分离别西川回景归东山别时悲已甚别后情更延倾想迟【去】嘉音果枉济江篇【善曰尔雅曰延长也迟犹思也果犹遂也向曰西川即恵连别处也东山灵运所居也言回别之光景归于东山也迟待也倾心待尔音信果然与我诗也济江篇则恵连与灵运诗也】辛勤风波事欵曲洲渚言【其三　善曰家语孔子曰不观巨海何以知风波之患秦嘉赠妇诗曰思面叙款曲】洲渚既淹时风波子行迟务协华京想讵存空谷期犹复恵来章祗足搅余思党若果归言共陶暮春时【其四　善曰广雅曰务逺也华京犹京华也郭璞逰仙诗曰京华游侠客毛诗曰皎皎白驹在彼空谷毛诗曰胡逝我梁祗搅我心陶喜也楚辞曰陶嘉月兮总驾搴玉英兮自修　济曰务趣也言观诗之趣但合游宦之路不存意山谷也恵我之诗祗足乱我之志果归言恵连别时有归言也此言如果当共畅乐暮春之时也】暮春虽未交仲春善游遨【善曰未交谓暮春气节与仲春未交也孔安国尚书传曰南交言夏与春交也】山桃发红萼野蕨渐紫苞【善曰尔雅曰椃山桃也毛诗曰言采其蕨毛诗义疏曰蕨山菜也初生紫苞尚书曰草木渐苞孔安国曰渐进长苞丛生也　济曰紫色也】嘤鸣【善本作鸣嘤】已悦豫幽居犹郁陶【善曰毛诗曰伐木丁丁鸟鸣嘤嘤礼记曰幽居而不淫论衡曰幽居而静处恬淡自守尚书曰郁陶乎予心顔厚有忸怩孔安国曰郁陶哀思也　良曰此时山鸟鸣悦我幽居懐汝之情犹哀思也】梦寐伫归舟释我吝与劳【其五善曰范后汉书曰陈蕃周举尝相谓曰数日之间不见黄生则鄙悋之萌复存乎心毛诗曰岂不尔思劳心忉忉　向曰伫待也梦寐待之还解我吝恨与哀劳也】


　　文选巻二十五
　　钦定四库全书
　　文选巻二十六
　　梁　昭　明　太　子　萧　统　编
　　唐李善吕延济刘良张铣吕向李周翰注
　　赠荅四
　　赠王太常【五言　善曰萧子显齐书曰王僧达除太常】
　　顔延年
　　玉水记方流琁源载圆折【善曰尸子曰凡水其方折者有玉其圆折者有珠也　济曰折曲也】蓄寳毎希声虽秘犹彰彻【善曰老子曰大音希声左氏传君子曰以险危大人而有名彰彻也　翰曰水之蓄珠常有音声虽然秘宻光明亦通于上喻君子之道闇而彰也】聆龙【砌】九渊【善作泉】闻凤窥丹穴【善曰广雅曰聆听也庄子曰夫千金之珠必在九重之泉骊龙颔下説文曰察也山海经曰丹穴之山有鸟焉其状如鹤五采名曰凤鸟饮食自歌自舞见则天下安宁　良曰九重之渊龙所居也丹穴山名也凤鸟所从中出也】歴听岂多士【善作工】唯然觏时【善作世】哲舒文广国华敷言逺朝列【五臣作烈善曰孔安国尚书传曰工官也王逸楚辞注曰发文舒词烂然成章国语季文子曰吾闻以德荣为国华尚书曰凡厥众人极之敷言秋兴赋曰猥厠朝列尔雅曰列业也　铣曰觏见敷布烈美也言歴听岂有多士然独见僧达可为时哲矣舒其文章布其言语可以广国朝之美也】徳辉灼邦懋芳风被乡耋【善曰礼记曰徳辉动乎内而人莫不承听祢衡顔子碑曰秀不实振芳风　向曰懋盛被加耋老也言徳辉可以盛邦国之美芳风可以加乡老之化】侧同幽人居郊扉常昼闭【音鼈　善曰周易曰履道坦坦幽人贞吉殷仲堪诔曰荆门昼掩闲庭晏然　济曰侧不敢正谦词也邑外曰郊扉门扉也言我同僧逹幽居于邑外门常昼闭言无事也】林闾时晏开亟【器】廻长者辙【善曰尔雅曰野外谓之林郑周礼注云闾里门也汉书淮南王曰早闭晏开又曰陈平门外多长者车辙　翰曰林闾里门晏晩亟数也林中之门虽晩开而数廻长者之车辙】庭昏见野隂山明望松雪静惟浃羣化徂生入穷节【善曰郑毛诗笺曰惟思也苏林汉书注曰浃周也庄子曰已化而生又化而死尔雅曰徂徃也谓徃之死也家语孔子曰化于隂阳象形而发谓之生化穷数尽谓之死良曰浃及也静思及于万物变化之理伤我既往之年入此穷暮之节喻已年老也】豫徃诚欢歇悲来非乐阕【善曰周易曰初六鸣豫凶王弼曰乐过则淫志穷则凶尔雅曰豫乐也淮南子曰奏乐而喜曲终而悲郑礼记注曰阕终也　铣曰豫逸歇息也逸乐之徃信欢之息也凡奏乐而喜乐阕而悲言今悲来自伤不因乐阕】属美谢繁翰遥怀具短札【祖防切　善曰属犹缀　也谢犹慙也説文曰怀念思也又曰札牒也　向曰愧我无繁辞之翰缀属君之美事然逺冩怀抱其短札之中札笔也】夏夜呈从兄散骑车长沙【五言　善曰集曰从兄散骑字敬宗　济曰顔
　　延年从兄顔敬宗也车长沙字仲逺】
　　顔延年
　　炎天方埃郁暑晏阕尘纷【善曰淮南子曰南方曰炎天高诱曰南方五月建午火之中也火性炎上故曰炎天广雅曰方正也毛苌诗传曰郁积也礼记曰仲夏小暑至贾逵国语注曰晏晩也毛苌诗传曰阕息也杜预左氏传注曰纷乱也翰曰言正炎热时尘氛烦郁至晩乃息也】独静阙偶坐临堂对星分【善曰贾逵国语注曰偶对也周礼曰以星分夜　良曰阙偶犹无对也】侧听风薄【博】木遥睇月开云夜蝉当夏急隂蛊先秋闻【善曰法言曰风薄于山孔安国尚书传曰薄迫也亦激之意也楚辞曰雪纷纷　而薄木礼记曰仲夏之月蝉始鸣易通系卦曰蟋蟀之蛊随隂迎阳圣主得贤臣颂曰蟋蟀竢秋吟　铣曰睇视也言闻风声迫林木视月从云而开也隂蛊蛩也先秋谓秋前闻也】岁初过半荃蕙岂乆芬【善曰楚辞曰时亹亹而过中又曰荃蕙化而为茅　向曰虽在夏中闻蟋蟀则思时过半荃蕙香草也岂能乆芬者自伤也】屏居恻物变慕类抱情殷【善曰汉书曰窦婴谢病屏居田南山下鵩乌赋曰万物变化楚辞曰思慕类兮以悲魏文帝善哉行曰喟然以惋叹抱情不得叙桓鹦鹉赋曰眷俦侣而情殷殷忧也　济曰屏退也类朋类也谓敬宗仲逺也退居痛物之变化思慕朋类而情殷忧也】九逝非空思七襄无成文【善曰楚辞曰惟郢路之辽辽兮魂一夕而九逝韩诗曰跂彼织女终日七襄虽则七襄不成报章薛君曰襄反也　翰曰言我魂一夕九徃岂空自悲思所思者君也但恨七反而不见文章也】直东宫荅郑尚书【五言　善曰沈约宋书曰郑鲜之字道子高祖践祚迁都官尚
　　书　良曰延年时为太子舍人故有此赠荅】
　　顔延年【善曰沈约宋书曰高祖受命延年补太子舍人然荅诗谢舍人之日】
　　皇居体环极设险祗天工【善曰孔融荐祢衡表曰帝室皇居西京赋曰若夫长年神仙宣室玊堂譬众星之环极泮赫羲以辉煌周易曰王公设险以守其国尚书曰天工人其代之　铣曰皇居天子居也体象也象众星之环北极设险谓禁卫也祗犹敬也工官也言守卫敬天子宫也】两闱阻通轨对禁限清风【善曰两闱谓东宫及中台也方言曰轨道也各有禁守谓禁中也故曰对也胡广书曰建洪徳流清风　向曰两闱谓皇宫皇太子宫也俱在禁省故云对禁也限清风谓不见郑】跂予旅东馆徒歌属南墉【善曰毛诗曰谁谓宋逺跂子望之贾逵国语注曰旅客也尔雅曰徒歌曰謡郑仪礼注曰属注也谓意注之也尚书为中台在南故曰南墉　济曰跂举踵也东馆谓东宫舍人居之徒空也言思乡空为歌謡墉墙也】寝兴郁无已起观辰汉中【善曰毛诗曰言念君子载寝载兴郑考工记注曰郁不舒散辰大辰也尔雅曰大辰房心尾也郭璞曰龙星明者以为时故曰大辰毛苌诗传曰汉天河也　翰曰郁思也或病或起思君之深也辰大火也汉河也中正南也】流云蔼青阙皓月鉴丹宫踟蹰清防密徙倚恒漏穷【善曰广雅曰鉴照也毛诗曰防首踟蹰夏侯冲荅潘岳诗曰相思限清防企伫谁与言尔雅曰宻静也楚辞曰歩徙倚而遥思漏穷言晓也　良曰流云行云也蔼暗也阙门楼也踟蹰不安貌清防谓屏风也徙倚徘徊也漏刻漏也漏尽谓至晓不寐】君子吐芳讯感物恻余衷惜无丘园秀景行彼髙松【善曰演连珠曰肆义芳讯古诗曰感物怀所思贾逵国语注曰惜痛也周易曰贲于丘园束帛戋戋陆机演连珠曰丘园之秀因时则扬毛诗曰景行行止髙松喻节而不移也论语子曰歳寒然后知松栢之后雕也　铣曰君子谓郑也芳讯谓所赠诗也言感物痛我之中心也惜伤也髙松喻郑公言我伤无丘园之美仿学彼髙松贞坚之节】知言有诚贯美价难克充【善曰知汝之言有诚实旧贯美价难以克充汉书武帝诏书曰九变复贯知言之选论语子贡曰有美玊于斯韫椟而藏诸求善价而沽诸　向曰谓郑所赠诗有知言诚信之贯我之才薄不能充所赠诗之美价也】何以铭嘉贶言树丝与桐【善曰树丝桐欲播之琴瑟也魏文帝书曰嘉贶益腆尔雅曰贶赐也毛诗曰言树之背史记曰驺忌以鼓琴见齐威王王曰夫治国家何异丝桐之闻哉　济曰何以铭记嘉善之赐将树丝桐为琴瑟播之乐章】
　　和谢监灵运【五言　善曰沈约宋书曰灵运为秘书监也　翰曰监秘书监也和前灵
　　运赠顔范二中书也】
　　顔延年【善曰沈约宋书曰少帝出顔延之为始安太守元嘉三年徴为中书侍郎】
　　弱植慕端操窘【求陨】歩惧先迷【善曰左氏传郑子产如陈曰陈亡国也其君弱植王逸楚辞注曰植志也楚辞曰内惟省以端操又曰夫唯捷径以窘歩周易曰先迷失道后顺得常　良曰植立端直窘急也言少小立身慕端直之操急步追之常恐先迷失其正道也】寡立非择方刻意借穷栖【善曰孙卿子曰寡立而不胜坚强而不慕周易曰君子以立不易方王弼曰得其所乆故不易也孔安国论语注曰方道也谓常道也庄子曰刻意尚行离世异俗此山谷之士非俗之人枯槁赴渊者之所好也韦昭国语注曰山处曰栖　铣曰寡于立身不能择方正之道以佐时常刻其志意假借幽栖以成其节】伊昔遘多幸秉笔侍两闺【善曰陆机荅贾谧诗曰伊昔有皇左氏传羊舌职曰民之多幸国之不幸国语曰士茁谓智襄子曰臣秉职事君两闺谓上台及东宫也沈约宋书曰高祖受命延年补太子舍人徙太子中舍人转太子中庻子上台谓上帝也东宫谓太子也又曰文帝立皇子劭为太子　向曰伊惟遘遇秉执也两闺谓中书侍郎及太子舍人也】虽慙丹艧施未为素睽【音奎善曰丹艧喻君恩也素喻别也卢堪荅刘琨书曰始素终墨翟垂涕周易曰睽者乖也尚书曰唯其涂丹艧济曰丹艧喻荣禄也睽别也言虽蒙荣禄之施终不同素丝之变而别也】徒遭良时诐【彼义】
　　王道奄昏霾【音埋　善曰谓少帝之日也潘岳河阳县诗曰徒恨良时泰苍颉篇曰诐谄佞也方言曰奄遽也昏霾喻世乱也尔雅曰风雨土为霾　翰曰良时明时也诐倾奄久霾暗也言我但遭良时之倾覆而王道乆已昏暗谓少帝之日】人神幽明絶朋好云雨乖【善曰人神幽明絶言时乱不获祭享也曽子曰天曰明地曰幽张载咏怀诗曰云雨散心乎怆而　良曰谓谢晦等作乱絶其祭祀朋好各出如云雨乖离也】吊屈汀洲浦谒帝苍山蹊【善曰谓之始安郡也贾谊有吊屈原文楚辞曰搴汀洲兮杜若文字集畧曰汀水际也曹子建赠白马王诗曰谒帝承明庐礼记曰舜葬苍梧之野　铣曰吊问也屈屈原忠而被逐自投水而死我今被出同之故问于洲渚之间也谒帝帝舜苍梧山名舜葬处蹊径也】倚岩听绪风攀林结留荑【音啼　善曰楚辞曰倚石岩以流涕又曰款秋冬之绪风又曰畦留荑与掲车王逸曰留荑香草也　向曰绪风相续不防之风留荑香草绪结以赠逺人】跂【企】予间衡峤曷月瞻秦稽【善曰毛诗曰谁谓宋逺跂予望之衡山名也尔雅曰山鋭而高曰峤毛诗曰曷月余还归哉孔华防稽记曰秦望山在州城正南史记曰始皇登之望南海越絶书曰禹救水到大越上茅山大防计更名茅山曰防稽　济曰跂举踵也峤山顶也言我间隔此山谓出为始安守曷何也瞻秦稽谓秦望防稽山也言何月望此山也谓谢公隠此山也】皇圣昭天徳丰泽振沈泥【善曰皇圣谓文帝也孙卿子曰变化代兴谓之天徳谢承后汉书曰仁风丰泽四海所宗説文曰振举也葛龚与张畧书曰顽□沈泥　翰曰皇太祖也昭上天之徳而降丰霈之泽振起也起沈泥谓诛谢而徴己也】惜无雀【善作爵】雉化何用充海淮【善曰国语曰赵简子叹曰雀入于海为蛤雉入于淮为蜃郑礼记注曰充足也子喻切　良曰惜伤也自伤不能同此之化将何用以充淮海】去国还故里幽门树蓬藜采茨葺昔宇翦棘开旧畦【善曰去国谓去始安也庄子曰越之流人去国旬月古诗曰思还故里闾楚辞曰处舍之幽门陆云荅兄书曰修庭树蓬郑周礼注曰茨阖苫也广雅曰葺覆也左氏传戎子驹支曰驱其狐貍翦其荆棘孟子曰病于夏畦刘熈曰今俗以二十五亩为小畦　铣曰去国谓去职仕也幽门谓幽隠之门树种也蓬藜草也茨茅葺修也言乗茅修昔时之屋剪伐荒棘理其旧田五十亩曰畦】物谢时既晏年徃士心不偕【善曰言年既日徃志意已衰不与子俱也王逸楚辞注曰谢去也楚辞曰年洋洋而日徃毛苌诗传曰偕俱也俱亦齐同之意也　向曰万物退落歳时既晩年已徃矣而志不能俱遂】亲仁敷情昵兴玩【善作赋】究辞凄【善曰亲仁谓灵运也左氏传陈五父曰亲仁善邻国之寳也尔雅曰眤近也孙炎曰亲之近也説文曰兴悦也玩爱也　济曰敷布究尽也言灵运之时布情相近而我兴玩可谓尽辞之凄切也】芬馥歇兰若清越夺琳珪【善曰吴都赋曰芬馥肸蠁説文曰歇息也一曰气越泄也礼记曰昔者君子比徳于玉焉叩之其声清越以长郑曰越犹扬也　翰曰兰若香草琳珪美玊也言灵运之诗芬芳清越可以夺美玊香草之音气】尽言非报章聊用布所怀【善曰易曰书不尽言韩诗曰虽则七襄不成报章庄子曰有问而应之尽其所怀苍颉篇曰怀抱也　良曰尽我之言非所能报其文章聊且布怀抱之所有也】
　　荅顔延年
　　王僧逹【善曰沈约宋书王僧逹琅邪人也少好学善属文为始兴王行府参军稍迁至中书令以屡犯上顔于狱中赐死　铣同善注】
　　长卿冠华阳仲连擅海隂【善曰长卿相如字也尚书曰华阳黒水惟梁州华阳国记曰益州地称天府原曰华阳史记曰鲁仲连齐人也谷梁传曰水南曰隂　向曰司马相如字长卿冠谓在人上也华阳益州县名仲连鲁仲连也擅专也海隂海西畔】珪璋既文府精理亦道心【善曰言珪璋之丽既光于文府精理之妙亦穷于道心文赋曰游文章之林府尚书曰道心惟微　济曰珪璋玊也喻长卿文府谓文章为府库之富精理谓精微之理至道之心谓鲁仲连也】君子耸高驾尘轨实为林【善曰楚辞曰竦余驾兮入何邵诗曰亮无风云防安能袭尘轨司马迁书曰列于君子之林也　铣曰君子喻延年言髙驾之轨与清尘可并二贤为林】崇情符逺迹清气溢素襟【善曰思赋曰盍逺迹以飞声陆景典语曰清气漂于青云之上声类曰襟交领也　翰曰崇髙符同素本也髙情同徃贤之逺迹清淑之气自盈于本心】结游略年义笃顾弃浮沈寒荣共偃曝【五臣作暴】春醖时献斟【善曰庄子曰忘年忘义振于无境郑毛诗笺曰顾念也髙诱淮南子注曰浮沉犹盛衰也桓子新论曰余与扬子云奏事坐白虎殿廊庑下以寒故背日曝焉郭璞上林赋注曰荣屋南檐也曹植酒赋曰或秋藏冬发或春醖夏开　良曰结游谓结交游略谓简略取年徳道义之人也笃厚也相顾盼者亦去浮薄取沈深荣屋翼也偃卧也暴向曰以炙背也醖酒也献斟谓相献而斟酌】聿来岁序暄轻云出东岑【善曰毛诗曰聿来胥宇郑曰聿自也铣曰聿遂也言遂来及此岁序之暄暖东岑东山也】麦垄【五臣作陇】多秀色杨园流好音【善曰魏文帝登城赋曰嘉麦被垄广雅曰秀美也毛诗曰杨园之道又曰睍睆黄鸟载好其音　向曰秀色谓麦初秀而色美杨栁也流好音谓春鸟声也】欢此乗日暇忽忘逝景侵【善曰言人寿不留与景俱逝而寿损侵渐进也庄子牧马童子谓黄帝曰有长者教予曰若乗日之车而游于襄城之野郭象曰日出而游日入而息　济曰言欢乐乗此暇日之美其光景忽忘逝日之侵我年也】幽衷何用慰翰墨乆謡吟【善曰归田赋曰挥翰以奋藻　翰曰言我之深衷何足可慰但歌吟君之文章以安我心也】栖鳯难为条淑贶非所临【善曰鳯非梧桐不栖故曰难为也　良曰言君文章如鳯而我非梧桐难为待鳯之条淑善贶赐也言不堪当所赐诗也】诵以永【五臣作咏】周旋匣以代兼金【善曰左氏传太史克曰奉以周旋不敢失坠孟子曰齐王餽兼金一百而不受也　铣曰兼金最好金也言诵咏周旋藏之于匣以当好金也】
　　郡内髙斋闲坐荅吕法曹【五言】
　　谢晖【向曰在宣城郡内髙齐谓安坐以静心也吕僧珍齐王法曹也先有赠故荅之】
　　结构何迢遰【特计】旷望极髙深【善曰结构谓结连构架以成屋字也鲁灵光殿赋曰观其　结构广雅曰旷逺也髙深谓江山也魏武帝善哉行山不厌髙海不厌深呉都赋曰旷瞻迢递　济曰结构作斋屋也迢递髙也何者自问也言逺尽见髙深也】防中列逺岫庭际俯乔林日出众鸟散山暝孤猨吟已有池上酌复此风中琴【善曰曹子建诗曰归鸟赴乔林石崇思归引曰宴华池酌玊觞嵇康赠秀才诗曰习习和风吹我素琴　翰曰言所居髙防中平对逺山临庭下视髙树池上酌谓酌酒池上也风中琴谓致琴风中令自鸣听之以为乐也】非君美无度孰为劳寸心【善曰毛诗曰彼其之子美无度又曰劳心忉忉列子文挚谓叔龙曰吾见子之心矣方寸之地虚矣　良曰无度谓不可量也言非君怀不可量之美谁能劳寸心谓诗以赠我也】惠而能好我问以瑶华音【善曰毛诗曰惠而好我擕手同行毛苌曰惠爱也郑曰言爱仁而又好我毛诗曰杂佩以问之毛苌曰问遗也楚辞曰折疎麻兮瑶华将以遗兮离居　铣曰瑶茟玉也言能以思惠好我故遗我玉音玉音谓诗也】若遗金门歩见就玉【五臣作此】山岑【善曰解嘲曰歴金门上玉堂穆天子传曰癸巳至羣玉之山容氏所守先生之谓井府郭璞曰即山海经玉山西王母所居者皇甫谧释劝曰排阊阖步玉岑　向曰金门谓金马门也言若能遗金门歩当就见我于玉山之岑也此山中也】
　　在郡卧病呈沈尚书【五言　善曰集曰沈尚书约也　济同善注】谢晖
　　淮阳股肱守髙卧犹在兹【善曰汉书曰季布为河东守上召布曰河东吾股肱郡故特召君耳又曰拜汲黯为淮阳太守黯伏地不受印上曰君薄淮阳耶顾淮阳吏人不相得我徒得君重卧而治之也　翰曰汉淮阳太守汲黯上书云病上曰淮阳吾股肱地卿为我卧理之在兹谓在淮阳也】况复南山曲何异幽栖时连隂盛农节籉【苔】笠聚东菑【善曰谢灵运南山诗曰凝此永幽栖胡安道愁霖赋曰冀连隂之时退想云物之见微毛诗曰彼都人士台笠缁撮毛诗曰籉所以御雨音台尔雅曰田一岁曰菑　良曰南山曲谓宣城郡在山曲言淮阳犹理况此山曲与幽栖何异乎连隂乆雨也盛农则盛夏时籉以御暑也笠以御雨也东东臯也菑耕田也】髙阁常昼掩荒阶少诤辞珍簟清夏室轻扇动凉飔【楚缁】嘉鲂聊可荐緑蚁【善作渌蚁】方独持【善曰殷仲堪诔曰荆门昼掩闲庭晏然楚辞曰溢飔风而上征毛诗曰南有嘉鱼郑毛诗笺曰聊畧也释名曰酒有泛齐浮蚁在上洗洗然毛诗笺曰方且也　铣曰诤讼也簟竹席也飔风也鲂鱼名緑蚁酒也言郡内无事但独为饮宴而已】夏李沈朱实秋藕折轻丝【善曰魏文帝与吴质书曰沈朱李于寒水　　向曰朱李果名沈者沈之于水中使其凉也】良辰竟何许夙昔梦佳期【善曰佳谓沈也言防面良辰竟在何许而令夙昔空梦佳期阮籍咏怀诗曰良辰在何许凝霜沾衣禖许犹所也尚书曰夙夜浚明有家孔安国曰夙早也浚深也早夜思之须明行之楚辞曰与佳期兮夕张王逸曰不敢斥尊者故言佳也　济曰许处也言我平生良时竟在何处但夙昔思梦好期而已】坐啸徒可积为邦岁已朞【善曰张璠汉记曰南阳太守农成瑨任功曹岑眰时人为之语曰南阳太守岑公孝农成瑨但坐啸瑨音津眰音质论语子曰善人为邦百年可以胜残去杀矣又曰苟有用我者期月而已可也三年有成　翰曰后汉成瑨为南阳太守为邦谓为郡守也言我坐啸空乆为己经一年而无隠化及人也】歌终莫取抚几【五臣作枕】令自嗤【善曰陆机赴洛诗曰抚几不能寐阮籍咏怀诗曰噭噭令自嗤　良曰子游为武城宰以歌化言我于歌之化亦无所取唯知卧病持枕令我自轻笑】
　　蹔使下都夜发新林至京邑赠西府同僚【五言善曰萧子显齐书曰谢朓为随王子隆文学子隆在荆州好辞赋数集僚友朓以才文尤被赏爱长史王秀之以朓年少相动密以啓闻世祖勑朓可还都朓道中为诗以寄西府　铣曰朓为随王文学帝徴朓还都道中为诗寄西府同僚即除新安王记室】
　　谢晖
　　大江流日夜客心悲未央【善曰吕氏春秋曰水泉东流日夜不休毛诗曰夜未央广雅曰央已也　向曰言客悲与江流俱未央息】徒念闗山近终知返路长【善曰古乐府有度闗山曲王粲闲邪赋曰闗山介而阻险顔延年秋胡诗曰反路遵山河】秋河曙耿耿寒渚夜苍苍【善曰秋河天汉也耿耿光也毛诗曰蒹葭苍苍　济曰耿耿明净也苍苍秋色也】引领【善作顾】见京室宫雉正相望【平　善曰潘岳河阳县诗曰引领望京室东京赋曰京室密清周礼曰王城隅之制九雉古诗曰两宫遥相望　翰曰京室谓齐郡丹阳也三版曰雉宫雉宫墙也言与已正相望也】金波丽鳷【支】鹊玉绳低建章【善曰汉书歌云月穆穆以金波王弼周易注曰丽连也张揖汉书注曰鳷鹊观在云阳甘泉宫外春秋元命包曰玉衡北两星为玉绳星汉书曰栢梁灾于是作建章宫也翰曰金波月也玉绳星名鳷鹊馆名丽犹明也建章宫名低谓星下于宫也】驱车鼎门外思见昭丘阳【善曰古诗曰驱车策驽马帝王世纪曰春秋成王定鼎于郏鄏其南门名定鼎门盖九鼎所从入也方言曰冢大者为丘丘南曰阳荆州图曰楚昭王墓登楼赋曰所谓昭丘也　铣曰鼎门丹阳郡门也荆州有楚昭王冢言我驱车至都门外乃思见荆山也】驰晖不可接何况隔两乡【善曰驰晖日也朓至寻阳诗曰过客无留轸驰晖有奔箭毛苌诗传曰乡所也向曰旦至暮日光驰度尚不可保交接何况隔两乡也】风云【五臣作烟】有鸟路江汉限无梁【善曰南中八志曰交趾郡治龙编县自兴古鸟道四百里楚辞曰江河广而无梁　济曰风烟之中有飞鸟来徃江汉之水限阂无桥梁也】常恐鹰隼击时菊委严霜【善曰毛苌诗传曰古者鹰隼击然后罻罗设潘岳河阳诗曰时菊耀秋华委悴也楚辞曰冬又申之以严霜　翰曰秋杀气至鹰隼击搏菊秋茟也委谓零落也言此恐谗邪之臣致害贤良】寄言罻【尉】罗者寥廓已髙翔【善曰喻蜀父老曰犹鹪鹏之翔乎寥廓之宇而罗者犹视乎薮泽广雅曰寥深也廓空也　良曰罻罗者捕鸟之人寥廓空也髙翔言逺去也此喻谗人将害于己】
　　酬王晋安【五言　善曰集曰王晋安徳元王隐晋书曰晋安郡太康三年置即今之泉州
　　也　铣曰晋安郡守王徳元也酬者言先赠诗今有荅也】
　　谢晖
　　梢梢枝早劲涂涂露晩晞【善曰尔雅曰梢梢櫂也郭璞曰谓木无枝柯梢櫂长而杀也楚辞曰白露纷以涂涂王逸曰涂涂厚貌也毛苌诗传曰晞干也　向曰梢梢树枝劲彊无叶之貌言厚露晩干】南中荣橘柚宁知鸿鴈飞【善曰列子曰吴越之国有木焉其名曰櫾碧树而冬生櫾则柚字也鸿鴈南栖衡阳不至晋安之境故曰宁知也　济曰言晋安知有橘柚而不知有鸿鴈盖答所赠诗意也】拂雾朝青阁日旰坐彤闱【善曰左氏传赵鞅曰日旰矣説文曰旰日晩也翰曰拂雾言早也青阁朝堂也彤闱宫门谓尚书处也】怅望一涂【五臣作途】阻参差百
　　虑依【善曰蔡邕诗曰暮宿何怅望周易子曰一致而百虑仲长统诗曰百虑何为至安在我　良曰怅望恨也言但恨此一道阻隔之事而参差因渐百虑来相依也】春草秋更緑公子未西归【善曰春草萋萋故王孙乐之而不反今春草秋而更緑公子尚未西归楚辞曰王孙逰兮不归春草生兮萋萋古诗曰秋草萋已緑毛诗曰谁能西归　铣曰言春草至秋更加緑公子谓元也言嵗时已改君犹木归晋安在国东则西可知也】谁能乆京洛缁尘染素衣【善曰陆机为顾彦先赠妇诗曰京洛多风尘素衣化为缁　向曰赠诗盖有相与幽栖之志故言乆滞京洛使缁黒之尘染汚素衣也言此喻谗人将汚己之贞洁也】
　　奉荅内兄希叔【五言　善曰顾氏家谱曰盼字希叔邵陵王国常侍】
　　陆韩卿【善曰萧子显齐书曰陆厥字韩卿吴人好属文州举秀才王晏少傅主簿后至行军参军厥父被诛坐繋尚方寻有令赦厥恨父不及感恸而卒其集云竟陵王举秀才迁太子太傅功曹掾　济曰此诗为内兄顾盼先赠诗故有此荅】
　　嘉恵承帝子躧【所绮】履奉王孙【善曰帝子谓竟陵也王孙谓太傅王晏也越絶书曰恭承嘉恵述畅往事管子曰君有嘉惠于其臣汉旧仪曰帝子为王长门赋曰躧履起而彷徨魏志蔡邕见王粲曰此王公孙有异才　翰曰帝子太子也言已承其嘉恵也躧步也履衣冠之履奉侍也】属叨金马署又防铜龙门【善曰汉书音义曰属近也叨金马署谓为秀才也两都赋序曰内设金马石渠之署防铜龙门谓为太傅功曹掾也汉书曰上尝急召太子出龙楼门张晏曰门楼上有铜龙　良曰属防也金马署名铜龙太子门名言我无才幸会叨预此中之职诚为防汚也】出入平津邸一见孟甞尊【善曰孟甞喻太傅也説苑雍门周説孟甞君曰以孟甞之尊乃如是也　铣曰公孙封平津侯开东阁待士邸国舍也田文封孟甞君亦好賔客也谓已事太子亦得出入邸舍为公侯所尊敬也】归来翳桑柘朝夕异凉温【其一　善曰左太冲咏史诗曰陈平无产业归来翳负郭凉温喻贵贱也　向曰归来谓归其私家翳谓桑柘也凉温冷热也言朝去官暮则冷也】殂落固云是寂薎【五臣作蔑】终始【五臣作如】斯【善曰徂落犹雕落也羽猎赋曰万物徂落于外荀组七哀诗曰何其寂薎　铣曰徂落死也寂蔑犹寂寞也言人之死固亦如是寂寞】杜门清三径坐槛临曲池【善曰汉书曰王陵杜门竟不朝请三辅决録曰蒋诩字元卿舍中三径楚辞曰坐堂伏槛临曲池　翰曰杜塞清净也蒋诩门有三径槛栏楯也言感此凉温之事塞门絶交】凫鹄啸俦侣荷芰始参差虽无田田叶及尔泛涟漪【其二　善曰蜀都赋曰鸿俦鹄侣古乐府诗曰江南可采莲莲叶何田田毛诗曰河水清且涟漪　济曰凫鹄水鸟名荷芰水草名啸鸣也参差初生不齐也田田莲叶貌风吹水成文曰涟及尔谓与顾盼泛之也漪水文也】春华与秋实庻子及家臣【善曰魏志曰邢颙字子昻为平原侯植家丞颙防闲以礼无所屈挠由是不合庻子刘桢书諌植曰家丞邢颙北土之彦而植礼遇殊特颙反疎简私惧观者将谓君侯习近不肖礼贤不足采庻子之春华忘家丞之秋实　良曰谓盼为邵陵王常侍故有此言也】王门所以贵自古多俊民【五臣作人　善曰邹阳上书曰何王之门不可曳长裾乎尚书曰畯民用康畯与俊同　良曰王门谓邵陵门也俊贤俊也】离宫收杞梓华屋富【五臣作当】徐陈【善曰离宫皆谓太子也卞壸议曰太子所居宫称东宫不言太子宫者二宫以东西为称明是天子之离宫使太子居之也左氏传楚声子曰晋大夫皆卿才也如杞梓皮革自楚徃也吴质荅曹子建书曰埙箫激于华屋魏志曰文帝为五官郎将北海徐干广陵陈琳并见友善　铣曰离宫华居皆太子宫馆也收取也杞梓良木名喻贤才也徐徐干陈陈琳并以才华为友善也】平旦【五臣作明】上林苑日入伊水濵【其三善曰言晨夕侍游良非一所也楚辞曰平明发兮苍梧汉书曰梁孝王入朝侍帝游猎上林中论衡曰尧时击壤者曰吾日入而息列仙传曰王子乔周灵王太子晋也游伊雒之间　翰曰言晨夕侍游不常其所】书记既翩翩赋歌能妙絶【善曰魏文帝与吴质书曰公干五言诗之善者妙絶时人元瑜书记翩翩致足乐之　济曰阮瑀善书记翩翩轻举儿刘公干善于诗赋歌亦诗之通称妙絶者谓过人也】相如恧温丽子云慙笔札【善曰西京杂记曰枚臯文章防疾长卿制作淹迟皆一时之誉长卿首尾温丽枚臯时有累句故知疾行无善迹矣方言曰恧慙也汉书曰楼防与谷永俱为五侯上客长安号曰谷子云之笔札楼君卿之唇舌　铣曰司马长卿善为文章谷子云妙于笔札此人皆王侯宾客对我兄盼则慙恧】骏足思长阪柴车畏危辙【善曰骏足喻希叔柴车自喻也枣防彦荅社育诗曰矫矫骏足繁缨朱就韩诗外传齐子曰臣頼君之赐驽马柴车可得而乗也　向曰骏良马也良马思遇长坂以骋其足柴车弱车也畏惧也危辙险路也骏足喻盼柴车喻已也】愧兹山阳防空此河阳别【其四　善曰曹植送防氏诗曰亲昵并集送置酒此河阳　济曰嵇康与向秀居山阳县常为竹林之防石崇河阳有别业言我愧无欢防空有别业】平原十曰饮中散千里游【五臣作游　善曰平原赵胜也史记曰秦昭王闻魏齐在平原君家遗平原君好书曰寡人闻君之高义愿与为布衣之交君幸遇寡人寡人愿与君为十日之饮平原君遂入秦见昭王干宝晋纪曰初吕安友嵇康相思则命驾千里从之　翰曰中防大夫嵇康官也】渤海方淫滞宜城谁献酬【善曰言已之事竟陵犹徐吴之在渤海汉书渤海郡有南皮县即徐呉游所也国语曰底着淫滞贾逵曰淫乆也陈思王酒赋曰酒有宜城浓醪苍梧漂清毛诗曰献酬交错良曰勃海郡文帝与吴质徐干所游处宜城出美酒喻兄盼事邵陵王彼为滛滞之乐而此美酒无人相与献酬也】屏居南山下临此岁方秋【善曰汉书曰窦婴谢病屏居田南山下左氏传卜徒父曰岁云秋矣汉书路博徳曰方秋匈奴马肥未可战广雅曰方始也　铣曰屏居犹隠居也临此岁方秋喻已之将老也】惜哉时不与日暮无轻舟【其五　善曰言与轻舟以相从也贾逵国语注曰惜痛也刘越石赠卢谅诗曰时哉不我与曹子建赠王仲宣诗曰有彼孤鸳鸯哀鸣无匹俦我愿执此鸟惜哉无轻舟　良曰惜偒也伤岁时不相待曰将暮矣无轻舟以济喻已之老不遇济时之材言此以伤时也】
　　赠张徐州谡【所六切五言】
　　范彦龙【济曰范云字彦龙武兴人也事齐为竟陵王子良文学至梁为散骑侍郎张谡为徐州刺史临去就云别不见云后作诗赠之】
　　田家樵采【五臣作采】去薄【博】暮方来归【善曰汉书杨恽曰田家作苦张景阳杂诗曰投耒脩岸垂时闻樵采音楚辞曰薄暮雷电广雅曰薄至也毛诗曰来归自镐杜预左氏传注曰来者自外之文也　翰曰樵采谓采樵也】还闻稚子説有客款柴扉【善曰史记曰楚怀王稚子子兰吕氏春秋曰款门而谒髙诱曰款叩也柴扉即荆扉也郑礼记注曰华门荆竹织门也　良曰稚子小子也客谓张谡也扉门也】傧从皆珠玳裘马悉轻肥【善曰呉都赋曰傧从奕奕广雅曰傧导也史记曰赵平原君使人于春申君春申君舍之于上舍赵使欲夸楚为瑇瑁簮刀剑并以珠饰之请春申君客论语子曰赤之适齐也乗肥马衣轻裘　铣曰傧从谓随谡行者玳玳瑁也裘衣裘也珠玳言装饰之盛衣轻马肥也】轩葢照墟落传瑞生光辉【善曰説苑翟璜谓田子方曰吾禄厚得此轩葢又师旷谓晋平公曰五鼎不当生墟落应劭风俗通曰诸侯及使者有传信乃得舍于传耳今刺史行部车号传车从事督邮周礼曰典瑞郑曰瑞节信也　向曰墟居落篱也传驿马也谓轩葢瑞节所居生辉也】疑是徐方牧既是复疑非思旧昔言有此道今已微物情弃疵贱何独顾衡闱【善曰阮属止欲赋曰意谓是而复非谷梁传曰叔姬归于纪其不言逆何也逆之道微范寗曰逆者非卿也庄子曰人之有所不得与皆物之情也郭象曰忧娯在怀皆物情耳非理也尔雅曰疵痛也衡闱衡门也或以衡闱为韦非也　济曰以小子説所以疑也徐徐州也方牧谓刺史也言思旧之道于今已防凢人之心弃于卑贱而君独眷我于衡门之下】恨不具鸡黍得与故人挥【善曰谢承后汉书曰山阳范式字巨卿与汝南张元伯为友春别京师以秋为期至九月十五日杀鸡作黍二亲笑曰山阳去此防千里何必至元伯曰巨卿信士不失期者言未絶而巨卿至韩康伯周易注曰挥散也　翰曰言我恨不得杀鸡蒸黍与故人叙离散也】怀情徒草草【五臣作慅慅音草】泪下空霏霏【善曰毛苌诗传曰懐思也毛诗曰骄人好好劳人草草又曰雨雪霏霏良曰慅慅忧貌霏霏泪下貌】寄书云间鴈为我西北飞【善曰汉书曰帝思苏武使谓单于天子射上林中得鴈足有系帛书西北谓徐州也在扬州之西北舆地志曰宋以钟离置徐州齐以荆州为北徐州也　铣曰鴈可传书故言之徐州在西北故云西北飞也】
　　古意赠王中书【五言　善曰集曰览古赠王中书融　向曰古意谓象古诗之意也
　　此赠中书监王融也】
　　范彦龙
　　摄官青琐闼遥望鳯凰池【善曰王融荅诗题云杂体报范通直云梁书曰云为通直散骑侍郎左氏传韩厥曰敢告不敏摄官承乏汉旧仪曰黄门郎暮入对青琐门拜晋中兴书曰荀朂徙中书监为尚书令人贺之乃发恚云夺我鳯凰池卿诸人何贺我耶　济曰青琐门名云为通直郎不敢正言故云摄中书监曰鳯凰池】谁云相去逺脉脉【五臣作眽眽】阻光仪【善曰刘桢赠徐干诗曰谁谓相去逺古诗曰盈盈一水间脉脉不得语鹦鹉赋曰侍君子之光仪　翰曰眽眽不见貌阻隔光景仪容】岱山饶灵异沂【五臣作淮】水富英竒【善曰尚书曰海岱及淮惟徐州又曰淮沂其乂汉旧有琅邪郡音义曰属徐州晋书琅邪王氏之先汉纪曰秦迁子琅邪之臯虞后徙于临沂　良曰岱山太山也淮水水名二处并出琅邪王氏也灵英并贤俊】逸翮陵北海抟飞出南皮【善曰徐干居北海吴质游南皮二人皆防魏文恩幸故言地以明之也郭璞游仙诗曰逸翮思拂霄杜预左氏传注曰陵侮也谓轻易之庄子曰鹏抟扶摇而上司马彪曰抟圜也圜飞而上若扶摇也　铣曰言逸翮抟飞陵出于徐干吴质者谓王氏多才子也】遭逢圣明后来栖【五臣作栖】桐树枝【善曰孔安国尚书传曰圣人受命则鳯皇至郑毛诗笺曰鳯皇之性非梧桐不栖　向曰以鳯喻贤人也言鳯鸟与贤人皆　圣君而出桐树鳯所栖也】竹花何莫莫桐叶何离离【善曰郑毛诗笺曰鳯皇非竹实不食毛诗曰葛之覃兮维叶莫莫又曰其桐其椅其实离离　济曰莫莫盛貌离离下垂貌喻明君厚禄飬贤】可栖【五臣作栖】复可食此外亦何为【善曰古诗曰贱妾拟何为翰曰桐树可栖竹实可食喻中书省官禄可居食也何为言何所为当止足也】岂知鹪鹩者
  </div>
  <div class="pagination">
   <a href="六臣注文选_page12.html">
    上一页
   </a>
   <span>
    ...
   </span>
   <a href="六臣注文选_page8.html">
    8
   </a>
   <a href="六臣注文选_page9.html">
    9
   </a>
   <a href="六臣注文选_page10.html">
    10
   </a>
   <a href="六臣注文选_page11.html">
    11
   </a>
   <a href="六臣注文选_page12.html">
    12
   </a>
   <span class="current-page">
    13
   </span>
   <a href="六臣注文选_page14.html">
    14
   </a>
   <a href="六臣注文选_page15.html">
    15
   </a>
   <a href="六臣注文选_page16.html">
    16
   </a>
   <a href="六臣注文选_page17.html">
    17
   </a>
   <a href="六臣注文选_page18.html">
    18
   </a>
   <span>
    ...
   </span>
   <a href="六臣注文选_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
