<!DOCTYPE html>
<html>
<head>
    <meta charset="UTF-8">
    <title>文选详注 - 第 14 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 14 页/共 153 页</h1>
    <div class="content">　　「结轻舟而竞逐，迎潮水而振缗密巾。想萍实之复形，访灵夔于鲛人。精卫衔石而遇缴，文鳐夜飞而触纶。北山亡其翔翼，西海失其游鳞。缴，弋纶也。缗、纶，皆钓缴也。诗曰：其钓惟何，惟丝伊缗。善曰：家语曰：楚昭王渡江，得物如斗，入王舟中，王怪之，使问孔子。孔子曰：此为萍实，可剖而食之，其甘如蜜。唯王者能获此吉祥也。云先时童谣曰：楚王渡江，得萍实，大如斗，赤如日，剖而食之，甘如蜜。引此事，言今乘江流，想复遇斯事也。山海经曰：东海中有兽如牛，苍身无角，一足，入水则风，其声如雷，以其皮冒鼓，闻五百里，名曰夔。鲛人居水中，故访之。北山经曰：飞鸠之山有鸟，状如乌而文首，白喙，赤足，名精卫，其鸣自呼。赤帝之女，姓姜，游于东海，溺而死，不反；常取西山木石，以填东海。西山经曰：秦器之山，濩水出焉，是多鳐鱼，状如鲤，鱼身而鸟翼，苍文而白首，赤喙，常行西海，而游于东海，夜飞而行。言吴之纶缴得此鸟鱼，故西海、北山失其鳞翼也。战国策曰：夏水浮轻舟。杨雄蜀都赋曰：行舟竞。雕题之士，镂身之卒。比饰虬龙，蛟螭与对。简其华质，则??锦缋会。料辽其虓勇，则鵰悍狼戾。善曰：水经云：雕题国在郁林水南。汉书曰：昔少康之庶子，封于会稽，文身断发，以避蛟龙之害。蛟螭，龙子也。??费，锦文貌。于既切。诗曰：阚如虓虎。火交切。战国策曰：赵王狼戾无亲。戾，力计切。相与昧潜险，搜瑰奇。摸蝳蝐，扪觜??。剖巨蚌于回渊，濯明月于涟漪。昧，冒也。巨蚌，育明珠者。列仙传曰：高后时，会稽朱仲献三寸四寸珠，此非回渊巨蚌不出之也。风行水成文曰涟漪。诗曰：河水清且涟漪。明月珠，珠之至光者。清且涟漪者，水极丽也。濯光珠于丽水，盖美之。善曰：回渊，水也。觜，子规切。??，呼圭切，大龟也。言天下川泽鱼鸟虫兽瑰奇之物，隐翳之处，搜索使尽也。说文曰：昧，目不明也，门拨切。谓之潜隐之穴也。
　　「毕天下之至异，讫无索而不臻。溪壑为之一罄，川渎为之中去声贫。哂澹台之见谋，聊袭海而徇珍。载汉女于后舟，追晋贾而同尘。徇，求也。袭，入也。干宝搜神记曰：澹台子羽赍璧渡河，风波忽起，两龙夹舟，子羽奋剑斩龙，波乃止。登岸投璧于河，河伯三归之。子羽毁璧而去。汉女、贾大夫，已见西京赋。老子曰：和其光，同其尘。汨乘流以砰宕，翼飔风之??。直冲涛而上濑，常沛沛以悠悠。汔可休而凯归，揖天吴与阳侯。汨：疾也。砰宕，舟击水貌。??，风初貌。飔，疾风。濑，水大波。沛沛，行貌。悠悠，亦行貌。离骚曰：溢飔风兮上征。班固曰：飔，疾也。凯，乐也。左氏传曰：振旅凯入于晋。山海经曰：朝阳之谷神为天吴，是水伯。揖之者，辞水灵而归。善曰：诗曰：汔可小康。郑玄曰：汔，几也，虚乞切。阳侯，见南都赋。指包山而为期，集洞庭而淹留。数军实乎桂林之苑，飨戎旅乎落星之楼。置酒若淮泗，积肴若山丘。飞轻轩而酌绿酃，方双辔而赋珍羞。班固曰：洞庭，泽名。王逸曰：太湖在秣陵东，湖中有包山，山中有如石室，俗谓洞庭。吴有桂林苑、落星楼，楼在建邺东北十里。左传曰：以数军实。外传曰：射不过讲军实。郑氏曰：军所以讨获曰实。善曰：周处风土记曰：阳羡太湖中有包山。左传，晋穆子曰：有酒如淮，有肉如坻。史记云纣为肉山也。湘州记曰：湘州临水县有酃湖，取水为酒，名曰酃酒。车骑行酒肉，已见西京赋。饮烽起，釂鼓震真。士遗倦，众怀欣。幸乎馆娃乌佳之宫，张女乐而娱群臣。罗金石与丝竹，若钧天之下陈。吴俗谓好女为娃。杨雄方言曰：吴有馆娃宫。善曰：饮烽、釂鼓、钧天，并见西京赋。左传曰：女乐二八。登东歌，操南音。胤阳阿，咏韎莫介任。荆艳楚舞，吴愉越吟。翕习容裔，靡靡愔愔。晏子春秋曰：桀作东歌。南音，征引也，南国之音也。左氏传曰：锺仪在晋，使与之琴，操南音。商、角、征、羽各有引。锺仪，楚人，思在楚，故操南音。吕氏春秋曰：禹行水，见涂山之女，未之遇而南省南土。涂山之女乃令其妾往候禹于涂山之阳。女乃作歌曰：候人猗。实始作为南音，周公、召公取风焉。胤，继也。吕氏春秋曰：阳阿，古乐曲。周礼曰：韎，东乐名。任，南乐名。艳，楚歌也。汉书，四面楚歌也。愉，吴歌也。楚辞曰：吴歈蔡讴。翕习容裔，音乐之状。靡靡愔愔，言乐容与闲丽也。善曰：韎、任，已见东都赋。曹植妾薄相行曰：齐讴楚舞纷纷。登楼赋曰：庄舄显而越吟。史记曰：纣作靡靡之乐。左传曰：楚右尹子革曰，祈招之诗曰：祈招之愔愔。
　　「若此者，与夫唱和之隆响，动锺鼓之铿耾横。有殷坻丁礼颓于前，曲度难胜。皆与谣俗汁协，律吕相应。其奏乐也，则木石润色；其吐哀也，则凄风暴兴。或超延露而驾辩，或踰绿水而采菱。军马弭髦而仰秣，渊鱼竦鳞而上升。诗曰：唱予和女。解嘲曰：声若坻颓。坻颓，崩声也。天水之大阪，名曰：陇坻，因为陇坻之曲。楚辞曰：伏羲驾辩。伏羲作琴，始造此曲。淮南子曰：匏巴鼓琴，鱏鱼出听，伯牙鼓琴，驷马仰秣。善曰：战国策，司马喜曰：臣观人萌谣俗。列子曰：郑师文鼓琴，当春而叩商弦，以召南吕，凉风至，草木实。及秋叩角弦，以激夹锺，温风徐回，草木发荣。衔子曰：皆与谣俗协。言虽遐方异乐，皆上合律吕，下应谣俗，故能奏和乐之音，则木石润色也。淮南子曰：夫歌采菱，发阳阿，鄙人听之，不若延露以和。高诱曰：延露，鄙曲也。淮南子曰：互会绿水之趣。高诱曰：绿水，古诗也。趣，节也。铿耾，大声。汁，犹惬也。酣湑思与半，八音并。欢情留，良辰征。鲁阳挥戈而高麾，回曜灵于太清。将转西日而再中，齐既往之精诚。酣，酒洽也。湑，乐也。辰，时也。尔雅曰：不辰，不时也。楚辞曰：日吉兮辰良。淮南子曰：鲁阳公，楚将也。与韩遘，战酣，日暮，援戈而麾之，日为之反三舍。太清，谓天也。此言酣饮与音乐，盖是其中半并会之际，欢情之所以留连，良辰之所以觉也。故追述鲁阳回日之意，而将转西日于中盛之时，以适己之盛观也。昔光武合呼沱水，邹衍有陨霜之应，精诚之感通天地，人神以相应。鲁阳公麾日，抑亦此之谓也。苟日可麾而回，则精诚可庶而几，故曰齐精诚于既往。盖是酣乐之至，逼时之晏者，所以慷慨髣佛，是故引而况焉。善曰：曜灵，已见蜀都赋。鹖冠子曰：上及太清，下及太宁也。
　　「昔者夏后氏朝群臣于兹土，而执玉帛者以万国。盖亦先生之所高会，而四方之所轨则。春秋之际，要盟之主。阖闾信其威，夫差穷其武。内果伍员之谋，外骋孙子之奇。胜强楚于柏举，栖劲越于会稽。阙掘沟乎商鲁，争长于黄池。左传曰：禹会诸侯于涂山，执玉帛而朝者万国。先王，谓舜等也。信，读为申。国语曰：吴王夫差起军，与齐、晋争衡，晋文践土之盟，齐桓邵陵之会，奋其威强，未能过也。伍员，楚大夫，出仕于吴，吴王因其谋伐楚。孙武，吴人，善用兵，作书号孙子兵书。北征阙池，为深沟于商、鲁之间，北属之济，以会晋定公于黄池。吴、晋争长，吴先歃，晋恶之。善曰：左传曰：楚师陈于柏举，阖闾之弟夫概王先击楚子常，楚师大败。国语曰：越王勾践栖于会稽之上。难蜀父老曰：南驰使以诮劲越。徒以江湖崄陂，物产殷充。绕溜李救未足言其固，郑白未足语其丰。士有陷坚之锐，俗有节概盖之风。睚五卖眦助卖则挺剑，喑荫呜乌故则弯弓。汉书，王莽策命前将军曰：绕溜之固，南当荆楚。郑、白，二渠名。意者谓吴江湖之阻，洞庭之崄，土地之沃，物产之丰，虽关中所谓绕溜之固，郑、白之丰，未足以为言也。凡天下言丰者，皆多称关中，故引焉。韩信曰：项羽喑呜叱咤。善曰：太公阴符经曰：无坚不陷也。杨恽曰：西河魏土，凛然皆有节概。睚眦，已见西京赋。家语，孔子曰：公良儒者，有勇力，挺剑而令众也。孟子曰：越人弯弓而射我。拥之者龙腾，据之者虎视。麾城若振槁，搴旗若顾指。虽带甲一朝，而元功远致。虽累叶百迭，而富强相继。乐湑衎苦旱其方域，列仙集其土地。桂父练形而易色，赤须蝉蜕税而附丽。贾谊传曰：权制天下，顾指如意。叔孙通列传曰：斩将搴旗之士。顾指，谕疾且易也。叶，犹世也。列仙传曰：桂父，象林人也，常服桂叶，以龟脑和之，颜色如童，时黑时白时赤，南海人尊事之累世。赤须子，丰人也，丰中传世见之，秦穆公之主鱼吏也，数道丰界灾异水旱，十不失一。食柏实石脂，绝谷，齿落更生，细发复出，后去之吴山。言此人等仙，如蝉之脱壳。尔雅曰：丽，附也。庄子曰：附离不以胶漆。赤须子本非吴人，故言附丽也。夫土地险固以致强，丰沃以致盛，而天下之美皆归焉，霸王之功皆存焉。故赋者既举其富强之业，而载其神仙之事。善曰：长杨赋曰：麾城摲邑。商君曰：秦师至鄢、郢，举若振槁。槁，叶落。汉书曰：吴晋争长，吴为带甲三万。史记曰：维祖元功，辅臣股肱。新序曰：齐侯相管仲，国既富强。楚辞曰：济江海兮蝉蜕。淮南子曰：蝉饮而不食，三十日而蜕。中夏比焉，毕世而罕见，丹青图其珍玮，贵其宝利也。舜禹游焉，没齿而忘归，精灵留其山阿，翫其奇丽也。中夏贵其珍宝而不能见，徒以丹青画其象类也。楚辞九歌曰：九疑缤兮并迎。谓舜神在九疑山也。言圣帝明王，存亡而淹留于是者，贵其奇丽也。书曰：舜南巡狩陟方死。山海经曰：南方苍梧之丘，有九疑山焉，舜之所葬。吴越春秋，禹老，叹曰：吾年寿将尽，止死斯乎！乃命群臣葬我于会稽之山。论语曰：管仲夺伯氏骈邑，没齿无怨言也。剖判庶士，商搉角万俗。国有郁鞅而显敞，邦有湫子小阨乌介而蜷拳局。伊兹都之函弘，倾神州而韫椟。仰南斗以斟酌，兼二仪之优渥。湫，下也。阨，小也。函弘，宽大也。左氏传，齐景公欲更晏子之宅，曰：子宅湫隘，不可以居。禹所受地说书曰：昆仑东南方五千里，名曰神州，帝王居之。楚辞曰：八柱何以东南倾。吴国在地势所倾写，故曰倾神州而韫椟也。论语曰：韫椟而藏诸。广雅曰：商，度也。搉，粗略也。言商度其粗略。天官星占曰：南斗主爵禄，其宿六星。春秋说题辞曰：南斗为吴。诗曰：既优既渥。
　　「繇此而揆之，西蜀之于东吴，小大之相绝也，亦犹棘林萤耀，而与夫樳木龙烛也。否泰之相背也，亦犹帝之悬解，而与桎梏疏属也。庸可共世而论巨细，同年而议丰确胡角乎？崔寔政论云：使贤不肖相去如日月之与萤火，虽顽嚚之人犹察。山海经曰：樳木长千里。又曰：钟山之神，名曰烛龙，视为昼，暝为夜。庄子曰：老子死，秦失吊之，三号而出。弟子曰：非子之交耶？曰：然。然吊若是可乎？曰：始也，吾以其人也，而今非也。适为夫子时也，适去夫子顺也。安时而处顺，忧乐不能入也。古者谓是帝之悬解。庄子曰：有系谓之悬，无谓之解。郭璞曰：悬绝曰解。山海经曰：二负杀猰貐，帝乃梏之疏属之山，桎其右足，反缚两手。汉宣帝时，击磻石于上郡，陷得石室，其中有反缚械人，刘向曰：此二负之臣也。帝曰：何以知之？以山海经对。帝，天也，人生禀命于天，受拘俗之性，忧虞终身不解，此乃自终执缚，为天所系。夫安时处顺，忧乐不能入，此自然放肆为天所解也。天在上者，故曰帝之悬解，性之永放者也。桎梏疏属，形之永拘者也，相背之甚，故以相况焉。凡物安于所守，思不易方，处穷塞而不识天下之通涂，亦如此也。善曰：棘聚而成林。郭象玄庄子注曰：生曰悬，死曰解。过秦论曰：不可同年而语矣。确，薄也。暨其幽遐独邃，寥廓闲奥。耳目之所不该，足趾之所不蹈。倜傥之极异，誳君屈诡之殊事，藏理于终古，而未寤于前觉也。若吾子之所传，孟浪之遗言，略举其梗概，而未得其要妙也。」俶傥、誳诡，皆谓非常诡异之事。终古，犹永古也。周礼考工记曰：轮已崇，则人不能登也。轮已庳，则终古登阤。离骚曰：吾焉能忍此终古。孟子曰：伊尹云：天之生斯人也，使先知觉后知，先觉觉后觉也。予，天民之先觉者也。孟浪，犹莫络也，不委细之意。庄子曰：夫子以为孟浪之言，我以为妙道之行。善曰：司马彪庄子注曰：孟浪，鄙野之语。东京赋曰：粗谓宾言其梗概。梗概，粗言也。
文选异考
吴都赋：袁本、茶陵本此下有「左太冲刘渊林注」七字，是也。尤脱「左太冲」三字，「刘渊林注」四字倒错入上行，非。
注「吴都者苏州是也后汉末孙权乃都于建业亦号吴」：案：此一节非善注也。袁、茶陵二本不冠注家名于首，说已见前。
东吴王孙冁然而咍：何校「冁」改「辴」。陈云「冁」当作「辴」，注同，是也。各本皆伪。
玉牒石记：案：「牒」当作「谍」。茶陵本云五臣作「谍」。袁本作「谍」，无校语。「牒」但传写误，茶陵校语非。刘注「说文曰牒札也」六字，当作「谍札也」三字。后注岊引说文称为许氏记字，此非刘元文明甚。善注「说文曰谍记也」，「谍记」当作「牒札」，因刘以「札」注「谍」，而「谍」乃间谍字，故引说文「牒」以明之。下云「牒」与「谍」同，正谓所引之「牒」与赋及刘注之「谍」同。各本皆误，绝不可通。
注「吕氏春秋曰」下至「为六合」：袁本此二十字作「六合已见两都序」，是也。茶陵本复出，非。
注「陟升也」下至「谓舜也」：袁本、茶陵本无此十一字。案：无者是也。说见下。
玮其区域：茶陵本「玮」作「伟」，云五臣作「玮」。袁本作「玮」。案：袁用五臣也，失着校语，此以五臣乱善，皆非。
龌龊而筭：案：「龌」当作「握」。茶陵本云善作「握」。此以五臣乱善，非。袁本失着校语，而善注引汉书作「握」，未误，此并改「龌」，益非。
顾亦曲士之所叹也：袁本、茶陵本「顾」作「固」，陈云当作「固」。案：似「固」字是也。
旁魄而论都：何校称潘稼堂耒云「都」字衍，涉下「论都」而误。今案：所说是也。「旁魄而论」与上「握龊而筭」偶句，各四字，不当偏赘一字。
注「吾子谓西蜀公子」下至「其形如蹲鸱故号也」：袁本、茶陵本无此九十三字。案：无者最是。尤延之初刻亦无，后乃添入，故修改之迹，至今尚存。凡此等语，皆五臣以后，不知何人记在行间者，尤校此书，意主改旧，遂悉取以增多，而读者相沿，罕能辨正。幸袁、茶陵二本均未尝误，各得反复推验，决知其非，特详载之，用俟刊正。以下尽同此也。
注「蜻蛉县禺山」：案：「蜻」当作「青」，「禺」下当有「同」字。各本皆误。续汉书郡国志可证。
注「四合为九」：袁本、茶陵本无此四字。
注「各以数至」下至「度阳九之厄」：袁本、茶陵本无此三十六字，有「有九厄阳厄五阴厄四合为九」十二字。案：二本最是。此所增多，缪戾不可读。
安可以俪王公而着风烈也：案：「俪」当作「丽」，「着」当作「奢」。刘注引「丽王公也」，「丽」字之证。善注「奢，靡也」，尚书曰「弊化奢丽」，「奢」字之证。袁、茶陵二本所载五臣铣注云云，作「俪」作「着」。各本皆以五臣乱善，与注不相应，甚非。
注「王莽末时王蜀」下至「丽着也」：袁本、茶陵本无此四十二字，有「王此土而亡诸葛亮相此国而败」十三字。案：二本最是。
注「汉武柏梁台卫尉诗曰」：袁本、茶陵本无「卫尉」二字。
由克让以立风俗：茶陵本云五臣有「俗」字，袁本无校语。案：此与「建至德以剏洪业」偶句，「俗」似传写脱，尤校改正之也。
故其经略：茶陵本「故」下校语云「善作固」，袁本无校语。案：「固」似传写误，尤校改正之也。
包括干越：袁本「干」作「于」，注同。茶陵本作「干」，与此同，注亦作「干」。今案：正文当作「干」。善引汉书及音义当作「干」，引春秋杜预注当作「于」。「春秋曰」上当有「一曰」二字。今注或尽作「于」，或尽作「干」，皆未是。
注「婺女越分翼轸楚分非吴分故言寄曜寓精也」：袁本、茶陵本作「越楚地皆割属吴故言婺女翼轸寄曜寓精也」。案：二本最是，尤改甚非。
注「南越志」下至「出入此穴」：袁本、茶陵本无此二十一字。
注「会稽余姚县萧山瀵水所出」：何校「姚」改「暨」，「瀵」改「潘」，陈同。案：据汉书地理志，校是也。各本皆伪。刘昭注续汉书郡国志引赋此注。今本「潘」作「潜」。考颜师古「潘音甫元反」，然则「瀵」、「潜」皆非。
注「嵬嶷高大貌」下至「山水阔远无崖之状」：袁本、茶陵本无此三十七字。
注「武林水所出龙川」：袁本、茶陵本作「武陵龙川出其垧」。案：各本皆非也，当作「武林水出其山」，谓汉书地理志钱唐之武林山，武林水所出也。二本涉上节正文而误。尤所校改未是。
注「磈磈」下至「山深险连延之状」：袁本、茶陵本无此二十五字。
注「数州之间」：袁本、茶陵本「数」上有「故曰」二字，是也。
注「长迈不回之意」：袁本、茶陵本无此六字。
注「潮波汨起」下至「昏暗不明也」：袁本、茶陵本无此二十九字。
注「奫潫」：袁本、茶陵本无「潫」字。
注「皆水深广阔也奫」：袁本、茶陵本无此七字。
注「瑰异龟鱼皆在水中生长」：袁本、茶陵本无此十字。
注「航舡之别名」：袁本、茶陵本无此五字。
注「长者数十里小者数十丈」：袁本、茶陵本「数」上有「有」字，「十」作「千」，无「小者数十丈」五字。
注「东人谓斧斤之斤为鱕」：案：「鱕」当作「鐇」。各本皆伪。
注「乌贼鱼腹中有药」：袁本、茶陵本无「腹」字、「有」字。案：「中」「药」最是。
注「如珍宝矣利如剑」：袁本、茶陵本「矣」作「以」，是也。「以」字下属。
注「言已上鱼龙潜没泳其中」：袁本、茶陵本无此十字。
注「淮南子曰水浊则鱼噞喁」：袁本、茶陵本「淮南」作「文」。案：二本是也。「喁」字不当有。此善自引文子，尤以淮南子主术训改之，其两见皆无「喁」。各本涉正文而衍。
注「鹍鸡鸟也好鸣」：袁本、茶陵本无此六字。
注「漪盖语辞也」：袁本、茶陵本「漪」作「猗」，下同。案：二本是也。刘注为「漪」，善注为「猗」，尤并改善作「漪」，甚非。
注「黖黖」下至「疾貌」：袁本、茶陵本无此十七字。
注「物皆极之也」：袁本、茶陵本「之」作「大」，是也。
注「绵邈广远貌」：袁本、茶陵本无此五字。
注「冯隆高貌迢递远貌」：袁本、茶陵本无此八字。
注「谓洲渚」：袁本、茶陵本「渚」下有「也」字，是也。
注「深奥之貌」下至「丽于岛屿之中」：袁本、茶陵本无此十五字。
注「生其华橤仙人所食」：袁本、茶陵本「生」作「食」，无「仙人所食」四字。
注「汉书歌曰」：袁本、茶陵本无「书」字。
注「无华」：袁本、茶陵本无此二字。
注「玲珑明貌」：袁本、茶陵本无此四字。
注「朱称郁金赋曰」：案：「称」当作「穆」。各本皆伪。鲁灵光殿赋注引作「穆」，不误。
嗟难得而覼缕：案：「嗟」当作「羌」，注同。袁本皆作「羌」，是也。茶陵本亦误「嗟」。又案：刘注：「尔雅曰：嗟，楚人发语端也。」尔雅无此文，疑「尔」当作「小」，即西都赋善注所引之「小雅曰：羌，发声也」耳。又案：蜀都赋「羌见伟于畴昔」，刘氏不注，五臣改为「嗟」，此未改。鲁灵光殿赋「羌瑰谲而鸿纷」，张载有注，五臣亦未改。前说善「羌」、五臣「嗟」，乃其大概，仍不可执一为例有如此。
注「道书曰」下至「下曰真人」：袁本、茶陵本无此十四字。
注「蔼蔼盛貌」：袁本、茶陵本无此四字。
注「神异经曰」下至「出则天下大水」：袁本、茶陵本无此十八字。
注「蓲华也」：袁本、茶陵本无此三字。
注「通□冬生」：袁本、茶陵本「□」作「曰」。案：疑「曰冬」当作「冬日」也。
注「干之亦」：袁本、茶陵本「亦」作「赤」，是也。以三字为一句。
注「其华离娄相贯连」：袁本、茶陵本「娄」作「楼」，是也。
注「可食槟榔者」：陈云「食」下脱一「食」字。今案：此盖当衍「可」字耳。各本皆衍。
注「以合石贲灰」：案：「石」当作「古」，见下注。各本皆伪。
注「布濩」下至「分布覆被貌」：袁本、茶陵本无此二十三字。
注「蔕花本也菲菲花美貌也」：袁本、茶陵本无此十字。
注「芬馥色盛香散状」：袁本、茶陵本无此七字。
木则枫柙櫲樟：袁本、茶陵本「櫲樟」作「豫章」，注同，是也。案：此尤误改。
平仲桾櫏：袁本、茶陵本作「君迁」，是也。案：此尤误改，注仍作「君迁」未改，可证。字书虽有「桾櫏」字，但刘既不从「木」，善又与刘同，不得取而改之。凡今所论是非，意皆专主善何作。
楠榴之木：案：「楠」当作「南」，注中作「南」，各本皆同。袁、茶陵二本「楠」下有「南」音，盖五臣「楠」而乱之。「南榴」复二字，为一木名，与「柟」之别体作「楠」无涉，五臣误也。
注「尤好可以作器」：袁本、茶陵本无「好」字，是也。
注「宗生」下至「覆万亩之地」：袁本、茶陵本无此四十字。
注「庄子曰」：袁本、茶陵本「子」作「周」，是也。
注「叶重迭貌」：袁本、茶陵本无此四字。
注「轮囷谓屈曲貌」下至「相纠也」：袁本、茶陵本无此十九字。
注「枝柯相重迭貌」：袁本、茶陵本无「枝柯」二字，「迭」作「之」。
注「缛绣」下至「露垂貌」：袁本、茶陵本无此二十一字。
注「言木枝叶」下至「如律吕之畅」：袁本、茶陵本无此十五字。
其上则猿父哀吟：袁本、茶陵本「则」下有「有」字，「猿」作「猿」，是也。
争接县垂：茶陵本「接县」作「县接」，云五臣作「争接县垂」。袁本作「接县」，用五臣也。此盖亦尤改耳。
注「??子」下至「见人啸」：袁本、茶陵本无此十一字。
注「居树上」：袁本、茶陵本作「树上居」，是也。
注「东吾诸郡皆有之」：案：「东吾」当作「江东」。各本皆误。下注「箭」亦有此句，是其证也。
注「上涌云乱叶翚散」：袁本、茶陵本「上」作「腾」，是也。陈云「乱」下有「枝」字，案：古文苑所载有，陈据之校耳。
注「于菟虎也江淮间谓虎为于菟」：袁本二「菟」字皆作「涂」。茶陵本初刻同，后改「菟」。案：「涂」是也。依此则正文当是「涂」字。袁、茶陵二本「菟」下有「徒」音，盖五臣「菟」而各本乱之矣。
注「魑魅魍魉」：袁本「魑」作「螭」，是也。茶陵本亦误「魑」。
注「颖锋也」：案：「锋」当作「镮」。各本皆误。
则篔筜箖箊：袁本、茶陵本「箖」作「林」，注同，是也。案：此尤误改。
柚梧有篁：案：「柚」当作「由」，注中作「由」，各本皆同。「柚」下「由」乃五臣音，盖五臣「柚」而乱之。
注「可以为射筒筒及由梧竹」　案：「射筒」当作「筒射」。各本皆倒。「筒」句绝，「射」下属。详刘注意，篔筜也，林箊也，桂也，箭也，射筒也，由梧也，篻也，簩也，凡八竹，此但可以为「筒」耳，非单名筒也。
注「汉书律历志」：袁本、茶陵本无此五字。
注「伶伦乃之昆仑山之阴嶰谷之中取竹斩之以其厚均者吹之」：袁本、茶陵本此二十四字作「伶伦乃之昆仑阴取嶰谷之竹斩其厚均者而吹之」二十字，是也。
注「凤鶵也」：袁本、茶陵本无此三字。
注「周本纪曰」：袁本、茶陵本无此四字，有「皆」字，属下。
注「非梧桐不栖」：袁本、茶陵本无此五字。
注「驯扰善也」：案：当作「扰驯也」。各本皆伪。
</div>
    <div class="pagination">
<a href="文选详注_page13.html">上一页</a><span>...</span><a href="文选详注_page9.html">9</a><a href="文选详注_page10.html">10</a><a href="文选详注_page11.html">11</a><a href="文选详注_page12.html">12</a><a href="文选详注_page13.html">13</a><span class="current-page">14</span><a href="文选详注_page15.html">15</a><a href="文选详注_page16.html">16</a><a href="文选详注_page17.html">17</a><a href="文选详注_page18.html">18</a><a href="文选详注_page19.html">19</a><span>...</span><a href="文选详注_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
