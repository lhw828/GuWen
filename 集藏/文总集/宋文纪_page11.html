<!DOCTYPE html>
<html>
<head>
    <meta charset="UTF-8">
    <title>宋文纪 - 第 11 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文纪 - 第 11 页/共 28 页</h1>
    <div class="content">　　魏人狂凶自送近服伪将即毙酋长伤残实天威所丧卿诸人忠勇之効也吾式遏无素致境芜民瘠负乘之愧允当其责近乞退谢愆不蒙垂许故以报卿
　　答元凶劭书
　　【文帝太子劭与弟濬并多过失虑上知使女巫严道育上天陈请欲令过不上闻劭等敬事号曰天师遂为巫蛊以玉人为上形像埋于含章殿前劭姊东阳主应阁婢王鹦鹉及其养子陈天兴黄门庆国等并预其事劭以天兴补队主东阳主薨劭虑言语难密与濬谋嫁鹦鹉与濬府佐沈懐逺为妾因临贺公主啓上上遣人诘让劭惧驰书告濬濬答书凡劭濬相与书疏皆为名号谓上为彼人或以为其人以江夏王义恭为佞人东阳主第在西掖门外故云南第王即鹦鹉姓躬上啓闻者令道育上天白天神也懐逺虑鹦鹉与天兴私通请劭杀之庆国具以其事白上上惊惋即遣收鹦鹉封籍其家得劭濬书数百纸皆咒咀巫蛊之言得所埋像于宫内道育变服为尼逃匿东宫濬徃京口又载以自随及濬自京口入朝遣还京为行留处分至京数日而事发上使左右朱法瑜密责让濬辞甚哀切并赐书濬当镇江陵复载道育徃东宫欲将西上事泄须检覈废劭赐濬死濬报劭因谋弑逆世祖讨并诛之】
　　奉令伏深惶怖啓此事多日今始来问当是有感发之者未测源由耳计临贺故当不应翻覆言语自生寒热也此姥由来挟两端难可孤保正尔自问临贺冀得审实也其若见问当作依违答之天兴先署先人府仕不审监上当无此簿领耳急宜犍之殿下巳见王未宜依此具令严自躬上啓闻彼人若为不已正可保其余命或是大庆之渐
　　文帝赐始兴王濬书【类附】
　　鹦鹉事想汝巳闻汝亦何至迷惑乃尔且沈怀逺何人其讵能为汝隠此耶故使法瑜口宣投笔惋慨
　　与元凶劭书
　　【当元凶劭弑逆召濬问状濬劝杀荀赤松等已及劭将败劝劭入海辇珍寳缯帛下船乃复与劭书人情离散故行计不果所云尼即严道育】
　　船故未至今晩期当于此下物令毕愿速敕谢赐出船舰尼巳入台愿与之明日决也臣犹谓车驾应出此不尔无以镇物情
　　又与世祖书
　　【初世祖爲武陵王入讨元凶传檄京邑劭使濬又与世祖书乌羊者南平王铄法师者世祖之世子小名】
　　闻弟忽起狂檄阻兵反噬缙绅愤叹义夫激怒古来陵上内侮谁不夷灭弟洞览坟籍岂不斯具今主上天纵英圣灵武宏发自登宸极威泽兼宣人怀甘死之志物竞含生之节弟防眷遇着自少长东宫之懽其来如昨而信惑奸邪忘兹恩友此之不义人鬼同疾今水步诸军悉巳备办上亲御六师太保又秉钺临统吾与乌羊相寻即道所以淹霆缓电者犹冀弟迷而知返耳故畧示怀言不尽意主上圣恩每厚法师今在殿内住想弟欲知消息故及【并宋书】
　　南平王铄【字休文帝第四子歴侍中司空初爲元凶所任孝武帝毒杀之】答魏若库辰树兰移书
　　【时疆场之民多相侵盗宋元嘉二十五年魏豫州刺史北并侯若库辰树兰移书豫州宋豫州刺史南平王铄铄答之】
　　知以边氓扰动多有叛逆欲杜絶奸宄两息民患又欲迭送奔亡禁其来徃申告嘉贶实获厥心但知和好以来矢言每缺侵轶之弊屡违义举任情背叛专肆暴畧岂惟窃犯王黎乃害及行使顷诛讨蛮髦事止畿服或有狐奔鼠窜逃首北境而辄便苞纳待之若旧资其粮仗纵爲防贼徃歳擅兴戎旅祸加孩耄罔顾善邻之约不惟疆域之限来示所云彼并行之虽丰辞盈观即事违实兴嫌长乱实彼之由反以爲言将违躬厚之义疆场之民有自来矣且相期有素本不介怀若于本欲消姧弭暴永存匪石宜先谨封守斥遣诸亡惊蹄逸镞不妄入境则边城之下外戸不闭王制严明岂当独负来信若王命奔越侵盗彼民斯固刑之所取无劳逺及自荷阃外思阐皇猷每申饬守宰务敦义让徃诚未布能不愧怍当重约示以副至怀【并宋书】
　　竟陵王诞【字休文文帝第六子】
　　奉孝武帝表【世祖入讨元凶诞时爲防州刺史并势举兵有奔牛之防及南郡王义宣反处分平定皆诞力也上颇相疑惮出爲南兖州刺史诞既见猜亦潜爲之备道路常云诞反建平三年有建康民陈文绍防之告上乃使有司奏贬爲侯遣令之国以义兴太守桓闇爲兖州刺使袭诞至广陵爲诞所杀遂遣车骑大将军沈庆之讨之诞奉表投之城外拒战城防见害】
　　徃年元凶祸逆陛下入讨臣背凶赴顺可谓常节及丞相构难臧鲁恊从朝野怳惚感怀忧惧陛下欲百官羽仪星驰推奉臣前后固执方赐允俞社稷获全是谁之力陛下接遇慇懃累加荣宠骠骑扬州旬月移授恩秩频加复赐徐兖仰屈皇储逺相饯送臣一遇之感感此何防庶希偕老永相娯慰岂谓陛下信用谗言遂令无名小人来相掩袭不任枉酷即加诛剪鼠雀贪生仰违诏敕令亲勒部曲镇扞徐兖先经何福同生皇家今有何愆便成秦越陵锋奋戈万没岂顾荡定以期冀在旦夕右军宣兰爰及武昌皆以无罪并遇枉酷臣有何过复致于此陛下宫帷之丑岂可三缄临纸悲塞不知所言
　　陈文绍告竟陵王诞擅杀书
　　私门有幸亡大姑元嘉中防入台六宫薄命早亡先朝赐赠美人又听大姑二女出入问讯父饶司空诞取爲府史恒使入山图畵道路勤剧备至不敢有辞不复听归消息断絶姑二女去年冒启归诉防陛下圣恩赐敕解饶吏名诞见符至大怒唤饶入交问汝欲死耶诉台求解饶即答官比不听通家信消息断絶若是姊爲启闻所不知诞因问饶汝那得入台饶被问依实启答旣出诞主衣庄庆画师王强语饶汝今年败汝姊误汝官云小人辈敢持台家逼我饶因叛走归诞卽遣王强将数人逐突入家内缚録将还广陵至京口客舎乃陊死井中托云饶惧辠自杀抱痛怀寃冒死归诉
　　刘成告竟陵王诞谋反书
　　息道龙昔伏事诞亲见奸状又见诞在石头城内修乗舆法物习倡警跸道龙私独忧惧向伴侣言之语颇漏泄诞使大吏令监内执道龙道龙逸走诞怒鞭杀监又捕杀道龙
　　陈谈之诉枉书
　　弟咏之昔防诞采録随从歴镇大驾南下爲诞奉送牋书经陟危险时得上闻圣明登阼恩泽周普回改小人使命防勤赐署台位咏之恒见诞与左右小人庄庆傅元祀潜图奸逆言词丑悖每云天下方是我家有汝等不忧不富贵又常防陛下年纪姓讳徃巫郑师怜家祝诅咏之旣闻此语又不见其事恐一旦事发横罹其罪密以告建康右尉黄宣达并有启闻希以自免元祀弟知咏之与宣达来徃自谦言语漏泄即具以告诞诞大怒令左右饮咏之酒逼使大醉因言咏之乗酒骂詈遂被害自顾寃枉事有可哀
　　有司奏贬竟陵王诞
　　臣闻神极尊明大仪所以贞观皇天峻邈化所以幽宣故能经纬甿俗大庇黔首庶道被八纮不遗疏贱之赏威格天区岂漏亲贵之罚此不刋之鸿则古今之恒训谨按元嘉之末天纲崩褫人神哀愤含生丧气司空竟陵王诞义兼臣子任居藩维进不能泣血提戈忘身殉节退不能闭闗拒险焚符斩使遂至拜受伪爵欣承荥宠沉沦奸逆肆于昏放以妻故司空臣湛之女诛亡遗类单舟遄遣披猖千里事哀行路贼忍无亲莫此为甚故山隂傅僧祐诚亮国朝义均休戚重门峻衞不能拒折简之使岩险千里不能庇匹夫之身乃更助虐冯凶抽兵勒刃遂使顿仆牢穽死不旋踵妻子播流庭筵莫立见之者流涕闻之者含叹及神锋首路欃枪东指风巻四岳电扫三江诞犹持疑两端隂规进退陛下频遣书檄告譬殷勤方改奸图末乃奉顺分遣弱旅永塞符文宴安所莅身不越境悖礼忘情不顾物议弯弧跃马务是畋游致奔牛有崩碎之陈新亭无独克之术假威义鋭乞命皇旅竟有何劳而论功伐既防祲廓清大明升曜幽显宅心逺迩云集诞忽星行之悲违开泰之庆迟回顾望淹逾旬朔逆党陈叔儿等泉寳巨亿资货不赀诞收籍所得不归天府辞称天军实入私室又太官东传旧有献御丧乱既平犹加断遏羞庶品回充私赡于号讳之辰遽甘滋之品当惟新之始絶苞苴之贡忠孝两忘敬爱俱尽乃徴引巫史潜考图纬自谓体应符相富贵可期悖意丑言不可胜载遂复遥讽朝廷占求官爵侮宗室诋毁公卿不义不眤人道将尽荷任神州方懐奸慝每闚向宸御妄生规幸多树淫祀显肆防诅遂在石头潜修法物传警称跸拟则天行皆巳骇暴观聴彰布朝野昔内难甫宁玮散佚有御刀利刃擅价诸夏天府禁器厯代所诞密加购赏顿藏私室贼义宣初平余党逃命诞含纵罔忌私窃招纳名工纳巧悉匿私第又引义宣故将裘兴为巳腹心事既彰露犹执欺罔公文面啓矫称旧加以营于制馆僣拟天居引石徴材専擅兴发驱迫士族役同舆皂殚木土之姿穷吞并之势故会稽宣长公主受遇二祖礼级尊崇臣湛之亡身狥国追荣典军诞以广托宅宇地妨蓺植辄逼遗孤顿相驱徙遂令神主宵迁改卜委巷宗戚含伤行路淹涕又縁谿两道积代通衢诞拓宇开垣擅断其一致使径途拥隔川陆阻碍神怒民怨毒徧幽显故丞相临川武烈王臣道规名徳茂亲勳光常防异礼殊荣受自先防者嗣王臣义庆受任西夏灵寝暂移先帝亲枉銮舆拜辞路左恩冠终古事絶常班诞又以庙居宅前固请毁换诏防不许怨怼弥地有腼面目豺狼为性规牧江都希广兵力天徳尚甫申所请仍谓应住东府宜为中台贪冒无厌人莫与比虽圣慈全救每垂容纳而虐戾不悛奸诐弥甚受命还镇猜怨愈深忠规正谏必加鸩毒谄渎肤躁是与比周又矫称符敕设榜开募事发辞寝委罪自下及録事徐灵夀以常署受坐将就囚执舀韩近恭中防军遣吏夏嗣伯密相嘱请求寛桎梏且王僧达临刑之啓事髙阇即戮之辞皆称潜驿徃来遥相要契丑声秽问宣诸遐迩含识能言孰不愤叹又获吴郡民刘成豫章民陈谈之建康民陈文绍等并如诉状则奸情猜志嵗月増积昔周徳初升公旦有流言之舋鲁道方泰季子断逵泉之诛近则淮厉覆车于前义康袭轨于后变发柴竒祸成范谢亦皆以义夺亲情为宪屈况乃上悖天经下诬政道结舋于无妄之辰希幸于文明之日皇穹所不覆厚土所不容夫无礼之诫臣子所宜服膺干纪之刑有国所应慎守臣等参议宜下有司絶诞属籍削爵土收付廷尉法狱治罪诸所连坐别下考论伏愿逺寻宗周之重近监兴亡之由割恩弃私俯顺羣议则卜世灵根于兹克固鸿勲盛烈永永无穷陛下如复隠忍未垂三思则覆皇基于七百挤生民于涂炭此臣等所以夙夜危惧不敢避鈇钺之诛者也
　　建平王宏【字休度文帝第七子厯尚书令中书监】
　　应谠言条议【宏为尚书左仆射明晓政事时普责百官谠言宏上议】
　　臣闻建国之道咸殊兴王之政不一至于开谏致宁防口取祸固前王同轨后王共则秦殷之败语戮刺亡周汉之盛谤升箴显陛下以至徳神临垂精思治进儒礼而崇寛敎哀狱法而黜严刑表忠行而举贞节辟处士而求贤异修废宫而出滞赏撤天膳而重农食禁贵游而弛酤通山泽而易闗梁固巳海内仰道天下知徳今复开不讳之涂奨直辞之路四海希风普天幸甚举蒙采问敢不悉心谨条鄙见置陈如左辞理违谬伏用震詟夫用兵之道自古所慎顷干戈未戢战备宜修而卒不素练兵非夙习且戎卫之职多非其才或以资厚素加或以禄薄帯帖或宠由权门恩自私假既无将领虚尸荣禄至于邉城举燧羽驿交驰而望其擐甲推锋立功阃外譬縁木求鱼不可得矣常谓临难命师皆出仓卒驱乌合之众造次之主貌疎情乖有若秦越岂能使其同力防危济难故奔北相望覆败继有今欲改选将校皆得其人分台见将各以配给领防二军为其摠统令抚养士卒使恩信先加农隙校猎以习其事三令五申以齐其心使动止应规进退中律然后蓄鋭观衅因时而动摧敌防坚折冲于外孙子曰视卒如赤子故可与之共死所以张弮効争先之心吮痈致必尽之命岂不由恩著者士轻其生令明者卒毕其力考心迹事如或有在妄陈肤知追惧乖谬
　　郊庙宜备设乐议【孝建二年有司奏前殿中曹郎荀万秋议郊庙乐于是使内外博议竟陵王诞等五十一人并同万秋议左仆射建平王宏丹阳尹顔竣议各不同众并依宏议】
　　荀万秋议
　　按礼祭天地有乐者为降神也故易曰雷出地奋豫先王以作乐崇徳殷荐之上帝以配祖考周官曰作乐于圜丘之上天神皆降作乐于方泽之中地只皆出又曰乃奏黄钟歌大吕舞云门以祀天神乃奏大簇歌应钟舞咸池以祀地只由斯而言以乐祭天地其来尚矣今郊享阙乐窃以为疑祭统曰夫祭有三重焉献属莫重于祼声莫重于升歌舞莫重于武宿夜此周道也至于秦奏五行魏舞咸熈皆以用享爰逮晋氏泰始之初傅作晋郊庙歌诗三十二篇元康中荀蕃受诏成父朂业金石四县用之郊庙是则相承郊庙有乐之证也今庙祠登歌虽奏而象舞未陈惧阙备礼夫圣王经世异代同风虽损益或殊降杀迭运未尝不执古御今同规合矩方兹休明在辰文物大备礼仪遗逸罔不具举而况出只降神辍乐于郊祭昭徳舞功有阙于庙享谓郊庙宜设备乐
　　建平王宏议
　　圣王之徳虽同创制之礼或异乐不相沿礼无因袭自寳命开基皇符在运业冨前王风振通古朝仪国章并循先代自后晋东迁日不暇给虽大典略备遗阙尚多至于乐号庙礼未该徃正今帝徳再昌大孝御防宜讨定礼本以昭来叶寻舜乐称韶汉改文始周乐大武秦革五行眷夫祖有功而宗有徳故汉髙祖庙乐称武徳太宗庙乐曰昭徳魏制武始舞武庙制咸煕舞文庙则祖宗之庙别有乐名晋氏之乐正徳大豫及宋不更名直为前后二舞依据昔代义舛事乖今宜厘改权称以凯容为韶舞宣烈为武舞祖宗庙乐摠以徳为名若庙非不毁则乐无别称犹汉髙文武咸有嘉号恵景二主乐无余名章皇太后庙依诸儒议唯奏文乐何休杜预范注初献六羽并不言佾者佾则干在其中明妇人无武事也郊祀之乐无复别名仍同宗庙而已寻诸汉志永至等乐各有义况宜仍旧不改宋及东晋太祝惟送神而不迎神近议者或云庙以居神恒如在也不应有迎送之事意以为并乖其哀立庙居灵四时致享以申孝思之情奉神升降无常何必恒安所处故祭义云乐以迎来哀以送徃郑注云迎来而乐乐亲之来送徃而哀哀亲之返其享否不可知也尚书有神天又诗云神保遹归注曰归于天地也此并云神有去来则有送迎明矣即周肆夏之名备迎送之乐古以尸象神故仪礼祝有迎尸送尸近代虽无尸岂可阙迎送之礼又傅有迎神送神歌辞明江左不迎非旧典也
　　丹阳尹顔竣议
　　徳业殊称则干羽异容时无沿制故物有损益至于礼失道諐称习忘反中兴厘运视聴所革先代缪章宜见刋正郊之有乐盖生周易周官厯代着议莫不援准夫扫地而祭器用陶匏唯质与诚以章天徳文物之备理固不然周官曰国有故则旅上帝及四望又曰四圭有邸以祀天旅上帝两圭有邸以祀地旅四望四望非地则知上帝非天孝经云郊祀后稷以配天宗祀文王于明堂以配上帝则豫之作乐非郊天地大司乐职奏黄钟歌大吕舞云门以祀天神郑注天神五帝及日月星辰也王者以夏正月祀其所受命之帝于南郊则二至之祀又非天地考之众经郊祀有乐未见明证宗庙之礼事炳载籍爰自汉元迄乎有晋虽时或更制大抵相因为不袭名号而巳今乐曲沦灭知音世希改作之事臣闻其语正徳大豫礼容具存宜殊其徽号饰而用之以正徳为宣化之舞大豫为兴和之舞庶足以光表世烈悦被后昆前汉祖宗庙处各异主名既革舞号亦殊今七庙合食庭殿共所舞蹈之容不得庙有别制后汉东平王苍已议之矣又王肃韩只以王者徳广无外六代四夷之舞金石丝竹之乐宜备奏宗庙愚谓苍肃只议合于典礼适于当今
　　建平王宏又议
　　竣据周礼孝经天与上帝连文重出故谓上帝非天则易之作乐非谓祭天也按易称先王以作乐崇徳殷荐之上帝以配祖考尚书云肆类于上帝春秋传曰告昊天上帝凡上帝之言无非天也天尊不可以一称故或谓昊天或谓上帝或谓昊天上帝不得以天有数称便谓上帝非天徐邈推周礼国有故则旅上帝以知礼天旅上帝同是祭天言礼天者谓常祀也旅上帝者有故而祭也孝经称严父莫大于配天故云郊祀后稷以配天宗祀文王于明堂以配上帝既天为议则上帝犹天益明也不欲使二天之同故变上帝尔周礼祀天之言再见故郑注以前天神为五帝后冬至所祭为昊天竣又云二至之祀又非天地未知天地竟应以何时致享记云扫地而祭器用陶匏者明所用质素无害以乐降神万秋谓郊宜有乐事有典据竣又云东平王苍以为前汉诸祖别庙是以祖宗之庙可得各有舞乐至于祫祭始祖之庙则専用始祖之舞故谓后汉诸祖共庙同庭虽有祖宗不宜入别舞此诚一家之意而未统适时之变也后汉从俭故诸祖共庙犹以异室存别室之礼晋氏以来登歌颂美诸室继作至于祖宗乐舞何独不可迭奏茍所咏者殊虽复共庭亦非嫌也魏三祖各有舞乐岂复是异庙耶
　　大驾属车议【孝建元年有司奏尚书令建平王宏参议诏可】
　　有司奏
　　案汉胡广蔡邕并云古者诸侯贰车九乘秦灭六国兼其车服故王者大驾属车八十一乘尚书御史乘之最后一车悬豹尾法驾则三十六乘检晋江左逮至于今乘舆出行副车相承五乘
　　建平王宏参议
　　八十一乘义兼九国三十六乘无所准并不出经典自邕广传説又是从官所乘非帝者副车正数江左五乘俭不中礼案周官云上公九命贰车九乘侯伯七命车七乘子男五命车五乘然则帝王十二乘
　　湘东太妃周忌议【孝建元年湘东国刺称国太妃去三十年闰六月二十八日薨未详周忌当在六月为在七月勒礼官议正博士丘迈之议左仆射建安王宏谓宜以七月为祥忌】
　　丘迈之议
　　案吴商议闰月亡者应以本正之月为忌谓正闰论虽各有所执商议为允宜以今六月为忌
　　建平王宏议
　　迈之议不可准据案晋世及皇代以来闰月亡者宜闰之后月祥宜以来七月为祥忌
　　王偃丧服议【孝建三年三月有司奏勒礼官处正重加硏详以宏议为准诏可】有司奏
　　故散骑常侍右光禄大夫开府仪同三司义阳王师王偃丧逝至尊为服缌三月成服仍即公除至三月竟未详当除服与不又皇后依朝制服心防行防三十日公除至祖葬日临防当着何服又旧事皇后心防服终除之日更还着未公除时服然后就除未详今皇后除心制日当依旧更服为但释心制中所着布素而已勒礼官处正
　　太学博士王应之议【通典王膺之】
　　尊卑殊制轻重有级五服虽同降厌则异礼天子止降旁亲外舅缌麻本在服例但衰绖不可以临朝享故有公除之议虽释衰袭冕尚有缌月之制愚谓至尊服三月既竟犹宜除释
　　又议
　　吉凶异容情礼相称皇后一月之限虽过二功之服巳释哀防所极莫深于尸柩亲见之重不可以无服案周礼为兄弟既除防以及其葬也反服其服轻防虽除犹畜衰以临葬举轻明重则其理可知也愚谓王光禄祖葬之日皇后宜反齐衰
　　又议
　　防礼即逺变除渐轻情与日杀服随时改权礼既行服制巳变岂容终除之日而更重服乎案晋太始三年武帝以朞除之月欲反重服拜陵频诏勤勤思申棘心于时朝议譬执亦遂不果愚谓皇后终除之日不宜还着重服直当释除布素而已
　　太常丞朱膺之议
　　凡云公除非全除之称今朝臣私服亦有公除犹自穷其本制膺之云晋武拜陵不遂反服此时是权制既除衰麻不可以重制耳与公除不同愚谓皇后除心制日宜如旧反服未公除时服以申创巨之情
　　国子博士蘓玮生议
　　案三日成服即除及皇后行防三十日礼无其文若并谓之公除则可粗相依准凡诸公除之设盖以王制夺礼葬及祥除皆宜反服未有服之于前不除于后虽有齐斩重制犹为功缌除丧夫公除暂夺岂可遂以即吉耶愚谓至尊三月服竟故应依礼除释皇后临祖及一周祥除并宜反服齐衰
　　尚书令建平王宏议
　　至尊缌制终止举哀而已不湏释服【余同朱膺之议】
　　前祠部郎中周景逺议
　　权事变体五服俱革缌麻轻制不容独异谓至尊既已公除至三月竟不复有除释之义
　　义阳王昶【字休道文帝第九子歴徐州刺史前废帝时畏诛奔魏】
　　请改葬竟陵王诞表【前废帝即位昶为征北将军徐州刺史道经广陵上表诏聴礼葬】
　　窃闻淮南中雾眷求遗绪楚英流殛爱存丘墓并难结两臣义开二主法虽事断礼或情申伏见故贼刘诞称戈犯节自贻逆命膏斧婴戮在宪巳彰但寻属忝皇枝位叨列辟一以罪终魂骸莫赦生均宗籍死同匹竖旅窆委杂封树不修今嵗月逾迈愆流亹徃践境兴懐感事伤目陛下继明升运咸与惟新大徳方临哀矜未及夫栾布哭市义犯雷霆田叔钳赭志于夷戮况在天伦何独无感伏愿稽若前准降申丹志乞薄改褊祔微表窀穸则朽骨知荣穷泉识荷临纸哽恸辞不自宣
　　前废帝诏报
　　征北表如此省已慨然诞及妻女并可以庶人礼葬并置守卫
　　建安王休仁【文帝第十二子厯司徒尚书令扬州刺史为明帝所害】
　　陈贵妃礼敬议【明帝泰始二年有司奏皇太子所生陈贵妃礼秩既同储宫未详宫臣及朝臣并有敬否妃主在内相见又应何仪博士王庆绪议百僚内外礼敬贵妃应与皇太子同其东朝臣理归臣节太常丞虞愿等同庆绪建安王休仁议参详休仁议为允诏可】
　　礼云妾既不得体君班秩视子为序母以子贵经着明文内外致敬贵妃诚如庆绪议天子姬嫔不容通音介于外虽义可致防不应有牋表
　　皇太子车服议【泰始四年尚书令建安王休仁防议诏可】
　　天子之子与士齿让逹于辟雍无生而贵者也既命而尊礼同上公周制五等车服相涉公降王者一等而已王以金辂赐同姓诸侯象及革木以赐异姓侯伯在朝卿士亦凖斯礼按如此制则东宫应乘金辂自晋元过江礼仪疏舛王公以下车服卑杂唯有东宫礼秩崇异上次辰极下絶侯王而皇太子乘石山安车义不见经事无所出礼所谓金玉辂者正以金玉饰辂诸末耳左右前后同以漆画秦改周辂制为金根通以金薄周匝四面汉魏二晋因循莫改逮于大明始偹五辂金玉二制并类金根造次瞻覩殆无差别若锡之东储于礼嫌重非所以崇峻陛级表示等威且春秋之义降下以两臣子之义宜从谦约谓东宫车服宜降天子二等骖驾四马乘象辂降龙碧旂九叶进不斥尊退不逼下沿古酌时于礼为衷
　　巴陵王休若【文帝第十九子厯江州刺史为明帝所害】
　　移东土檄【孔顗前废帝时为寻阳王子房右军长史行会稽郡事及太宗即位召为太子詹事顗以时都下罄竭逺近叛离起事必克遂拥子房发兵吴郡吴兴晋陵一时响应上遣休若董统东讨诸军移檄东土觊等兵败被杀】
　　盖闻衅集有兆祸至无门倚伏之来实惟人致故嚣述贪乱终殄宗祀昌宪构氛旋润斧钺斯则昭彰记牒炯戒今古者也自国步时艰三纲道尽神歇灵绎璿业缀旒皇上仁雄集瑞英叡应厯凤仪熛升龙煇电举荡秽紫枢不俟鸣条之誓凝政中防不肆漂杵之威是以坠维再造亏天重构幽明裁纪标配斯光而羣凶恣虐协扇童孺蕞尔东垂复沦丑迹邪回从慝蜂动蚁附圣图霆发神威四临羽驲所届义旅云属搀钺所麾逆徒氷泮胜负之效皎然巳显司徒建安王英猷冠世董率元戎骠骑山阳王风畧夙昭抚厉中陈或振霜江蠡或腾焱荆河金甲烛天庭嚣声震海浦前将军吴兴太守张永东南标秀协赞戎机建威将军沈懐明镇东中兵参军刘亮武衞将军夀寂之霜锐五千熊腾虎步龙骧将军王穆之龙骧将军顿生鉄骑连羣风驱电迈右军将军齐王射声校尉姚道和楼舰千艘覆川盖汜左军垣恭祖步兵校尉杜右文冗从仆射全景文员外散骑侍郎孙超之并率虎旅骆驿云赴殿中将军杜敬真殿中将军陆攸之建武将军吴喜甲楯一万分趣义兴予猥承人乏总司戎统耸劔东驰申愤海曲歕气则白日尽晦刷马则清江倒流以此伐叛何勍不勦以此柔服何顺不懐愍彼羣迷弗辨尧桀螳黾微命拟雷霆之冲巳枯之叶当霜飚之队尺竪所为寒心匹妇所为叹息夫因祸提庆资败为成前监不忘后事明筮若能相率归顺投兵効欵则福钟当年祉覃来裔孰知身轘宗屠鬼餧魂泣者哉详镜安危自求多福
　　晋平王休祐【文帝第十三子歴骠骑将军南徐州刺史明帝拉杀之】
　　与殷琰书【琰陈郡长平人歴少府加给事中】
　　【晋安王子勋反以琰督豫司二州豫州刺史琰家累在京邑义欲奉顺前右军叅军杜叔寳等并劝琰同逆琰素无部曲门义不过数人无以自立受制于叔寳等太宗知琰事不获巳犹欲羁縻之以琰兄前中书郎瑗为司徒右长史子邈为山阳王休祐骠骑叅军太宗遣辅国将军刘勔等西讨休祐出镇歴阳为诸军总统勔进军小岘时休祐与琰书上又遣王道隆赍诏宥琰罪勔又与琰书并以琰兄瑗子邈书与之琰本无反心事由力屈前后屡遣送诚牋而众心持疑莫能相一故归顺之计每多愆塞婴城愈固】
　　君本文弱素无武干是远近所悉且名器清显不应复有分外希觊近者之事当是刼于凶竖不能守节今大军长驱巳造城下势孤援絶祸败交至顾昔情款犹有恻然圣上垂天地之仁开不世之泽好生恶杀遐迩所闻顾琛王昙生等皆军败迸走披草乞活尚防恩恕晏处私门今神锋所临前无横陈况竆城弱众残伤之余而欲自固乎若开门归顺自可不失富贵将佐小大竝保荣爵何故茍困士民自求韲脍身膏斧镬妻息并尽老兄垂白东市受刑耶幸自思之信言不爽有如皎日【宋书】
　　刘勔与殷琰书【类附】
　　昔景和凶悖行絶人伦昏虐险秽谏诤杜塞遂残毁陵庙芟刈百僚纵毒穷凶靡有纪极于时人神回遑莫能自保中内士庶咸愿一匡予职在直衞目所备覩主上神机天发指麾克定横流涂炭一朝太平扶危拯急实冠终古而四方持疑成此乖逆资斧所临每从偃简足下以衣冠华胄信槩夙昭附戾从违犹见容养贤兄长史阶升清列贤子防军亦塞国网间者进军宛唐计由刘顺退众闭城当时未了过蒙朝恩谬充将帅蚤承风素情有依然今皇威逺申三方蹙弱胜败之势皎然可览王御史昨至主上敕骠骑教贤兄贤子书今悉遣送百代以来未有恩曲宥乃至于此且朝廷方宣示大义惟新王道何容摽虚辞于士女失国信于一州以足下明识渊见想必不俟终日如其孤背亭毒弗忌屠防者便当穷兵肆武究法极刑将恐贵门无复祭祀之主坟垄无埽洒之望进谢忠臣退慙孝子名实两丧没有余责扶力畧白幸加研览【初琰长史厐道隆司马刘顺皆劝琰同子勋及子勋进兵顺与栁伦皇甫道烈厐天生等东据宛唐与勔相持守四月】
　　刘勔又与殷琰书
　　【子勋以厐孟蚪为司州刺史率精兵五千救义阳并解夀阳之围勔遣吕安国进军破孟蚪于蓼潭义军主陈肫又破之于汝水孟蚪走向义阳义阳已为王谟子昙善起义所据乃逃于蛮中八月皇甫道烈栁伦等二十一人闻孟蚪败并开门出降勔因又与琰书琰将降先送休祐内入出城然后开门时琰有疾以板舆与诸将帅面防请罪勔并抚宥无所杀戮】
　　栁伦来奔具相申述方承足下迹纒秽乱心秉忠诚惘然穷愁不亲戎政去冬开天之始愚迷者多如足下流比进非社稷宗臣退无顾命寄托朝廷既不偏相嫌责足下亦复无所独愧程天祚已举城归顺厐孟蚪又继迹奔亡刘胡困于钱溪袁顗欲战不得椎理揆势亦安能乆且南方初起连州十六拥徒百万仲春以来无战不北摧防殄灭十无一二南凭袁顗弱卒北恃足下孤城以兹定业恐万无一理方今国网踈畧示举宏维比日相白想亦已具矣且伦等皆是足下腹心牙爪所以防手相舍非有怨恨也了知事不可济祸害巳及故耳夫拥数千乌合抗天下之兵倾覆之状岂不易晓假令六蔽之人犹当不为其事况复足下少祖名教疾殁世无称者耶所以复有此白者实惜华州重镇鞠为茂草兼伤贵门一日屠灭足下若能封府库开四门宣语文武示以祸福先遣咫尺之书表逹诚欵然后素车白马来诣辕门若令足下髪肤不全儿侄雕耗者皇天后土实闻此言至辞不华宁复多白【并宋书　子勋即伪位于寻阳遣豫州刺史刘胡率众来屯鹊尾又遣安北将军袁顗摠统众军台军屯据前谿断顗等粮援胡遣将攻之大败焚营遁走顗亦南奔】
　　桂阳王休范【文帝第十八子】
　　与袁粲禇渊刘秉书【粲渊见后　秉字彦节宋宗室厯尚书令与粲同害休范谨涩无才能为骠骑大将军江州刺史及太宗晏驾主幼时艰休范自谓宗戚莫二应居宰辅事既不至怨愤弥结朝廷知其有异志密相防御议以休范居寻阳上流以皇弟晋熈王爕为郢州刺史配以资力出镇夏口虑为休范所拨留自太洑去不过寻阳休范大怒遂举兵反发自寻阳与袁粲等书至新林朝廷震动萧道成次新亭屯骑校尉黄回伪降宣道成意防回与越骑校尉张敬儿直前斩休范首】
　　夫治政任贤宜亲踈相辅得其经纬则结防可及失其规矩则危亡可期汉承战国之余伤周室衰殄立磐石之宗而致七国之乱魏革汉典创于前失遂使诸王絶朝聘之礼是以根疎叶枯政移异族今宗室衰防自昔未有泰宁之世足以为譬孤子忝枝皇族预闗兴毁虽欲忘言其可得乎髙祖武皇帝升叡三光涤纷四表太祖文皇帝钦明冠古资干承厯秉钺西服鸣銮东京捜贤选能纳竒赏异孝武皇帝岐嶷天纵先机雷发陵波静乱宏业中兴储嗣不腆遂贻祸难于时建安王以家难频遘宜立长主明皇帝恢朗渊懿仁润含逺奉戴南面允合天人而太尉以年长居卑怨心形色栁欣慰等规行不轨事迹披猖骠骑以忤顔失防应对不顺在蕃刻削怨结人鬼先帝明于号令岂枉法为亲二王之衅实自由巳但司徒巴陵王劳谦为国中流事难有不世之勲奉时如天事兄犹父非惟令友信为国器唐叔之忠而受管蔡之罪亲戚哀愤行路嗟叹王地借光洁徳厌民望并无寸罪受毙谗邪先帝穆于友于留心亲戚去昔事平之后面受诏诲礼则君臣乐则兄弟升级赐赏动不移年抚慰孜孜恒如不足岂容一旦阋墙致此祸害良有由也先帝寝疾弥年体疲膳少虽神照无亏而虑有失徳补阙拾遗责在左右于时出入卧内唯有运长道隆羣细无状因疾遘祸见上不和知无瘳拯虑晏驾之日长王作辅夺其宠柄不得自専是以内假帝防外托朝议防辞诡貌万类千端升进奸回屠斥贤哲外矫天则内诬人鬼是以星纪违常羲望失度昔魏颗择命春秋美之秦穆殉良诗有明刺臣子之节得失必书不及匡谏犹以为罪交间苍蝇驱扇祸戮爵以货重才由贫轻先帝旧人无罪黜落荐致乡亲徧布朝省谄防亲狎者飞荣玉除静立贞粹者柴门生草事先闗巳虽非必行若不谘询虽是必抑海内逺近人谁不知未解执事不加斧钺遂致先帝有杀弟之名丑声遗于君父格以古义岂得为忠先帝崩殂若无天地理痛常情便应赴泣但兄弟枉酷巳防谗细孤子巳下复触奸机是以望陵坟而摧裂想銮旂而抽恸虽复才微寄宠而地属负荷顾命之辰曽不见及分崩之际诏出两竖天诱其衷得居乎外若受制羣邪则玉石同碎矣以宇宙之基一旦受制卑琐刘氏家国使小人处分终古以来未有斯酷昔石显曹节方今为优而望之仲举由以致弊至于遭逢丑慝岂有古今者乎诸贤胄籍冠冕世厯忠贞位非恩树勲岂宠结忧国勤王社稷之镇岂可含纵谗凶坐观倾覆自惟宋室未殒得以推移者正内赖诸贤防勒奸轨外有孤子跨据中流而人非金石何能支久走一亏落则本根莫庇当今主上冲幼宜明典章征虏之镇不见慰省逆旅徃来尚有顾眄骨肉何雠逼使离隔禽兽之心横生疑贰经由此者每加约截同恶相求有若市贾以孤子知其情状恒恐以此乘之钳勒州郡过见防御近遣西南二使统内宣传不容恐惧即遣啓并有别书若以孤子有过便应鸣鼔见伐如其不尔宜令各有所归与杀不辜宪有常辟三公之使无罪而斩鄙虽不肖天子之季父卑小主者敢不如是乎孤子承奉今上如事先朝夙宵恭敬散心云日晦望表驿相从江衢有何亏违顿至于此既巳甘心其可再乎如徃来所说以孤子纳士为尤此辈惧其身罪岂为国计在昔四豪列国公子犹博引广纳门客三千况孤子位居鼎司捍衞畿甸且今与昔异咸所知也魏人陵掠江淮侵逼主上年穉宗室衰微邪僣用命亲贤结舌疆场婴涂炭之苦征夫有勤役之劳瓜时不代齐犹致祸况长淮戍卒厯年怨思不务拓逺强邉而先事国君亲戚以此求心何事非乱又以缮治盆垒复致嚻声自晋宋之灾积贮百万孤子到镇曽不数千里且修城池整郭邑为治常理复何足致嫌耶若以中流清荡则任农夫不应实力彊兵作镇姑熟俱妨防害岂得独嫌于此昔成王之明而为流言致惑若使金縢不闻则周公无以自保乐毅归赵不忍谋燕况孤子礼则君臣恩犹父子者乎所以枕戈泣血祗以兄弟之雠尔观其不逞之意岂可限量设使遂其虐志诸君欲安坐得乎唇亡齿寒理不难见桂蠧必除人邪必翦枉突徙薪何劳多力望便执録二竖以谢寃魂则先帝不失顺悌之名宋世无枉笔之史此州地居形要路枕九江控跨马越闗而至重气轻死排薮竞出练甲照水总戈成林劋此纎何患不克但千钧之弩不为鼷鼠发机欲使薰莸内辨晋阳外息尔功有所归不亦可乎便当投命有司谢罪天阙同奉温凊齐心庶事伊霍之任非君而谁周召之职颇以自许左提右挈无媿古人昔平勃刚断产禄蚤诛张温趦趄文台扼腕事之枢机得失俄顷徃车今辙庶无惑焉近持此意申之沈攸其愤难不解诸王致此既知祸原锐然奋发蓄兵厉卒以俟同举张兴世发都日受制凶党扬颿直逝遂不见遇孤子近遣信申述奸祸方大惆惋追恨前迷比者信使每申勤款王奂佐郢兵权在握厥督屠狂朝野嗟痛犹父之怨宁可与之比肩孤子此举増其忼慨义之所劝其应犹响诸君或未得此意故先告懐徙倚一隅迟及委问孤子哀疾尫毁穷尽无日庶规史防死不忘本临纸荒哽言不诠第【宋书任农夫临淮人朝廷虑休范东下以农夫为辅师将军淮南太守戍姑孰】
　　江淹敕为朝贤荅休范书
　　昔妫道鼎昌干羽未能戢姬徳昭宣长旌犹巻舒焚衣毁冕有自来矣皇宋灵武诞命【缺】道郁终三后连光四圣沓轨或经天纬地构紫灵之符调风偃海隆黄旗之祚莫不颂满金石声彯宇宙者也暨我太宗明皇帝惟岳降圣重耀函夏延礼璧台访道衢室平阳之后巻迹慙灵空同之君敛功谢徳是以防云祥风之瑞布濩区中梯山践火之俗款徼请吏跨商轶夏洗周涤汉道徳优衍犹不封禅遐灵在天余恵无泯主上文明金相穆然玉色履璧之祯获珪之应着在纪嵗仁浸污河恵爱秋草想亦君之所闻也重以先帝灵畧潜通英辔逺驭受话言必忠贞方肃之臣奉风声必防恭匪懈之士明时琴瑟鼎铉之盛且被于宁世而忽觌来书以惋以慨君为齐梁楚越之士鼎贵一时金玉满堂文马千驷爵授汤沐冠盖于道惟名尊崇谁与为雄而出言效尤吐音入戾举旗类社志窃神禁称兵敛众遂窥外闗今朝无阙政顿构凌上之节室无嬖竖坐生莫大之衅鸱枭赭衣号称徒党主萃渊薮宁滋之甚不臧不轨不忠不义未有若斯者也宗枝之衅逺则吴楚见禽于一壁磐石之孽近则江荆面缚于小将此成败兰艾之鉴又亦君之所知也闻彼虹饮鼠舞之异早见物征河北陇右之謡巳露童咏所谓妖由人作孽不可逃然桓侯之患良助寒心今羽林黄头骆驿争引熊渠佽飞首尾电发伏波楼船掩江蔽汜渡辽甲卒充野布隰加以先天葢世之略荡海拔山之威任辅沛陈羽林鹢鸼露动龙骧精骑风驱然后六师云起九军星连蜺旌外江虹艗中水金甲映平陆铁马炤长原蹴南岳而永慨瞰九而懐恐伐罪吊民复验于兹甫刑三千惟此为大仆才等不羁志沥丹欵故奏祸福行矣怅然袁禇刘萧等疏【袁粲禇渊刘秉萧道成　明时上有脱句任辅沛以下至风驱以下缺误　江文通集】
　　西阳王子尚【字孝师孝武帝第二子初封西阳王改封豫章为明帝所害】山湖禁科奏【子尚大明初为扬州刺史上言有司检壬辰诏书占山护泽彊盗律论赃一丈以上皆弃市尚书左丞羊希以其禁严刻立制五条从之】
　　山湖之禁虽有旧科民俗相因替而不奉熂山封水保为家利自顷以来頽弛日甚冨彊者兼岭而占贫弱者薪蘓无托至渔采之地亦又如兹斯寔害治之深蔽为政所宜去絶损益旧条更申恒制【民杜氏通典作人】
　　尚书左丞羊希议【希保兄子为广州刺史见害】
　　壬辰之制其禁严刻事既难遵理与时弛而占山封水渐染复滋更相因仍便成先业一朝顿去易致嗟怨今更刋革立制五条凡是山泽先常熂爈种养竹木杂果为林及陂湖江海渔梁防鮆场常加功修作者聴不追夺官品第一第二聴占山三顷第三第四品二顷五十畆第五第六品二顷第七第八品一顷五十畆第九品及百姓一顷皆依定格条上赀薄若先巳占山不得更占先占阙少依限占足若非前条旧业一不得禁有犯者水土一尺以上竝计赃依常盗律论停除咸康二年壬辰之科【嗟怨通典作怨嗟先常作先恒养竹木杂果为林作种竹木薪果为林常加作恒加】晋安王子勋【字孝徳孝武帝第三子厯江州刺史明帝初举兵败诛】
　　传京邑檄【子勋出镇江州邓琬为镇军长史寻阳内史行江州事前废帝狂悖遣使赍药将赐子勋死琬与録事防军陶亮等决计举兵使记室防军茍道林为檄文会太宗弑废帝自立进子勋车骑将军开府仪同三司琬等拒命进道传檄京师奉子勋即位寻阳兵败并见杀　子勋起兵防军事顾昭之沈伯玉茍道林等防管书记初檄出道林此未详孰撰】
　　阳六数艰云雷相袭髙皇受厯时乘云辔顿于促路文祖定祥系昭睿化翦于中年二凶纵祸三纲理灭宗王俛首姑息逆朝枕戈无闻偷荣有秩孝武皇帝释位泣血纠义入讨投袂戎首亲戮鲸鲵九服还辉两仪更造而穷旻不恵弃离万国皇运重替嗣王荒滛孤以不才任居藩长大惧宗稷殱覆待日故招徒楚郢飞檄京甸志遵前典黜幽陟明庶七庙复安海昬有绍岂圗宋未悔祸弑乱奄臻遂矫害明茂簒窃天寳反道效尤蔑我皇徳干我昭穆寡我兄弟恣鸱鸮之心蹈伦颖之志覆移鼎祚诬罔天人藐孤同气犹有十三圣灵何辜而当乏响昔隆周弛御晋郑是依盛汉中陵居章抗节支苖轻属犹或忘躯况孤忝惟人子情地兼切号感一隅心与事痛是用饮血袵金誓复宗祀今遣辅国将军谘议领中直兵孙冲之龙骧将军陈绍宗率螭虎之士组甲二万防流电发迳取白下龙骧将军领中直兵薛常寳建威将军领中直兵沈懐寳长防万刃羽骑千羣迳出南州直造朱雀宁朔将军谘议领中直兵陶亮龙骧将军焦度摠中黄之旅枭雄三万风卷江介云临石头建威将军张冽龙骧将军何休明提育获之徒劲悍之卒邪趋金陵北指阊阖龙骧将军张系伯龙骧将军陈庆勒轻鋭五千强弩一万飞锋班凟齐会西明冠军将军寻阳内史邓琬提湘雍之兵勇敢四万授律摠戎飚集京邑征虏将军领府司马张悦苍兕千艘水军五万大董羣校络绎继道冠军将军豫章内史刘衍宁朔将军武昌太守刘弼宁朔将军西阳太守谢雅建威将军领中直军晋熈太守阎湛之皆扫境胜兵荐诚请効后将军郢州刺史安陆王子绥懐徳纒慕鞠旅先晨冠军将军湘州刺史邵陵王子元席颿凌波整众遄至前将军荆州刺史临海王子顼练甲陜西献徒万数辅国将军冠军长史长沙内史何恵文见防先皇诚深投袂冠军将军雍州刺史袁顗不谋同契雷发汉南建武将军顺阳太守刘道宪懐忠抱慨不逺三千梁益青徐兖豫吴防皆密介归诚誓为表里孤亲摠烝徒十有余万白羽咽川霜锋照野金声振谷鸣鼙聒天凡诸将帅皆忠无匿情智无遗计果干刚鸷谲略多竒水陆长驱数道并进发舟逾险背水争先以此众战孰能斯御推此义鋭沧海可陻诸君或荷宠前朝感恩旧日或奕世贞淳见危授命而逼迫防手效节莫由今大军密迩形援已接见几而作岂俟终日便宜转祸趋福因变立功夫旦奭与三监并时金霍与上官共主邪正粈杂何世无之但绩亮则名播奸骋则道消耳纪季入齐陈平归汉身尊誉逺明誓是裒成干全规殷鉴匪逺若玩咎惟休告舍罔悟则诛及五族有殄无遗军科爵赏有如皦日巫山既燎芝艾共烟幸遵良涂无守毁辙檄到宣告咸使闻知
　　尚书讨晋安王子勋符
　　夫晦明递运崇替相防帝宋之基懋业维永圣祖重光氤氲上业狂昏承祀国维以紊毒流九县衅秽三灵缙绅戮辱黔庶涂炭人神同愤朝野泣血圣上明睿在躬膺符握曜眷懐家国夙夜劬劳惧社稷湮芜彞伦左衽天威雷发氛沴氷消殄凶谯门不俟鸣条之旅殱虐牧野无劳孟津之钺华夷即晏晷纬还光铿锵闻于管弦趋翔被于冠冕同轨仰化异域懐风刘子勋昏世称兵义同翦恶明朝不戢同识邪正窥窬畿甸逼遏两江陵上无君暴于遐迩王赫斯怒兴言讨违命被上将治兵薄伐今遣宁朔将军寻阳内史沈攸之轻鋭七千飞舟先迈龙骧将军刘灵遗羽林虎旅连锋继造假节督南讨前锋诸军事冠军将军兖州刺史殷孝祖驱济河劲卒电击雷动使持节车骑将军江州刺史曲江县开国侯王谟烝徒五万董统前师使持节侍中司徒扬州刺史建安王休仁拥神州之众摠督羣帅龙骧将军刘勔宁朔将军刘懐珍歩骑五千直指大雷宁朔将军栁伦司州刺史厐孟虬淮颍突骑邪趋西阳使持节骠骑大将军豫州刺史山阳王休祐摠勒步师连骑百万河舟代马遄骛江濆越棘吴钩交曜畿服笳鼓动坤维金甲震云汉犄角相望水陆俱发冠军将军武念率雍司之鋭巳据樊沔徐州刺史申令孙提彭宋剽勇陵涂焱奋皇上当亲驭六师降临江服旌斾掩云舳舻咽海昔吴楚连衡燕淮劲悍尘扰区内声沸秦中雾散埃灭岂非先鉴而婴彼孤城以待该天之网迫此乌合以抗络防之师云罗四掩霜锋交集犹劲飚之拂细草烈火之扫寒原燋卷之形昭然已着朝廷恻愍我僚吏哀矜我士民并亦何辜拘误迷党故加宣示令得自新如其沦惑不改抵冒王威同焚既至虽悔奚补奉诏以四王幼弱不幸罹难兵交之日不得妄加侵犯若有逼损诛翦无贷左右主帅严相卫奉诖误之罪一无所问
　　寻阳王子房【字孝良孝武帝第六子厯会稽太守贬为松滋侯寻杀之】
</div>
    <div class="pagination">
<a href="宋文纪_page10.html">上一页</a><span>...</span><a href="宋文纪_page6.html">6</a><a href="宋文纪_page7.html">7</a><a href="宋文纪_page8.html">8</a><a href="宋文纪_page9.html">9</a><a href="宋文纪_page10.html">10</a><span class="current-page">11</span><a href="宋文纪_page12.html">12</a><a href="宋文纪_page13.html">13</a><a href="宋文纪_page14.html">14</a><a href="宋文纪_page15.html">15</a><a href="宋文纪_page16.html">16</a><span>...</span><a href="宋文纪_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
