<!DOCTYPE html>
<html>
<head>
    <meta charset="UTF-8">
    <title>中州名贤文表 - 第 14 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中州名贤文表 - 第 14 页/共 22 页</h1>
    <div class="content">　　男位正家恒有资于内助女师结帨庸作配于上公奬我旧勲迨于佳俪太傅秃鲁妻辉和氏幽闲毓德婉娈赋姿象服是宜奉苹蘩于祭祀彤管有炜谨珩瑀于箴规懋着妇功克相宫事痛所天之先殒诲厥嗣以益严石窌啓封赐广阳之大国容台议礼赞召南之夫人享尔高年钦此异数可封广阳王太夫人
　　右丞阿勒坦封谥制
　　朕以崇德报功之制圣王建国之皇图论名立諡之称昭代褒贤之钜典用光绥宠俾洽臣邻右丞阿勒坦少禀晬姿蚤登膴仕周庐星列入陈扈跸之劳专驿飚驰来上屯田之奏恩威袭蛮夷于冠带忠孝扩诗礼其箕裘锡类着乎家邦浚明勤乎夙夜貂蝉七叶饰躬不渎于华鲜弧矢四方迪德弥彰于懿美笃生令器丕佐明时聿殚嘉犹晋参大政横经内殿矢兹宻勿之言熙载外朝体朕都俞之意有司考礼于汝推恩爰颁涣号之辞式副光荣之志于戏丞相一品英灵尚克以歆承泰阶六符善庆益延于似续录诸告第钦我赞书可赠秉义效忠着节佐治功臣太保开府仪同三司上柱国追封特进赵国公中书左丞相諡贞孝
　　周南正始敎化被于闺门赵国疏封宠荣光于泉壤爰稽彝典用奬有官右丞阿勒坦妻唐古氏毓质柔嘉脩仪婉娩来嫔阅阀蚤乗翟茀之车克相夫君益着鹊巢之德笃生令器褒作名臣服慈训之不忘迪嘉谋之入告推恩追锡体人子报本之私考礼饰终示我朝广孝之治尚昭懿范歆此告词可封赵国夫人
　　表牋
　　贺元旦表
　　皇极建中贲嘉生于世运乾元资始衍嗣歳于人时叶气开先纯阳肇德中叙道全居正功洽体仁坐宣室以受厘百神奉职御明堂而布政万国咸宁勾陈环列于端门庭实骈罗于文陛臣某等尘聮乌府迹簉鹓行进封事于银台慙稽衮补纪卜年于宝厯欣对嵩呼
　　正旦贺兴圣宫表
　　帝厯开天祥发贞元之会母仪法地源疏河海之涵百物顺嘉四时叶序中叙阴功庀世懿德承干肇圣绪于姜嫄弥防祖武刑徽音于太姒益衍孙谋茂绥献歳之祥膺保履端之吉臣某等遭逢世泰缀列朝行官备中台王朔愿敷于锡福庆隆长信民功仰荷于资成
　　贺建储表
　　伏以天潢毓德聿开圣嗣之隆庙祐承祧爰啓储闱之庆祥臻泰道福集昌朝中叙迪德尧仁躬亲舜孝日丽乎天而明两益绍重华帝出乎震而洊雷弥严继体乃眷元良之懿式膺监抚之崇臣某等备立乌台趋朝鸡曙前星奏瑞载瞻青辂之旂太极含元第衍黄图之籍
　　贺春宫笺
　　甲观储祥肇泰始含章之庆春宫正位受少阳体德之尊神器有归宗祧是赖中叙生知忠孝夙禀温文躬问侍之勤德已昭于帝胄膺监抚之重道允叶于皇猷承华克绍于丕基建本方隆于大宝臣某等忝居侍从喜际文明鹤禁景迟愿早亲于四学云门乐奏期介祉于三宫
　　监修国史贺正表
　　瑶图抚运绍开致福之祥宝厯乗时肇序体元之始大钧播物淑气迎和中叙道洽古今性资文武潜心帝王之学圣敬日跻合德天地之仁皇猷允塞歳事啓成于农扈治功端本于王正臣某等辱备台司监综史氏觞称万歳乐快覩于龙光书载三坟期永垂于狐笔
　　贺立后建储表
　　册建中宫体黄裳之居正祧承长器仰苍震之储祥国本以宁壸仪攸叙中叙圣资神武德钦明美敎化厚人伦允叶相成之业奉宗庙承祭祀丕昭继照之明庆洽三宫懽腾八表臣某等职尘仙馆班簉帝廷运值上元盛典并行于吉日天开泰定显谟已着于初年
　　箴铭
　　书椟铭
　　农善铫鎒匠利斧斤其器既精其绩惟勤以食以居可必于懵士不农匠崇文著书济济闲燕明世所须秘册于椟经史百家内沭其泽外芬其华漆梓勒铭以告弟子我承庭训敢不砺尔惟天精明不啬于人惟物淫昏乃迷厥眞匪圣匪贤曷先我觉匪训匪辞我孰从学曰我祖考奕叶显扬革我世俗维文是将迨兹百年士而不民我辞谆谆庶大尔身
　　书几铭
　　木也材漆也坚工之良其成器也完吾克有之利于燕闲之观
　　居室铭
　　茍居室也敬则畴之可订茍学古也专则畴之不传有幽者神有穹者天将宠绥之尔益勉旃
　　辴然亭铭
　　维兹世人时化物迁杂沓纷至攻于吾前吾乃应之而一辴然其辴者何不呉不敖不震不谟顺受维嘉岂嘻笑之怒者耶
　　龚友辅缵古斋铭
　　古有道载诸辞我绩之征于斯维友辅笃古学予爲铭听毋藐
　　舟箴
　　伐木于山既斧既镑于缀以頴金于屋以编菅杵垩缕枲研桐之脂涂于木间以御外波不觚而刳不趾而趋南国利之以载以居不车不庐越纪弥章矢溺溷浊污海若之宫冯夷乗颠轩轾上下万縆千纒不施其功卒不思改图由是言之水岂不仁哉
　　题防
　　书翟太素弹琴诗序后
　　古堂上乐皆亡独琴在今之琴虽尽非古意然犹愈于亡也省庵周先生谓余言汴士翟太素雅善鼔琴羣髦方声其工被歌诗间子盍赋之予悼道不传缵缀事方殷不能爲韵语俾太素弦之省庵周先生其无庸病我
　　防夫子击磬图
　　天地日月不容绘画而松雪翁寓意于翰墨之中吾固知其叹荷蒉之非眞知圣者也
　　记御史台题名后
　　天厯初有制命御史台具石题名圣言浑灏有训有戒天听明达照知物情而文字简易盖尧舜都俞之音也天地之大日月之明何德以象之臣赵世延既承诏爲文至顺三年九月日台臣等谨敷宣德意列载如上维时长贰曹属之次仍列于下后之来者尚徴于始而继之也且人之善恶咸在是亦惩劝之义不可废也呜呼慎之哉
　　题松防事槀略后
　　昔祖常承乏察院初官未熟时事往往笃信古道动輙得咎言秦州山移之变则得奉祠太社论特古斯丞相废法擅权则谪官开平婴虎口之毒摈斥五年幸遭遇天日清明更张化弦凡是同恶奸状显露善类彚进众贤登朝而祖常忝备召用待罪词垣暇日偶繙阅书簏见有章疏旧槀数十纸因缮写成一编祖常讵敢卖直要誉庶亦存爱君忧时之万一云耳名之曰松防事槀略者明其与同官论列者皆不记也至治三年端阳日浚仪马祖常识
　　防诚求堂诗
　　得龙之嗜龙可以豢知马之畏马可以舞彼含气之不灵而我得其精寔用乎诚况灵于彼者可不以兹求邪
　　章疏
　　请慎简宫寮疏
　　伏覩延祐三年十二月十九日皇太子正位春宫百司上笺称贺礼毕钦惟列圣继统治功大洽文恬武熙百年于兹矣圣天子高览古今军国之几蚤建天下之本日月之明无以比德皇太子殿下温文仁孝天赋美资急宜招延天下硕德雅望文采博通之士朝夕起居以侍左右辅养懿美薫陶冲和三代绍述厥要惟兹传云成王始爲太子也太公爲师周公爲傅召公爲保伯禽唐叔与游目不阅淫艳耳不闻优笑居不近邪庸及爲君也血气既定游习已成虽有放心不能夺已成之性今皇太子殿下春秋鼎盛神明日彊道德之言礼乐之事当豫讲而速亲其方不过求贤而已伏乞今后议行建立宫寮之时公集大臣覈求名实相副端能调护羽翼储闱之才以系四海之望所谓下官臣仆亦冝精择而不可杂以商贾冗琐之流天下休戚之源实在于此卑职草莱贱士误被防擢敢不尽言少纾重责
　　请量移流罪
　　礼乐刑政治国之具有一不修则防法度钦惟国朝有天下以来不嗜杀人仁覆生齿濡煦育洽然太和而于用刑尤切慎重然伏见近年颁降德音中间屡无量移流徙之文窃虑圣人爱物之仁推恩未悉有伤至化夫大辟死罪或被赦原释然归保妻子而减死流罪竟无寛宥不得生还里闾此岂法之平允哉乞今后如有例合长流罪恶别请定拟长流条例其不长流者亦请验情轻重度地善恶每遇恩泽辄行量移如防检举典故施行则天下生灵幸甚
　　辨王左丞等
　　窃闻传云王臣蹇蹇匪躬之故国家实赖焉夫便佞辨给徒利一已视国与民漠然如无情者国家何补哉伏见中书左丞王伯宏前中书平章政事拜珠曩在政府常以直言正色力持公平与权臣特穆尔德尔抗论可否若此二人其国家缓急之际刚毅不屈信可倚仗宜从宪台闻奏将二人擢寘机要不令外补实社稷之计
　　论执弓矢禁例
　　近承奉照会该钦奉奏准禁约汉人百人以上执弓箭打围处重刑百人以下流逺方微及一之获罪各有差窃谓作法有名垂训无弊且今日见行条例已有禁汉人弓矢之科又有禁诸人聚众之制若复以上项打围处重刑等例错综而网罗之诚恐愚氓举足防罪难避易犯实爲可怜而朝廷受禁人捕兽兔之名尤爲非美宜从合干部分检举禁籞囿地旧规遵守施行不胜幸甚
　　论秦州成纪县等处山移事
　　伏见议遣大臣驰驿陜西赈恤灾异祈谢岳镇卑职叨冐言路敢有愚昧谨用敷请夫山移大变实惟天谴是爲不动之物而动大臣以下各宜辞避官位推议贤能畏惧修省表奏待罪庶乎对越上帝而爲緜延丕基非但遣使祈谢赈恤一方一隅而可弥灾也窃又闻之应天以实不以文昔师旷对晋平公石言之语载在方册世世爲监今山移之谴理无虚示岂非在野有当用不用之贤在官有当言不言之佞所以感召不动之物而动毒延庶民甚可哀痛且端本首善在乎几微万物咸遂百职共宜然后高下奠位山川宅宁伏乞宪台早爲敷奏任用贤才相应
　　举翰林待制袁桷等
　　上件官学问究极乎羣经文章粲着乎当世修国史则足以宣扬圣业代王言则足以润色皇猷久次翰林属官诚爲淹抑翰林修撰陈观性禀端方操履严慎使之居纠察之地必能振举职业不茍于事前国子司业呉澄知经博古学术淳深求之海内可谓名儒如防擢置两院以备访问相应
　　记序
　　小石山记
　　岳镇之列居四方其间出云气神物变化灵异以之顺成年谷滋益品类者大矣至于峦壑之美岩穴之秀木荣泉清珍禽异兽之所托依往来仙眞高人之所栖宿是皆有以寓游观乐放逸在君子之所不可废者也淮以南诸山石矿而不莹余得小如盎者一凿器实水植之其中亦磊落峻防含蓄雄伟可喜也彼虽不能如岳镇之大出云气光景神物变化要受封祭然世或欲揵淇竹以塞河决錬五色以补天漏则予斯石也其能无尺寸之功欤
　　石田山房记
　　桐柏之水发爲淮东行五百里合浉潢山谷诸流左盘右纾环缭陵麓其南有州曰光土衍而草茂民勤而俗朴故赠骑都尉开封郡伯浚仪马公实尝监焉公之子祖常少贱而服田于野以给饘粥乡之人思慕郡伯之政念其子之劳而将去也乃爲之卜里中地函其葺屋而俾就家焉屋之侧有崇丘可六七丈溪水旁折而出岸碕之上嘉树苞竹荟蔚蔽亏前爲木梁梁溪而行周垣悉编菅苇门屋覆之以茨歳里邻酒食往来牛种田器更相贳贷寒冬不耕其父老各率子若孙持书笈来问孝经论语孔子之说其耕之土虽硗瘠寡殖不如江湖之沃饶然犹愈于无业也祖常者因乐而居焉于是名其屋曰石田山房且自爲记与图以属当世能言之士请爲赋诗异日使淮南人歌之
　　小圃记
　　余环堵中治方一畛地横纵爲小畦者二十一塍昆仑奴颇善汲昼日縆水十余石井新浚土厚泉美灌注四通阳春土脉亦坟起古所谓滋液渗漉何生不育者信矣哉杂芦菔蔓菁葱薤诸种布分其间栅以稭薪限狗马越入蹂躏圃在前时爲故主马廐土有粪合水之膏泽并渍之后菜熟芼羮以侑廪米之饙馏吾于世资盖寡取也如是可日计矣学子汪琯曰铸铁作齿缀于横木使土平细尤宜菜余谓不然土之力完则殖繁若力尽则亦不殖矣因爲小圃记
　　上都翰林分院记
　　天子歳省方畱都丞相侍省中率百官咸以事从或分曹厘务辨位考工或陪扈出入起居供张设具或执櫜鞬备宿衞或视符玺金帛尚衣诸御物惟谨其爲小心寅畏趋走奉命罔敢少怠而必至给沐更上之日乃得一休也惟词臣独无它爲从容载笔给轺传道路续食持书数囊吏空牍旬日不一署文书夙夜虽欲求细劳微勤以自効而亦无有然后知上之人不欲役其心使之研精于思虑而专以文字爲职业非如众有司务之集事爲贤者也至治三年汶阳曹公子真分直学士院实应从行祖常摄官待制聮属以偕上日惧谫薄无以称其官幸遭逢国家治康内外清谧臣邻廉耻不烦训诲蛮夷怀柔不待约束所以敷宣播告之辞犹慎且简间爲民爲歳而祠其词之祝亦不诬神而夸故其意质而文又寡是以益积其蕴蓄而不得肆发而爲歌诗以形容国家太平之功乃更相与乐其秩之美而憙其被光宠于明世也吾徒之服是选者良亦荣矣夫良亦贵矣夫可不研精于思虑以俟上之召必蹈浑噩之实而列陈之则庶乎不戾于躬也不戾于躬则于古也近矣志诸壁因以存故实云
　　礼部合化堂题名记
　　凡职事官悉有司也惟六官丞相府分领庶务颁降文书春官典礼古秩宗之职或谓之南省或谓之仪曹其视五官非独有司之事焉天子祠郊庙则赞相中书论制度则与议朝觐会同之班簿声名文物之品节咨辨位之名数稽载籍之推本莫不于是详定焉褒崇旌异劝善成俗报德尚贤尊右儒学之义咸敦大而涵煦之优柔而裕养之生而不杀之道存焉与夫饔膳醴齐之荐于上饩牵牲牢之馈于下以仁睦亲以德体物分吏以上四方之职贡专官以比四方之賔兴嘉谷灵兽献祯奏祥皆附以达彬彬乎华要之地而大夫士之高选矣天厯己巳皇帝御极之明年饬百官修职礼部奉命惟谨乃相告戒不敢怠于事登公堂而更相命曰传所谓礼乐合天地之化者岂不谓兹类耶请用合化爲礼部公堂之名记堂之始遂亦署官名之员聮属之次于左方云令甲尚书三员侍郎二员员外郎二员主事二员令史十九人通事一人国字译史二人西域译史二人知印二人奏差十二人官并载其姓氏序迁之由令史以下因制以具名俾后之人有徴焉
　　察院题名记
　　审官之法既坏仕者杂出而天下始不治矣或因縁时贵以取进或多资以交结变易诡诈佞媚侧辟一朝居位而临民民乌能偿其积贪乎世祖皇帝至元五年立御史台设监察御史振肃庶官纠劾贪邪以绳吏牍以除民瘼当是时宋尚未纳土餽饟供给羽书四驰中原数十百州日以飞挽爲事自唐汉之主观之当以军府爲急矣而我世祖皇帝忧民方深不俾瘝官毒我黎庶则虽尧舜明四目达四聪者岂过是哉列圣相承成法具在天厯皇帝登极顾御史大夫特穆尔布哈若曰内外非台察则官以墨败者无由而知贪何以惧奸何以发乎汝可于台院殿院察院刻石以题名焉呜呼天厯皇帝丕承世祖之谟烈诏台臣三院题名者臣祖常才虽谫薄不识帝王之度要非夸以示人必劝之以善而惩之以不善也名既刻矣后来者有目爲材御史者有否者则爲御史者可不慎哉臣祖常于是而知天厯皇帝帝王之度也守院御史托克托王德新请曰石既具矣请以尔言爲察院题名记起自至元五年至至顺三年监察御史姓名咸列于左方云
　　送崔少中序
　　谈者谓近世治赋之臣率多弄刀笔画筹防日夜屑屑析毫毛利害飞文舞书阳与阴掇一有豪杰魁伟之士学古之人以仁义爲説者则羣笑目讥指号狂惑斥去恐后太师长史燕国崔君以今年春提举山东铁冶将行天山马祖常曰子好仁义説久矣持仁义説往治东赋是舞干羽而战也是击钟磬而田也或曰不然夫操戈以入人之室虽三尺童子亦将召徒而拒之使之端委执绥揖让下车而问馆焉则盗跖有所不敢辞道之于天下如是哉遂系以诗曰
　　衣之华兮虽防而章道之华兮虽闇而光有美一人兮佩锵锵舍我而他其何可忘
　　国语类记序
　　结绳不施书契有作科斗鸟兽之迹籀篆分及今之书杂然并传观乎黄帝帝喾而下迨晋楚列国其间货钱刀布鼎彝敦簠志记铭刻文字形画之殊极六书制作之变曽不少相袭体而其声文音义相生相成百世一道我国家造防古书因天地自然之数以成一代之书求合乎先王之意而不柅于人宜乃列之学士置博士弟子员敎授不废是以近世之士鼓箧而游学宫者尝比于孔氏之徒焉太仆经歴持广平张大卿所着国语类记若干巻来请曰是书实古转注之义爲多切讲此有年矣大卿乃能缀缉本末成一家言凡国语之引物连类假借旁通者班班具焉子盍爲我序之祖常曩读曲台所记及汉急就章诸篇等知世之古今文字论列辨博纤悉毕载何则其资寡者其中窳其籍厚者其内充则大卿之爲是书后世稽古者尚有考焉
　　游经歴字序
　　游氏爲河南望族河南祖常父母邦也宜知游氏爲甚悉始辨章公起家以清德素业敎诸子皆恭俭守家法传数十年不殄而愈炽以及其孙僎僎年弱冠即筮仕爲监修国史叅军宣政院经歴僎曰子知吾家世吾且有请先是翰林姚公名予曰僎矣而字则未有也愿有以字我祖常曰惟古之道冠而字于阼阶礼之意以责成人也今子官于朝有年矣庸借乎字爲也虽然子有命所不敢辞请字曰嘉賔夫僎主人之贰也古之人相见而防饮也主有僎而宾有介焉僎能修主人之辞以致乎賔賔以授介介亦有以复焉于是乎宣礼节合文章观辞命整容体油油然大顺生人道成矣呜呼其义顾不深哉是则曰嘉宾如之何不可尚思有以实之
　　王夫人贞节序
　　集贤待制兵部郎中喀尔库库之外祖姑王氏故赠上护军琅琊郡公之女故御史中丞蓟国文正公女弟陜西行省郎中刘天瑞之夫人也夫人十四歳嫁刘天瑞又十六年而夫死又二十六年在所有司上其事于丞相府旌其门焉呜呼甚矣礼之可以善俗也古者妇人夫死已称曰未亡人则是欲从而死也今王夫人始爲显官女与妇也则夙夜敬事修饬工容及其夫之没也则疏布被体号泣若将终身呜呼妇人之行尽如王夫人则俗岂有不善者乎然善俗之道视其上之礼如何尔上之礼既已敷锡导扬表异褒美书在官府名在州里凡所以善俗之道者亦云至矣而缙绅学士读古诗周知先王善俗之意相属而爲之诗以宣昭天子人伦之化且使民有所歌咏而观感焉是亦缙绅学士之懿德也爲义固不伟欤
　　送聂道元诗序
　　少之时随亲提携往来宦游江淮之交缵古绩文视世之进取不屑也及官浮光祖常年已二十矣旦夕侍出入吏来白事尝从防事后窃听吏多以名呼私甚薄之独聂君道元先子毎特称其字焉私又疑之请曰聂君持筐篚曹属独字之何先子顾祖常而敎之曰儿来前立吾诲汝言聂君异他吏当休沐下直迹他吏皆纵酒叫号市中道元服澣衣而讲律义于家不出也斯可敬矣汝无忘吾言后其名日大彰灼淮西山南部使者并檄聘之贡地官掾转登台郎奋迅腾防出赞淮东宪府而祖常承大宗伯之职于朝道元喜且命曰先大夫知我我之行子岂无言乎缙绅之士咸已赋诗爲赠矣子宜爲序若夫壮诗人之情性惜执手之别离则诗序之制也因情性之所由以达乎人之亲慨别离之相慕推今日以至于当时则兹序之所起也敢以是爲道元送别诗序
　　卧雪斋文集序
　　夫人之有文犹世之有乐也乐之有高下节奏清浊音声及和平舒缓焦杀促短之不同因以卜其世之休咎象其德之小大人之于文亦然然不能强爲也赋天地中和之气而又充之以圣贤之学大顺至仁浃洽而化然后英华之着见于外者无乖戻邪僻忿淫哇之辞此皆理之自然者也非惟人之于文也虽物亦然华之大艳者必不实器之过实者必不良必也称乎求乎称也则舎诗书六艺之文吾不敢它求焉袁君德平之文可谓美矣优柔而不哗典则而不质可以施之宗庙告之朝廷而今已死无及也其子杲游于国学以余尝从其兄伯长甫官史馆而伯长甫又好余甚者也请重序其父之文焉噫德平之文世虽无知者抑何伤乎子杲兹又槖而归于越山之下一日太史占候言南方有光气上达于天者其必德平之文在其下也夫
　　周刚善文集序
　　六经之文尚矣先秦古文虽淳驳厐杂时戾于圣人然亦浑噩弗雕无后世诞诡骫骳不经之辞司马迁耕牧河山之阳得中州布帛菽粟之常着而爲史其言雄深唐韩愈挈其精微而振发于不羁嘻文亦岂易言哉栁宗元驾其说忿恚怨失于和平淮西雅歌晋问诸篇驰骋出入古今天人之间蔚乎一代之制而学士大夫皆宗师之宋以文名世欧王曽三氏降而下天下将分裂道不得全业文之士咸浇漓浮薄不足以经世而载道焉皇元隆平宣布文化姚燧元明善褎然在廷以文致位光显而于今传之周刚善彚其文数十篇俾余观之质实而不窳藻丽而不华殚其思以志于文而未已者也兹将官南方故书以爲文序而略告之
　　送雅勒呼参书之官静江诗序
　　奎章阁参书雅勒呼字正卿取高科登朝廷以文学才谞遇知于天子出贰郡治以宣上德而修百姓之务亦可谓荣矣然而有爲不怿者谓正卿宜在馆阁华要与诹访献纳发谋议佐政事而事效于静江荒逺僻侧隅山洑海之地孰失之欤余爲之言曰中州大夫士吏南越者往往不乐其土其仕皆有茍且而无忧勤之心以故其政事解弛莫致其治敎之意而蛮民与猺合盗广西数郡罹其暴天子宰相以静江重镇守臣未易称任又知正卿尝家衡鄂壁于其壤识其山川巇坎之势市里田土风謡习尚话言之变害利诡冐憸良之形制其倾揺跳躏而导其善心必有素计也他日正卿以亲老乞高邮便养而天子宰相特有是命焉夫以尝仕于朝出入禁籞爲文学之臣而治其所居已安所有事之宜否皆已习熟之士专思一虑以劳其职以宣布上德而无茍且以忧勤百姓之务余知其必能成在官之政爲后来可守之法矣此正卿所当自致其治敎之意而天子宰相之所以命正卿者也又孰失之欤然余闻往时广西宪臣帅守尝并力以胜盗胜则削骸戮孥挢防毒民使荆湘衡鄂兵以万数卒殓焉正卿其特将除是而已邪抑用之爲小异也岂亦制而导之之素计犹不免爲是也天子宰相任之之意其然耶孔子曰天下有道盗其先变乎亦尝思于其言否耶繇鄂泝湘过衡麓抵静江吏者多中州大夫士正卿爲余谂其贤者曰受命爲吏大者专方镇小者一郡一州起居靡有所失食饮不侈以妄虽越南与中州不大异也岂当以不乐而置官以不事利进襮耶傥曰余之言可岂得蛮猺之爲盗哉噫亦其民之幸也已于是不怿者与馆阁僚友及京师声明之士各欣然爲文章以美其行而劝其无久于外以致其去处之情而请余爲之序正卿固喜任事者故次第其言以送之




　　中州名贤文表巻十七
　　钦定四库全书
　　中州名贤文表巻十八　　　明　刘昌　编马文贞公
　　碑志
　　大兴府学孔子庙碑
　　昔我太祖皇帝受命造邦金人孙于汴太祖即以全燕开大藩府制临中夏维时已有定都之志矣故太宗皇帝首诏国子通华言廼俾贵臣子弟十八人先入就学城新刳于兵学官摄于老氏之徒迨世祖皇帝敎命下始正儒师复学官庙事孔子归壖垣四侵地勒石具文作新士子至元二十四年既城今都立国子学位于国左又因故庙爲京学京师杂五方俗尹治日不给庙之墙屋弊坏将压以毁讲席之堂粗完泰定三年今大尹曹侯上视庙貌祠位皆不如制割稍入爲僚寀倡然后大家富人合资以聚财者有焉释子方士分食以庀徒者有焉施施于于咸乐相成延两庑五十有二楹缔构涂饰工良物辨象从祀诸贤百有五人妥灵惟肖威仪有容又恳请于朝得廪饩弟子员百人受学于师复其身不劳以事于是天下首善之敎兴焉庙肇自唐咸通中至辽金燕爲都邑故尝用天子学制选举升造与南国角立亦一时之盛也而太宗皇帝当云雷经纶之世圣训谆切以德赏喻父师以槚楚惩子弟饥焉粟肉渴焉酒醴力焉仆使恩义甚备其养贤劝善之诚固已高出百王之上矣世祖皇帝立极作则人文昭明登用儒臣躬亲讲学故当时勲贤之裔以及宿衞之臣罔不以揖让俎豆之爲懿颛防昏庸之爲耻也而三代国学党序遂庠家塾之等秩然罗列于上下才学经术用世之士踵武而出暨仁宗皇帝宾兴大比四方举进士凡登贤书防名礼部者京师屡倍于外郡非列圣仁涵义揉百年之礼乐文物推而致之欤燕自虞夏爲武衞之服召公之化尚矣昭王筑台以徕贤士邹衍乐毅剧辛至有称于世韩婴以诗易爲一家师孔頴达博综五经卓然庶几醇儒今多士游歌在庭抠衣在庙将见邹鲁之美矣若婴頴达宜所不道矧衍毅辛之徒哉夫儒者之学诗书六艺之文以至施之天下之道无有二也后世敎不明家异人殊各溺于所习以相诋訾由上之敎无以一之也嗟夫古者小学大学之师弟子之传皆本于道德仁义之实着于诗书六艺之文非有敎有授则不敢以传也传焉而厐杂不经则上有刑也是故风淳而气同由上之敎有以一之也而王国多士逢文明之会业有学学有师春秋祀其先圣先师者又有庙有位入有食以处出有贵于众所以报称列圣敎化之德而应贤侯承宣之志者必冠而起矣提举学事崔居中敎授贾良弼正张祯録司视以状请曰庙之成前尹马思忽实能始之今尹曹伟实能终之经歴王孝祖薛让警廵监院谔都穆尔使李权且能考工于下也余既爲言正兖郕沂邹四公配食东乡位其来请遂爲铭诗不辞诗曰
　　皇元有赫奄受大国于月之于日之域京邑翼翼莫不来极予诞敷文德新都有嗟辟雍峩峩弁之瑳济尔象牺鍧尔歌新宫则那旧庙如之何皇帝在御百度咸若海输维枏河浮厥柏是寻是斵虞庠岳岳式光我上国元圣仪仪元紞龙衣衎我先师既右享之采茆于池荐此明牺用介我蕃厘蕃厘伊何彼美多士克明克类克谅厥事以登膴仕以媚于天子有铿华钟路鼔逢逢言燕于公有翼有颙多士既同天府是庸维曹侯之功曹侯訚訚廼承廼宣御剧廼专虞庠连连王士安安只国维贤天子万年
　　安丰路孔子庙碑
　　泰定元年东平岳复经歴安丰路事相路学孔子庙皆不称谋所以大而新之告其长属一府尽倾意乐成大者割财小者奏力咸出名姓以来就功二年总管拜珠君上谒庙又先发稍入会钱遣学正及生二人作雅乐诸器于呉中于是安丰路学祠事先圣先师庙位礼器秩有序列矣四年教授官许士渊以状走京师请曰安丰全楚东境州来之郊其土广衍其物阜大其民质实力穑而勤宋失国南播江表尝恃其人以扼兵冲故百年间人俗犷悍当是时虽有聪明俊秀之资生于其乡无师以传业无友以讲学士因亦不得称于世斯岂吾民之罪哉国家覆被蒸庶涵育生遂重熙累洽薫爲泰和薄海外内诗书礼乐之敎兴父兄子弟老老防防日趋于化矣而安丰爲郡在今绥服之内宻迩天子声名文物之盛民生衣食仰于田桑无靡习杂好以迁其耳目视听其志专一而易敎而吾经歴君总管君协恭在官劝民以学子备纂注之职可不记以示人乎祖常拜而爲书曰孔子道大天地日月不可象也然古之学者入学必祀其先圣先师后世庙孔子于学春秋天下通祀之所谓推本其始而喻之以义也今二君守官知敎民不在笞辱奔走而在于俎豆揖让不以小法苛急而以大道磨厉先使之入学矣而又使之习礼器且有所尊敬焉呜呼有官者皆视其民如二君则天下有不治乎饰屋制器用钱中统钞防之凡七百一十四定一十五贯用食工米麦凡二百一十石髹漆黝垩陶瓦材木砖石篾枲之具轮山航流无各致二君才谞之施于民者它可卜矣祖常旁州之民也闻邻州之士鼓箧而游歌于庙于学章甫而逢掖于乡乐其州有恺悌之政而爲邹鲁之俗也讵得巳于言乎遂爲诗曰
　　桐柏囓囓淮水中潏左峙楚都安丰之揭殖我禾麦有颙者民田田宅宅奠居饱嬉弗大厥知官师维良开黉纳之嗟我士民天德元善昔逢不辰胄而不弁今天子圣俊乂咸事嘉生灵应骈入遝至泰和至顺庠序聿兴诗书礼乐喤焉古声古声喤喤敔瑟琴有荐豆笾求神阳阴我神降嘏多士在学賔兴于乡其光岳岳二良民庸作民维同镌辞伐石上于考功
　　重修通济渠龙祠碑铭
　　延祐六年闰八月二十有六日皇帝御便殿诏大司农臣晏若曰昔我世祖夜梦龙见于掖庭外垣之水中因命祠而神之书其事于碑矣粤在朕躬纂绍继述今兹龙神之祠弗治将庳已诏少府相宜度工其始列之碑文略事隐汝晏可同礼部尚书养浩重譔碑铭以进朕将俾勒于石焉臣晏等承诏惶恐谢罪退而爲辞曰谨按龙见之水始爲渊泉涵泽滋涤物润不燥中居京邑爲利最大及至元二十年乃导泄漕引东导沽潞于是名曰通济渠即其南堧爲龙之祠表位显岩象设肖似周宫翼室旁临夹峙煌煌乎岌岌乎巳莫可尚矣而圣上孝德纯一必欲深体先志示教万世故葺刓补弊涂塈再新埏埴黝垩髹漆鋈锢之制不侈而文祠旁又爲观音大士堂二楹齐庖房宇曲对列居环以天潢浮光上下鱼泳游日星景采诚可妥神栖而宅龙灵也某年月上以大比丘尼某主领众比丘尼率奉祠事歳时祝香有使嘉应旋臻今年夏天不雨有司告状上属巡幸北都遣官来祠行事之夕澍雨大注逮车驾还御光天宫明日又雨臣衞胥恱几甸大穰自兹上益神之臣晏等伏惟世祖圣德神功文武皇帝继天抚运干奋飞御感召阳类梦孚神龙所谓变化不测雷雨下方者也迨皇上登极文治聿兴至诚格天深仁被物嘉禾骈植乎垅亩瑞芝聮茎乎庙学百神述职三辰顺轨诸福彚集有祷斯应况龙者天神之精灵明所钟固能阴助施他赞相元气于冥漠之中者也呜呼歴观隆古哲王清心无爲然后可以对上帝洽人神而纳一世于大和至寿之域也今我圣天子宵旰图治光大祖训所以宠绥煦濡鳏寡惸独者靡不悉所以祈天永命敛福锡民者亦靡不防斯其祠龙之神而资我生齿年谷之事也欤猗欤盛哉臣晏等谨百拜稽颡而献铭曰
</div>
    <div class="pagination">
<a href="中州名贤文表_page13.html">上一页</a><span>...</span><a href="中州名贤文表_page9.html">9</a><a href="中州名贤文表_page10.html">10</a><a href="中州名贤文表_page11.html">11</a><a href="中州名贤文表_page12.html">12</a><a href="中州名贤文表_page13.html">13</a><span class="current-page">14</span><a href="中州名贤文表_page15.html">15</a><a href="中州名贤文表_page16.html">16</a><a href="中州名贤文表_page17.html">17</a><a href="中州名贤文表_page18.html">18</a><a href="中州名贤文表_page19.html">19</a><span>...</span><a href="中州名贤文表_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
