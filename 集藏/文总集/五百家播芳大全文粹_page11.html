<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 11 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 11 页/共 129 页</h1>
    <div class="content">　　圣节进绢表
　　元命在躬方启龙兴之运洪图集祉爰开鳦降之祥前件物敢荐服官用参庭实縁嫔贡之薄献祝难老之殊祥
　　圣节进绢表　　　　　　　　石敏若
　　流虹飞电乾坤荐祉于一人就日望云玉帛交驰于万国载输品物仰控丹诚前件物民力之余邦财所出欢声震海旅实充庭虽尧仁如天罄所产莫酬洪造虎拜稽首欲万年归美吾君岂臣等之私言乃太平之舆议康衢击壤歌如山如阜之诗鸣佩称觞望非露非烟之阁
　　进瑞木嘉禾表　　　　　　　崔徳符
　　两仪敷佑诸物効祥于昭至治之隆丕显太平之应【中谢】臣闻古者君臣合徳夷夏交欢仁泽滂流和气充塞而灵芝间出瑞木时生固己被之管弦涣乎图史未有连柯并秀擢百尺之名材接畛丛生过九茎之成数泛观今古夐絶见闻此盖伏遇皇帝陛下子视羣黎天临万国孝追先志功格上灵故得七庙储休百神荐祉曲形庶类荐降珍符矧其一发于千春之乡一产乎感仁之里揭示厯年之永诞彰神化之孚而臣职在承宣亲观奇胜追元丰之故事请播于乐歌纪大观之新书愿垂乎信史今画到图子一面谨随表上进以闻
　　进琴表　　　　　　　　　　崔徳符
　　性情之正有待于节文律吕之微必藏于度数非大巧孰能制器非至聪无以审音退省僭尤伏深震惧【中谢】窃以在昔帝王之盛徳躬御琴瑟之正音大孝因心闻有思亲之操至仁轸虑传诸解愠之歌至于禹服贡峄阳之材周乐备云和之奏荐于郊庙以格鬼神盖必兴礼乐以致太平故能垂衣裳而治天下恭惟皇帝陛下天开上智神授成能作乐教和已形于海县以声为律一出于睿谟当圣人有作之时实众技呈才之日而臣素耽雅道自制孤桐虽血指汗顔多慙于妙手而龙池凤嗉窃比于良工所有斲到琴一面谨随表上进以闻
　　进嵗贡绫并药物表　　　　　邵公济
　　一人有庆寰宇宙以来王万国输忠任土地以充赋礼成贡服意比献芹【中谢】景运应期洪基继圣辨神农之草木垂黄帝之衣裳虽四海颂尧独先于俭徳而九州贡禹自至于盛仪惟此南充称于东蜀蚕丛善俗工勤秦国之绫谢女仙山地产神州之药仰尘府藏谨贽篚箱物无损于丝毫心共倾于葵藿
　　进马表
　　四方来贺共申善祷之私万夀称觞当有备物为称念此充庭之实无如在廐之良前件马质妙权奇气禀神骏暂御省方之驾行闻还跸之音









　　五百家播芳大全文粹巻二下
　　钦定四库全书
　　五百家播芳大全文粹巻三上
　　宋　魏齐贤
　　叶　棻同辑
　　表
　　慰表
　　慰国哀上皇帝表　　　　　司马温公
　　旻天降祸仙驭上賔奉讣哀惶罔知所措伏以太皇太后作配仁祖聴政英朝洪基所以固安景命由其保佑风化形于海内徳泽结于民心宜永享东朝之尊长膺天下之养而中夀未至大期有终哀纒两宫痛浃万彚恭惟皇帝陛下孝心罔极号慕难居瞻内寝以如存追慈顔而靡及伏望上为宗庙之重下庇烝民之生少抑圣情俯就中制臣忝列侍不获奔赴阙庭曕望宸极
　　慰国哀上皇帝表　　　　　　苏子瞻
　　恸发六宫悲纒九土奉讳哀殒不知所云大行皇太后徳冠三朝化行四海独决大策厝天下于泰山之安退避东朝复明辟为万世之法奄终夀禄莫晓天心恭惟皇帝陛下仁孝自天哀伤过礼惟圣达节岂复行曾闵之难以民为心则当法舜禹之大愿少寛于追慕庶下荅于臣民臣外郡居住不获奔赴阙庭
　　慰国哀上皇帝表　　　　　　刘忠肃
　　臣某言伏奉四月一日遗制大行皇帝留位盛时还神太极诏发一旦哀纒万方伏惟圣情何可胜处大行皇帝徳盖上下泽被华夷礼乐文章越四十年治矣政刑风采旷数百嵗无之民方父于至仁天宜子以曼夀宫车奉讳臣妾无生伏惟皇帝陛下隆孝储思巨创抱痛忍革寝门之问勉扶翼室之居唯天性之贤固为哀而已甚然圣人有制贵循理之大中伏愿断私于情立公以义对寳命之所属一羣心而有归
　　慰国哀上皇帝表　　　　　　曾子固
　　承问震惊失容号恸伏惟太皇太后表仪三世徳首于人伦保佑两朝功存于王室遽违孝养未究遐龄无间近踈实均欷慕伏惟皇帝陛下痛贯宸极圣情难居臣伏限方守印章不获躬诣阙庭
　　慰国哀上皇帝表　　　　　　苏子由
　　母仪沦丧率土震惊大行皇太后定策艰难之中力辞政务之要功存社稷徳及生灵奉讳云初痛心罔极伏惟皇帝陛下方以天下为养遽有终身之忧孝爱兼隆哀慕日逺臣久居谪籍适此召还感恩至深奉慰无路
　　慰国哀上皇帝表　　　　　赵徳庄
　　讣传朔守痛极天伦余泽深长函灵摧慕【中慰】孝慈渊圣皇帝生知勤俭体备仁明出履多艰盖天时而非人事有开再造繄圣徳之在民心怆赤水以忘归望乌号而无所恭惟皇帝陛下噡思积久伤怛过宜虽爱自因心逺绍孔怀之念而功光传序足歆如在之灵少抑至情以福方夏臣无任
　　慰国哀上皇后表　　　　　　刘忠肃
　　大行皇帝不天斯民遂仙大驾诏遗无外哀入有生伏惟圣心何以胜处大行垂今盛徳旷古太平大一百嵗之基明而有述享四十年之治安以无诛谓有尧之仁必有尧之夀岂期一旦忽弃万方人心毕摧天理孰诘恭惟太后殿下拱母仪之重扶天徳之明义隆三纲位变一极痛尤先于臣妾哀两着于国家愿少抑于过情用克全于中制
　　慰正表　　　　　　　　　　苏子曕
　　嗣嵗将兴虽有作新之庆旧谷既没共深追逺之思凡在照临举增懐慕【中谢】恭惟皇帝陛下道跻尧禹行比骞参方受图于三朝明发不寐念御帘于双日孝思奈何幸寛罔极之哀少副有生之望臣限以官守不获躬诣阙庭
　　慰冬表　　　　　　　　　　毛伯頴
　　七日来复三务成功方晷运之迎长增圣情之追逺【中谢】恭惟皇帝陛下忧勤嗣服渊黙临朝云物呈祥慨尧心之永慕羮墙在望广舜孝于无疆愿抑至懐早摅宿愤臣以职守在逺不获瞻望阙庭
　　慰掩皇堂表　　　　　　　　赵承之
　　臣某言准进奏院今月某日大行皇帝永泰陵掩皇堂者因山成礼复土告期音容莫追号慕永絶【中慰】恭惟皇帝陛下痛贯宸极圣情难居臣以守职在逺不获奔赴阙庭臣无任悲恸陨越屏营之至谨奉表陈慰以闻
　　慰山陵礼毕表　　　　　　　王介甫
　　须百祀之材已襄故设九虞之主方考祔仪伏惟皇帝陛下徳懋钦明道隆勤孝虽送终之礼已备而追逺之念甫深惟顺变以抑哀实含生之至愿臣限分镇守阻预班朝
　　慰山陵礼毕表
　　宫车云返陵邑既营凡在照临岂胜摧慕伏惟太皇太后道侔坤育仁出天成永懐爱孝之隆尤积悲恫之感稍舒慈念实慰舆情臣叨备从官限分符守徒有扳号之至痛恨无办防之微劳
　　慰祔庙表
　　七月而既充奉于寝园万世不祧遂崇成于庙室凡居覆焘同尽扳号伏惟皇帝陛下膺保圣神践行仁孝纒哀罔极率礼无违仙游既集于宗枋圣念弥勤于翼室仰祈顺变俯睠含生臣符守所撄班朝莫预
　　慰祔庙表
　　威灵有集方祔于庙祧感慕无穷外覃于蛮貊伏惟太后比贤任姒缵庆涂莘只协孙谋克襄大事地非苍梧之逺势有霸陵之安唯割至哀尚膺遐福臣备官有守奔问无阶
　　慰祔庙表　　　　　　　　　赵承之
　　臣某言伏准进奏院报今月某日哲宗諡号皇帝神主祔庙礼毕者易奠以虞既备送终之礼宁神于庙益增如在之仪凡在照临讵胜感慕臣某恭以哲宗諡号皇帝道存抚御躬致忧勤念甫门于玉衣遽永藏于宗祏伏惟皇帝陛下孝深罔极痛切因心愿少抑于圣衷庶大安于民望臣以守职在逺不获躬诣阙庭
　　慰申王薨表　　　　　　　欧阳永叔
　　伏以申王徳文位崇王爵地重宗藩遽背明时奄然殂谢恭惟皇帝陛下仁亲九族孝治万方成服发哀恩隆礼备臣忝居侍从逺守诏条不获躬诣阙庭以申奠慰
　　慰鄂王薨表　　　　　　　　宋子京
　　皇閤纒哀庆芝掩秀讣传中夏惨结羣心【中谢】恭以皇子鄂王生赋敏齐日升令秀弗俟褓教自凝天资已疏采于朱维方竚华于苍震而霄防生沴星躔隠晖休精上还翼子中夺伏惟皇帝陛下念深祀鬯忾结睿衿徒重轩渠之怜靡逮温文之就天夀有底悲伤奈何伏望推理于难谌割慈于无益渐平哽恻専育粹纯况宗稷流光春秋鼎茂已告功于晏晏方受报于绳绳今此悼懐幸寛至爱臣限分符第方隔禁聨忧悃飞驰临文怅塞
　　乞聴断表
　　皇天降罚慈及上賔孝思通贯于宸衷号慕忍违于哀次敢即道扬之命祈从聴断之权陛下诚格两仪行髙百代久以天下之养娱于太上之尊忽大故之非常实有邦之不幸嬛嬛在疚圣情深罔极之思瞿瞿如求至性越有余之戚臣心震惧国事浩繁爰指掌故之仪宜反宅忧之位伏望礼存中制丧抑过哀服成三日之余暂回幄殿躬揽万几之外时奉繐筵庶俯慰于羣心亦仰承于遗诏
　　乞聴断表
　　冒贡封章恳祈临政皇情深恻诏防弗俞洊申迫切之诚冀动崇髙之聴窃以天子之孝异乎匹夫圣人之心先于达节虽在谅隂之戚亦思付托之艰俯以从权勉而决事陛下道兼伦制性尽爱钦慈庭初爽于豫和銮辂益加于定省不脱冠带忧勤备罄于武王如见羮墙号泣遽终于舜帝宫闱感恸朝野哀摧仰知孝慕之无穷伏念防章之有纪矧此遗留之训具存聴览之期愿敕乘舆姑还翼室学音而临殿中自有于汉仪作命以王言下庶承于商令兹为顺变望赐矜从
　　乞聴断表
　　丧无二事礼有从权沥血书辞既竭愚诚之毣毣偻躬拜命未回圣孝之皇皇上念邦家之闵忧次虑军国之重大敢陈三凟庶望两全仰惟慈皇新弃至养寝门近止思问膳以无因前殿岿然欲奉巵其何及此渊衷不堪于哀痛而庶政奚暇于统临然而道贵适中孝先继志若稽前代参考本朝行宫中三年之丧自应古谊决天下万微之务皆徇时宜陛下徳并重华义殊访落朝于未央者二十六载亘古所无庆于徳夀者八十一秋在今何憾愿体付托得人之训深裁悲忧过制之情趣素幄以还宫御清厢而聴事衔报之所莫大于斯
　　乞聴断表
　　伏读训辞未亲政事再命三命而俯偻何敢凟烦一日二日之几微岂容但已臣闻自周而上何必髙宗之谅隂由汉以来遂有文帝之制度虽云易月之令不废终身之忧徒以门内之恩特为天下而屈陛下受天至性执古通丧率礼无违慕亲罔极齐疏之文饘粥之食皆与下同顔色之戚哭泣之哀独由中发兹诚创钜而痛甚然念业大而事丛苟循三年之不言曷俾百官之承式载惟厯世之主率用权时之宜非不知行道之人皆弗忍也盖亦本先王之制俯而就之陛下酌祖宗之常行为社稷之大计驾还广内岂必日见于羣臣国有烦机姑念躬裁于急务别遵彞典请聴视朝
　　乞聴断表
　　孝大忧深情难抑夺诚微词浅意未宣通呼天号呜无地陨越本庙恤典具垂列圣之规太上仙游预播大行之防今启请悉出尊承惟是北宫逺于南内方仰倚庐之慕敢祈行殿之还苐縁机务旷弛之多且复宿卫暴露之久今则丛涂已毕练祭继陈傥为大政而暂回则于孝治而无阙伏望痛裁哀毁深念艰难体我皇兄亲授神器尚虞国事妨于五日一朝之中岂欲邦彞废于千秋万嵗之后唯勤爱日之事实慰在天之灵矢词已穷得请乃止
　　乞御正殿表
　　永言孝思勉即西厢之决率循大辨当临南面之期敢冒威尊敬陈悃愊陛下以尧为父尽舜事亲久依黄屋之悲忽怆白云之傧俨然经杖虽更练祭而弗除潸然涕洟毎念大恩之难报问从素幄廷对辅臣急先之务所必闻极辨之仪所未暇在廷百职稽首一词谓天固不言而四时行然辰必居所而众星拱直临端序庶慰羣情伏望顺变节哀体元居正与其具礼闺门之内不忍断恩孰若事亲法宫之中允为继志愿垂俞防早复彞章
　　乞御正殿表
　　国遭变礼已用易月之期朝有常仪未举答阳之义恳祈莫遂震惕靡遑伏窥上古之遗书备着成周之恤典延之翼室具严臣子之宅忧出在应门登进公侯而聴命兹为万世之法则盖得一时之经权陛下执古御今因亲致孝复先王之制异武帝之空言执君子之丧过曾参之实行自经朞练合视昕朝方且皇皇于衰绖之中何暇穆穆于岩廊之上迨更祥禫已尽情文哀已极于其余过将犹于不及愿稽中徳曲徇下情负扆而位明堂时俯临于百辟释冕而反丧服内自致于三年率由旧章用答光训
　　乞御正殿表
　　丧期有数当御外朝孝慕无穷尚坚中诏惟主明以理可夺盖天髙其聴甚卑敢暨百寮躬冒再三之凟冀从九陛日瞻咫尺之威窃惟古礼之难行盖以后王之多事若五月居庐而戒命未有或三祀谅隂而恭黙不言则必上废朝廷之仪何由下临军国之务是以厯代皆从权宜迨至我朝始参故实外循易月之令内尽通丧之情然而成服以还亦勉亲于庶政既练之后乃延见于羣臣陛下欲重报于先皇悉增隆于旧制自我作古盖将垂法于百王示民有终岂特加人之一等愿遵彞典少抑至懐亟发纶言尊临黼座宅中立极达孝全于武王四方来观同心戴于舜帝
　　辞免表
　　储君
　　辞陞储表【代】　　　　　　　　晏元献
　　臣某言伏覩内降制书以臣为皇太子者初闻中防但集于悚兢退省孱资不遑于寜处敢陈丹赤上凟威顔臣某【中谢】臣闻易象垂文戒立身之非据圣人敷化贵育物之得宜小言而大禄者犹谓冒居徳薄而位尊者孰允公议而况元良之建盛典素隆震豫离明载前闻于八象星晖海润昭茂盛于两仪必英誉之有闻则具瞻而期协伏念臣性惟庸昧识谢周通毓质天庭幸依于累善防荣霄极岂着于盛猷恭惟尊号皇帝陛下受命紫清集符温洛协三灵之丕祐臻万国之同和乃眷本支荐加宠秩而自啓封淮甸胙土江吴列尹正之崇资陟盘维之峻级两宫视膳日奉慈严六学传经时亲典诰喜因心而尽礼覃乐思以知新渐冀组修用符训导敢谓宸襟过聴纶诏忽颁将辟储闱俾膺睿渥侧聆布告增惕神魂腼眉目以何施蹈氷渊而靡措盖念邦家名器讵可以忝尘君父生成谅垂于保庇倘徽恩之骤及谅顽鄙以曷胜矧在幼冲方期朂励将何以雍雍寉禁表贰桂宫翊赞嘉谟遥卜夀街之牍详求多士旁延望苑之賔防仰昊穹载陈悃愊伏望陛下轸弥髙之圣念推善贷之深仁察以妙龄盖非饰让寝兹茂式协乃慎徽则赫赫昌朝咸契大中之化区区积质俯安若厉之诚冒昧自陈期于得请
　　辞陞储表【代】　　　　　　　　晏元献
　　臣某言臣自沐徽章再陈封奏至诚虽竭而宸聴未回仰批谕之猥临积兢惭而非据臣某【中谢】伏以量力度徳立身之格言授才任能有国之通制而况明离着象苍震垂文聿崇守器之规仰协重轮之咏必资盛徳用赞大猷伏念臣植性迂疎秉心防滞万期嘉恵托层汉之灵源千载昌辰何庆云之洪防伏惟尊号皇帝陛下纂承真系茂阐丕图泥金荐礼于苍旻锡壤推仁于宗绪上公进秩半楚疏封俾陟上庠钦闻雅诰眷言吴会荐启藩维汉节诞颁夏璜昭锡奉日严于温清慕时习于缣缃居业寡闻冒荣为愧遽荷紫清之命越升储两之崇风防乍聆神魂增骇叠陈丹欵愿寝洪私天监弥髙纶言益厚氷渊自处弥剧于九回肺腑防祈难逃于三凟伏望陛下广至仁之茂育推妙道之善成俯降尧曦旁回禹律特收涣汗爰示于抚临冀自逾涯庶安于庸陋由衷所极得请为期
　　宰相
　　辞免左丞相进封许国公表　　周益公
　　登备鼎司久当防勉晋持魁枋倐奉庭扬吁天申不称之词伏地拜弗俞之诏鸿私溥博孤迹凌兢【中谢】臣闻受才有洪纎赋质有良窳扶明堂者资梁栋安用条枚荐清庙者须鼎彞宁参瓦砾力不胜任人将汝瑕伏念臣椳闑材微斗筲器小际会光华之旦追陪寅亮之揆罪功宜诏赏诛漫无可否贤邪当明黜陟殊懵抑扬观已事之如斯岂后图之足责敢谓羣贤之进遽叨上宰之除有次辅虽不备官理也何损无成劳亦令赐位臣也胡顔为国计以牢辞非身谋之独审伏望皇帝陛下谨于图任监乃知难外求严穴之英内选朝廷之隽俾居三事庸长百寮逊于殳斨伯与敢忘稽首有若闳夭虢叔尚助迪威从治之仁鞠躬以俟
　　辞免左丞相进封许国公表　　周益公
　　银台入奏力辞揆端之崇鸾鷟批章特垂王人之重虽贪承命抑惧瘝官敬陈确至之言叠冒穹窿之聴臣【中谢】臣闻位髙者智愚难掩任久者赏罚易行九载之绩不成当从鲧殛三考之明勿陟孰底舜功如臣无堪被遇最早越次严徐之列进陪防契之游碌碌政涂殆弥数嵗容容宰路仍陟再朞论其时则已多责其效则何有未能引去亟俟伏归今乃位充元辅之久虚秩序文阶之一品既殊试可更异黜幽况故官不许复居而新渥又为非据进退交违于小误劝惩有累于大公伏望皇帝陛下旁烛忱恂敷求俊杰贷妨贤之往咎审佐圣之良图谓如发之引千钧其谁云可因循墙而起三命亟报曰俞忱辞已竭于肺肝察允尚收于纶綍
　　辞免丞相表【代】　　　　　　　张文潜
　　不俟驾行既已驱驰而至畴若予采复膺考慎之求在明王图旧之意则深于愚臣陈力之义则过【中谢】伏以二圣求治厯年于兹忠厚之泽足以传之无穷仁孝之诚固己格于上帝守此成宪底于太平加以左右辅弼之臣盖极老成俊乂之选何图次辅之虚位乃复召臣于守藩兹盖伏遇皇帝陛下广度兼收至明洞照察其疲驽之不逮出于悃愊之无他意其先之教忠或恐老而更事责以来效用之不疑上副眷求敢爱竭尽而臣伏自深念固非饰辞形骸已衰心力随耗虽辅相重任不欲舍其旧而新图然衰疾交攻岂期老将至而髦及虽至仁之曲被顾公议之谓何天下岂无岩穴之贤朝廷不乏公辅之彦与之图国足以格天而臣已试之効可知将老之诚弥切不能就列敢辞避于再三因是得人功犹期于万一
　　辞免右丞相表
　　政地充员未即国公之谴昕庭出命忽陞次辅之聨念甫控于危衷莫遽回于渊聴宠非素望义合终辞臣【中谢】臣闻人主之职论相以为先邦家之基得人而后立上稽于帝下逮有唐或都俞吁咈以成谟或辅赞弥缝而藏用皆极天下之选用图治绩之熙爰及皇家益难柄任求诸人望不犹愈于商周播及声诗又何殊于防契中兴而后钜公相望间关成祀夏之功左右大格天之烈书于简册光若日星仰惟责实之朝尤谨畴咨之始未闻侥冒有若疎愚小有材而登庙堂奚堪任重逺无虑而筹帷幄乌可责成伏望皇帝陛下大廓皇明深为国计奋庸而宅百揆宜先四岳之询寅亮而弼一人当遴二公之选不容轻授庶协公言
　　辞免右丞相表　　　　　　　刘丞相
　　制麻初下既陈控免之章诏綍屡颁未拜允俞之命敢再三而恳请冀万一之聴从【中谢】窃惟宰司左右之聨均任天下安危之寄官非必备才必求全如傅説作相于商宗独员而自足召公为保于周后并用以相维要在得人俱能厎绩有如臣初知末学恪守愚忠识不足以达夫事机谋不足以断夫国论在于进退何有重轻矧惟当轴之元臣早负济时之逺略克当倚任岂假疎庸伏望皇帝陛下念择相之维艰于抡材而加选元首喜而股肱起愿持不息之诚应龙升而云雾兴当得非常之佐共成大业永厎丕平毋懐反汗之小嫌庶定保邦之大计
　　辞免右仆射表　　　　　　　刘莘老
　　揆席久虚治庭敷号猥及非才之録大惊羣聴之公敢冒至恩輙忘素守臣【中谢】窃以论相虽人主之职得贤乃太平之基必先全徳之老成或待逺方之特起伏念臣本由疎贱叨寘显严备数而臣或进帝王之説与闻夫政顾慙礼乐之文尧作章而既成汉分符以方重谓且简斥更辱延登夫褒徳者天下之大公而竭节者人臣之常分念早尘于机要已久席于髙华奚事屡迁乃能毕力威名匪重将取侮于四夷智略更疏无可言之十事苟从昧进曷慰具瞻倘选于众而求之多出于臣之右者伏望慎名与器以尊朝廷诏徳选劳以劝臣下俛徇富平之请曲成考父之铭收回纶恩庶允清议
　　辞免右仆射表
　　敷告以庭畴咨以位惕然惊汗浃于媿顔【中谢】窃以师长百司位隆于端揆权舆大政地重于西台进徳则朝廷尊当贤则臣下服而臣学不足以断国论才不足以达事权辜奉恩私坐稽岁月处非其据者已久受过其量而莫胜方与引分之言冀逭妨贤之责敢期函垢更使代工倘懐苟得之图妄作自贤之行公器不嫌于多取岂曰知难髙位必致于疾颠安能图报上则诒盛朝之累下则躐众正之贤伏望别择皋防改图丙魏登寘宰路使秉国成大明庶物之情不夺匹夫之志还收涣渥以息烦言
　　辞免右仆射表　　　　　　　刘莘老
</div>
    <div class="pagination">
<a href="五百家播芳大全文粹_page10.html">上一页</a><span>...</span><a href="五百家播芳大全文粹_page6.html">6</a><a href="五百家播芳大全文粹_page7.html">7</a><a href="五百家播芳大全文粹_page8.html">8</a><a href="五百家播芳大全文粹_page9.html">9</a><a href="五百家播芳大全文粹_page10.html">10</a><span class="current-page">11</span><a href="五百家播芳大全文粹_page12.html">12</a><a href="五百家播芳大全文粹_page13.html">13</a><a href="五百家播芳大全文粹_page14.html">14</a><a href="五百家播芳大全文粹_page15.html">15</a><a href="五百家播芳大全文粹_page16.html">16</a><span>...</span><a href="五百家播芳大全文粹_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
