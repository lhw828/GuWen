<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 45 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 45 页/共 134 页
  </h1>
  <div class="content">
   答同志问族谱书【冯从吾】
　　承问族谱仆至寡劣何以复命虽然窃奉教于君子矣敢无説而处于此夫族之有谱犹国之史尚矣苐史之为道备载善恶用昭劝戒要之以义为主谱之为道扬善隠恶有劝无惩要之以恩为主不可一概论也乃今之作谱者则不然纵笔讦发略无顾忌自以为不虚羙不隠恶自负曰直人亦从而直之居然史迁复出矣不知其直正有不在此者惟是家世寒微不讳可也事行细小不忌可也有可称则传无可称则阙可也微顕阐幽防事实録不至溢羙可也则此便是直又何必纵笔讦发略无顾忌而后为直哉无论族谱即郡邑修志其载善恶昭劝戒此固毫髪不可讳者尚且于职官一类但寓褒贬于三十年之前于三十年之后者则阙之一则有自已曽相与之嫌恐是非涉于爱憎一则公论必乆而后定故姑以俟之异日夫修志且然况修谱者可轻肆褒贬乎李献吉谓子孙而不録其先人是悖乱之行也若録其先人而又讦其过是为悖乱孰甚焉古人不又云乎作法于凉其犹贪作法于贪将何极今之作谱者虽似过讦不过一时讲究未明误以讦为直耳犹属无心倘后世子孙一有小嫌不能捐释借此族谱泄彼忿心则是以古人敦仁广孝之书为后人报复恩讐之具也又谁为之作俑哉纲常风化闗系不小奈何不慎之于始而犹沾沾以讦为直也呜呼不虚羙不隠恶此在作史则可若谱不但不虚羙则可耳礼讳尊亲不隠可乎哉先是作者夸其门阀多失于虚羙近日作者惩其虚羙又失于扬恶虚羙则以恩掩义固不可扬恶则以义伤恩尤不可此作谱之所以难也鄙见如斯惟足下教之幸甚
　　答庙灾仪注二书【熊过】
　　宗庙灾惊惧之心率土所同矧在僚服自有官人肃给之义若不肖乃又以司存昨承示逖称古初欲使人心警畏以开惩创之端读之恍然如有失倘借宗儒足为条贯传诸来学亦不朽之盛事也一昨大禘届期执事观变欲因废而不举此与不肖原拟悬合过愚以为祭固以庙存也庙火矣虽接祭有所不能又安论杀不杀哉然孔子乃谓牲至而不杀则废今以情理揆之其文当是后人所纂入盖原文以日食太庙火疑为当祭本无可疑夫庙火固不可预期而日食则畴人子弟皆知之不待巧算也司厯何在奈何不以告而行祭曽子奈何以为问而孔子之答又若迂缓何哉夫诸侯旅见天子与诸侯相见尚以太庙火不得终礼况被灾之地势近剥肤救焚不暇尚何论杀不杀哉礼曰人有焚其先人之室则三日哭故新宫火亦三日哭公谷以为礼独胡子以主人未入也嫌涕无从出是则哭藏主之庙胡子亦以为当礼也然不肖亦有所疑按僖二十年西宫灾西宫者何公羊子曰鲁公称世室羣公称宫今详仲子桓宫武宫炀宫之例则宫当为庙其言不妄故谷梁子曰西宫西者何宣公之庙然其灾也不闻哭经亦无讥哀三年桓僖宫灾时南宫敬叔懿伯文伯之徒皆孔氏从逰之旧而敬叔者从孔子适周问礼之人也止命周人出御书不闻以哭为请孔子在陈闻之亦不讥其哭何哉盖成三年所称新宫者以祀宣公父庙也是时言亮闇初阕而遇天灾故感而哭之以致哀异于余庙此非予之私言释例所言皦如也彼其发义揆情视公谷二家不更精详乎哀三年桓僖之灾传者以为亲尽而庙不毁则当时之不哭其所縁起或是酌情为之茍燬于谅闇之后与夫次之逺者皆本不哭檀弓之言恐是附防春秋而不察当时事情耶凡礼记附春秋如诸侯不生名之类尚多不独此条也今此所陈止是国君处变之时来教云哭位当是在都宫之外是以臣工处变言之放今时哀哭临之义上下一体取义至精也但国哀国灾礼当少别而从天子救太庙之火者孔子止云不以方色与兵不言及哭泣莅位不知于此当何防乎想君既不哭故臣不独哭孔子遂不着其礼乎来教又曰服虽无考然衰服则已重青服则已轻乌帽冠带缟服其可也但晋太兴二年国子祭酒杜夷修墓云春秋新宫之灾哭而不服博士江渊议墓毁以为毁不应比庙灾而不行服又梁天监元年礼官何修之议萧子晋传重改之服亦曰可依新宫火灾三日哭不服而已则是虽继体承祧者亦不服也况臣子不过重服者乎昔晦庵朱子谓六朝礼乐最精观此三贤之言是圣人原不可制哭庙之服今之修首令典往往青衣从事是不为轻也过西南之人闇于逺览执事先觉博综坟典过欲执经从周乆矣愿因下风得闻余论幸甚
　　答童宫谕庙灾仪注第二书【熊过】
　　昨奉书已旋于坛所省读华牍宏博渊深开导备至得所未闻加于提耳之教矣过何幸何幸当时士人共仰折衷转相传诵几失原本数日方得遂未裁答今尚有疑者愿终惠教它时有闻不敢忘所师资来教辞引燕泉阳明所酧对欲以定世之疑不肖非敢别出臆度也顾以古人尊祖之义视敬天常少诎故祀天地则越绋而行事不敢以卑者之事而忘尊者之礼也其敢以卑者之祭而忘尊者之变乎即使失世职如左氏所言则当是之时谪见乎天祖宗神灵固己震叠为子孙者正当体祖宗之意以灾为告而废之所谓先王克谨天戒臣人克有常宪者也而以接祭为言是忘天而昵祖圣人致辨于天神人之际者果如此否乎西宫之言公羊杜氏之説此亦常求三传之异同而粗习其读但今之称宫者多指庙为言惟传乃有小异尔雅曰宫谓之室室谓之宫则西宫者为之小寝别宫如公羊杜氏亦可也例之火逾公宫之説亦可也其如春秋之所称宫者皆以庙言何哉春秋经凡居室皆不称宫故王姬之舘人居也称舘不称宫谓凡室皆可称宫经无是法也西宫书于经者也以经之例观之是不可证其为庙乎此不独春秋耳诗定之方中作于楚宫郑笺曰居室也又如采苹公侯之宫毛氏曰宫庙也豳上入执宫功所谓营居室宗庙为先故称宫功也至鲁颂閟宫之地亦是鲁人安灵之所是宫之必为庙而室之不得以淆其辞古人正名百物未尝假借后世乃通之耳桓僖公宫灾来教云亲尽而不毁者杜征南之説也季氏出于桓立于僖以是为悦而不毁故孔子言之康侯之説也然成公六年尝立武宫定公元年尝立炀宫矣是三公者皆春秋以前之君也其亲尽当毁视之桓尤甚孔子言当毁何不及武炀而何言僖乎桓僖之不毁诚以季氏当时武炀之立又谁主之乎则征南康侯之二説愚皆有不逹矣来教又谓即哭矣亦例不得书今将以何为例而知其不当书乎春秋之法其有事如哭庙而不书者乎假使实有其事经以例不书矣而传亦遂冺其迹者乎是大可疑也新宫之哭胡子独弃诸家之説而又为辞曰于迁主其言无防杜郑之徒以为当哭夫杜郑注疏也皆定于頴逹诸儒之手过特有所从违非敢弃经而信传也其谓哭庙而当礼者以其情则知矣而终若无防世之言哭庙者往往以梁山为例盖梁山之崩左氏国语两皆载之左氏止以降服乗缦彻乐出次祝币史辞为言独国语有国三日哭之语先正常谓国语者左氏删定之弃余信斯言也将从左氏而不哭乎将从国语而哭乎将从其所删定者乎亦将不计其所弃余而从之乎今以西宫桓僖之不哭而定之所谓情则同而终若无防者不将近之乎礼曰人有焚其先人之室则三日哭信如公羊杜氏遂以西宫为小寝则固不得为庙矣亦岂不为先人之室乎为先人之室矣而经不书哭传无有文者亦岂例不得书乎将实无其礼乎至于易服之仪不肖当时防旧闻为言及后思之犹有所未尽縁周官司服有大烖素服之文康成乃云素服缟冠素服也来教云易服深得礼意不肖初所不及也但云欲略如居防之仪当乌帽角带缟衣遍考古丧服无缟衣者盖防则必衰故斩齐衰之外锡衰细衰皆衰也无缟衣以处防者礼除成防用朝服朝服者缁衣素裳非素衣也诗素冠之二章曰庶见素衣康成防礼之防服之无素衣也遂转衣为裳以求合之吕伯恭讥其牵合矣然则缟衣似非居防之服也司服有云其齐服有端素端变服言端者自袂言之大夫以上侈袂故也然则素者乃是斋居将有所祷诸上下之通服也不得言为防服吴白纻歌曰质如轻云色如银制以为袍余作巾此虽不足以明礼然亦可见素是古人常服今周宻癸辛杂志程大昌演繁露及刘绩霏雪録皆同斯志其言恐是不谬乃知杜夷等不服者谓不防服非不素服其义自精确耳过欲如来教自大夫以上定为缟冠素侈袂服自五品以下其袂止可比之元士等定为缟冠素端祭毕则已不知可不可也或侈袂不便则上下通服素团领耳执事髙贤宇内宗仰又有发防之意不肖所陈必不以为凟而不告也恃爱多言恐惧恐惧过顿首顿首














　　明文海巻一百七十二
　　钦定四库全书
　　明文海巻一百七十三　　　余姚黄宗羲编书二十七
　　议乐
　　与范以载论乐书【王廷相】
　　承示校定两山李氏律吕元声感谢感谢且以声音之道下询鄙陋吁仆何足以知之虽然亦骇然有疑矣夫古人制为五音非徒然无所本者宫本喉商本舌牙角本舌徴本舌齿羽本唇故凡人呼而出声不论歌唱言説必自宫而徴而商而羽而角角者气平之声音之终者也故宫音始而浊羽音极而清落而収于角清浊平焉此声气自然之妙非人力强而能为者今曰黄钟宫为清越之音不知其音出喉乎出于唇乎意者闽人无喉中之音故遂以唇舌不正之音而杜撰以定之也不然当何所依据而变之惟其以宫为清则黄钟之管九寸重浊而不合故有黄钟三寸九分之説呜呼其大谬甚矣夫上古钟律之调简矣而不求备也故周礼三宫十二律可足考击若必欲尽五音之调非加以十二子声不可何也清之分数少也故古之编钟编磬有一架二十四板之説盖通正声子声并击之也晋宋以来十二律之外止加四清以补不及故作徴调终不能成何也夫钟声之道顺而易逆而难者也故浊之役清也常有余清之役浊也常不足故备清调非子律不可今曰取声不用半律是不用子律矣恐徴羽之调终不可成平公欲聼清角虽师旷亦难乎其为击矣子律谓可废乎哉夫正变二十四律则五音各五之调亦庶乎其备必如京房六十调之説则清律极短其声焦杀亦不成调虽有其名而无实用蔡氏不深致思亦信其説而衍之况后学哉或曰十二律还相为宫然乎曰此亦非六十调之説也凡调以一律为主其余律皆比而和之始终出入不离首律者也故曰旋相为宫言各律皆可作首也如黄钟为主律则必以林钟为徴太簇为商南吕为羽姑洗为角其音以次而和若以他律杂之元非相次之管必至清浊凌犯而音调不协由是言之一律主一调合正与子而二十四律生焉五五例之而犹缺其一焉虽然乐之调亦足矣故自周至汉至唐至宋以雅乐俗乐流传于世者考之大抵宫调独多而商角多稍次之其徴羽二调止三之一而己此足以见声音之道浊者常有余而清者常不足京房氏所谓六十调者论説虽羙而实用则无后学不察而传衍之谬矣细读两山之论牵合傅防十居八九既不逹五音之清浊又不及作乐之节度虽言元声其实无当其律音职乐乐噐声容之考证皆长乐陈氏乐书之绪余也传之代中恐累执事髙见不如再加详辩求海内知乐君子相与考订焉是所祷切
　　答李太常中麓书【刘绘】
　　仁兄中麓去年夏五月因虞链师得奉雅翰喜闻动履亨嘉著书谈性分内真乐无限仰髙明灵粹道术宏逺平生摧顔皱眉事悬知一毫不揣也每寄来词曲弟虽未谙律学但少随里中歌謡得之天性者颇中贯珠髙之妙对善讴客或辰景快意不觉放歌按拍聼者忻忭今宛洛博逹之士往往称弟多能鄙事亦推及此尝静念之得忘形髙人少借微酡之力妙不可述变音转节云璈霜条之响若神噭之也不得其人情景不应强为一焉黯然欵顿若湿鞞澁籊然由此观之乐也者懽动流通而作也昔谢绎称永叔善俚调尹洙善谈怪一出闻者絶倒弟甚慕焉覧兄诸作迩多南音当属商意弟略转之宫徴令髙者宏鬯而流尘下者清越而激飔飘飘泠泠絶无南音嚅唲戚苦之气客皆倾耳竦肩驻息栗臂有扶云骑鳯之想蝉蜕溷浊又岂知世有圭组轩马之耀荣也乎恨不能奏于兄侧欢更何似也悲夫悲夫此戯论歌曲耳因忆郢人易调而寡阳春之和钟牙发以定生死之感然则吾二人之交非可通以世情也嗟叹永言讴歌哇艶咸具神理矣是以放勲察于康衢国风采于里巷戚叩角以伯齐冯驩弹铗以显薛下及秦青薛谭孙登阮籍之事可漫语乎哉两次承手翰都称闽中王道思古之成家道思笃志沿采标景饬轨诚不可轻尝睹刻集见其纉摹蟠搆纡折太多虑少奔决自逹之势气稍不振耳孟荀而下至刘向扬雄韩退之欧阳永叔疏通古劲不专盘挐幽渺也弟谓文章兴衰披靡不有雄哲充养其气如苏子所谓卒然遇之王公失其贵晋楚失其富者文章殆难言矣弟卤进无斐然之裁何足以知奉去拙稿中有答雪咏藏书歌二篇藏书歌弟狂念音调意趣与唐荆川当年藏书歌颇亦相敌也嗟哉歌曲文章咸出一理也暇中详覧再惟批掷何如
　　上鲁峪孟明府请文庙八佾舞书【孟思】
　　窃惟宇宙间奥而难知浩博而难定杂沓而难议者莫如乐焉声音与政通律卦相经纬风候相流通非至圣上智之明莫能觧故曰知之难文之中有诗有噐有人有节序有变度一事纰缪不可谓备而尽羙善故曰定之难圣人者履礼乐乐乃能制作圣人者去而后世无圣人之徳又厯诸儒勦説臆见补缀搜剔残缺失次而欲厘正而整齐莫有依据故曰议之难为后人者正宜精思以究其理问学以博其文考索以存其物未可轻为去取而有所定而议也矧先圣为礼乐之宗文庙为礼乐之地又可易易议耶在昔吾濬大祀未能备轩县之乐八佾之舞也有贤尹刘侯者乃制噐备仪灿然可观用之既乆噐物残缺人事怠缓顷有议者乃举八佾而删去之而独存夫声夫乐者声音之谓也声以颂之容以彰之而后圣徳可以彷佛而知故乐之中而舞为多乐师掌六舞舞师为教小舞帗舞羽舞皇舞旄舞内则十三学乐舞勺书有之舞衣大胥春入学释菜合舞月令仲春上丁习舞春秋考仲子之宫始舞六羽古人于大祭祀有备乐必有备舞非独以榆扬圣徳亦所以顕仪文而风教化也然则举祀而备乐备乐而去舞有大不可者三不成礼者二何也夫舞之废学虽乆然八佾能存则入孔庭而执事防泮宫而助祭虽未能动荡血脉流通精神而亦得之八佾之形容乃尔惟舞之不存也故虽晋世大儒以武库名者而谬以六律为六人一列必服防之辩傅崇之议而后知为六人也况于后进士类又安知八佾为何物哉不可者一也素王之庭得用八佾者亦以见后代崇圣重道万世无穷王祀之意举而废之独拜之奠之献之而已亦何异于释老之祀百神之礼者非所以昭异典殊大祀不可者二也周官大胥正舞位小胥廵舞盖位则鄼也所以为缀列则佾也所以为行治民劳者鄼逺而佾寡治民逸者鄼短而佾多故曰观舞足以知徳今八佾尽去行缀冺絶是大圣无徳可舞而士类莫可观矣不可者三也议者必以人冗而乱近于戯物敝而缺近于防是犹见賛导者口吃而麾去陪祀者不斋而谢絶之其残其缺不已甚乎将孰与为祀不成礼一也夫舞之不饬而去舞茍追蠡而遂去禹钟害金而遂去周镈石不和而去石丝不调而去丝空庭对越而独奏夫竹匏土革与木亦何以为乐亦何用君子而有正乐功也不成礼二也若以徒用残缺无益感格不如勿用然则奏之者宫必可以动君商必可以召臣角必可以为民徴必可以理事羽必可以感物必素女之瑟可以召风雨必防之石可以舞百兽来鳯凰瓠巴之丝可以仰六马伯牙之桐可以出防鱼邹子之管可以变阳和生谷黍而聼之者必师旷必州鸠必季札以是律之而后举乐则宇宙之乐不数作而已寜可终行哉故乐者和也声和形和气亦和矣仲春丁届愿如汉制召成童者而理乐以备濬邑文物之缺使后来者知存羊之意斯正乐功也语曰如其礼乐以俟君子俟执事也思不通大体輙露蚩鄙上之憙事小吏俟进止
　　与康徳涵修撰论乐【陆深】
　　何栢斋曰今世词曲与古乐同此言有理頋曲折细微古今湏别尔何者古乐主声词所以谱其声也孔子所删删其不合于管者如素绚不录是已谓之为逸诗者非也惟声最易亡三百篇之声未及汉己亡今特传其词耳汉乐府名新声故词难诠次新声又亡至魏晋之词难通觧而声又亡后周得江左乐工至隋唐声又亡唐词多今律诗而声又亡宋歌诗而余声又亡至金元时曲子盛行今所传者南北调二声在耳谓即此是古乐深未敢信也大抵古人审声以选字然后链字以摛文后世先结文字乃损益律吕以和之去元声逺矣恐非古也即今词曲论之亦有声意二端声一定而意无穷凡声急处是欲赶板意缓处是欲合索盖有限以度腔调丝在指拨迟速惟意若明皇迟玉笛以合霓裳是已是故声传节拍意传义理此感通之妙古今无二谓即此是古乐深亦未敢信也旧传黄粲章蜚等作传竒俱合錬鍜人才意所以鼔舞人精神不倦此却与诗之正变合不属义理宋儒所释正风变风大雅小雅是剰语也深行旅疲惫兼老病废忘漫浪及此何当面质为乐愿承教













　　明文海巻一百七十三
　　钦定四库全书
　　明文海巻一百七十四　　　余姚黄宗羲编书二十八
　　论史
　　与王待制书【徐一防】
　　前年冬执事自漳州被召纂修元史去年二月道过钱塘时仆亦自天台防事而还天遂良觌邂逅于候潮门憧憧徃来之地握手道间阔乃执事以使者催促之亟仆亦不得从容聼教不胜怏怏分手之后仆以连歳奔播之余生事寥落且有寒湿脚疾之苦还适海隅覔一馆谷之地聊用养疴旋闻文佩至京擢居次对之职与金华宋公同领总裁之命歆艶歆艶今上甫革元命即取十四帝一百六十三年之事修成一代不刋之书所谓国可灭史不可灭者于今见之甚盛典也而执事防自常调用称其材然亦不可不谓之千载一遇去冬有一人来自京云置局以来未满一歳自元太祖至寜宗一十三朝一百二十七年之事悉已本据实录修成上进局中秉笔之士或已授官或已还山去矣独顺帝一朝三十六年之事以无实录可据今遣使者搜访故都圗籍列郡文移有闗于三十六年之政体者俱収并录以备采择足成一代之书迩者县吏踵门传致浙省官僚之命云朝廷以史事见徴盖以此也且以执事以仆为善叙事荐之当路夫为总裁荐人以预纂修此固其职向者道语之时执事不以仆为不材已欲引而置之纂修之列仆固尝敷露情实以辞之矣今执事又何为而有意于区区不材且病之人也窃尝思之近世之论史者以为莫切于日厯日厯史之根柢也自唐长夀中史官姚璹奏请撰时政记元和中韦执谊又奏史官撰日厯日厯之设虽曰权幸用事姑以是为创藳之具其法以事系日以日系月以月繋时以时系年犹有春秋之遗法而起居注之设亦专以甲子起例盖记事之法无逾此也往宋极重史事日厯之修必诸司闗白如诏诰政令则三省必录如兵机邉事枢庭必报百官之拜罢刑赏之与夺台谏之论列给舍之缴驳经筵之论答臣僚之转对侍从之直前故事中外之嚢封匦奏下至钱谷兵甲狱讼造作凡闗于政体者必随日以录此日厯之所以不可忽也然又虑其出于吏牍未免讹缪或一日之差则后难攷定一事之失则后难増补此欧阳公所以犹虑日厯或至遗失奏请歳终监修宰相防检修撰官日所録事有隳官失职者罚之其于日厯慎重如此日厯不至遗失则后日防要之修取于此此宋氏之史所以为精确也仆之所陈因执事之所熟知有不待于赘説者而仆自有知颇识元朝制度文为务从简便且闻史事尤甚踈畧不置日厯不置起居注独中书置时政科以一文学掾掌之以事付史舘及一帝崩则国史院据所付实录而己尚幸天厯间诏修经世大典虞公集依六典为之一代之典章文物稍备其书止于天厯而其事则可备十三朝之未备前局之史既有十三朝实録可据又有经世大典可以叅稽一时预于纂修之士凡若干人余人虽不尽识如胡仲申陶中立赵伯友赵子常徐大年軰又皆有史学其成此十三朝之史不难矣今元顺帝一朝三十六年之事既无实録可据又无叅稽之书惟凭采访以足成之窃恐其事未必覈也其言未必驯也其首尾未必贯串也虽执事髙材卓识提纲挈领有条而不紊有如向之诸公或受官或还山既各散去而欲不材且病如仆者承之于后诚恐不能化臭腐为神竒以副执事之意有司不容见辞逼廹上道舟至嘉兴驿贱疾大作行歩不前谨令侍者奉状上逹左右乞赐矜察言之当路别求有史材者成此盛典不备
　　与李西涯论厯代通鉴纂要【谢铎】
　　夫法古求治固圣王望道未见之盛心稽古陈谟亦人臣纳约自牖之素志而诸老先生乃以编纂之任分委某等此又古者大臣以人事君之义某虽驽下敢不黾勉从事窃尝闻之朱子之言曰古史之义可见者书与春秋而己春秋编年通纪以见事之先后书则毎事别记以具事之首尾盖当时史官既以编年纪事于事之大者则又采合而别记之若二典所记上下百有余年而武成金縢诸篇其所记载或更数月或厯数年故左氏之于春秋既依经作传而又别为国语以记其事亦此类也某愚窃谓今之纂要曷勿先为编年略如春秋左传之例而又毎事别记以彷佛书与国语之例庶几统绪可正事体不遗盖统绪莫大于创业守成而事体莫要于知人立政一览之余诚知厯代创业之艰难与夫守成之不易凡其统绪所在孰为正而可法孰为不正而可戒某君以用某人行某政而治某君以用某人行某政而乱邪正治乱之间惕若覆车之在前俨乎髙山之可仰则所谓宏纲要义足为鉴戒可以俾益宸聪恢治化者端在是矣若乃编年之书盖必以皇极经世为例而统之分合则又不能不取例于纲目也盖纲目于吕后新莽之年皆冠以甲子而分书之当其时天下之统未尝不合于一特贼后簒臣不可比于正统故不得不分书之耳他如帝在房州分书武后纪年之下而统系所在皎若日星此史家所宜奉以为圭臬者也昔人尝推亡秦以为闰位以其强暴并吞非若汉唐宋诸君之犹有志于救民者也秦既不得为统之正而司马晋杨隋之簒窃弑逆亦新莽之流亚耳又可以上阶诸君而例以正统予之哉此虽纲目之所已书而义理无穷叅之后贤之论恐亦未必无可议也又孔子删书防自唐虞盖以洪荒世逺不可考信而伏羲神农黄帝继天立极开物成务之功泽流万世凡有血气者所不可忘故于易系下传又推言之是皆圣经之所纪载孔子之所尝言者也孔子万代帝王师孔子不言谁复敢言之哉茍于孔子所不言而复言之以是而求治以是而陈谟亦多见其惑矣某愚以为今日之纂要欲与三皇五帝始合亦防自伏羲炎黄庶几上不失易书之指而近亦经世稽古录之遗意也
　　论修正宋史书【周叙】
　　某再拜庐陵建安临江江陵列位大人先生台座前叙闻史书之作有司马子长班孟坚之学识世业而后纪载之体备有司马温公朱文公之道徳位望而后去取之义精盖史籍不因纪载则无以知一代始终政事因革自非其人学识优世业专岂能书事竒伟成一家之言义例不审去取则无以存纲常扶世教此非其人道徳隆位望尊岂能合天理人心之公祛千载蔽锢之惑此诚不易之至论也然自汉以来史学相承不啻数十人惟此三四君子足以当之者岂无由然哉子长孟坚所作得三代前汉盛明之代足以驰骋其词锋温公文公所作得厯代全史之文中或书事失当足以褒贬其是非班马虽非温公比文公又非诸公所可并称但以作史而论实本于其学识世业道徳位望能各有之故于其身有无穷之誉于史有不刋之功焉叙窃观宋辽金三史前元至正初始修当时修史诸臣学识未裕道徳未隆既鲜世业之垂复无位望之重其书义例多舛又不以正史归宋而分为三且列宋于辽金之下掲文安公欧阳文公时司总裁之寄不得不任其责但在当时局于势有不能耳惟史臣王理軰首议统纪不合诸儒有识之士莫不相与上书争之而不能得理复着三史正统论推明修端之言欲以辽金为北史宋自太祖至靖康为宋史建炎以后为南宋史不过迁就时议曲加折非尽至论然亦未之从三史遂流传至今元季四明陈子桱修通鉴续编遂效文公纲目之义一以宋为正统而附见辽金之事故虽元灭金夏奄有中国而亦系于宋下以明天命之未絶周伯温序之曰地有偏全而统无偏全势有强弱而分无强弱诚哉斯言可谓得去取之公矣但其为书乃编年之体而一代纪载全书未有厘正之者且辽金二史板帙简省书坊尚存宋史繁多板本复毁散在四方甚少至有号称为儒没世不及见者不亦重可嗟惜哉夫有大一统文明之盛世必有千载相遇之君臣而后制度文为可以折至当一定之论祛除天下百世之惑殆亦天啓之而待乎其时畀乎其人非偶然之故也洪惟我圣朝混一疆理振古未有文明声教比隆唐虞四圣相承六十余年其间制度文为多矣而宋史一书独未删定岂非天之有待于今日乎方今皇上缉熈圣学崇尚文治即位以来屡有述作左右元老大臣咸尽赞防经纶之羙诚所谓君明臣良旷千古而一遇之时也叙愿于此时上启圣聼以三史书因其旧文重加编纂以宋为正史附辽金于其后定名而正统别嫌而明微伸前代未惬之论垂万世史笔之公如沉霾积隂一旦青天白日为之开豁而八方仰照万物吐气孰不鼓舞欢忭哉遂俾板刻流传播于四海人人得覩宋朝一代之全书其为世惠又何如哉且世之作史者患其朝代事迹不足暴其善恶动人耳目以垂劝戒并无可折之事以寓笔削故其文或欝而不彰又患秉笔者才气卑弱言意浅陋无髙简竒杰之文足以启人诵习故其史遂冺而不传叙观宋有天下三百年明君贤臣伟烈俊功前后相望礼乐教化之盛衣冠文物之隆上追三代逺过汉唐其中昏庸憸佞祸根罪首载在编简亦不能无其朝代事迹诚足以垂劝戒又因元世列于三史不协公论宜折而寓笔削此不患无可编录之事也伏惟列位大人先生俱以儒术发身遭逄盛世厯事三朝眷遇隆厚位跻台衡望重山斗秉笔论思阅三十年有子长孟坚之学识世业而显荣则过有司马温公之道徳位望而知遇则优其文章髙简竒杰皆足传世而垂后此不患无删定之资也若因顾问之暇从容建白以此史重修且遴选文学宏博之士共加校理用班马纪载之体仿文公去取之例删成信史垂示万世非特知宋一代始终政事因革其为存纲常扶世教岂小补云哉则夫无穷之誉不刋之功又岂昔人所得专羙哉叙拙讷不能面既敬用奉书敷露鄙见惟髙明恕其狂妄之罪特赐采纳幸甚不宣
　　答吴克复论宋史柬【柯维骐】
　　昨承手札见示拙着儒林传吕东莱林艾轩眞西山胡文定陆象山宜入道学不可与孙复杨万里陈傅良范冲朱震郑夹漈同列反覆读之知吾子尚论古人良有独得非如世俗随塲谈好丑者敢不钦服頋仆之愚见盖亦有説仆于宋旧史虽多増损然有当于理何必改更道学之目前史所无创自宋史重道统也吾子谓其以道为学窃恐不足以尽之自文武周公以来传斯道者曰孔曽思孟岂不以六经学庸七篇仁义有继往开来之功乎有宋周子太极圗説通书张子西铭正防邵子皇极经世程明道定性书异端辨伊川顔子好学论易春秋二传悉发前圣所未发可以上接孟氏之绪至南渡朱考亭集厥大成张南轩为朱同道友故并列道学他不得而滥与也程朱诸门人各附其末非谓人人得其传盖徴程朱诸源之所渐耳礼记仲尼所称儒行非圣哲何以与此后世学者虽希之而未至亦儒之徒也然则儒林岂亚道学直以吕东莱诸儒之讲明著述较之周程张邵朱子稍不逮况陆朱之学不可强而同乎孙复以下数君子亦卓为世表靡容轻议止斋不幸以文章知名即其出处交逰文定或有惭色闽中廖世昭撰一统志略序我莆人物只郑夹漈一人而不及艾轩斯固非定论要之夹漈与艾轩伍不为非伦刘彦翀刘致中并朱子及门西山似当譲地道学不列二刘则不得及西山矣大抵舍道而为学弗可以语儒舍仲尼所为儒弗可以语道仆所谓道学者兼传道而言若谓以道为学则宋之名臣名儒何限设所学不以道胡能成名耶道学儒林循吏文苑相次拟孔门四科而首道学抑循吏则正旧史之谬者也世之变然后有烈妇有忠臣徳之薄然后有孝义有卓行道之隐然后有隐逸故居列传之后且文苑诸人一切文行相副若苐取其文则吾子所谓行实文虚何説之能觧林巽侨居相迩想得频晤出此一商如何不宣
　　与华修撰子潜论修史书【陆粲】
　　得手书知奉明诏将重修宋元二史甚盛举也粲也闻之君子曰班固死天下不复有良史矣魏晋而下古意寖微然其辞之鄙近猥冗则莫有甚于宋元之为史者夫自孔子修春秋犹援据百二十国寳书马迁为史记既防金匮石室之秘又旁采羣籍以就之故凡有事于史不先泛观博取而能成一家言者未之有也今二代之史乃独据其当时所谓实録者云尔而实录所据又不过诸家行状碑志之属行状碑志之辞能尽善乎是非善恶能尽公乎乃至全篇载入不复刋削【如元史赵孟頫传曽祖某宋某官国朝赠某官父某赠某官直当时志文中语耳此类颇多姑举其一】又不问其人何如凡阶级稍崇者輙为立传其间直叙官职迁转而事迹寂寥如一由状然故其书巻帙虽数倍于前史而文辞乃无一篇可与陈夀以下诸人争衡非但笔力不逮亦以纪载过繁难于捡括故也其他纰缪又不暇悉数今必痛扫去之自立机轴先广开献书之路求诸野史小説杂传记详覈其异同之故凖司马公通鉴考异例为一书使统体既定然后下笔大抵以正史订杂书之缪以杂书禆正史之阙凡其人之碌碌不足传者事之屑者奏疏之冗长而空言无实者皆略去之期于繁简适中是非不谬而已若祗用旧本窜易首尾姑以了事窃恐后之议今犹今之议昔曽不若姑仍其旧之为愈耳然二书体大自非在上者优假嵗月无求速成而诸君子当事者能任为己责不肯虚过日时则未易为矣至其文体且当以平正通逹为主不必如今之为古文者务为艰深诡异之辞反使事迹郁而弗明此最大忌也当圣明在上垂情述作诸君子遭不世之竒防岂徒受大官酒食借此为陞转之计茍且塞责而已哉兄何不与文升軰二三同志以此意昌言于朝使二史之成追踪班马为千载之一快也时难得而易失窃重为诸君子愿之惟弗以为迂而俯聴之受赐多矣
　　与魏古渠学博论史书【许孚逺】
　　去冬腊月忽枉长者之车出思黙定宇二丈书见示属为足下商订史书谬承重托不敢遽为逊避仆谓儒者著作当以孔子为法孔子删书断自唐虞存其大经大法以垂训万世其他事固不能详已独春秋一书因鲁史而修之衰周二百四十二年之间王政不行刑赏失当人欲肆而天理灭故孔子特为着其是非得失以正人心左氏一传则春秋之事实存焉孔子没而史法亡矣汉司马迁有良史之才无孔子春秋之志独以其博覧多闻兼之幽囚发愤作为史记其文词竒迈脍炙古今然是非颇谬于圣人至其析为帝纪年表八书世家列传诸体亦不敢过为组绘粉饰其间时有缺漏矛盾亦后人所见若帝纪起自五帝但以家语戴记所称五帝徳为防五帝以前不复逺引迁可谓灼然有见者也其不学孔子书法何也为纪传之文犹易为春秋书法甚难一字予夺严于命讨非圣人不能为也故愚以为迁史非有春秋之志也然亦不敢僭拟于圣人也班固而下史家类祖述马迁不复有春秋之体至宋司马温公勒为资治通鉴体近春秋之编年然亦未尝有书法朱文公先生复取其书厘为纲目有春秋书法矣乃因通鉴起周威烈二十三年春秋以后威烈以前尚缺七十余年不知温公文公二先生何不直继春秋而作也其后金仁山先生作通鉴前编又起自陶唐氏盖博采诗书以来唐虞三代之事暨于春秋战国槩铨年嵗系之书法以上附春秋下冠纲目宜可以补朱先生之所未备然唐虞嵗月自书传之外逺不可考而以他书证定殊有未安春秋旧文仁山并为裁削其间又似文公之所逊譲而不敢者若夫唐司马贞作三皇外纪以补马迁之帝纪髙安刘恕作通鉴外纪起盘古至髙辛以冠仁山之前编则皆渔猎诸子百家之谈信为上古希濶之事以孔子之神圣马迁之多闻且在千载之上者有所不能知而今皆一一笔以传之恐其不得为信史矣伏读足下所编史书起自伏羲终于胜国书法仿于春秋纲目而叙事取于迁固诸家既详编年复兼纪传旁搜逺览厘枉订讹竭精劳神十五六年于此可谓宇宙间旷举之事仆平生窃有志焉而未逮者也但观帝纪所书羲农事迹传之外纪别有増加恐非的确尧舜纪年同于前编似亦过信仁山之见史记列传托始伯夷近代儒者犹谓叩马而谏之事经传无稽不足垂信今自女娲氏共工以及唐虞三代诸臣无不立传愽则博矣恐未核也孔孟圣贤特为道学传当矣而秦汉六朝唐五代千有余年之间并无一人列于道学至宋而始传道学复传儒林宋固多贤矣岂从前儒者在儒林亦无足齿耶封建司天舆地职官四者诚为国家大务别为论次以并于帝纪列传似矣而四者之外如井田学校兵赋刑法河渠诸务不为编纂反疑阙畧管窥之见不若以前数者总附见于帝纪之为妙也全史之体止于胜国未及当代此未见国史亦有所讳避而然及舆地职官二司详载本朝制度恐于体式亦有所未安也如此数端据足下首二三论评论其大都若此至于秦汉而后所书君臣政事予夺取舍权度得失未尝徧阅不敢轻议窃以为足下此编尚属大醇而小疵将遂缮冩成帙奏献明主使付史馆垂鍳将来则不可不加校正之力且夫编年纪传自是史家二体若编年而兼纪传是以春秋纲目之笔合左氏马迁二长为力更难成书非易妄意编年既在帝纪所载事迹不妨更加详核以该括其余若乃古今圣贤豪杰忠臣孝子贞节隠逸之流其最显著足为百代鍳法者不过数百人而尽虽帝纪之外别有列传似亦无妨然不湏每代如此之伙也愿足下更思而裁之何如孚逺力不能任赞防之役漫为疑难辨驳以缓成功惧且得罪然足下不逺千里而来虚心咨访诚不敢虚且亦万邓二兄同心见托之意足下学本渊博用力已深一觉悟之间略为窜定不过数月之功而可矣亦非如来谕刘子五难成之説也仆向在荒迷近入墓间小楼专事静摄足下何时北征尚能假棹清溪之上一面谈乎临楮不胜惓惓













　　明文海卷一百七十四
　　钦定四库全书
　　明文海巻一百七十五　　　余姚黄宗羲编书二十九
　　字韵
　　与徐大章先生书【赵防谦】
　　窃谓西汉以上著书者皆不借序文盖其自信有可必传者更不待他人赞奬而后取信于人也三国以来既不能自信而无疑而人又不足是非于其间必待有名位在上者倡之也其或不布于名位在上而后为人窃为已物者亦有之如郭象之庄子注宋齐丘之化书是以其书虽无足传因序文而名于后者亦或有之某之六书本义虽未敢自信其必传然厯览前人自许祭酒以来欲明之者不啻数百十家纷纷借借非不各自以为尽羙尽善然卒无攸主者盖皆未明乎六义而未得其真凡例也乡上金陵得以此书见知于执事即许序之及东还复见而执事尚抱不豫遂弗敢固请兹因所亲诣杭敢以复请成人之羙循循善诱君子之道某欲执事必一序者以执事一代文章之砥柱斯文之宗表而某又生于东南故也頋字书虽一小艺然用之甚大该理甚博尝谓水火之生人不可一日无者而人不汲汲然者以其随取随足而众人昧焉惟圣人于易坎离始终明之字书之于世用亦若水火頋不察耳夫以沈约所谓韵书缀于世间草创略无次第犹至今用于人人而况实有通之者乎盖声音之在造化有一定自然之序如祖父伯叔兄弟子孙生生之道居处运用畧不可紊约未之知世习弗疑况痼不容鍼砭实可慨也某甚有志于此而未暇也以执事见知故闲及之
　　答顾希武书【赵防谦】
　　某白草庐吾兄足下月来得廷慎书自钟离数日来得季则书自西陵今又得吾兄书三四十日内连得三故人书喜何可言近时朋友之道缺絶何有以规戒讲习为乆逺计者聚则团坐嘲谑散则烟飞云敛走于此而亦不免相与逐逐不然自谓迂腐而不合今得书言欲修韵书此不刋之盛举也勉成之详审之尝谓韵之一书如盐醯稲梁人所不可缺者经史外余书如鱼肉脯醢羊鹿狗鳖有嗜者有不嗜者至如盐醯稲梁凢圎颅方趾者莫不頼焉虽然其书始于晋之江式成于梁之沈约以厯陆法言孙愐丁度苏轼兄弟毛晃欧阳徳隆刘孟容秦昌朝黄公绍至本朝诸老或修或注或増或减或分或合或次第之或谱音之人人自谓光前絶后然率多疵厉瑕垢吾兄此举亦无乃踵其武乎详审之盖此书非精六书之义逹四声七音之妙知造化之本原了譌俗之变易者未易与之言也走每读经史力倦神疲则偃卧于床手执韵书仰而观之见其疵瑕百出则拂然起坐噫嘻骂前人者亦实有之虽自知暴读盖发愤情至自不能不然耳亦欲更正次第删繁却误一归本义以扫古今之谬所恨力只工浩兼之家累病攻而未能也何幸得吾兄亦有志于斯焉详审之勉成之又安知千百年后无暴读发愤如赵古则者勉成之详审之韵补附去易林为微仲所假未还走之篆书艺不志此欲之何为婚事始毕乃蒋尚之先生之侄也颇淑慧未知能继其往否伻囬勒此不具偹
　　又答顾希武书【赵防谦】
　　某奉复草庐先生执事庄周云逃空寂者闻人足音跫然而喜况古则忧困牢落荒林穷谷之间而得执事所遗长书及所注八卦三复累日若饥渇三日而得膏粱酥酪非但喜之而已实有得于心腹肺肠也执事尚奚自抑之过而奬我之厚耶夫自抑宁过而奬人宁厚虽君子谦恭之道在执事之于不肖宜面命之耳提之犹有未至则踣击之可也何奬我也若是古则不揣妄自矜大六书作本义已讫然出以示人皆不能贯首尾力防数纸以规辨其是非否则但见誉而已何有如执事髙明妙逹心诚意专者哉然犹奬我若是终益我之过云尔有便幸易以教我祝嘱执事言易注有与传义异而恐取骂于人者是何伤哉且天地造化其变无穷道理亦如鸢天鱼渊各有所得言其所得而已尚何拘之哉尝泛观诸家著述虽莹白如程朱亦未必无少碍虽疏诞如杨陆亦未必无一长况执事沉潜有年覃思既乆博叅诸家发挥本义又何谦抑之有而畏人之妄议也哉虽然以不肖观之文王之彖周公之爻孔子之翼片言只字皆从宓戯六画流出盖六画之卦防理明微奥惟象最着故假象之著者以明理之微奥者耳是以大传曰易者象也可以一言蔽之矣朱子虽疾取象太凿者然亦曰防易若靠定象防便滋味长若只悬空防也没甚意思执事见示八卦防理则已明顕矣恐于説象处略有不足可憾幸见教余容倾盖以罄不庄
　　与吴鼎仪论韵学书【彭华】
　　辱同馆从事偶及韵学足下退而以书见谕破区区之愚诚恳恳勤勤非爱深者其克尔耶朋友讲论切磨之道缺絶乆矣不意复见足下也然所谕终与仆私指谬异请略陈固陋夫有声而后有字合字与声而后有韵书韵也者类其声之叶者也使古韵尽存则古人字音固可尽得矣古韵至魏晋时尚多知之宋齐而下浸以湮灭然有博雅好古之士若唐韩退之栁宗元白居易宋欧阳永叔苏子瞻子由犹能深考古韵而用之矣夫谓之古韵则古人字音与后人有不同明矣诗三百篇强半出于闺门里巷其所韵非当时语而何且一字而有两音者如左右之类三音者如乐恶之类四音者如行与泽之类古今人皆然何独谓明鸣二字古人未必读为芒特释韵时强转其声耶足下谓明鸣等字今人未尝读芒古人之音不应大相絶如此夫沈约距今才几时而今之韵于支与微之类合其二而为一麻与遮之类分其一而为二其不同已如此而况数千百年欲其一一若自一口出得乎如今人读服为房六切而服见之于诗者皆当为蒲北无与房六释者古人未尝读为房六也今读庆为丘正切而庆之见于易诗者皆当为驱羊无与丘正释者古人未尝读为丘正也左传以皮叶多坡以皮得声则皮初读为蒲波切转而为蒲麋耳顔延年以霾释施霾以貍得声则霾初读为陵之切转而为亡皆耳莫之取义日在草中也后人乃妄加以日字防之取义筑土坚髙能自胜持也后人乃讹转为苔音若此者未可遽以一二数姑就足下所及者而言之夫古今人不同多矣试以文韵语观之字自仓颉古文变而为籀篆又变而为小篆又变而为又变而为楷为草以今之草律石鼓之古文吾不知同耶异耶诗自三百篇变而为离骚又变而为五言又变而为七言又变而为近体为小词以今之词律雅颂之古句吾不知同邪异邪凡古之礼乐制度后世废易殆尽所幸存而未冺者頼有载籍之传焉字之音韵亦犹是也于今可见古人音考者独頼经传中韵语耳足下因古人之释韵非今人之所读遂谓古人强转其声何溺于今而诬古人也以意见而遂讥仆之张喙何自信之笃而谬仆也仆毎观足下黙黙自处诚以为无可语者若仆环视其中蔑如也故每有所疑輙以质于髙明夫岂好辨哉诚恶夫坐井观天穴牖窥日者之自小也惟足下不却弃以仆之言稽之古察之四方讯之一二博古之士求其至当归一之论以赐教益则幸甚幸甚
　　答李仁夫论转注书【杨慎】
　　逺枉书札下问假借之字有限转注之法亦有限耶凡字皆可转邪走近注转注古音一书悉之矣然逺近诸君子观省者皆以寻常韵书视之未有琢磨陶冶洗髓伐毛至此者执事其有意于启诲之乎敢无以复盖转注六书之变自沈约之韵一出作诗者据以为定若法家之玉条金科而古学遂失传矣故凡见于经传子集与今韵殊者悉谓之古者转注也古音也一也非有二也韩昌黎多用之方樊诸家注之曰古音也至宋吴才老深究其本原作韵补一书程可乆又为之説曰才老之説虽多不过四声互用切响通用而已朱子又因可乆而衍其説云明乎此古音虽不尽见而可以类推愚谓可乆互用通用之説近之类推之説可疑也凡字皆有四声皆有切响如皆可通也皆可互也则为字为音不胜其繁矣原古人转注之法义可互则互可通则通未必皆互皆通也如天之字天忝舔铁是其四声也他年切之外有铁因切是其切响也其音忝舔铁三音皆无义而不可转铁因之切则与方言叶故止有切响可通而四声不互也日之为字有人忍任日是其四声其音若音热是其切响音若者日出于若木故毛诗之音叶之音热者日本阳精而景炎故楚辞之音叶之今楚南方言犹呼日头为热头是其证也四声之平上去皆无义故不互也又如应之字应影映役有平去二互而无上入中之为字中肿仲竹亦如之此类皆推之则窒矣诗之叶音如易之卦变六十四卦可变为九千四十六卦而孔子彖传取卦之义者不过讼随以下十余卦盖变而有义则取之无义则弗之取也考之易之彖象皆韵而其所叶无异于诗诗十五国不同言语而叶音无异也楚逺在江汉数千里外而叶音无异于诗也汉人赋颂史汉叙传扬雄太焦贡易林其取韵又何尝异于易诗楚辞哉至于宋人则不然欧阳二苏王介甫皆深于音韵而贤者过之自信谓四声皆可转切韵皆可通其所推衍枝叶出于易诗楚辞赋颂林之外不啻十之五六如其説也则尽南山之竹不足为其书穷万籁之音不足为其韵矣所谓博而寡要劳而少功亦何取于古音哉大抵宋人之学失于主张太过而欲尽废古人説理则曰汉唐诸人如説梦説字则曰自汉以下无人识觧经尽废毛郑服杜之训而自谓得圣人之心为诗文则弗践韩栁李杜之蹊踁而自谓性情之真义理自然也至于音韵之间亦不屑蹈古人之成迹而自出一喉吻焉今举其略如园之音云鸭之音鹢贫之音便直之音竹求之于古则易诗楚辞所无也求之于今则方言謡俗不叶也如其类而推之则当以呼天为铁名日为忍矣可乎不可乎故予作古音略宋人之叶音咸无取焉为是故尔近日宋学王相古学休囚程文之士一经之家尊宋人比于圣人习语録谓之本领一闻有言议及宋人弱者掩耳强者攘臂以旁搜逺绍为玩物防志以束书不观为用心于内聼予此言能无夏虫语冰乎尚頼一二汲古之士如执事軰此道尚不坠也执事又谓欲作一序见执事之得才老之失慎也末学岂敢望古人而亦岂敢与古人较得失哉但私心窃病才老之书多襍宋人之作而于经典注疏子史襍字尚多遗逸其显而易见者如左传之鞠音芎毛诗之咥音戱古昔且然其它书之遗漏可知矣譬则缣縠之未裁麴糵之未醸也谓尺刀之余为绮防而遗机杼杯勺之余为酒醴而遗瓮盎可乎予之所注详于经典亦犹通鉴之前编其汰宋人者犹文章正宗韩栁而下无取也一得之愚盖在于是亦使好古者勿惑于类推之説而自取不类也其才老所取己备者不复载间有复者或因其谬音误觧改而正之单闻孤证补而广之故非勦説雷同也或曰子之古音遽之合昭韵尝取王岐公铭诗矣下是犹一二曷尝不取宋人也予曰昭遽合韵祖于楚辞是以取之用是见予非不取宋人也不取夫宋人之不师古也凡著书之大凢如此近接月坞张子尤数数是书予语以近世知崇古文而不知崇古韵犹清庙之祀去簋爵而用杯盘洞庭张乐废苇籥块桴而进琵琶筝也亦必不称矣或时于赋颂用韵止以意转小注一叶字问其音觧瞠然不能答也是不以为钩深致逺之渊而以为御穷剂急之府也岂非宋人之説误之哉张子忻然击节谓子此言惟中溪可与晤语惜也间以山川阻以云泥何日明烛散帙如对防苍坐鹤亭时乎临书于邑
　　与杨用修太史书【陆粲】
　　粲自覊贯时诵公文章已深向往及壮登仕与令弟用徳为同年又同入馆每从询公动定之详以不获侍教为恨其后自谏省谪都匀间于一二士友家覩公手书滇中诸作良用叹服归田以来始得转注古音略读之为不忍去手窃谓此义自汉迄今学者皆尊信许氏之説莫觉其非虽赵防谦尝言之而未尽惟公卓然有见于千载之下独持伟论成此钜编其曰中夹漈之膏肓而起叔仲之废疾者虽自谓可也甚盛甚盛苐其间犹颇有足疑者粲也过不自量尝欲书之以请质焉顾先逹如公以命世豪杰之才而济以精诣博洽之学论议所及前无古人其著述岂晩末所当置喙是以迟回未敢遽出其説既而思之此书闗系至大茍纎微不尽便成千载之憾所谓不欲以疑网堕来晢固公之盛心也不胜爱莫助之之愿用敢忘其固陋而卒陈之惟公察焉夫此书既为转注而作则当依许氏説文之例以字之偏傍为主凡其转声皆疏于本字之下庶几纲举目张一览可尽乃今置偏傍而用韵则有难言者矣盖一字而毎韵皆见则不胜其烦独于一处説之又未能曲畅如后语所称再转三转以至八九转者今此书能尽之乎令后来者讨寻而莫得其源流恐不免有遗议矣此愚之不能无疑者一也谓傍音叶音皆转注之极此至论也傍音姑弗论若叶音则吴棫韵补具矣其有譌谬阙遗不妨拈出或附见于后如古音余之比可也今摘取其一二以羣入诸韵则未知其义为转注乎为叶音乎其他不録者岂尽无足采乎去取之间当必有意此愚之不能无疑者二也古文竒字如东韵之防支韵之虞韵之防园者诸篇中徃往见之此等盖不胜纪载诚欲扶微广异自可搜辑别为一书而以杂之转注之列则恐非其伦类也与序文所谓匪徒逞棼博累巻帙者其指得无少异乎此愚之不能无疑者三也其他援证字义或千虑一失尚有可商确者间亦随文笺注别録以备省览敬托时川公为之先容然粲犹窃愧惧不敢自安深惟著述之功创始者难而求备之论后出者易矧以粲之谫薄寡闻而輙议及此诚亦僭妄之极矣所敢自同季绪以犯公家徳祖璅璅之讥亦恃公旷度髙识不翅能为丁敬礼也如或恕其狂愚贬示可否使积年之疑一旦氷释则鄙人之幸大矣非所敢望也惟公实重图之滇载记方谋校刻俟完即寓上舍甥姚某之官重庆便冒牀布此临书悚侧不知所云
  </div>
  <div class="pagination">
   <a href="明文海_page44.html">
    上一页
   </a>
   <span>
    ...
   </span>
   <a href="明文海_page40.html">
    40
   </a>
   <a href="明文海_page41.html">
    41
   </a>
   <a href="明文海_page42.html">
    42
   </a>
   <a href="明文海_page43.html">
    43
   </a>
   <a href="明文海_page44.html">
    44
   </a>
   <span class="current-page">
    45
   </span>
   <a href="明文海_page46.html">
    46
   </a>
   <a href="明文海_page47.html">
    47
   </a>
   <a href="明文海_page48.html">
    48
   </a>
   <a href="明文海_page49.html">
    49
   </a>
   <a href="明文海_page50.html">
    50
   </a>
   <span>
    ...
   </span>
   <a href="明文海_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
