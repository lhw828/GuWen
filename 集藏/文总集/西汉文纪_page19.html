<!DOCTYPE html>
<html>
<head>
    <meta charset="UTF-8">
    <title>西汉文纪 - 第 19 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西汉文纪 - 第 19 页/共 29 页</h1>
    <div class="content">　　博幸得肺腑数进愚防未见省察北游燕赵欲循行郡国求幽隐之士闻齐有驷先生者善为司马兵法大将之材也博得谒见承间进问五帝三王究竟要道卓尔非世俗之所知今边境不安天下骚动防此人其莫能安也又闻北海之濒有贤人焉累世不可逮然难致也得此二人而荐之功亦不细矣博愿驰西以此赴助汉急无财币以通显之赵王使谒者持牛酒黄金三十斤劳博博不受复使人愿尚女聘金二百斤博未许防得光书云大王已遣光西与博并力求朝博自以弃捐不意大王还意反义结以朱顔愿杀身报徳朝事何足言大王诚赐咳唾使得尽死汤禹所以成大功也驷先生蓄积道术书无不有愿知大王所好请得輙上
　　淮阳王钦报张博书【钦宣弟第三子】
　　子髙乃幸左顾存恤发心恻隐显至诚纳以嘉谋语以至事虽亦不敏敢不谕意今遣有司为子髙偿责二百万
　　又与淮阳王书
　　已见中书令石君求朝许以金五百斤贤圣制事葢虑功而不计费昔禹治鸿水百姓罢劳成功既立万世赖之今闻陛下春秋未满四十发齿堕落太子幼弱佞人用事隂阳不调百姓疾疫饥馑死者且半鸿水之害殆不过此大王绪欲救世将比功徳何可以忽博已与大儒知道者为大王为便宜奏陈安危指灾异大王朝见先口陈其意而后奏之上必大说事成功立大王即有周邵之名邪臣散亡公卿变节功徳亡比而梁赵之宠必归大王外家亦将冨贵何复望大王之金钱
　　淮阳王又报张博书
　　乃者诏下止诸侯朝者寡人憯然不知所出子髙素有顔冉之资臧武之智子贡之辨卞庄子之勇兼此四者世之所鲜既开端绪愿卒成之求朝义事也柰何行金钱乎
　　复报淮阳王
　　巳许石君须以成事【竝汉书】
　　元帝赐淮阳王钦玺书
　　皇帝问淮阳王有司奏王王舅张博数遗王书非毁政治谤讪天子褒举诸侯称引周汤以讇惑王所言尤恶悖逆无道王不举奏而多与金钱报以好言至不赦朕恻焉不忍闻为王伤之推原厥本不祥自博惟王之心匪同于凶已诏有司勿治王事遣谏大夫骏申谕朕意诗不云乎静恭尔位正直是与王其勉之【汉书○周汤一本作禹汤】
　　王骏谕淮阳王
　　礼为诸侯制相朝聘之义葢以考礼壹徳尊事天子也且王不学诗乎诗云俾侯于鲁为周室辅今王舅博数遗王书所言悖逆王幸受诏防通经术知诸侯名誉不当出竟天子普覆徳布于朝而恬有博言多予金钱与相报应不忠莫大焉故事诸侯王获罪京师罪恶轻重纵不伏诛必防迁削贬黜之罪未有但巳者也今圣主赦王之罪又怜王失计忘本为博所惑加赐玺书使谏大夫申谕至意殷勤之恩岂有量哉博等所犯罪恶大羣下之所共攻王法之所不赦也自今以来王毋复以博等累心务与众弃之春秋之义大能变改易曰借用白茅无咎言臣子之道改过自新洁已以承上然后免于咎也王其留意慎戒惟思所以悔过易行塞重责称厚恩者如此则长有富贵社稷安矣【汉书】
　　士伍尊
　　请复丙吉后爵邑书【甘露中丙吉子显夺爵为闗内侯元帝时长安士伍尊陈吉功徳请复原爵以显为城门校尉】
　　臣少时为郡邸小吏窃见孝宣皇帝以皇曽孙在郡邸狱是时治狱使者丙吉见皇曽孙遭离无辜吉仁心感动涕泣凄恻选择复作胡组养视皇孙吉常从臣尊日再侍卧庭上后遭条狱之诏吉扞拒大难不避严刑峻法既遭大赦吉谓守丞谁如皇孙不当在官使谁如移书京兆尹遣与胡组俱送京兆尹不受复还及组日满当去皇孙思慕吉以私钱顾组令留与郭徴卿竝养数月乃遣组去后少内啬夫白吉曰食皇孙亡诏令时吉得食米肉月月以给皇孙吉即时病輙使臣尊朝夕请问皇孙视省席蓐燥湿伺组征卿不得令晨夜去皇孙敖荡数奉甘毳食物所以拥全神灵成育圣躬功徳已亡量矣时岂豫知天下之福而徼其报哉诚其仁恩内结于心也虽介子推割肌以存君不足以比孝宣皇帝时臣上书言状幸得下吉吉谦让不敢自伐删去臣辞专归美于组征卿组征卿皆以受田宅赐钱吉封为博阳侯臣尊不得比组征卿臣年老居贫死在旦暮欲终不言恐使有功不着吉子显坐微文夺爵为闗内侯臣愚以为宜复其爵邑以报先人功徳【汉书】
　　华隂守丞嘉
　　荐朱云封事【云好倜傥大节元帝时琅邪贡禹为御史大夫而华隂守丞嘉上封事荐云上乃下其事问公卿太子少傅匡衡对嘉竟坐之】
　　治道在于得贤御史之官宰相之副九卿之右不可不选平陵朱云兼资文武忠正有智略可使以六百石秩试守御史大夫以尽其能
　　匡衡论华隂守丞嘉对
　　大臣者国家之股肱万姓所瞻仰明王所慎择也传曰下轻其上爵贱人图柄臣则国家揺动而民不静矣今嘉从守丞而图大臣之位欲以匹夫徒步之人而超九卿之右非所以重国家而尊社稷也自尧之用舜文王于太公犹试然后爵之又况朱云者乎云素好勇数犯法亡命受易颇有师道其行义未有以异今御史大夫禹絜白廉正经术通明有伯夷史鱼之风海内莫不闻知而嘉猥称云欲令为御史大夫妄相称举疑有奸心渐不可长宜下有司案验以明好恶【汉书】
　　谷吉
　　上元帝请使郅支书【宣帝时匈奴五单于争立呼韩邪单于与郅支单于俱遣子入侍后郅支困辱汉使者初元四年复遣使奉献因求侍子愿为内附汉议遣卫司马谷吉送之御史大夫贡禹博士匡衡以为春秋之义许夷狄者不一而足今郅支单于向化未醇所在絶逺宜令使者送其至塞而还吉上书愿送至庭既至郅支竟杀吉等】
　　中国与夷狄有羁縻不絶之义今既养全其子十年徳泽甚厚宜絶而不送近从塞还示弃捐不畜使无乡从之心弃前恩立后怨不便议者见前江乃始无应敌之数知勇俱困以致耻辱即豫为臣忧臣幸得建强汉之节承明圣之诏宣谕厚恩不宜敢桀若懐禽兽加无道于臣则单于长婴大罪必遁逃逺塞不敢近边没一使以安百姓国之计臣之愿也愿送至庭
　　侯应
　　罢边备议【竟宁元年单于复入朝自言愿壻汉以自亲元帝以后宫良家子王嫱赐之驩喜上书愿保塞上谷以西至敦煌传之无穷请罢边备塞吏卒以休天子人民议者皆以为便郎中侯应习边事以为不可许上问状应对有诏勿议罢边塞事】
　　周秦以来匈奴暴桀冦侵邉境汉兴尤被其害臣闻北邉塞至辽东外有隂山东西千余里草木茂盛多禽兽本冒顿单于依阻其中治作弓矢来出为冦是其苑囿也至孝武世出师征伐斥夺此地攘之于幕北建塞徼起亭隧筑外城设屯戍以守之然后边境得用少安幕北地平少草木多大沙匈奴来冦少所蔽隐从塞以南径深山谷往来差难边长老言匈奴失隂山之后过之未尝不哭也如罢备塞戍卒示夷狄之大利不可一也今圣徳广被天覆匈奴匃奴得防全活之恩稽首来臣夫夷狄之情困则卑顺强则骄逆天性然也前以罢外城省亭隧今裁足以望通防火而已古者安不忘危不可复罢二也中国有礼义之教刑罚之诛愚民犹尚犯禁又况单于能必其众不犯约哉三也自中国尚建闗梁以制诸侯所以絶臣下之觊欲也设塞徼置屯戍非独为匈奴而巳亦为诸属国降民本故匈奴之人恐其思旧逃亡四也近西羌保塞与汉人交通吏民贪利侵盗其畜产妻子以此怨恨起而背畔世世不絶今罢乗塞则生嫚易分争之渐五也往者从军多没不还者子孙贫困一旦亡出从其亲戚六也又邉人奴婢愁苦欲亡者多曰闻匈奴中乐无柰望急何然时有亡出塞者七也盗贼桀黠羣辈犯法如其窘急亡走北出则不可制八也起塞以来百有余年非皆以土垣也或因山岩石木柴僵落谿谷水门稍稍平之卒徒筑治功费久逺不可胜计臣恐议者不深虑其终始欲以壹切省繇戍十年之外百嵗之内卒有它变障塞破壊亭隧灭絶当更发屯缮治累世之功不可卒复九也如罢戍卒省望单于自以保塞守御必深徳汉请求无已小失其意则不可测开夷狄之隙亏中国之固十也非所以永持至安威制百蛮之长策也

　　西汉文纪巻十四
　　钦定四库全书
　　西汉文纪卷十五　　　　明　梅鼎祚　编王凤【字孝卿济南东平陵人元后弟袭封阳平侯为大司马大将军】
　　辞谢成帝书【成帝初即位以皇太后弟阳平侯王凤为大司马大将军领尚书事同母弟崇为安成侯庶弟哗等五人赐爵闗内侯其夏黄雾四塞终日天子下问言事者皆为隂盛侵阳之气以鳯等无功为侯非高祖之约故天为见异凤惧上书辞谢因乞骸骨辞职上报】
　　陛下即位思慕谅闻故诏臣凤典领尚书事上无以明圣徳下无以益政治今有茀星天地赤黄之异咎在臣凤当伏显戮以谢天下今谅闇已毕大义皆举宜躬亲万几以承天心
　　成帝报王凤书
　　朕承先帝圣绪涉道未深不明事情是以隂阳错谬日月无光赤黄之气充塞天下咎在朕躬今大将军乃引过自予欲上尚书事归大将军印绶罢大司马官是明朕之不徳也朕委将军以事诚欲庶几有成显先祖之功徳将军其专心固意辅朕之不逮毋有所疑
　　再乞骸骨疏【京兆尹王章极言日蚀之咎在凤颛政因奏封事荐冯野王代凤凤称病出就第上疏乞骸骨辞防甚哀太后为涕泣不食上少亲倚凤弗忍废乃报留凤起视事】
　　臣材驽愚戆得以外属兄弟七人封为列侯宗族防恩赏赐无量辅政出入七年国家委任臣凤所言輙聴荐士常用无一功善隂阳不调灾异数见咎在臣凤奉职无状此臣一当退也五经传记师所诵説咸以日蚀之咎在于大臣非其人易曰折其右肱此臣二当退也河平以来臣久病连年数出在外旷职素餐此臣三当退也陛下以皇太后故不忍诛废臣犹自知当逺流放又重自念兄弟宗族所防不测当杀身靡骨死辇毂下不当以无益之故有离寝门之心诚岁余以来所苦加侵日月益甚不胜大愿愿乞骸骨归自治养冀赖陛下神灵未埋髪齿朞月之间幸得瘳愈复望帷幄不然必寘沟壑臣以非材见私天下知臣受恩深也以病得全骸骨归天下知臣被恩见哀重巍巍也进退于国为厚万无纤介之议唯陛下哀怜
　　成帝报王凤书
　　朕秉事不明政事多阙故天变娄臻咸在朕躬将军乃深引过自予欲乞骸骨而退则朕将何向焉书不云乎公毋困我务专精神安心自持期于亟瘳称朕意焉为东平王求诸子太史公书对【东平王宇既前坐过削樊亢父二县寻诏复之后年来朝上疏求诸子及大史公书上以问大将军王凤凤对奏天子如凤言遂不与】
　　臣闻诸侯朝聘考文章正法度非礼不言今东平王幸得来朝不思制节谨度以防危失而求诸书非朝聘之义也诸子书或反经术非圣人或明鬼神信物怪太史公书有战国从横权谲之谋汉兴之初谋臣奇防天官灾异地形阸塞皆不宜在诸侯王不可予不许之辞宜曰五经圣人所制万事靡不毕载王审乐道傅相皆儒者旦夕讲诵足以正身虞意夫小辩破义小道不通致逺恐泥皆不足以留意诸益于经术者不爱于王荐辛庆忌奏【庆忌成帝时累迁至金吾坐事左迁酒泉太守歳余大将军王凤荐庆忌复徴为光禄大夫执金吾】
　　庆忌前在两郡着功迹征入厯位朝廷莫不信乡质行正直仁勇得众心通于兵事明略威重任国柱石父破羌将军武贤显名前世有威西夷臣凤不宜久防庆忌之右
　　王音【元后从父弟封安阳侯代凤为大司马辅政有忠节】
　　雉雊奏【鸿嘉二年三月博士行大射礼有飞雉集于庭厯阶登堂而雊后飞集三公府又集未夹宫承明殿上大司马王音待诏宠等上言帝使中常侍鼂闳诏音曰闻捕得雉毛羽颇摧折类拘执者得无人为之邪音复对】
　　天地之气以类相应谴告人君甚防而着雉者聴察先闻雷声故月令以纪气经载髙宗雉雊之异以明转祸为福之验今雉以博士行礼之日大众聚防飞集于庭厯阶登堂万众睢睢惊怪连日径厯三公之府太常宗正典宗庙骨肉之官然后入官其宿留告晓人具备深切虽人道相戒何以过是
　　雉雊对
　　陛下安得亡国之语不知谁主为佞讇之计诬乱圣徳如此者左右阿谀甚众不待臣音复讇而足公卿以下保位自守莫有正言如今陛下觉寤惧大祸且至身深责臣下绳以圣法臣音当先受诛岂有以自解哉今即位十五年继嗣不立日日驾车而出泆行流闻海内传之甚于京师外有防行之害内有疾病之忧皇天数见灾异欲人变更终已不改天尚不能感动陛下臣子何望独有极言待死命在朝暮而已如有不然老母安得防所尚何皇太后之有髙祖天下当以谁属乎宜谋于贤知克己复礼以求天意继嗣可立灾变尚可销也【汉书】
　　王立【字子叔元后弟封红阳侯平帝时为王莽迫杀】
　　与杜业书【业南阳杜衍人建平侯延年孙】
　　【业以列侯选为太常与太后姊子定陵侯淳于长不平坐法免官后为函谷闗都尉防长有罪当就国帝舅红阳侯立与业书长既出闗复发下雒阳狱丞相史搜得立书奏业聴请不敬坐免就国】
　　诚哀老姊垂白随无状子出闗愿勿复用前事相侵【汉书○老姊名君侠立之长姊次为元后】
　　匡衡【字稚圭东海承人有经学厯位丞相坐封地事免为庶人】
　　上元帝政治得失疏【元帝以衡为郎中迁博士给事中是时有日蚀地震之变上问以政治得失衡上疏上説其言迁光禄大夫太子少傅】
　　臣闻五帝不同乐三王各异教民俗殊务所遇之时异也陛下躬圣徳开太平之路闵愚吏民触法抵禁比年大赦使百姓得改行自新天下幸甚臣窃见大赦之后奸邪不为衰止今日大赦明日犯法相随入狱此殆导之未得其务也盖保民者陈之以徳义示之以好恶观其失而制其宜故动之而和绥之而安今天下俗贪财贱义好声色上侈靡廉耻之节薄淫辟之意纵纲纪失序疏者逾内亲戚之恩薄婚姻之党隆茍合徼幸以身设利不改其原虽歳赦之刑犹难使错而不用也臣愚以为宜一旷然大变其俗孔子曰能以礼让为国乎何有朝廷者天下之桢榦也公卿大夫相与循礼恭让则民不争好仁乐施则下不暴上义高节则民兴行寛柔和恵则众相爱四者明王之所以不严而成化也何者朝有变色之言则下有争鬬之患上有自专之士则下有不让之人上有克胜之佐则下有伤害之心上有好利之臣则下有盗窃之民此其本也今俗吏之治皆不本礼让而上克暴或忮害好陷人于罪贪财而慕埶故犯法者众奸邪不止虽严刑峻法犹不为变此非其天性有由然也臣窃考国风之诗周南召南被贤圣之化深故笃于行而廉于色郑伯好勇而国人暴虎秦穆贵信而士多从死陈夫人好巫而民淫祀晋侯好俭而民畜聚太王躬仁邠国贵恕由是揆之治天下者审所上而已今之伪薄忮害不让极矣臣闻教化之流非家至而人説之也贤者在位能者布职朝廷崇礼百僚敬让道徳之行由内及外自近者始然后民知所法迁善日进而不自知是以百姓安隂阳和神灵应而嘉祥见诗曰商邑翼翼四方之极夀考且宁以保我后生此成汤所以建至治保子孙化异俗而懐鬼方也今长安天子之都亲承圣化然其习俗无以异于逺方郡国来者无所法则或见侈靡而放效之此教化之原本风俗之枢机宜先正者也臣闻天人之际精祲有以相荡善恶有以相推事作乎下者象动乎上隂阳之理各应其感隂变则静者动阳蔽则明者晻水旱之灾随类而至今闗东连年饥馑百姓乏困或至相食此皆生于赋敛多民所共者大而吏安集之不称之效也陛下祗畏天戒哀闵元元大自减损省甘泉建章宫卫罢珠厓偃武行文将欲度唐虞之隆絶殷周之衰也诸见罢珠厓诏书者莫不欣欣人自以将见太平也宜遂减宫室之度省靡丽之饰考制度修外内近忠正逺巧佞放郑卫进雅颂举异材开直言任温良之人退刻薄之吏显洁白之士昭无欲之路览六艺之意察上世之务明自然之道博和睦之化以崇至仁匡失俗易民视令海内昭然咸见本朝之所贵道徳于京师淑问扬乎疆外然后大化可成礼让可兴也
　　论治性正家疏【元帝好儒术文辞颇改宣帝之政言事者多进见人人自以为得上意又傅昭仪及子定陶王爱幸宠于皇太后太子衡复上疏衡为少傅数年数上疏陈便宜及朝廷有政议传经以对言多法义建昭中代韦成为丞相】
　　臣闻治乱安危之机在乎审所用心盖受命之王务在创业垂统传之无穷继体之君心存于承宣先王之徳而褒大其功昔者成王之嗣位思述文武之道以养其心休烈盛美皆归之二后而不敢专其名是以上帝歆享鬼神祐焉其诗曰念我皇祖陟降庭止言成王常思祖考之业而鬼神祐助其治也陞下圣徳天覆子爱海内然隂阳未和奸邪未禁者殆论议者未丕扬先帝之盛功争言制度不可用也务变更之所更或不可行而复复之是以羣下更相是非吏民无所信臣窃恨国家释乐成之业而虚为此纷纷也愿陛下详览统业之事留神于遵制扬功以定羣下之心大雅曰无念尔祖聿修厥徳孔子着之孝经首章盖至徳之本也传曰审好恶理情性而王道毕矣能尽其性然后能尽人物之性能尽人物之性可以赞天地之化治性之道必审巳之所有余而强其所不足盖聪明疏通者戒于大察寡闻少见者戒于雍蔽勇猛刚强者戒于大暴仁爱温良者戒于无断湛静安舒者戒于后时广心浩大者戒于遗忘必审已之所当戒而齐之以义然后中和之化应而巧伪之徒不敢比周而望进唯陛下戒所以崇圣徳臣又闻室家之道修则天下之理得故诗始国风礼本冠婚始乎国风原情性而明人伦也本乎冠婚正基兆而防未然也福之兴莫不本乎室家之道衰莫不始乎梱内故圣王必慎妃后之际别适长之位礼之于内也卑不隃尊新不先故所以统人情而理隂气也其尊适而卑庶也适子冠乎阼礼之用醴众子不得与列所以贵正体而明嫌疑也非虚加其礼文而已乃中心与之殊异故礼探其情而见之外也圣人动静游防所亲物得其序得其序则海内自修百姓从化如当亲者疏当尊者卑则巧佞之奸因时而动以乱国家故圣人慎防其端禁于未然不以私防害公义陛下圣徳纯备莫不修正则天下无为而治诗曰于以四方克定厥家传曰正家而天下定矣
　　封殷后议奏【元帝时尊周子南君为承休侯使诸大夫博士求殷后散为十余姓絶不能纪衡议奏上以其语不经遂寝至成帝时梅福言宜封孔子后以奉殷祀诏封孔子世为殷绍嘉公】
　　王者存二王后所以尊其先王而通三统也其犯诛絶之罪者絶而更封他亲为始封君上承其王者之始祖春秋之义诸侯不能守其社稷者絶今宋国已不守其统而失国矣则宜更立殷后为始封君而上承汤统非当继宋之絶侯也宜明得殷后而已今之故宋推求其嫡久逺不可得虽得其嫡嫡之先巳絶不当得立礼记孔子曰邱殷人也先师所共传宜以孔子世为殷后上成帝戒妃匹劝经学疏【衡为丞相成帝即位衡上疏戒妃匹劝经学威仪之则上敬纳其言】
　　陛下秉至孝哀伤思慕不絶于心未有游虞弋射之宴诚隆于慎终追逺无穷已也窃愿陛下虽圣性得之犹复加圣心焉诗云焭焭在疚言成王丧毕思慕意气未能平也盖所以就文武之业崇大化之本也臣又闻之师曰妃匹之际生民之始万福之原婚姻之礼正然后品物遂而天命全孔子论诗以闗雎为始言太上者民之父母后夫人之行不侔乎天地则无以奉神灵之统而理万物之宜故诗曰窈窕淑女君子好仇言能致其贞淑不贰其操情欲之感无介乎容仪宴私之意不形乎动静夫然后可以配至尊而为宗庙主此纲纪之首王教之端也自上世以来三代兴废未有不由此者也愿陛下详览得失盛衰之效以定大基采有徳戒声色近严敬逺技能窃见圣徳纯茂专精诗书好乐无厌臣衡材驽无以辅相善义宣扬徳音臣闻六经者圣人所以统天地之心着善恶之归明吉凶之分通人道之正使不悖于其本性者也故审六艺之指则天人之理可得而和草木昆虫可得而育此永永不易之道也及论语孝经圣人言行之要宜究其意臣又闻圣王之自为动静周旋奉天承亲临朝享臣物有节文以章人伦盖钦翼祗栗事天之容也温恭敬逊承亲之礼也正躬严恪临众之仪也嘉防和説飨下之顔也举错动作物遵其仪故形为仁义动为法则孔子曰徳义可尊容止可观进退可度以临其民是以其民畏而爱之则而象之大雅云敬慎威仪惟民之则诸侯正月朝觐天子天子惟道徳昭穆穆以视之又观以礼乐飨醴乃归故万国莫不获赐祉福防化而成俗今正月初幸路寝临朝贺置酒以飨万方传曰君子慎始愿陛下留神动静之节使羣下得望盛徳休光以立基桢天下幸甚
　　追论陈汤奏【汤与甘延夀之斩郅支王也衡初以为矫诏不宜封及封侯成帝即位丞相衡复奏汤坐免○详后陈汤下】
　　汤以吏二千石奉使颛命蛮夷中不正身以先下而盗所收康居财物戒官属曰絶域事不覆校虽在赦前不宜防位
　　祷髙祖孝文孝武庙文【初丞相韦成奏罢郡国庙成薨衡代为丞相上寝疾梦祖宗谴罢郡国庙上少弟楚孝王亦梦焉疾久不平衡惶恐祷髙祖孝文孝武庙又告谢毁庙之由久之遂尽复诸所罢寝庙祀园皆修祀如故元帝崩衡又悉请罢奏可】
　　嗣曽孙皇帝恭承洪业夙夜不敢康寜思育休烈以章祖宗之盛功故动作接神必因古圣之经往者有司以为前因所幸而立庙将以系海内之心非为尊祖严亲也今赖宗庙之灵六合之内莫不附亲庙宜一居京师天子亲奉郡国庙可止毋修皇帝祗肃旧礼尊重神明即告于祖宗而不敢失今皇帝有疾不豫乃梦祖宗见戒以庙楚王梦亦有其序皇帝悼惧即诏臣衡复修立谨案上世帝王承祖祢之大义皆不敢不自亲郡国吏卑贱不可使独承又祭祀之义以民为本间者岁数不登百姓困乏郡国庙无以修立礼凶年则岁事不举以祖祢之意为不乐是以不敢复如诚非礼义之中违祖宗之心咎尽在臣衡当受其殃大被其疾队在沟渎之中皇帝至孝肃慎宜防祐福唯髙皇帝孝文皇帝孝武皇帝省察右飨皇帝之孝开赐皇帝眉夀亡疆令所疾日瘳平复反常永保宗庙天下幸甚
　　告谢毁庙文【诸庙皆同文】
　　往者大臣以为在昔帝王承祖宗之休典取象于天地天序五行人亲五属天子奉天故率其意而尊其制是以禘尝之序靡有过五受命之君躬接于天万世不堕继烈以下五庙而迁上陈太祖间岁而祫其道应天故福禄永终太上皇非受命而属尽义则当迁又以为孝莫大于严父故父之所尊子不敢不承父之所异子不敢同礼公子不得为母信为后则于子祭于孙止尊祖严父之义也寝日四上食园庙闲祠皆可亡修皇帝思慕悼惧未敢尽从惟念髙皇帝圣徳茂盛受命溥将钦若稽古承顺天心子孙本支陈锡无疆诚以为迁庙合祭久长之策髙皇帝之意乃敢不聼即以令日迁太上孝恵庙孝文太后孝昭太后寝将以昭祖宗之徳顺天人之序定无穷之业今皇帝未受兹福乃有不能共职之疾皇帝愿复修立承祀臣衡等咸以为礼不得如不合髙皇帝孝恵皇帝孝文皇帝孝武皇帝孝昭皇帝孝宣皇帝太上皇孝文太后孝昭太后之意罪尽在臣衡等当受其咎今皇帝尚未平诏中朝臣具复毁庙之文臣衡中朝臣咸复以为天子之祀义有所断礼有所承违统背制不可以奉先祖皇天不祐鬼神不飨六蓺所载皆言不当无所依縁以作其文事如失指罪乃在臣衡当深受其殃皇帝宜厚防祉福嘉气日兴疾病平复永保宗庙与天亡极羣生百神有所归息
　　上成帝毁庙奏
　　前以上体不平故复诸所罢祠卒不防福案卫思后戾太子戾后园亲未尽孝恵孝景庙亲尽宜毁及太上皇孝文孝昭太后昭灵后昭哀后武哀王祠请悉罢勿奉议郊祀奏【成帝初即位衡与御史大夫王谭请徙南北郊于长安以复古制大司马许嘉等八人以为所从来久逺宜如故大将军王商等五十人议与衡合衡谭复奏议天子从之衡又言甘泉泰畤及五畤议并从焉及陈寳祠皆罢】
　　帝王之事莫大乎承天之序承天之序莫重于郊祀故圣王尽心极虑以建其制祭天于南郊就阳之义也瘗地于北郊即隂之象也天之于天子也因其所都而各飨焉往者孝武皇帝居甘泉宫即于云阳立泰畤祭于宫南今行常幸长安郊见皇天反北之泰隂祠后土反东之少阳事与古制殊又至云阳行溪谷中阸陜且百里汾隂则渡大川有风波舟楫之危皆非圣主所宜数乗郡县治道共张吏民困苦百官烦费劳所保之民行危险之地难以奉神灵而祈福祐殆未合于承天子民之意昔者周文武効于丰鄗成王効于雒邑由此观之天随王者所居而飨之可见也甘泉泰畤河东后土之祠宜可徙置长安合于古帝王愿与羣臣议定
　　右将军王商博士师丹议郎翟方进等五十人议
　　礼记曰燔柴于太坛祭天也瘗薶于太圻祭地也兆于南郊所以定天位也祭地于太圻在北郊就隂位也郊处各在圣王所都之南北书曰越三日丁巳用牲于郊牛二周公加牲告徙新邑定郊礼于雒明王圣主事天明事地察天地明察神明章矣天地以王者为主故圣王制祭天地之礼必于国郊长安圣主之居皇天所观视也甘泉河南之祠非神灵所飨宜徙就正阳太隂之防违俗复古循圣制定天位如礼便
　　郊祀再议
　　陛下圣徳怱明上通承天之大典览羣下使各悉心尽处议郊祀之处天下幸甚臣闻广谋从众则合于天心故洪范曰三人占则从二人言言少从多之义也论当往古宜于万民则依而从之违道寡与则废而不行今议者五十八人其五十人言当徙之义皆着于经传同于上世便于吏民八人不按经艺考古制而以为不宜无法之议难以定吉凶太誓曰正稽古立功立事可以永年丕天之大律诗曰毋曰髙髙在上陟降厥士日监于兹言天之日监王者之处也又曰乃眷西顾此维予宅言天以文王之都为居也宜于长安定南北郊为万世基
　　甘泉泰畤坛议
　　甘泉泰畤紫坛八觚宣通象八方五帝坛周环其下又有羣神之坛以尚书禋六宗望山川徧羣神之义紫坛有文章采镂黼黻之饰及玉女乐石坛仙人祠瘗鸾路骍驹寓龙马不能得其象于古臣闻郊柴坛享帝之义埽地而祭上质也歌大吕舞云门以竢天神歌大簇舞咸池以竢地祗其牲用犊其席槀稭其器陶匏皆因天地之性贵诚上质不敢修其文也以为神祗功徳至大虽修精防而备庶物犹不足以报功惟至诚为可故上质不饰以章天徳紫坛伪饰女乐鸾骍驹龙马石坛之属宜皆勿修
　　五畤议
　　王者各以其礼制事天地非因异世所立而继之今雍鄜宻上下畤本秦侯各以其意所立非礼之所载术也汉兴之初仪制未及定即且因秦故祠复立北畤今既稽古建定天地之大礼郊见上帝青赤白黄黑五方之帝皆毕陈各有位馔祭祀备具诸侯所妄造王者不当长遵及北畤未定时所立不宜复修
　　刘向神寳旧畤对【明年匡衡坐事免官爵众庶多言不当变动祭祀者初罢甘泉泰畤作南郊日大风壊甘泉行宫折拔树木十围以上百余上以问刘向向对上意恨之后以久无继嗣遂并修复】
　　家人尚不欲絶种祠况于国之神寳旧畤且甘泉汾隂及雍五畤始立皆有神祗感应然后营之非茍而巳也武宣之世奉此三神礼敬敇备神光尤着祖宗所立神只旧位诚未易动及陈寳祠自秦文公至今七百余岁矣汉兴世世常来光色赤黄长四五丈直祠而息音声砰隐野鸡皆雊每见雍太祝祠以大牢遣者乗传驰诣行在所以为福祥髙祖时五来文帝二十六来武帝七十五来宣帝二十五来初元元年以来亦二十来此阳气旧祠也及汉宗庙之礼不得擅议皆祖宗之君与贤臣所共定古今异制经无明文至尊至重难以疑説正也前始纳贡禹之议后人相因多所动摇易大传曰诬神者殃及三世恐其咎不独止禹等
　　司校尉骏　少府忠
　　劾奏丞相匡衡疏【衡初封僮之乐安乡南以闽佰为界郡图误以闽佰为平陵佰多执田四百顷主簿陆赐与属明举计以四百顷付乐安国收租千石司校尉骏少府忠行廷尉事劾衡背制专地免为庶人】
　　衡监临盗所主守直十金以上春秋之义诸侯不得专地所以壹统尊法制也衡位三公辅国政领计簿知郡实正国界计簿已定而背法制专地盗土以自益及赐明阿承衡意猥举郡计乱减县界附下罔上擅以地附益大臣皆不道
　　甘延夀　陈汤
　　上诛郅支单于疏【汤为郎数求使外国迁西域副校尉建昭三年与都护甘延夀出西域汤矫制发诸国兵吏攻郅支单于破之斩单于及诸名王首上疏请县蛮夷邸间事下有司丞相匡衡御史大夫繁延夀以为时春宜勿县车骑将军许嘉右将军王商以宜县十日元帝诏将军议是封延夀为义成侯汤为闗内侯】
　　臣闻天下之大义当混为一昔有唐虞今有彊汉匈奴呼韩邪单于巳称北藩唯郅支单于叛逆未伏其辜大夏之西以为彊汉不能臣也郅支单于惨毒行于民大恶通于天臣延寿臣汤将义兵行天诛赖陛下神灵隂阳并应天气精明陷陈克敌斩郅支首及名王以下宜县头槀街峦夷邸间以示万里明犯疆汉者虽逺必诛
　　丞相匡衡御史大夫繁延夀议
　　郅支及名王首更厯诸国蛮夷莫不闻知月令春掩骼埋胔之时宜勿县
　　车骑将军许嘉右将军王商议
　　春秋夹谷之防优施笑君孔子诛之方盛夏首足异门而出宜县十日乃埋之
　　陈汤
　　请释吏士疏【汤初矫制发兵丞相御史皆不与汤汤素贪所卤获财物入塞多不法司校尉移书道上系吏士按验之汤上疏上立出吏士令县道具酒食以过军】
　　臣与吏士共诛郅支单于幸得禽灭万里振旅宜有使者迎劳道路今司反逆收系按验是为郅支报雠也刘更生理甘延寿陈汤疏【是时石显匡衡以延寿汤矫制生事于蛮夷幸得不诛不宜复加爵土上重违其议而内嘉汤等功议久不决向上疏元帝于是诏议封】
　　郅支单于囚杀使者吏士以百数事暴扬外国伤威毁重羣臣皆闵焉陛下赫然欲诛之意未尝有忘西域都防延夀副校尉汤承圣指倚神灵总百蛮之君防城郭之兵出百死入絶域遂蹈康居屠五重城搴歙侯之旗斩郅支之首县旌万里之外扬威昆山之西埽谷吉之耻立昭明之功万夷慴伏莫不惧震呼韩邪单于见郅支已诛且喜且惧乡风驰义稽首来賔愿守北藩累世称臣立千载之功建万世之安羣臣之勲莫大焉昔周大夫方叔吉甫为宣王诛猃狁而百蛮从其诗曰啴啴焞焞如霆如雷显允方叔征伐猃狁蛮荆来威易曰有嘉折首获匪其丑言美诛首恶之人而诸不顺者皆来从也今延夀汤所诛震虽易之折首诗之雷霆不能及也论大功者不録小过举大美者不疵细瑕司马法曰军赏不逾月欲民速得为善之利也盖急武功重用人也吉甫之归周厚赐之其诗曰吉甫宴喜既多受祉来归自镐我行永久千里之镐犹以为逺况万里之外其勤至矣延夀汤既未获受祉之报反屈捐命之功久挫于刀笔之前非所以劝有功厉戎士也昔齐桓前有尊周之功后有灭项之罪君子以功覆过而为之讳行事贰师将军李广利捐五万之师靡亿万之费经四年之劳而仅获骏马三十匹虽斩宛王毋鼓之首犹不足以复费其私罪恶甚多孝武以为万里征伐不録其过遂封拜两侯三卿二千石百有余人今康居国强于大宛郅支之号重于宛王杀使者罪甚于留马而延寿汤不烦汉士不费斗粮比于贰师功徳百之且常恵随欲击之乌孙郑吉迎自来之日逐犹皆裂土受爵故言威武勤劳则大于方叔吉甫列功覆过则优于齐桓贰师近事之功则髙于安逺长罗而大功未着小恶数布臣窃痛之宜以时解县通籍除过勿治尊宠爵位以劝有功上初陵封事【汤善将作大匠解万年及成帝作初陵万年与汤议欲营起邑居成大功巳当防重赏而汤妻家在长安不乐东方宜求徙可得赐田宅俱善汤心利之即上封事上从其计果起昌陵邑后徙内郡国民万年自诡三年可成后卒不就羣臣多言不便者下有司议上乃下诏罢昌陵】
　　初陵京师之地最为肥美可立一县天下民不徙诸陵三十余岁矣闗东富人益众多规良田役使贫民可徙初陵以彊京师衰弱诸侯又使中家以下得均贫富汤愿与妻子家属徙初陵为天下先
　　有司请罢昌陵议
　　昌陵因卑为髙积土为山度便房犹在平地上客土之中不保幽防之灵浅外不固卒徒工庸以钜万数至防脂火夜作取土东山且与谷同贾作治数年天下徧被其劳国家罢敝府臧空虚下至众庶嗸嗸苦之故陵因天性据真土处埶高敞旁近祖考前又已有十年功绪宜还复故陵勿徙民
　　成帝罢昌陵诏【永始元年】
　　朕执徳不固谋不尽下过聴将作大匠万年言昌陵三年可成作治五年中陵司马殿门内尚未加功天下虚耗百姓罢劳客土疏恶终不可成朕惟其难怛然伤心夫过而不改是谓过矣其罢昌陵及故陵勿徙吏民令天下毋有动摇之心
　　赵增寿
　　陈汤惑众议【成帝诏罢昌陵汤言当复发徙传相语者十数人丞相御史奏汤惑众不道廷尉増夀议上下汤与解万年俱徙敦煌】
　　不道无正法以所犯剧易为罪臣下丞用失其中故移狱廷尉无比者先以闻所以正刑罚重人命也明王哀悯百姓下制书罢昌陵勿徙吏民已申布汤妄以意相谓且复发徙虽颇惊动所流行者少百姓不为变不可谓惑众汤称诈虚设不然之事非所宜言大不敬也
　　成帝免陈汤制
</div>
    <div class="pagination">
<a href="西汉文纪_page18.html">上一页</a><span>...</span><a href="西汉文纪_page14.html">14</a><a href="西汉文纪_page15.html">15</a><a href="西汉文纪_page16.html">16</a><a href="西汉文纪_page17.html">17</a><a href="西汉文纪_page18.html">18</a><span class="current-page">19</span><a href="西汉文纪_page20.html">20</a><a href="西汉文纪_page21.html">21</a><a href="西汉文纪_page22.html">22</a><a href="西汉文纪_page23.html">23</a><a href="西汉文纪_page24.html">24</a><span>...</span><a href="西汉文纪_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
