<!DOCTYPE html>
<html>
<head>
    <meta charset="UTF-8">
    <title>三国志文类 - 第 9 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三国志文类 - 第 9 页/共 18 页</h1>
    <div class="content">





　　三国志文类巻二十八
　　钦定四库全书
　　三国志文类巻二十九
　　荐称
　　魏
　　后汉张超荐袁遗于朱隽
　　遗有冠世之懿干时之量其忠允亮直固天所纵若乃包罗载籍管综百氏登高能赋覩物知名求之今日邈焉靡俦
　　太祖称荀攸
　　孤与荀公达周游二十余年无毫毛可非者又曰荀公达真贤人也所谓温良恭俭让以得之孔子称晏平仲善与人交久而敬之公达即其人也
　　又称二荀父子
　　傅子曰或问近世大贤君子答曰荀令君之仁荀军师之智斯可谓近世大贤君子矣荀令君仁以立徳明以举贤行无谄黩谋能应机孟轲称五百年而有王者兴其间必有命世者其荀令君乎太祖称荀令君之进善不进不休荀军师之去恶不去不止也
　　孔融荐祢衡书【衡字正平建安初自荆州北游都恃才傲逸臧否过当见不如者不与语人皆以是憎之唯少府孔融高贵其才上书荐之曰】
　　淑质贞亮英才卓荦初涉艺文升堂覩奥目所一见辄诵于口耳所暂闻不忘于心性与道合思若有神羊心计安世黙识以衡准之诚不足怪
　　先贤行状称毛玠
　　先贤行状曰玠雅亮公正在官清恪其典选举拔贞实斥华伪进逊行抑阿党诸宰官治民功绩不着而私财丰足者皆免黜停废久不选用于时四海翕然莫不励行至乃长吏还者垢面羸衣常乘柴车军吏入府朝服徒行人拟壶餐之洁家象濯缨之操贵者无秽欲之累贱者絶奸货之求吏洁于上俗移乎下民到于今称之
　　傅子称何曾荀顗以孝事亲
　　傅子称曾及荀顗曰以文王之道事其亲者其颖昌何侯乎荀侯乎古称曾闵今曰荀何内尽其心以事其亲外崇礼让以接天下孝子百世之宗仁人天下之本也有能行仁孝之道者君子之仪表矣
　　王象荐杨俊【王象为散骑常侍荐俊曰】
　　伏见南阳太守杨俊秉纯粹之茂质履忠肃之量体仁足以育物笃实足以动众克长后进惠训不倦外寛内直仁而有断自初弹冠所歴垂化再守南阳恩徳流着殊邻异党襁负而至今境守清静无所展其智能宜还本朝宣力辇毂熙帝之载
　　谢子微称许劭
　　召陵谢子微高才逺识见劭年十八时乃叹息曰此则希世出众之伟人也劭始发明樊子昭于鬻帻之肆出虞永贤于牧竪召李叔才乡闾之间擢郭子瑜鞍马之吏援杨孝祖举和阳士兹六贤者皆当世之令懿也其余中流之士或举之淹滞或显之乎童齿莫不赖劭顾叹之荣凡所拔育显成令徳者不可殚记其探擿伪行抑损虚名则周之单襄无以尚也劭宗人许栩沈没荣利致位司徒举宗莫不匍匐栩门承风而驱官以贿成惟劭不过其门广陵徐孟本来临汝南闻劭高名请为功曹饕餮放流洁士盈朝袁绍公族好名为濮阳长弃官来还有副车从骑将入郡界绍乃叹曰吾之舆服岂可使许子将见之乎遂单车而归辟公府掾拜鄢陵令方正征皆不就避乱江南所歴之国必翔而后集终于豫章时年四十六
　　孟达荐王雄【安定太守孟达荐雄曰】
　　臣闻明君以来贤为业忠臣以进善为効故易称拔茅连茹传曰举尔所知臣不自量窃慕其义臣昔以人乏谬充备部职时涿郡太守王雄为西部从事与臣同寮雄天性良固果而有谋歴试三县政成人和及任近职奉宣威恩懐柔有术清慎持法臣往年出使经过雄郡自説特受陛下拔擢之恩常励节精心思投命为效言辞激扬情趣欵恻臣虽愚闇不识真伪以谓雄才兼资文武忠烈之性逾越伦辈今涿郡领户三千孤寡之家参居其半北有守兵藩衞之固诚不足舒雄智力展其勤干也臣受恩深厚无以报国不胜慺慺浅见之情谨冒陈闻诏曰昔萧何荐韩信邓禹进呉汉惟贤知贤也雄有胆智技能文武之姿吾宿知之今便以参散骑之选方使少在吾门下知指归便大用之矣天下之士欲使皆先歴散骑然后出据州郡是吾本意也
　　张既称毋丘兴表
　　雍州刺史张既表曰河右遐逺丧乱弥久武威当诸郡路通喉辖之要加民夷杂处数有兵难领太守毋丘兴到官内抚吏民外怀羌胡卒使柔附为官效用黄华张进初图逆乱煽动左右兴志气忠烈临难不顾为将校民夷陈説祸福言则涕泣于时男女万口咸怀感激形毁髪乱誓心致命寻率精兵踧胁张掖济拔领太守杜通西海太守张睦张掖番和骊靬二县吏民及郡杂胡弃恶诸兴兴皆安恤使尽力田兴每所歴尽竭心力诚国之良吏殿下即位留心万机苟有毫毛之善必有赏録臣伏缘圣旨指陈其事
　　赵孔曜荐管辂
　　安平赵孔曜荐管辂于冀州刺史裴徽曰辂雅性寛大与世无忌仰观天文则同妙甘公石申俯览周易则齐思季主今明使君方垂神幽薮留精九臯辂宜蒙隂和之应得及羽仪之时徽于是辟为文学从事








　　三国志文类巻二十九
　　钦定四库全书
　　三国志文类巻三十
　　荐称
　　魏
　　陈羣荐管宁
　　臣闻王者显善以消恶故汤举伊尹不仁者逺伏见徴士北海管宁行为世表学任人师清俭足以激浊贞正足以矫时前虽征命礼未优备昔司空荀爽家拜光禄先儒郑即授司农若加备礼庶必可致至延西序坐而论道必能昭明古今有益大化
　　陶丘一等荐管宁【正始二年太仆陶丘一永宁卫尉孟观侍中孙邕中书侍郎王基荐宁曰】
　　臣闻龙凤隐耀应徳而臻明哲潜遁俟时而动是以鸑鷟鸣岐周道隆兴四皓为佐汉帝用康伏见太中大夫管宁应二仪之中和总九徳之纯懿含章素质氷洁渊清虚澹泊与道逍遥娯心黄老游志六艺升堂入室究其阃奥韬古今于胸怀包道徳之机要中平之际黄巾陆梁华夏倾荡王纲弛顿遂避时难乘桴越海羁旅辽东三十余年在干之姤匿景藏光嘉遁养浩韬韫儒墨潜化傍流畅于殊俗黄初四年高祖文皇帝畴谘羣公思求俊乂故司徒华歆举宁应选公车特征振翼遐裔翻然来翔行遇屯厄遭罹疾病即拜太中大夫烈祖明皇帝嘉美其徳登为光禄勲宁疾弥留未能进道今宁旧疾已瘳行年八十志无衰倦环琽筚门偃息穷巷饭鬻糊口并日而食吟咏诗书不改其乐困而能通遭难必济经危蹈险不易其节金声玉色久而弥彰揆其终始殆天所祚当赞大魏辅亮雍熙衮职有阙羣下属望昔高宗刻象营求贤哲周文启以卜良佐况宁前朝所表名徳已着而久栖迟未时引致非所以奉遵明训继成前志也陛下践阼纂承洪绪圣敬日跻超越周成每发徳音动谘师傅若继二祖招贤故典賔礼隽迈以广缉熙济济之化侔于前代宁清高恬泊拟迹前轨徳行卓絶海内无偶歴观前世玉帛所命申公枚乗周党樊英之俦测其渊源览其清浊未有厉俗独行若宁者也诚宜束帛加璧备礼征聘仍授几杖延登东序敷陈坟素坐而论道上正璇玑协和皇极下阜羣生彝伦攸叙必有可观光益大化若宁固执匪石守志箕山追迹洪崖参踪巢许斯亦圣朝同符唐虞优贤扬歴垂声千载虽出处殊涂俯仰异体至于兴治美俗其揆一也于是特具安车蒲轮束帛加璧聘焉
　　桓范荐徐宣
　　臣闻帝王用人度世授才争夺之时以策略为先分定之后以忠义为首故晋文行舅犯之计而赏雍季之言高祖用陈平之智而托后于周勃也窃见尚书徐宣体忠厚之行秉直亮之性清雅持立不拘世俗确然难动有社稷之节歴位州郡所在称职今仆射缺宣行掌后事腹心任重莫宜宣者帝遂以宣为左仆射
　　卢钦称徐邈
　　徐公志高行洁才博气猛其施之也高而不狷洁而不介博而守约猛而能寛圣人以清为难而徐公之所易也或问钦徐公当武帝之时人以为通自在凉州及还京师人以为介何也钦答曰往者毛孝先崔季珪等用事贵清素之士于时皆变易车服以求名高而徐公不改其常故人以为通比来天下奢靡转相仿效而徐公雅尚自若不与俗同故前日之通乃今日之介也是世之人无常而徐公之有常也
　　蜀
　　秦宓奏记刘焉荐任定祖【字子勅广汉緜竹人少有才学州郡辟命称疾不往奏记州牧刘焉荐儒士任定祖】
　　昔百里蹇叔以耆艾而定策甘罗子奇以童冠而立功故书美黄髪而易称顔渊固知选士用能不拘长幼明矣乃者以来海内察举率多英隽而遗旧齿众论不齐异同相半此乃承平之翔步非乱世之急务也夫欲救危抚乱脩已以安人则宜卓荦超伦与时殊趣震惊邻国骇动四方上当天心下合人意天人既和内省不疚虽遭凶乱何忧何惧昔楚叶公好龙神龙下之好伪彻天何况于真今处士任安仁义直道流名四逺如今见察则一州斯服昔汤举伊尹不仁者逺何武贡二龚双名竹帛故贪寻常之高而忽万仞之嵩乐面前之饰而忘天下之誉斯诚往古之所重慎也甫欲凿石索玉剖蚌求珠今乃随和炳然有如皎日复何疑哉诚知昼不操烛日有余光但愚情区区贪陈所见
　　彭羕荐秦宓【字永年广汉人荐同郡秦子勅于太守许靖曰】
　　昔高宗梦傅説周文求吕尚爰及汉祖纳食其于布衣此乃帝王之所以倡业垂统缉熙厥功也今明府稽古皇极允执神灵体公刘之徳行勿翦之惠清庙之作于是乎始褒贬之义于是乎兴然而六翮未之备也伏见处士緜竹秦宓膺山甫之徳履隽生之直枕石潄流吟咏温袍偃息于仁义之途恬淡于浩然之域高概节行守真不亏虽古人潜遁蔑以加旃若明府能招致此人必有忠谠落落之誉丰功厚利建迹之勲然后纪功于王府飞声于来世不亦美哉
　　桓温荐谯秀【秀性清净不交于世知将大乱预絶人事从兄弟及诸亲里不与相见州郡辟命及李雄盗蜀安车征秀又雄叔父骧骧子夀辟命皆不应常衣鹿皮躬耕山薮永和三年安西将军桓温平蜀表荐秀曰】
　　臣闻大朴既亏则高尚之标显道丧时昏则忠贞之义彰故有洗耳投渊以振邈之风亦有秉心矫迹以惇在三之节是以上代之君莫不崇重斯轨所以笃俗训民静一流竞伏惟大晋应符御世运无常通时有屯蹇神州丘墟三方圮裂兔罝絶响于中林白驹无闻于空谷斯有识之所悼心大雅之所叹息者也陛下圣徳嗣兴方恢天绪臣昔奉役有事西土鲸鲵既县思宣大化访诸故老搜扬潜逸庶武罗于羿浞之墟想王蠋于亡齐之境窃闻巴西谯秀植操贞固抱徳肥遁扬清渭波于时皇极遘道消之防羣黎蹈颠沛之艰中华有顾瞻之哀幽谷无迁乔之望凶命屡招奸威仍偪身寄虎吻危同朝露而能抗节玉立誓不降辱杜门絶迹不面伪庭进儿龚胜亡身之祸退无薛方诡对之讥虽园绮之栖商洛管宁之黙辽海方之于秀殆无以过于今西土以为美谈夫旌徳礼贤化道之所先崇表殊节圣哲之上务方今六合未康豺狼当路遗黎偷薄义声弗闻益宜振起道义之徒以敦流遁之若秀防蒲帛之征足以镇静颓风轨训嚣俗幽遐仰流九服知化矣吴
　　周昭称步隲等书【颖川周昭著书称步隲及严畯等曰】
　　古今贤士大夫所以失名丧身倾家害国者其由非一也然要其大归总其常患四者而已急论议一也争名势二也重朋党三也务欲速四也急论议则伤人争名势则败友重朋党则蔽主务欲速则失徳此四者不除未有能全也当世君子能不然者亦比有之岂独古人乎然论其絶异未若顾豫章诸葛使君步丞相严衞尉张奋威之为美也论语言夫子循循然善诱人又曰成人之美不成人之恶豫章有之矣望之俨然即之也温听其言也厉使君体之矣恭而安威而不猛丞相履之矣学不求禄心无苟得衞尉奋威蹈之矣此五君者虽徳实有差轻重不同至于趋舎大检不犯四者俱一揆也昔丁谞出于孤家吾粲由于牧竖豫章扬其善以并陆全之列是以人无幽滞而风俗厚焉使君丞相衞尉三君昔以布衣俱相友善诸论者因各叙其优劣初先卫尉次丞相而后有使君也其后并事明主经营世务出处之才有不同先后之名须反其初此世常人所决勤薄也至于三君分好卒无亏损岂非古人交哉又鲁横江昔仗万兵屯据陆口当世之美业也能与不能孰不愿焉而横江既亡衞尉应其选自以才非将帅深辞固让终于不就后徙九列迁典八座荣不足以自曜禄不足以自奉至于二君皆位为上将穷富极贵卫尉既无求欲二君又不称荐各守所志保其名好孔子曰君子矜而不争羣而不党斯有风矣又奋威之名亦三君之次也当一方之戌受上将之任与使君丞相不异也然歴国事论功劳实有先后故爵位之荣殊焉而奋威将处此决能明其部分心无失道之欲事无充诎之求每升朝堂循礼而动辞气謇謇罔不惟忠叔嗣虽亲贵言忧其败蔡文至虽疏贱谈称其贤女配太子受礼若吊慷慨之趣惟笃人物成败得失皆如所虑可谓守道见机好古之士也若乃经国家当军旅于驰骛之际立霸王之功此五者未为过人至于纯粹履道求不苟得升降当世保全名行邈然絶俗实有所师故麤论其事以示后之君子






　　三国志文类巻三十
　　钦定四库全书
　　三国志文类巻三十一
　　劝说
　　魏
　　荀彧劝太祖定兖州【彧字文若初去袁绍从太祖太祖大悦曰吾之子房也以为司马太祖征陶谦任彧留事防张邈以兖州反潜迎吕布兖州诸城皆应布太祖自徐州还击布布东走太祖军乘氏大饥人相食陶谦死太祖欲遂取徐州还乃定布彧劝太祖曰】
　　晋高祖保关中光武据河内皆深根固本以制天下进足以胜敌退足以坚守故虽有困败而终济大业将军本以兖州首事平山东之难百姓无不归心悦服且河济天下之要地也今虽残坏犹易以自保是亦将军之关中河内也不可以不先定今巳破李封薛兰若分兵东击陈宫宫必不敢西顾以其间勒兵收熟麦约食畜谷一举而布可破也破布然后南结扬州共讨袁术以临淮泗若舍布而东多留兵则不足用少留兵则民皆保城不得樵采布乘虚冦暴民心益危唯鄄城范卫可全其余非己之有是无兖州也若徐州不定将军当安所归乎且陶谦虽死徐州未易亡也彼惩往年之败将惧而结亲相为表里今东方皆以收麦必坚壁清野以待将军将军攻之不拔略之无获不出十日则十万之众未战而自困耳前讨徐州威罚实行其子弟念父兄之耻必人自为守无降心就能破之尚不可有也夫事固有弃此取彼者以大易小可也以安易危可也权一时之势不患本之不固可也今三者莫利愿将军熟虑之太祖乃止大收麦复与布战分兵平诸县布败走兖州遂平
　　又劝太祖迎汉帝【建安元年太祖击破黄巾汉献帝自河东还洛阳太祖议奉迎都许彧以山东未平韩暹杨奉新将天子到洛阳北连张杨未可卒制彧劝太祖辞曰】
　　昔高祖东伐为义帝缟素而天下归心自天子播越将军首唱义兵徒以山东扰乱未能逺赴关右然犹分遣将帅防险通使虽御难于外乃心无不在王室是将军匡天下之素志也今车驾旋轸义士有存本之思百姓感旧而增哀诚因此时奉主上以从民望大顺也秉至公以服雄杰大略也扶宏义以致英隽大德也天下虽有逆节必不能为累明矣韩暹杨奉其敢为害若不时定四方生心后虽虑之无及太祖遂至洛阳奉迎天子都许
　　荀攸等劝太祖进魏公授九锡【建安十八年天子策命曹公为魏公加九锡令曰夫授九锡广开土宇周公其人也汉之异姓八王者与高祖俱起布衣剏定王业其功至大吾何可比之前后三让于是谢亭侯荀攸等劝进】
　　自古三代胙臣以土受命中兴封秩辅佐皆所以褒功赏德为国藩卫也往者天下崩乱羣凶豪起颠越跋扈之险不可忍言明公奋身出命以徇其难诛二袁簒盗之逆灭黄巾贼乱之类殄夷首逆芟拨荒秽沐浴霜露二十余年书契巳来未有若此功者昔周公承文武之迹受巳成之业高枕墨笔拱揖羣后商奄之勤不过二年吕望因三分有二之形据八百诸侯之势暂把旄钺一时指麾然皆大啓土宇跨州兼国周公八子并为侯伯白牡骍刚郊祀天地典防备物拟则王室荣章宠盛如此之也迨至汉兴佐命之臣张耳吴芮其功至薄亦连城开地南面称孤此皆明君达主行之于上贤臣圣宰受之于下三代令典汉帝明制今比劳则周吕逸计功则张吴微论制则齐鲁重言地则长沙多然则魏国之封九锡之荣况于旧赏犹怀玉而被褐也且列侯诸将幸攀龙骥得窃微劳佩紫怀黄葢以百数亦将因此传之万世而明公独辞赏于上将使其下怀不自安上违圣朝欢心下失冠带至望忘辅弼之大业信匹夫之细行攸等所大惧也于是公勅外为章但受魏郡攸等复曰伏见魏国初封圣朝发虑稽谋羣寮然后防命而明公久违上指不即大礼今旣防奉诏命副顺众望又欲辞多当少让九受一是犹汉朝之赏不行而攸等之请未许也昔齐鲁之封奄有东海疆域井赋四百万家基隆业广易以立功故能成翼戴之勲立一匡之绩今魏国虽有十郡之名犹减于曲阜计其戸数不能参半以藩卫王室立垣树屏犹未足也且圣上览亡秦无补之祸惩曩日震荡之艰托建忠贤废坠是为愿明公恭承帝命无或拒违公乃受命
　　田丰说袁绍【绍与曹公相持于官渡丰说曰】
　　曹公善用兵变化无方众虽少未可轻也不如以久持之将军据山河之固拥四州之众外结英雄内修农战然后简其精锐分为竒兵乘虚迭出以扰河南救右则击其左救左则击其右使敌疲于奔命民不得安业我未劳而彼巳困不及二年可坐克也今释庙胜之防而决成败于一战若不是志悔无及也绍不从
　　傅巽説刘琮归太祖【越嵩及东曹掾傅巽等说琮归太祖琮曰今与诸君据全楚之地守先君之业以观天下何为不可乎巽对曰】
　　逆顺有大体强弱有定势以人臣而拒人主逆也以新造之楚而御国家其势弗当也以刘备而敌曹公又弗当也三者皆短欲以抗王兵之锋必亡之道也将军自料何与刘备琮曰吾不若也巽曰诚以刘备不足御曹公乎则虽保楚地不足以自存也诚以刘备足御曹公乎则备不为将军下也愿将军勿疑
　　阎忠説皇甫嵩【中平元年车骑将军皇甫嵩旣破黄巾威震天下阎忠时罢信都令而说嵩曰】
　　夫难得而易失者时也时至而不旋踵者机也故圣人常顺时而动智者必因机以发今将军遭难得之运蹈易解之机而残运不抚临机不发将何以享大名乎嵩曰何为也忠曰天道无亲百姓与能故有高人之功者不受庸主之赏今将军授钺于初春收功于末冬兵动若神谋不再计旬月之间神兵电扫攻坚易于折枯摧敌甚于汤雪九州席卷屠三十六万方夷黄巾之师除邪害之患或封戸刻石南向以报德威震本朝风驰海外是以羣雄囘首百姓企踵虽汤武之举未有高于将军者身建高人之功北面以事庸主将何以图安嵩曰心不忘忠何为不安忠曰不然昔韩信不忍一飱之遇而弃二分之利拒蒯通之忠忽鼎跱之势利剑巳揣其喉乃叹息而悔所以见烹于儿女也今主势弱于刘项将军权重于淮隂指麾可以振风云叱咤足以兴雷电赫然奋发因危抵頺崇恩以绥前附振武以临后服徴冀方之士动七州之众羽檄先驰于前大军震响于后蹈迹漳河饮马孟津举天网以网罗京都诛阉官之罪除羣怨之积忿解久危之倒悬如此则攻守无坚城不招必影从虽儿童可使奋空拳以致力女子可使其褰裳以用命况励智能之士因风之势则大功不足合八方不足同也功业巳就天下以顺乃燎于上帝告以天命混济六合南面以制移神器于己家推亡汉以定祚实神机之至决风发之良时也夫木朽不雕世衰难佐将军虽欲委忠难佐之朝雕画朽败之木犹逆坂而走丸必不可也方今权官羣居同恶如市主上不自由诏命出左右如有至聪不察机事不先必婴后悔亦无及矣嵩不从忠乃亡去
　　三国志文类巻三十一
　　钦定四库全书
　　三国志文类巻三十二
　　劝说
　　魏
　　王朗劝文帝育民省刑
　　兵起已来三十余年四海荡覆万国殄瘁赖先王芟除冦贼扶育孤弱遂令华夏复有纲纪鸠集兆民于兹魏土使封鄙之内鸡鸣犬吠达于四境蒸庶欣欣喜遇升平今远方之冠未宾兵戎之役未息诚令复除足以怀远人良宰足以宣德泽阡陌咸修四民殷炽必复过于曩时而富于平日矣易称勅法书着祥刑一人有庆兆民赖之慎法狱之谓也昔曹相国以狱市为寄路温舒疾治狱之吏夫治狱者得其情则无寃死之囚丁壮者得尽地力则无饥馑之民穷老者得仰食仓廪则无馁饿之殍嫁娶以时则男女无怨旷之恨胎养必全则孕者无自伤之哀新生必复则孩者无不自育之累壮而后役则幼者无离家之思二毛不戎则老者无顿伏之患医药以疗其疾寛繇以乐其业威罚以抑其强恩仁以济其弱赈贷以赡其乏十年之后旣笄者必盈巷二十年之后胜兵者必满野矣
　　程昱説太祖无居邺【字仲德太祖与吕布战于濮阳数不利乃各引去于是袁绍使人说太祖连和欲使太祖遣家居邺太祖新失兖州军食尽将许之时昱引见言曰】
　　昔田横齐之世族兄弟三人更王据千里之齐拥百万之众与诸侯并南面称孤旣而高祖得天下而横顾为降虏当此之时横岂可为心哉太祖曰然此诚丈夫之至辱也昱曰昱愚不识大防以为将军之志不如田横田横齐一壮士耳犹羞为高祖臣今闻将军欲遣家往邺将北面而事袁绍夫以将军之聪明神武而反不羞为袁绍之下窃为将军耻之
　　又料孙权不杀刘备
　　太祖征荆州刘备奔吴论者以为孙权必杀备昱料之曰孙权新在位未为海内所惮曹公无敌于天下初举荆州威震江表权虽有谋不能独当也刘备有英名关羽张飞皆万人之敌也权必资之以御我难解势分备资以成又不可得而杀也权果多与备兵以御太祖
　　郭嘉料孙防必死于匹夫之手
　　孙策转鬬千里尽有江东闻太祖与袁绍相持于官渡将渡江北袭许众闻皆惧嘉料之曰防新并江东所诛皆英豪雄杰能得人死力者也然防轻而无备虽有百万之众无异于独行中原也若刺客伏起一人之敌耳以吾观之必死于匹夫之手防临江未济果为许贡客所杀
　　刘晔劝曹操伐蜀【时太祖征张鲁汉中平晔进曰】
</div>
    <div class="pagination">
<a href="三国志文类_page8.html">上一页</a><span>...</span><a href="三国志文类_page4.html">4</a><a href="三国志文类_page5.html">5</a><a href="三国志文类_page6.html">6</a><a href="三国志文类_page7.html">7</a><a href="三国志文类_page8.html">8</a><span class="current-page">9</span><a href="三国志文类_page10.html">10</a><a href="三国志文类_page11.html">11</a><a href="三国志文类_page12.html">12</a><a href="三国志文类_page13.html">13</a><a href="三国志文类_page14.html">14</a><span>...</span><a href="三国志文类_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
