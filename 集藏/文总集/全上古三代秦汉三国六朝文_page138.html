<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 138 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 138 页/共 658 页
  </h1>
  <div class="content">
   天之于王者，如君子于臣，父之于子也。诫以灾妖，使从福祥。陛下八年之中，三断大狱，一除内嬖，再诛外臣。而灾异犹见，人情未安者，殆贤愚进退，威刑所加，有非其理也。前太尉陈蕃刘矩，忠谋高世，废在里巷；刘、冯绲、赵典、尹勋，正直多怨，流放家门；李膺、王畅、孔翊，洁身守礼，终无宰相之阶。至于钩党之衅，事起无端，虐贤伤善，哀及无辜。今兴改善政，易于覆手，而群臣杜口，鉴畏前害，互相瞻顾，莫肯正言。伏愿陛下暂留圣明，容受謇直，则前责可弭，後福必降。（《后汉·皇甫规传》）
　　◇求自效疏
　　臣比年以来，数陈便宜。羌戎未动，策其将反，马贤始出，颇知必败。误中之言，在可考校。臣每惟贤等拥众四年，未有成功，悬师之费且百亿计，出于平人，回入奸吏。故江源之人，群为盗贼，青、徐荒饥，襁负流散，夫羌戎溃叛，不由承平，皆由边将失于绥御。乘常守安，则加侵暴，苟竞小利，则致大害，微胜则虚张首级，军败则隐匿不言。军士劳怨，困于猾吏，进不得快战以徼功，退不得温饱以全命，饿死沟渠，暴骨中原。徒见王师之出，不闻振旅之声。酋豪泣血，惊惧生变。是以安不能久，败则经年。臣所以搏手叩心而增叹者也。愿假臣两营二郡，屯列坐食之兵五千，出其不意，与护羌校尉赵冲共相首尾。土地山谷，臣所晓习，兵势巧便，臣已更之。可不烦方寸之印，尺帛之赐，高可以涤患，下可以纳降。若谓臣年少官轻，不足用者，凡诸败将，非官爵之不高，年齿之不迈。臣不胜至诚，没死自陈。（《后汉·皇甫规传》）
　　◇上疏言羌事
　　自臣受任，志竭愚钝，实赖兖州刺史牵颢之清猛，中郎将宗资之信义，得承节度，幸无咎誉。今猾贼就灭，太山略平，复闻群羌并皆反逆。臣生长岐，年五十有九，昔为郡吏，再更叛羌，预筹其事，有误中之言。臣素有固疾，恐犬马齿穷，不报大恩，愿乞冗官，备单车一介之使，劳来三辅，宣国威泽，以所习地形兵势，佐助诸军。臣穷居孤危之中，坐观郡将，已数十年矣。自鸟鼠至于东岱，其病一也。力求猛敌，不如清平；勤明吴、孙，未若奉法。前变未远，臣诚戚之。是以越职，尽其区区。（《后汉·皇甫规传》）
　　◇上疏自讼。
　　四年之秋，戎丑蠢戾，爰自西州，侵及泾阳，旧都惧骇，朝廷西顾。明诏不以臣愚驽，急使军就道。幸蒙威灵，遂振国命，羌戎诸种，大小稽首，辄移书营郡，以访诛纳，所省之费，一亿以上。以为忠臣之义，不敢告劳。故耻以片言，自及微效。然比方先事，庶免罪悔。前践州界，先奏郡守孙隽，次及属国都尉李翕、督军御史张禀；旋师南征，又上凉州刺史郭闳、汉阳太守赵熹，陈其过恶，执据大辟。凡此五臣，支党半国，其馀墨绶，下至小吏，所连及者，复有百馀。吏托报将之怨，子思复父之耻，载贽驰车，怀粮步走，交构豪门，竞流谤ゥ，云臣私报诸羌，谢其钱贷。若臣以私财，则家无担石；如物出于官，则文簿易考。就臣愚惑，信如言者，前世尚遗匈奴以宫姬，镇乌孙以公主。今臣但费千万，以怀叛羌。则良臣之才略，兵家之所贵，将有何罪，负义违理乎？自永初以来，将出不少，覆军有五，动资巨亿。有旋车完封，写之权门，而名成功立，厚加爵封。今臣还督本土，纠举诸郡，绝交离亲，戮辱旧故，众谤阴害，固其宜也。臣虽污秽，廉洁无闻，今见覆没，耻痛实深。传称「鹿死不择音」，谨冒昧略上。（《后汉·皇甫规传》）
　　◇上书荐中郎将张奂自代
　　臣闻人无常俗，而政有治乱；兵无强弱，而将有能否。伏见中郎将张奂，才略兼优，宜正元帅，以从众望。若犹谓愚臣宜充军事者，愿乞冗官，以为奂副。（《后汉·皇甫规传》）
　　◇上言宜豫党锢
　　臣前荐故大司农张奂，是附党也。又臣昔论输左校时，太学生张凤等上书颂臣，是为党人所附也。臣宜坐之。（《后汉·皇甫规传》）
　　◇与刘司空笺
　　明公至德，佐国忧世，虽赠两梁冠及鲐鱼一双，服厚尊贶，荣施其宏。（《御览》四百七十八）
　　◇与马融书
　　谨遣掾尚许奉书，裁上絮被一双，袜一量，以通微意。（《书钞》一百三十四，《御览》六百九十七，八百十九）
　　◇追谢赵壹书
　　蹉跌不面，企德怀风，虚心委质，为日久矣。侧闻仁者愍其区区，冀承清诲，以释遥悚。今旦外白有一尉两计吏，不道屈尊门下，更启乃知已去。如印绶可投，夜岂待旦。惟君明睿，平其夙心。宁当慢傲，加于所天。事在悖惑，不足具责，傥可原察，追修前好，则何福如之。谨遣主簿奉书，下笔气结，汗流竟趾。（《后汉·赵壹传》）
　　◇女师箴
　　观象制教，肇经乾坤。家有王义，室有严君。各有定位，阴阳是分。昔在轩辕，陶化正刑。刑于壶闱，以临百官。煌煌后妃，女ヨ是闭。穆穆夫人。爰采洁蘩。师礼莫违，而神冈时怨，「关雎」首化，万国承流。实有淑女，允作好逑。唐媛兴妫，文母盛周。厥德不回，弘济大猷。咨尔庶妃，銮路斯迈。战战兢兢，厉省ひ带。渐进不形，变起无外。行难著而易丧，事易失而难退。动若顺流，应如发机。奉上惟敬，抚下唯慈。怨岂在明，患生不思。（《艺文类聚》十五，《初学记》十）
　　◎虞恭
　　恭，汉安时太史令。
　　◇仍用四分历议
　　建历之本，必先立元，元正然後定日法，法定然後度周天以定分至。三者有程，则历可成矣。「四分历」仲纪之元，起于孝文皇帝後元三年，岁在庚辰。上四十五岁，岁在乙未，则汉兴元年也。又上二百七十五岁，岁在庚申，则孔子获麟。二百七十六万岁，寻之上行，复得庚申。岁岁相承，从下寻上，其执不误。此「四分历」元明文图谶所著也。太初元年，岁在丁丑，上极其元，当在庚戌，而曰丙子，言百四十四岁起超一辰，凡九百九十三超，岁有空行八十二周有奇，乃得丙子。案岁所超，于天元十一月甲子朔旦冬至，日月俱超。日行一度，积三百六十五度四分度一而周天一币，名曰岁，岁从一辰，日不得空周天，则岁无由超辰。案百七十岁二一章，小馀六十三，自然之数也。夫数出于杪勿目，以成毫，毫积累，以成分寸。两仪既定，日月始离。初行生分，积分成度。日行一度，一岁而周，故为术者，各生度法，或以九百四十，或以八十一。法有细粗，以生两科，其归一也。日法者，日之所行分也。日垂令明，行有常节，日法所该，通远无已，损益毫，差以千里。自此言之，数无缘得有亏弃之意也。今欲饰平之失，断法垂分，恐伤大道。以步日月行度，终数不同，四章更不得朔馀一。虽言《九道》去课进退，恐不足以补其阙。且课历之法，晦朔变弦，以月食天验，昭著莫大焉。今以去六十三分之法为历，验章和元年以来日变二十事，月食二十八事，与《四分历》更失，定课相除，《四分》尚得多，而又便近。孝章皇帝历度审正，图仪晷漏，与天相应，不可复尚。《文曜钩》曰：「高辛受命，重黎说文。唐尧即位，羲和立禅。夏后制德，昆吾列神。成周改号，苌弘分官。」《运斗枢》曰：「常占有经，世史所明」《洪范五纪论》曰：「民间亦有黄帝诸历，不如史官记之明也。自古及今，圣帝明王，莫不取言于羲和、常占之官，定精微于晷仪，正众疑，秘藏中书，改行《四分》之原。及光武皇帝数下诏，草创其端，孝明皇帝课校其实，孝章皇帝宣行其法。君更三圣，年历数十，信而徵之，举而行之。其元则上统开辟，其数则复古《四分》。宜如甲寅诏书故事。（《续汉·律历志中》，「顺帝汉安二年，尚书侍郎边韶上言《四分历》之失。诏书下三公、百官杂议。太史令虞恭、治历宗诉等议。奏可。」）
　　◎滕抚
　　抚一作辅，字叔辅，北海剧人。顺帝时，仕州郡，迁涿令。质帝初，三公举文武才，拜九江都尉，进中郎将，拜左冯翊。胡广承宦官指奏黜之。卒于家。有《慎子注》十卷。
　　◇祭牙文
　　恭羞太牢，荐遐灵。推毂之任，实讨不庭。天道助顺，正直聪明。（《艺文类聚》六十，《初学记》十一，《御览》三百三十九）
　　◎李咸
　　咸，字元卓，（《陈球传》作「元贞」，与《琉纪》注及蔡邕撰碑不合。）汝南西平人，前将军李广之後。顺帝时举孝廉，除郎中。光禄又举茂才，迁卫相，授高密令，迁徐州刺史，拜渔阳太守，迁度辽将军，徵为河南尹。母忧去官。桓帝时徵拜尚书，历仆射、将作大匠、大司农、大鸿胪、太仆。建宁四年，代闻人袭为太尉。熹平二年以疾致仕。四年卒，年七十六。
　　（《广传》注引《谢承书》，「李咸以建宁三年自大鸿胪为太尉，」《袁宏纪》则「熹平三年，以河南尹李咸代段为太尉。」《袁纪》当误。然《范史》载咸为太尉，在建宁四年三月，而蔡质《典仪》，「是年七月立宋皇后，袭授玺绶，」又似袭尚未免。诸书互异，所未详也。）
　　◇上书请合葬窦太后
　　臣闻禹、汤闻恶，是用无过，桀、纣闻善，以亡其国。中常侍曹节、张让、王傅等，因宠乘势，贼害忠良，谗谮故大将军窦武、太傅陈蕃，虚遭无刑之，被以滔天之罪。陛下不复省览，猥发雷霆之怒。海内贤愚，莫不痛心。武以殁矣，无可柰何。皇太后亲与孝桓皇帝共奉宗庙，母养蒸庶，系于天心，仁风丰霈，四海所宗。礼，为人後者为人之子。陛下仰继先帝，岂得不以太后为母？存既未蒙顾复之报，殁又不闻谅ウ之哀。太后未崩，武先坐诛。存亡各异，事不相逮，而恚武不已，欲贬太后，非崇有虞之孝，昭蒸蒸之仁。八方闻之，莫不泣血。昔秦始皇母后不谨，陷幸郎吏。始皇暴怒，幽闭母后，感茅焦之言，立驾迎母，置酒作乐，供养如初。夫以秦后之恶，始皇之悖，尚纳茅焦之语，不失母子之恩。岂况太后，不以罪没。陛下之过，有重始皇。臣谨冒昧陈诚，左手赍章，右手执药，诣阙自闻。唯陛下揆茅焦之谏，弘始皇之寤，复母子之恩，崇皇太后园陵之礼，上释皇乾震动之怒，下解黎庶酸楚之情也。如遂不省，臣当饮鸩自裁，下觐先帝，且陈得失，终不为刀锯所裁。（袁宏《后汉纪》二十三，「熹平元年六月，河南尹李咸执药上书」。）
　　臣伏惟章德窦后虐害恭怀，安思阎后家犯恶逆，而和帝无异葬之议，顺朝无贬降之文。至于卫后，孝武皇帝身所废弃，不可以为比。今长乐太后尊号在身，亲尝称制，坤育天下，且援立圣明，光隆皇祚。太后以陛下为子，陛下岂得不以太后为母？子无黜母，臣无贬君，宜合葬宣陵，一如旧制。（《后汉·陈球传》，「熹平元年，窦太后崩。曹节、王甫以为，梁后家犯恶逆，别葬懿陵。武帝废黜卫后，而以李夫人配食。今窦氏罪深，岂得合葬先帝乎？太尉李咸诣阙上疏，于是议者乃定。」案：此与《袁宏纪》所载互异。）
　　◇奏事
　　《春秋》之义，贬纤介之恶，采毫毛之善也。（《文选·潘勖九锡文》注）
　　◎霍
　　，字叔智，魏郡邺人。年十五，以舅宋光系诏狱，奏记梁商得原，由是显名。举孝廉，迁金城太守，再迁北海相。入为尚书、仆射，封邺都亭侯。出为河南尹，迁司隶校尉，转少府、廷尉。
　　◇奏记大将军梁商
　　将军天覆厚恩，愍舅光冤结，前者温教许为平议，虽未下吏断决其事，已蒙神明顾省之听。皇天后土，实闻德音。窃独踊跃，私自庆幸。闻《春秋》之义，原情定过，赦事诛意，故许止虽弑君而不罪，赵盾以纵贼而见书。此仲尼所以垂王法，汉世所宜遵前修也。传曰：「人心不同，譬若其面。」斯盖谓大小窳隆丑美之形，至于鼻目众窍毛发之状，未有不然者也。情之异者，刚柔舒急倨敬之间。至于趋利避害，畏死乐生，亦复均也。与光骨肉，义有相隐，言其冤滥，未必可谅，且以人情平论其理。光衣冠子孙，径路平易，位极州郡，日望徵辟，亦无瑕秽纤介之累，无故刊定诏书，欲以何名？就有所疑，当求其便安，岂有触冒死祸，以解细微？譬犹疗饥于附子，止渴于毒，未入肠胃，已绝咽喉，岂可为哉！昔东海孝妇，见枉不辜，幽灵感革，天应枯旱。光之所坐，情既可原，守阙连年，而终不见理。呼嗟紫宫之门，泣血两观之下，伤和致灾，为害滋甚。凡事更赦令，不应复案。夫以罪刑明白，尚蒙天恩，岂有冤谤无徵，反不得理？是为刑宥正罪，戮加诬侵也。不偏不党，其若是乎？明将军德盛位尊，人臣无二，言行动天地，举厝移阴阳，诚能留神，沛然晓察，必有于公高门之福，和气立应，天下幸甚。（《后汉·霍传》，又见《袁宏纪》十八，各有删节，文亦小异。）
　　◎延笃
　　笃，字叔坚，南阳人。顺帝时，举孝廉，为平厚侯相，以师丧弃官。桓帝以博士徵，拜议郎，著作东观，进侍中，历左冯翊、京兆尹，以疾免。後遭党锢。永康初，卒于家。有集二卷。
　　◇答张奂书
　　离别三年，梦想言念，何日有违。伯英来，惠书盈四纸，读之三复，（《御览》作「反复」。）喜不可言。（《艺文类聚》三十一，《御览》五百九十五。）
　　◇与张奂书
　　烈士徇名，立功立事。（《文选·潘岳闲居赋》注，又「王迟与陈伯之书》注）
　　◇与高彪书。
　　今兹以《五经》为鼎，书传》为俎笾，祖述尧、舜，宪章文、武，未暇螓也。宜勿以为念。（《御览》九百四十一）
　　◇与段纪明书（段字纪明）
　　得知穷兵极远，大捷而反，虽齐桓之制令支服流沙，霍将军之封祁连，辛武贤之截丑虏，蔑以加焉。莫不鱼烂云除，震惧稽颡矣。（《书钞》一百十七《兵势》）
　　◇贻刘书
　　昔太伯三让，人无德而称焉。延陵高揖，华于仰风。吾子怀蘧氏之可卷，体宁子之如愚，微妙玄通，冲而不盈，蔑三光之明，未暇以天下为事，何其劭与！（《后汉·刘传》）
　　◇与李文德书
　　夫道之将废，所谓命也。流闻乃欲相为求还东观，来命虽笃，所未敢当。吾尝昧爽栉梳，坐于客堂，食赤乌之麦，饮化益之玄醴，折张骞大宛之蒜，歃晋国郇瑕氏之盐。（已上四句，从《御览》补。）朝则诵羲、文之《易》，虞、夏之《书》，历公旦之典礼，览仲尼之《春秋》。夕则消摇内阶，咏《诗》南轩。百家众氏，投闲而作。洋洋乎其盈耳也，涣烂兮其溢目也，纷纷欣欣兮其独乐也。当此之时，不知天之为盖，地之为舆；不知世之有人，己之有躯也。虽渐离击筑，傍若无人，高凤读书，不知暴雨，方之于吾，未足况也。且吾自束修已来，为人臣不陷于不忠，为人子不陷于不孝，上交不谄，下交不黩，从此而殁，下见先君远祖，可不惭赧。如此而不以善止者，恐如教羿射者也。慎勿迷其本，弃其生也。（《后汉·延笃传》，又《御览》四百三十一，九百七十七）
　　◇仁孝论
　　观夫仁孝之辩，纷然异端，互引典文，代取事据，可谓笃论矣。夫人二致同源，总率百行，非复铢两轻重，必定前後之数也。而如欲分其大较，体而名之，则孝在事亲，仁施品物，施物则功济于时，事亲则德归于己，于己则事寡，济时则功多。推此以言，仁则远矣。然物有由微而著，事有由隐而章。近取诸身，则耳有／听受之用，目有察见之明，足有致远之劳，手有饰卫之功，功虽显外，本之者心也。远取诸物，则草木之生，始于萌芽，终于弥蔓，枝叶扶疏，荣华纷缛，木虽繁蔚，致之者根也。夫仁人之有孝，犹四体之有心腹，枝叶之有本根也。圣人知之，故曰：「夫孝，天之经也，地之义也，人之行也。」「君子务本，本立而道生，孝悌也者，其为仁之本与！」然体大难备，物性好偏。故所施不同，事少两兼者也，如必对其优劣，则仁以枝叶扶疏为大，孝以本根充实为先，可无讼也。或谓先孝後仁，非仲尼序回、参之意。盖以为仁孝同质而生，纯体之者，则互以为称，虞舜颜回是也。若偏而体之，则各有其目，公刘曾参是也。夫曾、闵以孝悌为至德，管仲以九合为仁功，未有论德不先回、参，考功不大夷吾。以此而言，各从其称者也。（《后汉·延笃传》，又《御览》四百十九）

卷六十二
◎边韶
　　韶，字孝先，陈留浚仪人。顺帝时，历尚书、侍郎。桓帝时，出为临颍侯相，徵拜太中大夫，迁北地太守。入拜尚书令，后为陈相。有集一卷。
　　◇塞赋（并序）
　　予离群索居，无讲诵之事。欲学无友，欲学无耒，欲弈无局，欲博无楮。问：「何以代博弈者乎？」曰：「塞其次也。」试习其术，以惊睡救寐，免昼寝之讥而已。然而徐核其因通之习，乃亦精妙而足美也。故书其较略，举其指归，以明博弈无以尚焉。曰：
　　始作塞者，其明哲乎。故其用物也约，其为乐也大。犹土鼓块χ，空桑之瑟，质朴之化，上古所耽也。然本其规模，制作有式。四道交正，时之则也。棋有十二，律吕极也。人操厥半，六爻列也。赤白色者，分阴阳也。乍亡乍存，像日月也。行必正直，合道中也。趋隅方折，礼之容也。迭往迭来，刚柔通也。周则复始，乾行健也。局平以正，坤德顺也。然则塞之为义，盛矣大矣，广矣博矣。质象于天，阴阳在焉。取则于地，刚柔分焉。施之于人，仁义载焉。考之古今，王霸备焉。览其成败，为法式焉。（《艺文类聚》七十四，《御览》七百五十四）
　　◇上言四分历之失
　　世微于数亏，道盛于得常。数亏则物衰，得常则国昌。孝武皇帝据发圣思，因元封七年十一月甲子朔旦冬至，乃诏太史司令马迁、治历邓平等更建《太初》，改元朔，行夏之正，《乾凿度《八十分一之四十三为日法。设清台之候，验六异，课效粗密，《太初》为最。其后刘歆研几极深，验之《春秋》，参以《易道》，以「河图帝览嬉」，《积书乾曜度推广《九道》，百七十一岁进退六十三分，百四十四岁一超次，与天相应，少有阙谬。从太初至永平十一年，百七十一岁，进退馀分六十三，治历者不知处之。推得十二度弦望不效，挟废术者得窜其说。至永和二年，小终之数浸过，馀分稍增，月不用晦朔而先见。孝章皇帝以《保乾图》「三百年斗历改宪」，就用《四分》。以太白复枢甲子为癸亥，引天从算，耦之目前。更以庚申为元，既无明文，托之于获麟之岁，又不与「感精符」单阏於之岁同。史官相代，因成习疑，少能钩深致远，按弦望足以知之。（《续汉·律历志中》）
　　◇对嘲
　　弟子私嘲之曰：「边孝先，腹便便。懒读书，但欲眠。」韶潜闻之，应时对曰：「边为姓，孝为字。腹便便，《五经》笥。但欲眠思经事。寐与周公通梦，静与孔子同意。师而可嘲，出何典记？」（《后汉·边韶传》）
　　◇河激颂
　　惟阳嘉三年二月丁丑，使河堤谒者王诲疏达河川，荒庶土。往大河冲塞侵齿金堤，以竹笼石，葺土而为曷，坏聩无已，功消亿万。请以滨河郡徒疏山采石，垒以为障。功业既就，徭役用息。辛未诏书，许诲立功府卿，规基经始，诏策加命，迁在氵允州。乃简朱轩，授使司马登，令缵茂前绪，称遂休功。登以伊、洛合注大河，南则缘山，东过大亻丕，回流北岸。其势郁忄蒙涛怒，湍急激疾，一月决溢，弥原淹野。蚁孔之变，害起不测，盖自姬氏之所常蹙。昔崇鲧所不能治，我二宗之所勉劳。于是乃跋涉躬亲经之营之。比率百姓，议之于臣，伐石三谷，水匠致治，立激岸侧，以捍鸿波。随时庆赐，说以劝之，川无滞越，水土通演。役未逾年而功程有毕。斯乃元动之嘉课，上德之宏表也。昔禹修九道，《书》录其功；后稷躬稼，《诗》列于《雅》。夫不惮劳谦之勤，夙兴厥职，充国惠民，安得淹湮没而不章焉。故遂刊石记功，垂示于后。其辞云云。使河堤谒者山阳东缗司马登字伯志、代东莱曲成王诲字孟坚、河内太守宋城向豹字伯尹、丞汝南邓方字德山、怀令刘丞字季意、河堤掾匠等造。陈留浚仪边韶字孝先颂。（《水经七·济水》注云：「石铭岁远，字多瀹缺。其所灭，盖阙如也」。）
　　◇老子铭
　　老子姓李，字伯阳，楚相县人也。春秋之后，周分为二，称东西君。晋六卿专征，与齐、楚立并僭号为王。以大并小，相县虚荒。今属苦，故城犹在，在赖卿之东，氵过水处其阳。其土地郁翁高敞，宜生有德君子焉。老子为周守臧室史，当幽王时，三川实震，以夏、殷之季，阴阳之事，鉴喻时王。孔子以周灵王二十年生，到景王十年，年十有七，学礼于老聃。计其年纪，聃时已二百馀岁。聃然，老旄之貌也。孔子卒后百二十九年，或谓周大史儋为老子，莫知其所终。其二篇之书，称天地所以能长且久者，以不自生也。厥初生民，遗礼相续，其死生之义可知也。或有浴神不死，是谓玄牝」之言。由是世之好道者，触类而长之，以老子离合于混沌之气，与三光为终始，观天作讠几（缺。）降什（斗字。）星随日九变；与时消息，规矩三光；四灵在旁，存想丹田，大一紫房；道成身化，蝉蜕渡世；自羲农以来，（缺。）为圣者作师。班固以老子绝圣弃知，礼为乳首，兴仲尼道违，述《汉书·古今人表》，检以法度，抑而下之。老子缺。与楚子而同科，材不及孙卿、孟轲。二者之论殊矣，所谓道不同不相为谋也。延熹八年八月甲子，皇上尚德弘道，含闳光大，存神养性，意在凌云，是以潜心黄轩，同符高宗，梦见老子，尊而祀之。于时陈相边韶，典国之礼，材薄思浅，不能测度至人，辩是与非，案据书籍，以为老子生于周之末世，玄虚守静，乐无名，守不德，危高官，安下位，遗孔子以仁言，辟世而隐居，变易姓名，唯恐见知。夫日以幽明为节，月以亏盈自成。损益盛衰之原，倚伏祸福之门。人道恶盈而好谦，盖老子劳不定国，功不加民，所以见隆崇于今，为时人所享祀。乃昔日逃禄处微，损之又损之之馀胙也。显虚无之清家，云先天地而生，乃守真养寿，获五福之所致也。敢演而铭之。其辞曰：
　　于惟（缺。）德，包虚守清。乐居下位，禄执弗营。为绳能直，屈之可萦。三川之对，舒愤散逞。阴不填阳，孰能滞并？见机而作，需郊出。肥遁之吉，辟世隐声。见迫遗言，道德之经。讥时微喻，寻显推冥。守一不失，为天下正。取厚不薄，居时舍荣。稽式为重，金玉是轻。绝嗜去欲，还归于婴。然历载，莫知其情。颇违法言，先民之程。要以无为，大（缺。）用成。进退无恒，错综其贞。以知为愚，冲而不盈。大人之度，非凡所订。九等之叙，何足累名。同光日月，合之（缺。）星。出入丹庐，上下黄庭。背弃流俗，舍景匿形。苞元神化，呼吸至精。世不能原，其永生。天人秩祭，以昭厥灵。羡彼延期，勒石是旌。（《隶释》三）
　　◎史敞
　　敞，陈留考城人。顺帝时，为尚书，迁京兆尹。
　　◇荐尚书仆射胡广
　　臣闻德以旌贤，爵以建事，「明试以功」，典谟所美，「五服五章」，天秩所作，是以臣竭其忠，君丰其宠，举不失德，下忘其死。窃见尚书仆射胡广，体真履规，谦虚温雅，博物洽闻，探赜穷理《六经》典奥，旧章宪式，无所不览。柔而不犯，文而有礼，忠贞之性，忧公如家。不矜其能，不伐其劳，翼翼周慎，行靡玷漏。密勿夙夜，十有馀年，心不外顾，志不苟进。臣等窃窥以为广在尚书，劬劳日久，后母年老，既蒙简照，宜试职千里，匡宁方国。陈留近郡，今太守任缺。广才略深茂，堪能拨烦，愿以参选，纪纲颓俗，使束守善，有所劝仰。（《后汉·胡广传》）

　　◎史弼
　　弼，字公谦，敞子。桓帝时辟公府，迁北军中侯，进尚书。出为平原相，迁河东太守，以忤中官下狱，减死。后徵拜议郎。光和中，出为彭城相。
　　◇虑渤海王为乱上封事
　　臣闻帝王之于亲戚，爱虽隆，必示之以威；体虽贵，必禁之以度。如是，和睦之道兴，骨肉之恩遂。昔周襄王恣甘昭公，孝景皇帝骄梁孝王，而二弟阶宠，终用勃慢，卒周有播荡之祸，汉有爰盎之变。窃窥闻渤海王悝，凭至亲之属，恃偏私之爱，失奉上之节，有僭慢之心，外聚剽轻不逞之徒，内荒酒乐，出入无常，所与群居，皆有口无行，或家之弃子，或朝之斥臣，必有羊胜、伍被之变。州司不敢弹纠，傅相不能匡辅。陛下隆于友于，不忍遏绝。恐遂滋蔓，为害弥大。乞露臣奏，宣示百僚，使臣得于清朝明言其失，然后诏公卿平处其法。法决罪定，乃下不忍之诏。臣下固执，然后少有所许。如是，则圣朝无伤亲之讥，勃海有享国之庆。不然，惧大狱将兴，使者相望于路矣。臣职典禁兵，备御非常，而妄知藩国，干犯至戚，罪不容诛。不胜愤懑，谨冒死以闻。（《后汉·史弼传》，又见袁宏《后汉纪》二十二，无末后七语。）
　　◎赵岐
　　岐，字卿，京兆长陵人。初名嘉，字台卿。顺帝时，仕州郡病废。永兴中，辟司空房植椽，后辟大将军梁冀府。举理剧为皮氏长，去官为郡功曹。延熹初，以忤宦官，逃难四方。遇孙嵩，藏之复壁中。后遇赦，辟司徒胡广府，擢并州刺史，坐党事免。灵帝初，复遭党锢。中平初，徽拜议郎。车骑将军张温请补长史，大将军何进举为敦煌太守。未之官，献帝西都，复拜议郎，迁太仆。兴平初，奉使荆州。曹公为司空，举以自代，就拜太常。建安六年卒，年九十馀。有《三辅决录》七卷，《孟子章句》十四卷。
　　蓝赋（并序）
　　余就医偃师，道经陈留。此境人皆以种蓝染绀为业。蓝田弥望，黍稷不植。慨其遗本念末，遂作赋曰：（《艺文类聚》八十一，《御览》九百九十六，《大观本草》七）
　　同丘中之有麻，似麦秀之油油。（《艺文类聚》八十一）
　　◇与友书
　　马季长虽有名当世，而不持士节，三辅高土未曾以衣裾撇其门也。（《后汉赵岐传》注引《三辅决录》注）
　　◇遗令敕兄子
　　大丈夫生世，遁无箕山之操，仁无伊、吕之动，天不我与，复何言哉！可立一员石于吾墓前，刻之曰：「汉有逸人，姓赵名嘉。有志无时，命也柰何！」（《后汉赵歧传》）
　　◇临终敕其子
　　我死之日，墓中聚沙为状，布簟白衣，散发其上，覆以单被，即日便下，下便掩。（《御览》五百五十八引《赵歧别传》）
　　◇三辅决录序
　　三辅者，本雍州之地，世世徙公卿吏二千石及高赀，皆以陪诸陵。五方之俗杂会，非一国之风，不但系于《诗秦》、《豳》也。其为士好高尚义，贵于名行。其欲失则趣势进权，唯利是视。余以不才，生于西土，耳能听而闻故老之言，目能视而见衣冠之畴，心能识而观其贤愚。常以玄冬，梦黄发之士，姓玄名明，字子真，与余寤言，言必有中，善否之间，无所依违，命操笔者书之。近从建武以来，暨于斯今，其人既亡，行乃可书，玉石朱紫，由此定矣，故谓之《决录》矣。（《后汉·赵歧传》注）
　　◇孟子题辞
　　《孟子题辞》者，所以题号孟子之书。本末指义文辞之表也。孟，姓也。子者，男子之通称也。此书，孟子之所作也，故总谓之《孟子》，其篇目则各自有名。孟子，邹人也。名轲，字则未闻也。邹本春秋邾子之国，至孟子时改日邹矣。国近鲁，后为鲁所并。又言邾为楚所并，非鲁也。今邹县是也。或曰：「孟子，鲁公族孟孙之后故，孟子仕于齐，丧母而归葬于鲁也。三桓子孙，既以衰微，分适他国」。孟子生有淑质，夙丧其父，幼被慈母三迁之教。长师孔子之孙子思，治儒术之道，通《五经》，尤长于《诗》、《书》。周衰之末，战国纵横，用兵争强，以相侵夺。当世取士，务先权谋，以为上贤，先王大道陵迟隳废。异端并起，若杨朱、墨翟放荡之言，以干时惑众者非一。孟子闵悼尧舜、舜、汤、文、周、孔之业将遂湮微，正涂壅底，仁义荒怠，佞伪驰骋，红紫乱朱。于是则慕仲尼周流忧世，遂以儒道游于诸侯，思济斯民。然由不肯枉尺直寻，时君咸谓之迂阔于事，终莫能听纳其说。孟子亦自知遭苍姬之讫录，值炎齐之未奋，进不得佐兴唐、虞雍熙之和，退不能信三代之馀风，耻没世而无闻焉，是故垂宪言以诒后人。仲尼有云：「我欲托之空言，不如载之行事之深切著明也。」于是退而论集所与高第弟子公孙丑万章之徒难疑答问，又自撰其法度之言，著书七篇，二百六十一章，三万四千六百八十五字。包罗天地，揆叙万类，仁义道德，性命祸福，粲然靡所不载。帝王公侯遵之，则可以致隆平，颂清庙；卿大夫士蹈之，则可以尊君父，立忠信；守志厉操者仪之，则可以崇高节，抗浮云。有风人之托物，《风雅》之正言，可谓直而不倨，曲而不屈，命世恶圣之大才者也。孔子自卫反鲁，然后乐正，《雅》、《颂》各得其所，乃删《诗》定《书》，系《周易》，作《春秋》。孟子退自齐、梁，述尧、舜之道而著作焉，此大贤拟圣而作者也。七十子之畴，会集夫子所言，以为《论语》。《论语》者，《五经》之馆饣害，《六艺》之喉衿也。孟子之书，则而象之。卫灵公问陈于孔子，孔子答以俎豆；梁惠王问利国，孟子对以仁义。宋桓魁欲害孔子，孔子称「天生德于予」；鲁臧仓毁鬲孟子，孟子曰「臧氏之子焉能使予不遇哉！旨意合同，若此者众。又有《外书》四篇，《性善》、《辩文》、《说孝经》、《为政》。其文不能弘深，不与内篇相似，似非孟子本真，后世依放而托之者也。孟子既没之后，大道遂绌，逮至亡秦，焚灭经术，坑戮儒生，孟子徒党尽矣。其书号为诸子，故篇籍得不泯绝。汉兴除秦虐禁，开延道德，孝文皇帝欲广游学之路，《论语》、《孝经》、《孟子》、《尔雅》皆置博士。后罢传记博士，独立《五经》而已。讫今诸经通义，得引《孟子以明事，谓之博文。孟子长于譬喻，辞不迫切，而意已独至。其言曰：「说《词》者不以文害辞，不以辞害志；以意逆志，为得之矣。」斯言殆欲使后人深求其意，以解其文，不但施于说《诗》也。今诸解者往往摭取而说之，其说文多乖翼不同。孟子以来五百馀载，传之者亦已众多。余生西京，世寻丕祚，有自来矣，少蒙义方，训涉典文，知命之际，婴戚于天，构屯离蹇，诡姓遁身，经营八之内，十有馀年，心剿形瘵，何勤如焉！尝息肩弛担于济、岱之间，或有温故知新，雅德君子，矜我劬瘁，眷我皓首，访论稽古，慰以大道。余困吝之中，精神遐漂，靡所济集，聊欲仔志于翰墨，得以乱思遗老。惟六籍之学，先觉之士，释而辩之者既已详矣。儒家惟有《孟子》，闳远微妙，奥难见，宜在条理之科。于是乃述已所闻，证以经传，为之章句，具载本文，章别其指，分为上下，凡十四卷。究而言之，不敢以当达者；施于新学，可以寤疑辩惑；愚亦未能审于是非，后之明者，见春违阙，傥改而正诸，不亦宜乎。（《孟子》赵《注》宋本）
　　◇孟子篇叙
　　《孟子篇叙》者，言《孟子》七篇所以相次叙之意也。孟子以为圣王之盛，惟有尧、舜，尧、舜之道，仁义为上，故以梁惠王问利国，对以仁义，为首篇也。仁义根心，然后可以大行其政，故次之以公孙丑问管、晏之政，答以曾西之所羞也。政莫美于反古之道，滕文公乐反古，故次以文公为世子，始有从善思礼之心也。奉礼之谓明，明莫甚于离娄。故次以离娄之明也。明者当明其行，行莫大于孝，故次以万章问舜往于田号泣也。孝道之本，在于情性，故次以告子论情性也。情性在内而主于心，故次以尽以也。尽己之心，与天道通，道之极者也。是以终于尽心也。篇所以七者，天以七纪，睿玑运度，七正分离，圣以布曜，故法之也。章所以二百六十有九者，三时之日数也。不敢比《易》当期之数，故取其三时。三时者，成岁之要时，故法之也。三万四千六百八十五字者，可以行五常之道，施七政之纪，故法五七之数而不敢盈也。文章多少，拟其大数，不必适等，犹《诗》三百五篇，而《论》曰「《诗》三百」也。章有大小，分章赋篇，篇趣五千，以卒其文，无所取法，犹《论》四百八十六章，章次大小，各当其事，亦无所法也。盖所以佐明六艺之文义，崇宣先圣之指务，王制拂邪之隐括，立德立言之程式也。洋洋浩浩，具存乎斯文矣。（曲阜孔氏刊本）
　　◎赵息
　　息，岐从子。为郡功曹，以忤宦官逃走。
　　◇启京兆尹
  </div>
  <div class="pagination">
   <a href="全上古三代秦汉三国六朝文_page137.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page133.html">
    133
   </a>
   <a href="全上古三代秦汉三国六朝文_page134.html">
    134
   </a>
   <a href="全上古三代秦汉三国六朝文_page135.html">
    135
   </a>
   <a href="全上古三代秦汉三国六朝文_page136.html">
    136
   </a>
   <a href="全上古三代秦汉三国六朝文_page137.html">
    137
   </a>
   <span class="current-page">
    138
   </span>
   <a href="全上古三代秦汉三国六朝文_page139.html">
    139
   </a>
   <a href="全上古三代秦汉三国六朝文_page140.html">
    140
   </a>
   <a href="全上古三代秦汉三国六朝文_page141.html">
    141
   </a>
   <a href="全上古三代秦汉三国六朝文_page142.html">
    142
   </a>
   <a href="全上古三代秦汉三国六朝文_page143.html">
    143
   </a>
   <span>
    ...
   </span>
   <a href="全上古三代秦汉三国六朝文_page139.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
