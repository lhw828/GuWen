<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 599 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 599 页/共 658 页</h1>
    <div class="content">　　◇奏议王公五等爵犯罪
　　窃详王公已下，或析体宸极，或著勋当时，咸胙土授民，维城王室。至于五等之爵，亦以功锡，虽爵秩有异，而号拟河山，得之至难，失之永坠。刑典既同，名复殊绝，请议所宜，附为永制。（《魏书·刑罚志》。延昌二年春，尚书邢峦奏。）
　　◇奏高季贤赦后不宜复官
　　案季贤既受逆官，为其传檄，规扇幽瀛，遘兹祸乱，据律准犯，罪当孥戮，兄叔坐法，法有明典。赖蒙大宥，身命获全，除名还民，于其为幸。然反逆坐重，故支庶相及，体既相及。事同一科，岂有赦前皆从流斩之罪，赦后独除反者之身。又缘坐之罪，不得以职除流。且货赇小愆，寇盗微戾，赃状露验者，会赦犹除其名。何有罪极裂冠，衅均毁冕，父子齐刑，兄弟共罚，赦前同斩从流，赦后有复官之理。依律则罪合孥戮，准赦则例皆除名。古人议无将之罪者，毁其室，ㄜ其宫，绝其踪，灭其类。其宅犹弃，而况人乎？请依律处，除名为民。（《魏书·刑罚志》。延昌二年秋，符玺郎中高贤、弟员外散骑侍郎仲贤、叔司徒府主簿六珍等坐弟季贤同元愉逆，除名为民，会赦之后，被旨勿论。尚书邢峦奏。）
　　◇护军将军高显碑铭（文佚）
　　◎邢逊
　　逊字子言，峦子。为司徒行参军。袭爵平舒县伯，历国子博士、本州中正。灵太后擢长兼吏部郎中。出为安远将军、平州刺史。未之，职免。孝庄初，除辅国将军、通直散骑常侍、东道军司，还除散骑常侍，加前将军，抚军将军、金紫光禄大夫。孝武时，转卫将军、右光禄大夫。孝静初，领尝药典御，加车骑将军。除大司农卿。武定四年卒，赠车骑将军、光禄勋卿、幽州刺史。
　　◇太尉韩公墓志铭
　　立事立言，是为勿替，且公正德，实兮不朽。虽将相无种，而公卿有门。是以万锺四牡，舄奕于往代；长组高冠，陆离于前祀。及负笈追陪，结友从师，先难后易，身佚功倍，皆神游隅奥，理合精微。非存宁越，废寝食以存道，久殊高凤，忘冠履以成业。皎皎独照，旁绝嚣滓，亭亭孤鹤，入自云霞。忘情誉毁，同嗣宗之于善恶，齐心得丧，若叔夜之于愠喜。方将受任三九，追踪二八，弘大道以事一人，敷至理以安百姓。而天德不厚，神听多愆，仁勇一亡，辩智同尽。（《艺文类聚》四十六）

卷四十四
◎阳固
　　固字敬安，北平无终人。太和中，为刘昶宋王府法曹参军兼长史。宣武即位，出为平南司马，还除太尉西阁祭酒兼廷尉评。除给事中。出为试守北平太守。免。后除给事中，领侍御史。转治书。延昌末，以忤王显免。孝明即位，除尚书考功郎，出为李平行台七兵郎中，还除步兵校尉，领汝南王悦郎中令。加宁远将军。熙平中，除洛阳令。神龟未，为清河王怿太尉从事中郎。正光中，为京兆王继司徒、从事中郎，加镇远将军。府解，除前军将军。卒赠辅国将军、太常少卿，谥曰文。
　　◇北都赋
　　南都赋（《魏书·阳尼附传》。固作《南、北二都赋》，称恒代田渔声乐侈靡之事，节以中京礼仪之式，因以讽谏。文佚。）
　　◇演赜赋
　　绍有周之遐轨兮，初锡世于河阳。建甸侯而列爵兮，与王室而并昌。遭季叶之纷乱兮，仍矫迹于良乡。弃侯卫之桢弼兮，乃植根于幽方。自祖考而辉烈兮，逮余躬而翳微。惧堂构之颓挠兮，恐崩毁其洪基。心惴惴而栗栗兮，若临深而履薄。登乔木而长吟兮，抗幽谷而靡托。何身轻而任重兮，惧颠坠于峻壑。凭神明之扶助兮，虽幽微而获存。赖先后之醇德兮，乃保护其遗孙。
　　伊日月之屡迁兮，何四时之相逼。知年命之有期兮，慨斡流之不息。伤艰踬之相承兮，悲屯蹇而日臻。心恻怆而不怿兮，乃有怀于古人。
　　或垂纶于渭滨兮，有胥靡于傅岩。既应繇而赴兆兮，作殷周之元鉴。孔栖栖而不息兮，终见黜于庶邦。墨驰骋而不已兮，亦举世而不容。有鸾孤而争国兮，有让位而采薇。有跃马而赴会兮，有栖迟以俟时。曹纳辛而袁亡兮，袁戮田而曹盛。鲍授州而得时兮，韩弃牧而失性。赵尧门而诞圣兮，终天隐而不繁。卫泯躯于世难兮，启洪业于宣元。释皋繇之法宪兮，见蓼六之先亡。谏疑枉于怨狱兮，宁于公之独昌。明祸福之同门兮，知休咎之异涂。寻倚伏之无源兮，或先诎而后舒。
　　赐凭轩而策驷兮，抚清琴而自娱。宪服弊于陋巷兮，蕴六艺于蓬庐。勃计行而致位兮，错谋合而身倾。萧功成而福集兮，韩勋立而祸并。纷回平而绵结兮，亮未识其幽情。有积毁而恩昵兮，有积誉而宠衰。或形乖而意合兮，或身密而志离。情与貌而纷竞兮，体与识而交驰。
　　旦流言而见疑兮，先缘谤而益信。乐食子而中疏兮，巴放而日进。或举世而称贤兮，偶不合于主心。或居乡而三黜兮，独为时之所钦。或负鼎而干主兮，或杖策于幽林。或望旗而色阻兮，或临危而抚琴。道有大而由小兮，义有显而必微。理贵在于得要兮，事终成于会机。每一日而三省兮，亦有念而九思。孰有是而可是兮，孰有非而可非。
　　石育子而启夏兮，遗卵而孕殷。鸟藉冰而存弃兮，虎乳孩以字文。发升舟而鱼跃兮，季潜躯而覆云。或挥戈而争帝兮，或洗耳而辞君。道曲成而不一兮，神参差而异兆。兹圣达之未明兮，岂前修之克了。迷白日之近遥兮，方有窥于天表。且临海而观澜兮，何津源之杳杳。
　　文迁绎而身徂兮，景守节而灾移。汤改祝而革命兮，灵投策而诟龟。圉据胎而为巨兮，友发文而自相。风吹而襄坠兮，神压纽而平王。彼赢缩之由人兮，信吉凶之在己。或勤忧以减龄兮，亦安乐而获祉。
　　弟成师而害兄兮，父纯臣而烹子。识同命于三君兮，兆先见于姒。始楼桑而发辉兮，终龙变于巴庸。绕阊门而结庆兮，郁蝉蜕于三江。水浩浩而襄陵兮，窃息壤而瘠之。鲧殛死于羽山兮，禹宣力而营之。凿龙门以通河兮，疏九江而入海。总九州以攸同兮，甄五都之所在。虽父子之同气兮，乃业行之丕改。
　　以患蹇为福兮，痛比干之残躯。以佞谀为获安兮，哂宰之见屠。以举士而受赏兮，悼史迁之腐刑。以进为无益兮，见鄂秋之专城。以仁义为桎梏兮，信揖让之劳疲。以放旷为悬解兮，伤六亲之乖离。哀越种之被戮兮，嘉范蠡之脱羁。钦四皓之高尚兮，叹伊周之陟危。望仗钺而先锋兮，光安车而弗顾。求封赏于寸心兮，梦台衮于远虑。或忌贤而独立兮，或篡君以自树。既思匿而名扬兮，亦求清而反匆。
　　见众兆之纷错兮，睹变化之无方。心营营而扰扰兮，乃探衷而准常。俨端坐于弊筵兮，始拂龟而整策。冀灵鉴之余兮，愿告余以忠益。龟发兆以施灵兮，利去华而守约。蓍布列而成卦兮，保龙潜而勿跃。踵嘉遁之玄踪兮，追考盘于岩壑。登名山以恬澹兮，辞朝市之纷若。奉贞吉千占繇兮，翻夕警而晨装。
　　揖许公于箕岭兮，谘夷齐于首阳。瞻嵩华之甚兮，眺恒碣之突唐。陵江湖之骇浪兮，升医闾以尚羊。乘玄虬之奕奕兮，鸣玉銮之。浮沧波而濯足兮，入三山而解裳。谒伯禹于涂山兮，诘三苗于三危。登苍梧而遐眺兮，访二妃于有妫。追祝融于荆芊兮，问洛宓于冯夷。
　　陵回飙而上骧兮，穷深谷而下驰。沿扶水而远瞩兮，见虞渊之威微。乘阆风之峻阪兮，觌王母于崦嵫。升瑶台而奏歌兮，坐琼室而赋诗。托赤水以寄命兮，附光风以传辞。出琨岫之峥嵘兮，入林之杳郁。采锺山之玉瑛兮，收珠泽之珂戍。
　　携羽民而远游兮，探长生之妙术。腾云雾而窈冥兮，变域中之秽质。望玄阙之寂寥兮，过寒门而怀悲。揖若士于宵际兮，求雾尘于海湄。凭帝台而肆眺兮，历层冰而风驰。越弱水之氵亭氵荧兮，蹑不周之。屑琼蕊以为粮兮，斟玉液以为浆。结秋兰以为兮，揽白霓以为裳。
　　耸景云而上征兮，抚阊阖而启扉。肃百神而警策兮，奏《中皇》于紫微。聆《钧天》而九变兮，耽广乐而忘归。忽心移而志骇兮，恋旧京而依依。握招摇以为旆兮，巡天汉而下游。建云旗之逶迤兮，御回风之浏浏。策王良以敛辔兮，命风伯以挟。符屏翳以清路兮，告河鼓以具舟。
　　聊右次于析木兮，回驾于青丘。访古人于首阳兮，亦问道于爽鸠。睹三韩之累累兮，见卉服之悠悠。瞻雒常之郁郁兮，贡苦矢之啾啾。心怊怊而惕惕兮，志悯悯而绵绵。伊五岳之追追兮，何四海之涓涓。瞻九河其如带兮，观三江其沉然。夫五都之总总兮，尚何足以游盘。彼八方之局促兮，殊无可以达观。方吞霞而弃粒兮，亦屑玉而炼丹。漱醴泉以养气兮，吸沆瀣以当餐。荫建木之长柯兮，援木禾之修茎。咀玉髓而充渴兮，嚼正阳以长生。参松乔而抚翰兮，侣浮丘而上征。
　　嗟域中之默默兮，讵摅写其深情。情盘桓而犹豫兮，志狐疑而未决。久放荡而不还兮，心惆怅而不悦。忆慈亲于故乡兮，恋先君于丘墓。回游驾而改辕兮，纵归辔而缓御。仆眷眷于短衔兮，马依依于跬步。还故园而解羁兮，入茅宇而返素。耕东皋之沃壤兮，钓北湖之深潭。养慈颜于妇子兮，竞献寿而荐甘。朝乐酣于浊酒兮，夕寄忻于素琴。诵风雅以导志兮，蕴六籍于胸襟。敦儒墨之大教兮，崇逸民之远心。播仁声于终古兮，流不朽之徽音。进不求于闻达兮，退不营于荣利。泛若不系之舟兮，湛若不用之器。不洁其身兮，不屑于位。不拘小节兮，不求曲备。资灵运以托己兮，任性命之遭随。既听天而委化兮，无形志之两疲。除纷竞而靖默兮，守冲寂以无为。寄后贤以藉赏兮，宁怨时之弗知。辞曰：
　　禀元承命，人最灵兮。夭寿否泰，本天成兮。体源究道，归圣哲兮。随化委遇，能达节兮。显亲扬名，德之上兮。保家全身，亦厚量兮。趣世浮动，违性命兮。鉴始究终，同水镜兮。志愿不合，思远游兮。陵虚骋志，从所求兮。周历四极，腾八表兮。形劳志沮，未衷道兮。反我游驾，养慈亲兮。躬耕练艺，齐至人兮。（《魏书·阳尼附传》。王显奏免固官。既无事役，遂阖门自守，著《演赜赋》，以明幽微通塞之事。其词曰。）
　　◇上谠言表
　　臣闻为治不在多方，在于力行而已。当今之务，宜早正东储，立师傅以保护，立官司以防卫，以系苍生之心。揽权衡，亲宗室，强干弱枝，以立万世之计。举贤良，黜不肖，使野无遗才，朝无素餐。孜孜万几，躬勤庶务，使民无谤读之响。省徭役，薄赋敛，修学官，遵旧章，贵农桑，贱工贾，绝谈虚穷微之论，简桑门无用之费。以存元元之民，以救饥寒之苦，上合昊天之心，下悦亿兆之望。然后备器械，修甲兵，习水战，灭吴会，撰封禅之礼，袭轩唐之轨，同彼七十二君之徽号，协定鼎嵩河之心，副高祖殷勤之寄，上与三皇比隆，下与五帝齐美，岂不茂哉！臣位卑识昧，言不及义，属圣明广访，敢献瞽言。伏愿陛下留神，少垂究察。（《魏书·阳尼附传》。时世宗广访得失，因上谠言表。）
　　◎房景先
　　景先字光胄，清河绎幕人。太和中，郡辟功曹。州举秀才，为太学博士兼著作佐郎，修国史。寻除司徒祭酒、员外郎。撰《世宗起居注》。累迁步兵校尉，领尚书郎，齐州中正。神龟元年，为东义阳行台。卒赠持节、冠军将军、洛州刺史，谥曰文。
　　◇驳封祖胄韩雅哲韩神固鼓吹议
　　案祖胄议以功德有丧，鼓吹不作；雅哲议齐衰卒哭，箫管必陈，准之轻重，理用未安。圣人推情以制服，据服以副心，何容拜虞生之奠于神宫，袭衰麻而奏乐。大燧一移，哀情顿尽，反心以求，岂制礼之意也。就如所言，义服恩轻，既虞而乐，正服一期，何以为断？或义服尊，正服卑，如此之比，复何品节？雅哲所议，公子之丧非嫡者，既殡之后，义不阙乐。案古虽有尊降，不见作乐之文，未详此据，竟在何典？然君之于臣，本无服体，但恩诚相感，致存隐恻。是以仲遂卒垂，笙不入；智悼在殡，杜蒉明言。岂大伦之痛，既殡而乐乎？又神固等所议，以为笳鼓不在乐限，鸣饶以警众，声笳而清路者，所以辨等列，明贵贱耳，虽居哀恤，施而不废。粗而言之，似如可通，考诸正典，未为符合。案《诗》云「锺鼓既设」，「鼓锺伐」，又云「於论鼓锺，於乐辟雍」。言则相连，岂非乐乎？八音之数，本无笳名，推而类之，箫管之比，岂可以名称小殊，而不为乐？若以王公位重，威节宜崇，鼓吹公给，不可私辞者，魏绛和戎，受金石之赏，钟公勋茂，蒙五熟之赐；若审功膺赏，君命必行，岂可陈嘉牢于齐殡之时，击锺磬于□之后？寻究二三，未有依据。国子职兼文学，令问所归，宜明据典谟，曲尽斟酌，率由必衷，以辨深惑。何容总议并申，无所析剖，更详得失，据典正议。（《魏书·礼志》四）
　　◇五经疑问
　　问：王者受命，水火相生。曰：五精代感，禀灵者兴。金德方隆，祯发华渚；水运告昌，瑶光启祚。人道承天，天理应实，受谢既彰，玄命若契。相生之义，有允不违。至如汤、武革命，杀伐是用，水火为次，遵而不改。既事乖代终，而数同纳麓。顺逆且殊，祯运宜异，而兆徵不差，有疑符应。
　　问：禹以鲧配天，舜不尊父。曰：明明上天，下土是冒。道高者负四方，神积者郊原斯主。是以则天不能私其子，绍尧不敢尊其父。鲧既罪彰于山川，受殛于羽裔，化质与鳞甲为群。铭精不能上乘箕尾，而厚尊配于国阳，当升烟之大礼。苟存及躬，以乱祀典。降上帝为罪鬼之宾，奏夹锺为介虫之乐，奏天之道，不乃有沦乎？
　　问：汤尊稷废柱。曰：神积道存，异世同尊，列山见享，绵纪前代。成汤革命承天，当愆阳之运，不思理数之有无，黜元功于百世。且毕、箕感应，风雨异徵，尊播殖之灵，而邀滂澍之润，升废之道，无乃谬与？若柱不合荐，虞夏应失之于前，如以岁久宜迁，百神可计日而代。求之二三，未究往旨。
　　问：汤克桀，欲迁夏社为不可；武王灭纣，以毫社为亡国之诫。曰：神无定方，唯人为主，道协无为，天地是依，弃德弗崇，百灵更祀。周武承天，礼存咸秩，升后稷当四圭之尊，贬土祗隔牲币之享。就如言之，稷禀灵威，诚允聿追之宜，社非商祖，孝孚乃考之咎，殷鉴致诚，何独在斯？
　　问：《易》著革命之文，而无揖让之象。曰：玄黄剖别，人道为尊，含灵伫化，故义始元首。是以飞龙启徵，大人载就。及理运相推，帝图异序。虞宾以为善终顺守，有惭未尽，不显揖让之象，而著已日之美。岂可兆巨衅为贻厥之谋，训万世而开安忍之（阙？）求之反衷，未识理恕。
　　问：《周礼·秋官》司ピ氏，邦若屋诛，为明焉。曰：王道贵产，法理尚恩。旧德见食，八象载其美；五宥三刺，《礼经》宝其仁。是以禄父巨衅，殷礼不辍；三监乱德，蔡胤犹存。罪莫极于无上，逆莫甚于违天。行大辟祸不及族，理正刑愆止于身。何恶当参夷之祸？何戾受沦殄之辜？
　　问：《仪礼》继母出嫁，从为之服，《传》云「贵终其恩」。曰：继母配父，本非天属，与尊合德，名义以兴。兼鞠育有加，礼服是重。既体违义尽，弃节毁慈，作嫔异门，为鬼他族，神道不全，何终恩之有？口方齐服是追，哭于野次，苟存降重，无乃过犹不及乎？
　　问：《礼记》生不及祖父母，父母税丧，己则否。曰：服以恩制，礼由义立。慈母三年，孙无缌葛者，以戚非天属，报养止身。祖虽异域，恩不及己，但正体于下，可无服乎？且缟冠玄武，子姓之服。纟原练之后，已除，犹怀惨素，未忍从吉，况斩焉初之，创巨方始，复吊之宾，尚改缁袭，奉哀苫次，而无追变，孝子孝孙，岂天理是与？
　　问：《左氏传》，齐人杀哀姜，君子以为不可。曰：受醮从天，人伦所重。保育异宗，承奉郊奠。而乃肆极昏淫，祸倾合卺之尊；怙乱无终，殄灭诞鞠之爱。齐桓匡翼四方，正存刑矩。割不忍之恩，行至公之法。方生贬违，以杀为甚。而神道幽默，祸降未期，虽穷勃履朝，臣不宜纠，既事反人灵，咎将有所，施之取衷，孰为优允？
　　问：《公羊传》，王者之后郊天。曰：神不谬享，帝无妄尊。介丘偏祀，犹不歆季氏之旅；昊天至重，岂可纳废飨之虔？唐虞已往，事无斯典；三后已降，始见其文。揖让之胄，礼不上通，昏《广俞》后烬，四圭是主。此便至道相承，乾无二统。纯风既，玄牡肆尊，礼不虚革，庶昭异闻。
　　问：《梁传》，鲁僖三十一年夏四月，「卜郊不从，乃免牲」，《传》曰「乃者，亡乎人之辞也」。曰：乐以观风，礼为教本，其细已甚，民不堪命。齐不加兵，屈于周典。僖公鲁之盛君，告诚虔祀，穆卜迎吉，而休徵不至。若推咎于天，则神不弃鉴；归愆于人，则颂声宜替。既命龟失辰，灵威弗眷，郊享不从，配天斯缺。即《传》所言，殆非虚美，何承而制？
　　问：《尚书·胤征》，羲和诘其罪，乃季秋月，朔辰弗合于房。曰：衡纪不移，日月有度。炎凉启辰，次舍无代。履端屡臻，归馀成闰。是以爰命羲和，升准徂节，使晷数应时，火流协运。致望舒后律，耀灵爽次。即官（阙）永，容可为愆。玄象一差，未成巨戾。且杪秋岂回星之辰，授衣非合璧之月。叙食弗当，积失加诛；律度暂差，便遘殄绝。仁者之兵，义不妄兴；王赫斯举，将有异说。
　　问：《毛诗》「十月之交，朔日辛卯，日有食之，亦孔之丑」。曰：日月次周，行舍有常，分至之候，不为愆咎。今同之辰而为深戾者，专以金木相残，指日成衅。推步不一，容可如之。若谪见正阳，日维戊午，生育相因，犹子归母，但以阴阳得无深忌乎？若为忌也，朔亦应为灾；如不忌也，辛卯岂独成丑？且举凡之始，以属月时，系之在日，有爽明例。义不妄构，理用何依？
　　问：《论语》，河不出图，泣麟自伤。曰：圣人禀灵天地，资识未形，齐生死于一同，等荣辱于彼我。孔子自生不辰，从心告齿，乐正既修，素王斯著。方兴吾已之叹，结反袂之悲，进涉无上之心，退深负杖之惧。圣达之理，无乃缺如？（《魏书·房法寿附传》）

卷四十五
◎江式
　　式字法安，陈留济阳人。仕孝文为司徒、行参军、检校御史，除殄寇将军、符节令。以书文昭太后尊号谥册，特除奉朝请。正光中，除骁骑将军、兼著作佐郎。卒赠右将军、巴州刺史。
　　◇求撰集古今文字表
　　臣闻庖羲氏作而八卦列其画，轩辕氏兴而龟策彰其彩。古史仓颉览二象之爻，观鸟兽之迹，别创文字，以代结绳，用书契以维事。宣之王庭，则百工以叙，载之方册，则万品以明。迄于三代，厥体颇异，虽依类取制，未能悉殊仓氏矣。故《周礼》八岁入小学，保氏教国子以六书：一曰指事，二曰象形，三曰形声，四曰会意，五曰转注，六曰假借。盖是史颉之遗法也。及宣王太史史籀著大篆十五篇，与古文或同或异，时人即谓之籀书。至孔子定《六经》，左丘明述《春秋》，皆以古文，厥意可得而言。
　　其后七国殊轨，文字乖别，暨秦兼天下，丞相李斯乃奏蠲罢不合秦文者。斯作《仓颉篇》，中车府令赵高作《爰历篇》，太史令胡毋敬作《博学篇》，皆取史籀大篆，或颇省改，所谓小篆者也。于是秦烧经书，涤除旧典，官狱繁多，以趣约易，始用隶书，古文由此息矣。隶书者，始皇使下杜人程邈附于小篆所作也。以邈徒隶，即谓之隶书。故秦有八体：一曰大篆，二曰小篆，三曰刻符书，四曰虫书，五曰摹印，六曰署书，七曰殳书，八曰隶书。
　　汉兴，有尉律学，复教以籀书，又习八体，试之课最，以为尚书史。吏民上书，省字不正，辄举劾焉。又有草书，莫知谁始，考其书形，虽无厥谊，亦是一时之变通也。孝宣时，召通《仓颉》读者，独张敝从之受。凉州刺史杜邺、沛人爰礼、讲学大夫秦近亦能言之。孝平时，徵礼等百馀人说文字于未央宫中，以礼为小学元士。黄门侍郎扬雄采以作《训纂篇》。及亡新居摄，自以应运制作，使大司空甄丰校文字之部，颇改定古文。时有六书：一曰古文，孔子壁中书也；二曰奇字，即古文而异者；三曰篆书，云小篆也；四曰佐书，秦隶书也；五曰缪篆，所以摹印也；六曰鸟虫，所以幡信也。壁中书者，鲁恭王坏孔子宅而得《礼》、《尚书》、《春秋》、《论语》、《孝经》也。又北平侯张仓献《春秋左氏传》，书体与孔氏相类，即前代之古文矣。
　　后汉郎中扶风曹喜号曰工篆，小异斯法，而甚精巧，自是后学皆其法也。又诏侍中贾逵修理旧文。殊艺异术，王教一端，苟有可以加于国者，靡不悉集。逵即汝南许慎古文学之师也。后慎嗟时人之好奇，叹儒俗之穿凿，惋文毁于誉，痛字败于訾，更诡任情，变乱于世，故撰《说文解字》十五篇，首一终亥，各有部属，包括六艺群书之诂，评释百氏诸子之训，天地、山川、草木、鸟兽、昆虫、杂物、奇怪珍异、王制礼仪、世间人事，莫不毕载，可谓类聚群分，杂而不越，文质彬彬，最可得而论也。左中郎将陈留蔡邕采李斯、曹喜之法，为古今杂形，诏于太学立石碑，刊载《五经》，题书楷法，多是邕书也。后开鸿都，书画奇能，莫不云集，于时诸方献篆，无出邕者。
　　魏初博士清河张揖著《埤仓》、《广雅》、《古今字诂》，究诸《埤》、《广》，缀拾遗漏，增长事类，抑亦于文为益者。然其《字诂》，方之许慎篇，古今体用，或得或失矣。陈留邯郸淳亦与揖同时，博古开艺，特善《仓》、《雅》，许氏字指，八体六书，精究闲理，有名于揖，以书教诸皇子。又建《三字石经》于汉碑之西，其文蔚炳，三体复宣。校之《说文》，篆隶大同，而古字少异。又有京兆韦诞、河东卫觊二家，并号能篆。当时台观榜题、宝器之铭，悉是诞书，咸传之子孙，世称其妙。
　　晋世义阳王典祠令任城吕忱表上《字林》六卷，寻其况趣，附托许慎《说文》，而案偶章句，隐别古籀奇惑之字，文得正隶，不差篆意也。忱弟静别放故左校令李登《声类》之法，作《韵集》五卷，宫商角徵羽各为一篇，而文字与兄便是鲁、卫，音读楚、夏，时有不同。
　　皇魏承百王之季，绍五运之绪，世易风移，文字改变，篆形谬错，隶体失真。俗学鄙习，复加虚巧，谈辩之士，又以意说，炫惑于时，难以厘改。故传曰：以众非，非行正。信哉得之于斯情矣。乃曰追来为归，巧言为辩，小儿为《需儿》，神虫为蚕，如斯甚众，皆不合孔氏古书、史籀大篆、许氏《说文》、《石经》三字也。凡所关古，莫不惆怅焉。嗟夫！文字者，六艺之宗，王教之始，前人所以垂今，今人所以识古，故曰「本立而道生」。孔子曰：「必也正名乎。」又曰：「述而不作。」《书》曰：「子欲观古人之象。」皆言遵修旧史，而不敢穿凿也。
　　臣六世祖琼，家世陈留，往晋之初，与从父兄应元俱受学于卫觊，古篆之法，《仓》、《雅》、《方言》、《说文》之谊，当时并收善誉。而祖官至太子洗马，出为冯翊郡，值洛阳之乱，避地河西，数世传习，斯业所以不坠也。世祖太延中，皇威西被，牧犍内附，臣亡祖文威杖策归国，奉献五世传掌之书，古篆八体之法，时蒙褒录，叙列于儒林，官班文省，家号世业。暨臣ウ短，识学庸薄，渐渍家风，有忝无显。但逢时来，恩出愿外，每承泽云津，厕沾漏润，驱驰文阁，参预史官，题篆宫禁，猥同上哲。既竭愚短，欲罢不能。是以敢藉六世之资，奉遵祖考之训，窃慕古人之轨，企践儒门之辙，辄求撰集古来文字，以许慎《说文》为主，爰采孔氏《尚书》、《五经》音注、《籀篇》、《尔雅》、《三仓》、《凡将》、《方言》、《通俗文祖文宗》、《埤仓》、《广雅》、《古今字诂》、《三字石经》、《字林》、《韵集》，诸赋文字有六书之谊者，皆以次类编联，文无复重，纠为一部。其古籀、奇惑、俗隶诸体，咸使班于篆下，各有区别。诂训假借之谊，佥随文而解，音读楚、夏之声，并逐字而注。其所不知者，则阙如也。脱蒙遂许，冀省百氏之观，而同文字之域，典书秘书。所须之书，乞垂敕给；并学士五人，尝习文字者，助臣披览；书生五人，专令抄写。侍中、黄门、国子祭酒一月一监，证议疑隐，庶无纰缪。所撰名目，伏听明旨。（《魏书·江式传》，又见《北史》三十四。）
　　◇祖莹
　　莹字元珍，范阳遒人。孝文时为中书学生，拜太学博士。署彭城王勰司徒、法曹参军，掌书记。再迁尚书三公郎中。宣武时为冀州镇东府长史，除名。寻为国子博士，领尚书左户部。孝明时为李崇都督长史，除名。寻为散骑侍郎。孝昌中，累迁国子祭酒，领给事黄门侍郎，幽州大中正，监起居事。元颢入洛，以为殿中尚书。孝庄还宫，免。后除秘书监，赐爵容城县子。前废帝昱迁车骑将军、太常卿。孝武即位，封文安县子。孝静迁邺，加仪同三司，进爵为伯。天平中卒，赠尚书左仆射、司徒、冀州刺史。
　　◇乐舞名议
　　夫乐所以乘灵通化，舞所以象物昭功，金石播其风声，丝竹申其歌咏。郊天祠地之道，虽百世而可知，奉神育民之理，经千载而不昧。是以黄帝作《咸池》之乐，颛顼有《承云》之舞，尧为《大章》，舜则《大韶》，禹为《大夏》，汤为《大获》，周曰《大武》，秦曰《寿人》，汉为《大予》，魏名《大钧》，晋曰《正德》。虽三统互变，五运代降，莫不述作相因，徽号殊别者也。皇魏道格三才，化清四宇，奕世载德，累叶重光，或以文教兴邦，或以武功平乱，功成治定，于是乎在。及主上龙飞载造，景命惟新，书轨自同，典刑罔二，覆载均于两仪，仁泽被于四海，五声有序，八音克谐，乐舞之名，宜以详定。案周兼六代之乐，声律所施，咸有次第。灭学以后，经礼散亡，汉来所存，二舞而已。请以《韶舞》为《崇德》，《武舞》为《章烈》，总名曰《嘉成》。汉乐章云：「高张四县，神来燕飨。」宗庙所设，宫悬明矣。计五郊天神，尊于人鬼，六宫阴极，体同至尊。理无减降，宜皆用宫悬。其舞人冠服制裁，咸同旧式。庶得以光赞鸿功，敷扬大业。（《魏书·乐志》。永熙二年春，长孙稚、祖莹表乞定乐舞名。其年夏，集群官议之，莹复议。又略见《通典》一百四十二。）
　　◎公孙崇
　　崇，太和中为给事中，景明中为太乐令。
　　◇请以高肇监乐务表
　　伏惟皇魏龙跃凤举，配天光宅。世祖太武皇帝革静荒，廓宁宇内，凶丑尚繁，戎轩仍动，制礼作乐，致有阙如。高祖孝文皇帝德锺后仁之期，道协先天之日，顾《云门》以兴言，感《萧韶》而忘味。以故中书监高闾博识明敏，文思优洽，绍踪成均，实允所寄。乃命闾广程儒林，究论古乐，依据《六经》，参诸国志，错综阴阳，以制声律。钟石管弦，略以完具，八音声韵，事别粗举。值迁邑崧，未获周密，五权五量，竟不就果。自尔迄今，率多褫落，金石虚悬，宫商未会。伏惟陛下至圣承天，纂戎鸿烈，以金石未协，诏臣缉理。谨即广搜黍，选其中形，又采梁山之竹，更裁律吕，制磬造锺，依律并就。但权量差谬，其来久矣，顷蒙付并州民王显进所献古铜权，稽之古范，考以今制，锺律准度，与权参合。昔造犹新，始创若旧，异世同符，如合规矩。乐府先正声，有《王夏》、《肆夏》、《登歌》、《鹿鸣》之属六十馀韵，又有《皇始》、《五行》、《勺舞》。太祖初兴，置《皇始》之舞，复有吴夷、东夷、西戎之舞。乐府之内，有此七舞。太和初，郊庙但用《文始》、《五行》、《皇始》三舞而已。窃惟周之文武，颂声不同；汉之祖宗，庙乐又别。伏惟皇魏，四祖三宗，道迈隆周，功超鸿汉，颂声庙乐，宜有表章，或文或武，以旌功德。自非懿望茂亲、雅量渊远、博识洽闻者，其孰能识其得失？卫军将军、尚书右仆射臣高肇，器度淹雅（「淹雅」原作「徽雅」，《册府》卷五六七作「淹雅」，按文义，《册府》是，今据改。）神赏入微，徽赞大猷（「徽赞」原作「淹赞」，《册府》卷五六七作「徽赞」，按文义，《册府》是，今据改。）声光海内，宜委之监就，以成皇代典谟之美。昔晋中书监荀勖，前代名贤，受命成均，委以乐务，崇述旧章，仪刑古典，事光前载，岂远乎哉？又先帝明诏内外儒林，亦任高闾申请。今之所须，求依前比。（《魏书·乐志》。正始四年春，太乐令公孙崇复表言。）
　　◇上景明历表
　　臣顷自大乐，详理金石，及在秘省，考步三光，稽览古今，研其得失。然四序迁流，五行变易，帝王相踵，必奉初元，改正朔，殊徽号、服色，观于时变，以应天道。故《易》汤武革命，治历明时。是以三五迭隆，历数各异。伏惟皇魏绍天明命，家有率土，戎轩仍动，未遑历事，因前魏《景初历》，术数差违，不协晷度。世祖应期，辑宁诸夏，乃命故司徒、东郡公崔浩错综其数。浩博涉渊通，更修历术，兼著《五行论》。是时故司空、咸阳公高允，该览群籍，赞明五《纬》，并述《洪范》。然浩等考察，未及周密，高宗践阼，乃用敦煌赵匪甲寅之历，然其星度，稍为差远。臣辄鸠集异同，研其损益，更造新历。以甲寅为元，考其盈缩，晷象周密，又从约省。起自景明，因名《景明历》。然天道盈虚，岂曰必协，要须参候是非，乃可施用。太史令辛宝贵，职司玄象，颇闲秘数；秘书监郑道昭，才学优赡，识览该密；长兼国子博士高僧裕，乃故司空允之孙，世综文业；尚书祠部郎中宗景，博涉经史；前兼尚书郎中崔彬，微晓法术。请此数人，在秘省参候。而伺察晷度，要在冬夏二至前后各五日。然后乃可取验。臣区区之诚，冀效万分之一。（《魏书·律历志上》。世宗景明中，诏太乐令公孙崇、赵樊生等同共考验。正始四年冬崇表。）
　　◎孙绍
　　绍字世庆，昌黎人。太和中为校书郎，迁给事中，自长兼羽林监为门下录事。延昌初，出除济阴太守。还，历司徒功曹参军，步兵、长水校尉。正光中，为镇远将军、右军将军。后为徐兖和籴使。历骁骑将军、太府少卿，迁右将军、太中大夫。建义初，除卫尉，转金紫光禄大夫。永安中，拜太府卿，赐爵新昌子。太昌初，迁左卫将军、右光禄大夫。永熙二年卒，赠骠骑大将军、尚书左仆射、冀州刺史，谥曰宣。
　　◇修律令上表
　　臣闻建国有计，虽危必安；施化能和，虽寡必盛；治乖人理，虽合必离；作用失机，虽成必败。此乃古今同然，百王之定法也。伏惟大魏应天明命，兆启无穷，毕世后仁，祚隆七百。今二虢京门，下无严防；南北二中，复阙固守。长安、邺城，股肱之寄；穰城、上党，腹背所凭。四军五校之轨，领护分事之式，徵兵储粟之要，舟车水陆之资，山河要害之权，缓急去来之用，持平赴救之方，节用应时之法，特宜修置，以固堂堂之基。持盈之体，何得而忽？居安之辰，故应危惧矣。
　　且法开清浊，而清浊不平；申滞理望，而卑寒亦免。士庶同悲，兵徒怀怨。中正卖望于下里，主案舞笔于上台，真伪混淆，知而不纠，得者不欣，失者倍怨。使门齐身等，而泾渭淹殊；类应同役，而苦乐悬异。士人居职，不以为荣；兵士役苦，心不忘乱。故有竞弃本出，（《北史》作「生」。）飘藏他土。或诡名托养，散在人间；或亡命山薮，渔猎为命；或投伏强豪，寄命衣食。又应迁之户，逐乐诸州；应留之徒，避寒归暖。兼职人子弟，随逐浮游，南北东西，卜居莫定。关禁不修，任意取适。如此之徒，不可胜数。爪牙不复为用，百工争弃其业。混一之计，事实阙如；考课之方，责办无日。流浪之徒，决须精校。今强敌窥时，边黎伺隙，内民不平，久戍怀怨，战国之势，窃谓危矣。必造祸源者，北边镇戍之人也。
　　若夫一统之年，持平用之者，大道之计也。乱离之期，纵横作之者，行权之势也。故道不可久，须文质以换情，权不可恒，随ㄜ隆以收物。文质应世，道形自安；ㄜ隆获衷，权势亦济。然则王者计法之趣，化物之规，圆方务得其境，人物不失其地。又先帝时，律令并议，律寻施行，令独不出，十馀年矣。臣以令之为体，即帝王之身也，分处百揆之仪，安置九服之节，经纬三才之伦，包罗六卿之职，措置风化之门，作用赏罚之要，乃是有为之枢机，世法之大本也。然修令之人，亦皆博古，依古撰置，大体可观，比之前令，精粗有在。但主议之家，太用古制。若全依古，高祖之法，复须升降，谁敢措意，有是非哉？以是争故，久废不理。然律令相须，不可偏用，今律班令止，于事甚滞。若令不班，是无典法，臣下执事，何依而行？臣等修律，非无勤止，署下之日，臣乃无名。是谓农夫尽力，他食其秋，功名之所，实怀於悒。（《魏书·孙绍传》。与常景等共修律令。延昌中，绍表。又《北史》四十六。）
　　◇陈军国利害又表
　　臣闻文质互用，治道以之缉熙；ㄜ隆得时，人物以之通济。故能事恢三灵，仁洽九服。伏惟陛下应灵践阼，冲明照物，宰辅忠纯，伊霍均美，既致升平之基，应成无为之业。而漠北叛命，陇右构逆，中州惊扰，民庶窃议，其故何哉？皆由上法不通，下情怨塞故也。臣虽愚短，具鉴始末。往在代都，武质而治安；中京以来，文华而政乱。故臣昔于太和极陈得失，具论四方华夷心态，高祖垂纳，文应可寻。延昌、正光，奏疏频上，主者收录，不蒙报问，即日事势，乃至于此，尽微臣豫陈之验。今东南有窃号之竖，西北有逆命之寇，岂得怨天，实尤人矣。臣今不忧荒外，正虑中畿，急须改张，以宁其意。若仍持疑，变乱寻作，肘腋一乖，大事去矣。然臣奉国四世，欣戚是同，但职在冗散，不关枢密，宁济之计，欲陈无所，可谓经纬甚多，无机可织。夫天下者，大器也。一正难倾，一倾难正。当今之危，蹑足之急，臣备肉食，痛心无已。泣血上陈，愿垂采察。若得言参执事，献可替否，冠逆获除，社稷称庆，虽死如生，犬马情毕。（《魏书·孙绍传》。绍为徐兖和籴使，还朝，大陈军国利害，不报。绍又表。）

卷四十六
◎辛雄
　　雄字世宾，陇西狄道人。太和中，为奉朝请。正始初，除给事中。延昌初，以病免。司空清河王怿辟户曹参军，摄田曹事，随府迁司徒、户曹、太尉、记室。神龟中，除尚书驾部郎中，转三公郎。正光中，兼司州别驾，加前军将军。孝昌初，除司空长史、行台左丞，迁辅军将军、尚书右丞。寻转吏部郎中，迁平东将军、光禄大夫。永安中，除度支尚书兼侍中，迁镇南将军、都官尚书，行河南尹。普泰时，为镇军将军、殿中尚书，加卫将军、右光禄大夫、秦州大中正。太昌中，复为殿中尚书、兼吏部尚书。寻除车骑大将军、左光禄大夫。永熙中，又兼吏部尚书、左仆射、侍中。为高欢所杀。
　　◇明赏罚疏
　　凡人所以临坚阵而忘身，触白刃而不惮者，一则求荣名，二则贪重赏，三则畏刑罚，四则避祸难。非此数事，虽圣王不能劝其臣，慈父不能厉其子。明主深知其情，故赏必行，罚必信，使亲疏、贵贱、勇怯、贤愚，闻锺鼓之声，见旌旗之列，莫不奋激，竞赴敌场，岂厌久生而乐早死也。利害悬于前，欲罢不能耳。自秦陇逆节，将历数年，蛮左乱常，稍已多载。凡在戎役，数十万人，三方师众，败多胜少，迹其所由，不明赏罚故也。陛下欲天下之早平，愍征夫之勤悴，乃降明诏，赏不移时。然兵将之勋，历稔不决，亡军之卒，晏然在家。致令节土无所劝慕，庸人无所畏慑。进而击贼，死交而赏赊，退而逃散，身全而无罪。此其所以望敌奔沮，不肯进力者矣。若重发明诏，更量赏罚，则军威必张，贼难可弭。臣闻必不得已，去食就信。以此推之，信不可斯须废也。赏罚，陛下之所易，尚不能全而行之；攻敌，士之所难，欲其必死，宁可得也？臣既庸弱，忝当戎使，职司所见，辄敢上闻，惟陛下审其可否。（《魏书·辛雄传》）
　　◇选举疏
　　帝王之道，莫尚于安民，安民之本，莫加于礼律。礼律既设，择贤而行之，天下雍熙，无非任贤之功也。故虞舜之盛，穆穆标美，文王受命，济济以康。高祖孝文皇帝天纵大圣，开复典谟，选三代之异礼，采二汉之典法，端拱而四方安，刑措而兆民治。世宗重光继轨，每念聿修，官人有道，万里清谧。陛下劬劳日昃，躬亲庶政，求瘼恤民，无时暂憩，而黔首纷然，兵车不息。以臣愚见，可得而言。自神龟末来，专以停年为选。士无善恶，岁久先叙；职无剧易，名到授官。执案之吏，以差次日月为功能；铨衡之人，以简用老旧为平直。且庸劣之人，莫不贪鄙。委斗筲以共治之重，托硕鼠以百里之命，皆货贿是求，肆心纵意。禁制虽烦，不胜其欲。致令徭役不均，发调违谬，箕敛盈门，囚执满道。二圣明诏，寝而不遵，画一之法，悬而不用。自此夷夏之民，相将为乱，岂有馀憾哉？盖由官授不得其人，百姓不堪其命故也。当今天下黔黎，久经寇贼，父死兄亡，子弟沦陷，流离艰危，十室而九，白骨不收，孤茕靡恤，财殚力尽，无以卒岁。宜及此时，早加慰抚。盖助陛下治天下者，惟在守令，最须简置，以康国道。但郡县选举，由来共轻，贵游俊才，莫肯居此。宜改其弊，以定官方。请上等郡县为第一清，中等为第二清，下等为第三清。选补之法，妙尽才望，如不可并，后地先才。不得拘以停年，竟无铨革。三载黜陟，有称者补在京名官，如前代故事，不历郡县，不得为内职。则人思自勉，上下同心，枉屈可申，强暴自息，刑政日平，民俗奉化矣。复何忧于不治，何恤于逆徒也。窃见今之守令，清慎奉治，则政平讼理，有非其才，则纲维荒秽。伏愿陛下暂留天心，校其利害，则臣言可验，不待终朝。昔杜畿宽惠，河东无警；苏则分粮，金城克复。略观今古，风俗迁讹，罔不任贤，以相化革，明任夕治，功可立待。若遵常习故，不明选典，欲以静民，便恐无日。（《魏书·辛雄传》、《通典》十四。）
　　◇上书论禄养
　　仲尼陈五孝，自天子至庶人，无致仕之文。《礼记》：「八十，一子不从政；九十，家不从政。」郑玄注云：「复除之。」然则止复庶民，非公卿大夫士之谓。以为宜听禄养，不约其年。（《魏书·辛雄传》。又为《禄养论》称云云。书奏，肃宗纳之。）
　　◇奏理元匡
　　窃惟白衣元匡，历奉三朝，每蒙宠遇。謇谔之性，简自帝心；鹰之志，形于在昔。故高祖锡之以匡名，陛下任之以弹纠。至若茹皓升辇，匡斥宜下之言；高肇当政，匡陈擅权之表。刚毅忠款，群臣莫及；骨鲠之迹，朝野共知。当高肇之时，匡造棺致谏，主圣臣直，卒以无咎。假欲重造，先帝已容之于前，陛下亦宜宽之于后，况其元列由绪，与罪案不同也。脱终贬黜，不在朝廷，恐杜忠臣之口，塞谏者之心，乖琴瑟之至和，违盐梅之相济。祁奚云，叔向之贤，可及十世，而匡不免其身，实可嗟惜。（《魏书·辛雄传》。御史中尉、东平王元匡复欲舆棺谏诤，尚书令、任城王澄劾匡大不敬，诏恕死为民。雄奏理匡。）
　　◇狱成诉枉宜复断理议
　　《春秋》之义，不幸而失，宁僭不滥。僭则失罪人，滥乃害善人。今议者不忍罪奸吏，使出入纵情，令君子小人薰莸不别，岂所谓赏善罚恶，殷勤隐恤者也。仰寻周公不减流言之愆，俯惟释之不加惊马之辟，所以大小用情，贵在得所。失之千里，差在毫厘。雄久执案牍，数见疑讼，职掌三千，愿言者六：
　　一曰：御史所纠，有注其逃走者。及其出诉，或为公使，本曹给过所有指，如不推检，文案灼然者，雪之。二曰：御史赦前注获见赃，不辨行赇主名，检无赂以置直之主，宜应洗复。三曰：经拷不引，傍无三证，比以狱案既成，至即除削。或有据令奏复者，与夺不同，未获为通例。又须定何如得为证人。若必须三人对见受财，然后成证，则于理太宽。若传闻即为证，则于理太急。今请以行赇后三人俱见，物及证状显著，准以为验。四曰：赦前断事，或引律乖错，使除复失衷，虽案成经赦，宜追从律。五曰：经赦除名之后，或邀驾诉枉，被旨重究；或诉省称冤，为奏更检。事付有司，未被研判，遂遇恩宥。如此之徒，谓不得异于常格，依前案为定。若不合拷究，已复之流，请不追夺。六曰：或受辞下检，反覆使鞠，狱证占分明，理合清雪，未及告案，忽逢恩赦。若从证占而雪，则违正格；如除其名，罪滥洁士。以为罪须案成，雪以占定，若拷未毕格，及要证一人不集者，不得为占定。
</div>
    <div class="pagination">
<a href="全上古三代秦汉三国六朝文_page598.html">上一页</a><span>...</span><a href="全上古三代秦汉三国六朝文_page594.html">594</a><a href="全上古三代秦汉三国六朝文_page595.html">595</a><a href="全上古三代秦汉三国六朝文_page596.html">596</a><a href="全上古三代秦汉三国六朝文_page597.html">597</a><a href="全上古三代秦汉三国六朝文_page598.html">598</a><span class="current-page">599</span><a href="全上古三代秦汉三国六朝文_page600.html">600</a><a href="全上古三代秦汉三国六朝文_page601.html">601</a><a href="全上古三代秦汉三国六朝文_page602.html">602</a><a href="全上古三代秦汉三国六朝文_page603.html">603</a><a href="全上古三代秦汉三国六朝文_page604.html">604</a><span>...</span><a href="全上古三代秦汉三国六朝文_page600.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
