<!DOCTYPE html>
<html>
<head>
    <meta charset="UTF-8">
    <title>全唐文 - 第 94 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 94 页/共 603 页</h1>
    <div class="content">    ○隋新城郡东曹掾萧平仲诔（并序）
    萧平仲字某，兰陵人也。梁文皇帝之元孙，鄱阳王之曾孙也。鄱阳嗣王之孙，定襄侯之第五子也。派清澜於天潢，分乔枝於若木，君降生昴宿，挺质璋，孝友温恭，仁慈亮直，其形曲而雅，其神俊而明。耽思群书，研精众艺，尽人间之能事，极天下之奇才。江淮贵游，独称领袖。故可以坐觌羔雁，俯拾朱紫，至如南山为志，不能北面事人。诗书自娱，耻与绛灌等列。洎有陈失驭，西迁於隋，而兄弟十人，白眉斯在，唐棣之咏，事等姜肱。君子义之，高其行也。属皇期有道，咸序绅，乃拜吏部员外郎东宫学士冀州司法参军礼部员外郎新城郡东曹掾，从班列也。君莅政能官，咸熙庶绩，所在遗爱，置言成范。至如缨绂之士，草莱之客，莫不聆嘉声而□萃，餐德音而风趋。李膺曩号楷模，王商昔称贤智，方之蔑如也。适应入践常伯，超补台司，如何灵，歼我明哲。春秋五十有五，大业九年二月十五日，卒於新城郡之官舍。於戏哀哉，余与夫子，颇有亲连，少敦莫逆，既同羁旅，弥笃绸缪。非无陆机之书，尚有钟仪之操，谁谓吉士，奄逐隙驹。嗟乎，盛年何晚，促之如此也。於戏哀哉！昔之绝弦轸叹，当笛伤心，余虽谢古人，宁不凄恸？是知身殁名存，实由著述，况复故人景行，何能泯之？敢以闻见，乃作诔曰：
    於戏哀哉！粤若高祖，大造惟梁。德侔五帝，道冠百王。赤眉作梗，黄屋云亡。有妫之後，应运遐昌。君之显考，耻为委质。在行既高，居宾坦逸。笃生夫子，如披□日，仪形信典，声名本实。神机电举，雅调风生。还同照乘，有类连城。学逾班固，才冠刘桢。金汤失险，天厌有陈。幸逢隋德，预沐尧民。青盖西度，紫气东沦。依依去楚，凄凄入秦。梁亳之郊，忽倾风树。结庐狎鸟，穿池凭雾。兄弟十人，义声咸布。爰降纶绂，特预铨衡。龙楼振藻，司寇驰名。俄居郎署，朝擅美。含香趋奏，事礼承祀。抑抑威仪，彬彬文史。涪水既临，妻阝城是面。视民如伤，事心惟战。周震善政，潘岳能官。企彼前哲，顾已非难。余之室人，君之从妹。加以笃款，颇蒙提诲。铭之在心，没齿唯佩。契阔关陇，连翩冀代。余任主簿，眉山之川。亟会琴台，兼遇名贤。花朝月夜，置酒题篇。近之新城，暂申累日。谓君积善，永保元吉。不言别後，忽婴斯疾。如何清辉，奄辞兰室。於戏哀哉！承讳惊惶，闻丧恸泣。前悲未尽，後哀仍集。白马不追，素车安及。悲人世兮太促，叹死生兮异路。元壤冥兮难穷，黄泉寂兮易暮。客位空而聚尘，书台掩而生蠹。嗟古人兮神交，念往哲兮虚通。泪有竭兮心尚惑，声有止而哀无穷。宿草衰兮凝秋露，白杨惨兮生悲风。痛游魂兮安在，徒酾酒兮招空。於戏哀哉？
    ○平城县正陈子干诔（并序）
    昔闻子路雄烈，赴难如归，先轸忠贞，虽死无悔。故能贻芳尘於後世，徇节义於遐年。况乎勇嗣前修，功深曩代者，岂可使身名顿灭，典籍无闻？悲夫！余弟少府，则其人也。弟名子干，字元桢，梁右将军信义太守之孙，陈晋安王府谘议吴平侯之第三子也。惟元桢禀质纯和，天挺聪俊，生知孝悌，早擅雄才。属金陵乱离，王室板荡，人伦东丧，礼乐西归，洎於一门，同迁灞岸，是则开皇九年之四月也。家君有锺仪之操，怀敬仲之心，遂屏迹杜门，茹忧成疾，忽悲风树，痛深陟岵。其时余年十九，尔始八岁，伶仃辛苦，实迫饥寒。青门乏种瓜之田。白社无容身之地。一釜之米已索，一瓢之饮屡空。日夕相悲，分填沟壑。赖余以少遵庭训，夙禀家风，曾览五经，颇窥三史，追孔融之令范，慕张楷之高踪。长安主人，仪同郝朔，要余入室，仍寄庑下，遂慕西河，绅公子，负笈□萃，藉此束，方济糊口。幸以尔幼不好弄，长实庶几，因兹入学，以勤以苦，谅非性分，何能成立？隋齐王东，礼贤待士，沛献非俦，召入平台，悦其篆隶，仍题银榜，取埒仲将，足称妙绝，见美当世。陇西李巨仁，才华任侠，与余宿素，钦其俊，因妻以女，非厥人品，孰能致之？及尔委质周行，策名吏部，公卿籍甚，士类趋风。俄而诏授并州平城县正，是乃深闲簿领，妙达治方，蕴冰而不渝，顾松筠而无改。属隋运将谢，盗贼公行，太上皇於时留守并州，龙潜汾水，所管州县，咸听指麾，专总兵机，式遏寇虐。元桢素便弓剑，立性雄昭，屡翦凶渠，频蒙荣赏，凡有草窃，咸资决胜。以大业十二年八月，有贼帅郭六郎，将兵三千人，来侵县境，元桢受命，率徒数百，独飞轻骑，手斩十人。贼见威雄，莫不披靡，忽遭流矢，毙於阵中，春秋三十有一。於戏哀哉！嗟尔轻生，奋不顾命，在天胡忍歼我哲人，方冀龟文，以谐豹变，如何马革，遂裹师元。於戏哀哉！尔从官东西，死生契阔，与余一别，已逾二纪。往闻非命，实用痛心。鬼之在原，悲唐棣之先落。惜哉同气，冥漠何之。於戏哀哉！余以贞观六年二月十日夜，於相如县梦见尔灵，仍於梦中，共驰哀恸，乃涕流於枕，悲不自胜。嗟乎！门祚不昌，锺此衰薄，既乏子侄，终鲜兄弟，顾影茕独，实切肝肠。是以结草酬恩，魏颗之功无爽；出魂屡请，蒋济之子非虚。虽生死之或殊，谅鬼神之有识。不任感怆，追诔友于，式纪遗尘，庶同潘岳。敢询前典，而为诔云：
    猗欤我祖，承舜之绪。爰从妫，下居颍汝。凤飞於齐，辉映於许。宛彼长陵，离江而举。攀手桂林，笃生尧楚。淮海丧乱，关河播迁。忽倾庭荫，痛结天。惟我兄弟，泣血连翩。余虽弱冠，尔尚童年。立锥无地，窥灶无烟。余禀家风，世敦经史。式崇儒教，俄而成市。衣食是资，殷忧备履。尔因修学，遂能克已。孝敬有裕，才华难拟。言行无择，自此扬名。偏工篆隶，独擅嘉声。爰参选部，乃任平城。金科是执，玉律逾明。尤便弓剑，本慕忠贞。皇上龙潜，居汾之。兵权攸总，诸侯是制。郭六匈渠，称兵齐卫。元桢受律，奋威投袂。跃马星奔，抽戈电逝。斩将搴旗，罕当锋锐。忽中飞镝，在阵而毙。於戏哀哉！人亡勇敌，众疾英奇。况逢乱世，功无所施。在位非重，居名极卑。不登庙食，虚死何为？凡百君子，各慎尔仪。独埋元壤，谁其赏知。空令亲友，遥哭路歧。无复蒲简，唯馀墨池。露团宿草，风响松枝。山花开落，陇月盈亏。一朝非命，千秋永离。於戏哀哉！余於县府，春宵独寐。忽觌尔灵，梦中相值。执手呜咽，共伤憔悴。语未及终，如电驷。实感我心，寤乃惊悸。恍焉如失，伏枕流涕。曾闻贲父，鲁侯命志。亦承扬赞，宋策云记。矧伊义勇，取埒无愧。非余所述，谁当在意。兴言远感，发增情思。援翰写心，式旌遗事。嗟尔义夫，英声不坠。於戏哀哉！
    ○祭司马相如文
    维大唐贞观元年岁次丁亥五月壬子朔十六日丁卯，相如县令陈子良谨遣主簿谯悦赍桂醑兰ゾ之奠，敬祭故文园令司马公之灵。惟君夙敏，雅调雍容，含章挺生，慕蔺斯在，题桥去蜀，仗策入关，终倦梁园之游，还悦临邛之客。杨意为之延誉王孙以之开筵。弹琴而感文君，诵赋而惊汉主。金门待制，深嗟武骑之轻；长门赐金，方验雕龙之重。及乎茂陵谢病，游岱无归，空留封禅之书，遂感宸衷之悼。是知声名籍甚，绝後光前，厥迹犹存，馀芳无泯。予忝宰兹邑，似觌遗尘，抚事怀贤，实劳寤寐。夫游九原者，慕随会而增悲；望魏都者，伫侯嬴而顾步。抑维往往彦，差拟其伦，缅彼风猷，载深长想。至於苹蘩可荐，黍稷非馨，庶降明灵，幸垂嘉。神其如在，希能飨之。
    ☆杜之松
    之松，博陵曲阿人，隋起居舍人，入唐为河中刺史。
    ○答王绩书
    辱书，知不降顾，叹恨何已。仆幸恃故情，庶回高躅。岂意康成道重，不许太守称官，老莱家居，羞与诸侯为友。延伫不获，如何如何。奇谠独全，幸甚幸甚。敬想结庐人境，植杖山阿，林壑地之所丰，烟霞性之所适，荫丹桂，藉白茅，浊酒一杯，清琴数弄，诚足乐也。此真高士，何谓狂生？仆凭藉国恩，滥尸贵部，官守有限，就学无因，延颈下风，我劳何极。前因行县，实欲祗寻。诚恐敦煌孝廉，守琴收而不出；酒泉太守，列钟鼓而空还。所以迟回，遂揽辔也。仆虽不敏，颇识前言，道既知尊，荣何足恃？岂不能正平公之坐，敬养亥唐；屈文侯之膝，恭师子夏？虽齐桓德薄，五行无疑，眭夸故人，一来何损？蒙借家礼，今见披寻，微而精，简而备，诚经传之典略，闺庭之要训也。其丧礼新义，颇有所疑，谨用条问，具如别帖，想荒宴之馀，为诠释也。迟更知闻，杜之松白。
    ☆孔德绍
    德绍，越州山阴人，事窦建德为中书侍郎，尝草檄指斥太宗。既克建德，执德绍登汜水楼，ㄏ殒之。
    ○为窦建德遗秦王书
    夏王敬问唐秦王，彼朝发迹太原，奄有关内。郑氏光启伊洛，崇建宗社。予则创基燕赵，包举山东。郑国何辜，兴师致讨。深怀固存，不惮濡足。方今千乘雷动，万骑□屯，投石拔距，蒙轮击剑，统三燕之义勇，驱六齐之雄杰，制敌如拾遗，殄高墉若摧朽。郑都鞠旅，誓众雪雠。我师跃马砺戈，克荡氛。彼则外无救援，内绝军粮，将听楚歌之声，方见崤陵之哭。若能反郑国之侵地，守秦川之旧邦，更修前好，不乖来请。
    ☆张公谨
    公谨字宏慎，魏州繁水人，初为五世充洧州长史，武德元年以州城归唐，授邹州别驾，累授左武候将军。贞观中封邹国公，转襄州都督。卒官，年三十九，赠左骁卫大将军，谥曰襄，追封郯国公，圆形凌烟阁。永徽中又赠荆州都督。
    ○条突厥可取状
    颉利纵欲肆凶，诛害善良，昵近小人，此主昏於上，可取一也。别部同罗仆骨回纥延陀之属，皆自立君长，圆为反噬，此众叛於下，可取二也。突利被疑，以轻骑免，拓设出讨，众败无馀，欲谷丧师，无托足之地，此兵挫将败，可取三也。北方霜早，藁粮乏绝，可取四也。颉利疏突厥亲诸胡，胡性翻覆，大军临之，内必生变，可取五也。华人在北者甚众，比闻屯聚，保据山险，王师之出，当有应者，可取六也。
    ☆韦□起
    □起，京兆万年人，隋大业中官大理司直。高祖入关，谒见长乐宫，授司农卿，封阳城县公，官至益州行台兵部尚书。与窦轨有隙，被杀。
    ○谏征王世充表
    国家承丧乱之後，百姓流离，未蒙安养，频年不熟，关内阻饥，京邑初平，物情未附，鼠窃狗盗，犹为国忧，司竹，馀氛未殄，蓝田谷口，群盗实多，朝夕伺，极为国害，虽京城之内，每夜贼发，北有师都，连结胡寇，斯乃国家腹心之疾也。舍此不图，而窥兵函洛，若师出之後，内盗乘虚，一旦有变，祸将不小。臣谓王世充远隔千里，山川悬绝，无能为害，待有馀力，方可讨之。今内难未弭，且宜宏於度外，如臣愚见，请戢兵。务穑劝农，安人和众，关中小盗，自然宁息，秦川将卒，贾勇有馀，三年之後，一举便定。今虽欲速，臣恐未可。
    ☆房彦藻
    彦藻事李密，为右长史，後从密归唐。
    ○为李密檄窦建德文
    公逸气纵横，鹰扬河朔，引兰山之骁骑，驱易水之壮士，跨蹑燕齐，牢笼赵魏，好通戎夷，声振华夏。昔隗嚣之居陇上，非不险也；项籍之据彭城，非不强也。然而援无所恃，躬违历数，遂使楚徒欷於垓下，秦泥不封於函谷。故托身得地，窦融保西河之功；协契非人，刘表丧汉南之业。魏公英雄电逝，类晨风之拂北林；率土星奔，甚涓流之赴东海。今隋主拘囚於世充，身制於朱粲，白旗之首已悬，乌江之船未舣。去月二十日，总管兵马，会同黎阳，莫不投盖蒙轮，贾勇求敌，远怀归义，分讨不庭。公能观火鹿台，枉道垂报，或以冀方犹梗，愿协力齐盟，南临则黄河可清，北指则幽□自卷。公之远度宏规，高勋茂绩，必将俯盼伊吕，吞并韩彭，自馀碌碌，复何足数？烽尚警，干戈未戢，想军旅之事，各有司存，指踪之劳，无疲於明镜也。内怀悃款，形於翰墨，情之所寄，言不能适。
    ☆高俭
    俭字士廉，以字显，渤海人。隋大业中为治礼郎，以事谪朱鸢主簿，交太守邱和署为司法书佐，後从和来降，官雍州治中。太宗践位，累官吏部尚书加特进同中书门下三品，封申国公，拜右仆射，摄太子少师，加开府仪同三司，图形凌烟阁。贞观二十一年卒，年七十一，赠司徒并州都督，谥文献。高宗朝加赠太尉。
    ○请诛元昌奏
    王者以四海为家，以万姓为子，公行天下，情无独亲。元昌苞藏凶恶，图谋逆乱，观其指趣，察其心府，罪深燕旦，衅甚楚英，天地之所不容，人臣之所切齿，五刑不足申其罚，九死无以当其愆。而陛下情屈至公，恩加枭獍，欲开疏网，漏此鲸鲵。臣等有司，期不奉制，伏愿敦帅宪典，诛此凶慝，顺群臣之愿，鹰之心。则吴楚七君，不幽叹於往汉；管蔡二叔，不沈恨於有周。
    ○文思博要序
    大矣哉，文籍之盛也！范围天地，幽赞神明。用之邦国，则百官以；用之乡人，则万姓以察。非松乔而对振古，堇户牖而觌遐方。故先王以之建极，圣人以之设教，师范百代，弥纶四海。是以刊之金石，与天壤而相弊；书之竹素，与日月而俱悬者，莫尚於此。爰自卦起龙图，文成鸟策，坟典开其绪，邱索导其流。虞夏之书，犹旭日之始旦；殷商之诰，若覆篑之为山。及曲阜佐周，摄政践祚，而又阙里自卫，将圣多能。损益礼乐，极乎天而蟠乎地；祖述尧舜，系星辰而振河海。郁郁焉鼓王风於九合，りり焉辟儒门於百代。既而雅道虽废，学者未衰。挟册如林，遂偶纵横之运；怀经成市，俄属坑焚之灾。下土怨咨，上天回眷。咸洛基命，悬赏而崇儒术；曹马御纪，疏爵而启胶庠。人拾青紫，家握铅素。求古文於孔壁，专门者重阐；收竹书於汲冢，异说者无遗。逮乎有隋失御，群凶竞逐，辟雍蔓於荆棘，延阁殚於煨烬。孟坚九流，与川渎而俱竭；宏度四部，随岳牧而分崩。淹中许下，博古洽闻之生，尽殄散矣；兰台藏室，金简玉匮之文，咸残逸矣。皇帝仰膺灵命，俯叶萌心，知周乾坤之表，道济宇宙之外。操参伐而清天步，横昆海而纽地维。弓矢於灵台，执贽者万国；张礼乐於太室，受职者百神。苍降祥，黔黎衤是福。置成均之职，刘董与马郑风驰；开崇文之馆，扬班与潘江雾集。绅先生聚蠹简於内，轩使者采遗篆於外。刊正分其朱紫，缮写埒於邱山。外史所未录，既盈太常之藏；中经所不载，盛积秘室之府。比夫轩皇宛委，穆满羽陵，炎汉之广内，有晋之秘阁。何异乎牛宫之水，争浮天於谷王；蚁垤之林，竞拂日於若木也。帝听朝之暇，属意斯文，精义穷神，微言探赜。纡楼船於学海，获十城之珍；驻羽盖於翰林，搴三珠之宝。以为观书贵要，则十家并驰；观要贵博，则七略殊致。自非总质文而分其流，混古今而共其辙，则万物虽众，可以同类；千里虽遥，可以同声。然则魏之皇览，登巨川之滥觞，梁之遍略，标崇山之增构。岁月滋多，论次逾广。类苑耕录，齐玉犬而并驰；要略御览，扬金镳而继路。虽草创之指，义在兼包，而编录之内，犹多遗阙。并未能绝□而负苍天，杜罗之用；激水而纵溟海，息钩饵之心。帝乃亲萦圣情，曲留元览，垂权衡以正其失，定准绳以矫其违。顿天网於蓬莱，纲目自举；驰□车於策府，辙迹可寻。述作之义坦然，笔削之规大备。特进尚书右仆射申国公士廉，特进郑国公魏徵，中书令驸马都尉德安郡公杨师道，兼中书侍郎江陵县子岑文本，中散大夫守尚书礼部侍郎颜相时，中散大夫守国子司业朱子奢，给事中许敬宗，朝攻大夫守国子博士刘伯庄，朝散大夫行太常博士吕才，秘书丞房元龄，朝散大夫行太学博士马嘉运，朝散大夫行起居舍人褚遂良，朝议郎守晋王友姚思聪（一作廉），太子舍人司马宅相，秘书郎宋正寺，笼缃素则一字必包，举残缺则片言靡弃，繁而有检，简而不失。同兹万顷，塍埒自分，譬彼百川，派流无壅。讨论历载，琢磨云毕，勒成一家，名《文思博要》，一百二十帙一千二百卷，并目录一十二卷。义出六经，事兼百氏，究帝王之则，极圣贤之训，天地之道备矣，人神之际在焉。昭昭若日月，代明於下土；离离若星辰，错行於躔次。斯固坟素之苑囿，文章之江海也。是为国者尚其道德，为家者尚其变通，纬文者尚其浦博，谅足以仰观千古，同羲文之爻彖，俯观百王，轶姬孔之礼乐，岂止刻石汉京，悬金秦市，比邱明之作传，侔子长之著书而已哉。
    ●卷一百三十五
    ☆孙伏伽
    伏伽，贝州武城人。隋大业末自大理寺史累补万年县法曹。武德初上书高祖，擢治书侍御史。太宗即位，赐爵乐安县男，转民部侍郎，拜大理卿，出为陕州刺史。显庆三年卒。
    ○谏大赦後迁配王世充窦建德党与表
    臣闻王言无戏，自古格言。去食存信，传诸旧典。故《书》云：“尔无不信，朕不食言。”又《论语》云：“一言出口，驷不及舌。”以此而论，言之出口，不可不慎。伏惟陛下光临区宇，覆育群生，率土之滨，谁非臣妾？丝纶一发，取信万方，合闻之者不疑，见之者无惑。陛下今月二日发□雨之制，光被黔黎，无所间然，公私蒙赖。既云常赦不免者皆赦除之，此非直赦其有罪，亦是与天下断当，许其更新。以此言之，但是赦後，即便无事。因何王世充及建德部下，赦後始欲迁之？此是陛下自违本心，欲遣下人若为取则？若欲子细推寻，逆城之内，谁无罪者？故《书》云：“歼厥渠魁，胁从罔治。”若论渠魁，充等为首，渠魁尚免，胁从何辜？且古人云：“跖狗吠尧，盖非其主。”在东都城内及建德部下，乃有与陛下积小故旧，编友朋，犹尚有人败後始至者，此等岂忘陛下，皆云被壅故也。以此言之，自外疏者，窃谓无罪。又《书》云：“非知之艰，行之惟艰。”上古以来，何代无君？所以祗称尧舜之善者何也？直由为天子者实难，善名难得故也。往者天下未平，威权须应机而作，今四方既定，设法须与人共之。但法者，陛下自作之，还须自守之，使天下百姓，人而畏之。今自为无信，欲遣兆人若为信畏哉。故《书》云：“无偏无党，王道荡荡。无党无偏，王道平平。”赏罚之行，达乎贵贱，圣人制法，无限亲疏。如臣愚见，世充、建德下伪官经赦合免责情欲迁配者，请并放之，则天下幸甚。
    ○谏马射表
    臣闻千金之子，坐不垂堂，百金之子，立不倚衡。以此言之，天下之主，不可履险乘危明矣。臣又闻天子之居也，则禁卫九重，其动也，则出警入跸，此非极尊其居处，乃为社稷生灵之大计耳。故古人云：“一人有庆，兆人赖之。”臣窃闻陛下犹自走马射帖，娱乐近臣，此乃无禁乘危，窃为陛下有所不取也。何者？一则非光史册，二则未足显扬。又非所以遵养圣躬，亦不可以垂范後代。此祗是少年诸王之所务，岂得既为天子，今日犹行之乎？陛下虽欲自轻，其奈社稷天下何？如臣愚见，窃谓不可。
    ○陈三事疏
    臣闻天子有诤臣，虽无道，不失其天下；父有诤子，虽无道，不陷於不义。故云子不可以不诤於父，臣不可以不诤於君。以此言之，臣之事君，犹子之事父故也。隋後主所以失天下者何也？止为不闻其过。当时非无直言之士，由君不受谏，自谓德盛唐尧，功高夏禹，穷侈极欲，以恣其心。天下之士，肝脑涂地，户口灭耗，盗贼日滋，而不觉知者，皆由朝臣不敢告之也。向使修严父之法，开直言之路，选贤任能，赏罚得中，人人乐业，谁能摇动者乎？所以前朝好为变更。不师古训者，止为天诱其咎，将以开今圣唐也。陛下龙举晋阳，天下响应，计不旋踵，大位遂隆。陛下勿以唐得天下之易，不知隋失之不难也。陛下贵为天子，富有天下，动则左史书之，言则右史书之，既为竹帛所拘，何可恣情不慎？凡有狩，须顺四时，既代天理，安得非时妄动？陛下二十日龙飞，二十一日有献鹞雏者，此乃前朝之弊风，少年之事务，何忽今日行之？又闻相国参军事卢牟子献琵琶，长安县丞张安道献弓箭，频蒙赏劳。但普天之下，莫非王土，率土之滨，莫非王臣，陛下必有所欲，何求而不得？陛下所少者岂物物哉？愿陛下察臣愚忠，则天下幸甚。
    ○其二
    百戏散乐，本非正声，有隋之末，大见崇用，此谓淫风，不可不改。近者太常官司於人间借妇女裙襦五百馀具，以充散妓之服，云拟五月五日於元武门游戏。臣窃思审，实损皇猷，亦非贻厥孙谋，为後代法也。故《书》云：“无以小怨为无伤而弗去。”恐从小至於大故也。《论语》云：“放郑声，远佞人。”又云“：乐则韶舞。”以此言之，散妓定非功成之乐也。如臣愚见，请并废之，则天下不胜幸甚。
    ○其三
    臣闻性相近而习相远，以其所好相染也。故《书》云：“与治同道罔弗兴，与乱同事罔弗亡。”以此言之，兴乱斯在，所与皇太子及诸王等左右群僚，不可不择而任之也。如臣愚见，但是无义之人，及先来无赖，家门不能邕睦，及好奢华驰猎驭射，专作慢游狗马声色歌舞之人，不得使亲而近之也。此等止可悦耳目，备驱驰，至於拾遗补阙，决不能为也。臣历窥往古，下观近代，至於子孙不孝，兄弟离间，莫不为左右乱之也。愿陛下妙选贤才，以为皇太子僚友。如此，即克隆磐石，永固维城矣。
    ☆朱子奢
    子奢，苏州吴人，隋大业中直秘书学士。武德四年授国子助教。贞观朝官谏议大夫宏文馆学士，迁国子司业。十五年卒。
    ○请封禅表
    臣闻天地之大德曰生，遂其生者元后。圣人之大宝曰位，固其位者上元。岂可不对越坛场，钦若穹昊？虽复舜格文祖，周变商俗，体淳德而揖让，济浇道於干戈，步骤之迹以殊，损益之功斯异，诚有之矣。至於诏跸梁父，张乐介邱，增类帝之封，典射牛之礼，考绩燎，继踪韶夏，岂殊道也？
    ○谏将杀栎阳尉魏礼臣表
    臣伏见栎阳县尉魏礼臣，为断河池县令崔文康事失情，奉敕解任，礼臣不伏，诣堂上表，称御史阿曲，请更推问。若一事有虚，乞戮都市。大理奉敕，更为勘当。今大理奏礼臣枉御史不阿，敕令依其折辩，赐以极法。伏寻礼臣断事乖僻，止合解免，不知甘罪吞声，更复上闻天听。恩敕重问虚实，乃确执不移，论其愚蔽，朝野同忿。然陛下君临万，子爱苍生，一无失所，载怀夕惕，矜愚泣罪，帝王盛事。至如礼臣横诉，止当上表不实，律有明条，今便赐以极刑，恐伤过重。且死者不可复生，断者不可重续，纵欲思愆改谬，安可得乎？所以矜狱念刑，历代斯重。又闻礼臣母氏，年齿极高，馀生垂迫，前途无几，一旦逢此，情何可言？伏惟陛下日昃忘劳，申理冤屈，所以四方士庶，咸凑阙庭。今欲遂杀礼臣，悠悠之徒，惟言礼臣上表被诛，不知愚昧获死，後有欲自理者，必怀此惧，恐容纳之道，或有所亏。谨以奏闻，伏听敕旨。
    ○谏欲观起居纪录表
    臣子奢言：今月十六日，陛下出圣旨，发德音，以起居纪录，书帝王臧否，前代但藏之史官，人主不见，今欲亲自观览，用知得失。愚以为圣德在躬，举无过事，史官所述，义归尽善，陛下独览起居，於事无失，若以此法传示子孙，窃有未喻。大唐虽七百之祚，天命无改，至於曾元已後，或非上智，但中主庸君，饰非护短，见时史直辞，极陈善恶，未必省躬罪已，唯当致怨史官。但君上尊严，臣下卑贱，有一於此，何地逃刑？既不能效朱□廷折，董狐无隐，排霜触电，无顾死亡，唯应希风顺旨，全身远害。悠悠千载，何以闻乎？所以前代不观，盖为此也。其或有未允，谨以奏闻，伏待刑宪。
    ○立庙议
    臣谨按汉丞相韦元成奏立五庙，诸侯同五，刘子骏议开七祖，邦君降二，郑司农踵元成之辙，王子雍扬国师之波，分涂并驱，各相师祖。咸玩其所习，好同恶异，遂令历代祧祀，多少参差，优劣去取，曾无画一。传称名位不同，礼亦异数。《易》云：“卑高以陈，贵贱位矣。”岂非别嫌疑，慎微远，防陵僭？尊君卑佐，升降无舛。所贵礼者，义在兹乎。若使天子诸侯，俱立五庙，便是贱可以同贵，臣可以滥主。名器无准，冠屦同归，礼亦异数，义将安设？《戴记》又称：“礼有以多为贵者，天子七庙，诸侯五庙。”才与子男相埒，以多为贵，何所表乎？愚以为诸侯立高祖以下，并太祖五庙，一国之贵也。天子立高祖以上，并太祖七庙，四海之尊也。降杀以两，礼之正焉。前史所谓德厚者流光，德薄者流卑，此其义也。伏惟圣祖在天，山陵有日，祖严配，大事在斯，宜依七庙，用崇大礼。若亲尽之外，有王业之所基者，如殷之元王，周之后稷尊为始祖。傥无其例，请三昭三穆，各置神主，太祖一室，考而虚位，将待七百之祚，递迁方处。庶上依晋宋，傍惬人情。
    ○昭仁寺碑铭（并序）
    大哉乾元，寒暑违而在岁；赫矣上圣，禅代乘而为道。斯则淳源既往，弧矢开戡翦之利；天下为公，揖让盛皇王之业。是知圣无自我，不背时以成务，仁惟济物，乃当流而义行。岂好异哉，盖因世而已矣。若乃执契提象，继天理物，张八极，叶五纬，坐元扈，游翠妫，受昭华而锡天佩，观荣河而巡温洛，补石於娲皇之世，奠山於文命之初，殊质文於车服，改正朔於寅丑，顺天地而财成，奄县而光宅，斯固神宗与汜水一致，文祖将坶野同归者也。隋政悖道，区夏歼溃，星亡日斗，天瘥地反。驭朽无秋驾之术，履薄罕春冰之惧。竭人力於醉饱，轻神器於奕棋。玉杯非藜藿之用，金柱乃骄淫之靡。旌跸遍天下，驰道穷华裔。暴师韩，宿兵辽碣，贪石田之地，忘金镜之宝。盗之乘，骛崦山而不息，鼋鼍之梁，泛沧波其无已。五岳维尘，山川咸震，大盗负其扃，长鲸冲其漏网。介胄不能匡其祸，衣冠无以静其乱。伊尹去而夏亡，辛甲奔而殷灭，人怨神怒，众叛亲离，触瑟无汉臣之忠，梦骖成秦宫之酷。於是九畿幅裂，窃名假号，四方圜视，蜂飞胃结。赤眉起刘樊之众，白梃奋陈吴之兵，徇赵北而图王，反淮南而称帝。钩爪锯牙，递相吞灭，茫茫禹迹，沟壑无归。苍苍彼天，何其罔极！若乃崇替相袭，天地恒其道；灵贶所归，三五更其运。是以秦人驰御，丰沛膺赤帝之符；夏道云衰，景亳得白狼之瑞。殷忧启圣，必将有主，扑原静海，上元有属。我皇帝受之皇帝，兆出震之灵，禀枢电之精，开日月之明，审正气之贞。潜德而隐，凝元姑射之侧；感而遂通，应迹庙堂之上。乘龙之梦，夙符於神道；断鳌之心，早发於灵鉴。蕴风□於藏用，纳宇宙於胸怀，濡足受手，救焚是急。夜间御太一，把钩陈，驱天驷，回地轴，乾行岳止，雷惊麟震。得兵钤於元女，吞戎韬於黄石，龙飞晋水，凤翥河干。命苍兕以泛流，麾鸟旗以长迈，以仁为本，扶义而西。传檄百城，转斗千里，战无交兵之虏，攻无汤池之固。望凤墟而一息，登灞上而回首。观衅而动，俟天休命，壶浆溢陌，厥篚盈涂，鬼神叶赞，华夷载伫。纟秦婴於枳道，拜殷士於商郊。璇台之珠，毕散於邦国，诸侯之王，不留於服御。眷言兆庶，企景来苏。薛举往因天隙，偷女陇坻，藉九州之险，成五幡之暴，推锋东向，结垒西夏，同恶如市，转相煽合，带州连郡，豺虺为群。无窦融之先觉，有隗嚣之迷谬。游魂放命，豕突豳梁。虽大风之作梗青邱，有苗之称乱丹浦，均强比逆，异代同年。岂不以道丧鹑居，让王义隐时惟龙战，争帝理开者乎？是以轩辕五十一伐，殷后二十七征，翦暴寿华之泽，戮凶绝辔之野。非文德之可绥，乃雄略之攸震。天子躬御武节，亲总元戎，洒沉灾而括地象，正斗极而清天步，倚长剑以肃威，伫中区以傍瞩，运投水转规之智，蓄礼乐慈爱之兵，韬百战百胜之谋，总天关天梁之险，驱驾韩白，鞭击雷电，命招摇以启行，诏参伐以前扫。殉义之士，听鼓な而窃誓；蹈恩之众，望旌笳而张胆。呼吸则河海沸荡，指麾则昆岱掎拔。承圣上顺天道好生之德，体周王掩之仁，将欲克乱在权，善师非战，兵交使在，宏其自革。而茅旌不建，舆榇莫从，告舍既违，行迷遂往。吠尧之犬，终成桀用；刺由之客，俱为跖徒。鸟吸兽穷，来犯锋刃，比角为城池之固，召雨恣屈强之力。非折之可笞，岂亭长之攸制？於时摄提在岁，黄锺纪月，义勇同奋，贲育争先，下神兵於九天，决图於万里。逆顺斯悬，轰然大溃，僵尸蔽莽，委甲成山，拥秦泾而不流，投过涧而自满。焚巢扫窟，野无遗寇。正倾於西北，纽阙地於东南。卷氛於辰象，反光华於日月。九伐已施，载於武库；五兵罢用，偃伯於灵台。分旆於应毕，誓山河於将率。帝图咸举，邦正斯澄，革俗於惟新，正王风於旧物。鼓之以道德，怀之以仁义，春雨以润之。秋阳以暴之，解网深汤帝之慈，焚书下汉皇之诏，布以新政，刑用轻典。四海之内，靡然向风；八荒之表，奔走无ル。却塞带林之北，开郡铜柱之南。苑蒽山而池盐泽，逾盘木而跨热阪。邹生环海，自入提封；方朔炎州，同归王会。岂止菌霍短狗、西鹣东鲽之贡而已哉？若夫至人忘已，义期拯物，黄屋非汾水之荣，元岂具茨之贵？圣道运而不积，神功为而莫宰。虽复大横固祉，长发启祥，犹且置玺陈谦，避河为让，道外天下，情遗尊极。而岩廓馀事，人神之望难拒；符命傥来，历数之期安避？仰遵上元之心，俯顺域中之请，然後履乘石，握神珠，开黄玉之图，临紫宸之位，冠百王而称首，与三代而同风。巍巍乎！荡荡乎！粤不可名也，於是衢室辟扉，宾门启路，延揽英彦，鉴寐幽仄，用人不偏於世族，得贤无弃於农琐。故非熊非丽彡，致光景之佐；为舟为楫，获营求之士。等五臣之亮采，同六相之讦谟。崇台非一木之支，珍裘乃千金之丽。济济多士，皇家以宁。重以制礼作乐，移风也；胜残去杀，刑措也。藏书舜岭，菲膳尧宫。雉裘非先王之服，宝马岂鸾旗之用？运元览以照物，推赤心以期下。万方罪已，轸推沟之虑；百姓为心，顺天从之欲。若乃上嗣重光之美，元良万国；棣华萼之宗，本枝百世。咸幼陶慈训，言提自昔，奉审喻於宸极，得乐善於轩殿。非藉保傅之勤，宁因师友之力。逾启诵而高视，越郇韩而上征。既而休气和年，祥风荐祉，威凤为宝，麟趾游郊。若烟非烟，浮晓空而下映；似月非月，丽宵天而成象。祯不绝书，灵无遁迹，猗欤伟欤，事高图史。至於登舆下辇，省方巡岳，应感必彰，形言弥著。道盛金奏，每盈玉简。叶思於泉涌，谐神功於日用。陋柏梁之词，掩南风之曲，圣作物睹，永贻千载者焉。抑又闻之，羲农遐邈，轩顼悠缅，绝传信於故老，非取接於闻见，百世可知，斯言殆息。七代更立，求之岂晚，今之视昔，遥然未睹。将何以分素青於三后，辩天地於九皇？遂能历选列辟，详观群帝，得茂实於千古，验英声於万叶。斯道何哉？将由孔某登岱，纪金绳者七十；管仲对齐，陈玉检者十二。亦有汉廓帝图，魏开王业，树丰碑於泗水，撰贞石於繁昌。莫不垂鸿名，胜显号，播休风於六舞，歌盛德於九韶，与天壤而无穷，悬贞明而可久。刊勒之美，不其懋欤！然则事止寰中，道流物外，未辨西方之圣，莫知东被之法。求真之理，我则未闻。虽御辨崆峒，非趋涅之岸；乘□谷口，宁游波若之门？若不同陟耶山，俱沉业浪，生死无际，苦乐相因，讵照重昏之日？谁翦稠林之树？比夫真如实相，解脱妙津，道正三千，功弥百亿。何异吹剑首於雷门，巢蚊睫於鹏运者哉？是知伊兰无实，有为终假。漂溺四流，回九结，践畏涂而卒岁，趋捷径其长往。大梦无晓，可为叹息。粤若能仁，深宏慈奖。虽寂泊为道，无来无去，乘机诱发，垣玺必追。住一子地，开方便门，翔入正道，示如来藏。飘香风於有顶，洒甘露於无边。慧炬明而幽夜朗，法桥构而凭河息。但为仁由已，履道自衷，表立影从，因果非外。今我所以仰胜缘於千号，纪武功於七德，真俗二谛，兼而两之。皇上昔居因地，早宏誓力，应迹忍土，荷负群生。属忧火燎原，稽天方割，飚林无自静之木，震海岂澄源之水？东戡西翦，南征北怨，旄钺所次，酣战兹邦。君轻散千金之赏，士重酬九死之命。莫不竞凌锋镝，争蹈水火。虽制胜之道，允归上略，而兵凶战危，时或殒丧。褰裳不顾，结缨荒野，忠为令德，没有馀雄。同艰难於昔晨，异欢泰於兹日。有怀亮烈，用切旋，仍於战地，爰构神居。变秽土於宝城，开莲花於火宅。高烽罢照，慈灯载朗，[
I54]旌缀警，胜幡斯立，拔无明於棘林，导焦热渴井，尽诸有结，永除苦际。虽复去顺效逆，同归各徒，中涓颍从，实惟义重。而上忍所被，旃檀与利刃兼忘，大慈所覃，怨贼将义夫齐指。俱润法雨，同乘大辕，回向菩提，无上平等。尔乃仰图景曜，东井躔其分野；下料物土，西河限其封域。雕戈自锡，尸臣启邦之所；豳馆斯开，公刘建都之地。梁山南枕，甘泉东指，面雕云之郁蓊，想玉树之青葱。沃野千里，平原超忽，先王之桑梓，西州之都会。於是诏司空，相原隰，四衢如砥，八道傍通。考极星之曜，测土圭之景，选杞梓於南郢，徵琬玉於西昆。匠石奋斤，公输审墨，高门洞启，层甍有亢。藻井瞰烟霞之路，步阎拖虹之色。徘徊珠柱，陆离璇题，春牖右临，秋窗左辟。月殿含影，金波上而相照；日宫吐曜，羲和沉而犹朗。何止四柱成台，高多罗之树；五王立寺，临伽尸之水。信足上图驾御，傍拟醍醐，望鹫山而非远，想鸡林而可即。法徒萃止，应供来游，咸珠戒无缺，威仪莫犯。锡杖四禅之林，摄{齐衣}三涂之路。有宝所焉，有名僧焉，至矣哉，伽蓝之为盛也！虽夫高天已烬，大海成田，我皇基与净刹，终永永而长传。其词曰：
    三界□扰，六趣波扬。苦流方割，忧火炎岗。俱迷津济，莫导舟航。长夜无晓，非徒未央。於昭十号，四生是愍。道王大千，智周上忍。慧刀已裂，化城斯引。教有殊涂，乘无异轸。甘露朝洒，慈□夕布。品物以亨，群迷式悟。捷迳坦道，耶山启路。不有善权，谁澄恶趣。炎行弛德，废道毁常。玉弩惊焰，金宿腾芒。俯震瀛壑，仰紊乾纲。九野鲸奋，八极鸱张。乱离瘼矣，孰济生灵。黄星表曜，赤伏开祯。大君应历，粤御神兵。乃圣乃武，如雷如霆。於铄王旅，除凶静暴。关右长驱，唐郊大号。壤裂逋丑，家离浞。刷野屠袄，空山剿盗。见危殒辔，怀忠死绥。惊宵远，穷魂夜飞。我有慈被，深仁莫违。建斯净域，永树归依。归依伊何？俱消五缚。净域伊何？同升妙觉。架汉开宇，凭霞竦阁。木丽琼丹，地严金ぬ。鹫山非远，鸡林可求。七宝低树，八解疏流。瑞莲开晓，天花不秋。戒定攸息，应供来游。凡厥慈众，俱宏上善。稠林以辟，爱枝爰翦。九结冰泮，四禅自缅。彼岸可归，法轮恒转。金刚不坏，祚惟长。慧识常湛，皇基载昌。僧祗可算，恒沙易量。悠哉天历，永配无疆。
    ☆崔仁师
    仁师，定州安喜人，武德初应制举，授管州录事参军，以荐拜右武卫录事参军。贞观末累迁中书侍郎，参知机务，以罪配龚州。永徽初授简州刺史，卒，神龙初赠同州刺史。
    ○反逆兄弟从死议
    自昔羲农以降，爰及唐虞，或设言而人不犯，或画像而下知禁。三代之盛，泣辜解网，父子兄弟，罪不相及。咸臻至理，俱为称首。及其叔代，乱狱滋烦，周之季年，不胜其弊。烈火原於子产，峭涧起於安于，韩季申商，争持急刻，参夷相坐，始於此也。秦用其法，遂至土崩。汉高之务宽大，未为尽善；文帝之存仁厚，仍多凉德。遂使新垣族灭，信越菹醢，风嗤良史，谓之过刑。晋魏至隋，虽有损益，凝脂有密，秋荼尚烦。皇上爰发至仁，念兹刑宪，酌前王之令典，采往哲之嘉猷，革弊蠲苛，可大可久。仍降纶，颁之九区。故得断狱数简，手足有措，刑清化洽，未有不安。忽以暴秦酷法，为隆周中典，乖恻隐之情，反惟行之令。进退参详，未见其可。且父子天属，昆季同气，诛其父子，足累其心，此而不顾，何爱兄弟？既欲改法，请更审量。
    ☆崔敦礼
    敦礼字安上，雍州咸阳人。武德中官通事舍人。贞观中累迁兵部尚书。永徽时擢侍中，封固安县公，进中书令。显庆元年拜太子少师同中书门下三品。卒年六十一，赠开府仪同三司并州大都督，谥曰昭。
    ○种松赋
    崔子居山间，种松於东冈之上，本舒而平，培土而密筑。其殖之也，若犀身之插；其忧之也，若婴儿之育。戢戢乎黄茅之底，眇眇乎苍岑之麓。有客过而叹曰：“勤矣，子之种松也！吾闻天施地生，雨露则一，草木之长，於松为啬，经年仅益於毫末，再岁尚湮於蓬棘。盖屡补而莫齐，或百枚而得一。形如偃盖兮，待千岁之久；化为伏龟兮，由百岁之积。今子施种艺之功，竭壅培之力，以附土之寸根，待干□於异日，不其迂哉？”余曰：“噫嘻，客之言过矣！夫植之微者本必固，长之吝者末必荣。木有亟茂而先颠，物有速蕃而骤零。栽桃李者早华，种榆柳者易阴。柞薪析而愈盛，樗翦而还生。然皆摧折於飞雪之後，憔悴於严霜之辰。随寒暑以同化，与粪壤以俱沦。乃若松之茂也，干排风雷，根裂崖石，鳞蹙百丈，髯苍千尺。其柯参天，则鸾凤栖其颠；其肪入地，则龙蛇伏其窟。凛高节兮，四时不能易其操；建大厦兮，万牛不得轻其力。兹岂众木之凡姿，与夫百草之弱质者所能比哉？呜呼！在物固然，於人亦尔。殖德者不贵其苟，种学者非图其易，啬礼义之华实，毓性情之根柢，养其小以成大，蓄诸微而至著。若曰名以暴集为荣，行以速成为贵，谓片善为无益，以寸长为可弃，是犹冀合抱之材，而不养其拱把之时，望十围之木，而不植於径寸之际者也。”
    ☆杜淹
    淹字执礼，司空如晦之叔父。隋大业末官御史中丞。王世充僭号，署为吏部。洛阳平，太宗引为在策府兵曹参军文学馆学士。贞观初拜御史大夫，封安吉郡公，判吏部尚书，参议朝政。二年卒，赠尚书右仆射，谥曰襄。
    ○文中子世家
    文中子王氏，讳通，字仲淹。其先汉徵君霸，洁身不仕，高尚镇天下。十八代祖殷，仕汉至□中太守，以贤良称，肇家於祁，以《春秋》、《周易》训授乡里，为子孙资。十四代祖述，克播前烈，著《春秋义统》，公府辟不就。九代祖，仕晋遭愍怀之难，遂东迁焉。生罕，罕生秀，皆以文学显。秀生二子，长曰元谟，次曰元则。元谟以武略升，元则以儒术进。元则字彦法，即文中子六代祖也，仕宋历太仆国子博士，以兄用武进，常叹曰：“先君所宝者礼乐，先师不学者军旅，兄何为哉？”遂究心道德，博考经籍。以为功业不可以小成也，故卒为洪儒；卿相不可以苟处也，故终为博士。曰先师之职也不可坠，故江左号为王先生，受其道者曰王先生业，於是始称儒门，世济厥美矣。先生生江州府君焕，焕生虬。虬始北仕魏，太和中至并州刺史，创家临河汾，惟曰晋阳穆公。穆公生同州刺史彦，惟曰同州府君。彦生济州刺史杰，惟曰安康献公。安康献公生铜川府君，讳隆，字伯高，文中子之父也。幽识远悟，非礼不动，传先生之业，所在教授，门徒常千馀人。隋开皇初，以国子博士待诏□龙门，时国家新有揖让之事，方以恭俭定天下，天子常从容谓府君曰：“朕何如主也？”府君曰：“陛下聪明神武，得之於天，发号施令，不尽稽古，虽负尧舜之姿，终以不学为累。”帝默然，曰：“先生朕之陆贾也，何以教朕？”府君承诏，著《兴衰要论》七篇，每奏，帝辄称善，然未甚达也。府君始求出，补乐昌令，寻转猗氏，後迁铜川，所在著称，吏人敬爱，秩满退归，遂不仕。开皇四年，文中子始生，铜川府君筮之，遇坤之师，献兆於安康献公，公愀然作色曰：“素王之卦也。何为而来？地二化为天一，上德而居下位，能以众正，可以王矣。虽有君德，非其时也。是孙也，必能通天下之志，而道不行，天所命也。”遂名之曰通。开皇九年，江东始平，铜川府君叹曰：“吾视王道，未有叙也，天下何为而一乎？”文中子侍於侧，始十岁矣，有忧色。铜川府君曰：“小子，汝知之乎？”文中子曰：“通尝闻之夫子曰：古之为邦，有长久之策，故夏殷以下数百年，四海常一统也。後之为邦，行苟且之政，故魏晋以下数百年，九州无定主也。夫上失其道，民散久矣，一彼一此，何常之有？夫子之叹，盖忧皇纲之不振，生人劳於聚敛，而天下将乱乎？”铜川府君异之曰：“其然乎！”遂告以《元经》之事，文中子再拜受之。十八年春正月，铜川府君晏居，歌伐木而召文中子，子矍然再拜：“敢问夫子之志何谓也？”铜川府君曰：“尔来。自天子至庶人，未有不资友而成者也。在三之义，师居一焉。道丧已来，斯废久矣，然亦何常之有？小子勉旃，翔而後集。”文中子曰：“请从此行。”於是始有四方之志矣。盖受《书》、《春秋》於东海李育，学《诗》於会稽夏典，问《礼》於河东关子明，正《乐》於北平霍汲，考三易之义於族父仲华，不解衣者六岁，其精志如此。仁寿三年，文中子盖冠矣，慨然有济苍生之心，遂西游长安，见隋文帝。帝坐太极殿，召而见之，因奏太平之策十有二焉。推帝皇之道，杂王霸之略，稽之於今，验之於古，恢恢乎若运天下於掌上矣。帝大悦曰：“得生几晚矣，天以生赐朕也。”下其议於公卿，公卿不悦。时文帝方有萧墙之衅文中子知谋之不用也，作《东征之歌》而归。歌曰：“我思国家兮，远游京畿。忽逢帝王兮，降礼布衣。遂怀古人之心兮，将兴太平之基。时异事变兮，志乖愿违。迂嗟，道之不行兮，垂翅东归；皇之不断兮，劳身西飞。”文帝闻而伤之，再徵之，不至。四年文帝崩。大业元年一徵，又不至，辞以疾。谓所亲曰：“我周人也，家本於祁，永嘉之乱，盖东迁焉。高祖穆公，始仕於魏，魏周之际，有大功於生人，天子锡之地，始家於河汾，故有坟陇，於兹四代矣。兹土也，其人忧深思远，乃有陶唐氏之遗风焉，先君之所怀也，且有先人之敝庐在焉。家本俭约，茅檐土阶，蕞如也，以避风雨。道之不行，则知之矣。舍此欲安之乎，不如退而志其道。”定居万春乡之甘泽里，乃续诗书，正礼乐，修元经，赞易道，盖有事於述者九年，而六经大就。门人自远而至，河南董恒、太山姚义、京兆杜淹、赵郡李靖、南阳程元、扶风窦威、河东薛收、中山贾琼、清河房元龄、钜鹿魏徵、太原温大雅、颍川陈叔达等咸称师，北面受王佐之道焉，其往来受业者不可胜数，盖将千馀人。故隋道衰，而文中子之教兴於河汾之间，雍雍如也。大业十年，尚书召署蜀郡司户，不就。十一年，以著作佐郎国子博士徵，并不至。下三年，江都难作，而文中子有疾，召薛收而谓之曰：“吾梦颜子称孔子之命而登吾阶，坐於牖下，北面援琴而歌曰：‘礼乐既正，诗书既成，赞明易道，聿修元经，归休乎何必永厥龄。’此殆夫子使回召我也，吾必不起矣。”盖寝疾七日而终。门人薛收、姚义等数百人共会议曰：“吾师其至人乎，自仲尼以来，未之有也。《礼》云：‘男生有字，以昭德也；死有谥，以易名也。’夫子生当天下乱，昭王不兴，莫能宗之，故退而删诗书，正礼乐，修元经，赞易道，圣人之大旨明矣。天下之能事毕矣。仲尼既没，文不在兹乎？《易》曰：‘黄裳元吉，文在中也。’请谥曰文中子。”丝麻设位，哀以送之。礼毕，悉以文中子之书还於王氏。盖《礼论》二十五篇，列为十卷；《乐论》二十篇，列为十卷；《续书》一百五十篇，列为二十五卷；《续诗》三百六十篇，列为十卷；《元经》五十篇，列为十五卷；《赞易》七十篇，列为十卷。并未及行於时。遭代丧乱，盗贼奔突，先夫人用藏其书於竹笥，扶老携幼，东西南北，未尝离身焉。大唐武德四年，天下大定，先夫人得返於故居，复以书授於其弟凝。文中子二子，长曰福郊，少曰福。
    ☆高冯
    冯字季辅，以字行，渤海人。隋末杀贼报雠，率众归高祖，授陟州总管府户曹参军。贞观末累迁中书令兼检校吏部尚书，赐爵县公。永徽二年授光禄大夫行侍中兼太子少保。卒年五十八，赠开府仪同三司荆州都督，谥曰宪。
    ○上太宗封事
    陛下平定九州，富有四海，德超邃古，道高前烈。时已平矣，功已成矣，然而刑典未措者何哉？良由谋猷之臣，不宏简易之政；台阁之吏，昧於经远之道。执宪者以深刻为奉公，当官者以侵下为益国，未有坦平恕之怀，副圣明之旨。至如设官分职，各有司存，尚书八座，责成斯在，王者司契，义属於兹。伏愿随方训诱，使各扬其职。仍须擢温厚之人，升清洁之吏，敦朴素，革浇浮，先之以敬让，示之以好恶，使家识孝慈，人知廉耻。鬼言过行，见嗤於乡闾；忘义私昵，取摈於亲族。杜其利欲之心，载以清净之化，自然家肥国富，气和物阜。礼节於是竞兴，祸乱何由而作？窃见圣躬，每存节俭，而凡诸营缮，工徒未息。正丁正匠，不供驱使；和雇和市，非无劳费。人主所欲，何事不成？犹愿爱其财而勿殚，惜其力而勿竭。今畿内数州，实为邦本，地狭人稠，耕植不博菽粟虽贱，储蓄未多，特宜优矜，令得休息，强本弱枝，自古常事。关河之外，徭役全少，帝京三辅差科非一，江南河北，弥复优闲，须为差等，均其劳逸。今公主之室，封邑足以给资用；勋贵之家，俸禄足以供器服。乃戚戚於俭约，汲汲於华侈，放息出举，追求什一，公侯尚且求利，黎庶岂觉其非？锥刀必竞，实由於此，有黩朝风，谓宜惩革。仕以应务代耕，外官卑品，犹未得禄，既离乡家，理必贫匮。但妻子之恋，贤达犹累其怀；饥寒之切，夷惠罕全其行。为政之道，期於易从，若不恤其匮乏，唯欲责其清勤，凡在末品，中庸者多，止恐巡察岁去，轩继轨，不能肃其侵渔，何以求其政术？今户口渐殷，仓禀已实，斟量给禄，使得养亲，然後督以严科，责其报效，则庶官卑力，物议斯允。窃见密王元晓等俱是懿亲，陛下友爱之怀，义高古昔，分以车服，委以藩维，须依礼仪，以副瞻望。比见帝子拜诸叔，诸叔亦答拜，王爵既同，家人有礼，岂合如此颠倒昭穆？伏愿一垂训诫，永循彝则。
    ●卷一百三十六
    ☆长孙无忌
    无忌字辅机，河南洛阳人。高祖兵渡河，授渭北道行军典签。太宗朝累官吏部尚书，以功第一封齐国公，授开府仪同三司，册拜司空，改封赵，徙拜司徒，图像凌烟阁，加太子太师，受遗令辅政。高宗即位，进拜太尉检校中书令知门下尚书二省事。显庆四年，许敬宗诬其谋反，诏流黔州，自缢死。上元元年追复官爵。
    ○辞功臣袭封刺史表
    臣等夙奉明诏，授臣刺史，子孙继袭，事等建侯，承恩以来，进退唯谷，公私迫切，益深危惧。窃以无劳而贵，自开逐祸之原，仰累明时，虚行变古之道。形影相吊，若履春冰，宗戚忧危，如汤火。臣无忌等诚惶诚恐，顿首顿首，死罪死罪。臣闻质文迭变，皇王之迹有殊；今古相沿，致理之方乃革。缅惟三代，习俗靡常，爰制五等，随时作教。盖由力不能制，因而利之。礼乐节文，多非已出，逮於两汉，用矫前违，置守颁条，蠲除曩弊。为无益之文，覃及四方；建不易之理，有逾千载。今曲为臣等，复此奄荒，欲其优隆，锡之茅社，施於子逾孙，永贻宗嗣。斯乃大钧播物，秋毫并施其生，小人逾分，後叶必婴其祸。何者？违时易务，曲树私恩，谋及庶僚，义非佥允，方招史册之诮，有紊圣代之纲，此其不可一也。又臣等智效罕施，器识庸陋，或情缘后戚，遂陟台阶，或顾想披荆，便蒙夜拜，直当今日，犹愧非才。重裂山河，愈彰滥赏，此其不可二也。又且孩童嗣职，义乖师俭之方；任以褰帷，宁无伤锦之弊？上干天宪，彝典既有常科；下扰生民，必致馀殃於後。一挂刑网，自取诛夷，陛下深仁，务延其嗣，翻令剿绝，诚有可哀，此其不可三也。当今圣历休明，求贤分政，古称良守，寄在共理。此道之行，为日滋久，因缘臣等，或有改张，封植儿曹，失於求瘼，百姓不幸，将焉用之，此其不可四也。在兹一举，为损实多，晓夕深思，忧贯心髓。所以披丹上诉，指事明心，不敢浮辞，同於矫饰，伏愿天泽，谅其愚款，特停涣汗之旨，赐其性命之恩。
    ○贺河清表
    臣闻昆仑戴极，道元液以周天；积石疏源，委沧波而括地。俯作神州之纪，仰膺上帝之宫，水德灵长，斯其谓矣。故能道符千载，位长百川。瑞马开图，发荣光於远代；应龙辟壤，致宅土於遐年。自此不追，寂寥难俟。天之祚圣，复在於兹。伏惟皇帝陛下则哲承基，穷神阐化，功绵外，德耀瀛表，文教蔚乎三五。至道格乎地天。是以祯凝薮泽，庆溢风烟，丹井辉奇，青邱表异，嘉苗合颖，入丰膳以鸣钟；天驷尔云：播颂声於缀兆。西鹣南雉之赆，日至月书；连珠涌醴之徵，□霏雾集。宜其展事嬴里，仰告成功，出豫介邱，方腾茂实。犹且宵衣旰食，若有追而不逮；对越嘉祉，乃固辞而弗居。遂使万玉韬华，三神觖望。西星伫照，申以德水之祥；东岳希封，勖以清河之贶。伏见陕州刺史房仁裕状称，所管界内二百馀里，正月元日黄河载清。谨按《易乾凿度》曰：“圣人受命河水清。”京房飞候曰：“河水清，天下太平。”繇是纳渭含泾，混流同洁，凌门氵幼泽，别派俱清。马颊驰波，详观若镜，龙门激箭，迥眺飞空。滔天之曲焕然，冰夷之都可见。千寻朗澈，俯映元珠，一曲澄鲜，遥观紫贝。尽河宗之奥秘，沿水府之仙灵。岂非天鉴详明，不爱其道，神心昭著，在感斯通，何幽显合符，人交际，理均形契，若斯之效欤！臣等沐道醉心，观洋骇目，按图逖听，旷古无闻，实庆生涯，亲承旦暮。伏愿陛下上承天意，下谕人心，昭告寰瀛，编列国史。
    ○请封禅表
    臣闻阴阳不测，陶冶生灵之谓神；道德元通，仁育黎元之谓圣。圣也者，自天之攸纵也；神也者，代天之理物也。是以惟天称辟，灵心作其会昌；惟辟奉天，至诚表其封禅。升中之道，抑斯之谓欤。繇是先王急焉，当仁不让，景中必й，时至则行，务在告於成功，故无俟於终日。伏见纶旨，辞远役之初宁；缓此嘉期，俟人之逸豫。岂容前歌拔拒，戢武之後辞劳；拓境开疆，太平之秋有倦。诚如睿虑，未昭百姓之心；假此空言，实乘千里之应。臣等伏膺麟阁，纵观太始之初，沉研鸟文，历选曾巢之上。悠悠栗陆，未辨牺牲；淼淼大庭，孰知樽俎？衮衣为饰，尚报大帝之功；茹毛充荐，轻展介邱之礼。西叙穷乎积石，东渐迫乎沧江，化未覃於九夷，贡有阙於三脊。犹且范围天地，干运羲舒，扬翠旌於奉高，抚朱弦于岱岳。迓百神而宾上帝，契三灵而谒大坛。玉牍灵文，飞英华於万古；金绳秘检，腾清辉於八埏。是知纪号垂名，崇高莫加於肆类；推功辑瑞，广厚莫大於登封。若乃灵贶所集大谋允洽，虽固执於谦谅无得而辞也。伏惟皇帝陛下研精探赜，神无不照。唯几所鉴，洞出象帝之初；先天成则，超贯混元之际。繇是大明扬彩，丽雕轩以再中；景宿腾辉，藻璇题以霄映。奔山车而叠轸，促日驭之鸣銮；跃泽马而相趋，徵天驷之徐轫。烟川清野，蓄泄於奕奕之阿；薰风警途，扇荡於云云之峤。其冥兆也如彼，其显应也若斯。而陛下因事逡巡，方稽大典。使尊名显号，韬光於丰碑；绝异殊尤，沮绚於琼简。孰谓畏天之命，顺人之欲者欤？率土凄凄，深所未喻。臣又闻之，游海若者，冯夷之宫为陋；登泰山者，鲁侯之邦盖小。是知绛霄不极，九垓纲络於胸中；赤县无涯，四海囊括於度内。何者？升山巢睫，窃比所以悬殊；朝菌灵椿，长短自然相度也。若夫大乐云替，封盗锺；大礼既湮，长鲸裂冕。酌抚石於无体，均天之响郁兴；采扫地於无形，宗之道逾劭。则女希惭其创制，轩后归其正名矣。至若比屋见诛，农夫化为京观；禀噍无类，刍牧穷於染锷。重兴粒食，颂栖亩之馀粮；首建骖原，咏徒行之兼乘。则农皇贬於推毂，羲氏退以扶轮矣。既而凝旒阐化，中外礻是福，负胜残，飞沉遂性。亭育侔於宇宙，就望体於□日。荷其德以难名，用其功而无谢。故乃邈高辛之顺义，孕颛顼之疏通矣。加以刑清政肃，委金科而罔施；毁犴空囹，设画衣而莫犯。通关梁於服，共苑囿於黎蒸。击壤而谣，传清音於戎狄；耕田而食，建可封於皂隶。外户设而不扃，神兽驯而靡触。故以光融伊帝，景焕虞庭。至於卑宫菲膳，孝享通於鬼神；大路越席，致敬极於严配。黄屋建三辰之，垂范裕於千祀；元垂九旒之藻，设法悬於万代。小正调其玉烛，应祥而不亏；中天朗其金镜，与真明而同晷。则文命以是伏膺，元王於兹负笈矣。洎乎翦商除害，夷项垦灾，戮冀野而复皇猷，诛畴华而清帝道。提倚天之长剑，拯涂炭於游魂，挥驻日之雕戈，畅怀生於仁寿。则骇文武之仍代，吞高光之累叶矣。诠彼数君，时闻一善，能兼之者，实归仁圣。若乃提封海外，总一寰中，日域穷芳华之津，月跨波之表。欣欣面内，并为冠带之伦；飘飘驾风，总萃王庭之会。赆北荒之明月，物天府以ゼ光。筐南州之火毛，鬻旗亭而吐曜。龙伯钓鳌之旅，咸编列於武臣；凤洲君子之渠，各委质於文吏。斯乃书契之所未睹，超古先而绝类矣。窃惟域中三大，义均一体，感通繇乎影响，弥纶切乎交际。是知德逾厚者贶逾深，功尤高者祥尤著。当今穹储祉，浃天以宅心；后土锡符，总坤维而服化。繇是百官累息，万国耸神，佥发叩阍之请，伫副上灵之望。伏愿时纡睿绂，远振天声，徵鸿儒，聘鲵齿，考逸义，缉遗编，摭秦煨之逸文，采鲁壁之馀蠹，酌□经而定议，宪河图而缮仪。然後玉路乘春，金镳肃景，五牛翻其析羽，六龙辉其镂锡，鼓丰隆而警翠微，振列缺而清绿野。凝笳发岫，合万岁於山言；飞盖登峦，错五松於林秀。登圜坛而接武，降曜魄而齐尊。俾夫一代衣冠，其名於册府，四方夷狄，凿其窍於灵宫。则普天欣赖，怀生再造，朝闻夕死，若登仙。臣等深荷玉成，不胜至愿，重竭愚瞽，昧死以闻。
    ○进五经正义表
    臣无忌等言：臣闻混元初辟，三极之道分焉；醇德既ㄤ，六籍之文著矣。於是龟书浮於温洛，爰演九畴；龙图出於荣河，以彰八卦。故能范围天地，埏埴阴阳，道济四溟，知周万物。所以七教八政，垂炯诫於百王；五始六虚，贻徽范於千古。咏歌明得失之迹，雅颂表兴废之由。实刑政之纪纲，乃人伦之隐括。昔□官司契之后，火纪建极之君，虽步骤不同，质文有异，莫不开兹胶序，乐以典坟，敦稽古以宏风，阐儒雅以立训，启含灵之耳目，赞神化之丹青。姬孔发挥於前，荀孟抑扬於後。马郑迭进，成均之望郁兴；萧戴同升，石渠之业愈峻。历夷险其教不坠，经隆替其道弥尊。斯乃邦家之基，王化之本者也。伏惟皇帝陛下得一继明，通三抚运，乘天地之正，齐日月之晖。敷四术而纬俗经邦，蕴九德而辨方轨物。御紫宸而访道，坐元扈以裁仁。化被丹泽，政洽幽陵。三秀六穗之祥，府无虚月；集囿巢阁之瑞，史不绝书。照金镜而泰阶平，运玉衡而景宿丽。可谓鸿名轶於轩昊，茂绩冠於勋华。而垂拱无为，游心经典，以为圣教幽赜，妙理深元，训诂纷纶，文疏舂驳。先儒竞生别见，後进争出异端，未辨三豕之疑，莫祛五日之惑。故祭酒上护军曲阜县开国子孔颖达，宏才硕学，名振当时，贞观年中，奉敕修撰。虽加讨，尚有未周，爰降丝纶，更令刊定。敕太尉扬州都督监修国史上柱国赵国公臣无忌司空上柱国英国公臣，尚书左仆射兼太子少师监修国史上柱国燕国公臣志宁，尚书右仆射兼太子少傅监修国史上护军曲阜县开国公臣行成，光禄大夫侍中兼太子少保监修国史上护军县开国公臣季辅，光禄大夫吏部尚书监修国史上柱国河南郡开国公臣褚遂良，银青光禄大夫守中书令监修国史上骑都尉臣柳，前谏议大夫宏文馆学士臣谷那律，国子博士宏文馆学士臣刘伯庄，朝议大夫国子博士臣王德韶，朝散大夫行太学博士臣贾公彦，朝散大夫行太学博士宏文馆直学士臣范义κ，朝散大夫行太常博士臣柳宣通，直郎太学博士臣齐威，宣德郎守国子助教臣史士宏，宣德郎守太学博士臣孔志约，右内率府长史宏文馆直学士臣薛伯珍，太学助教臣郑祖元，徵事郎守太学助教臣随德素，徵事郎守四门博士臣赵君赞，承务郎守太学助教臣周元达，承务郎守四门助教臣李元植，儒林郎守四门助教臣王真儒等，上禀宸旨，傍摭群书，释左氏之膏肓，翦古文之烦乱，探曲台之奥趣，索连山之元言，囊括百家，森罗万有。比之天象，与七政而长悬；方之地轴，将五岳而永久。笔削已了，缮写如前。臣等学谢伏恭，业惭张禹，虽罄庸浅，惧乖典正，谨以上闻，伏增战越。谨言。永徽四年二月二十四日，太尉扬州都督上柱国公臣无忌等上。
    ○进律疏议表
    臣无忌等言：臣闻三才既分，法星著於元象；六位斯列，习坎彰於《易经》。故知出震乘时，开物成务，莫不作训以临函夏，垂教以牧黎元。昔周后登极，吕侯阐其茂范；虞帝纳麓，皋陶创其彝章。大夫之述三言，金篆腾其高轨；安众之陈九法，玉牒播其宏规。前哲比之以是防，往贤譬之以衔勒。轻重失序，则系之以存亡。宽猛乘方，则阶之以得丧。泣辜慎罚，文命所以会昌；胫剖心，独夫於是荡覆。三族之刑设，祸起於望夷；五虐之制兴，师亡於涿鹿。齐景网峻，时英有踊贵之谈；周幽狱繁，诗人致菀柳之刺。所以当涂抚运，乐平除惨酷之刑；金行提象，镇南削烦苛之法。而体国经野，御辨登枢，莫不崇宽简以宏风，树仁惠以裁化。景胄以之硕茂，宝祚於是克崇。徽猷列於缃图，鸿名勒於青史。暨炎灵委御，人物道销，雾翳三光，尘惊九服。秋卿司於邦典，高下在心，狱吏传於爰书，出没由己。内史溺灰然而被辱，丞相见牍背而行赇。戮逮弃灰，诛及偶语，长平痛积冤之气，司败切瘐死之魂。遂使五楼之群，争回地轴；十角之旅，竞入天田。国步於是艰难，刑政於焉弛紊。殷忧俟来苏之后，多难伫拨乱之君。大唐握乾符以应期，得天统而御历，诛阪泉之巨猾，剿丹浦之凶渠，扫旬始而静天纲，廓妖氛而清地纪。朱旗乃举，东城高灭楚之功；黄钺裁麾，西土建翦商之业。总六合而光宅，包四大以凝旒。异域於是来庭，殊方所以受职。航少海以朝绛阙，梯昆山以谒紫宸。椎髻之酋，加之以文冕；穷之长，宠之以徽章。王会之所不书，涂山之所莫纪。歌九功以协金奏，运七政以齐玉衡。律增甲乙之科，以正浇俗；礼崇升降之制，以拯颓风。荡荡巍巍，信无德而称也。伏惟皇帝陛下体元纂业，则大临人，覆载并於乾坤，照临运於日月。坐青蒲而化光四表，负丹而德被九围。日旰忘餐，心存於哀矜；宵分不寐，志在於明威。一夫向隅而责躬，万方有犯而罪已。仍虑三辟攸ル，八刑尚密。平反之吏，从宽而失情；次骨之人，舞智而陷网。刑靡定法，律无正条，徽纟墨妄施，手足安措？乃制太尉扬州都督监修国史上柱国赵国公长孙无忌，司空上柱国英国公李，尚书左仆射兼太子少师监修国史上柱国燕国公于志宁，尚书右仆射监国史上柱国开国公褚遂良，银青光禄大夫守中书令监修国史上骑都尉柳，银青光禄大夫守刑部尚书上轻车都尉唐临，太中大夫守大理卿轻车都尉段宝元，太中大夫守黄门侍郎护军颍川县开国公韩瑗，太中大夫守中书侍郎监修国史骁骑尉来济，朝议大夫守中书侍郎辛茂将，朝议大夫守尚书右丞轻车都尉刘燕客，朝请大夫使持节颍州诸军事守颍州刺史轻车都尉裴宏献，朝议大夫守御史中丞上柱国贾敏行，朝议郎守刑部郎中轻车都尉王怀恪，前雍州县令□骑尉董雄，朝议郎行大理丞护军路立，承奉郎守雍州始平县丞骁骑尉石士逵，大理评事□骑尉曹惠果，儒林郎守律学博士飞骑尉司马锐等，抚金匮之故事，采石室之逸书，捐彼凝脂，敦兹简要，网罗训诰，研邱坟，撰《律疏》三十卷，笔削已了。实三典之隐括，信百代之准绳。铭之景锺，将二仪而并久；布之象魏，与七曜而长悬。庶一面之祝，远超於殷简；十失之欢，永弥於汉图。谨诣朝堂奏表以闻。臣无忌等诚惶诚恐，顿首顿首。永徽四年十一月十九日进。
    ○谢敕秘书省写新翻经论奏
    臣闻佛教冲元，天人莫测。言本则甚深，语门则难入。伏惟陆下至道昭明，飞光昱日，泽г遐界，化溢中区，拥护五乘，建立三宝。故得法师当叔叶而秀质，千载而挺生，陟重阻以求经，履危途而访道，见珍珠俗，具获真文。归国翻宣，若庵园之始说；精文奥义，如金口之新开。皆是陛下圣德所感。臣等愚瞽，预此见闻，若海波澜，舟航有寄。况天慈广远，使布之九州，蠢蠢黔黎，俱餐妙法，臣等亿劫希逢，不胜庆幸。
    ○太宗皇帝配天议
    伏见祀令，以高祖大武皇帝配五天帝於明堂，太宗文皇帝配五人帝，亦在明堂之侧座。臣等谨寻方册，历考前规，宗祀明堂，必配上帝，而伏羲五代，本配五郊，参之明堂，自缘从祀。今以太宗作配，理有未安。伏见永徽二年七月制建明堂，伏惟陛下天纵孝德，追奉太宗，已尊严配，当时高祖先在明堂，礼司致惑，竟未迁祀，率意定仪，遂便著令，乃以太宗文皇帝降配五人帝，虽复亦在明堂，不得对越天帝，深乘明诏之意，又与先典不同。谨按《孝经》曰：“孝莫大於严父，严父莫大於配天。”昔者周公宗祀文王於明堂，以配上帝，伏寻诏意，义在於斯。今所司行令，殊为失旨。又寻汉魏晋宋历代礼仪，并无父子同配明堂之仪。唯《祭法》云：“周人喾而郊稷，祖文王而宗武王。”郑元注曰：“郊祖宗，谓祭祀以配食也。谓祭昊天於圆丘，郊谓祭上帝於南郊，祖宗谓祭五帝五神於明堂也。”寻郑此注，乃以祖宗合为一祭，又以文武共在明堂，连衽配祀，良为谬矣。故王肃曰：“古者祖有功而宗有德，祖宗自是不毁之名，非谓配食於明堂者也。审如郑义，则孝经当言祖祀文王於明堂，不得言宗祀也。凡宗者尊也。周人既祖其庙，又尊其祀，孰谓祖於明堂者乎？郑引《孝经》以解祭法，而不晓周公本意，殊非仲尼之义旨也。”又《解宗祀武王》云：“配勾芒之类，是谓五神，位在堂下，武王降位，失君叙矣。”又按《六韬》云：“武王伐纣，雪深丈馀，五车二马，行无辙迹，诣营求谒，武王忄在而问焉。太公对曰：‘此必五方之神，来受事耳。’遂以其名召入，各以其职令焉。既而克殷，风调雨顺。”岂有生来受职，殁则配之，降尊敌卑，理不然矣。故《春秋外传》曰：“郊祖宗报，五者国之典祀也。”传言五者，故知各是一事，非谓祖宗合祀於明堂也。臣谨上考殷周，下洎贞观，并无一代两帝同配於明堂，唯南齐萧氏，以武明昆季并於明堂配食，事乃不经，不足援据。又检武德时令，以元皇帝配於明堂，兼配感生帝，至贞观初，缘情革礼，奉祀高祖，配於明堂，奉迁代祖，专配感帝，此则圣朝故事，已有递迁之典，取法宗庙，古之制焉。伏惟太祖景皇帝缔构有周，建绝代之丕业，启祚汾晋，创历圣之洪基，德迈发生，道符立极，又代祖元皇帝潜鳞韬庆，屈道事周，导发之灵源，肇光宅之垂裕，称祖清庙，万代不迁，请停配祀，以符古义。伏惟高祖大武皇帝躬受天命，奄有神州，创制改物，体元居正，为国始祖，抑有旧章。昔者炎汉高帝当涂太祖，皆以受命，例并配天，请遵故实，奉祀高祖於圆丘，以配昊天上帝，伏惟太宗文皇帝道格上苍。功清下黩，拯率土之涂炭，布大造於生灵，请准诏书，宗祀於明堂，以配上帝。又请依武德故事，并配感帝作主，斯乃二祖德隆，永不迁庙。两圣功大，各得配天，远协《孝经》，近申诏意。臣等叨滥职，定彝章，敢执《礼经》，昧死陈情，谨议。
    ○冕服议
    准（《旧唐志》、《通典会要》有“武德初撰”四字）衣服令，乘舆祀天地，服大裘，冕无旒。臣无忌、志宁、敬宗等勘前件令，是武德初撰，虽凭《周礼》，理极未安。谨按《郊特牲》云：“周之始郊，日南至。”被衮以象天，戴冕藻十有二旒，则天数也。而此二《礼》俱说周郊，衮痛与大裘，事乃有异。按《月令》，孟冬，天子始裘。明以御寒，理非当暑，若启蛰祈谷，冬至报天，行事服裘，义归通允。至於季夏迎气，龙见而雩，炎炽方隆，如何可服？谨寻历代，唯服衮章，与《郊特牲》义旨相协。按周迁《舆服志》云：“汉明帝永平二年诏采《周官》、《礼记》，始制祀天地服，天子备十二章。”沈约《宋书》志云：“魏晋郊天，亦皆服衮。”又王智深《宋纪》曰：“明帝诏云：‘朕以大冕纯玉藻，元衣黄裳，郊祀天地。’”後魏周齐，迄於隋氏，勘其礼令祭服，悉同斯则。百王通典，炎凉无妨，复与礼经，事无乖殊。今请宪章故实，郊祭天地，皆服衮冕，其大裘请停，仍改礼令。又准新礼，皇帝祭社稷，服冕四旒三章，祭日月，服元冕三旒，衣无章。谨按令文，是四品五品之服，此即三公亚献，皆服衮衣，孤卿助祭，服毳及，斯乃乘舆章数同於大夫，君少臣多，殊为不可。据《周礼》云：“祀昊天上帝，则服大裘而冕，五帝亦如之。享先王则衮冕，享先公则冕，祀四望山川则毳冕，祭社稷五祀则冕，诸小祠则元冕。”又云：“公侯伯子男孤卿大夫之服，衮冕已下，皆如王之服。”所以《三礼义宗》遂有二释，一云：“公卿大夫助祭之日，所著之服，降王一等。”又云：“悉与王同。”求其折衷，俱未通允。但名位不同，礼亦异数。天子以十有二为节，义在法天，岂有四旒三章，翻为御服？若诸臣助祭，冕与王同，便是贵贱无分，君臣不别。如其降王一等，则又王著元冕之时，群臣并著爵弁，既屈天子，又贬公卿。《周礼》此文，久不施用。於犹祭祀之立尸侑，君亲之拜臣子，覆巢设{折石}蔟之官，去龟置蝈氏之职，虽曰古礼，事不可行。是故汉魏已来，下迄隋代，相承旧事，皆服衮冕。今新礼亲祭日月，乃服五品之衣，临事施行，实不稳便。请遵历代故实，诸祭并用衮冕。谨议。
    ○先代帝王及先圣先师议
    谨按《礼记祭法》云：“圣王之制礼也，法施於人则祀之，以死勤事则祀之，以劳定国则祀之，能御大灾则祀之，能捍大患则祀之。”又云：“尧舜禹汤文武，皆有勋烈於人，及日月星辰，人所瞻仰，非此族也，不在祀典。”准此，帝王合与日月同例，恒加祭飨，义在报功。爰及隋代，并遵斯典。其汉高祖祭法无文，但以前代迄今，多行秦汉故事。始皇无道，所以弃之。汉祖典章，法垂於後。自隋已上，亦在祀例。伏惟大唐稽古垂化，网罗前典，唯此一祀，咸秩未申。今新礼及令，无祭先代帝王之文，今请聿遵故实，修附礼令，依旧三年一祭。仍以仲春之月，祭唐尧於平阳，以契配，祭虞舜於河东，以咎繇配；祭夏禹於安邑，以伯益配；祭殷汤於偃师，以伊尹配；祭周文王於丰阝，以太公配；祭周武王於镐，以周公、召公配；祭高祖於长陵，以萧何配。又按新礼，孔子为先圣，颜回为先师。又准贞观二十一年诏，亦以孔子为先圣，更以左邱明等二十二人。与颜回俱配尼父於太学，并为先师。今据永徽令文，改用周公为先圣，遂黜孔子为先师，颜回、邱明并为从祀。谨按《礼记》云：“凡学，春官释奠於其先师。”郑元注云：“官谓诗书礼乐之官也，先师者，若汉礼有高堂生，乐有制氏，诗有毛公，书有伏生，可以为师者。”又《礼记》云：“始立学，释奠於先圣。”郑元注云：“若周公、孔子也。”据礼为定，昭然自别。圣则因天合德，师则偏善一经。汉魏已来，取舍各异。颜回、夫子，互作先师；宣父、周公，迭为先圣。求其节文，递有得失。所以贞观之末，亲降纶言，依《礼记》之明文，酌康成之奥说，正夫子为先圣，加众儒为先师，永垂制於後昆，革往代之纰谬。而今新令不详制旨，辄事刊改，遂违明诏。但成王幼年，周公践极，制礼作乐，功比帝王。所以禹、汤、文、武、成王、周公，为六君子。又说明王孝道，乃述周公严配，此即姬旦鸿业，合同王者祀之。儒官就享，实贬其功。仲尼生衰周之末，拯文丧之弊，祖述尧舜，宪章文武，宏圣教於六经，阐儒风於千代。故孟轲称生灵已来，一人而已。自汉已来，奕叶封侯，崇奉其圣，迄於今日，胡可降兹上哲，俯入先师？又且邱明之徒，见行其学，贬为从祀，亦无故事。今请改令从诏，於义为允。其周公仍依别礼，配享武王。谨议。
    ○昊天上帝及五帝异同议
    依祠令及新礼，并用郑元六天之议，圆丘祀昊天上帝，南郊祭太微感帝，明堂祭太微五天帝。臣等谨按郑元此义，唯据纬书，所说六天，皆谓星象，而昊天上帝不属穹苍，故注《月令》及《周官》，皆谓圆丘所祭昊天上帝，为北辰星曜魄宝。又说《孝经》郊祀后稷以配天，及明堂严父以配天，皆为太微五帝。考其所说，殊乘谬特深。按《周易》云：“日月丽乎天，百谷草木丽乎地。”又云：“在天成象，在地成形。”足明辰象非天，草木非地。《毛诗传》云：“元气广大，则称昊天。据远视之苍然，则称苍天。”此则天以苍昊为体，不入星辰之例。且天地各一，是曰两仪。天尚无二，焉得有六？是以王肃群儒，咸此义。又检太史圆丘图，昊天上帝外，别有北辰座，与郑义不同。得太史令李淳风等状称，昊天上帝图位自在坛上，北辰自在第三等，与北斗并列为星官内座之首，不同郑元据纬书所说。此乃羲和所掌，观象制图，推步有徵，相沿不谬。又按《史记天官书》等，太微宫有五帝者，自是五精之神，五星所奉，以其是人主之象，故况之曰帝。亦如房心为天皇之例，岂是天乎？《周礼》云：“兆五帝於四郊。”又云：“祀五帝，则掌百官之誓戒。”唯称五帝，皆不言天。此自太微之神，本非昊天之祭。又《孝经》惟云郊祀后稷，别无圆丘之文。王肃等皆以为郊即圆丘，圆丘即郊，犹王城京师，异名同实，符合经典，其义甚明。而今从郑说，分为两祭，圆丘之外，别有南郊，违弃正经，理深未允。且检吏部式，惟有南郊陪位，更不别载圆丘。式文既遵王肃，祠令仍行郑义，令式相乖，理宜改革。又《孝经》云“：严父莫大於配天。”下文即云：“周公宗祀文王於明堂，以配上帝。”则是明堂所祠，正在配天。而以为但祭星官，文违明义。又按《月令》，孟春之月，祈谷於上帝。《左传》亦云：“凡祀，启蛰而郊。”郊而後耕，故郊祀后稷，以祈农事。然则启蛰郊天，自以祈谷，谓为感帝之祭，事甚不经。今请宪章姬孔，取王去郑。四郊迎气，存太微五帝之祀；南郊明堂，废纬书六天之义。其方丘祭地之外，别有神州，谓之北郊，分地为二，既无典据，理又不通，亦请合为一祀，以符古义。仍并请循附式令，永垂後则。谨议。
</div>
    <div class="pagination">
<a href="全唐文_page93.html">上一页</a><span>...</span><a href="全唐文_page89.html">89</a><a href="全唐文_page90.html">90</a><a href="全唐文_page91.html">91</a><a href="全唐文_page92.html">92</a><a href="全唐文_page93.html">93</a><span class="current-page">94</span><a href="全唐文_page95.html">95</a><a href="全唐文_page96.html">96</a><a href="全唐文_page97.html">97</a><a href="全唐文_page98.html">98</a><a href="全唐文_page99.html">99</a><span>...</span><a href="全唐文_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
