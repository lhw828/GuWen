<!DOCTYPE html>
<html>
 <head>
  <meta charset="utf-8"/>
  <title>
   古文集成 - 第 6 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古文集成 - 第 6 页/共 23 页
  </h1>
  <div class="content">
   古文集成巻十五
　　钦定四库全书
　　古文集成巻十六　　　　宋　王霆震　编前丙集二
　　书
　　上宰相书【韩愈】
　　西山批【按公三上书今独取此以其论周公之待士反复委折可为作文之法故耳然以公之贤而急于仕进如此亦可惜也】
　　迂斋批【以周公与当时之事反覆对説而求士之缓急居然可见虽是退之切于求进然亦如此】
　　愈闻周公之为辅相急于见贤也方一食三吐其哺方一沐三握其髪当是时天下之人才皆已举用奸邪谗佞欺负之徒皆已除去四海皆已无虞九夷八蛮在荒服之外者皆已賔贡天灾时变昆虫草木之妖皆已销息天下之所谓礼乐刑政教化之具皆已修理风俗皆已敦厚动植之物风雨霜露之所霑被者皆已得宜休徴嘉瑞麟凤龙之属皆已备至而周公以圣人之才凭叔父之亲其所辅理承化之功又尽章章如是其所求进见之士岂复有贤于周公者哉不惟不贤于周公而已岂复有贤于时百执事者哉岂复有所计议能补于周公之化者哉然而周公求之如此其急惟恐耳目有所不闻见思虑有所未及以负成王托周公之意不得于天下之心如周公之心设使【反前】其时辅理承化之功未尽章章如是而非圣人之才而无叔父之亲则将不暇食与沐矣岂特吐哺握髪为勤而止哉【又进一步不待吐握矣】惟其如是故于今颂成王之徳而称周公之功不衰今阁下为辅相亦近耳天下之贤才岂尽举用奸邪谗佞欺负之徒岂尽除去四海岂尽无虞九夷八蛮之在荒服之外者岂尽宾贡天灾时变昆虫草木之妖岂尽销息天下之所谓礼乐刑政教化之具岂尽修理风俗岂尽敦厚动植之物风雨霜露之所霑被者岂尽得宜休徴嘉瑞麟凤龙之属岂尽备至其所求进见之士虽不足以希望盛徳至【一作如】比于百执事岂尽出其下哉其所称説岂尽无所补哉今虽不能如周公吐哺握髪亦宜引而进之察其所以而去就之不宜黙黙而已也愈之待命四十余日矣书再上而志不得通足三及门而阍人辞焉惟其昏愚不知逃遁故复有周公之説焉【一有阁下其亦察之六字】古之士三月不仕则相吊故出疆必载质然所以重于自进者以其于周不可则去之于鲁于鲁不可则去之于齐于齐不可则去之宋之郑之秦之楚也【精采】今天下一君四海一国舍乎此则夷狄矣去父母之邦矣【囘防善救首尾】故士之行道者不得于朝则山林而已矣山林者士之所独善自养而不忧天下者之所能安也如有忧天下之心则不能矣故愈毎自进而不知愧焉书亟上足数及门而不知止焉寜独如此而已惴惴焉惟恐不得出大贤之门下是惧亦惟少垂察焉
　　与孟简尚书书【韩愈】
　　东莱批【此一篇须防大开合】
　　迂斋批【出脱孟子是自出脱推尊孟子亦是自推尊文字抑扬格】
　　来示云【吕本作愈白防惠书云却无此三字】有人传愈近少信【一无信字】奉释氏者此传之者【一无上四字】妄也潮州时有一老僧号大颠颇聪明识道理逺地无所可与语者故自山召至州郭留十数【一作百十】日实能外形骸以理自胜不为事物侵乱与之语虽不尽解要且自【一无自字】胸中无滞碍【一无自胸中无滞碍六字】自以为难得因与往来及祭神至海上遂造其庐及来袁州留衣服为别乃人之情非崇信其法求福田利益也孔子云丘之祷乆矣【吕云自此是作文】凡君子行已立身自有法度【吕云承上警防立两句】圣贤事业具在方册【吕云解上意】可效可师仰不愧天俯不愧人内不愧心【吕云语健立身行已两句熟有此一句上两句新】积善积恶殃庆自各以其类至何有去圣人之道舍先王之法而从夷狄之教以求福利也诗不云乎岂弟君子求福不回传又曰不为威惕不为利疚假如释氏能与人为祸福【一作祟】非守道君子之所惧也况万万无此理且彼佛者果何人哉【吕云再唤起】其行事类君子邪类小人邪【吕云设两端】若君子也必不妄加祸于守道之人如小人也其身已死其鬼不灵天地神祗昭布森列非可诬也【吕云辞语壮】又肯令其鬼行胸臆作威福于其间哉进退无所据而信奉之亦且惑矣【吕云闗鎻上两意】且愈不助释氏而排之者亦有説【吕云平铺两意】孟子云今天下不之杨则之墨杨墨交乱而圣贤之道不明圣贤之道不明则三纲沦而九法斁【音妬败也】礼乐崩而夷狄横【下孟切】几何不为禽兽也故曰能言距杨墨者圣人之徒也扬子云曰古者杨墨塞路孟子辞而辟之廓如也夫杨墨行正道废将数百年【吕云欲反难孟子】以至于秦卒灭先王之法烧除经书坑杀学士天下遂大乱【吕云见杨墨害深】及秦灭汉兴且百年尚未知修明先王之道【吕云不得不重説】其后始除挟书之律【吕云轻説过】稍求亡书招学士经虽少得尚皆残缺十亡二三故学士多老死新者不见全经不能尽知先王之事各以所见为守分离乖隔不合不公【吕云不公字最下得好】二帝三王羣圣人之道于是大坏后之学者无所寻逐以至于今泯泯也其祸出于杨墨肆行而莫之禁故也【吕云下字　自此以下直至篇末无限曲折宛转词意方足当通作一篇防】孟子虽圣贤不得位空言无施虽切何补然赖其言而今学者尚知宗孔氏崇仁义贵王贱霸而已其大经大法皆亡灭而不救坏烂而不收所谓存十一于千百安在其能廓如也【上面説孟子许多未尽只此一句转了笔端有千钧之重　吕云此生一段难孟子然其中乃意与辞不与乃説孟子无功处】然向【一作苟】无孟氏则皆服左袵而言侏离矣【吕云难二百来字只作两三句救起最警防处此上一句破前头数百句　侏音朱侏离蛮夷语声也】故愈尝推尊孟氏以为功不在禹下者为此也【推尊孟子亦是为自已张本吕云救起孟子】汉氏以来羣儒区区修补百孔千疮随乱随失其危如一髪引千钧绵绵延延寖以防灭【吕云下得好　见不胜佛老之害警防】于是时也而唱释老于其间鼓天下之众而从之呜呼其亦不仁甚矣【吕云不仁字最下得好】释老之害过于杨墨【吕云此下却是韩愈自论责佛老抑扬髙下处】韩愈之贤不及孟子孟子不能救之于未亡之前而韩愈乃欲全之于已坏之后【上面説不及孟子收拾在此句亦防见虽不及实过之之意非谓道徳过之用力过之也】呜呼其亦不量其力且见其身之危莫之救以死也虽然使其道由愈而粗传虽灭死万万无恨【本意在此句亦与説孟子处相应】天地鬼神临之在上质之在傍又安得因一摧折自毁其道以从于邪也【吕云语壮有气骨】籍湜辈虽屡指教不知果能不叛去否辱吾兄眷厚而不获承命惟増惭惧死罪死罪愈再拜
　　重答张籍书【韩愈】
　　东莱批【此篇节奏严洁铺叙回互分明】
　　吾子不以愈无似意欲推而纳诸圣贤之域【练语此句便有意下得好】拂其邪心増其所未髙谓愈之质有可至于道者【重説】浚其源导其所归溉其根将食其实此盛徳者之所辞让【造语好即重明轻】况于愈者哉抑其中有宜复者故不可遂已【转换】昔者圣人之作春秋也既深其文辞矣然犹不敢公传道之口授弟子至于后世然后其书出焉其所以虑患之道防也【应】今夫二氏之所宗而事之者【避就○回互】下及公卿辅相【融化】吾岂敢昌言排之哉【藏人主意】择其可语者诲之【举轻明重】犹时与吾悖其声譊譊若遂成其书【转】则见而怒之者必多矣【重】必且以我为狂为惑其身之不能恤【自抑其中有宜复者至此是抑轻明重段数铺叙不杂】书于吾何有【结佳】夫子圣人也【抑】且曰自吾得子路而恶声不入于耳其余辅而相者周天下【文势自然】犹且絶粮于陈畏于匡毁于叔孙奔走于齐鲁宋卫之郊其道虽尊其穷也亦甚矣【作文佳○下字好长短有力】赖其徒相与守之卒有立于天下【缴】向使独言之而独书之【应】其存也可冀乎【结好】今夫二氏行乎中土也盖六百有余年矣【抑】其植根固其流波漫【语健下字好】非所以朝令而夕禁也自文王没武王周公成康相与守之礼乐皆在至乎夫子未久也自夫子而至乎孟子未久也自孟子而至乎扬雄亦未久也【文势○铺叙间架】然犹其勤若此其困若此而后能有所立吾其可易而为之哉【转】其为也易则其传也不逺【结中含警防意】故余所以不敢也【生下意】然观古人得其时行其道则无所为书【转○意不露而接】为书者皆所为不得行乎今而行乎后者也【言著书之意】今吾之得吾志失吾志未可知俟五六十为之未失也天不欲使兹人有知乎则吾之命不可期如使兹人有知乎非我其谁哉【使孟子舍我其谁之意此防化好○苏文田承相书亦同○承袭孟子】其行道其为书其化今其传后必有在矣【应有力一篇警防】吾子其何遽慼慼于吾所为哉【结有力】前书谓吾与人商论不能下气若好已胜者【此是余意】然虽诚有之抑非好已胜也好已之道胜也已之道乃夫子孟轲扬雄所传之道也若不胜则无所为道吾岂敢避是名哉【又重説见得承孟子以道自任○下得好处】夫子之言曰吾与回言终日不违如愚则其与众人辨也有矣【使事牵引以无为有因彼借此才使正事便不是此文字所以好○旁影甚佳】驳杂之讥前书尽之吾子其复之昔者夫子犹有所戯诗不云乎善戯谑兮不为虐兮记曰张而不弛文武不为也岂害于道哉【用事中间架】吾子其未之思乎孟君将有适思与吾子别庶几一来愈再拜
　　荅陈生书【师锡一云陈生商　韩愈】
　　东莱批【中间四防铺叙齐整极好】
　　愈白陈生足下今之负名誉享荣显者在上位几人足下求速化之术不于其人乃以访愈是所谓借聴于聋求道于盲虽其请之勤勤教之云云未有见其得者也愈之志在古道又甚好其言辞观足下之书及十四篇之诗亦云有志于是矣而其所问则名所慕则科故愈疑于其对焉虽然厚意不可虚辱聊为足下诵其所闻盖君子病乎在已而顺乎在天待已以信而事亲以诚所谓病乎在已者仁义存乎内彼圣贤者能推而广之而我蠢然为众人所谓顺乎在天者贵贱穷通之来乎吾心而随顺之不以累于其初所谓待已以信者已果能之人曰不能勿信也已果不能人曰能之勿信也孰信哉信乎已而已矣所谓事亲以诚者尽其心不夸于外先乎其质而后乎其文者也尽其心不夸于外不以已之得于外者为父母荣也名与位之谓也先乎其质者文行也后乎其文者饮食甘防以其外物供养之道者也诚者不欺之名也待于外而后为养薄于质而厚于文斯其不类于欺欤果若是子之汲汲科名以不得进为亲之羞者惑也速化之术如是而已古之学者惟义之问诚将学于大学愈独守是説而俟见知焉
　　与陈京给事书【韩愈】
　　愈之获见于阁下有年矣始者亦尝辱一言之誉贫贱也衣食于奔走不得朝夕继见其后阁下位益尊伺于门墙者日益进夫位益尊则贱者日隔伺于门墙者日益进则爱博而情不専愈也道不加修而文日益有名夫道不加修则贤者不与文日益有名则同进者忌始之以日隔之疏加之以不専之望以不与者之心而聴忌者之説由是阁下之庭无愈之迹矣去年春亦尝一进谒于左右矣温乎其容其若加其新也矣属乎其言其若悯其穷也矣退而喜也以告于人其后如东京取妻子又不得朝夕继见及其还也亦尝一进谒于左右矣邈乎其容其若不察其愚也悄乎其言其若不接于情也退而惧也不敢复进今则释然悟翻然悔曰其邈也乃所以怒其来之不继也其悄也乃所以示其意也
　　荅陈商书【韩愈】
　　东莱集注
　　愈白辱惠书语髙而防深三四读尚不能通晓茫然増愧赧又不以其浅无过人智识且谕以所守幸甚愈敢不吐情实然自识其不足补吾子所须也齐王好竽【韩子十二篇齐宣王好竽南郭先生不知竽而滥于三百人之中以吹食禄】有求仕于齐者操瑟而往立王之门三年不得入叱曰吾瑟鼓之能使鬼神上下吾鼓瑟合轩辕氏之律吕【前律厯志阳六为律隂六为吕黄帝之所作也】客骂之曰王好竽而子鼓瑟瑟虽工如王之不好何是所谓工于瑟而不工于求齐也今举进士于此世求禄利行道于此世而为文必使一世人不好得无与操瑟立齐门者比欤文诚工不利于求求不得则怒且怨不知君子必尔为不也故区区之心毎有来访者皆有意于不肖者也略不辞让遂尽言惟吾子谅察
　　荅李翊书【韩愈】
　　东莱集注云【樊曰公荅李翊二书或作李翔作也正元十八年陆傪佐主司权徳舆于礼部公以李翊荐于傪用是其年登第此书其十七年所作欤】
　　迂斋云【吕居仁説退之荅李翊书最见为文养气妙处】
　　李生足下生之书辞甚髙而其问何下而恭也能如是谁不欲告生以其道道徳之归也有日矣况其外之文乎抑愈所谓望孔子之门墙而不入于其宫者乌足以知是且非耶虽然不可不为生言之生所谓立言者是也生所为者与所期者甚似而几矣抑不知生之意蕲胜于人而取于人耶将蕲至于古之立言者耶蕲胜于人而取于人则固胜于人而可取于人矣将蕲至于古之立言者则无望其速成无诱于势利养其根而竢其实加其膏而希其光根之茂者其实遂膏之沃者其光仁义之人其言蔼如也抑又有难者愈之所为不自知其至犹未也虽然学之二十余年矣始者非三代两汉之书不敢观非圣人之志不敢存处若忘行若遗俨乎其若思茫乎其若迷当其取于心而注于手也惟陈言之务去戞戞乎其难哉其观于人也不知其非笑之为非笑也如是者亦有年犹不改然后识古书之正伪与虽正而不至焉者昭昭然白黒分矣而务去之乃徐有得也当其取于心而注于手也汨汨然来矣其观于人也笑之则心以为喜誉之则心以为忧以其犹有人之説者存也如是者亦有年然后浩乎其沛然矣吾又惧其杂也迎而距之平心而察之其皆醇也然后肆焉虽然不可以不养也行之乎仁义之涂游之乎诗书之源无迷其涂无絶其源终吾身而已矣气水也言浮物也水大而物之浮者小大毕浮气之与言犹是也【退之论佛骨表徙鳄鱼文并言折王庭凑出牛元翼则气之所养可知】气盛则言之短长与声之髙下者皆宜虽如是其敢自谓几于成乎虽几于成其用于人也奚取焉虽然待用于人者其肖于器则时用焉用与舍属诸人君子则不然处心有道行已有方用则施诸人舍则传诸其徒垂诸文而为后世法如是者其亦足乐乎其无足乐也有志乎古者希矣志乎古必遗乎今吾诚乐而悲之亟称其人所以劝之非敢褒其可褒而贬其可贬也问于愈者多矣念生之言不志乎利聊相为言之
　　请韩文公配享书【皮日休】
　　于戯圣人之道不过乎求用用于生前则一时可知也用于死后则百世可知也故孔子之封赏自汉至隋其爵不过乎公侯至于吾唐乃防王号七十子之爵命自汉至隋或卿大夫至于吾唐乃封公侯曽参之孝道动天地感鬼神自汉至隋不过乎诸子至于吾唐乃旌入十哲噫天地乆否忽防则平日月乆昏忽开则明雷霆乆息忽震则惊云雾久郁忽廓则清仲尼之道否于周秦而昏于汉魏息于晋宋而郁于陈隋遇于吾唐万世之愤一朝而释倘死者可作其志可知也今有人【説韩愈】身行圣人道口吐圣人言行如顔闵文若游夏死不得配食于夫子之侧愚又不知尊先圣之道也夫孟子荀卿翼传孔道以至于文中子文中子之末降及贞观开元其传者漓其继者浅或引刑名以为文或援纵横以为理或作词赋以为雅文中之道旷百祀而得室授者唯昌黎文公蹴杨墨于不毛之地蹂释老于无人之境故得孔道巍然而自正夫今之文人千百士之作释其巻观其词无不禆造化补时政繄公之力也公之文曰仆自度若世无孔子仆不当在弟子之列设使公生孔子之世公未必不在四科焉国家以二十贤者代用其书垂于国胄并配享于孔圣庙堂者其为典礼也大矣美矣苟以代用其书得不能以释圣人之词笺圣人之义哉况有身行其道口传其文吾唐以来一人而已死反不得在二十一贤之列则未以乎典礼为备伏请命有司定其配享之位则自兹以后天下以文化未必不由夫是也


　　古文集成巻十六
　　钦定四库全书
　　古文集成巻十七　　　　宋　王霆震　编前丙集三
　　书
　　荅韦中立书【栁宗元】
　　迂斋批【防后面三节则子厚平生用力于文字之功一一可考韩退之与本朝老苏陈后山凡以文名家者人人皆有经厯但各有入头处与自得处耳】
　　二十一日宗元白辱书云欲相师仆道不笃业甚浅近环顾其中未见可师者虽尝好言论为文章甚不自是也不意吾子自京都来蛮夷间乃幸见取仆自卜固无取假令有取亦不敢为人师为众人师且不敢况敢为吾子师乎孟子称人之患在好为人师由魏晋氏以下人益不事师今之世不闻有师有辄哗笑之以为狂人独韩愈奋不顾流俗犯笑侮收召后学作师説因抗顔而为师世果羣怪聚骂指目牵引而憎与为言词愈以是得狂名居长安炊不暇熟又挈挈而东如是者数矣屈子赋曰邑犬羣吠吠所怪也【就引喻作议论】仆往闻庸蜀之南恒雨少日日出则犬吠予以为过言前六七年仆来南二年冬幸大雪逾岭被南越中数州之犬皆苍黄吠噬狂走者累日至无雪乃已然后始信前所闻者今韩愈既自以为蜀之日而吾子又欲使吾为越之雪不以病乎非独见病亦以病吾子然雪与日岂有过哉【出脱】顾吠者犬耳度今天下不吠者几人【以犬比当时之人此子厚最薄处】而谁敢衒怪于羣目以召閙取怒乎仆自讁过以来益少志虑居南中九年増脚气病渐不喜閙岂可使呶呶【尼交切】者早暮咈吾耳骚吾心则固僵仆烦愦愈不可过矣平居望外遭齿舌不少独欠为人师耳抑又闻之【引类以证之】古者重冠礼将以责成人之道是圣人所尤用心也数百年来人不复行近有孙昌者独发愤行之既成礼明日造朝至外廷荐笏言于卿士曰某子冠毕应之者咸怃【音武】然京兆尹郑叔则怫然曳笏却立曰何预我耶廷中皆大笑天下不以非郑尹而怪孙子何哉独为所不为也【有力】今之命师者大类此吾子行厚而辞深凡所作皆恢然有古人形貌虽仆敢为师亦何所増加也假而以仆年先吾子闻道著书之日不后诚欲往来言所闻则仆固愿悉陈中所得者吾子苟自择之取某事去某事则可矣若定是非以教吾子仆材不足而又畏前所陈者其为不敢也决矣【应前】吾子前所欲见吾文既悉以陈之非以耀明于子聊欲以观子气色诚好恶何如也今书来言者皆大过吾子诚非佞誉诬谀之徒直见爱甚故然耳【自此以下歴言毕生用工夫处】始吾幼且少为文章以辞为工及长乃知文者以明道固不苟为炳炳烺烺【音朗】务采色夸声音而以为能也凡吾所陈皆自谓近道而不知道之果近乎逺乎吾子好道而可吾文或者其于道不逺矣【自此以下皆歴陈所得】故吾毎为文章未尝敢以轻心掉之惧其剽而不留也未尝敢以怠心易之惧其弛而不严也未尝敢以昏气出之惧其昧没而杂也未尝敢以矜气作之惧其偃蹇而骄也抑之欲其奥扬之欲其明疎之欲其通亷之欲其节激而发之欲其清固而存之欲其重【一句中字又更移易不得】此吾所以羽翼夫道也【此心术中出故直説羽翼夫道】本之书以求其质本之诗以求其恒本之礼以求其宜本之春秋以求其防本之易以求其动此吾所以取道之原也【看他下许多本字又看下面下许多参字】参之谷梁氏以厉其气参之孟荀以畅其支参之庄老以肆其端参之国语以博其趣参之离骚以致其幽参之太史公以着其洁【只是五经用五个本字其余只用参字不可移动】此吾所以旁推交通而以为之文也凡若此者果是耶非耶有取乎抑其无取乎吾子幸观焉择焉有余以告焉苟亟来以广是道子不有得焉则我得矣又何以师云尔哉取其实而去其名无招越蜀吠怪而为外庭所笑则幸矣【应前雪日○应冠礼】宗元复白
　　与韩愈论史书【栁宗元】
　　迂斋批【掊击辨难之体沈着痛快可以想见其人】
　　前获书言史事云具与刘秀才书及今见书藁私心甚不喜与退之往年言史事甚大谬若书中言退之不宜一日在馆下安有探宰相意以爲苟以史荣一韩退之耶若果尔退之岂宜虚受宰相荣已而冒居馆下近宻地食奉养役使掌故利纸笔为私书取以供子弟费古之志于道者不宜若是且退之以为纪録者有刑祸避不肯就尤非也史以名为褒贬犹且恐惧不敢为设使退之为御史中丞大夫其褒贬成败人愈益显其宜恐惧尤大也【以重明轻】则又扬扬入台府美食安坐行呼唱于朝廷而已耶在御史犹尔设使退之为宰相生杀出入升黜天下士其敌益众则又将扬扬入政事堂美食安坐行呼唱于内庭外衢而已耶何以异不为史而荣其号利其禄者也又言不有人祸必有天刑若以罪夫前古之为史者然亦甚惑凡居其位思直其道【议论正】道苟直虽死不可回也如回之莫若亟去其位孔子之困于鲁卫陈宋蔡齐楚者是也【力诋纪录者有刑祸之説】其时暗诸侯不能以也其不遇而死不以作春秋故也【难得倒】当其时虽不作春秋孔子犹不遇而死也若周公史佚虽纪言书事犹遇且显也【解析分明】又不得以春秋为孔子累范晔悖乱虽不为史其宗族亦诛司马迁触天子喜怒班固不捡下崔浩沽其直以鬭暴虏皆非中道【十分难得倒】左丘明以疾盲出于不幸子夏不为史亦盲不可以是为戒其余皆不出此是退之宜守中道不忘其直无以他事自恐退之之恐惟在不直不得中道【议论正】刑祸非所恐也【句有力】凡言二百年文武事多有诚【一作诫】如此者今退之曰我一人也何能明则同职者又所云若是后来继今者又所云若是人人皆曰我一人则卒谁能纪传之耶如退之但以所闻知孜孜不敢怠同职者后来继今者亦各以所闻知孜孜不敢怠则庶几不坠使卒有明也不然徒信人口语毎毎异辞日以滋乆则所云磊磊轩天地者决必不沈没且乱杂无可考非有志者所忍恣也果有志岂当待人督责迫蹙然后为官守耶义凡鬼神事渺茫荒惑无可准明者所不道退之智而犹惧于此今学如退之辞如退之好言论如退之慷慨自谓正直行行【下浪切】焉如退之犹所云若是则唐之史述其卒无可托乎明天子贤宰相得史才如此而又不果甚可痛哉退之宜更思可为速为果卒以为恐惧不敢则一日可引去又何以云行且谋也今当为而不为又诱馆中他人及后生者此大惑已不勉已而欲勉人难矣哉
　　与李睦州论服气书栁【宗元】
　　迂斋批【晓警深切词气劲拔开阖曲尽其妙所恨太厉声色】
　　二十六日宗元再拜前四五日与邑中可与游者游愚溪上池西小丘坐栁下酒行甚欢坐者咸望兄不能俱以为兄由服气以来貌加老而心少欢愉不若前去年时既言皆沮然眄睐【上莫见切下各代切斜视也】思有以已兄用斯术而未得路闻一日濮阳呉武陵最轻健先作书道天地日月黄帝等下及列仙方士皆死状出千余字颇甚快辩伏观兄貌笑口顺而神不偕来及食时窃睨和糅【女救切杂也】燥湿与啖饮多寡犹自若见兄阳徳其言而隂黜其忠也【言其拒善不纳】若古之彊大诸侯然负固怙力敌至则诺去则肆是不可变之尤者也攻之不得则宜济师今呉子之师已遭诺而退矣愚敢厉鋭擐【音患】坚鸣钟鼔以进决于城下惟兄明聴之【借兴师讨罪之意以辟之】凡服气之大不可者呉子已悉陈矣悉陈而不变者无他以服气书多美言而以为得恒乆大利则又安能弃吾美言大利而从他人之苦言哉今愚甚呐【讷亦从口见集韵】不能多言大凡服气之可不死欤不可欤夀欤夭欤康寜欤疾疠欤若是者愚皆不言【亦因武陵已言之故】但以世之两事已所经见者类之以明兄所信书必无可用愚幼时尝嗜音见有学操琴者不能得硕师而偶传其谱【要见服气无所师承此是攻他要领】读其声以布其爪指蚤起则嘐嘐【火苞切】譊譊【馨么切】以逮夜又増以脂烛烛不足则讽而鼔诸席如是十年以为极工出至大都邑操于众人之座则皆得大笑曰嘻何清浊之乱而疾舒之乖欤卒大惭而归及年少长则嗜书又见有学书者亦未能得硕师独得国故书伏而工之其勤若向之为琴者而年又倍焉出曰吾书之工能为若是知书者又大笑曰是形从而理逆卒为天下弃又大惭而归是二者皆极工而反弃者何哉无所师而徒状其文也【结有力】其所不可传者卒不能得故虽穷日夜嵗纪愈疎而不近也今兄之所以为服气者果谁师耶【应上无所师承○疑词】始者独见兄传得气书于卢遵所伏读二三日遂用之其次得气诀于李计所又参取而大施行焉是书是诀遵与计皆不能知然则兄之所以学者无硕师矣【决词】是与向之两事者无毫末差矣宋人有得遗契者宻数其齿曰吾富可待矣兄之术或者其类是欤兄之不信今使号于天下曰孰为李睦州友者今欲已睦州气术者左袒不欲者右袒则凡兄之友皆左袒矣则又号曰孰为李睦州客者今欲已睦州气术者左袒不欲者右袒则凡兄之客皆左袒矣则又以是号于兄之宗族则皆左袒矣号姻娅则皆左袒矣入而号之闺门之内则子侄亲防皆左袒矣下之号于臧获仆妾则臧获仆妾皆左袒矣出而号于素为将率胥史者则将率胥史皆左袒矣则又之天下号曰孰为李睦州雠者今欲已睦州气术者左袒不欲者右袒则凡兄之雠者皆右袒矣【友与客以下凡七句而雠只一语盖名之曰雠则无可分别者】然则利害之原可知也【并列恩雠两端有许多文字却以一句结之所以佳】友者欲久存其道客者欲乆存其利宗族姻娅欲乆存其戚闺门之内子侄亲防欲乆存其恩臧获仆妾欲乆存其主将率胥史欲乆存其势【与徐公之妻之妾之客句法同○此一段文字是从邹忌告齐宣王闗转来六个字都不可移动】雠欲速去其害【亦只一句】兄之为是术凡今天下欲兄乆存者皆惧而欲兄速去者独喜兄为而不已则是背亲而与雠不及中人者皆知其为大戾而兄安焉固小子之所懔懔也兄其有意乎卓然自更使雠者失望而栗亲者得欲而忭则愚愿椎肥牛击大豕刲羣羊以为兄饩穷陇西之麦殚江南之稻以为兄夀盐东海之水以为咸醯敖仓之粟以为酸极五味之适致五脏之安心恬而志逸貌美而身胖醉饱讴歌愉怿防欢流声誉于无穷垂功烈而不刋不亦防哉孰与去味以即淡去乐以却愁【分别利害之言】悴悴焉肤日皱肌日虚守无所师之术尊不可传之书【终始破他无所师承】悲所爱而庆所憎【用字错综】徒曰我能坚壁拒境以为彊大是岂所谓彊而大也哉【终始借兴师用兵而言】无任疑惧之甚
　　荅皇甫湜书【李翺】
　　迂斋批【观翺此书直欲以当代史笔自任中间品量前代史笔之髙下发明人所未及】
　　辱书览所寄文章词髙理直欢恱无量有足发予者自别足下来仆口不曽言文非不好也言无所益众亦未信秪足以招谤忤物于道无明故不言也仆到越中得一官三年矣材能甚薄泽不被物月费官钱自度终无补益【虽是大纲所説已含著书意】累求罢去尚未能以为愧仆性不解謟佞坐不能曲事权贵以故不得齿于朝廷而足下亦抱屈在外故累有所説凡古贤圣得位于时道行天下皆不著书以其事业存于制度足以自见故也其著书者盖道徳充积阨摧于时【此其所以任史笔】身卑处下泽不能润物耻灰烬而泯又无圣人为之发明故假空言是非一代以传无穷而自光耀于后故或往往有著书者仆近写得唐书史官材薄言词鄙浅不足以发扬髙祖太宗列圣明徳使后之观者文采不及周汉之书【以史笔自任】仆以为西汉十一帝髙祖起布衣定天下豁达大度东汉所不及其余唯文宣二帝为优自惠景以下亦不皆明于东汉明章两帝而前汉事迹灼然传在人口者以司马迁班固叙述髙简之工【发明人所未及】故学者恱而习焉其读之详也【发】足下读范晔汉书陈夀三国志王隠晋书生熟何如左丘明司马迁班固书之温习哉故温习者事迹彰【未有人如此发明】而罕读书者事迹晦读之疏数在词之髙下【好】理必然也唐有天下圣明继于周汉而史官叙事曽不如范晔陈夀所为况足拟望左丘明司马迁班固之文哉仆所以为耻当兹得于时者虽负作者之才其道既能被物则不肯著书矣【应前】仆窃不自度无位于朝幸有余暇而词句足以称讃明盛纪一代功臣贤士行迹灼然可传于后自以为能不灭者不敢为让故欲笔削国史成不刋之书用仲尼褒贬之心取天下公是公非以为本羣党之所谓为是者仆未必以为是羣党之所谓为非者仆未必以为然使仆书成而传则富贵而功徳不著者未必声明于后贫贱而道徳全者未必不烜赫于无穷韩退之所谓诛奸谀于既死发潜徳之幽光是翺心也仆文采虽不足以希左丘明司马子长足下视仆叙髙愍女杨烈妇岂尽出班孟坚蔡伯喈之下耶【自任如此】仲尼有言曰不有博奕者乎为之犹贤乎已仆所为虽无益于人比之博奕犹为胜也足下以为何如故古之贤圣当仁不让于师仲尼则曰文王既没文不在兹乎又曰予欲无言天何言哉孟轲则曰予不遇鲁侯天也臧氏之子安能使予不遇哉司马迁则曰成一家之言藏之名山以俟后圣人君子仆之不让亦非大过也幸无怪















　　古文集成巻十七
　　钦定四库全书
　　古文集成巻十八　　　　宋　王霆震　编前丙集四
　　书
　　上范司諌书【欧公】
　　范文正公仲淹天圣中通判河中府召为右司谏
　　东莱批【大率平正有眼目筋骨须看他前后贯穿错综抑扬处】
　　迂斋批【此文出于韩退之谏臣论之后亦颇祖其遗意而文字无一语一言与之重叠真是可与争衡】
　　司谏七品官尔【先立此一句解説在后】于执事得之不为喜【吕曰自小説起抑扬所以待范文正有此语】而独区区欲一贺者诚以谏官者天下之得失一时之公议系焉【吕曰此是一篇主意纲目亦颇説出大处】今世之官自九卿百执事外至一郡县吏非无贵官大职可以行其道也【吕曰自旁説来】然县越其封郡逾其境【吕曰主一事闗锁来】虽贤守长不得行以其有守也【吕曰结上意】吏部之官不得理兵部鸿胪之卿不得理光禄以其有司也【吕曰二句自外面説两段来映得谏官大亦是锁句○守与司两字亦移易不得】若天下之得失生民之利害社稷之大计【应前面主张】惟所见闻而不系职司者独宰相可行之谏官可言之尔【吕曰以谏官比宰相扬抑眼目】故士学古怀道者仕于朝不得为宰相必为谏官谏官虽卑与宰相等【吕曰此一段最是筋骨节目警防处】天子曰不可宰相曰可天子曰然宰相曰不然【吕日铺叙】坐乎庙堂之上【坐立两字亦隠然有尊卑之分】与天子相可否者宰相也天子曰是谏官曰非天子曰必行谏官曰必不可行立殿陛之前与天子争是非者谏官也【吕曰语健精神○看他前面用庙堂与此间殿陛四字又看他相可否争是非六字更移易不得亦略见尊卑之分】宰相尊行其道谏官卑行其言【吕曰总上二段并説怕偏故以一句转结谏官上】言行道亦行也【到此则言两道一般説尽】九卿百司郡县之吏【吕曰再説前起】守一职者任一职之责【又生一责字】宰相谏官系天下之事亦任天下之责【吕曰锁前意説出】然宰相九卿而下失职者受责于有司谏官之失职也【到此又重于宰相】取讥于君子有司之法行乎一时君子之讥着之简册而昭明垂之百世而不泯甚可惧也【吕曰比宰相不如谏官愈大此一段意笔最髙他人説大止于宰相今言不如极妙○愈重】夫七品之官【应起头一句】任天下之责惧百世之讥岂不重耶【吕曰此二段应前任天下之责结上説闗锁来法】非材且贤者不能为也【吕曰勾锁下入説文公生下】近执事始被召于陈州洛之士大夫相与语曰我识范君知其材也其来不为御史必为谏官及命下果然【吕曰省文有力】则又相与语曰我识范君知其贤也他日闻有立天子陛下直辞正色面争廷论者非他人必范君也【期之】拜命以来翘首企足竚乎有闻而卒未也窃惑之【疑之】岂洛之士大夫能料于前而不能料于后也【吕曰总上】将执事有待而为也【吕曰生下段○本欲责之而固缓之文字节奏当然】昔韩退之作争臣论以讥阳城不能极谏【吕曰此段説破骨髓精神】卒以谏显【吕曰应有待】人皆谓城之不谏盖有待而然【吕曰应下段】退之不识其意而妄讥脩独以谓不然当退之作论时【吕曰欲説下士先立此柱】城为谏议大夫已五年后又二年【吕曰论阳城事最切】始廷论陆贽及沮裴延龄作相欲裂其麻才两事尔当徳宗时可谓多事矣【吕曰欲説下先立此句有力】授受失宜叛将彊臣罗列天下又多猜忌进任小人于此之时岂无一事可言而须七年耶当时之事岂无急于沮延龄论陆贽两事耶谓宜朝拜官而夕奏疏也幸而城为谏官七年适遇延龄陆贽事一谏而罢以塞其责向使止五年六年而遂迁司业是终无一言而去也何所取哉【吕曰此一段説破骨髓精神尽在于此○精神都在幸而向使两转上】今之居官者卒三嵗而一迁或一二嵗甚者半嵗而迁也【此一转又】此又非可以待乎七年也【有从退之作论生许多话更不曽防】今天子躬亲庶政化理清明虽为无事【出脱】然自千里诏执事而拜是官者岂不欲闻正议而乐谠言乎【吕曰余意不伤时有含蓄囬互】然今未闻有所言説使天下知朝廷有正士而彰吾君纳谏之明也夫布衣韦带之士穷居草茅坐诵书史常恨不见用【吕曰自此下余意皆锁得尽】及用也又曰彼非我职不敢言或曰我位犹卑不得言得言矣又曰我有待是终无一人言也可不惜哉【应前○结得好极有力】伏惟执事思天子所以见用之意惧君子百世之讥一陈昌言以塞重望【应前】且解洛之士大夫之惑则幸甚【应前惑字】
　　上富丞相书【老泉】
　　富公名弼字彦国河南人
　　东莱批【此篇须看曲折抑扬开合反覆节奏好】
　　迂斋批【此篇须看抑扬处开阖称停得斤两好】
　　又批云【富公为相颇欲更张庶事羣小人多不乐者故预为之忧虑】
　　往年天子震怒出逐宰相选用旧臣堪付属以天下者【吕曰一句重一句自此皆一枝一节○责望重处】使在宰府与天下更始而阁下之位实在第二方是之时天下咸喜相庆以为阁下惟不为宰相也故黙黙在此方今困而复起起而复为宰相而又适值乎此时也不为而何为且吾君之意待之如此其厚也不为而何以副吾望【吕曰间架铺叙好】故咸曰后有下令而异于他日者必吾富公也朝夕而待之跂首而望之【难】望望然而不获见也戚戚然而疑【吕曰此处难了反解解了又难】呜呼其弗获闻也【解】必其逺也进而及于京师亦无闻焉【难】不敢以疑犹曰【解】天下之人如此其众也数十年之间如此其不变也皆曰【难】贤人焉或曰彼其中则有説也【解此句应在后】而天下之人则未始见也然而不能无忧【吕曰此应后解如砥柱立中流】盖古之君子【吕曰再生意】爱其人也则忧其无成【吕曰一篇意】且尝闻之古之君子相是君也与是人也皆立于朝则使吾皆知其为人皆善者也而后无忧且一人之身而欲擅天下之事虽见信于当世而同列之人一言而疑之则事不可以成今夫政出于他人而不惧事不出于已而不忌【精神只在出字与不出字上】是二者惟善人为能【见难处十分】然犹欲得其心焉若夫众人政出于他人而惧其害已事不出于已而忌其成功是以有不平之心生夫或居于吾前或立于吾后　【前后】而皆有不平之心焉则身危【吕曰锁上面】故君子之岀处于其间也不使之不平于我也【结上意】周公立于明堂以聴天下而召公惑何者天下固惑乎大也召公犹未能信乎吾之此心也【回互两全】周公定天下诛管蔡告召公以其志以安其身以及于成王故凡安其身者以安乎周也【议论好】召公之于周公管蔡之于周公是二者亦皆有不平之心焉以为周之天下周公将遂取之也周公诛其不平而不可告语者告其可以告语者而和其不平之心然则非其必不可以告语者则君子未始不欲和其心【吕曰警防　最要看人精神】天下之人从士而至于卿大夫宰相集处其上将有所为何虑而不成不能忍其区区之小忿以成其不平之心则害其大事是以君子忍其小忿以容其小过而杜其不平之心然后当大事而聴命焉且吾之小忿不足以易吾之大事也【结前不平之心】故寜小容焉使无芥蔕于其间【吕曰结得好】古之君子与贤者并居而同乐故其责之也详不幸而与不肖者偶不图其大而治其细【下句好】则濶逺于事情而无益于当世【吕曰责富公深】故天下无事而后可与争此不然则否【吕曰缴结净洁】昔者诸吕用事陈平忧惧计无所出陆贾入见説之使交欢周勃平用其防卒得绛侯北军之助以灭诸吕夫绛侯木彊之人也非陈平致之而谁也故贤者致其不贤者也非夫不贤者之能致贤者也【警防】曩者今上即位之初冦莱公为相惟其侧有小人不能诛又不能与之无忿故终以斥去及范文正公在相府又欲以嵗月尽治天下事失于急与不忍小忿故羣小人亦急逐去之一去遂不复用以殁其身伏惟阁下以不世出之才立于天子之下百官之上【首尾相应】此其深谋逺虑必有所处而天下之人犹未获见洵西蜀人也窃有志于今世愿一见于堂上【含不尽意】惟阁下深思之毋忽
　　上韩枢宻书【老泉】
　　迂斋批【议论精切笔势纵横开阖变化曲尽其妙】
　　又批云【词严气劲笔端收敛顿挫十分回斡精神深识天下之势而议论颇从韩非孙武等书来】
　　大尉执事洵著书无他长及言兵事论古今形势至自比贾谊所献权书虽古人已徃成败之迹苟深晓其义施之于今无所不可昨因请见求进末议大尉许诺谨撰其説言语朴直非有惊世絶俗之谈甚髙难行之论太尉取其大纲而无责其纎悉葢古者非用兵决胜之为难而养兵不用之可畏今夫水激之山放之海决之为沟塍壅之为沼沚【看他用字以水譬兵○此是疏道之时】是天下之人能之【起之易】委江河注淮泗汇为洪波潴为大湖【此四个字与前四个字都移易不得○此是收敛时】万世而不溢者自禹之后未之见也【言收敛之难】夫兵者聚天下不义之徒授之以不仁之器而教之以杀人之事【説尽○从来未有人如此说】夫惟天下之未安盗贼之未殄【用兵决胜之时】然后有以施其不义之心用其不仁之器而试其杀人之事当是之时勇者无余力智者无余谋巧者无余技【三个有余字应在后】故其不义之心变而为忠不仁之器加之于不仁而杀人之事施之于当杀【防化得好】及夫天下既平盗贼既殄【养兵不用之时】不义之徒聚而不散勇者有余力则思以为乱智者有余谋则思以为奸巧者有余技则思以为诈于是天下之患杂然出矣盖虎豹终日而不杀则跳踉大呌以发其怒蝮蝎终日而不螫则噬齧草木以致其毒其理固然无足怪者昔者刘项奋臂于草莽之间秦楚无赖子弟千百为辈争起而应者不可胜数【笔力劲】转鬬五六年天下厌兵项籍死而髙祖亦已老矣【句法】方是时分王诸将改定律令与天下休息而韩信黥布之徒相继而起者七国髙祖死于介胄之间而莫能止也连延及于吕氏之祸讫孝文而后定是何起之易而收之难也刘项之势初若决河【畧应前譬喻】顺流而下诚有可喜及其崩溃四出放乎数百里之间拱手而莫之救也呜呼不有圣人何以善其后【防过接处】太祖太宗躬擐甲胄跋渉险阻以斩刈四方之蓬蒿【语壮】用兵数十年谋臣猛将满天下一旦巻甲而休之传四世而天下无变此何术也【此四字唤得好】荆楚九江之地不分于诸将【两句应不尽】而韩信黥布之徒无以启其心也【区处之术防得分明○结定了使转】虽然天下无变而兵乆不用【应养兵不用可畏一句】则其不义之心蓄而无所发【不用之此则用之彼】饱食优游求逞于良民观其平居无事出怨言以邀其上一旦有急是非人得千金不可使也徃年诏天下缮完城池西川之事洵实亲见凡郡县之富民举而籍其名得钱数百万以为酒食餽饷之费杵声未絶城辄随坏如此者数年而后定卒事官吏相贺卒徒相矜若战胜凯旋而待赏者【説当时事宛在目前不言兵骄而骄态在其中】比来京师游阡陌间其曹往往偶语无所讳忌闻之土人方春时尤不忍闻葢时五六月矣防京师忧大水锄耰畚筑列于两河之壖县官日费千金传呼劳问之声不絶者数十里犹且睊睊狼顾莫肯効用【防他造语】且夫内之如京师之所闻外之如西川之所亲见天下之势今何如也【虽不深言而婉切】御将者天子之事也御兵者将之职也【接得尤】天子者养尊而处优树恩而收名与天下为喜乐者也故其道不可以御兵人臣执法而不求情尽心而不求名出死力以捍社稷使天下之心系于一人而已不与焉故御兵者人臣之事不可以累天子也今之所患大臣好名而惧谤【病源】好名则多树私恩惧谤则执法不坚是以天下之兵豪纵至此而莫之或制也【善用字】顷者狄公【青】在枢府号为寛厚爱人狎眤士卒得其欢心【扬】而太尉【韩魏公】适承其后彼狄公者知御外之术而不知治内之道【抑】此边将材也古者兵在外爱将军而忘天子在内爱天子而忘将军爱将军所以战爱天子所以守【又以战守二字续之则文字不困】狄公以其御外之心而施诸内太尉不反其道而何以为治【回斡】或者【问】以为兵乆骄不治一旦绳之以法恐因以生乱昔者【荅】郭子仪去河南李光弼实代之将至之日张用济斩于辕门三军股栗夫以临淮【李】之悍而代汾阳【郭】之长者三军之士竦然如赤子之脱慈母之怀而立乎严师之侧何乱之敢生且夫天子者天下之父母也将相者天下之师也【内外战守两字既是恐其易穷又添父母师之语此是字变态】师虽严赤子不敢以怨其父母将相虽厉天下不敢以怨其君其势然也【缀上譬谕立论】天子者可以生人可以杀人故天下望其生及其杀之也天下曰是天子杀之故天子不可以多杀人人臣奉天子之法虽多杀天下无以归怨此先王所以威怀天下之术也【此论偏六经中无此意是从韩非孙武等书来】伏惟太尉思天下所以长乆之道而无务一时之名【应好名句】尽至公之心而无防三军之多言【应惧谤句】天子推深仁以结其心太尉厉威武以振其惰彼其思天子之深仁则爱而不至于怨思太尉之威武则畏而不至于骄【有此一边方回防得人主恩爱不然则为姑息矣】君臣之体顺而畏爱之道立【人臣一意行法使恩归人主乃是识体】非太尉吾谁望耶
　　上田枢宻书【老泉】
　　名况字元钧其先京兆人后徙信都嘉祐三年为枢宻使
　　东莱批【此篇议论反覆极有法度切宜详味】
　　天之所以与我者夫岂偶然哉尧不得以与丹朱舜不得以与商均而瞽瞍不得夺诸舜发于其心出于其言见于其事确乎其不可易也圣人不得以与人父不得夺诸其子于此见天之所以与我者不偶然也夫其所以与我者必有以用我也我知之不得行之不以告人天固用之我实置之其名曰弃天自卑以求幸其言自小以求用其道天之所以与我何如而我如此也其名防天弃天我之罪也防天亦我之罪也不弃不防而人不我用不我用之罪也其名曰逆天然则弃天防天者其责在我逆天者其责在人在我者吾将尽吾力之所能为者以塞乎天之所以与我之意而求免乎天下后世之讥在人者吾何知焉吾求免夫一身之责之不暇而暇为人忧乎哉孔子孟轲之不遇老于道涂而不倦不愠不怍不沮者夫固知夫责之所在也卫灵鲁哀齐宣梁惠之徒不足相与以有为也我亦知之矣抑将尽吾心焉耳吾心之不尽吾恐天下后世无以责夫卫灵鲁哀齐宣梁惠之徒而彼亦将有以辞其责也然则孔子孟轲之目将不瞑于地下矣夫圣人贤人之用心也固如此如此而生如此而死如此而贫贱如此而富贵升而为天沈而为渊流而为川止而为山彼不预吾事吾事毕矣窃怪夫后之贤者之不能自处其身也饥寒困穷之不胜而号于人呜呼使吾诚死于饥寒困穷邪则天下后世之责将必有在彼其身之责不自任以为忧而我取而加之吾身不已过乎今洵之不肖何敢以自列于圣贤然其心亦有所不甚自轻者何者天下之学者孰不欲一蹴而造圣人之域然及其不成也求一言之几乎道而不可得也千金之子可以贫人可以富人非天之所与虽贫人富人之权求一言之几乎道不可得也天子之宰相可以生人可以杀人非天之所与虽以生人杀人之权求一言之几乎道不可得也今洵用力于圣人贤人之术亦已乆矣其言语其文章虽不识其果可以有用于今而传于后与否独怪夫其得之不劳方其致思于心也若或起之得之心而书之纸也若或相之夫岂无一言之几于道者乎千金之子天子之宰相求而不得者一旦在已故其心得以自负或者天其亦有以与我也曩者见执事于益州当时之文浅狭可笑饥寒穷困乱其心而声律记问又从而破坏其体不足观也已数年来退居山野自分永弃与世俗日疎濶得以大肆其力于文章诗人之优柔骚人之清深孟韩之温醇迁固之雄刚孙呉之简切投之所向无不如意尝试以为董生得圣人之经其失也流而为迂晁错得圣人之权其失也流而为诈有二子之材而不流者其惟贾生乎惜乎今之世愚未见其人也作防二道曰审势审敌作书十篇曰权书【心术法制攻守彊弱用间髙祖项籍子贡孙武六国凡十篇】洵有山田一顷非凶嵗可以无饥力耕而节用亦足以自老不肖之身不足惜而天之所与者不忍弃且不敢防也执事之名满天下天下之士用与不用在执事故敢以所谓防二道权书十篇为献平生之文逺不可多致有洪范论史论十篇近以献内翰欧阳公度执事与之朝夕相从而议天下之事则斯文也其亦庶乎得陈于前矣若夫其言之可用与其身之可贵与否者执事事也执事责也洵何有哉
　　上刘长安书【栾城】
　　名敞字原父
　　郎学士云【此篇论自处髙者不合于世俗】
　　辙闻之物之所受于天者异则其自处必髙自处既髙则必超然有所不合于世俗盖猛虎处于深山向风长鸣则百兽震恐而不敢出松栢生于髙冈散柯布叶而草木为之不殖非吾则尔拒而尔则不吾抗也故夫才不同则无朋而势逺絶则失众才髙者身之累也势异者众之弃也昔者伯夷叔齐已尝试之矣与其乡人立以其冠之不正也舍而去之夫以其冠之不正也舍之而去则天下无乃无可与共处者邪举天下而无可与共处则是其势岂可以乆也苟其势不可以乆则吾无乃亦将病之与其病而后反也不若其素与之之为善也伯夷叔齐惟其往而不反是以为天下之弃人也以夷齐之不吾屑而弃夷齐者是固天下之罪矣而以吾之洁清而不屑天下是夷齐亦有过矣古语有之大辩若讷大巧若拙何者惟天下之以吾辩而以辩弃我以吾巧而以巧困我故以拙养巧以讷养辩此又非独善保身也亦将使天下之不吾忌而其道可长乆也今夫天下之士某已略观之矣于此有所不足则于彼有所长于此有所蔽则于彼有所见其势然矣侧闻执事之风明俊雄辩天下无有敌者而髙亮刚果士之进于前者莫不振栗而自失退而仰望才业之辉光莫不逡巡而自愧盖天下之士已大服矣而某愿执事有以少下之使天下之士乐进于前而无恐而某亦得进见左右以聴议论之末幸甚幸甚







　　古文集成巻十八
　　钦定四库全书
  </div>
  <div class="pagination">
   <a href="古文集成_page5.html">
    上一页
   </a>
   <a href="古文集成.html">
    1
   </a>
   <a href="古文集成_page2.html">
    2
   </a>
   <a href="古文集成_page3.html">
    3
   </a>
   <a href="古文集成_page4.html">
    4
   </a>
   <a href="古文集成_page5.html">
    5
   </a>
   <span class="current-page">
    6
   </span>
   <a href="古文集成_page7.html">
    7
   </a>
   <a href="古文集成_page8.html">
    8
   </a>
   <a href="古文集成_page9.html">
    9
   </a>
   <a href="古文集成_page10.html">
    10
   </a>
   <a href="古文集成_page11.html">
    11
   </a>
   <span>
    ...
   </span>
   <a href="古文集成_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
