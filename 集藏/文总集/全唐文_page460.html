<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 460 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 460 页/共 603 页
  </h1>
  <div class="content">
   ○曲江池赋（以“城中人日，同集池上”为韵）
    帝里佳境，咸京旧池。远取曲江之号，近侔灵沼之规。东城之瑞日初升，深涵气象；南苑之光风才起，先动沦漪。其地则复道东驰，高亭北立。旁吞杏圃以香满，前翕云楼而影入。嘉树环绕，珍禽雾集。阳和稍近，年年而春色先来；追赏偏多，处处之物华难及。只如二月初晨，沿堤草新。莺啭而残风袅雾，鱼跃而圆波荡春。是何玉勒金策，雕轩绣轮。合合沓沓，殷殷辚辚。翠亘千家之幄，香凝数里之尘。公子王孙，不羡兰亭之会；蛾眉蝉鬓，遥疑洛浦之人。是日也，天子降銮舆，停彩仗。呈丸剑之杂伎，间咸韶之妙唱。帝泽旁流，皇风曲畅。固知轩後，徒游赤水之湄；何必穆王，远宴瑶台之上。复若九月新晴，西风满城。於时嫩菊金色，深泉镜清。浮北阙以光定，写南山而翠横。有日影云影，有凫声雁声。怀碧海以欲垂钓，望金门而思濯缨。或策蹇以长愁，临川自叹；或扬鞭而半醉，绕岸闲行。是日也，樽俎罗星，簪裾比栉。云重阳之赐宴，顾多士以咸秩。上延良辅，如临凤沼之时；旁立群公，异在龙山之日。若夫冬则祁寒裂地，夏则晨景烧空。恨良时之共隔，惜幽致以谁同。孰见其冰连岸白，莲照沙红。蒹葭兮叶叶凝雪，杨柳兮枝枝带风。岂无昆明而在乎畿内，岂无太液而在乎宫中。一则但畜龟龙之瑞，一则犹传战伐之功，曷若轮蹄辐凑，贵贱雷同。有以见西都之盛，又以见上国之雄。愿千年兮万岁，长若此以无穷。
    ○水城赋（以“有言河伯，因作水城”为韵）
    吕公子兮谁与营，鱼为庶兮水为城。虽处至柔之地，还深作固之情。不假人徒，构神功而日就；宁劳版筑，叠素浪以云平。帝始封之於河，爵之为伯。既奄有其涯，遂恢张于基庶。因上善以中抱，若崇墉之外隔。赤鲂掉尾，非经谷利之劳；红鲤暴鳃，似困蒙恬之役。岂不以还兹淼淼，象彼言言。高标贝阙，洞设龙门。於以示神之化，於以昭鳞介之尊。霞影晴临，四面之旌旗火烈；湍声雾急，一楼之鼙鼓雷喧。彼则险阻可依，此则灵长是托。周围而一带斯绕，控引而百川皆作。晓遇撇波之子，稍类登陴。夜闻鼓之音，终疑击柝。莫不外罗辱蛤，中集鼋鼍。荡荡而欲吞江汉，沈沈而自恃山河。似虑交侵，益广容刀之所；如虞劲敌，长流急箭之波。乃与川後为邻，阳侯共守。奚鲛室之能匹，信龙宫而是偶。沙留聚沫，岂粉堞之云无；岸转盘涡，实汤池而自有。况乎左负沧海，前临孟津。乐毅将攻而莫可，鲁连欲下以无因。测彼浅深，岂有不沈之板；司其启闭，谁为坚守之人。伟夫势压重泉，功齐百雉。咽喉苟有於九曲，襟带讵雄乎千里。虽则都於坎，据於水，赖吾唐之圣君，四郊清矣。
    ○多稼如云赋（以“遍野连山，如云委积”为韵）
    暇日闲望，秋田远分。彼盈畴之多稼，乃极目以如云。垦陇亩以青连，乍疑（一作凝）散漫；叠畲而绿合，长带氤氲。岂不以膏泽调均，薰风顺适，致南亩以丰稔，若西郊之重积。芒既抽而散紫，花已飞而带白。几多嘉穗，高低稍类於垂天；无限芳田，远近有同於抱石。旁观夫曼衍平川，绵延大田。接层阜而如从岫出，极低空而若与天连。农夫既惬於望岁，野老咸欣其有年。满原隰以苍苍，遥迷晓雾；被沟塍而，常混晴烟。有地皆匀，无川不遍。何秋成之色可羡，疑暮敛之容斯见。似能扶日，帝尧之日上临；如欲随风，後稷之风旁扇。故得屯阝落心泰，田家景闲。竞秀发於郊之外，同垂阴於疆理之间。生因桀溺之耕，宁由触石；起自樊迟之学，岂肯思山。市高下以鲜若，幂东西而波委。苟含颖以斯在，谅无心而若此。不稂不莠，同玉叶以纷敷；弥阜弥冈，异奇峰之逦迤。是知黍翼翼以相杂，麦而不如。诚匪揠苗之後，犹疑荷锸之初。若昧躬亲，奚百亩以斯盛；将其刈获，获千箱而有馀。且君之宝以谷而为，人之宝惟食是假。观稼盛於五地，若云凝乎四野，若不属此以歌谣，终虑取嗤於樵者。
    ○武关赋（以“海内无事，重关不修”为韵）
    路入商山，中横武关。呀重门之固护，屹峭壁以孱颜。昔在危时，屯千夫而莫守；今当圣日，致辞（一作置）一卒以长闲。观乎地势争雄，山形互对。西连蜀汉之险，北接崤函之塞。锁百二都，绵几千代（一作载）。世乱则厄限区宇，时清乃通同（一作流）外内。想（一作当）其六国连谋，关防日修，则斯地也，□屯貔虎，雪耀戈矛（一误干戈）。张仪出以行诈，怀王入而竟留。纵下客之鸡鸣，将开莫可；任公孙之马白，欲度无由。洎夫（一作及乎）尘起九州，波摇四海，秦鹿失而襟带难保，汉能兴而山河讵（一作遽）改。岂料御冲之所，此日全凭；未知击柝之徒，当时安在？所谓以兵而备之，（一作者）莫之能守；以道而居者，无得而逾。千里之金城汤池，终为汉有；二世之土崩鱼烂，自是秦无。今则要害何虞，隆平已久。虽设险而如在（一云虽设险以犹在）顾戒严而则不。萧条故（一作古）垒，岂臧文之废来；历漠（一作寂寞）空扉，似杨仆之移後。斯盖（一作盖以）文修武偃，国泰时雍。四溟而作堑，廓八极以为墉。遂使鼙鼓无喧，一水之秋（一作寒）声决决；旌旗常卷，千岩之暮色重重。嗟夫（一作乎）！昔谓洪枢，今成隙地。信无外以斯见，实善闭之犹在（一云实善闲之攸至）。儒有经其所，感其事，乃曰：今朝西去，苟（一作岂）无随老氏之人；他日东来（一作还），谁是识终童之吏。
    ●卷七百七十一
    ☆李商隐（一）
    商隐字义山，怀州河内人。少为令狐楚巡官，开成二年登进士第。会昌二年又以书判拔萃。王茂元镇河阳，辟掌书记，为侍御史。久不调，会郑亚廉察桂州，请为观察判官。大中初，亚贬循州，商隐随赴岭表。三年入为京兆尹卢宏正掾曹，又从为掌书记，补太学博士。柳仲郢镇东蜀，辟为节度判官检校工部郎中。大中末卒。
    ○虱赋
    亦气而孕，亦卵而成。晨凫露鹄，不知其生。汝职惟啮，而不善啮。回臭而多，跖香而绝。
    ○蝎赋
    夜风索索，缘隙凭壁。弗声弗鸣，潜此毒螫。厥虎不翅，厥牛不齿。尔兮何功，既角而尾。
    ○为彭阳公兴元请寻医表
    臣某言：臣闻长育之功，允归於天地；疾痛所迫，必告於君亲。是以今月某日，窃献表章，上干旒，备陈旧恙，当此颓龄，乞解藩维，一归京辇。衰羸则甚，战灼犹深，臣某中谢。臣早以庸虚，久尘恩渥，四朝受任，二纪叨荣。华省机警枢，皆惊窃位；专征处守，每愧非才。岂不愿竭蝼蚁之微生，尽桑榆之暮景？靡敢言病，罔或告劳。然事有不可因循，力有不堪勉疆，苟怀情不尽，则事主非忠。且汉上雄藩，褒中重镇，统临至广，控压非轻。以臣昔年，尚忧不理；在臣今日，其何敢安。亦既揣量，岂容缄默。固合即时离镇，随表归朝。伏料睿慈，必从丹款。拜魏阙而获伸积恋，访秦医而冀愈沉疴。乏绝之时，驰驱未晚。臣已决取今月某日，离本道东上。无任祈恩危迫之至。
    ○代彭阳公遗表
    臣某言：臣闻达士格言，以生为逆旅；古者垂训，谓死为归人。苟得其终，何怛于化？臣永惟际会，获遇升平，钟鼎之勋莫彰，风露之姿先尽，虽无逃大数，亦有负清朝。今则举纩陈词，对棺忍死，白日无分，元夜何长。泪兼血垂，目与魂断。臣某中谢。
    臣早缘儒学，得厕人曹，克绍家声，不亏士行。词赋贡名于宗伯，书榭应聘于诸侯。东泛西浮，南登北走，时推倚马，人或荐雄。西掖承荣，得以言之无罪；曲台备位，粗明物有其容。永谓才难，便叨郎选。振衣华省，历履名曹；高步内庭，光扬密命。宪宗皇帝以臣行多馀力，忠绝它肠，进无所因，静以有立，过蒙顾问，深降褒称，乃于同列之中，独许非常之拜。殊恩既浃，当路相排，旅翮未高，孤根已动。河潼为郡，盟津统师。溺以待援，痿而念起。宪宗旁求辅相，即记姓名，果遣急徵，仍加大用。戴君之力虽弱，许国之诚在兹。实有微衷，可裨元化。况初诛背叛，务活疲羸。方伏奏于凤之前，忽庀徒于鸟耘之次。小吏抵罪，邪臣结谋，指之有名，嘿不得诉，空甘罪戾，仰托圣明，粗得生还，几临死所。其後官移督护，四年不谒于承华。任改察廉，一日暂留于分陕。欲举而坠，将安更危。赖敬宗皇帝缵乃丕图，是思求旧，振于洛宅，荣彼夷门。自兹以来，敢虚其遇，周旋五纪镇守，惟切分忧；前後两归阙庭，皆非久次。拙直不同于众，谗毁每集其躬，含意未宣，救过不暇。伏思自长庆厥後，开成之前，凡乐忝迁升，几遭退斥。若非不欺天地，不负君亲，至於几微，寻合颠陨。伏惟皇帝陛下道超覆载，仁极照临，既委盐铁，又分端揆，逮今控压，亦在重镇。陛下之恩，微臣何益；微臣之节，陛下方知。兴言及斯，碎首殊晚。
    然臣从心之年已至，致政之礼宜遵，寻欲拜章，以求归老。伏以诸道节制，频岁更移，其于送迎，例多积累。臣在此虽无一毫侵损，亦无纤介诛求，帑藏甚殷，仓储可羡，特缘行李，忍过秋冬。而江山之气候难常，蒲柳之萧衰易见，自夏则膝胫无力，入冬则肠胃不调，对冠冕而始讶傥来，指墓坟而已知息处。
    今月八日，臣已召男国子博士绪、左补阙、左武卫兵曹参军纶等，示以殁期，遗之理命。使内则雍和私室，外则竭尽公家，兼约其送终，务遵俭约，勿为从容，以致虑居。至十二日夜，有仆夫告臣云：“大星陨地，雅当正室，洞照一庭。”臣即端坐俟时，正辞无挠。臣之年亦极矣，臣之荣亦足矣。以祖以父，皆蒙褒宠，有弟有子，并列班行。全腰领以从前人，归体魄以事先帝。此不自达，诚为甚愚。但以将掩泉扃，不得重辞云陛，更陈尸谏，犹进瞽言，虽叫呼而不能，岂诚明之敢忘。伏惟皇帝陛下春秋鼎盛，华夏镜清，是修教化之初，当复理安之始。然自前年夏秋以来，贬谴者至多，诛﹃者不少。伏望普加鸿造，稍霁皇威。殁者昭雪以□雷，存者沾濡以雨露，使五稼嘉熟，兆人乐康。用臣将尽之苦言，慰臣永蛰之幽魄。臣某云云。
    臣当道兵马，已差监军使窦千乘勾当；其节度留务，差行军司马赵祝；观察留务，差节度判官杜胜讫。有旧规模，无新革易。悉当辑睦，决无喧惊。臣心虽澄定，气已危促，辞多逾切，鸣急更哀，升屋而三号岂来，赴壑而一去无返。忠诚直道，竟埋没于外藩；腐骨枯骸，空归全于故国。回望昭代，无任攀恋永诀之至。谨奉表代辞以闻。臣某诚号诚咽，顿首顿首。
    ○为安平公谢除兖海观察使表
    臣某言：今月某日，中使王士岌至，奉宣恩旨，改授臣某官，并赐臣前件告身一通者。宠命天临，恩光春煦，兢惶无措，蹈失容。臣某中谢。
    臣幸逢昭代，本自诸生，文以饰身，学实为己，宁韫玉而待贾，窃运甓以私劳。春闱再中于明经，天官一升於判第。阶级甚薄，际会则多，芸阁雠书，蓝田作吏。中间因依知己，契阔从军。其後超属宪司，骤登郎署。埋轮而出，高悬八使之威；起草以居，远谢三台之妙。每含香而自叹，常幞被而待行。
    伏惟皇帝陛下钧陶庶汇，亭毒万方，忧心同尧，好谏若禹。东掖垣内，封章何有于日闻；青琐门前，列位徒参于夕拜。摆波涛而鲲鳞才变，望烟霄而鸾翮初高。誓将竭诚，非敢养望。然虚受难处，忝据非安，忽拥隼，竟辞龙阙。犹赖□日未远，关城不遥，虔奉国章，粗免官谤。岂意便升亚相之班秩，复委大藩之廉问。鱼笺帝语，象轴神工，拜受而若捧千钧，伏读而如听九奏。诚虽深于负荷，恋实切于违离。况曲阜遗封，导河旧壤，列九州之数，带五岳之雄，古为诗书俎豆之乡，今兼鱼盐兵革之地。训整合资于武干，抚循宜属于柔良。岂伊孱微，堪此委寄？谨当冰霜励志，金石贯诚，驽马奋十驾之勤，铅刀淬一割之用。即以今月二日，雪泣西拜，星驰东下。帝城思入，虽有类于陈咸；关外耻居，安敢同于杨仆。无任瞻天恋阙之至。谨附中使某奉表陈谢以闻。
    ○为安平公兖州谢上表
    臣某言：臣自承明诏，移镇东藩，望阙而雪涕以辞，戒途而星奔不息。即以今月五日，到任上讫。当时集军州官吏等，宣布皇风，阐扬元造，欢声雷动，喜气云高。臣某中谢。
    臣本由儒业，获厕朝荣，粤自乌台，至于青琐，累更近地，皆奉休期。用尽心以书绅，长忧福过；取知足而铭座，敢傲时来。旋属皇帝陛下垂意关城，推心甸服，俾之防遏，兼使缉绥，横被天波，未移星。岂期非次，忽致殊迁。察俗雄藩，分荣大宪，地滨河济，山奄龟蒙。本孔里周封，有尧祠舜泽。九州之名数甚古，三代之礼乐旧传。退省何人，合安兹地？抚躬而浃背汗下，仰恩而溢眦泪流。况所部骁雄，素兼节制，为於当代，便属文臣。画武聚萤，昔惟久事笔砚；佩带，今宁能执干戈？幸臣前在华州日，虔奉诏条，克宣戎律。检下而羊无九牧，驭黠而犬用左牵。用令去任之时，大有遮留之请。尽三属县，至万馀人，不放即途，皆来卧辙。竟稽朝发，遂致宵奔。请于兹时，亦因前政，冀渐令苏息，长使谧宁。然後远访□亭，高寻日观，备万乘登封之所，设诸侯朝宿之仪。盛礼获窥，微愿斯毕。过此以往，不知所图。无任戴恩陨之至。谨差某官某奉表陈谢以闻。
    ○代安平公华州贺圣躬痊复表
    臣某言：今月某日，得本道进奏院报，以圣躬痊和，右仆射平章事臣涯等奉见圣躬讫，社稷殊祥，生灵大庆。臣忝分朝寄，四奉国恩，无任舞踊跃之至。
    臣闻天普覆也。应运而健若龙行；日至明焉，有时而气如虹贯。伏惟皇帝陛下道超普覆，迹迈至明。思社稷之灵，惟德是辅；念蒸黎之广，以位为忧。求衣未明，观书乙夜。寿域既臻於跻俗，大庭微阙於怡神。是以自北陆送寒，停禹会；及东郊迎气，爰复尧咨。四海方来，百辟咸在，六幽雷动，万寿山呼。
    惟臣独以一麾，载离双阙，犬马之微诚徒切，鸿之旧列难阶，提郡印而通宵九惊，对使符而一食三起。今幸已俗臻殷富，年比顺成。伏惟稍简万岁，以迎百福，托调燮于彼相，责绥抚于列藩，承九庙之降祥，副兆人之允望。臣某不胜慊慊之至。谨差某奉表陈贺以闻。
    ○代安平公遗表
    臣某言：臣闻风叶露华，荣落之姿何定；夏朝冬日，短长之数难移。臣幸属昌期，谬登贵仕，行年五十五，历官二十三。念犬马之常期，死亦非夭；奈君亲之厚施，生以无酬。是以时及含珠，命馀属纩，心犹向阙，手尚封章。抚躬而气息奄然，恋主而方寸乱矣。臣某中谢。
    臣少而羁绁，长乃遭逢。常将直道而行，实以明经入仕。王畿作吏，非州府之职徒劳；侯国从知，愧军旅之事未学。宁宗皇帝谓臣刚决，擢以宪司；穆宗皇帝谓臣才能，登之郎选。忝霜威而无所摧拉，历星纪而有紊次躔。旋属皇帝陛下大明御宇，至道承乾。澄汰之初，臣不居有过；超擢之际，臣独出常伦。高选掖垣，箴规未效。入居琐闼，论驳无闻。自去年秋，来典河关，兼临甸服，惟当静而阜俗，清以绳奸，粗致丰穰，幸逃逋责。岂意陛下谓臣奄有三县，未称其能；谓臣出以一麾，未足为贵。爰降纶，移之藩方，锡以海隅，与之岳镇。将吾君之骁果万计，使得总齐；联吾君之牧伯三人，以居巡属。时虽相羡，臣实深忧，既属圣恩，果遭鬼瞰。况臣素无微恙，未及大年，方思高挂馈鱼，不然官烛，成陛下比屋可封之化，分陛下一夫不获之忧。志愿未伸，大期俄迫。忽至今月十日夜，暴染霍乱，并两肋气注。当时检验方书，煎和药物，百计疗理，一无痊除至十一日辰时，转加困剧，渐不支持。想彼孤魂，已游岱岳；念兹二竖，徒访秦医。对印执符，碎心殒首，人之判此，命也如何！恋深而乏力以言，泣尽而无血可继。臣某诚哀诚恋顿首顿首。
    臣当道三军将士，准前使李文悦例，差监军使元顺通勾当讫。臣与顺通，近同王事，备见公才，假之统临，必能和协。其团练、观察两使事，差都团练巡官卢泾勾当讫。臣亦授之方略，示以规模。伏惟圣明，不致忧轸。臣精神危促，言词失错，行当穷尘埋骨，枯木容身，蝼蚁卜邻，乌鸢食祭。黄河两曲，长安几千。生入旧关，望绝班超之请；力封遗奏，痛深来歙之辞。回望昭代，不胜荒忄眷恋之至。谨差某奉表代辞以闻。
    ○为汝南公华州贺赦表
    臣某言：伏奉正月九日制书，南郊礼毕，改元为某，大赦天下者。奉郊以定天位，新历象以授人时。乾健离明，震动兑悦，行喙息，罔不庆幸。臣某中贺。臣闻昊天而旅上帝者，圣王之重事；覃殊休而发大号者，哲後之宏猷。故必致四圭以达诚，制六器而伸敬，将崇严配，必在元旬。先之以苍璧も牲，重之以云门大吕。然後王犹有阙於荐敬，爽彼告虔。《周官》三代之文，绝而不续；汉氏万灵之位，失而莫寻。岂若皇帝陛下以大道遂群生，以至公临宝祚，上苞元象，下总皇，黜幽陟明，兴废继绝，灵芝甘露，鄙之而不告史官；赤雁白麟，陋之而不编瑞牒。然後因孟月，卜上辛，率于国南，式是岁首。且天以陛下为子，故必飨明诚；人以陛下为天，故必流睿泽。逾千越万，迈五登三。何则？取直言之科，则听舆论者不足算；设宥过之令，则除乡议者未可俦。延赏推恩，用以劝御灾捍患之士；减租退责，将以矜火耕水耨之人。养庶老，颁淖糜暖帛之资；走群望，洁刳牲瘗币之礼。古不睹者复睹，古不闻者复闻。万蛰苏而六幽尽开，五刃藏而九土咸辟。臣当时集军州官吏等丁宁告示讫。况臣尝备论思，获叨侍从。当时仙禁，惭视草以无能；此日泰坛，望给薪而靡及。徘徊甸服，关城。虽有庆于文明，竟无阶于奔走。司马谈阙陪盛礼，没齿难忘；萧望之愿立本朝，驰魂莫及。无任舞结恋之至。
    ○为汝南公以妖星见贺德音表
    臣某言：臣伏奉某月日德音，以妖星谪见，思答天戒者，臣当时集军州官吏丁宁宣示讫。仁深覆载，恩极照临，究祖宗之令图，极皇王之盛事。圆首方足，罔不欣庆。臣某中贺。臣闻覆载莫大於天地，而升降之气或不接；照临莫大于日月，而薄蚀之度或有差。岂惟休咎之微，自是阴阳之事。旋观彗孛，载考策书，虽欲为灾，曷尝胜德！伏惟皇帝陛下荆枝载茂，棣萼重辉。既居正以体元，亦观文而察变。仰观星彩，稍越天常。於是深轸皇情，重回宸眷。省躬之惧，洞感于幽明；及物之恩，毕沾于华夏。戒田游则成汤祝网之意，释冤滞乃大禹泣辜之慈。罢去修营，惜汉氏十家之产；劝课耘耔，复周邦九岁之储。德已厚矣，仁已极矣。然犹避寝自责，撤膳胎忧，以此延休，何休不至？以兹备患，何患能为？足以高步三王，平窥百古。鞭挞守成之主，秕糠中代之君。抑臣又闻之，昔贞观之理也，太宗文皇帝吞蝗而灾息；泰岱之封也，玄宗明皇帝露坐而风雨消。炯戒犹存，神灵未远。陛下永怀贻厥，有切钦承，为其所不为，至其所不至。伫见地泉流醴，天酒凝甘，人知朱草之祥，家识白麟之瑞，又岂芒角足惧，晷度可忧者哉。臣素乏器能，谬当任使。东雍西岳，虽首化于百城；日远天高，但心存于双阙。听金石而惭殊舞兽，无羽翼而恨异冥鸿。惟当虔奉诏条，颁宣德泽，成陛下无偏之道，卑微臣尽瘁之勤。所冀不简书，免拘司败。如其礼乐，非臣所能。无任感恩恋阙，恳悃屏营之至。
    ○为汝南公贺彗星不见表
    臣某言：得本州进奏院状报，今月某日夜，彗星不见，宰臣某等奉表称贺，请御正殿复常膳者。天道甚密，圣心不遐，感极而灾亦为祥，诚至而妖宁胜德。臣某中贺。
    臣闻殷汤以六事责躬，止七年之旱；宋景以一言修德，退三舍之星。历代以来，咎徵常有，苟君能克己，则祸不移人。伏惟皇帝陛下寅奉丕图，恭临大宝。遵符列圣，酌宪前王。昨者天象之间，星文稍异，载深归咎，爰用覃恩。仓箱毕复于九年，罗网并开其三面。去营缮，绝荡心之巧；申冤结，除灭耳之俘。而又正殿不居，大庖尽减；精诚昭达，恳恻敷闻。芒焰遽销，晷度如旧。况蕞尔戎羯，正犯疆场。载思星见之徵，恐是虏亡之兆。伏惟稍宽圣虑，以拥皇休。遵九庙之降祥，副兆人之钦属。
    臣又闻皇王之事天也，虽至理之时，不遗於忧畏；虽至和之气，不忘于将迎。是故神农焦劳，轩帝憔悴，尧既癯瘠，舜亦胼胝。此四主侧身于昔时，陛下用心于今日，千载符契，万方怀柔。臣常忝内朝，今居近甸。拱辰不及，空瞻北极之尊；就日无因，忽觉长安之远。惟知忭蹈，莫可奋飞，况时及初正，礼当元会，华夷毕至，玉帛皆陈，小国行人，外藩下士，皆得入趋凤阙，仰望兽樽。臣独限关河，坐萦符竹，恋既深而词恳，庆已极而涕零。无任感恩贺圣郁恋屏营之至。
    ○为汝南公贺元日御正殿受朝贺表
    臣某言：臣得本州进奏院状报，称元日皇帝陛下御含元殿受朝贺者。上正三辰，下临万国，事虽举旧，命则维新。臣某中贺。
    臣闻圣祖垂训，王者处域中之尊；《公羊》纪时，春者为一岁之始。载稽故实，抑有典章。近岁以来，此礼多阙，或事因惜费，或时属告休。伏惟皇帝陛下道被无垠，政敷有截，全取发生之德，无非合之仁。苍昊降符，黄舆告瑞。石碑既见，文作太平。银瓮旋臻，字成万岁。而又忧勤不辍，刻责方深。精诚旁达于八，恳恻上通于九庙。仙厨撤味，兽馆休畋。遂使化妖宿为寿星，变小饥为饮。庆由圣感，令属神行。爰在新正，式修阙典，彤庭列位，丹陛陈仪。凝旒而天启其门，服衮而日升於观。巽风发越，解泽滂沱。左右贤臣，骏奔多士。国无谀佞，擢灵草而不摇；朝绝奸邪，俨神羊而莫动。礼成而退，物有其容。足以光耀瑶图，丹青玉版，耀前映後，成五登三。
    臣窃访硕儒，远徵旧典。帝尧华封之祝，惟止匹夫；神禹涂山之义，且非元会。犹犹尧有多忧之戒，禹存後至之诛。在和平而尚乖，孰欢呼之可致？岂与兹日，而得同年。臣方守河潼，正分符竹，不获躬承玉帛，首率梯航，况又尝以艺文，叨居禁密，虽远离天上，犹近关西。忭贺空深，就望无所。心驰紫闼，非梦寐而不通；魂绕皇闱，羡归飞而莫及。无任荷恩祝祷恋阙屏营之至。
    ○为京兆公陕州贺南郊赦表
    臣某言：臣伏奉正月九日制书，郊礼毕，改元为某，大赦天下者。既事虞郊，复新尧历，天潢泻润，日观扬辉。普天率土，罔不庆幸。臣某中贺。臣闻君人之孝，莫大於尊祖；王者之敬，孰逾于事天。故必用因高之仪，伸严配之礼，百神攸序，万灵昭苏，乃可覃殊泽，涣大号，礼成而德备，惠敷而庆宏。然而秦尚武功，先祈让之事，故柴燎萧芗未必飨；汉称文物，重神仙之道，故云门太蔟未必和。既不讲于礼官，终致讥于儒者。伏惟皇帝陛下与春生育，并日照临，究三代之质文，酌百王之损益，定午位，卜上辛。洁斋之诚，先扫除而遐达；孝思之志，协气臭以升闻。然後推作解之恩，降惟新之令。设科以招谏诤，宥过以务哀矜。已责既恤于三农，录勋无遗于十代。颁粟帛而养耆老，走牲币而遍山川。举皇王之废官，尽古今之能事。臣当时集军州官吏丁宁告示讫。况臣尝奉恩光，叨居华显。当太史撰日之际，犹立汉庭，及宗伯相仪之时，已辞魏阙。怊怅郡印，徘徊使车，徒深倾藿之诚，实积悬匏之叹。召公邑内，敢思棠树以追踪；尹喜宅中，惟望灵符之复出。臣不胜庆幸踊跃之至。
    ○为濮阳公陈许谢上表
    臣某言：臣伏奉去月八日制书，授臣前件官，臣即以某月日到任上讫。当时集军州官吏僧道耆老等，揄扬王化，宣布睿慈，连营咸鼓于巽风，阖境均沾于兑泽。臣某中谢。
    臣才谢汉飞，义惭燕使，献书求试，学剑邀勋。大舸千艘，早窃楼船之任；胜兵万数，晚兼车骑之名。虽任在启行，而时当柔远，珠崖铜柱，只务廉平，麻垒艾亭，莫能恢复。旋属皇帝陛下荆枝协庆，棣萼传辉，臣得先巾墨车，入拜丹陛，兰台假号，棘署参荣。奉汉後之园陵，获申送往；掌周王之廪庾，方切事居。不谓蘧董戎旃，还持武节。赐国既高于七命，承家又庆重于侯。维波璧田，实联鼎邑，古之近甸，今也雄藩。想像汝南，星聚而先贤未远；经过颖上，水浊而强族皆除。况在昔年，常邻多垒。载瞻军额，深见士心。贵忠孝之两全，则忠可移孝；正文武之二道，则武可辅文。将谋将领之能，必重英豪之选。岂虞拔擢，乃去孱徵。谨当阜俗而必致人和，贞师而不为儿戏。使流庸自占，骁悍知方。任棠水Ε之规，臣当可复；黄霸米盐之政，臣亦不遗。粗勤报效之资，用赎贪叨之责。奉违轩镜，几落尧。比园葵以自倾，昼惟向日；羡海槎之不系，秋则经天。感激而泪血沾衣，兢忧而汗雨浃背。无任感恩恋阙兢惕屏营之至。
    ○为濮阳公陈情表
    臣某言：臣闻事君以忠者，所宜效死；食君之禄者，亦戒妨贤。苟非内慊私诚，外忧官谤，则安肯固辞武节，强委信圭，拒七命赐国之荣，舍万里封侯之策，必知不可，安敢无言！臣某中谢。
    臣因缘代业，遭逢圣时，窃尝有志四方，不扫一室。奉随武之家事，无愧陈辞；纂邓傅之门风，不伤清议。属者每忧不试，深耻因媒。自荐之书，朝投象魏；殊常之泽，暮降芸香。其後契阔星霜，羁离戎旅。从军王粲，徒感所知；草檄陈琳，亦常交辟。吕元膺东周保厘之日，李师道天平畔援之时，潜入其徒，盈于留邸。臣此时尚持白简，犹著青袍。元膺知臣传剑论兵，本于仁信，佩插羽，亦识孤虚，俾以发奸，假之捕盗，幸无容刃，以及焚巢。旋带银章，俄分竹使，隼楚峡，出以分忧，熊轼郧城，忽然通贵。岂意复逾五岭，更授再麾。中间叨相青宫，忝司缇骑，才通闺籍，又处藩条。越井朝台，备经艰险；贪泉浈水，益励平生。是甘马革之言，常惧武皮之诮。及圣造远流南极，许拱北辰，黄犊留官，胡床挂在，如生羽翼，若出婴罗，誓以归彼冗员，处之散地。俄以朝那阙守，昆壤须人，一去阙庭，五罹寒燠，处京畿五百里之地，控蕃寇数十州之多。提鼓烧烽，增埤浚洫。虽国家远追上策，不事交争，然蛇豕难防，犬羊易纵，苟罢严彻警，则负约渝盟。
    臣自受命以来，为日斯久，未尝一日不修战格，未尝一日不数军储。使士有斗心，人无虚额，使之侦候，咸亦闻知。尚未能率厉骁雄，揣摩锋镝，远收麻垒，直取艾亭，成大朝经武之威，毕微臣报主之分。可书竹帛，不辱常。盖以久处炎荒，备薰瘴毒，内摇心力，外耗筋骸。虽马援据鞍，尚能矍铄；而班超揽镜，不觉萧衰。恐无以早就大功，久当重任，自思已熟，求退为宜。伏惟皇帝陛下道冠百王，功高三代，照临若日，覆露如天。况今国不乏人，时称多士，有才略在臣之右，齿发少臣之年，俾代处是邦，递临斯位，以之责效，谁曰不然？俾前达後生，皆无蔽滞，由中及外，得以交相，成陛下适时之方，减微臣固宠之责。臣不胜祈恩恳迫之至。谨差某官奉表以闻。
    ○为濮阳公论皇太子表
    臣某言：今月某日，得本道进奏院状报，今月六日，宰臣郑某等率三省官属入论皇太子事者。褫魄疆场，驰魂辇毂，莫知本末，伏用惊惶。臣某中谢。
    臣闻礼赞元良，《易》标明两，是司匕鬯，以奉宗祧。华夏式瞻，邦家大本。自昔质文或异，步骤虽殊，既立之以贤，则辅之有道，北宫养德，东序承荣，务近正人，用光继体。周则周公为太傅，太公为太师；汉则疏氏二贤，商山四老。内扬孝道，外尽忠规，犹在去彼嫌猜，辨其疑似，不由微细，轻致动摇，乃得守十三代之丕图，延四百年之景祚，著于史册，焕若丹青。
    伏惟皇帝陛下道冠百王，功高三古，事窥化本，谋洞几先。皇太子自正位春坊，传辉望苑，陛下旁延隽，以赞温文。并学探泉源，气压浮竞，嗜鱼不进，求莫从。有王褒之献箴，无卞兰之奏赋。今纵粗乖睿旨，微兼圣心，当以犹属妙龄，未加元服，或携徒御，时纵逸游。乐野夏储，亦常观舞，南皮魏副，屡见飞觞。陛下睿发慈仁，殷勤指教，稍逾规戒，即震威灵。虽伐木析薪，必循其理；而逝梁发笱，亦有可虞。抑臣又闻父之於子也，有严训而无责善，君之於臣也，有掩恶而复录功。故得各务日新，并从夕改。同于道，不伤其慈。傥犯在斯须，便遗天性；过当造次，遽抵国章。则以古以今，孰为令子？在朝在野，谁曰全臣？虚牵复之微言，失不贰之深旨。
    伏惟陛下侔覆育于天地，霁赫怒于雷霆，复许省励宫闱，卑谢师傅，蹈殊休于列圣，慰钦瞩于兆人。臣才则荒凉，志惟朴，因缘代业，蒙被官荣，窃诸侯之土田，领大将之旗鼓。当车折槛，合首他人，沥胆剌心，正当今日。而名非朝籍，务切军机，道阻且修，伫立以泣。龙楼献直，戴逵之词翰莫闻；凤阙拜章，张俨之精诚未泯。干冒宸极，无任陨涕祈恩之至。谨遣某官某奉表陈论以闻。
    ○为尚书濮阳公泾原让加兵部尚书表
    臣某言：今月某日，中使某至，奉宣恩旨，加授臣某官，依前充四镇北庭行军兼泾原等州节度营田观察处置等使，散官勋赐如故，并赐臣官诰一通者。初谓风传，忽从日下，怔忪自失，忭舞不能。臣某中谢。
    臣夙探史册，颇究职官，尚书则虞曰纳言，兵部乃周之司马。是司九法，爰统六师，历代以来，非贤不处。田穰苴之文武，始议超居；张孺子之尊崇，方宜入拜。罕有以兹名器，远假藩维。况臣识愧通人，号非名士。芸香补吏，方同班固之私循；象魏献书，有异东方之自荐。因缘荫第，齿列周行，乃藉时来，不期官达。属者出征海峤，再抚蛮陬，独向一隅，遂逾万里。王邵伯之犊，生则还官；吴隐之之鱼，食宁去骨。粗无悔咎，得及旋归。才望京华，又分旄节。拥戎马于泾上，获田谷于回中。罢讲艨艟，学烧烽燧。四颁尧历，一别汉庭，葱岭犹膻，雪山未复。拔剑而愤，弯弧不平。岂谓皇帝陛下收云中长者之名，录义阳绝域之志，宽乃眷，即议酬劳。借宠于总军，分荣于整武。前叨末塞，後忝转加，纪在彩笺，卷之瑶轴。然臣退思其所，内顾其能，贪天之功，前经攸戒；受爵不让，古人所非。富哉是言，服之无攵。高封大邑，君亲诚用以推恩；铭座循墙，臣心讵忘于揣分。自昔避乎全盛，惧彼高明。度其私诚，岂徒虚饰？直恐任逾其量，事过其涯，则鬼亦害盈，天能概满。因循且尔，颠覆随之。虽在至愚，实知斯义。
    伏惟皇帝陛下温以煦物，敫而烛幽。待乞追还使臣，寝息严命。苟臣重凭庙略，粗振兵威，少能断臂扼吭，下城徇地，此而进律，庸敢自媒。俟陶侃之书勋，方加羽葆；待班超之立绩，始议鼓鼙。使迁擢之有章，亦望位而相称。臣某不胜志愿恳迫之至。谨差押衙某官某驰奉恩告，陈让以闻。
    ○为濮阳公奉慰皇太子薨表
    臣某言：今月某日，得本道进奏院状报，今月某日，以皇太子奄谢东宫，辍今月十三日至来月一日朝参者。前星失色，少海惊波，欷结一人，悲缠万国。臣某诚涕诚咽，顿首顿首。伏以皇太子地当守器，贤可承祧。金马铜羊，早开正位；鸾旌鸡戟，方庆修龄，岂谓属黄离，祸生苍震。宣猷庭内，秋冬之学空存；博望苑中，监抚之仪莫睹。伏惟皇帝陛下悼深伊将，念切瑶山。嗟上宾之不留，惜外阳而无验，青宫掩涕，元圃酸心。臣限守边隅，久违京阙，不获奔走，奉慰阙庭。无任悲咽惶慕之至。
    ○代仆射濮阳公遗表
    臣某言：臣闻蝼蚁知雨，虽通感于玄天；蒲柳望秋，必凋华于厚夜。况臣摄生寡要，将命无方，寒暑顿侵，精神坐竭。灶乏传薪之火，馀焰几何；隙无留影之驹，残光即尽。叩心恋阙，忍死封章，叫白日而不回，望青天而永诀。臣某中谢。
    臣虽忝望族，本实将家。自先臣出总郊圻，遇大国静无师旅，被服元化，翱翔盛时，遂与季弟参元，俱以词场就贡。久而不调，因以上书，自荐求通，干时预试。芸香作吏，始筮仕于德宗；瑞节临戎，复分忧于陛下。虽性分有限，而忠诚不移。固无韩彭为将之能，实慕赵窦散财之义。两逾岭峤，四建牙旗。约己洁身，绝甘分少。良田五顷，虑莫及于子孙；厚禄万锺，惠颇沾于宾客。恭承诏命，以守藩条。而掌事者徒以元和中吕元膺留守东都，李师道潜谋洛邑，托以郡邸，入之甲兵。臣当时为元膺宾僚，值师道窃发，蓝衫不脱，竹简仍持，因为麾兵，虏其元帅。遂以将材相许，戎统见期，颉颃遐途，纂修旧服。光阴荏苒，迁授频仍。昨者分领许昌，兼临河内，当上党阻兵之始，是孽童拒诏之初。臣方将奋励疲驽，指挥精锐，所冀解鞍赤狄，息驾晋城，大攘蜂虿之群，以雪人神之愤。自前月某日後，军声大振，贼势少衰，人一其心，士百其勇。燕颔有相，曾无定远之期；马革裹尸，实负伏波之愿。而精诚靡著，志望见违，援桴之意方坚，就木之期俄及。忽自今月某日，疾生腹脏，弊及筋骸，药剂之攻击愈深，神祗之祷祠无益。固已腾名鬼录，收气人寰，复然无望於死灰，更起难同于仆树。然臣素窥长者，曾慕达人，省知变化之端，粗识死生之理。岂其有贪富贵，敢冀长延？但以未报国恩，未诛贼党，视胄长免，对弓莫弯，思犬马以自悲，悼钟漏之先迫。志有所在，伤如之何！抚节而乏泪可流，伏而无血可略。臣某中谢。
    其行营三军，已举牒差某官某。河阳留务差某官某，怀州留务差某官某讫。并皆授之方略，各有司存。窃计旬日，必无逗挠。臣又伏思任司农大卿之日，授忠武统帅之时，紫殿承恩，彤庭入对，躬瞻尧日，亲沐舜风，获睹陛下神武之姿，获闻陛下忧勤之旨。即北藩小寇，东土微妖，亦何足烦陛下之甲兵，污陛下之？伏愿时推明略，光启睿图。内则收德裕、让夷、绅、铉之嘉谟，外则任彦佐、元逵、宰、沔之威力，廓清华夏，昭荐祖宗。然後瘗玉勒成，镂金垂烈，臣虽百死，复何恨焉。臣精爽已亏，言辞失次。气无复续，蒙以纩而莫胜；口不能言，饭用贝而何益？故国千里，明君万年，永捐覆载之恩，长入幽冥之路。残魂不昧，虽温序之思归；枯骨有知，遇杜回而必亢。回望昭代，哀号不能。无任荒忄攀恋之至，谨奉表代辞以闻。
    ●卷七百七十二
    ☆李商隐（二）
    ○为荥阳公贺老人星见表
    臣某言：臣得本道进奏院状报，司天监李景亮奏，八月六日寅时，老人星见於南极，其色黄明润大者。圣惟合德，神实效祥，必垂有烂之文，以表无疆之祚。臣某中贺。臣闻元象示人，昊穹凝命，曜为经而宿为纬，则有常名；斗挹酒而牛服箱，或标虚号。未若候时而出，有道则彰，居五福之先，在三辰之列。伏惟皇帝陛下昭明《老》契，游泳《庄》寰，式是中秋，呈兹上瑞。况见於午位，又属寅时，仰考元符，乃有深意。自南耀彩，将宏解愠之心；近晓流光，欲助无私之日。皇心载裕，灵鉴孔昭，况居率土之滨，皆庆後天之寿。臣误蒙重寄，实远清光。送元燕於梁间，伤时自切；望白榆於天上，厥路无由。贺圣恋恩，无任蹈舞屏营之至。
    ○为中丞荥阳公赴桂州至湖南敕书慰谕表
    臣某言：今月八日，宣告使某官某至湖南观察府，赍赐臣敕书一通，并慰谕臣所部将吏僧道耆老等。乾文昭锡，兑泽旁流。虽闻讣以衔哀，亦感恩而窃忭。臣某中谢。臣伏闻积庆太後爰初遘疾，皇帝陛下即不视朝。虑切宸襟，时连暑。载想大庭之养，实悬万国之心。乃运属归真，书留具位。陛下又能咨宰辅酌中之请，禀圣贤推远之怀。始率义以致忧，终据经而顺变。获情理兼修之旨，成古今莫易之文。伏读纶言，实荣藩守。伏以时逢积水，行滞长沙。拥皂盖而久留，载青旌而莫济。未获宣传童艾，号召蛮夷。谨具当时宣示所将兵吏及迎候将校讫。唯冀下车已後，食蘖自规。仰凭垂露之文，粗守宣风之职。臣与将吏等无任感恩望阙屏营之至。
    ○为荥阳公至湖南贺听政表
    臣某言：臣得本道进奏院状报，月日，宰臣某等恳悃上言，请从听断。特降优旨，俯赐依从。普天率土，莫不庆幸。臣某中谢。臣闻道唯应变，合变则道昭；礼贵酌情，逾情则礼废。苟非至德，曷取大中？伏惟皇帝陛下孝德兼跻，圣猷允塞，日兄禀义，邱更延恩。始自爽和，遂停庶政，绝臣僚之陛见，奉药膳於宫朝。及真宅言归，寝园将，丧纪既闻於约礼，克奉已布於成规。遵大臣陈义之方，得王者自家之化。臣方叨廉问，犹在道涂，虽清揽辔之心，且阻执圭之觐。湘波附奏，岭峤含诚，敢思巢闼之前荣，实慕金闺之旧籍。无任望阙瞻天结恋屏营之至。
    ○为荥阳公桂州谢上表
    臣某言：臣奉违禁掖，役遐陬，虽悬就日之诚，惧旷宣风之寄。柔辔载扬於永路，轻ザ利济於大川，即以今月九日到任上讫。臣某中谢。臣系承儒训，生属昌期，初挂弁髦，即亲筐箧。嘉树无忘於封殖，青毡不落於寇偷，再擢词科，一登册府。徂迁岁律，浮泛军装，忽票彡华缨，俄列通籍，极望郎於南省，备给事於左曹，中间帖掌台纲，分修国史。旋值孽童拒诏，狂虏乱华，副中宪以急宣，佐维城而遥护，督晋氏迁延之役，绝戎人侦逻之奸。敢伐善以攘俞，固尽诚於养栋。伏惟皇帝陛下武推时夏，文号钦明，方将虔奉紫泥，恭拜青琐。岂意遽分专席，叨赐再麾，首南服以称藩，控西原而遏寇。褰帷廉部，犹恐坠於斯文；横槊令军，实致忧於不武。虽期竭力，终惧败官。况俗杂华夷，地兼县道。文身椎髻，渐尉佗南越之馀；叩鼓鸣钟，传士燮交州之态。网疏则鱼漏，绳急则の惊，欲经纬以合宜，顾韦弦而匪易。伏愿陛下务修俭德，广扇廉风，拾翠采珠，不勤异物，驱犀逐象，用示深仁。始於问俗之时，便获称君之美，臣亦当求规水Ε，取戒脂膏，冀少息於群黎，庶免拘於司败。三梁路阻，九峤山遥。浮江遇楚泽之萍，望国隔番禺之桂。遐思白鸟，镇音於周囿之中；远羡仙，永固本於尧阶之上。无任感恩望阙结恋屏营之至。
    ○为荥阳公贺幽州破奚寇表
    臣某言：臣得本道进奏官某状报，某月日，幽州节度使张仲武奏破奚北部落及诸山奚。除旧奚王匿舍朗所管外，杀戮首领丁壮老幼，并杀戮羊牛焚烧军帐器械等，计二十万，剌史已下面皮一百具，耳二百只，奚车五百乘，羊一万口，牛一千五百头者。天声远叠，庙略遐宣，白虏获于宁台，赤夷浮於燕路。臣某中贺。
    臣窃窥旧史，逖听前朝，有天子忧边，清宵辍寐，将军出塞，白首言归。至乃或胜或奔，一彼一此，竟困塞郊之柝，那停绝漠之烽。犹欲叙烈常，告功祧庙，用其胜，谓曰难能。况幽朔巨都，全燕重地，荐臻奚寇，猾乱华人。田豫之护鲜卑，莫能深入；祭彤之军辽水，惟遣相攻。近岁以来，为患滋甚，走单于侦逻之路，怀驹支漏泄之奸。
    张仲武重感国恩，习知边事，同三师而肄楚，侔五饵以间戎，乘其嚣惰之时，俄得翦除之便。燕犀密挂，冀马潜羁，超距投石者，动过千群，戟手科头者，略逾万计。坎三鼓而河流自却，声六校而屋瓦皆飞。自是惧丧林，兔忙迷穴，无舟掬指，有地僵尸。未惊紫陌之乌，前军已蹙；不唳淮山之鹤，後队仍穷。遂分袁尚之头颅，仍裂蚩尤之肩髀，穹庐落烬，同甲扬灰。山积云屯，大收其车乘；角羸耳湿，尽获其牛羊。柳水载澄，桑河无事，爰施吉语，入解皇威，此皆皇帝陛下功格上元，运膺下武，授兹成算，於彼当仁，震肃九围，欢呼万国。昔艰难云始，胡尘首起於卢龙；今开泰有期，汉将先清於涿鹿。人谋允若，灵贶昭然，固已上庆祖宗，下光编策。录图《洪范》，竞三古之殊尢；玉检金泥，有百神之灵。臣虽当防遏，不介边陲，空增气於懦夫，实叨荣於下将。日围千里，天盖九重。奉一月之捷书，唯知蹈；献万年之寿酒，尚隔班行。念风水於遐藩，寄梦寐於宣室。无任望阙结恋之至。
    ○为荥阳公奉慰积庆太後上谥表
    臣某言：臣得礼部牒，奉六月二日敕，大行积庆太後册上尊号曰贞献皇後者。庆属尧门，谥遵周道。《兔》考义，茧馆流辉。臣某中谢。臣闻刑于寡妻，文王之令德；怨及邱更，汉後之深非。《诗传》所存，褒贬斯在。伏惟皇帝陛下用周典训，涤汉瑕疵，报皇後友爱之仁，如文宗引进之念。积庆太後始蒙敬养，终受崇名。掩沙麓以传祥，轶河洲而抒美。天长地久，式崇清庙之尊彝；万岁千秋，永慰光陵之床帐。天下臣子，不胜感。限以守藩江岭，不获奉慰阙庭，无任惶恐屏营之至。
    ○为令狐博士绪补阙谢宣祭表
    草土臣某言：今月某日，中使某至，奉宣恩旨，致祭臣亡父赠司空臣某者。存没愿终，哀荣礼备，荒迷触地，号叫瞻天。臣某中谢。臣先臣某，生遇昌期，早司国柄，没留懿德，上恻宸襟，特降王人，迂临私第，陈其盏爵，洁之豆登。招遗魂於幽阴，旋归莫睹；视残生於晷刻，报效无期。臣等无任戴恩荒殒之至。谨附中使某奉表陈谢以闻。
    ○为柳州郑郎中谢上表
    臣某言：臣伏奉某月日制书，授臣某官者，即以今月日到任上讫。臣某中谢。臣绪承旧族，师事通儒，万里成功，虽无壮志，九夷不陋，庶慕前踪。二纪蛮陬，三提郡印，唯贞若节，以奉休辰。牙管一双，未尝关虑；竹书兼两，何敢经怀？渭水之阴，敝庐斯托，每还初服，常慊上农。今者又即殊方，复临杂俗，固蒙声教，终远文明。谨当宣举诏书，抚安县道。媒官学舍，毕纳於人伦；畜蛊带牛，尽移於地利。至於因遐弄法，挟远生情，纵漏严科，必贻阴责。山兼象县，江带龙城，抚己天，敢忘元造。举头见日，何处皇居，凭宵梦以衔诚，托归飞而结恳。无任瞻天恋阙之至。
    ○为怀州李中丞谢上表
    臣某言：臣伏奉某月日制书，授臣某官者。天旨下临，星言东骛，即以今月某日到任上讫。臣某中谢。臣闻汉分剌举之条，三河最重；唐制郊圻之数，二宅惟均。况苏公旧田，怀侯故邑，太行会险，德水通津，在申画之时，素为清地。语翕张之势，号曰要区。自河上置军，以幕中分理，地虽密迩，事异躬亲。伏惟神圣文武至仁大孝皇帝陛下神以运机，圣而制变，将镇顽梗，更务恢张。由是开三垒之新规，复数朝之故事。斋坛将节，重加廉郡之雄；皂盖朱︶，各有为州之贵。遥徵三纪，间有两人，陶某以吏理当财，郑某以名家正授。清尘不远，馀烈犹存，颁条之寄，继组为难。若臣者，品以勋升，官由赏达，徒慕益恭之美，以承犹宥之恩，过奖在朝，承乏充使。将圣代怀柔之德，率昆夷畏慕之心，万里以遥，三时而复。副介不离於痼疾，故人免叹於凋零。敢矜跋涉之劳，自被生成之赐。岂谓皇帝陛下谓能专对，遽委牧人，仍其柏署之雄，赐以竹符之重。遂使霍氏固辞之第，早建双旌；于公必大之门，更屯五马。贤无所象，分可自量，入祖庙而惊，瞻父堂而益惧。况潞潜逆孽，许出全师，系此州兵，横制贼境，兼声势之任，有资扉之颁。谨当懋举诏书，听求人瘼。思理行之第一，诚愧昔贤；奉忠孝於在三，亦惟先训。苟愆素誓，则有神明，伏远□天，已逾旬朔。献封人富寿之祝，未卜其时；悬子牟江海之思，莫知其极。无任感恩攀恋阙庭之至。
    ○为河南卢尹贺上尊号表
    臣某言：臣得本道进奏院状，知宰臣某等奉上尊号，以光洪休，耀列圣之睿图，表三宫之义训。凡在生物，孰不欢心。臣某中贺。
    臣闻善言天者，必推功於广覆，善言日者，必咏德於大明。然後物仰元穹，人知景曜。皇王拟象，今古同规。伏惟仁圣文武章天成功神德明道大孝皇帝陛下体天垂荫，法日流辉，宏上德以缵戎，启下武而膺运。顷从临御，旋致治平，雨块风条，时推顺适，苗螟叶，坐致销亡。是以银瓮石碑，非烟浪井，神而告瑞，史不绝书。且獯鬻为灾，周、秦乏策。金行火运，不绝於侵陵。瀚海阴山，几渝於约誓。而敢乘衰运，来犯昌朝。陛下乃赫以天威，授之宏略，一伐而单于仅免，三鼓而贵主来还，灭大邦之仇雠，摅累圣之忿愤。及晋阳逐帅，代马新羁，陛下又浚发宸襟，委诸庙画。浃辰而前军就路，逾月而元恶膏パ，静丰沛之遗疆，举陶唐之故俗。蕞尔潞子，复生孽童，脱冀恩，上柩拒诏，据九折之险，有五州之人，薮泽逋逃，粪土租税。陛下又远扬神断，深诏徂征，合镇魏之强藩，出韩彭之锐将，夷其巢窟，去彼根株，清明皇之旧宫，复金桥之故地。曾非旷岁，集此丕功。固已至化潜融，事光于玉版；元机独运，溢于瑶编。
    况又志切希夷，道存冲漠。慕遗踪于姑射，载动尧心；思顺请于崆峒，欲劳轩拜。远扬圣祖，载伫神孙，俾异法皆祛，多门就掩。麟殿正元元之座，凤书招黄老之徒。将以休有万龄，临兹兆众，使咸践寿昌之域，俱游富庶之乡。巍乎焕乎！盛矣美矣！故得人协欲，华夏均怀，愿加尊显之称，以报财成之美。宰臣等果能陈大义，允建鸿名，伊尹暨汤，咸有一德，咎繇谟禹，克缵九功，述尽善於王猷，标具美於帝。南山称寿，北辰降光，永终无极之年，长奉上清之号。臣幸丁昌运，方守洛京，空深恋阙之诚，不在称觞之列。举头见日，虽悲千里之遥；侧管窥天，且庆百年之幸。无任徘徊望阙蹈舞踊跃之至。
  </div>
  <div class="pagination">
   <a href="全唐文_page459.html">
    上一页
   </a>
   <span>
    ...
   </span>
   <a href="全唐文_page455.html">
    455
   </a>
   <a href="全唐文_page456.html">
    456
   </a>
   <a href="全唐文_page457.html">
    457
   </a>
   <a href="全唐文_page458.html">
    458
   </a>
   <a href="全唐文_page459.html">
    459
   </a>
   <span class="current-page">
    460
   </span>
   <a href="全唐文_page461.html">
    461
   </a>
   <a href="全唐文_page462.html">
    462
   </a>
   <a href="全唐文_page463.html">
    463
   </a>
   <a href="全唐文_page464.html">
    464
   </a>
   <a href="全唐文_page465.html">
    465
   </a>
   <span>
    ...
   </span>
   <a href="全唐文_page461.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
