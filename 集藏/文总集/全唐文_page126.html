<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 126 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 126 页/共 603 页
  </h1>
  <div class="content">
   惟宗惟祖，有典有则。大魏将军，隆周柱国。於穆显考，其仪不忒。礼乐宣风，闺门表德。（其二）
    五才锺秀，百福与贤，蜀都曾子，汉代颜渊。公之广学，其积如山；公之大辩，其流如川。（其三）
    亲则成阝霍，地居周郑。人物会同，歌谣鼎盛。设官分职，天子有命。束登朝，参卿军政。（其四）
    江汉之流，河汾之都。礼优悬榻，任重前枢。六玺为贵，皇天降符；九州为广，益地开图。（其五）
    平阳守土，下部风俗，秦晋闾阎，山河轨躅。缇油之化，海沂之曲。始听鸡晨，行复骥足。（其六）
    龟长筮短，吉往凶来。宾朋永诀，徒御相哀。华馆无象，元堂不开。青龙水曲，白马车回。（其七）
    漠漠古墓，槭槭寒桐，郭门之路，平林之东。天光少日，地气多风。凡生物而必死，唯君令始而善终。（其八）
    ○唐恒州刺史建昌公王公神道碑
    王氏之先烈，代为佐命。秦之霸也，则王离灭楚国而三将连衡；汉之兴也，则王陵诛项籍而五侯同拜。南阳克定，应图识而作司空；西晋聿兴，合歌谣而济天下。昔者伊尹、伊陟，但保於商朝；太公、桓公，唯夹辅於周室。萧何之後，居食禄而无闻；邓禹之孙，在当涂而不嗣。未有夏殷三统，金木五迁；册命重光，轩裳代袭。则我琅琊之郡，有冠盖之时乎？建昌之县，有公侯之子乎？
    公讳义童，字元稚，其先琅琊临沂人也。永嘉之末，徙於江外。皇运之始，迁於五陵，今为雍州万年人也。祖僧兴，齐会稽令，梁安郡守南安县开国侯，禄位千石，符五等。营室回於羽仪，山河入於盟誓。父方余，梁正ト主簿伏波将军梁安郡守，隋上仪同三司。以惠和之性，有文武之才。伏波将军，从征等於马援；仪同三司，开府均於邓骘。
    家馀积庆，郡不乏贤。代临本州，则元宾之父喜形於色；继为本守，则张翕之子迎者如□。自齐国逊位於梁庭，及隋人内禅於皇室，夏禹之鼎，宝命集於周朝；御龙之家，世禄归於范氏。公台阶茂绪，昴宿精灵。五百岁之贤才，一千年之王佐。忠规武节，学府词林。元方闺门，敬其有德；少游乡里，称其善人。实惟清庙之器。是曰皇家之宝。韵谐金石，奏虞庭之八音；德合璋，列涂山之万国。黄河一曲之水，莫测其源；赤城千丈之岩，未阶其峻。群童忽聚，缀帛而引幡旗；父老相呼，授履而传兵法。隋授左勋卫率，非其好也。
    河东离析，海内风尘，天子溺於胶船，诸侯问於金鼎能。能扶天下之危者，必据天下之安；能除天下之忧者，必享天下之乐。我高祖神尧皇帝就之如日，望之如□，发三河之雷电，平四海之历象。武王之仗黄钺，一月临於孟津；高帝之执朱旗，五星聚於东井。公瞻乌於屋，射隼於墉。陈平则间行而去楚，郦生则长揖而归汉。奉符系组，观轵道之降王；偃武修文，见山阳之散马。初拜车骑将军，稍迁右屯卫将军，录有功也。
    考於周典，崇德报功；稽於春秋，策勋命爵。车骑万队，备凉土之羌戎；卫军千兵，掌京师之屯禁。於时天下初定，边方未辑。二十八舍，尚有吴越之妖氛；一十三州，犹积东南之杀气。武德四年，诏公为江南道招慰使。鼓琴而送，受命而行，乘使者之车，掌行人之旌节。陆贾至於南海，先责尉佗；隋河入於九江，即徵黥布。诏除泉州都督，封建昌县男，食邑三百户。斗牛星象，舜禹精灵，境接东瓯，地邻南越。言其宝利，则玳瑁、珠玑；叙其风俗，则丹鸡、白犬。公门容驷马，位列三刀。防薏苡之讥嫌，绝简书之流谤。岂直广州清节，酌贪泉於石门；合浦神君，返明珠於涨海。贞观三年，诏迁散骑常侍，行果州刺史。
    授期天帝，肇迹人皇。南充国之旧都，西宕渠之古邑。冈峦纷纠，天彭双辟而作门；珠贝浮沈，巴水三回而成字。公入参师友，出居方伯，金蝉左貂，朱旗曲盖。才临蜀郡，即闻来暮之歌；初践益州，已听中和之乐。七年，诏迁银青光禄大夫，行恒州刺史。
    西街毕昴，北岳恒山，天开太乙之宫，地列并州之镇。境分灵寿，魏将乐羊之所封；邑对行唐，赵王惠文之所筑。公政成期月，风行万里。邓晨一郡，汉帝称为主人；李广数年，匈奴号为飞将。行尝计日，郭不负於童儿；郡异中平，王观无私於任子。既导德而齐礼，亦胜残而去杀。三禾在殿，将拜郑宏；两雁随车，坐悲虞国。享年若干，以十五年冬十一月二十五日，薨於洛阳之清化里。
    公家传将相，世有忠贞。属离乱之宏多，值风雷之草昧。河宗两日，负鼎而谒成汤；渭水七年，垂钓而逢西伯。将军再命，刺史三迁。种栾巴，牧人之良翰；庞参虞诩，将帅之宏规。立事於当年，扬名於後代。兄国，谷州刺史。弟国稀，仁州刺史。荆枝擢秀，棣萼生辉。何止平舆之二龙？是为贾家之三虎。唐虞之际，四岳分居；赵魏之间，八男为郡。公虽勋参缔构，位总班条，金友玉昆，良田广宅，而能吐食下士，倒屣迎宾，无笑客之美人，有拜宾之童隶。策名委贽，善始令终。生当封侯，克成丈夫之志；死而可作，无忘事君之道。越十六年二月二日，葬於伊阙县之万安山，诏赠杂物百段，给议仗往还，礼也。亭连长乐，城枕高都。守阙塞者汝宽，适伊川者辛有。北瞻洛，尚想元凯之坟；东望邢山，依然国侨之墓。
    夫人阳翟县君河南褚氏，即太常卿阳翟康侯亮之女，中书令河南郡公遂良之妹也。宋公子之流派，褚先生之苗裔。宏夫人之礼，传淑女之诗。有文在手，归於鲁国；有凤和鸣，适於陈氏。邑之石，县以封邱。夫尊於朝，妻贵於室。仙人暂别，初悲寡鹤之声；宝剑才分，终合双龙之气。以某年月日，薨於某所，越某年月日，於建昌公之旧兆。
    长子师本，太穆神皇后挽郎，袭建昌公，历韩王府祭酒岐州司士参军定州安喜县令。誉闻州里，学富邱山。以卿子而为郎，以象贤而开国。朝游楚泽，暮宿燕宫。东临石柱，雍为积高之地；右会长星，唐是中山之邑。出游邻国，不以陪臣见轻；上谒邦君，不以属官相待。洛阳朝觐，适见双凫；东都墓田，行悲驷马。以年月日，终於某所。越某年月日，即陪葬於先兆。
    次子师表，左千牛备身，迁尚辇直长，历许州临颍、博州堂邑、沧州乐陵、绵州万安、果州西充五县令，能传祖业，克嗣家声。有言偃之文章，兼仲由之政事。晨陪紫极，绕钩陈之六星；旦奉黄麾，屯玉车之千乘，至若繁昌土宇，魏文帝之单坛堂邑提封，汉陈婴之侯国。河分九道，渤海东临。江派五津，昆仑北指。莫不爱人以礼，为政以德。锺离意之禁暴，不用尺刀；公孙述之有神，能持五县。次子师元，州都督府嘉徵县丞。次子师楚，夔州都督府□安县令。芝兰有秀，羔雁成行。滇北数十尹，莫大邛都之县；邑东七百里，唯有巫山之峡。言其县职，夔龙入於阙门；叙其邑人，鸾鸟翔於学舍。咸能生尽其孝，丧尽其哀。积粟万锺，思负为而何得？榱题三尺，泣吾亲而不见。卜其宅兆，麟凤匝其冈峦。陈其簋，春秋变其霜露。思传旧德，式建丰碑。戴安道作颂於郑元，蔡伯喈披文於郭泰。魏武皇读而称妙，非所望焉；夏侯湛见而陋之，固其宜也。铭曰：
    厥初兮后稷，导生人兮知稼穑。降及兮文王，精翼日兮衣青光。平东迁兮郏辱阝，晋上宾兮帝乡。秦三将兮继代，汉五侯兮克昌。比狼山兮峻极，等淮水兮灵长。惟祖考兮鼎盛，佩金璋兮叠映。彼山川兮降灵，生玉树兮青青。成张良兮昴宿，乘傅说兮箕星。出忠兮入孝，武纬兮文经。陈嘉谟兮制千里，ゼ藻思兮天庭。有隋兮丧乱，土崩兮瓦散。皇运兮权舆，人神兮攸赞。值笙镛兮变响，属天地兮贞观；河两日兮事殷，井五星兮归汉。带长剑兮煜，拥幡旌兮照烂，周命兮惟新，□雷兮尚屯。控东南兮荒景，负江海兮未宾。陈礼乐兮命使，动车兮辚辚。用蛇符兮泽国，颁虎节兮山人，专一方兮革面，重九译兮称臣。天垂兮星纪，地连兮交趾。山草树兮潜移，蜃楼台兮郁起。迁合浦兮太守，为广州兮刺史。归涨海兮明珠，饮石门兮贪水。侃冲天兮八翼，代出身兮万里。全蜀兮奥区，枕邛笮兮倚巴渝，有灵台兮古迹，有充国兮旧都。丰貂兮左珥，介士兮前驱。三刀兮持节，昌两日兮剖符。降鸣鸠兮大夏，骋神马兮长衢；毕昴兮分野，兰堂兮四下。汉皇帝兮国都，耿将军兮坛社。若恒山兮诏邓，犹朔方兮命贾。李北平兮汉飞，郭并州兮竹马。瞻泰阶兮坐蹑，惜天年兮不假。伊大姓兮颍川，有美人兮婵媛。桂生兮因地，女嫁兮因天。见乘龙兮奕奕，睹飞凤兮翩翩。知蘧瑗兮有礼，笑虞邱兮未贤。始衔悲兮昼器，终共尽兮千年。卜龟谋兮习吉，陈旨酒兮嘉栗。车徒俨兮在门，旌旆纷兮竟术。循洛桥兮南渡，从国门兮右出，树萧萧兮有风，□惨惨兮无日。指邱陵兮一闭，与天地兮相比毕。悲孝子兮纯深，孰忧思兮可任？诉高天兮泣血，厚地兮崩心。树碑兮神道，无愧兮词林。历阳之都兮水没，圆峤之海兮山沈。俾外孙兮幼妇，生白玉兮黄金。
    ○泸川都督王湛神道碑
    惟汉高祖应天顺人，祭蚩尤於沛庭，斩大蛇於丰泽，则丰沛之豪杰乘於□矣。惟汉光武龙飞凤翔，举新市之八千，破王寻之百万则南阳之佐命动於天矣。我高祖神尧皇帝以唐侯而建国，从晋阳以起兵，协和万邦，光宅天下，则太原之衣冠有大勋矣。
    公讳湛，字怀元，太原晋阳人也。十一代祖卓，晋给事中。母常山公主，河东有汤沐邑，因家焉，葬於长寿县，故乡有太原之号。皇业伊始，公以中涓从事赐田杜间，今为雍州人也。昔武王定於下人，太子宾於上帝，基丰镐而开国，籍神仙以命氏。霸则司徒所让位，天子所不臣；昶则孝弟於闺门，务学於师友。岂直横江斩将，南登建业之台；玉食金沟，北徙邙山之宅？自兹厥後，数百年间，国移三统，周人共推其代禄；家徙五陵，汉朝不易其冠冕。曾祖迈，後魏中书侍郎彭城王府司马，周春官大夫都督晋阳侯。祖亮，本州主簿司水上士，隋赠信州刺史，太名革於东魏，天命集於西周，宗伯所以辨其仪，林衡所以平其守。父绰，秦孝王府掾仁寿宫监离石郡通守晋阳侯，皇朝石州刺史，逆贼刘武周攻陷郡城，因而遇害，赠代州总管，谥曰烈侯，礼也。
    天造草昧，王业艰难。周师才至於太原，胡兵遂入於离石。负户而汲，不能定西戎之祸；析骸而爨，不能解南楚之围。仁者杀身以成名，君子有死而无贰。公承圣贤之末代，属丧乱之宏多。天子乘舆，方靖秣陵之气；诸侯斧钺，莫救骊山之烽。国有命而何言？邦无道而斯隐。大业之季，本州察孝廉，非其好也。高祖乃操斗极，拜图书，再驾临於孟津，五星合於东井。公解衣而济，策杖而行。郦食其之长者，逢汉祖而长揖；袁曜卿之茂才，见曹公而不拜。从平霍邑，授紫金光禄大夫，入长安，加左光禄大夫，历丞相相国二府典签参军事。高祖受禅，擢为通事舍人通直散骑侍郎，封金水县侯，食邑七百户。稍迁虞部郎中，丁烈侯艰去职，寻起为陇西别驾商二州刺史。定其封邑，誓以河山。萧相立功於万代，留侯决策於千里。愿持一郡，洛阳之任耿纯；兼摄八州，江都之拜陶侃。龙朔三年，迁使持节东督泸荣溱珍四州诸军事泸州刺史上柱国，荆州大都督府司马冀州刺史。江阳县地，泸水提封。参伐下而为益州，岐山上而为井络。尺兵再戢，黄昌两日之歌；水斯来，景伯三年之化。功成露冕，岁及悬车。叹疏广之知足，慕祁奚之请老。乾封二年，上书乞骸骨，诏公禄赐同京官，仍朝朔望。天子历吉日，协灵辰，郊上元，祀清庙。诏公行太尉事，国之大事，摄在有司。苍璧黄琮，六玉以昭天地；路鼓阴竹，九变而祠祖考。名遂身退，居常待终。山川则群望并走，星象则中台夜坼。春秋九十有三，以咸亨三年七月十七日，薨於京师永崇里，谥曰敏。丧事官给，赐物三百段，米粟三百石，葬日车服往还，有司监护。
    公幼锺偏罚，毁瘠过人。八岁读诗“至无母何恃？”废书恸哭，呕血数升。逮事继亲，孝闻州党，恩深母子。比王元之事亲，梦感夫妻；等衡卿之至孝，年才一纪。有若成人，吏部薛公，见而称叹。
    颍川之司马德操，早知刘е；谯国之夏侯泰初，深叹乐毅。兵次霍邑，力战有功。高祖嘉之，赐良马一匹。进围京城，为伏弩所中，高祖临视，赐物三百段。流血及屦，未绝鼓音。左轮朱殷，岂敢言病？武德之始，奉使岭南，冯盎等稽首称臣，献琛奉贽。舍人薛卓，遇害北庭，诏公责问，单于谢罪，赐黄金五十斤，杂彩二百段。南逾涨海，北渡阴山。大中大夫去尉佗之黄屋，高车使者作匈奴之铁券，离石之难也。枕干而寝，见星而行，号泣不绝声者千里，水浆不入口者数日。同武陵之任袭，入扌诸羌；异河内之张武，空持遗剑。吴远由其得铭，王裒以之攀柏。冀州境内，旧多淫祀，褰帷按部，申明法禁。诏书迁秩，百姓攀车，立庙生祠，树碑颂德。亦犹栾巴典郡，山鬼潜移；张禹牧州，江涛不起。公出身六十载，遗爱二十州。遂罢方岳之官，仍居上台之位。
    始於拨乱，伊尹之辅成汤；终於太平，轩辕之得风后。然後拂衣高蹈，躬览载籍，著《遗诫》十八章，盛行於代，法文王《周易》之变，象尼父《孝经》之篇，穷性命之理，尽天人之际。庄周著论，生也若浮；史佚立言，殁而不朽。越文明元年二月十七日，陪葬於献陵，礼也。
    长子朝散大夫行扶风令遐观等，生刍一束，泣血三年。不逾圣人之礼，能行大夫之孝。京兆载开其新阡，昆吾用昭其旧德。百年宫室，宛在章台之东；五校军营，依然茂陵之下。其铭曰：
    昔在汤武，阿衡、尚父；下及高光，萧何、邓禹。皇天眷命，赫矣高祖。惟岳降神，克生元辅。攻城野战，张飞、关羽；奇策密谋，荀、贾诩。始陪营卫，仍参幕府。旌节龙沙，轩旗象浦。出临方岳，入调风雨。其生也荣，池台钟鼓；其死也哀，陈兵复土。孝乎惟孝，无父何怙？刊石勒铭，永传终古。
    ○後周青州刺史齐贞公宇文公神道碑
    惟黄帝大电之精，以太清而张乐；惟高辛招摇之象，以人事而纪官。於是乎生我司徒，敬敷五教，翼赞虞帝而感熙庶绩。惟殷汤受天明命，以统九有之师；惟微子崇德象贤，以为万邦之式。於是乎生我丞相，约法三章，光辅汉室而威加四海。自齐宣皇帝商周之日，号西伯以称臣；太祖高皇帝尧舜之朝，避南河而革故。司空临川献王懿亲明德，论道经邦；中庶子平乐侯开国承家，丹书白马。於是乎生我齐贞公，惟魏之宝，惟周之翰。开上帝而格天地，变阴阳而平水土。详求典载，历选台衡。或大泽而康帝图，或高邱而济王业。诸侯五百，伊尹出於庖厨；甲士三千，太公起於屠钓。未有上从轩后，下及全齐。圣主明君，三居域中之大；帝师王佐，累极人臣之重。古所谓殁而不朽者，抑斯之谓欤？
    公讳彪，字明俊，兰陵人也。即宣帝之元孙，高帝之曾孙，临川王之孙，平乐侯之子。禀神河岳，藉庆王侯。攀两曜之末光，乘五行之秀气。温厚廉让，当时以为达人；宣慈惠和，天下谓之才子。属三方鼎立，九土星分。禄去公朝，失诸侯之盟会；政由梁国，建天子之旌旗。士女同叹於商墟，鬼神共谋於曹社。公杜门屏迹，心不自安，与门生故吏数百人归於後魏。宣武皇帝以客礼待之，诏除给事中，假龙骧将军，正光五年兼彭城府长史。假节则将军比於王，优礼则长史兼於杜袭。龙骧可畏，晋后任之於渡江；骐骥不乘，魏氏托之於留府。六年除通直郎散骑常侍中书侍郎，永安三年帝北巡，迁抚军将军银青光禄大夫散骑常侍。
    散骑通直，起於天兴之元；中书侍郎，始自黄初之代。宣威抚军之号，仆射光禄之名，奇才总於文武，重任归於将相。徐方叛逆，以公为行军长史兼统别部，仍加鼓节。彭城宋邑，海岳徐州，峄阳孤桐，羽畎夏翟，昔称都会，今实边陲。鲁伯禽始得专征，周穆王遂行天讨。公手执旗鼓，坐谋帷幄，以陶侃部分之明，当阮孚戎旅之重。有如荀羡，独负逸群之才；不学江，空有连鸡之喻。徐州平，迁黄门侍郎扬州大中正。
    黄扉蔼蔼，青琐沈沈，有若张公之万户千门；博观图籍，太湖为浸，会稽为山，有若荀最之十郡一州。诠藻人物，累迁大司农，秦称内史，汉曰司农。管夷吾陈不涸之名，耿寿昌立常平之议。时播百谷，后稷让於《虞书》；阜成兆民，列卿拜於周典。普泰元年迁车骑将军，加右光禄大夫，永熙二年出为颍川太守。地称汝颍，俗尚申韩，有郑伯之别都，有周公之朝邑。教之德化，无囚历於八年；会於贤能，旁润逾於九里。
    於时齐武王居中作相，实有迁鼎之谋；周太祖在外持兵，深怀事君之道。昭公失位，由季氏之执权；襄王出居，成晋文之霸业。三年秋八月武帝幸长安，以义兵从顺。大统元年授开府仪同三司，封灵璧县开国子，邑三百户。金堤石印，清济浊河，爰赐土田，以为藩屏。汉之宰相，始开封邑；周之列侯，实兼卿士。二年拜车骑大将军，九年迁五兵尚书，十年迁中书监，领骠骑大将军，加开府仪同三司，进爵为公，增邑一千户。天子有诏，不入军门；匈奴未灭，不营私第。蔡谟冕服，十六年迁侍中骠骑大将军，以下并如故。昔惟常伯，今则侍中，切问近对，拾遗补阙。冕旒无象，先问顾和；玉佩不存，即徵王粲。废帝後二年公不贺，出为使持节华州刺史，侍中并如故。桃林国邑，大荔城隍。三秦六辅之奥区，五岳四渎之襟带。倪宽之为内史，唯事溉田；薛宣之守冯翊，但知拱默。寻加特进，馀如故。
    官品第一，朝廷所敬。辟吏如五府之间，班列在三公之後。唐虞之继文德也，稷契谟明於两朝；魏晋之顺大名也，裴王建功於二代。周武成三年进封青州齐郡公，邑二千户，赐号东岳先生。诏曰：“尧有四岳，朕惟公一人。赐杂彩二千段，甲第一区，雍州良田百顷。”其优礼如此。尧命羲仲，星鸟夷之官；周赐姜牙，穆陵无棣之境。三王不袭，同盟固於泰山；百代相因，旧国传於负海。惟保定四年，公薨於长安私第。天子罢朝，群臣赴吊，丧用官给。呜呼哀哉！五年赠少保使持节扬光桂三州诸军事扬州刺史，谥曰贞公，礼也。
    公少丁外艰，州党称其孝。齐武皇帝见而叹曰：“可谓吾家曾闵。”外祖太尉公王俭谓其子侍中骞曰：“成汝宅相者，在此孙乎？”公之北归也，後魏宣武帝敕曰：“昔微子去殷，项伯归汉，卿又得之认今。”公涕泣横流，跪而对曰：“臣家国不造，鼎祚沦亡，进不能匡正，退不能死节。今复托身有道，何敢比德古人？”帝益重之。及周太祖作相西朝，王侯之下，皆望尘而拜。公与之抗礼，太祖尤相敬待，屡有谘询。尝曰：“国家之子房也。”公体淳和之至性，负廊庙之大才。孝通神明，忠定社稷。马伏波来游二帝，晏平仲能事百君。在魏则贾诩、荀攸，在周则太颠闳夭。惟司徒克慎厥始，惟丞相克和厥中，惟公载德，克成厥终。三后同其政道，子孙训其成式，辉光助於日月，积德广於宇宙。以某年月日葬於少陵原，国迁三代，年移十纪。杜当阳之碑石，沈汉水而无闻；仲山甫之鼎铭，入匈奴而不出。
    曾孙皇朝右金吾将军同州刺史得照，宏才大节，玉振金声。入当天子之右军，出临帝京之左辅。承积善之馀庆，袭大宗之不迁。愿述家风，思传祖德。是用勒铭刻石，相质披文。载於景钟，大夫称伐之义；书於太常，诸侯计功之道。追题瓦屑，郑康成北海之门；重刻碑阴，张平子南阳之墓。其词曰：
    黄帝摄政，勤劳耳目。居於轩辕，战於涿鹿。咸阳黜夏，登坛受福。表正万邦，缵禹旧服。（其一）
    逮乎微子，周之国宾；降及萧叔，宋之懿亲。高祖丞相，王迹是因。宣皇御史，社稷之臣。（其二）
    太阴所立，皇齐诞圣。既创元基，仍集大命。谋孙翼子，重熙累盛。天禄永终，南风不竞。（其三）
    惟公载诞，克嗣家声。千丈多节，三年一鸣。待时而动，以族而行。才归晋国，璧入秦庭。（其四）
    符坚拜首，降天之使；陶豫策名，勤王之事。任隆起草，荣高近侍。赫赫禁门，雍容貂珥。（其五）
    日暮青琐，夕郎之职。法驾毕陈，黄门次直。帝王之盛，诚在农殖。如京如坻，我黍我稷。（其六）
    吴王旧国，采山铸钱。公为中正，佩以韦弦。夏禹遗迹，今来颍川。公为太守，示以蒲鞭。（其七）
    齐称东帝，周称西伯。诸侯谋王，天子下席。公之忠义，如彼松柏。（其八）
    发自新邑，归於陆海。魏德虽衰，天命未改；功成晋郑，为而不宰。宠茂山河，於是乎在。（其九）
    亚夫真将，去病元勋，持兵对揖；绝漠行军。尚书武库，抑有前闻；侍中重席，曾何足云？（其十）
    当涂逊位，有周经野。二国唐虞，两朝裴贾。出守冯翊，人无讼者。受封於齐，实匡天下。（其十一）
    晨占赤乌，夜辨黄熊。曾参易箦，期於令终；子囊城郢，没有遗忠。明君辍祭，群臣会同。（其十二）
    黄屋左纛，轻车介士。朝发桐乡，暮归蒿里。积善馀庆，由来尚矣。公侯子孙，必复其始。（其十三）
    ●卷一百九十四
    ☆杨炯（五）
    ○唐赠荆州刺史成公神道碑
    成氏之先，有周之後。姬文受命，三十八王；成阝伯象贤，二十一代。汉之少府，国家维城；晋之广杨，王室藩屏。公讳知礼，其先上谷人也。子孙避地徙於某。曾祖休宁，後魏汾州刺史，齐特进左右卫大将军，宇文朝江州刺史，隋成阳郡公，谥曰武。勋格皇天，泽充区域，该备宠荣，兼包命赐。祖少遐，北齐民曹郎中，宇文朝地官上士，袭成阳公，建国之属，以训五品，以亲百姓。父绰，隋金紫光禄大夫，唐深州刺史上柱国。
    天子大夫，金章紫绶；天王使者，皂盖朱轮。公诞保灵和，受兹介福，讲之以学，合之以和。纯粹以积其中，文明以宣其外。出於口者，必是先王之言；萌於心者，莫非君子之德。戒慎乎其所不睹，恐惧乎其所不闻。时止时行，左宫右徵。在朝济济，在家雍雍。服宏业，克丕堂构。袭成阳公，历箕州平城洛州邯郸二县令。武乡里，榆社是封。公宰平城，日宣三德，悲歌相聚，ㄚ服成群；公宰邯郸，雷震百里，仪刑嘉诲，范乎人伦。令问广誉，塞乎天壤。将蹈九列，平三阶，岂意太和交薄，而天道难谌；降年不永，春秋若干？以某年月日，终於某所。
    夫人宜城县主，圣神皇帝之堂姊，王姬外馆之长女。夫人道峻於闺房，名辉於邦国。我大周叙洪范，作武成，大赍而万姓悦，垂拱而天下理。法号惟旧，制赠荆州刺史。生则唐尧不用，没则周武追封。为龙为光，有始有卒。立名於後，以显其亲；反葬於周，不忘其本。以某年月日，归葬於某原。碣石恒山，燕南赵北；礼仪光被，宗族相临。大夫吊桓子之丧，天子归惠公之。蘧瑗之葬，不害良田；孔邱之茔，不生荆棘。
    长子司卫少卿兼检校魏州刺史大辨、中子左鹰扬将军大方、少子朝议大夫行司汉主簿大琬等，门承四代，德盛三贤。有终身之忧，尽生人之本。玺册赠，宜宣无穷；景钟勒铭。若古有训。呜呼哀哉！其铭曰：
    神岳之英，大川之精。如山之峻，如流之清。行之斯立，言之斯成。登车发耀，在邦有声。传於旧国，旧国惟平；宰於二县，二县惟宁。余闻旧说，天鉴孔明。谁谓灵诞，丧落淑贞？永锡不匮，克扬其名。册书光宠，没有馀荣。系曰：列星垂象兮炳天光，白露为霜兮沾人裳，彼苍天兮歼我良。列星垂象兮炳天晖，白露为霜兮沾人衣，九原可作兮吾与归。
    ○唐上骑都尉高君神道碑
    南方火德，阳精赫雷电之威；西陆金行，秋令毒风霜之气。达其变，圣人所以定天下之文；象其宜，圣人所以观天下之变。或衣裳六合，舞干戚而扫虔刘；或钟鼓八，用甲兵而诛暴乱。若夫皇天纪，彗孛飞流；后土不纲，山河崩竭。蚩尤食石，灾害於生人；项羽拔山，凭陵於上国。天子闻鼓鼙之响，思将帅以龚行；将军属甲胄之容，揽英雄而决胜。则风□潜感，豪杰挺生。得七星之武曲破军，受五运之金多木少。四时繁弱，射连尹於{敖山}山；万辟太阿，杀颜良於官渡。然後达人知足，徒兴白之歌；烈士徇名，不受黄金之赏。与夫弃其笔墨，汉家封万里之侯；称尔戈矛，周王命百夫之长，岂可同年而语哉？
    君讳则，字宏规，其先渤海人也。後代因官，遂家於泾州之安定县。神房阿阁，泰山横日观之峰；金阙银台，沧海蔽天虚之岸。风土形胜，关河表里。三分六州之大业，师尚父赞其经纶；一匡九合之元勋，齐桓公拓其疆场。高柴至德，藉东鲁之声名；高凤深研，盛西京之学校。英才磊落而秀发，人物蝉联而间起。三光不坠，察高星於太紫之宫；八柱无疆，郑高岳於中黄之域。曾祖冲，北齐鹰扬郎将，周左屯卫清宫府别将。成军夜火，教战秋风。九天扬後一之兵，六合拥前三之阵。张良入汉。行观灭楚之徵；微子奔周，坐见亡殷之兆。祖赦，周郡南和县长。陶元亮摄官於彭泽，道契羲皇；陈仲弓历职於太邱，德符星纬。飘风骤雨，不入灌坛之乡；暴虎苍鹰，潜出瑕邱之境。考才，朝议郎上开府。孙子荆之天骨，亮拔不群；王夷甫之道心，神锋太峻。议郎清秩，悬符处士之星；开府崇班，上接台阶之位。
    君雄心独断，猛气无前；用兵书六甲於自然，知射法三篇於性道。早图星象，管公明怀察变之心；幼识旌旗，陶恭祖有行师之略。属隋人板荡，天下崩离。朱阳夹飞鸟之□，紫极现雄鸡之象。陈兵争战，窥玉策於中州；姚石坛场，窃金符於县。我高祖黄□大帝，白水真人，风雷海岳之纯精，天地阴阳之正气。娲皇受命，杀黑龙而定水灾；汉祖乘机，斩白蛇而开火运。君夜观乾象，书察人情；审荧惑之歌谣，验嵩山之谶记。关中王气，不劳甘德之言；沛国真星，无待殷馗之说。贼薛举豺狼枭獍，杌穷奇，守幽陇以行灾，负关河而作孽。天王按剑，出军於玉帐之前；猛将分麾，受律於金坛之下，以义宁二年王师薄伐。赵国公长孙无忌精兵若兽，利器如霜，问君以帷幄之谋，待君以心腹之寄。营当月晕，因八门之死生；阵法天星，乘五将之关格。荫华盖，历明堂。以我和而制其离，以我直而摧其曲。败楚师於柏举，未足权衡；执秦俘於崤陵，无阶等级，此实君之功也。其年诏授朝散大夫，赐物三百段。排患而释滞，功成而不居。比疏傅而辞荣，追留侯以高蹈。三灵革故，君子於焉待时；四海清平，谋臣以之归第。
    自太王基命，成康隆玉版之图；高帝受终，文武盛金刀之业。家给人足，天成地平，犹劳水旱之馀，尚想京坻之积。咸亨三年春，奉敕於河阳检校水运使。搜粟都尉，河堤使者，铜桡铁舳，苍鹰白鹤之船；竹箭桃花，贝阙龙堂之水。引红粟於淮海，归舟於秦晋。遂使齐臣献纳，先陈不涸之名；汉后丝纶，即有常平之号。望千石之气，可以疗饥；开万箱之储，自然知礼，此又君之功也。其年诏赐上骑都尉。
    嗟夫！河流曲直，天道盈虚。鬼神莫之要，圣贤莫能预。高台下泣，孟尝君之恻怆可知；梁木兴歌，孔宣父之平生已矣；上元三年春三月日，终於乐邑里之私第，享年七十六，惟君魁梧动俗，符彩惊人，忠孝天资，温良日用。一门兄弟，尽同锺毓之车；千里宾朋，时命嵇康之驾。每至白□生海，素月流天，未尝不顾盼山河，抑扬琴酒。冯异之大树，对诸将而无言；子夏之名山，谢时人以长往。四林游刃，八水忘筌。能有漏之因，早得无生之法。虽十年俱尽，陆士衡之长叹有徵；而千戴犹生，蔺相如之壮心恒在。即以冬十月丁酉，葬於安定东南二十里之平原，礼也。
    陶公相宅，郭璞占坟。面丹凤而背元龟，兆青乌而徵白马。三百篇之後，卜筮何从？二千石之荣，子孙无替。长男仁、男中仁楷、少男仁护、仁等，或体穷三变，藩、陆不足以堂；或力敌万夫、关、张不足以扶毂。有元方季方之长幼，传学诗学礼之门风。金友玉昆，忠臣孝子，穷号积於心髓，创钜缠於肌骨。星辰已变，昊天无报德之期。霜露潜移，君子有终身之感。葬之以礼，垂制度於三王；思之以时，别蒸尝於四季。然後按韦贤之旧德，叙潘岳之家风。戴逵铭北海之文，张昶刻西山之石。若使邓将军之一见，自得嘉名；魏太祖之来观，悬知绝唱。其词曰：
    金阙千仞，银宫有常。发挥雷雨，震动阴阳。山水形胜，人神会昌；九州霸业，赐履勤王。乐只君子，邦家之光。惊雷气候，大昴徵祥。运属飞海，时逢吸霜。中原逐鹿，西岳亡羊。汉起高帝，周兴太王。乃披荆棘，即奉坛场。国步犹阻，黎元未康。将军不拜，使者相望。阵合星斗，兵符玉璜。歼夷叛逆，刷涤边荒。化穆三代，时清九皇。犹思礼节，尚试尧汤。漕通淮海，水泛舟航。苍鹰轴，紫贝龙堂。功立身退，悬车杖乡。百年俄顷，万绪悲凉。昔时华屋，今日元房。平天惨惨，半月苍苍。地谓西郭，山言北邙。曲池无处，松贾成行。
    ○唐昭武校尉曹君神道碑
    君讳通，字某，其先沛国谯人也。近代因官，遂居於瓜州之长乐县，故今为县人焉。颛顼高阳之子孙，曹叔振铎之苗裔。山河白马，汉丞相开一代之基；谯沛黄龙，魏武帝定三分之业。承家恤允，岳峙星罗。居雍州之西境，断匈奴之右臂。门容驷马，旌旗玉塞之雄；坐列三貂，人物金行之秀。祖某，隐居不仕。父显，荡寇将军。河庭宝玉，广都鸾凤。或闾阎之内，礼敌於诸侯；或χ鼓之间，威振於千里。功则可大，以官族而为官；德亦不孤，惟将门而有将。
    君天才卓越，雄略纵横。陶谦性好於幡旗，王志在於长戟。东方谏议口诵孙吴，诸葛武侯坐吟梁甫。属有隋之末，四海分崩；皇运之初，三光草昧。五星同聚，田横犹在於海中；九代飞荣，隗嚣尚屯於陇右。贺拔盛操符誓众，斩木称兵，以被左衽之馀，负杌穷奇之号，遂欲驱驰我塞北，挠乱我河西。天子不怿於庙堂，鼓其雷电；使者相望於道路，申其吊伐。武德元年，乃诏侍中杨仁恭出使，先之以德义，陈之以兵甲。七旬干羽，不藉有苗之师。万国侯王，坐见防风之戮。君深知逆顺，独断胸怀，去危即安，转祸为福。非如马援遨游二帝之都，不学窦融自保三分之重，敕授昭武校尉。鲜卑鬼类，慕容残孽，迁於大棘之城，止於小兰之介。虽谓其群下，愿闻礼於上京；而拜於将军，遂夸大於诸国。贞观八年，诏特进代国公李靖为行军大总管。登坛拜将，授钺行师。开太一之三门，闭阴符之六甲。决胜於俎豆，然後折冲万里，信贤如腹心，故能匡正八极。君当仁不让，闻义则行。从王粲之戎旅，弃班超之笔研。系单于之颈，有类长沙；斩楼兰之王，更加平乐，诏除上骑都尉。车师旧国，俯枕前庭；戊已遗墟，斜连後壁。负天山而板荡，拥蒲海而虔刘。圣人之德，非欲穷兵黩武；王者之师，盖为夷凶靖乱。十四年，诏兵部尚书侯君集为行军大总管。军营玉帐，武略珠韬。旌旗蔽於日月，金鼓闻於天地。安人保大，实凭帷幄之谋；斩将搴旗，咸藉武夫之力。君缅怀高义，思报国恩。从来六郡之子，是为万人之敌。梯冲所及，披靡坚城；矛戟所临，野无横阵。一举而清海外，再战而涤河源。饮至策勋，抑惟恒授，诏除上柱国。
    君备尝艰阻，频有战功。天子闻之，累加徵辟。慕田畴之节，羞卖卢龙之塞；高鲁连之义，请从沧海之游。遂乃散乡亭，拂衣邱壑，为赵魏之老，在羲皇之年。关内诸公，深知郭解。洛阳人物，高谈剧孟。家僮有礼，皆使拜宾；门客多才，咸能市义。南宫养老，坐闻鸠杖之荣；东岳游魂，俄见鹤书之召。以龙朔元年某月某日，终於里第。呜呼哀哉！
    夫人某官之女也。沅湘降祉，河洛腾休。符玉石之坚贞，贯风霜之惨烈。镜飞天上，窥祥凤於银台；剑动星文，秘蛟龙於玉匣。以某年某月日终，越某年月日，合葬於某原。
    君孝实因心，忠为令德。鲜花匝树，尽兄弟之欢娱；好鸟鸣林，展交游之宴喜。太初朗月，俯照金鞍；叔夜清风，来生宝剑。故能战必胜，攻必取。西零种族，遥惮武臣；北漠猷豪，见称飞将。虽死之日，犹生之年。园令独慕於相如，汉帝长怀於李牧。
    长子游击将军和政府右果毅都尉上柱国永雄、次子朝散郎行西州柳中县主簿上骑都尉知君等，三馀广学，百战雄才。就养之方，兼申爱敬；慎终之道，不忘哀戚。虽雨崩防墓，无孔子之格言；而水前和，有文王之故事。即以某年月日，改葬於木城之平原。长妇某氏，即永雄之妻也。某官之女，柔风淑誉，习礼闻诗，上奉舅姑，旁睦娣姒。温家之妇，方欢白玉之台；卢氏之妻，空对黄金之碗。先以永淳元年某月日终，至是即陪窆於茔内。右翊卫宏轨，兵图日用，剑术天知。六郡许其良家，三川养其声利。思宏祖德，愿叙家风。托无愧之铭，跋涉载劳於千仞；访他山之石，东西向逾於万里。
    炯效官昌运，负谴明时，始以东宫学士，出为梓州司法。倾盖相逢，当仁不让。庶使见曹娥之碣，杨修叹其好词；读元寿之文，高祖称其佳作。其词曰：
    大矣丞相，天地寅亮！哉王侯，子孙蕃昌！条分叶散，源流长。金城北峙，玉关西侯。山泽骈罗，衣冠辐凑。降神生德，兴贤诞秀。曰万人英，材标国桢。髫年学剑，岁论兵。以身许国，东讨西征；皇家启圣，拨乱反正。逆贼游魂，不恭王命，亦既授首，河西大定。蕞尔湟中，车书未同。帝赫斯怒，攒其英雄。风行电转，谷静山空。二庭遗孽，交河路绝。天子闻鼙，元戎按节。王师无战，海外有截。归我田庐，功成不居。岁云秋矣，日月其除。寿非金石，命也何如？孝乎兄弟，葬之以礼。蓼蓼者莪，人生苦多。言犹在耳，邈若山河。
    ○益州温江县令任君神道碑
    汉丞相之尊官大位，乘轮满於十人；齐景公之利用厚生，有马盈於千驷。羽旄冠剑，金鸣玉叠其前；苑囿池台，清歌妙舞喧其後。崇高在於宠禄，大欲存於食货。义然後取。横玉带以当仁，道不虚行，坐盐梅而自得。若乃时之不与，数之不通，贵贱任於天，穷通由於命。左太冲之咏史，下僚实英俊之场；嵇叔夜之著书，贱职为老庄之地。虽复势力以高下相悬，尊卑以商周不敌。孔宣父中都之小宰，幽厉多谢於陪臣；陈仲弓太邱之一官，公卿有惭於县长。是以德成者上，道在斯尊，陶潜则安枕北窗，言偃则鸣弦东武。抑扬足以仪四海，顾盼足以破三军，代有人焉，斯为盛矣。
    公讳晃，乐安博昌人也。其後因官，遂家蒲州之永乐。天子令德，轩皇为诞姓之源；诸侯计功，薛国在宗盟之後。西京执法，则有御史大夫；东汉循良，则有会稽都尉。任光乡里之忠厚，任隗朝臣之鲠直。益州从事，术数知名；临海真人，清贞克已。况乎东西海岱，强齐九合之都；表里山河，全晋三分之国。车马雷骇，衣冠鼎盛。盟书百代，可谓功臣；迁徙邱陵，实惟豪族。曾祖显，祖熙，考憬，并策名天爵，独步人师，怀素履之幽贞，保黄裳之元吉。
    张家碑碣，荆州有七代孝廉；荀氏乡亭，颍川有八人才子。君外资刚健，内育文明。合千载圣贤之间，锺五行金木之秀。王恭濯濯，春柳怀风；和峤森森，寒松列景。有曾参之孝，有史鱼之直，有子夏之文，有冉求之艺。先王德行，固名言而在兹；大圣温良，亦颠沛而于是。当朝一见，许其王佐之才；行路相逢，加以美人之赠。解褐为家令寺主簿。天王太子之位，赫赫前星；天地长男子宫，岩岩左阙。出身事主，元良永固於万邦；束登朝，匕鬯不惊於百里。秩满，授将作监主簿。千门万户，张华穷壮丽之图；东主西宾，班固尽讴谣之致。职掌宫观，是名将作。大司马桓温之府，绩用在於元琳；大将军窦宪之曹，文章寄於亭伯。累迁右卫长史。南京左掖，上将陪藩；北落师门，天军列卫。东观汉记，梁统有清白之名；中兴晋书，薛兼有恪勤之誉。诏迁朝散大夫，行益州温江县令。华阳西极。汉水东流。背面通秦越之乡，左右夹巴凉之城。风烟可接，悬车束马之山；□物潜通，织女牵牛之象。神仙所宅，则有二十四居；途路所经，则有五千馀里。金城石郭，还闻上代之风；国富人安，时听中和之乐。於是乎龙泉独断，龟兆旁求，品命千名，封疆万户。暂过亭长，乘轩之望可知；且诣中军，理剧之才有属。旌孝悌，劝农桑，省舶役，恤鳏寡，所以一县称平，所以百城尤最。萧育是杜陵男子，不入後曹；黄浮非乡里所知，不宽同岁。洛阳行马，门士无心；齐国池鱼，权家绝望。郑文公邰陵之县，但称男子之名；师尚父灌坛之乡，唯有神人之哭。实谓枢机八座，上下三阶，岂惟缚柱鞭丝，操刀制锦？巫马欺之任力，弊起乘星；锺离意之悦人，灾生解土。享年五十有九，以仪凤二年六月二十五日，卒於官第。
    夫人姚氏，徵士神俊之女也。寿邱仙叶，妫水灵苗。定姚信之玑衡，审姚光之术艺。明星焰焰，不临太邱之前；暮雨沈沈，不散巫山之曲。妇人谓嫁，女子有行。织组纟川，枣榛栗。南斗千龄之匣，忽怆沈江；北方三代之仪，终悲共穴。先以咸亨三年七月二日，终於西京翊善里之私第。越仪凤三年冬十一月一日，归於永乐县历山之平原。
    卜虞芮之闲田，带关河之设险。居人致祭，桐乡有朱邑之祠；怪石成坟，叶县有王乔之墓。君燕赵奇士，神仙中人，容貌魁梧，衣冠甚伟。扬子□之穷巷，好事来游；段干木之闾居，通侯展敬。自陈力就列，居家可移。妾本绝於织蒲，马无闻于食粟。原子思之厚秩，遍给乡人；孔文举之中樽，延留坐客。加以备观图史，尤精释教。梦幻泡电，知一切之皆空；园林货财，见三阳之已净。遭时屯坎，浮生蹇剥。佳人不再，荀奉倩之伤神；赤子无期，潘安仁之惨恸。天乎到此，命也如何？及其暝目少城，归魂旧壤。平原古树，唯馀孺子之坟；春露秋霜，非复皋陶之祀。於是乡邻作主，朋友加麻，撰德铭之於素常，披文刻之於翠石。鲁哀公作仲尼之诔，天不遗；蔡伯喈为有道之碑，人无愧色。其铭曰：
    轩帝之族，汉朝之臣。西州智士，东海真人。豪杰天纵，衣冠日新。实生其德，必有其邻。道在为贵，知几则神。气冲南斗，价直西秦。大蒙之信，太平之仁。辨穷非马，学究成麟。孝友为政，观光利宾。重明比德，少海为春。宫室之象，南斗北辰。甲兵之卫，阊阖钩陈。山控金马，江回玉轮。天文井络，地纪梁岷。庭前置水，甑内生尘。园蚕有绩，野雉来驯。时命屯蹇，生涯苦辛。宝钗虚赠，玉树长沦。辅德无辅，亲仁不亲。百年夭枉，一旦归真。雷鸣之下，长河之滨，旌旃委郁，徒御逡巡。悲风汨起，血下г巾。死而可赎，人百其身。
    ○原州百泉县令李君神道碑
    金城裂地之灾，玉弩惊天之祸。蹴昆仑以西倒，蹋泰山而东覆。三微历数，尽薰歇以声沈；万国衣裳，咸土崩而瓦散。是故殷忧启圣，圣人腾海岳之符；草昧兴王，王者受风雷之祉。则有思穷图谶，潜观赤伏之萌；识洞礻几祥，暗察黄星之兆。天悬两日，询去就於河宗；地震三川，考兴亡於柱史。危邦不入，乱邦不居。翦荆棘而叩天门，临坛场而对休命。及其元黄再造，日月重轮。功成而不居，名遂而身退。南华吾师也，亲居贱职；东方达人也，安乎卑位。然後武城弦唱，优游礼乐之中；彭泽琴樽，散诞羲皇之表。虽杜当阳之文武，兰菊犹存；而薛孟尝之池台，风烟遂歇。悲夫！死生命也。贵贱时也。用之则行，舍之则藏。出处者君子之恒务，左右者君子之攸宜。吾闻其语矣，今见其人也。
    君讳楚才，卫州卫县人也。昔绕枢神电，轩辕氏之驭百灵；贯斗祥星，颛顼氏之临四海。金科作范，商邱有帝系之□；玉札披图，幽谷有贞人之气。由是公侯策命，历千载而弥昌；钟鼎欢娱，经百王而不替。岂直将军列位，孙吴暗合之兵；协律当官，天地冥符之乐，若斯而已矣？曾祖裕，後魏东宫舍人太子洗马使持节徐州诸军事徐州刺史敦煌郡开国公，赠兖、豫二州刺史。直城西望，高阙东临。非无置驿之欢，实有前驱之宠。琅琊负海，八门都督之荣；玉漳濒河，百代封侯之贵。大父昌，北齐彭城王府中兵参军事，隋济阴郡守，袭封敦煌公。文场笔海，烂等於星辰；辩囿谈丛，铿锵协於风雅。九千里之丹凤，始践王门；七十日之黄龙，初阶郡职。考孝友，隋晋州岳阳县令。颜回称太平王佐，月角殊姿；仲由称礼义霸臣，星衡诡状。唐都晋野，有恒山太岳之风；墨绶铜章，有错节盘根之化。若夫于公之宅，驷马争驱；辛氏之门，五龙齐驾。英灵不已，还当命代之期；将相有徵，克保承家之业。东郊竞日，探秘迹於玑衡；西蜀谈元，测灵心於造化。雄才壮思，首九奏而和八音；广见洽闻，披五车而诵三箧。加以兴居礼乐，出入孝忠，简於一人，备於万物。弓旌叠凑，始命贤良；币帛交驰，载徵岩穴。从微至著，滥觞萌括地之波；积小成高，覆篑渐排□之构。隋大业十二年补谒者台散从员外郎，非其好也。
    属三千否运，百六灾年。诸侯窥玉鼎之尊，天子厌金陵之气。蚩尤则命风召雨，桀黠於中州；共工则折柱倾维，崩腾於海县。能扶天下之危者，必据天下之安；能除天下之忧者，必享天下之乐。我高祖神尧皇帝所以从人望，宅灵心，镇天关，回地轴。鼓声雷骇，亲张霹雳之威；旌羽星悬，手握招摇之柄。君冲情索隐，妙知来。候东井而考前闻，裂西河而尊故事。上略中略，奏山石之奇谋；文韬武韬，奉川璜之秘诀。义宁二年授车骑将军，累加开府，武德五年迁右卫二十四府右车骑将军，仍於邛州镇守。皇阶甫辟，犹劳尉候之虚，天步初夷，尚有风尘之警。示之以文德，陈之以武功。所以外户不扃，所以重门罢析。六年转中山府左列。
    南州旧俗，淫其白兽之祠；西馀，背我黄龙之约。王师直进，陵剑栈以长驱；庙略遐宣，指铜邱而决胜。七年诏君讨袭，枫天枣地，金门玉帐之营；方卦圆蓍，剡木弦弓之射。以此众战，谁能敌之？以此攻城，何城不克？雷出而星曜，龙腾而凤飞。一鼓而擒四姓，三战而平百濮。大夫耆老，非唯二十七人；拓土开疆，岂直五千馀里？返行饮至，舍爵策勋焉，礼也。其年加上大将军，赏口十六人，并良马一匹，而俄以争功得罪。
    游侠从军，特降王纶，遐迁腾府。通塞有命，潘安仁之绪言；富贵在天，卜子夏之馀论。无阶封禅，空叹息於周南；绝望夏台，竟栖迟於汉北。太宗文武圣皇帝承圣皇之大宝，奉天帝之休期，雷雨八瀛，光华四极。旌贤赦过，维新之命屡覃；念功简劳，惟旧之恩累洽。贞观元年授长乐监，仍命於北门供奉。
    宜春禁苑，太液神池。浸石菌而扬波，擢金茎而挹露。南经丹徼，恒陪万乘之游；北绕黄山，再奉三驱之礼。当是时也，穆穆焉，皇皇焉，济济焉，锵锵焉。一阴一阳而有序，自南自北而无外。犹复中宵不寐，殷勤多士之林。昃景忘疲，涣汗非常之辟。十四年应诏四科举，射策登甲第，明於国家之大体，达於人事之始终，可谓宰相之璞，可谓皇居之宝。洛阳才子，一承宣室之谈；鲁国儒生，行践中都之邑。寻授灵州呜沙县令，累迁原州百泉县令。
    科通紫徼，印负黄州；凉秋九月，寒沙四面。平□匝陇，处处而秋阴；圆魄低关，苍苍而夜色。君乘辎演教，佩绂临人，德被三城，风移五县。抽琴命操，还临单父之堂；系石飞鸣，即对李泉之学。明以御下，将水镜而通辉；清以立身，共水壶而合照。神行有感，方登玉铉之阶；灵化无方，独叹琼棺之墓。春秋七十有一，以显庆元年十二月八日，终於官舍。
    君年十一丁内艰，朋友相哀，家人不识。昔称曾、闵，今曰荀、何，近古以来，未之有也。隋郡东曹掾江溢见而叹曰：“此真可谓保家纬化，嗟尚者久之。”大业末年，皇纲渐紊。不扫一室，自怀包括之心；独守太元，且忘名利之境。於时魏特进房仆射杜相州等，并以江海相期，烟霞相许，付同心之雅会，讫刎颈之良游。或闭户读书，累月不出；或登山涉水，经日忘归。斯贤达之素交，盖千年而一遇。洎尘埋五岳，海没三山，辞殷而奉周，背楚而归汉，深谋远虑，即良平无以加也。行军用兵，则韩彭不能尚焉。数奇命蹇，遂无望於高门；日往月来，竟销声於下邑。情均宠辱，则万象同归；迹混彭殇，则百龄俱尽。浮生若寄，大渐弥留，遗诲子孙，庶几薄葬。等梁鸿之宅兆，邈矣他乡；符祭仲之高居，依然新郑。唯仁与达，君其有焉；存荣殁哀，此之谓也。即以某年月日，葬於某原。
    夫人广平宋氏，齐尚书左丞士顺之曾孙，隋建安郡司法长文之季女。霜凄月莹，菊艳苕华，淑问秀於闺房，柔风洽於诗礼。琴前镜里，孤鸾别鹤之哀；竹死城崩，杞妇湘妃之怨。长子金河府校尉上柱国辅仁等，十轮方驾，万石骈衡。窥上帝之兵钤，入先王之册府。指苍天而永诉，血下г襟；对白日以长号，悲来填臆。於是缌麻执友，素盖宾朋。传祖德於高阳，考丰碑於太学。庶使城隍一变，犹知邓艾之名；陵谷三迁，尚识锺繇之字。其铭曰：
    玉斗之英，瑶光之精。巡河并洛，握纪提衡。柱史论道，将军用兵。陆离簪绂，奕叶公卿。岳牧腾誉，弦歌有声。阶兰叠影，岩桂增荣。山泽通气，风□表灵。凝脂点漆，月角珠庭。白玉无玷，黄金满ぷ。忠为令德，孝实天经。朋友千里，烟霞百灵。琴尊野尚，松竹山情。数属郡海，时逢斗星。黄龙电震，白骑雷惊。赫矣高祖，元亨利贞。圣人有作，天下文明。自此提剑，因兹间行。攀鳞北海，附翼南溟。水火之阵，孤虚之营。左提右挈，东讨西征。巨猾斯斩，元凶载清。功符卫霍，知若良平。自满知损，居中忌盈。萧条异县，坎Б浮生。降以中旨，宾於上京。陈书诣阙，对问扬庭。山连雁塞，野接龙。期月而已，三年有成。波澜不息，箭刻无停。梁木其坏，高台已倾。关□断绝，陇雁飞鸣。顿双凫於叶县，四马於滕城。
    ○唐右将军魏哲神道碑
    经天纬地之帝，求制礼作乐之才；拨乱反正之君，资拔山超海之力。继韶夏而崇谥号，非无阵战之风；披皇图而稽文武，或用干戈之道。故能弥纶宗庙，弹压山川，苞四海以为家，一六合而光宅。是以二十八宿，悬列将而察休徵；三十五星，聚天军而赫符彩。吕望垂竿於渭，道峻匡周；张良授策於圯桥，功崇佐汉。乃有心如铁石，气若风□，洛谶书名，河图秘象。青丝电烛，历大块以三休；碧羽霜凄，倚浑天而一息。岑彭许允，征南镇北之名；冯异王昌，大树中军之号。杜太行而泥函谷，猛气无前；戮封豕而斩长鲸，雄图不测。元戎十乘，驱卫霍於前军；甲士三千，列孙吴於後殿。秋风白露，执金鼓而齐六军；泰山黄河，折铜符而光百代，建庙堂之策，为社稷之臣，孰能与於此乎？在我右将军矣。
    公讳哲，字知人，钜鹿阳曲人也。七代祖靖非，前秦征北大将军，镇北地上郡，其後子孙因居於宁州襄阳县。开国承家之始，诞姓命氏之源，大名发於本支，当涂峻於层构。三辰郁郁，天街分毕昴之都；九野茫茫，地险列山河之境。丞相以万机论道，匡大运以震威严；尚书以八座当官，赞金行而标领袖。文昭武穆，方驾齐驱；公子王孙，朱轮华毂。大鹏垂翰，驭风伯而指面溟；天马腾姿，偶□师而集东道。祖唐，隋天水郡丞河阳都尉，瑶林琼树，擢标格以千寻；圆折方流，委波涛而万顷。雄飞有望，岂惟京兆之丞？阴德不愆，何直丹阳之尉？父宝，皇朝通议大夫总管府司兵参军事。东家孔子，至德生於上天；南国申侯，明灵诞於中岳。君朝翊赞，道先王之法言；公府弼谐，对上天之休命。
    若夫圣人作而万物睹，元首明而庶事康。日月粲其光华，山川郁其□雨。则有英灵间出，丹陵谐白兽之祥；符瑞庭生，黑帝感苍龙之杰。隋珠一寸，魏后扬眉；和璧千金，秦王动色。颜生殆庶，闻於竹马之年。扬子参元，发自铜车之岁。建情峰而直上，疏笔海以横流。墙则百堵皆兴，峻宇则千门并列。可大可久，无忘简易之途；为子为臣，率由忠孝之境。郭林宗之披雾，岂敢名言？孔文举之钦风，每相推荐。若乃五材并用，谁能去兵？七德兼施，止戈为武。出师於九天之上，暗合兵书；取睽於十日之前，悬符射法。固以文武之道，揄扬满於域中；将相之才，籍甚闻於海内。
    贞观十五年起家补国子博士。乔林扫日，惊白凤於词条；璧水澄天，骇雕龙於义壑。班超慷慨，常怀万里之心；季路平生，每负三军之气。
    十六年敕授左翊卫北门长上，禄赐同京官，仍令为飞骑等讲礼。邓司徒之旧事，马上读书；祭征虏之前闻，营中习礼。宫花如锦，还临拜将之坛；槐叶成帷，复对阅军之市。自皇王眷命，大帝应期。运璇衡而制八方，调玉烛而临四极。元兔白狼之野，来奉衣簪；蟠桃析木之乡，尚迷声教。太宗文皇帝操斗极，把钩陈，因百姓之心，问三韩之罪。胜残去杀，上凭宗庙之威；禁暴戢奸，下藉熊罴之用。公丹心白刃，本自轻生；六郡三河，由来重气。乌江讨逆，剖项籍於五侯；鹿野惩奸，磔蚩尤於四宰。
  </div>
  <div class="pagination">
   <a href="全唐文_page125.html">
    上一页
   </a>
   <span>
    ...
   </span>
   <a href="全唐文_page121.html">
    121
   </a>
   <a href="全唐文_page122.html">
    122
   </a>
   <a href="全唐文_page123.html">
    123
   </a>
   <a href="全唐文_page124.html">
    124
   </a>
   <a href="全唐文_page125.html">
    125
   </a>
   <span class="current-page">
    126
   </span>
   <a href="全唐文_page127.html">
    127
   </a>
   <a href="全唐文_page128.html">
    128
   </a>
   <a href="全唐文_page129.html">
    129
   </a>
   <a href="全唐文_page130.html">
    130
   </a>
   <a href="全唐文_page131.html">
    131
   </a>
   <span>
    ...
   </span>
   <a href="全唐文_page127.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
