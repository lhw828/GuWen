<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 505 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 505 页/共 634 页
  </h1>
  <div class="content">
   文苑英华巻六百四十四
　　钦定四库全书
　　文苑英华卷六百四十五　宋　李昉等　编檄文【此卷英华所编失年代先后今正之】
　　为彭城王檄征镇文
　　为太祖檄齐神武高欢文
　　为东魏檄梁文
　　为行军元帅郑国公檄陈文
　　为北齐檄陈文
　　为侯莫陈悦檄陈萧摩诃文
　　隋檄陈尚书江揔文
　　为彭城王檄征镇文　　　　孔熈先【令弟休先作】
　　扬州刺史徐湛之告四方王公守宰夫休否相乗天道无常【一作道无恒泰】狂狡肆逆明哲是殛故小白有一匡之勲重耳有翼戴之徳自景平肇始皇室多故大行皇帝天诞英姿聦眀睿武【一作哲】防自藩国嗣位统天忧劳万几秉【一作垂】心庶务是以邦内安逸【英华作邦家安危恐非】四海同风而顷【一作比】年已来奸竖乱政刑法违衷【一作刑罚乖滛】隂阳乖【一作违】舛致使衅起萧墙飞祸卒集【一作危祸萃集】贼臣赵伯符积怨含毒遂纵凶丑【一作奸宄】肆兵犯跸祸流储贰【一作宰】崇树非所【一作类】倾坠皇基罪百浞过千元莽开辟以来未闻斯比率土叩心华夷泣血咸懐亡身之诚同思糜躯之报湛之毕与行中领军萧思话行防军将军质行左卫将军孔熙先建威将军孔休先忠贯白日诚期【一行着】幽显义痛其心事伤其目投金奋戈万殒莫顾即日斩伯符首及其党与虽豺狼即戮惟新告始【一作王道惟新】而普天无统【一作主】羣蒙靡系【一作莫继】彭城王体自高祖明明【一作圣明】在躬徳格天地勲溢区宇世路威夷勿用南服龙潜凤栖于兹六稔苍生饥徳亿兆渴化岂惟东征有鸱鸮之歌陜西有勿剪之叹【一作思】而已哉灵祗告征祥之应防记表帝王【一作者】之符上惬【一作荅】天心下合人望【一作下惬民望】正位辰极非王而谁今遣行防军将军臧质等赍皇帝玺绶星驰奉迎百官备礼络绎继进并命羣师镇戍常若干挠义徒有犯无贷昔年使反湛之奉赐手勑逆诫祸乱预覩期萌令宣示朝贤共拯危溺若无防谋事失于后机遂使圣躬滥酷大变奄集哀恨崩裂抚心摧梗不知何地可以厝身辄督励尫顿死而后已【一作皆宋书苑毕传】
　　英华録谋逆之檄未详
　　为周太祖檄齐神武高欢文【西魏永熈三年】
　　盖闻隂阳逓用盛衰相袭茍当百六无闻【周书作无间】三五皇家创歴陶铸苍生保安四海仁育万物运距孝昌屯沴屡起陇冀搔【北史作骚】动燕河狼顾虽灵命重啓荡定有期而乗衅之徒因生羽翼贼臣高欢器识庸下出自舆皂罕闻礼义直以一介鹰犬効力戎行腼冒恩私遂窃【北史作堦】荣宠不能竭诚尽节专挟奸囘乃劝尔朱荣行兹簒逆及荣以专政伏诛世隆以凶党外叛【英华作世济凶党非】欢苦相敦勉令取京师又欢吐万儿复为弑虐【英华作伤杀暴虐】蹔立建眀以令天下假推普欲窃威权并归废斥俱见酷害于是穪兵河北假讨尔朱亟通表奏云取防贼【周书作败】既行废黜遂将簒弑以人望未改恐鼎镬交及乃求宗室权允人心天方与魏必将有主翊戴圣明诚非欢力而欢阻兵安忍自以为功广布腹心跨州连郡端揆禁闼莫非亲党皆行贪虐窫窳生灵而旧将名臣正人直士横生疮痏动挂网罗故武衞将军伊琳清贞刚毅【北史作贞直武毅】禁旅攸属直閤将军鲜于康仁忠亮骁杰爪牙斯在欢收而之曽无闻奏司空髙干是其党与毎相影响谋危社稷但以奸志未从恐先泄漏乃宻白朝廷使杀髙干方哭对其弟穪天子横孙腾任祥欢之心膂并使入居枢近伺国间隙知欢逆谋将发相继归迯欢益加抚待亦无陈白然欢入洛之始本有奸谋令亲人蔡儁作牧河济厚相防赡以为东道主人故闗西大都督清水公贺防岳勲徳隆重兴亡攸寄欢好乱乐祸深相忌毒乃与侯莫陈悦隂图防害幕府以受律専征便即讨戮欢知逆状已露稍懐旅拒遂遣蔡儁拒代令窦泰佐之又遣侯景等云向白马辅世珍等径取石济髙隆之及娄招等屯防壶闗韩轨之徒拥众蒲坂于是上书天子数论得失訾毁乗舆威武【疑作侮】朝廷借此微庸冀兹大寳溪壑可盈祸心不测或言径赴荆楚开疆于外或言分诣伊洛取彼防人或言欲来入闗与幕府决战今圣明御运天下清爽百僚师师四隩来暨人尽忠良谁为君侧而敢威福自己生是乱阶缉搆南箕指鹿为马包藏凶逆伺我神器是而可忍孰不可容幕府折冲宇亲当受脤鋭师百万彀骑千羣裹粮坐甲唯敌是俟义之所在糜躯匪恡频有诏书颁告天下称欢逆乱徴兵致伐今便分命将帅应机进讨或趣其要害或袭其窟穴【周书作宅】电绕地击雾合星罗而欢违负天地被毒人鬼乗此扫荡易同俯拾欢若渡河稍逼宗【北史作宫】庙则分命诸将直取并州幕府躬自东辕电赴伊洛若固其巢穴未敢发动亦命羣帅百道俱前辕裂贼臣以谢天下其州镇郡县率土人黎或州乡冠冕或功勲【此史作勳庸】世济并宜舍逆归顺立効军门封赏之科已别有格凡百君子可不勉旃【周书作欤北史作哉】
　　【时济神武稍逼京师魏帝遂入闗周太祖乃奉魏帝都长安披草莱立朝廷军国之政咸取决于太祖】此篇英华所载甚略今以周书北史増入
　　为东魏檄梁文　　　　　　杜弼【艺文类聚作魏収】
　　观夫辰象丽天山岳镇地方以类聚物以羣分建之以邦国树之以君长日月于是莫二【一作贰】宇宙【一作皇帝】所以揔一虽五运相推百王革命此道之【一作所】行孰之能改【一作孰云能易】而皇家承统光配彼天义洽幽明化周动植崇文徳以来逺脩礼让以止讼舞干戚于两阶执玉帛于万国功潜运至徳旁通百姓日用而不知兆民受赐而无迹唯彼吴越独阻声教匪民之咎责有由焉而元首懐止戈之心上宰薄兵车之防遂觧絷南冠喻以好睦舟车遵泝川陆光华亭徼息奔走之劳屯戍无逼卒之变虽嘉谟长筭爰自我始而罢兵息民彼获其利侯景竖子本无事【一作土】业乃枉道于人间遂干没于世上鸣伏于尔朱之门镇守于普泰之日曽无为主之识讵有挈瓶之智既而投命义旗归身幕府殊异雍齿有类丁公时逢寛政得免大戮弃其瑕滓收其力用预在行伍叅迹驱驰及秦陇逋诛每事经略以河南是空虚之地汉阳非兵战之冲薄存掎角聊示旗鼓岂资实効寄以游声军机催勒盖维景任揔兵统旅则有司存而愚有积骄愤遂甚屡犯军纪自生疑贰祸心潜搆翻成乱阶负恩弃徳罔恤天讨不义不昵厚而必颠委慈母似脱屣弃宠弟如遗芥龙钟稚子痛苦成行娈彼诸姬破亡为伍防伯春之婉转慕姜儿之爽言不与狼虎同仁而共豺狸等恶及逺托闗陇依慿奸异逆主定君臣之分贼臣结兄弟之亲觧其倒悬仰人鼻息一日无恩终成难养俄而易虑躬擐干戈衅暴恶盈侧首无托以金陵逋迯之薮江南统御【一作流离】之地甘辞卑体进孰图身谗言浮说抑可知矣叛竖投命岂将择音而伪朝大小幸灾忘义主荒于上臣蔽于下逐雀去草曽不是图窃寳叛邑椒兰比好人而无礼其能国乎亦既失信不亡何待今帝道休眀皇猷允塞四民乐业百灵効祉故丞相材标国贞道润时雨义冠伊霍勲盖桓文大君立徳世功世禄作民舟檝为国栋梁内外齐心上下同徳蛟腾虎啸风生云起摩日则车悬转舍排山则龙门洞开吞云夣于胷中运天下于掌内虽有贼臣去国亡卒出境何异一毛之落牛体双鳬之飞海曲【一作濵】彼既连结奸恶断絶隣好追兵保境纵盗侵国盖物无定方事无常势或乗利而受害或因得而更失是以吴侵齐境遂致勾践之师赵纳韩地终有长平之役矧乃鞭挞疲民侵轶徐部筑垒拥川舍信邀利此而可忍孰不可懐是以援乗麾殒之将投石防距之士深衞伪主信纳亡叛含怒作色如赴私讐意存渉血义不旋踵攻战之利实若有神征兵聚众依山傍水举螳蜋之斧被结蜣之甲当穷辙以待轮坐积薪而燎及其锋刃蹔援埃尘且接便已亡防弃戈土崩瓦觧贞阳以从【一作犹】子之亲为戎首之任非独【一作但】力屈道穷亦将无路还蜀兼亦【一作复】挟子垂翅俱在笼樊将士以昧祸之心为助乱之事皆掬指舟中披甲皷下同宗异姓累累相望曲直既殊强弱不等父出子孤自取其败违卜愎諌何以辞责虽复贪利茍得背同即异获一人而失一国见黄雀而忘深井食钩吻以疗饥饮鸩毒以救渴智者所不为仁者所不向诚既徃之难迹犹将来之可追景以鄙俚之夫遭风云之防位登三事邑啓万家揣身量分久当止足而周章向背离披不已夫岂徒然意亦可见彼乃示之以利器诲之以慢藏使其势得容奸令其时堪乗便既南风不竞天亡老贼奸谋将复作矣然则摧坚强者难为功拉枯朽者易为力计其虽非孙吴猛将燕赵精兵犹是久渉行阵曽习军旅岂同轻剽之师不比扼腕之众距【一作拒】此则作气不足攻彼则为势有余恐尾大于身踵麤于股倔强不掉狠戾难驯呼之则反速而衅小不徴【一作惩】则叛迟而祸大防应遥望廷尉不为臣自防淮南亦欲称帝但恐楚国亡猿祸延林木城门失火殃及池鱼横使汉江【一作江黄】士子荆扬人物死亡矢石之下支【一作天】折雾露之中彼梁王操行无闻轻险有素工用其短以少为多反覆山渊颠倒冠履射爵论功荡舟称力年既老矣耄又及之政荒民流礼崩乐壊改换朝章变易官品虽世异汉朝而事同新室加以用舍乖方立废失所矫情动众饰智惊愚毒虫满懐安敢试业躁竞盈贯茸谬治情内恣鸱靡外逞残贼人人厌苦家家思乱灾异防于上怨讟兴于下履霜有渐坚冰且至恃浮【一作将隂】躁之风俗任轻薄之子孙朋党路开兵权在外必将祸生骨肉难起腹心强弩冲城长防指阙徒探雀鷇无救府藏之虚空伺【一作请】熊蹯讵延晷刻之命外崩中溃今实其时鹬蚌相危【一作扼】我乗其弊方使髙旗舒斾长毂启行迅骑追风精甲耀日四七并列百万为羣风飘云动星罗海运以此赴敌何敌不摧以此攻城何城不防犹为岸上之虎当作水中之龙以转石之形为破竹之势将使钟山渡江青盖入洛荆棘生建业之宫麋鹿游姑苏之馆但恐兵【一作革】车之所轥轹剑骑之所蹈践杞【一作椅】梓于焉倾折竹箭以此摧残若吴之王孙蜀之公子顺时以动见机而作靣防衘璧肉袒牵羊归欵军门委命下吏当使焚榇而出拂席相待必以楚材将为晋用固乃喜得异度实自利获士衡士龙即援客卿之族将加骠骑之号斯盖壮士封侯之日丈夫立节之秋冬冰可折时不再来先事预懐有如皎日王侯无种工拙在人凡百君子勉求多福若不改迷坐待沦没一旦暴骨草莽流血成川犹且不悟噬脐何及故宣徃意驰此简书檄之到彼咸共申省
　　此檄与艺文类聚资治通鉴所载并同惟魏书岛夷萧竹传文既谆复先后亦异今并録之其仅同者白字是也
　　夫乾坤交泰明圣兴作有冥运行之力俱尽变化之途抱识含灵融然并至呈形赋命混而同徃所以功潜运至徳旁通百姓日用而不知万国受赐而无迹岂徒凿其耳目易其心虑悟以风云一其文轨使夫日月之照不私雨露之施均洽运诸仁寿之域纳于福禄之林自晋政多僻金行沦荡中原作战闘之塲生民为鸟兽之饵则我皇魏握帝之图纳水灵之祉驾云车而自北防龙御以图南政符上帝援溺下土恠物殛死淫水不作运神器于顾盼定寳命于蜘蹰恢之以武功振之以文徳宇内反可封之俗圆首识尧舜之心沙海荒忽之外瀚漠覊縻之表方志所不传荒经所不缀莫不绳谷钩山依风托水共仰中国之圣同欣大道之行唯夫三吴百越独阻声教匪民之咎责有由焉自伪晋之后刘萧作慝僣擅一隅号令自己惟我祖宗驭宇爱民重战未极谋臣之画不穷节将之兵聊遣行人降以尺一圆台已筑黄屋輙去赐其几杖置之度外萧衍轻险有素士操蔑闻睥睨君亲自少而长好乱乐祸恶直丑正巧用其短以少为多惑愚浅大言以惊俗驱扇邪僻召兵以作威曲体胁肩摇唇鼔舌当朝之顾指邀在位之余论遂污辱冠带偷窃藩维及寳卷昬狂下不堪命曽无北靣有犯之节遽灭人伦在三之礼慿妖假恠鬼语神言称兵指阙倾朝鸩主陵虐孤寡聋愚士民天不悔祸奸丑得志内恣雕靡外逞残贼驱羸国之兵逼糊口之众南出五岭北防九江屯戍不觧役无宁岁死亡矢刃之下夭折露雾之中哭泣者无已伤痍者不絶托身人上忽下如草遂使顽嚚子弟肆行婬虐狡猾羣小纵极贪惏剥割苍生肌肉略尽刳剔黔首骨髓俱罄猛虎未方其害饿狼讵侔其祸惵惵周余救死无地至于矫情饰诈事非一绪毒螫满懐妄敦戒业躁竞盈胸谬治清静至乃大兴寺塔广缮防堂昭阳倒景垂珠衔璧峥嵘刻削千门万戸鞭挞疲民尽其筋骨延壤运石悲歌掩途死而可祈甘同仙化智浅谋踈曽不自揆遏桐柏之流翻为己害子亡齐之忽为戎首书契迄兹罕闻其事至于废捐嫡崇树愚子朋党路开彼我侧目疾视扼腕十室而九翘足有待良亦多人二纪于兹王家多故始则车驰之警终有惊坠之哀神祗痛愤防县崩震于是故相国齐献武高王感天壤之惨黩激云雷以慨然伏高义而率民奋大节以成务爰有匡国定覇之图非直讨贼雪耻之举于是睿略纷纭灵武冠世荡涤逋孽尊主康邦皇上秉歴受圗天临日镜道随运徳与神行既而元首懐舞戚之风上宰薄兵车之防遂觧絷南冠喻以好睦舟车遵遡川陆光华亭徼相望欣然自泰反肉还童不待羊陆虽嘉谋长筭爰自我始罢战息民两获其泰王者之信明如四时岂或为人君父二三其徳书而不法可不惜哉侯景一介役夫出自凡贱身名沦敝无或可纪直以趋驰便习见爱尔朱小人叨窃遂忝名位及中兴之际义旗四指元恶不赦实在羣胡景荷人成防借其股肱主人有丹颈之期所天防族灭之衅虽不能蔽捍左右以命酬恩犹当惨顔后至义形于色而趣利改图速如覆手投身麾下甘为仆献武王侧弃其瑕秽録其小诚得厠五命之末预在一队之后忝迹驱驰庻其来効长鞭利铩术以制之既闗陇逋诛毎事经略以河南虚空之地非兵战之冲薄存掎角聊示旗鼔岂资实効寄以游声军机催勒盖惟景任揔兵统旅则有司存而愚褊有积防愎遂甚犯违军纪仍自猜贰祸心潜搆翻为乱阶负恩弃徳罔恤天讨不义不昵厚而必颠委慈母如脱屣弃少弟如遗土羣子陆陆妻侄成行慕姜儿之爽言蔑伯春之宛转跳梁猖獗夫欲谁欺比之枭獍异类同丑欲拟蛇防顾非其伦及逺托闗右委命防逆寳炬定君臣之分黒獭结兄弟之亲授以名器之尊救其重围之死慿人系援假人鼻息俄而忘恩背惠亲寻干戈衅暴恶盈侧首无托以金陵逋迯之薮江南流御之地甘辞卑体进熟图身诡言浮说抑可知矣叛竪救命岂将择音伪朝大小幸灾忘义主耄于上臣蔽于下逐雀去草曽不是图窃寳叛邑椒兰比好人而无礼其能国乎夫安危有大势成败有恒兆不假离朱之目不借子野之听聊陈刺心之说且吐代谋之言今帝道休眀皇猷允塞四民乐业百灵効祉虽上相云亡而伊陟继事秉文经武虎视龙骧驱日下之俊雄收一世之英锐击刺犹雷电合战如风雨控跃马固敌是求蠕蠕昔遭离乱辐分瓦裂匹马孤征告困于我国家深敦隣附愍其入懐尽忧人之礼极继絶之义保卫出于故地资给惟其多少存其已亡之业成其莫大之基深仁厚徳镂其骨髓引领思报义如手足吐谷浑深执忠孝胶漆不渝万里仰徳奏欵属路并申以婚好行礼如归蠕蠕境斜界黄河望通幽夏飞雪千里层氷洞积北风转劲实筋角之时沍寒方猛正氊裘之利吐谷浑疾彼凶逆强兵岁举倾河及鄯尘通陇峡驱龙池之种借常胜之气二方隙企其移踵加以独孤如愿拥众秦中治兵刼愶黒獭北备西拟内营腹心救首救尾疲于奔命岂暇称兵东指出师函谷且秋风扬尘国有恒防闗河形胜之际山川襟带之所猛将精兵基跱岳立又寳炬河隂之北黒獭邙【北史作芒魏书作亡】山之走众无一旅仅以身归就其不顾根本轻懐进趣斯则一劳永逸天賛我也言之旦旦日月经天举世所知义非徒语持此量之理有可见则侯景游辞莫非虚诞夫景防枢席牖之子阡陌鄙俚之夫遭风尘之防逢驰骛之日遂位在三吏邑啓千社揣身量分久当止足而乃周章去就离跂不已夫岂徒尔事可折扬度其众叛亲离守死不暇乃闻将弃悬瓠逺赴彭城老贼奸谋复将作矣固扬声赴助计在图袭吞渊明之众招厌虐之民举长淮以为防仍鸱张岁月南靣假名死而后已此盖蜯鹬之祸我承其且伪主昏悖不惟善隣贼忍之心老而弥笃纳逋叛之诡谲蔑信义以猖狂天防其神人重其怨将践圃之踪且追儿侯之辙今征发犬羊侵轶徐部筑垒拥川觊觎小利此而可忍孰不可懐兵凶战危出不得已谬奉朝规肃兹九伐扛鼎防树之众超乗投石之旅练甲争途波聚雾合虎斑龙文之逸兰池蒲梢之驵嘘天陆野蹑影追风振旅南辕长驱讨防非直三吴防面一麾鱼骇乗此而徃青盖将归且衍虐网蚩兵权在外持险躁之风俗兼轻薄之子孙萧纶凶狡之魁岂无商臣之恨萧誉失志之愤当召专诸之客外崩中溃今也其时幕府师行以礼兵动以义吊民伐罪理有存焉其有知机审变翻然鹊起立功立事去危就安赏典未忘事必加等若军威所至敢有拒违尺児已上咸从枭戮今三礼四义之将豹虎熊罴之士深衔逋伪信纳叛亡违卜愎諌实兴伐役莫不含怒作色如赴私讐茹肝渉血义不旋踵攻战之日事若有神莽积麻乱匪旦伊夕以彼曲师危卒望我军锋何异蛣蜣被甲蝍蛆举尾正恐旗鼔一接芝藋俱摧先事喻懐备知翰墨王侯无种祸福由人斯盖丈夫肉食之秋壮士封侯之防冬氷可折时不再来凡百君子勉求多福檄之所到咸共申省知我国行师之意
　　为行军元帅郧国公韦孝寛檄陈文【周宣帝大象元年】
　　伪陈私署公卿将校州镇郡县村屯邑落盖闻五精上列曜魄揔其威灵万国下分皇王摄其区域至其创业垂统革命受终奄有神州光宅函夏莫不垂极袭圣积徳累仁播厚利于人民建大功于天地然后幽明賛叶兆庶归徃瑞之以龙图凤纪崇之以玉玺黄屋故能照临九县对越两仪永保鸿名长为称首未有蛮陬夷落裔土荒隅崛起阡陌之中妄窃帝王之号斯则僣越之首县【一作悬同】于汉阙亡吴之主防于晋臣布在方册可以镜者也我太祖文武皇帝自天攸纵膺运挺生屈道藩条或跃伊始属运将改禄去王室三川已震九鼎将飞事功在泥禄【疑作祸】深流彘乃推诚仗义援手濡足迎卫乗舆崇建旐社举天维于将坠振【一作正】地轴于已倾血气食毛咸受其赐是则我有大造于区夏也重以辟土服逺包荆巻蜀功高于九合业重于三分愈执忠贞之操终以人臣之礼至哉大矣无得称焉既而讴歌允属金石变响神器大寳用集我有周我闵皇帝乃上膺灵命俯顺乐推揖譲而登皇极垂衣而归抚运世宗纉统克隆洪绪武功文徳腾茂飞英我髙祖武皇帝以上圣防下武以至道丕业其寂也象系不能究其微其动也雷霆不能比其变伪齐窃防中原绵歴世祀【一作纪】带之以巨海长淮镇之以峻岱崇岳其地广其民众其俗冨其兵强而帝迁明徳人思睿后金钺一麾廓然大定申吊伐之义答亿兆之心陟方之驾虽逺鼎湖之神未絶天元皇帝负四圣之休烈恊千载之昌期悬金镜振玉皷宏天纲广地络东穷海外西极河源邛管夜郎之所冒顿呼韩之类莫不屈膝稽颡泛水梯山被华夏之仁风仰中国之圣道唯彼扬越独为匪民菆芮鱼鸟之郡晏安蛇之穴故伪魁陈覇先火耕水耨之夫荜门圭窦之子无行检于乡曲充部于藩侯施彼呼船之伎展其盗裘之用值萧氏防乱金陵扰攘烂羊啓邑防卒为将遂得洗濯江汉奋迅泥滓王僧辩秉文经武挹义怀仁志在鹰扬诚深鹤立扫江表之巨防复梁室之宗社提挈覇先成其羽翼而背恩忘徳毁器折枝宻相掩袭忍加屠害节士为之扼腕名臣所以流涕萧方智世有江外实主梁祀覇先义则臣民任惟辅佐御下于戻虎轻上逾于老年【疑作牛见左传】包此祸心遽行簒弑遂令羣盗歘起宫闱窘逼梁栋之间颠死【一作毙】锋镝之下既甚南宫絶宋公之脰又过淖齿缩齐闵之防自古逆子乱臣穷凶极悖未有如斯者昌实覇嗣旧加簒戮残虐相袭报复循环陈顼获自储宫我之俘先朝深寛宥免其衅皷置之夷邸淹歴岁时刍豢费上林之牧廪防索长安之米其兄蒨发常山之念屡致诚请国务狐首之感以礼遣送顼禀性凶嚚不义不昵害厥犹子僣其伪位朝廷逺抚长驾含垢匿瑕遍省不亏輶轩继路东夏克平威震淮海乗胜席卷咸请南辕高祖以得原失信义有不取【一作敢】怀逺字小理存久大而违盟背惠忽从兹始摇荡我邉陲侵轶我彭泗我是以有吕梁之役麾下裴忌程文秀之軰李绪蒋元举之徒束手军前不可胜计积甲等孤桐之岫溺卒防浮声之流顼长恶愈甚守迷不变防如掌之地延翘足之项犹怒臂当辙举尾支山习黄旗之谬谈志青盖之妖说贯盈数尽今实其时加庚子应年金火入斗天道人事宛若合符混一之期昭然可见寡人不武董兹戎律内禀帷幄出制天渊部勒诸将雷奔电击大将军龙门公拓防王述领巴蜀之兵一十二万出于白帝水陆俱下大将军安昌公拓防则领骁骑五万济于南防循江东转梁王举一国之师尽舳舻之盛发自江陵首尾不絶行军揔管上柱国杞国公亮率歩骑一十五万扫荡山林自东阙行军揔管上柱国郕国公士彦领人马一十万济自泗口径取广陵幕府精鋭二十万余长驱淮水直指江左并同集石首大防金陵凡此诸军皆从陇骁雄幽并勇侠捩犀防象之夫斩蛟挈兕之士上谷渔阳之骑追风啸云荆门邓塞之舟浮江沿汉象弭餙堂谿之材鹫羽加淇园之竹旌旗麾电戈劔竟野皷怒则江湖荡沸叱咤则山岳簸跳以此攻城何城不防以此众战谁能抗御将恐程门霣霜梧桐与樗栎同淍昆山火燎天球共珷玞俱尽故示以祸福冀相全济陈顼若识机知变舆榇辕门当增安乐之封有加归命之礼伪公卿以下或中华之冠帯流寓江淮或东南之隽椘世载名位岂安危乱之邦事夷裔之主良由身居伪网迹沦冦地虽心存魏阙无由自防故耳今正丈夫转祸【一作福】之秋君子见机之日若能投诚进欵展効立功富贵荣华义同俯拾如有不达机运敢拒王师军有严科刑兹罔赦檄之所到咸共申省
　　为北齐陈文　　　　　　卢思道
　　告三江之表伪署君臣将帅州郡邑落士民等盖闻上垂象列宿拱辰极之忠厚载成形百谷指沧溟之大是以三五以降王元后逺覃声敎大燀威灵日月之所照临俱荷亭育舟车之所通泊咸附象鞮我大齐积徳累功开物成务光宅寰海覆帱蒸民虞夏受终顾有慙徳汤武革命未云尽善沧波已东九译请吏玉门之右万里无尘诸华冠带之俗肆勤南畆皮服引弓之渠顿颡北阙内外禔福区宇慑然皇上垂拱岩廊司契而已惟夫太伯之后实号勾吴少康之裔是为于越江界湫湄如掌之陋涂泥所集瘴疠自兴自昔皇王列壌班瑞春秋之义爵不过子在晋永嘉运圯数极司马炽众无一旅播越江濵刘萧已还多歴世祀魏氏奄一神州置之度外且西吞巴蜀北防淮淝善人君子可以为国陈覇先下愚小丑品极舆属扬部沦胥之日幸梁人殱败之秋骋其奸囘妄自尊大蛮触之战争似防魽之跳跃昙顼昬顽贼忍不义不慈剿厥犹子窃其伪位蜂虿非毒谿壑易满事甚楚围之缨理切吴光之劔国小地狭虐用其民坑戮侔于屠伯芟夷过于薙氏加以沉迷麴糵酣终朝浇灌取尽夜以继昼货贿公行政刑不立踈弃良士狎近小人守宰蚕渔子弟荒暴头防箕敛杼轴其空灾异相仍稲蟹不熟江左黎献戴目而视齐之季世实多徳江淮之间蹔为顼有便谓三眷易求百年可致违卜愎谏黩武穷兵吴眀彻程文秀之徒并早经行阵粗有风力彼朝上下系以存立吕梁之役贯盈恶稔曽未交绥云卷雾彻组练塞垣艅艎噎水顾眄之顷只轮不归及周宣驭歴将一淮海荆舒之民奢侈为怨聊命偏禆拯其荼毒长江已北若火焚毛是则杨越之地为陈孤立卒壌蹙邦羸政塞【阙】乗奔无辔譬兹非险坐薪待燃方此为泰司马消难切【疑】荷特私任居连率猜狂使酒窃地外犇昙顼背恩弃徳是信是使引盗纳奸无愧无畏天夺其魄慿犯不悛縁邉诸城犬羊荐食圣主以轩开万国属尽九州一隅不庭宜置天讨爰诏六军分阃受钺西征秦陇之锐北引燕代之英五校雄儿超乗俱起三河猛士援距争奋虎夫万队豹骑千羣并骨勇肉飞风骧雾合憬彼江黄之众逿矣彭濮之民巨舰高舻顺流东指江都寿春之域扼喉抚背之兵飞龙赤马絶水南越汉后昆明未足方其训旅魏王武不能比其师以江湖之泥短衣祝髪轻舠利舸便习者多陈上迷天意下慿地险所以举尾支山怒臂当辕【一作辙】今荆门锐卒【一作士】致命前驱淮南义师贾勇竞入扬舲振楫疑兎走鳬飞然则彼之所长我亦兼有我利渉大川匪旦伊夕江郢运遭吴防裔旅东西遏絶通致无由伪朝军旅或陈诚欵宻使相寻蕞尔危邦表里携贰兼弱攻昧今也其时扛鼎蒙轮之卒事均驱兕三礼四义之将晩【疑作俛】视韩白正正之旗百道俱进并云移雷动大防金陵牙旂暗【一作旗英】山原金鼔沸天地呼吸则江汉廻流叱咤则衡疑可防运岱山而压春卵引渤海而濯秋萤当不足等其销防譬其虀粉猥以不武谬揔戎律上禀庙堂之谋下资素饱之气使张悌之魂先游【一作逝】北斗吕嘉之级逺至新乡漂橹溺骖孱然已至乱麻积莾可为寒心伪主若天诱其诚去危转祸审青盖之欲归知蒋山之应渡衘璧舆榇拜手辕门则上比吴蜀之君不失公侯之宠陈之百辟卿士编户黔庶有能深识逆顺因事立功亦当服冕乗轩纡青佩紫防爵酬庸待以不次王者之师全救为本万姓毫厘靡所侵轶勉求多福无待噬脐檄之所到咸共申省此檄述吴明彻及司马消难事以史考之明彻吕梁之败在周宣政元年先一年周已灭齐后二年消难方奔陈又明年周禅隋开皇元年伐陈文华既题作北齐又文有我大齐之语未详其误今两齐字疑皆为隋当考
　　为侯莫陈恱檄陈萧摩诃等文【案侯莫陈悦西魏永熈三年卒后隋代陈以侯莫陈颍为行军总管悦当作颍】
　　夫文轨未同江湖致阻风云宻迩良用依然肇岁犹寒想如宜也经始戎务念以劳懐寡人肃禀天防爰征不庭悬旌秣马今次枫岸夫时有盛衰运有兴灭积徳必庆延后嗣长恶则祚不及逺陈氏徃因际防窃有金陵蒨顼承立遽相屠害叔寳嗣伪弥复忍虐沉日増内荒愈甚雕墙峻宇加锦綉于土木严刑酷法防人物于涂炭諌士防身元良钳口无道之极自古罕闻有一于此何可不灭斯皆公等所悉素匪寓言我皇诞膺灵命光临大寳再辟乾坤重悬日月歴代逋诛之防旷古不覊之民感我仁风咸沐至道唯彼吴越犹未革心主上义存字小含以寛大冀能抚育彼民守其封域而穷凶极暴日就月将士庶无聊人神共愤乞师继轨献欵相寻愍彼黎元实兴我役已有别诏止废伪主之身此外士民咸从荡涤西自巫峡东逹沧海巨舰覆波涛楼船出云雾歩六合当心腹之冲渚宫汉口防上逰之势曲江镇扬防其要津鐡马价夫千羣万队攘袂扼腕唯所用之彼国兵士多少备见以寡御众理在非敌救首救尾将何以及况复士无闘心人懐二志身虽擐甲情在倒戈假使穣苴更生孙武犹在亦不能施其智略况异昔日者乎徃者吕梁之师一举殱防淮南之地二旬悉平彼之将帅皆奔走之余何可用也世【疑衍】公早渉戎旅备经征行安危之势如近目前得防之机若观掌内以国家今日之盛伪主若犹可全为其展効容复可尔江东难立有识同知陈氏必亡贤愚共见天之所废谁能兴之既无所成徒自倾覆夫毒蛇螫手壮士防腕岂不惜其肌骨所存者大也公若转祸为福因机立功翻然奋飞共大业则江东士众免于锋刄之苦天下生民欣然太平之世公当位极台鼎福延子孙爰及宗族咸加荣宠岂与夫不识天命拒我王师举死扶伤履渉膏血同年共日而语哉斯皆肝膈至言成败大理幸非可惑宜早图之
　　隋檄陈尚书江揔等文
　　南北虽殊风云在望载懐虚迟窹寐为劳献岁犹寒比当清豫匡賛乎国良亦□懃寡人忝膺朝寄董律专征防渉山川今次江际公等文儒自立器用适时冠盖二世齿徳兼重孔老殊教名墨异家金匮朱韬银编玉策莫不腾于舌杪散在笔端古成败之机近代安危之迹照同悬镜明若观火无待指南自应神悟犹恐思之未审差以毫厘聊烦翰墨略申梗槩自穹昊生民树之司牧羲轩以防书契可纪咸一姓承立四海无两帝汉道云季三方鼎立时惟板荡世匪休明涂炭起而蜀亡典午兴而吴灭永嘉防乱紫宸旷主刘石符姚之俦伪夏僣燕之丑妄尘大寳事乖图箓魏室乗时兆基朔野经始嵩洛未暇江湖有周受命敌非齐氏务在兼并不遑外略蕞尔吴越自相君长窃拟王者之仪妄谈天子之气偷安假息绵歴世祀我大隋之肇开寳祚光有神州皇帝感曜魄之灵应太防之座千年啓圣万代一时深仁至徳宁济羣品越海穷河东渐西被旄头之属歴代之覇作我臣民匍匐服裳唯彼江表独隔皇风夫物极则反否终斯泰郭璞有云年经三百天下大同兹实运已定于前圣主膺期而出欲以区区之陈国违上天之冥数其不可存者一也大必包小天地之常规明能通暗日月之常理论道徳以唐陶而征有苖语众寡举海内而当羣小在长江舟檝之用矜其积习而山川共有我防上游鼓棹之能吴楚不异髙舻巨舫东西万里扼喉抚背水陆千途彼之兵士不过十万首尾分布所在危急加以屯戍邉方淹积岁序风雨以为栉沐虮虱生于甲胄望我寛仁恩倒戈防通在戎行更成敌国守以时月则鱼烂土崩接以锋刃则鸟惊鹿走理在必然不假枚卜此不可存者二也丰侯好酒实防厥邦梁伯役民溃其宗社彼之伪主覆车是袭日夜沉湎曾无节度缮造宫室莫知穷已竭四民之产荒纵其心敛百姓之哀以为已乐寳衣玉食填积后宫短褐麤饘不充编户一芥之善蔑尔无闻五子之歌宛然悉备虽欲勿防其可得乎此不可存者三也伪主忌能防短酷法滛刑骨鲠之臣尽见踈斥諌诤之士皆被屠害遐迩结舌衣冠觧体人妖鬼恠触类呈灾稚齿耆年咸知残灭此不可存者四也以此小邦摄于大国邉烽夜动照彼都城戍鼓晨严震其宫殿累基十二方此未危悬缕千钧比斯非切而莫知忧恐更自骄矜曽无事大之心专行犯上之志侵轶我邉鄙招纳我叛亡国家爰自受命毎从含飬敦以隣睦申其聘好冀能守彼宗祊静其疆域而长恶益甚纵毒弥深吴防雄棱之人湘郢耿介之士乞师请命盈庭满阙帝乃悯然矜彼黎献授钺推毂吊民伐罪已有别诏唯废伪主之身自余士庻普从肆赦向所陈说咸是格言非曰游谈共相欺误且刘叔【疑】纳谯周之计而获存孙皓用薛莹之词而致福此二子者终有良臣之誉皆无防君之讥何则所耻者小所存者大若宪章徃彦聿遵前轨则为主享封侯之业祖祢延血食之期江东士民实受其赐公等身保荣贵名垂竹帛岂不羙欤若柱不移守迷莫变率其蚁众【一作聚】敢拒王师军有常刑悔无及矣祸成俄顷宜早图之使人今还迟有委曲言不尽意岂复多云杨广白


　　文苑英华卷六百四十五
　　钦定四库全书
　　文苑英华卷六百四十六　宋　李昉等　编檄二
　　为李宻檄洛州文
　　为李宻檄窦建徳文
　　为窦建徳檄秦王文
　　为李宻檄荥阳守郇王庆文
　　代徐敬业传檄天下文
　　为濮阳公檄刘稹文
　　为李宻檄洛州文【后篇作移郡县书】　祖君彦
　　自元气肇改【一作辟】厥初生人树之帝王以为司牧是以羲农轩顼之后尧舜禹汤之君靡不祗畏上爱育黔庶【一作首】干干终日翼翼小心驭朽索以同危履薄【一作春】冰而为【一作是】惧故一物失所若纳隍而愧之一夫有罪遂下车而泣之谦徳轸于责躬忧劳切于罪已普天之下率土之濵蟠木距于流沙瀚海穷于丹穴莫不鼔腹击壤凿井耕田致之升平驱之仁夀所【一作是】以爱之若父母敬之若神明固能享国多年祚延长久【一作世】未有暴虐临人克终天位者也隋氏徃因周末预奉缀衣狐媚而图圣寳胠箧而【一作以】取神器及纉戎【一作承】负扆狼虎其心始曀明两之晖终干少阳之位先皇大渐侍疾禁中遂为枭獍便行鸩毒于是罪【一作祸】深于莒仆衅酷于商臣天地之所不容神明之所嗟愤【一作天地难容人神嗟愤】加以州吁安忍阏伯日寻【后篇作寻戈】劒阁所以懐防晋阳于焉起乱【一作所以兴乱】甸人为罄【礼记作磬】淫刑斯逞夫九族既睦唐帝阐其钦眀百世本支文王表其光大况乃【一作复】隳壊磐石剿絶【后篇作灭】维城唇亡齿寒寕止虞虢欲其长久其可得乎其罪一也禽兽之行在于聚麀人伦之礼【一作体】别于内外而兰陵公主逼幸告终谁谓敤【音课】首【舜女弟名敤首】之贤翻见齐襄之耻逮于先皇嫔御并进银环诸王子女咸贮金屋牝鸡鸣于诘旦雄雉恣其于【一作羣】飞衵服戱陈侯之朝穹庐同冒顿之寝爵赏之【后篇作不】出女谒遽【一作遂】成公卿宣淫无复纲纪其罪二也平章百姓一日万几未晓求衣昃晷忘【一作不】食是以大禹不重【一作贵】于尺璧光武无【一作不】隔于反支体此【一作是】忧勤深虑幽枉而荒湎【后萹作腆】于【一作于】酒俾昼作夜或号或呼【一作式号且呼】酣【一作甘】嗜声伎常居窟室毎借糟丘朝谒罕见其身羣臣希覩其面断决自尔【一作此】不行敷奏于焉【一作是】停壅中山千日之酒【一作饮】酩酊无知【一作名】襄阳三雅之杯留连讵比又广召良家充选宫掖潜为九市亲驾四驴自比商人见邀【一作要】逆旅殷纣【一作辛】之谴为小汉灵之罪更轻内外惊心遐迩失望其罪三也上栋下宇着于【一作在】易爻茅茨采椽陈诸史籍圣人本意唯避风雨讵待珠玉之华寜湏绨锦之丽故琼宫【一作春室】崇构商辛以之灭亡阿房崛起秦族以之【一作二世是以】倾覆而不遵古典不念前车【一作章】广立池台多为【一作营】宫观金铺玉户青丹墀蔽亏日月隔阅寒暑穷生人之筋力罄天下之资财使鬼尚难为之劳人罔知【一作其】不可其罪四也公田所借【一作彻】不过十畆人力所供才【一作才通用】止三日是以轻徭薄赋不夺农时寕积于人不藏府库【一作无藏于府】而课【一作科】税繁猥不知纪极猛火屡烧漏巵难满头防箕敛逆折十年之租杼轴其空日有万【一作损千】金之用【一作费】父母不保其赤子夫妻相弃于匡牀万邦【一作户】则城郭空虚千室【一作里】则烟火断絶【一作灭】西蜀王孙之室翻同原宪之贫东海糜竺之家俄成邓通之鬼其罪五也古先哲王卜征巡狩唐虞五载周则一纪本欲亲问疾苦观省方俗乃复广积薪刍多聚【一作备】饔饩年年歴览处处登临从臣疲敝供顿辛苦而飘风冻雨聊窃比于前【一作先】驱车辙马踪【一作迹】遂周行于天下秦皇之心未已周穆之意难穷宴西母以【一作而】歌云浮东海以【一作而】观日家苦纳秸之勤人阻来蘓之望且夫天子有道守在海外【英华作内】夷不乱华在徳非险长城之固【一作役】战国所为乃是狙诈之风非闗稽古之法而乃追踪秦代版筑更兴广营【一作袭其】基趾延袤万里遂使尸骸遍【一作蔽】野血流成川【一作河】积怨比于丘山【一作满于山川】号哭动于天地其罪六也辽水之东朝鲜之地禹贡以为荒服周王弃而不臣示以覊縻逹其声教苟欲爱人非求拓土又强弩末矢不能【一作理无】穿于鲁缟冲风余力非敢【一作讵能】动于鸿毛石田得而无堪鸡肋食【一作啖】而何用而恃众怙强【一作力】穷【一作强】兵黩武务在吞并【一作唯在并吞】不思【后篇作务】长防夫兵犹火也不戢则【一作将】自焚遂使亿兆夷人只轮莫返夫差防国实为黄池之盟苻坚灭身良由夀阳【一作春】之役欲捕鸣蝉于前不知黄雀于后【一作挟弹在后】复矢相顾髽吊成【后篇作连】行义夫切齿壮士扼腕其罪七也直言啓沃王臣匪躬唯木从防若金湏砺唐尧建鼔思闻献替之言夏禹悬鞞【一作鼗】时聼箴规之美而乃愎谏违卜妬【一作蠧】贤嫉能直士正人皆由屠戮【一作害】左仆射齐国公高颎上柱国宋国公贺若弼或文昌上相或细栁功臣暂吐良药之言飜加属镂之赐龙逄无罪遂【一作更】遭夏癸之诛王子何辜滥被商辛之戮遂令君子结舌贤人钳【一作缄】口指白日而为【一作比】盛射苍天而敢欺不悟国之将亡不知死之将至其罪八也设官分职贵在铨衡察狱问刑无闻赂【一作贩】鬻而钱神起论铜臭为公梁冀受黄金之蛇孟佗荐蒲萄之酒遂使彛伦攸斁政以贿成君子在野小人在位积薪居上验【一作同】汲黯之言囊钱不如伤赵壹之赋其罪九也宣尼有言无信不立用命赏祖义岂食言自独夫【一作昬主】嗣位每岁行幸南北巡狩东西征伐至于【一作如】浩亹陪跸东都固守【一作守固】阌郷野战鴈门被【一作解】围自外征伐【一作夫】不可胜纪既立功勲湏酬爵赏【一作官爵】而志懐翻覆言行浮诡临危【一作危急】则勲赏悬授克定则丝纶不行异商鞅之赉【一作颁】金同项王之刓印芳饵之下必有悬鱼惜其重赏求其【一作人】死力走丸逆坂譬【一作匹】此非难凡百骁雄莫【一作谁】不讐忿至于匹夫蕞尔宿诺不亏况【一作既】在乗舆二三其徳其罪十也有一于此未或不亡况四维不张三空【三空见后汉陈蕃传】揔萃【一作三灵揔萃】无小无大愚夫愚妇共识殷亡咸知夏灭罄南山之竹书罪无穷决东海之波流恶难尽是以穷竒灾于上国猰防暴于中原三河纵封豕之贪四海被长蛇之毒百姓歼亡殆无遗类十分之【一作为】计才【一作才同】一而已苍生凛凛【一作栗懐】咸忧杞国之崩赤县【一作子】嗷嗷俱愁歴阳之防且国祚将改必有常期六百丧殷【一作殷亡】之年三十终姬之数【一作姬终之事】故防録皆云隋氏三十六年而灭此则厌徳之象已彰代终之兆先见皇天无亲唯徳是辅况乃欃枪竟天申繻谓之除旧岁星入井甘公以为义兴兼以朱雀门烧正阳日食狐鸣鬼哭川竭山崩并是宗庙为丘墟之状荆榛是庭旅之事【一作宗庙为墟之妖荆榛旅庭之事】夏后【一作氏】则灾衅非多殷人则咎徴更少牵牛入汉方知大乱之期王良防马始騐兵车之防今者顺人将革先天不违大誓孟津陈盟【一作命】景亳三千列国八百诸侯不谋而同辞不召而自至轰轰隐隐如霆如雷雕虎啸而谷风生应龙骧而景云起我魏公聦明文【一作神】武齐圣广渊备七徳而在躬包九有【一作功】而挺秀【一作出】周太保魏国公之孙上柱国蒲山公之子家传盛徳武王承季歴之基地启元勲世祖嗣元皇【英华作皇室】之业笃生白水日角之相更【一作便】彰载诞丹陵天表之文斯着加以姓符图防【一作纬】名恊歌謡六合所以归心三灵于焉【一作所以】改卜文王厄于羑里赤雀方来高祖隐于砀山彤云自起兵诛不道赤伏至自长安【从篇作安平非】锋锐难当黄星【英华作屋非】出于梁宋【英华作苑非】九五龙飞之始大人豹变之初歴试诸艰大敌弥勇上柱国司徒东郡公翟让功宣缔构翼亮经纶伊尹之賛【一作佐】成汤萧何之奉【一作辅】髙帝上柱国揔管齐国公孟让柱国歴城公孟畅柱国绛郡公裴行俨上大将军左长史邴元真等并运筹千里勇冠三军击劒则斩蛟截鳌【一作截蛟防鳌】弯弧则啼【一作吟】猿落鴈韩彭绛灌成沛公之基冦贾吴冯奉萧王之业复有防轮挟辀之士防距投石之夫冀马追风吴戈照月【一作日】魏公属当期运抚兹【后篇作拯斯】亿兆躬擐甲胄防渉山川栉风沐雨岂辞劳倦遂兴【一作起】西伯之师将问南巢之罪百万军【一作成】旅四七为名呼吸则河渭絶流叱咤则嵩华自防以此攻城何城不克【一作防】以此击阵何阵不摧譬犹决沧海而濯残荧【英华作涝】举昆崘而压小卵鼔行而西【一作进】百道俱进【一作前】以四【一作今】月二十一日届于东都而昏朝文武防守段达韦津等昆吾恶稔飞廉奸佞尚【一作久】迷天数敢拒义师【一作兵】驱率丑徒众有十万回洛仓北遂来举斧于是熊罴角逐貔虎争先因尔【一作其】倒戈之心乗我破竹之势曾未旋踵瓦觧氷消坑卒则长平未多积甲则熊耳为小逹等助纣【一作桀】为虐婴城自固梯冲乱舞徒设九拒之谋皷角潜【一作将】鸣空凭【一作凭】百楼之险鷰巢衞幕鱼逰宋池殄灭之期匪朝伊夕然兴【后篇作回】洛虎牢国家储积我并【一作已】先防为日久矣又【一作既】得回洛复【一作又】取黎阳天下仓廪【后篇作仓储一作之仓】尽非隋有四方起【后篇作赴】义万里如云足食足兵无前无敌裴光禄仁基雄才上略【一作将】受命东【一作专】征遐迩攸凭安危是托乃识机知变迁虞【后篇作既】事夏袁谦擒于蓝水张须陁获在荥阳窦庆战没于睢阳【一作淮南】郭绚授首于河北隋之亡殁【一作候】断可知也清河公房彦藻近秉戎律畧地东南师之所临风行电击安陆汝颍【一作南】则随机荡定淮安济阳【英华作淮南济北】则俄然送款徐圆朗已平鲁郡上柱国东平孟海公久【一作又】破齐隂于是海内英雄咸来向应封民瞻取平原之境郝孝徳据黎阳之仓李士才【一作雄】虎视于长平王徳仁鹰扬于上党滑郡公李景考功郎中房孝基发自临榆【一作渝】刘兴祖起于北【一作白】朔崔白驹自【一作在】颍川起房【一作方】献伯以谯郡来各拥数万之兵俱期牧野之防沧溟之右函谷之【后篇作以】东牛酒溢于军前壶浆迎【一作盈】于道左诸君等并衣冠华【一作世】胄杞梓良材歆神灵泽【一作神鼎灵泽】之秋裂地封侯之始豹变鹊起今正其时鼍鸣应见机而作各宜鸠率子弟共建功名耿弇【后篇作门】之赴光武萧何【一作宗】之奉髙帝当以【一作岂止】金章紫绶轩【一作华】葢朱轮富贵以重当年珪璋【一作忠真】以传奕叶岂不盛哉若隋代官人同夫桀犬【一作同吠尧之犬】尚荷王莽之恩仍懐蒯瞆之禄【英华作诈】审配死于袁氏不如张郃归曹范曽【汉书作増】困于项王未若陈平从汉魏公推以赤心当加好爵择木而处幸【一作令】不自疑脱其猛虎犹与舟中敌国夙沙之民共缚其主彭宠之仆自杀其君髙官上赏即以相授如暗于成事守迷不返昆冈纵火玉石俱焚义等噬脐悔将何及黄河带砺眀余旦旦之言皎日丽天知我勤勤之志【一作意】布告天下【一作海内】咸使闻知
　　一作皆旧唐书李密传
　　此篇六百八十三巻书门重今已削去
　　为李宻檄窦建徳文　　　　房彦藻
　　公逸气纵横鹰扬河朔引兰山之骁骑驱易水之壮士跨蹑燕齐牢笼赵魏好通戎夷声振华夏昔隗嚣之居陇上非不险也项籍之据彭城非不强也然而援无所恃躬违厯数遂使楚徒歔欷于垓下秦泥不封于函谷故托身得地窦融保西河之功协契非人刘表防汉南之业魏公英雄电逝类晨风之拂北林率土星奔甚涓流之赴东海今隋主拘囚于世充身制于朱灿白旗之首已悬乌江之船未舣去月二十日总管兵马防同黎阳莫不投盖蒙轮贾勇求敌逺懐归义分讨不庭公能观火鹿台枉道垂报或以冀方犹梗愿协力齐盟南临则黄河可清北指则幽云自卷公之逺度宏规髙勲茂绩必将俯盼伊吕吞并韩彭自余碌碌复何足数绛灌尚警干戈未戢想军旅之事各有司存指踪之劳无疲于眀镜也内懐悃欵形于翰墨情之所寄言不能适
　　为窦建徳檄秦王文　　　　孔徳绍
　　【建徳师众渡河与王世充相援船运军粮泝河而上舳舻相继首尾不絶水陆并进筑城营垒于成臯之东见号三十余万隂令人与王世充相约乃遗秦王书】
　　夏王敬问唐秦王彼朝发迹太原奄有闗内郑氏光啓伊洛崇建宗社予则创基燕赵包举山东郑国何辜兴师致讨深懐固存不惮濡足方今千乗雷动万骑云屯投石防距蒙轮击剑统三燕之义勇驱六齐之雄杰制勍敌如拾遗殄髙墉若摧朽郑都鞠旅誓众雪讐我师跃马砺戈克荡氛祲彼则外无救援内絶军粮将聴楚歌之声方见崤陵之哭若能反郑国之侵地守秦川之旧邦更修前好不乖来请
　　为李宻檄荥阳守郇王庆文　魏　征
　　【宻既屯巩洛东得黎阳河南郡县莫不响应惟荥阳不下王即隋之宗室故郑疑宻以一城之地不足以动大兵先命行人开陈祸福】
　　早挹芳猷未谐披展甚为翘伫兴寝増劳寒势转严比得清吉及处危城无乃忧悴自猜【隋书作昏】狂嗣位多歴嵗年剥削黔黎【隋书作生民】涂毒【一作炭】天下琼室瑶台之丽未极骄奢糟丘酒池之荒非为滛乱加以违忠臣之諌从妇人之言杀戮忠良【一作多】科税无已是以猬毛而起豹变其文共举义旗同【隋书作戡】翦凶虐今者屯营巩洛开发大仓赈恤饥羸咸从充健吴戈电照首算而无穷冀马云屯羊计而难尽是以八方并凑【隋书作同徳】万里俱来莫不期入闗以亡秦争渡河而灭纣东穷海岱南洎江淮凡厥遗黎【隋书作人】承风慕义唐公起兵黎【疑作晋】阳兵【一作军】临防岸三秦父老千里犒师叶义同心共为犄角元寳藏武阳兴义即取黎阳燕赵之郊来苏成咏唯荥阳一郡仍【隋书作王】独守迷爱【疑】以宗盟尚疑衔璧敬陈鍼药冀愈膏肓夫防子纣之长【隋书作元】兄亲【隋书作族】实为重项伯籍之季父戚乃非踈然其【隋书作犹】去朝歌而处周背西楚而归汉岂不眷恋宗祊留连骨肉但为识寳鼎之迁【隋书作将】移知神器之先改河决不可壅树颠不可维所谓览通人眀鍳君子者矣而王之先代家住山东本姓郭氏乃非杨族只【隋书作止】为宿与隋朝颇【隋书作先】有勲旧遂得预沾磐石遂【隋书作名】在葭莩娄敬之与汉髙殊非血吕布之于董卓良异天亲芝焚蕙叹事不同此又王之昏主心若虎狼雠忿同胞乃甚【隋书作有逾】沉阏惟勇及谅咸罄【礼记作磬】甸师魏文之毒任城汉武之鸩河献假使宗祧是一踈不间亲况乃族类为非有何疑阻【隋书作何能自保】王之为臣无所献纳不能曲突徙薪除烦去惑致令四海鼎沸百姓乱麻髙垒深沟自固而已藩屏之寄岂若是乎欲免大责其可得也为王计者莫若举城从义开门送欵识机知变足为美谈乃至子孙长守富贵【十六字隋书作安若泰山髙枕而卧长守富贵足为美谈乃至子孙必有余庆】今王世充屡被摧破偷存漏刻段达守东都窘廹自救无聊【隋书作今王世充屡被摧蹙自救无聊偷存晷刻讵能支乆叚逹韦津东都自守何暇图人】世充朝亡彼【隋书作达】便夕死又东都荒酣酒色【六字隋书作江都荒湎】流忘归内外崩离人情【隋书作神】怨愤上江米船皆被抄截士卒饥馁半菽不充事切析骸义均煑弩举烽火于骊山诸侯莫至浮胶船于汉水还日未期近得朱粲啓词鋭师百万以破襄阳总帅熊罴沿流东下尅期指日定灭江都分项籍于五侯切王莽于千段王独守孤城援絶【隋书作絶援】千里糇粮之计仅有月余敝卒之多才【隋书作才】盈数百何以【隋书作何有】恃赖欲相抗拒飞【隋书作求】枯鱼于市肆即事未遥因归鴈以运粮竟知何日然城中雄【隋书作豪】杰王之腹心思杀长吏将为内应【隋书作啓】只恐祸生首衅起【隋书作发】萧墙枉【隋书作空】以七尺之形【隋书作躯】徒【隋书作悬】偿千金之购可为寒心可为酸鼻者也今貔豹百万马首欲东惟待王世充破了鼓行东迈梯冲乱舞鼓角潜鸣笑虢叔之死马【疑作焉左传制岩邑也虢叔死焉在隋属荥阳郡】悲襄阳【疑作城汉书襄城无噍类】之噍类南阳首【疑作守】齮封侯之事杳然东门逐猎临刑之叹何晩深相爱惜裂帛裁书幸可三思自求多福【庆得书惧召父老计乃出降宻】代徐敬业传檄天下文　　　骆賔王
　　伪临朝豺豕行武氏者【集本文粹并作伪周武氏者】人【文粹作性】非和顺【旧唐书作温润】地实寒防昔充太宗下陈曽【唐书作防】以更衣入侍洎乎晩嵗【诸书作节】秽乱春宫宻【文粹作潜】隐先帝之私隂图后房【唐书作庭】之嬖入门见嫉蛾眉不肯让人掩袖【集作袂】工谗狐媚偏能惑主践【集作蹈】元后于翚翟防【集作致】吾君于聚麀加以虺蜴为心豺狼成性近狎邪僻残害忠良杀姊【集作子】屠兄弑君酖母人神之所同【集作共】嫉天地之所不容犹复包藏祸心窥窃神器君之爱子幽之于【唐书作于】别宫贼之宗盟委之以重任呜呼霍子孟之不作朱虚侯之已亡燕啄皇孙知汉祚之将尽龙漦帝后识夏庭之遽衰敬业皇唐旧臣公侯冡子奉先君之成业荷本朝之旧【文粹作厚】恩宋微子之兴悲良有以也袁君山之流涕岂徒然哉是用气愤风云志安社稷因天下之失望顺宇【集作遂海】内之推心爰举义旗誓【文粹作以】清妖南连百越北尽三河鐡骑成羣玉轴【唐书作舳】相接海陵红粟仓储之积靡穷江浦黄旗匡复之功何逺邉【唐书作班】声动而北风起剑气冲而南斗平喑呜则山岳崩頺叱咤则风云变色以兹【一作此】制敌何敌不摧以此图功【集作以斯攻城】何功【一作城】不克公等或居汉地或叶周亲【唐书作或家传汉爵或地叶周亲】或膺重寄于爪牙或受顾命于宣室言犹在耳忠岂忘心一坏之土未干六尺之孤安在【文粹作何托】傥能转祸为福送往事居共立勤王之功【文粹作啚】无废旧【文粹作大】君之命凡诸爵赏同指【唐书作裂】山河若其【集作或】眷恋穷城徘徊岐路坐昧先几之兆必贻后至之诛请看今日之域中复【文粹作竟集作合】是谁家之天下移檄州郡咸使知闻
　　为濮阳公檄刘稹文【集作书】　　李商隐
　　足下前以肺肝布诸简素仰承复命犹事枝词夫岂告者之不忠抑乃聴之而未审择福莫若重择祸莫若轻一去不廽者良时一失不复者机事噫嘻执事谁与为谋延首北风心焉如灼是以再陈祸福用释危疑言不避烦理在易了丁宁恳欵至于再三者诚以某与先太师相国俱沐天光并为藩后昔云与国今则亲隣而大年不登同盟【英华作门望非】未至饭贝才毕禭衣莫陈乃睠后生遽乖先训迁延朝命迷失臣职不思先毂【左传作縠】之忠将覆栾书之族此仆之所共惋【集作惜】儿女之所同悲况某拥节临戎援【集作防】旗誓众封疆甚迩音防犹存忍欲卖之以为已功间之以开戎役将祛未寤欲罢不能愿思苦口之言以定束身之计昔先太尉相公常蹈乱邦不从逆命翻身归国全家受封居韩之西为国之屏弃代之际人情帖然太师相公【集作国】以早副军牙乆从征斾事君之节已着居防之礼又彰故乃【集作前】奬其象贤仍以旧服纳职贡赋十五余年于我唐为忠臣于刘氏为孝子人之不幸天亦难忱才加壮室之年奄有壊梁之叹主上深固义烈是降优恩盖将显足下之门为列藩之式不欲刘氏有自立之帅上党为辜恩【集作姑息】之军防之还朝以聴故【集作后】命其义甚着其恩莫偕昨者秘不发防已逾一月安而拒诏又歴数旬秘防则于孝子未闻拒诏则于忠臣已失失忠于国失孝于家望此用人由兹保族是亦坐薪言泰巢幕云安智士之所寒心谋夫之所齚舌矧于仆者得不动心窃计足下之懐执事之论当以赵氏传子魏氏袭侯欲以逡廵希恩顾望谋立耳夫事殊者趣异势别者迹暌胡度其始而议其终搴其华而寻其实愿为足下一二而陈之赵魏二侯于其先也亲则父子于其人也职则副戎赏罚得以相恩威得以相抗故朝廷推而与之今足下之于太师也地则相近职非副戎赏罚未尝相叅恩威未尝相抗稽防则于义爽拒诏则于事乖此赵魏二侯信事殊而势别矣此施之于太师赵魏则为继代象贤之美施之于足下足下则为自立擅命之尤得失之间其理甚白又计足下未必不恃太师之好贤下士重义轻财吴国之钱往往而有梁园之客比比而来将倚以为墙藩托以为羽翼使之谋取使以数求细而思之此又非计山髙则羝羊自至泉深则沉玉自来已立然后人归身正然后士附语有之曰政乱则勇者不为鬬徳薄则贤者不为谋故吴濞有奸而邹阳去燕惠无徳而乐生奔晋宠大夫卒成分国之祸衞多君子孰救渡河之烖此之前车得不深镜代宪四祖文眀继兴当时燕赵中山淮阳齐鲁连结者几姓旅拒者几侯咸逆天用人背惠忘徳据指掌之地谓可逃刑倚亲戚之私谓能取信一旦地空家破首裂支分闇者不能为谋明者固以先去悔而莫及末如之何先太尉与李洧尚书齐之宻戚杨太保与苏肇给事蔡之懿亲并据要地方州领精甲锐卒及其王师戾【集作莅非】止我武惟扬则割地驱人以降送欵输忠以入非不顾宻戚非不念懿亲非不思恩非不懐惠直以逆顺是逼死生实难能与其同休不能与其共戚故也况足下大未侔齐蔡乆未及李吴将以其人动于不义仆固恐夙沙之国缚主之卒重生彭宠之家不义之侯更出又计足下当恃太行九折之险部内数州之饶兵士尚强仓储且足谓得支乆谋而使安危哉此心自弃何速昔李抱真相国用彼州之人破朱滔于燕国困田悦于魏郊连兵转战绵嵗经时而潞人夫死不敢哭子死不敢悲何者李相国奉讨逆之命为勤王之师义着而诚顺故也及卢从史释防就位卖降冀功将乗讨伐之时欲肆凶邪之性计未就而人神已怒事未立而兵众已离以万夫之长困一卒之手驱轞北阙弃尸南荒而潞之人犹老者扪胷少者扼腕谓朝廷不即显戮深为失刑其故何哉以从史不义不昵去安就危众黜其谋下不为用故也二帅去就非因传闻鸠杖之人鲐背之叟知其本末尚能言之则太行之险固不为渤【疑作悖】者之守数州之众固不为邪者之徒此又其不足恃也由此言之则何以败名誉【六字集作则以何名】隳家声何事舍君命何道求死士何计得【集作固】人心此仆之所以对案忘飡推枕不寝为足下惜为足下危而不知其所以然也况太师比者养牛添卒畜马训兵旁招武干之材中举将军之令然而经【集作聴】于逺近颇有是非虽朝廷推赤心大度然而不逞者已有乖异【集作异图】之説横议者屡兴悖恶之叹人之多言亦可畏也谁为来者宜其弭之今足下背季父引进之恩失天朝文诰之令则是实先太师之浮议彰昭义军之有谋为人侄则致叔父于不忠为人孙则败乃祖于无后亦何以对燕赵之士见齐鲁之人耶又计足下旬日之前造次为虑今兹追改惧有后艰此左右者不明而咨询之未尽也近者李尚书祐董常侍重质之軰并亲为贼将拒我官军纳质于匪人効用于戎首乆乃来复尚防殊恩皆受郡符咸领旗鼓不能悉数厥徒实繁岂有足下借两代之余资弄【集作委】数万之旧旅俛首聴命举宗効诚则朝廷又岂以一日之稽迟片辞之疑异而致足下于不测沮足下于后至【集作图】故事具存可以眀验幸请自求多福无辱前人防龙旐以归洛师秉象笏而朝魏阙必当勲庸继代富贵通身无为隣道所资使作他人之福傥尚淹归欵未整来轩【集作辕】戎臣鼓勇以争先天子赫斯而降怒金玦一受牙璋四驰魏衞压其东南晋赵出其西北防距投石者数逾万计科头击手者动以千羣兼驱挽虎之材官仍率射雕之都督感义则日月能驻拗愤则砂石可吞使兵用火焚城将【集作兼】水灌魏趣邢郡赵出洺州分二大都之间是古平原之地车甲尽输于此境糗粮反聚于他人恃河北而河北无储倚山东而山东不守以两州之残【集作饿】殍抗百道之竒兵比累卵而未危寄孤根于何所则老夫不佞亦有志焉愿驱敢死之徒以从诸侯之末下飞狐之口入天井之闗巨浪难防长颷易扇此际必当惊地底之皷角骇楼上之梯冲丧贝跻陵飞走之期既絶投戎【集作戈】散地灰钉之望斯穷自然麾下平生尽忘旧爱帐中亲信即起他谋辱先祖之神灵为眀时之哂【集作戮】笑静言其渐良以惊【集作兢】魂今故再遣使车重申丹素惟鍳前代之成败访歴【集作用】事之賔寮思反道败徳之难念顺令畏威之易时以吉日蹈兹坦途勿馁刘氏之魂勿污潞人之俗封帛增欷含毫益酸延望还章用以上表成败之举慎惟图之不宣河阳三城节度使王茂元顿首







　　文苑英华巻六百四十六
　　钦定四库全书
　　文苑英华巻六百四十七　宋　李昉等　编露布一【露布二巻英华所编失年代先后今正之】
　　兵部奏姚州破贼诺没弄杨防栁等露布一首兵部奏姚州破贼设防俭等露布一首
　　为河南郡王武懿宗平冀州贼契丹等露布一首为幽州长史薛楚玉破契丹露布一首
　　兵部奏姚州破逆贼诺没弄杨防栁露布
　　骆賔王
　　尚书兵部臣闻北辰【集作极】列象六合奉天子之尊南面乗干一统成圣人之业是知衣裳所防义有辑于殊隣霜露所均诚兼育于异类故山万国诛后至者防风丹浦一戎缓【集作绥】前禽者就日然则陈【集作利】弧矢以威天下法雷霆而【集作以】震域中四时行焉天道不能去杀五兵备矣皇业所以胜残虽事切救焚茍顺时而济物恩深祝网不获已而用兵伏惟皇帝陛下登翠妫以握图宪紫防而正象功不宰混太始以凝神至道无名伫华胥而得梦阐文教以清中夏崇武功以制九夷环海十洲通波太液之水邓林万里交影甘泉之树反冲穿胷之域袭官带以来王竒肱儋耳之酋奉正朔而请吏逆贼防俭和舍等浮竹遗沉木余苗邑殊礼乐【集作义】之乡人习贪残之性日者皇朝广烛帝道遐融颇亦削左袵而被朝衣觧椎髻而升华冕而豺狼有性枭獍难驯遂敢乱我天常率九种【集作变九隆出后汉乃哀牢夷之先也】而背诞负其地险携七部以稽诛搔动【集作乱】邉疆冦【集作敓】攘州县【集作郡】是用三门授律长驱无战之师五月渡泸深入不毛之地去月二十一日军次三朏昆仑镇前后捕得生口知守捉山羌傍山连结十部蛮首徒五万众此山即南郡中之巨防也冈峦千里西通大荒之外【集作郊】谿谷万重南极炎洲之境耸乔林而挿月隂兎【集作灵】有假道之标防崇岩以隐天阳乌无廻翼之地峰危束马路絶悬车贼据临岱【集作代】之形乗建瓴之利【集作势】徴风召雨猬起蜂飞驱杂种以挻妖【集作灾】封狐千里肆沉黎而作孽雄虺九头臣以为制敌以权柔逺者理或存于徳教伐叛以义决胜者不必在于干戈于是广布朝恩恭宣帝徳申之以安抚晓之以存亡信重蛮陬无负黄龙之约赏隆汉爵不逾白马之盟地接冉【见司马相如谕蜀文集作周非】駹词屡殚于谕蜀俗通盘瓠声不辍于吠尧臣遣左三【集作二】军子总管宁逺将军前守右骁骑万安府长史折冲都尉上柱国刘防基率检校果毅骁骑尉井陉县开国男刘暕等衔枚逺袭巻甲前驱偃危斾而设潜兵疑从天落乗间道而掩不偹似【集作若】出地中又遣右三【集作二】军子总管眀威将军行右【集作左】武衞翊府中郎将上柱国髙奴弗率左武卫天水府折冲都尉张仁様【集作操】等渉【集作陟】南山之南冲其要害之路又遣左一军子总管前右金吾卫翊府左郎将上柱国孙仁感率卫尉府右【集作左】果毅都尉王文雅等陵北山之北絶其飞走之途贼首领杨防栁诺没弄诺覧斯等振螳螂之力拒辙当轮肆【集作纵】蚊蚋之羣弥山满谷刘防基髙奴弗孙仁感等并忠勤克着智略逺闻识明君之重恩轻生有地提太阿之雄【集作神】剑视死无时弯弧而凶党土崩举刃而妖徒瓦觧虽危苕【见荀子英华作阽危】沸鼎未穷枭首之诛救死扶伤犹致析骸之请二十二日臣遣副总管兼安抚副使定逺将军前左骁骑翊府中郎将令狐智通率右武卫良将壮府左果毅都尉韩惠徳等拥貔豹之雄顺天机而右【集作左】转遣管内安抚副使朝议大夫使持节守银州刺史上柱国宜春县开国李大志率前左武衞静初府右果毅都尉上柱国陈宏义等驱【集作萃】象犀之卒乗地轴以右廻又遣行军司马朝散大夫守嶲州都督府长史上柱国梁待璧【集作辟】率守右金吾卫宜昌府果毅都尉阎文成等总投石防距之材蹈中权而拊其背又遣前守右威卫陇西府果毅都尉康留买等腾跃铁歕金之骑犯前矛【集作茅】而扼其喉臣等率守左卫清官府左果毅许懐秀等横玉弩以髙临纵金钲而直进云结阵影宻西郊赤堇挥锋气冲南斗飏烟尘【集作尘埃】而匝地白日为之昼昏积氛祲以稽天苍为之晦色兵交刄接鸟散鱼惊自夘及申追奔逐北斩首千余级转战三千里激流膏而为泉似变苌之血委乱骸而挤壑若沉鼈令【集作若泛鼈灵】之尸既而照尽髙舂云昏乙夜贼乃収集余众深【集作保】据重岩臣度彼逰魂虑其宵遁使三军齐进四面合围二十三日乗鱼烂之危啓蛇形之阵扬麾誓众杖节训兵一鼔先登赏必悬于芳饵九攻失律罪无救于严诛五都【集作部】材雄三河侠少或生居燕地尤工即墨之围或家本秦人早习昆眀之战叱咤则江山摇荡慷慨则林壑飞腾举鹏翼【集作力】以扬威耀熊渠而贾勇澄氛廓祲回夏景以溃春氷灭迹扫尘若霜风之巻秋萚战逾百里时歴三期前后生擒四千余人斩首五千余级诺没弄杨防栁等殒死【集作元】行阵悬首旌门防俭和舍等委众奔驰脱身挺险虽复刑以止杀丁壮咸伏于诛夷礼不重伤班白必存于寛宥昔魏成伐【集作赋】蜀徒闻蒟酱之竒汉使开邛才通竹杖之利岂若膺紫泥而吊伐指丹徼以临戎一战而孟获已擒再举而哀牢授首斯显皇威逺畅庙略遐宣奉徳【集作猷】以配天徒知帝力掩黄【集作皇】舆而辟【集作阐】地岂曰臣功无任【集作不胜】庆快之诚【集作至】谨遣某奉露布以闻军资器械别簿条上
　　兵部奏姚州破贼设防俭等露布
　　骆賔王
　　臣闻七纬经天星分张翼之野八纮纪地炎洲限建木之乡西距大秦杂金茎而孕气南通交阯枕铜柱以为隣俗带白狼人习贪残之性河沦赤虺川多风雨之妖水积炎氛山涵毒雾竹浮三节肇兴外域之源木化九隆颇为中国之患年将千祀代歴百王郑纯之化不追孟获之风逾扇故三年疲众徒闻定笮【英华作郑管非】之讥五月出师未息渡泸之役然则大人拯物上圣乗期法乾坤以握枢体刚柔而建极知仁义不能禁设刑网以胜残知揖让不可济时用干戈而靖乱伏惟皇帝陛下神摛载玉【集作祥螭载玉】出【集作拓】地轴以登皇道契书【集作寝】绳掩天纮而践帝云入户纂灵庆【集作瑞】于丹陵苍箓【集作緑错】升坛荐祯图于翠渚垂衣裳以朝万国崇玉帛而礼百神昭俭防奢露台惜中人之产宣风布政明堂法上帝之宫致羣生于太和登品物于仁夀四神践雪五老飞星君囿祥麟乐班文于先乐【集作卉】女牀鸣凤韵归昌于帝梧四隩同文五风异色配林万里才防苑囿之原【集作基】层城九重未浚【集作出】池隍之域合璧【集作六合】照临之地候月归琛大鑪覆载之所【集作间】占风纳賮蠢兹夷【集作蛮】貊敢乱天常横赤标【集作烟】以防疆背朱提而设险石林万仭岩邑千重【集作里】望秦阜以相倾崤陵失四塞之阻对梁山而错峙劔门成一篑之峰自谓絶壤幽【集作遐】荒中外足以迷声教慿深负固江河【集作山】可以逃灵诛殊不知玉弩垂芒涵【集作陶】水无九婴之沴瑶阶舞戚洞庭有三苗之墟臣等谬以散材忝专分阃白招乗候顺秋官【集作帝】以扬旌绛节临邉通夜郎而解辫自营开嶲穴斾转邛山峻岐折坂之危尽亡衿带滇池漏江之固曽失藩篱惟逆贼设蒙俭等未革狼心仍懐豕突陆梁放命旅拒偷安地【集作城】接祠鸡竟无心【集作希】于改旦山多神鹿终未息于择音【英华作隂杜预注】臣以大帝宣威有征无战明王杖顺先徳后刑【集作加】圣泽于中孚缓天诛于大造庶南薰解愠仰云闗【集作阙】以翔魂东律和【集作变】音扣辕门而啓【集作顿】颡祝禽踈网徒开三面之恩毒虺挻妖愈【集作逾】肆九头之暴乃鸠集余众蚁结凶徒儋耳椎髻之渠千里雾合凿齿雕题之孽一呼云屯叠【集作陵】石菌以开营拒岩椒而峻垒崇峦切汉若登藏寳之山絶壑慿霄似瞰封泥之谷去前月十七日连营布阵据【集作踞】险扬兵东西三十余里马歩二十余万聚蚊蚋而合【集作成】响声若雷霆纵蛇豕以为羣气稽宇宙臣遣中郎将令狐智通等拥防山超海之师当其歩阵遣银州刺史李大志等以【集作驱】跃景腾云之骑乗其马军遣嶲州都督府长史行军司马梁待璧【集作辟】等领劲卒二千絶其飞走之路遣临源府果毅马仁静等勒精兵九百断其潜伏之军臣率行军长史韩余庆等负霜戈而直指扫云阵以长驱庶令斩馘七擒将士挟雷公之怒伏尸百里蛮夷识天子之尊【集作威】于是三略训兵五申誓众先登防敌唯标【集作无遗】大树之功后拒乱行必致曲梁之罚楚人三户蜀郡五丁气拥云精贯白日喑呜则乾坤摇荡呼吸则海岳【集作林壑】沸腾列旗影以云舒似长虹之东指横剑锋而电转疑大火之西流刄接兵交洞胷达臆自辰逾午鱼烂土崩沸残息于层峰更切守陴之哭积圎颅于重阜殆成京观之形【集作封】唯贼帅夸干未悟倾巢之兆敢懐拒辙之心犹【集作独】率马军平川转鬬惊尘乱起六合为之寝光杀气相稽四溟为之【集作由是】变色副总管李大志忠惟狥国义则忘躯临危而贞节愈【集作逾】明制敌而机谋【集作神机】独逺丹诚自守虽九死其如归白刄交前岂三军之可夺投袂则妖徒雾廓搴旗而逆党氷摧【集作凶党山崩】于是乗利追奔因机深入困兽犹鬬似化【集作战】廪君之魂穷鸟尚飞如惊杜宇之魄斩甲卒七千余级获装马五千余疋僵尸蔽地【集作野】临赤坂而非遥流血洒途视丹徼而不【集作何以】逺首领和舍等并计穷力屈面缚军门寛其万死之诛以再生之路惟防俭脱身挺险委【集作负】命穷山顾巢穴以【集作而】靡依延【集作逃】晷漏其【集作而】何几况妖徒革面荒【集作徼】外非复他人部落离心舟中皆为敌国瞻言枭首指日可期凡所归降随事招抚与之更始复其故业首丘懐恋疑临旧国之墟安堵知归【集作识家】似入新丰之市【集作邑】然后班师遯水振旅禺山建鸿业【集作勲】于武功畅猷于文教庶荒陬袭中邦【集作原】之礼邉疆息外冦【集作户】之虞华人【一作封】祝尧兆皇基于千嵗【集作载】夷歌颂汉美王泽于三章宜与夫天帝前星广赐秦公之册坤元益地遥开王母之图盖示有云曽何足纪斯并谋广达【集作运】妙略遐覃一战【集作戎】而荒景肃清再鼓而邉隅底定岂臣等提戈擐甲克全百胜之功杖节扬麾能通九变之防谒藁街而献防【集作旅】大帝成规闻杕杜以劳还小臣何力不胜庆快之至谨遣行军司马朝散大夫守嶲州都督府长史上柱国梁待璧【集作辟】奉露布以闻军资器械别簿録上
　　为河南郡王武懿宗【集作为神兵道】平冀州贼契丹等露布【按新唐书神功元年武懿宗为神兵大总管讨契丹一本作为建安郡王武攸宜作】
　　张　说
　　大总管右金吾卫大将军兼检校洛州长史河内郡王臣某前军总管行左衞翊府中郎将上柱国定阳郡开国公臣杨基行军长史朝奉大夫守给事中防军臣唐奉一行军司马通议大夫行天官郎中臣郑果等言臣闻氛祲薄霄戎狄谋夏则武库兵动中国有弧矢之威文昌将飞邉城用金革之事盖以式遏奸暴大庇黎人震蛮荡夷明罚耀武者也伏惟天防金轮圣神皇帝陛下仁覆有截化被【集作行】无外皇图未臣之党先帝【集作帝载】不庭之俗罔不依被声教浸润邕【集作雍】熈望云向风宻迩遐裔而契丹凶丑奴余【集作根】苖非冒【集作】顿之雄族异单于之贵种徒以错居逺郡渐化平时田牧混于四甿贸迁通于三市【集作贾】戍人【集作战士】解甲邉马垂辔禽兽饱而忘恩蜂虿养而恣【集作成】毒敢孤亭育自絶生成乃狼心干纪鸱谊窃发虐我邉吏覆我镇军大棘残于夷落孤竹沦于荒虚【集作徼】陛下震赫斯之怒授决胜之符天地合谋鬼神助伐六狄举国百蛮整众运欃枪而扫除从裂【集作列】缺而焚荡臣饮氷受斧指日扬麾虽谢河间之学窃慕任城之勇誓将首冒锋刄躬先士卒上假神兵之威下定鬼方之罪防丑狂悖素无大志因乗便利扇动奸回【集作邪】去嵗尝师疑一军之尽化今春轻敌见三帅之不归蚁聚实繁豺牙益厉结山戎以四【集作西】冦连岛夷而深【集作东】入臣乃广开形势大振军声【集作声威】移告郡邑金汤固守传檄诸军犄角相应清邉道大总管建安郡王攸宜杖钺蓟门作镇幽【集作燕】国当要害之地挫犬羊之羣髙垒深沟卧旧【集作惊】营而不动山虵云鸟阵死地而无疑总管沙咤忠义王伯礼安道买等兵临易水使接桑河犀渠冲将【集作壮】士之冠【集作髪】雕骑落【集作识】将军之战【集作箭】四靣当敌【集作冦】九拒乗城御史大夫娄师徳总管髙再【集作丹】牟薛思行扞敌中山折冲外侮训厉鹰扬之士辑穆震惊之师其余部散校分【集作部校分离】离纲【集作网条】别绪兵车星布廵太行而缀碣石介马云罗挟衡漳而连海浦山川积雨尽【集作共】消胡骑之尘草木长风咸有王师之气清邉士马稍南驱而拥蹙神兵甲卒渐北逐以威临但合围而持重未轻挑而即战重以藩臣黙啜统率毡裘控逾于万骑带甲弥于千里长驱松漠掩集【集作夺】栁城巢穴是空胎卵皆覆于时贼众兵马屯逼幽州闻其塞外之败惧有舟中之敌势力外窘心腹内乖建安郡王攸宜蓄鋭渊渟乗机电发援桴作气则山岳动摇书箭一飞则酋渠相灭兵才接刄元凶授首舂喉蔽野京观起于中州积甲成山组练収于外府虽本根斯防已荡涤于一隅而余蔓所【集作以】滋尚聨延于数刻【集作郡】贼帅何阿小等顽防是极奢侩为资授其署置肆行驱【集作刼】掠幽陵之下不知首恶之已擒两河之间仍谓逰魂之可恃士女遭其逼脇军城【集作池】被其屠防以杀戮为事户积防刘之悲以刼夺为心家盈剥割之痛鹿城县令李懐璧衣冠贵胄令长崇班背我朝恩归城狄冦潜修甲仗输以利器之资见委兵权当其上将之任蠢兹狂乱暂【集作誓】同燎火言事剪除方申沃雪【自阿小至沃雪以上仓曹刘虑词虑作宪】臣乃盛兵邢赵塞井陉之隘命虎贲之将遏其冲突之锋长史唐奉一驰使洛魏据阿曹之津纵羽林之雄挫其侵轶之势臣又遣将军总管忠武将军行左卫翊府中郎将上柱国定阳郡开国公杨基押飞骑营中郎将李铎子总管云麾将军行玉钤卫翊府中郎将康国公阿史那毗伽子总管冠军大将军行左玉钤卫翊府中郎将宋防延子总管冠军大将军行左金吾卫翊府郎将廽鹘【集作纥】果别勅行人云麾将军康戡诞子总管定逺将军左威卫长李当义壮武将军何义本子总管忠武将军何【集作阿】利深子总管壮武将军俱罗罹淮宣威将军行左玉钤卫翊府郎将苏达侯【一作候】斤度施子总管定王府典军成善威子总管押飞骑定逺将军平原府左果毅长上穆仙童子总管刘尚珪子总管渭川府左果毅鹿思让押飞骑左玉钤卫队正长上贾楚珪左鹰扬卫长上花匡鼎押飞骑李言忠押飞骑沮忠扬镇副张元敬押飞骑康景休押飞骑左监门卫司戈窦九臯别奏右武威卫长上杨仁爽左武威卫长上杨裔原州崇冈镇副康戍【一作成】子右监门卫长上傅阿毛左监门卫长史殷承范右卫长上王仁奨右卫执防严琰右金吾卫罗元让潭州花石戍主苏元晖前右武威卫长郑嘉祥左卫司戈郑彦凑妫州威宁戍主崔思暕押歩兵子总管左玉钤卫长上张中俨别奏首领苏农婆罗三品子首领宋义本别奏游击将军左玉钤卫宿卫哥咄施注比别奏郑思疾左卫潞州府果毅员外置同正阿史皎子总管王城府检校果毅任誓别奏检校虞候任处寂别奏裴光嗣等徇其东北又遣子总管游击将军玉钤左司阶伏县开国男李顔子总管邢州司户参军飞鸟县开国男常元楷子总管原州广牧领将军元寂子总管右武卫员外置同正武元礼子总管前潞州参军武其别勅行人张景扶州刺史旧镇副崔敬一右武卫中郎将阿史徳奉职右鹰威卫将军业恤啜刺俟斤右豹韬卫柔逺府长史上果毅吐火罗决斯右金吾卫果毅执失守直右鹰扬郎将员外置同正阿所那左玉钤卫长上借绯金元济东天竺国王子僧伽杖摩右鹰扬卫郎将仆固郡骨支左金吾卫郎将阿康地具右武卫威郎将东河察使左豹韬卫髙城府长上果毅阿史徳伏麾支右玉钤卫郎将路驴驹左金吾卫长上阿史徳伏麾支右玉钤卫郎将路欲谷游击将军葛罗枝延游击将军契苾木昆折冲都尉车施俟斤防州犹口镇副白善徳晋州仁夀府果毅侯义威子总管左武威卫侯神城府果毅杜隐押后队长上张徳峻天官常选王暠常彦纬押千骑三交戍董景河州安乔戍主王才龛别奏康寂押千骑队杨待封前冀州堂阳县丞温待礼别勅行人白君等略其西南或折冲其前或乗蹑其后整貔貅之佐奋猛毅【集作勇猛】之伦长防林廽髙旗云绕贼党晷穷漏急命窄途殚执无全支心投必死之计以今月一日何阿小等帅不悛之旅拥脇从之众结聚数万抗拒官军自寅及午前后九阵元基等并锋镝争先戈鋋逓跃抗足而鲜卑之血涂地攘臂而扔【人蒸切因也】乌丸之首积野摧同氷防裂若山焚穷其孑遗无复噍类斩获逆贼冀州三品大总管何阿小逆贼河北道招慰大使冀州刺史马行感逆贼冀州道副大总管杨奉节逆贼冀州长史王逆贼总管刘伏念逆贼十二卫大将军见任鹿城县令李懐璧逆贼信都县令杨志寂总管胡六郎逆贼总管王知先逆贼帅马眀誓逆贼三品总管姬目等魁首巨蠧三百余人所有戎羯慿陵残毁之处臣皆宣布制防抚集其人咸懐圣恩俱得复业羣凶既定冀【集作四】方砥平二载逋诛一朝泯灭数州然毒俄然【集作尔】清弭舞溢河冀歌达塞垣截风浪以息沧溟廓氛埃而覩白日郤縠【集作献】何力敢推羣帅之劳叔向有言实在眀君之徳臣慿借睿略忝当戎政神机宻运不待横草之功天赞冥符恭承破竹之势伏惟【集作瞻】庙胜速奉朝欢抃跃之情倍万恒品不胜【集作任】庆快之至谨追傔人天官常选李佑别奏左卫长上校尉张徳俊奉露布以闻其军资器械别簿条上谨言为幽州长史薛楚玉破契丹露布【宗】
　　樊　衡
　　臣闻天地设险圣人则之士生悬弧其来尚矣故黄帝涿鹿之战重华三苖之役汤伐有扈文王克崇至于不得已而用之其实一也伏惟开元神武皇帝陛下乗五圣之资踞六合之大【一作盛】徳光天下【一作光天之下】威振百蛮四方无金革之事盖亦乆矣蠢兹凶冦东胡余孽日者闗门未通隔在荒外自相杀戮君臣无序不能独立交臂屈膝求我国家以安之圣朝矜其输诚且以防塞故列于朝贡编于鸿胪故再册名王累降重主魁渠豪酋靡不霑渥自开复营州二十年内部落不耸安农牙商金帛山积我国家之于惠贷亦深矣而野性易动狼心不革中复背诞冦我栁城我是以有平卢之战当为兵少城孤不暇追北尽其巢穴残防游魂假气絶徼自以为黄河泾可以保天险悬塞沙漠可以逃灵诛陆梁穷荒迷肆不复我王师逺略是以有黒山之讨其突厥分兵助为声势官军既防万弩齐发逆顺不敌贤王失阵契丹东龙钟走林奔穴瓯脱不守髦头匿光可突干挟马浮河仅获残喘谓其困而知悟面缚请降而西连匈奴东构渤海収合余烬窥我阿降我是以有卢龙之师当是时也四蕃云屯十万雨集动兵皷噪声闻百里山川昼昏土木皆震势欲朝驱降户夕通河朔我行军七千乗天假威灵黜之硖石斩单于之爱子契丹之积卒众虏奔逃扶伤不暇于是从散约觧云巻雾消投戈弃甲莫敢廽视我降户完然坚利而西蕃辎畜十遗半矣突厥乗乔骄两蕃籍甚鋭悍所向得志其来乆矣昔汉髙祖以三十万众猛将如云谋臣若雨平城之下七日不食竟以计免顷万嵗通天中亦忿其不恭雷霆发怒驱熊罴之卒防貔虎之将以数十万相继而出没之峡中只轮不返卒使赵定防没河北涂炭数十年间疮痏不复所以敢轻犯官军之众者以往事之骄我国家偏师不满七千当十万之冦绵险提寡扬桴而出势同觧竹兵不留行于戱前事也如彼今防也如此哉盖顺人心因神怒察地利用天时威灵之所覆而逆顺不敌也然自黄龙举烽无嵗不战惊骇我城栅防刘我亭戍劳轶我师徒糜耗我广输实已四稔于兹矣若乗胜不殄无以一戎所以战士愤惋余怒未将斩【史作蹋】顿以染锷血头曼以衅皷彷徨北兵【一作山】望烟尘而不肯返斾者乆之臣以为突厥锐而逃渤海慑惧势未敢出契丹大战之后人马俱羸其心不振又恃以荒逺必无我虞而诸军蓄锐乆思奋发新闻破贼无不増气若驱而袭之可不血刄而取也臣又与侍御史王审礼节度副使乌知义及将士等佥议咸以为然议犹未决适防勑令臣讨逐臣已凖勑书当日宣布三军之士莫不踊跃于是防距防轮之伍响应投盖超乗之卒景集节度副使右羽林军大将军乌知义即令都防裴旻理兵述职大阅于松林管内勇士万人【一作騋】驹千里防三丈者得七十【一作千】疋轻帜迅走之乗鹰扬貔虎之士左赢粮右持械者日越七百里朝发蓟门夕宿碣石者得八千人励以威神节以金皷既而饶乐归义王李诗衙官可支刺史伊覔防【一无此字】烛禄并里水扶余者违未卢东胡杂种君长之郡左射人右射马翼迅霆转沙振骍角者二万五千余骑鐡甲霜野朱旗火天遂陵赤山下寒谷絶泱漭横大漠以四月二十三日夜衘枚渡黄河质眀顿夫松漠漠庭疾雷暴惊天落地动羣凶狂顾周章自失于三军横亘风偃电扫乌知义都统主【一作王】中权裴旻领三千骑与宣慰计防发兵马使内给事蓟思贤副使内寺伯李安达右领军卫翊府郎将李良玉军前讨击副使大将军钥髙等为先锋中郎内供奉李先夀领马歩五千与宣慰内供奉奚官局令王尚客内供奉中郎李延光长上折冲史直臣右骁卫左郎将王抱一经略军副使左卫率府右郎将李永定咸宁府军李车防领马歩五千与宣慰使内谒者监刘向供奉长上折冲康太和【一作利】供奉长上折冲白延宗长上果毅髙处谋永寜府果毅阎鼎臣副将布折等为右翼中郎将裴债【疑】领马歩五千与摄副使内供奉左骁卫府郎将鲍忠英乐府折冲李瓒等为后殿奚王李诗与内供奉长上折冲归州刺史韩仙松衙官叚志忠等统其部属知虏掠北郡长上折冲兼儒州都督乌承恩与供奉将军恩卢廷宾平卢军摄副使遂城县折冲桓善珍经略军副使政和府果毅杨元亨军前讨击副使果毅路顺清夷军子将英乐府右果毅樊懐璧等四面云合烟尘俱起两翼掩进前后夹攻数百里间沸声若雷波骇云乱穷冦夺气僵仆相借弓不暇张戈不敢振虽防茸奔穴町疃走险轥轣所暨尽为鲸鲵其余孱防匿车惕喘穹帐烈火既焚与烟俱销者不可胜数或遣奔迸逸扼据峻岭聚徒啸侣拟欲鸣吠而左萦右拂咸在彀中伤鸟恶举弓皆落于是韬兵施甲俯伏请命俘虏蔽于原野羊牛填于坑谷遗械如草流膏成川然后戮渠魁斩封豕责元帅罪祐众啓降二十五日収获南驱二十七日次于乌鹘都山前后大小三十一阵旗皷所向莫不奔溃野絶遗冦万里肃清然后顿军休士大阅俘实约生级羊马駞驴器械都获三十余万口疋头数其余瀑潦奔注浮涧渉河揭厉未毕而中流汨没不入见数者十余二三所斩丁将豪健暴骸相借者亦三万余级所焚车帐农具器械储粮老小灰烬灭者不知涯极于是椎牛买酒散赏髙防宣慰使内谒者监普心寂与判官掖庭局监潘进忠别勅行人李如意等衘命至便申慰谕三军蹈舞呼声动天将吏等令驱蛮夷而袭虏庭因冦粮以赡军用亦降奚所勤恳也伏惟勅俘虏许战士奚等内附赏饵因而用之且不逾时礼也羊十六万口牛四万头马四万疋车五十乗并生级除留堪进九千人已上余四万众悉降奚既以蛮夷出攻亦以蛮夷入赏俘获数广行程不多自振旅而旋日役数十以今月四日兵马并平安到平卢蕃汉健儿惟六人损一人死臣闻善战不阵良将难之臣等不才承命出师逺征劲虏二十三部落并不钝锋士马完归军容益振非陛下威神所覆则臣等碎首必然今幸覩洪勲不胜庆快之至谨遣战将摄副使行军虞候总管檀州宻云府果毅都尉赐紫金鱼袋车仙恽奉露布以闻其所获首级器械别録申上
　　文苑英华巻六百四十七
　　钦定四库全书
　　文苑英华巻六百四十八　宋　李昉等　编露布二
　　河西破蕃贼露布一首
　　兵部奏劔南节度破西山贼露布一首
　　兵部奏桂州破西原贼露布一首
　　西平王李晟収西京露布一首
　　河西破蕃贼露布　　　　　阙　名
　　朝议大夫守左散骑侍郎河西节度经略使营田九姓长行转运等副使判武威郡事赤水军使摄御史中丞赐紫金鱼袋上柱国臣某破蕃贼露布事尚书兵部臣闻背施怒隣恶贯以满者天诛之行庆布泽徳政以顺者人从之况乎夷背其隣有贯盈之罪王将服叛举徳政之役彼曲我直何可敌哉蠢兹吐蕃僻在西裔山川禽兽以处之造物者以限之于外区也我国家贞观之际戎有防服来朝太宗因而异之防以金帛终其身不敢近汉邉矣中宗之享国许修旧好姑务息人乃割爱主以降之至今朝廷无西顾之患洎我开元天寳圣文神武皇帝陛下嗣宅丕业文化遐被非不以徳和之矣然彼戎以承数代之患晏安七十年之间而得掠诸夷之种落犹纎草之滋蔓因怙其众转以作讐悉国兴师犯我河陇天罚有罪大败其众既而戎有【疑】旋悔愿得比为舅甥我皇帝以天地为心山泽含垢重使信以绥抚盖不忍以蛮夷而疲其中国人也噫卵而翼之犬长吠主反伐勃律之属国匿我四【疑】乱之亡人诱我石堡之城践我蕃禾之麦多行背徳是恶贯矣我皇帝怒之宻发中诏使乗不虞以袭之臣以统五原之帅拥中军之师奉圣畧慿天威以今月初戒太初之岩引髙牙而出十二月防于大斗之南择精骑五千皆蓬头突鬓劔服之士乃遣都知兵马使左羽林军大将军安波主帅之先锋使右羽林大将军李守义副之十将中马军副使折冲李广琛等部之臣自以马歩三千余大斗建康三水张掖等五大贼路为应接别委行军司马大理司直摄殿中侍御史卢防临领歩兵五百过合黎川为声援又使大将军浑大宁将军契苾嘉宾各领歩兵于三水贼境为掎角波主等将辞臣戒之曰尔岂不闻乎天子之怒伏尸者百万将军之权得专诛戮尔须自大斗南山来入取建康西路而归当吾所战锋可断飞乌若不尅于敌逗留却【一作既非】行汝则有大刑虽尅于敌故道而还汝亦有大刑縁陇以西贼必知惧纵为多备亦可皷行此本出于圣谋纵举觉必亦无虑诸将乃敢于勇决进不顾身十二日至新城南吐蕃已烧尽野草列火如昼诸将曰贼果知备矣因蹑其烽燧髙揭旌旗气雄雷霆声疾风雨十五日至清海北界遇吐蕃两军游奕二千余骑波主乃使先锋使大将军李守义领鐡骑一千穿贼之中取背而阵又使先锋副使郎将安贞领骑二百摩贼之垒斩馘而旋又使中马军副使李广琛领勃律马骑一千攻其旁又使节度总管李朱师等领兵八百骑亢其下使右马军副使张仁贤以游兵【一作卒】一千敌其南北东西左右横集而兵气初鋭马逸不止弓矢三注而连发长劔四按而无前初頽废与【一作而】茍在终蹂践而皆尽谁为其后徒言魂魄归天不报国恩飜闻肝脑涂地则向之为冦今已殱焉自朝至于日中凡斩二【一作三】千余级十六日进至鱼海军千里烟尘百道旗皷波主已先遣前军副使折冲传光越设伏于便道及交矢石又使节度总管唐朝英等防【疑】而伪奔戎争追之遇伏皆死【一作毙】因得戮巨鲸于鱼海坠封豕于鹿泉平积骸成京观斩鱼海军大使劔具一人生禽鱼海军副使金字告身论悉诺匝生擒弃军大使节度悉诺谷生擒游奕副使诺匝生擒副使金字告身拱赍生擒鱼海军副使银字告身统牙胡其余偏禆难以尽【一作备】载斩首三千级生俘千余人牛马羊驼八万余头数获未毕虏救潜来在山满山在谷满谷顾盼之际合围数重诸将皆曰兵法所谓致之死地今则是也亦焉能防于虏廷辱眀主之深料乎于是谋夫一心士战倍力择强弩长防为外拒寘辎重生级于其内虽喜获多急何能保其俘囚有因动而将变且驱而斩之其虏畜有力极而难致则拥而焚之候暴夜之时望归路而突之其初也衘枚屏气鬼神无声既出则奋臂大呼天地摇动暗【疑作诸】将驰逐而黄且战且行一千余里马无龁草之所人无抔【一作旅】饮之地共食氷雪传飡糗粮犹能夜盗虏之劳使自攻杀朝防虏之帜争为致师凡七八日间约三百余阵至合河之北斩得二丈之绥而莽布之更益其鋭兵追截我归路安波主惧其危逼请救其后军臣遂遣副使刘之【一作友】儒等领后军二千骑迎之防中使骆元表至臣行军使善子雄监之同往救兵既至旌旗相望其气益振又战数合虏既不利夜遂遁逃臣闻军得归便牒安波主虏之去也必谓我不能复追之必出其不意可使安思顺反戈却入必尽擒之遂束【疑作东】精骑二千与之又使副使娑罗度抱一二丈城副使李可朱副之臣别差大斗军副使乌懐愿讨击副使哥舒翰等领精骑一千应之分前麾随间道蔽山乗夜晨压贼营或马淖其妖梦之时或刄游于假寐之际死生同泯不知其云前有朱衣旃裘保而相拒首已飞于异处身犹僵而兀立不可胜纪其有漏网得逸擐甲复来耻于生降穷以死决不免戈矛以撞防而拥坑谷以颓填而就拉拘十不存一所以擒金银告身副使三人斩首千余俘囚二百余人获牛马羊驼共三千余头疋器械新物一万余事谓我再尅而虏再败矣皆防汉境一如往哲之朝善【一作苦非】战以来人所不覩臣试迹前事行之惟艰且李陵之兵尽矢穷緤为之虏秦人之劳师袭逺再败其师未有如今之深入能胜归者此乃陛下神断之谋也圣威之被也不然岂季冬之月天地严凝赍孤军十月【疑作日】之粮入絶域重阻之地横跳千里连皷数军讨而复擒归而复袭一日三防震天声而凯旋臣独辑甲兵日讨军实终当防逻些城青地斩賛普之首以悬北阙则臣之愿毕矣不胜庆快之至谨遣某官奉露布以闻
　　兵部奏劔南节度破西山贼露布【宗】
　　杨　谭
　　臣闻天分四序寒暑莫同地裂八阵华夷各异言语不达讵可以政令齐包茅不供乃可以干戈服黄轩有涿鹿之战以定火灾颛顼有共工之阵以平水害逖聴前古无能去兵将用抚柔遐荒混一书轨岂徒劳师玩冦黩武残人而已哉伏惟开元天地之大寳圣文神武应道皇帝陛下清静端极无为体道祖文徳而耀昌期种虏觧甲恢武功而运上防皆慕化之宾惟彼西戎可逃天孽岂谓慈仁广覆犹见背阳之禽声教傍罗尚有吠尧之犬伏以南蛮乱徳恃险偷生吐蕃举国兴兵资其叛逆顷者西山战士及八国子弟因其窘逼遂欲慿陵敢懐犹鬭之心来犯必诛之令以正月五日率故洪腊城裹囊邛三节度兵马八万余人分为六道攻围万安柔逺眀威平戎及保宁都防卫等五城驱牛马有甚于谷量运干戈实逾于山积万安城使金吾卫将军张知海柔逺城使右金吾卫大将军于仙障平戎城使武卫刘元果眀威副使折冲管希光摄保宁都防折冲马仙童等乆戍邉隅备闲攻守或自固坚壁不发悬门或蓄其精锐诱以羸弱贼等不虞设诈竞欲登陴再皷当彼竭之余一举得我盈之势矢石齐发噍类无遗前后杀伤不可胜纪八国招讨副使左羽林军大将军董当左羽林军将军董旁郎董毕郎右羽林董利董哥弄左骁卫将军董利峰【一作蓬】左武卫将军董奉仇左威卫翊府中郎将先锋党利才统八国子弟八千余众并都防武士府健儿一千余众间道设伏潜入深林旗皷相望昼夜苦战自其月十五日都防武士杀贼众退散至十七日遂攻合所围眀威柔逺两城兵马并力死战攻万安新城十八日都知西山子弟兵马副使左金吾卫大将军摄临翼郡太守董郤麴左羽林军大将军兼静郡太守董元智右羽林大将军兼蓬山郡太守董懐恩右骁卫将军兼归诚郡太守董思贤江源郡太守董懿【一作慤】右骁卫大将军董仁罴折冲董弄封等领八郡骁勇并蕃汉武士等七千人自蓬娑路取牙山出其不意衔枚夜袭贼等震惊遂相残戮弃其辎重稍欲抽军苍黄之际前后【一作剪除】畧尽漂杵之血方此非少积观之尸今兹目覩同州节度副使都知兵马使左羽林大将军兼通化郡太守谭元管受遣左金吾卫将军裴振摄维川郡长史折冲张粲云山守捉使折冲姚髙偘摄天保郡折冲杨夏日摄司马董元勒【一作勤】等率健彍三千人自滴慱领入竞施掎角之势各陈擒纵之谋自正月五日至二月五日前后转战五十余阵生擒吐蕃哥末国王渠时兵马副使翟歩离并士众等二千余人斩获故节度副使且禄翁都知使乞吕徐男律熈等械牛马羊等二十余万右威卫郎将康裕昌保宁都防府长史钟景等恭承将命挺劔重围宣传圣恩晓谕将士遂得贾勇万夫激节以小克众实仗天威取乱推亡诚因庙算今长鲸就戮封豕载屠桃塞放牛徒闻往牒华阳归马希遇圣朝无任庆快之至谨遣威卫郎将杨如海奉露布以闻军资器械别簿録上
　　兵部奏桂州破西原贼露布【肃宗】
　　杨　谭
　　臣闻声教无外修文徳以来逺人职贡有亏耀武威而讨亡命然则五材并用金革为遏乱之资八卦相宣弧矢乃济时之具事非获已道岂为侔将治众以安人必除残而禁暴歴览今古谁能去兵未有舍礼乐而致升平奋干戈而大业者也伏惟乾元大圣光天文武孝感皇帝陛下眀齐日月徳配天地化周异类泽洎无垠寰宇已坠而更兴社稷将颠而复振崇勲累绩旷古莫俦蠢兹魑魅之乡敢恃犬羊之众据其险要恣其冦攘西原覊縻旧染声教被其不闾【二字一作险皆可疑】诱引同恶者多僣称王侯伪署官爵旌旗蔽野皷角沸天恣杀戮以威人将玉帛而济众方圆数千里控带十八州丁壮并执其干戈子女尽充其仆自谓强盛转加凶顽廹之则鸟散兽惊缓之则蚁结蜂聚老防奔走耕稼失时万井无烟兆人失业不宾王化于兹四稔臣前年衔命到州深入招慰示之仁信许其自新犹尚慿陵毎行攻刼管内州县日渐流离村落焚烧庐井空竭伏奉去年三月十日勅遣中使魏【一作卫】朝璨宣慰凡诸首领皆赐勅书再三晓谕许其官爵但以炎方人物躁竞者多承平已来乆絶朝命自防提奨感激殊私戮力同心倾家竭产训勉子弟防励甲兵介胄自出于私门粮储不损于官廪向非陛下化周动植徳及遐荒岂有不劳王师坐清氛祲去年二月二日睦州武阳珠【唐书作朱】兰金溪黄橙等一百余洞大贼帅伪号中越王廖殿【此下伪号唐书与英华颠错不同】伪号桂南王莫淳伪号拓南王相公【唐书作文】伪号越南王莫寻【唐书作浔】伪号象郡王梁泰【唐书作奉】伪号镇南王罗成【唐书作诚】伪号戎成王莫祷伪号南海王罗品等潜相结搆约二十万众跨壤连州志如枭獍风号雨啸心等豺狼仍欲先破岭南后图岭北逺近百姓皆不聊生臣遂激劝将士宣传圣防诱以厚赏使其尽节皆决命苦战非无损伤不顾危亡志懐忠勇大首领梧州长史镇南副都防摄栁州刺史西原游奕使张维南劝率首领统兹军政万夫齐进一举无遗都知兵马使朝散大夫象州刺史成匝领当管及栁州刺史衡州等战手共一万人巻其旌旗逾挺争先膺有渠魁当阵斩获经畧副使朝议郎行贺州长史穆成搆防御副使朝议郎梧州长史任早梧州刺史本州防御使李抗先锋总管梧州长史秦匡朝四界游奕使广州畨禺府折冲谭崇慰及总管子将等五百余人并西原环古等州首领方子弹甘令晖罗承韦张九觧宋原等五百余人各领子弟并部外义征及总管内战手共成二十万众或擐甲伏兵纵其救援或致果决胜扼其喉咽左右夹攻飞走无路诸将及首领等义在竭诚以死无生以昼继夜或攻或围当其彼竭之余遂得我盈之势封豕既戮长蛇又屠余党喧腾自相蹂践势如觧箨事等摧枯指挥而夷獠防气【一作魂】叱咤而山川阻色贼等既因失律不知所向或连袂坠谷自成积观之尸或带刄投江有同漂杵之血横行嵗乆骄纵日深势如雷霆莫敢拒敌臣乃陈师誓众思各忘躯自春徂冬凡经二百余日前后苦战各三十余阵破贼二十万众斩首五十余级以头首防亡余党奔乱穷灭之后然始求降臣伏以人无尽刘道忌太甚因陛下好生之徳合陛下至仁之心于是宣传圣恩示其生路大贼帅武承裴敬简【唐书作武裴承韦敬简】等二人余众窜伏无地周章失图觧【一作衿】甲辕门面缚请罪臣便脱其桎梏仍加宴赏兼赉疋帛散于营农各分疆界使其斥堠递相辖控永絶忧虞今臣管内亦且宁帖实赖天威逺偹【疑作被】庙算遐临靖彼凶残康兹亿兆无任庆跃之至谨遣所部官桂州临桂县丞朱璟谨奉露布以闻其立功将士首领别簿奏上
　　西平王李晟収西京露布【一作破朱泚露布　德宗】
　　于公异
　　神防军京畿渭北商华鄜坊丹延等州兵马副元帅李晟于苑墙内神防仓东南连白苑【二唐书作华】破逆贼朱泚兵马収复上都露布事尚书兵部臣闻春司生荣秋司【一作主】杀伐若终始煦妪【一作杀伐】则不能成嵗功仁则顺成暴则残灭【一作灭絶】若一贯邪正则不能建大中是以【一作故】春秋序行则通天和而母元气【一作通天和而充气母】徳刑具举则协王道而经彛伦乱由是除兵不可去尧舜禹汤之徳统元立极之君或制五兵或张九伐盖欲攘剔凶戾【一作攘削奸冦】乂安【一作保乂】生灵补雍熈之未洽佐声教之不暨有以然者抑实为焉【一作何】伏惟皇帝陛下溥博法于乾坤贞眀侔于日月陶埏六籍表正万邦扬髙祖太宗之耿光奉肃宗代宗之丕烈自纂承【一作大】前绪髙居穆清率土承有截之风懐生无不遂之性【一作物】顷者邉鄙或耸干戈爰设有征无战许蔡傒首领之诛陆梁背诞泾原生肘腋之变逆贼朱泚所以委身凶徳假翮奸徒荧惑我生人僣贼我神器聚为起秽之物腥彼宫闱散作旬始之妖孛于躔次先皇帝懐柔河朔敷佑下人録其率化之类【一作绩】加以登朝【一作优以登贤】之礼恩泽汪濊集凡庶之门名器熏灼加阘茸之軰【一作质】谓【一作冀】革桀跖【一作骜】将驯大和殊不知恶木生槎枿之荑瘈【一作猰】狗吠豢牢之主顷属銮舆顺动郊畿【一作圻】驻跸而泚乃啸凶命丑阻兵安忍长防【一作戈】指阙流矢射天穿髙墉以鼠牙毒王师以虿尾罪浮【一作逾】羿浞恶贯枭獍是以万方纠【一作愤】怒九服嚣腾思齿劔者投袂而兴争倳【一作淬】刄者不期而防属贼臣闻【一作伺】衅隂贷凶谋中【一作既】缓雷霆之诛遂延顷【一作晷】刻之命臣是用祗承睿算恭行天罚【一作讨】摄衣登坛眀君亲【一作臣】之大义祃牙宜【一作飨】社假神只之幽赞以今月二十五日更【一无更字】总领师徒直趋都邑略防浐而【一作以】扬斾瞰囿游【一作苑囿】而下营土濠【一作垡扶滑切】云舒木栅【一作棚】林植养威蓄鋭直殄元凶【一作凶渠】卧皷偃旗犹轻小利贼初陵犯畧以【一作巳畧】芟夷谓其气竭而来归尚敢尸居而作固敌若可纵师多奚为遂【一无遂字】至二十七日防诸将于中权占胜风于大斾未皷而人心粗励先庚而军令凝严各懐报主之诚【一作报国之心】尽【一作争】淬复讐之刃臣知其可用遂此疾【一作长】驱五月二十八日寅时华州镇国军节度使骆元光神防行营商州节度使兼御史大夫尚可孤本军副使都知兵马使御史大夫吴説【一作诜】都虞候兼御史大夫邢君牙京西行营都知兵马使检校工【一作刑】部尚书孟渉右厢兵马使御史大夫康英俊陇州节度右厢兵马使郭审全又权文成神防行营商州节度都虞候彭元【一作光】俊等受【一作承】命于牙旗之下分麾于辕门之外将士等超乗贾勇免胄啓行夹川陆而左旋右抽抵丘陵而侵【一作浸】滛布濩声塞宇宙气雄钲皷陈兵于光泰门外悉【一作尽】锐于神防仓东缭垣坌【一作槯】以成尘滋水涸而为地左广未归【一作离】于旧垒前偏巳交于贼锋若降于天若【一作如】出于地贼帅姚令言张芝【一作云二唐书作张廷之】等志懐剽【一作僄】狡心【一作言】尚慿陵作忠尽谋力则不及怙乱贼义气则【一作如】有余势如【一作同】颷驰众若蜂【一作螽】集横列坚阵势【一作旁】连髙冈犹张蹭蹬之鳞更举螳蜋之臂衙前兵马使兼御史大夫王必知牙官兼刀斧将兼御史中丞史万顷等自相誓约又令军行【一作又合军声】指麾而貔【一作防】兕作威感激而风云动色遂先登进击深入合攻七擒连发而星驰两翼旁行【一作张】而云合霜刄吐【一作交】光而挥霍【一作霍曜】鼍皷腾声而隐辚贼方土崩我乃霆击乗其蹈【一作路】借遂至于上兰取彼鲸鲵直通乎【一作于】中禁段诚諌贼之心膂既就生擒泾原将【一作沈厚运】贼之羽毛终制死命故其系颈求活投戈乞降崩腾于蓁莽【一作莽苍】之间震慑于旌麾之下臣以其今【一作虽】染污俗昔实平人推赤心以如初敷皇【一作王】化而咸【一作如】一姚令言等力扞王师退而复合恶乌将坠尚顾危巢妖狐就擒犹守旧穴自夘及申【一作自夘以及酉来】拒而复攻讙噪之声山倾而河泄皷之气霆鬭而电奔【一作雷驰】屏翳发向敌之风回禄扇燎原之熖马逸不止人怒未舒既自北而徂南竟舆尸【一作尸】而折首又使决胜军节度使工部尚书唐良臣右厢兵马使御史大夫赵光铲【一作铣唐书作铣】义武军兵马使杨万荣左歩军使御史大夫孟日华马军将田子竒霍去憞【一作傲】郝觐等【一无等字】华州节度使左厢先军兵马使马英华右先锋兵马使董泚【华州至董泚二十三字一作华州在厢兵马使马英古先锋兵马使董玼】神策行营商州节度兵马使贾慎金右厢左都虞候张望都等领马歩为副势均破浪攻若【一作甚】决河虽其盗【一作恃】武库之五兵慿宫垣之万雉及兹翦灭才【一作才同】欲乗陵曽无【一作乏】鐏刄之锋巳失藩篱之固遂生擒伪署侍中董泰中书侍郎平章事蒋镇左【一作右】仆射同平章事张光晃【一无晃字】兵马使李倩敬釭等逆贼朱泚与同恶姚令言张芝等轻骑走出臣巳遣兵马使田子竒等追蹑计即枭【一作诛】夷臣窃以此贼包藏逆谋参防防徳祲沴【一作氛】其气豺虎其心背先皇亭育之恩伤陛下黙之化汉之莽卓未足等夷晋有敦自当超轶子暴其父隂侵于阳自古未有如泚之大者也或者上天之意申儆于巨唐中兴之期先【一作光】啓于陛下然则【二字一作不然何】王师奋伐【一作发】势无驻于建瓴丑类抢攘功有轻于折棰犹慙【一作逃】宻网尚反只轮诚当尽敌之时更发追亡之骑且稽分体未即燃脐快亿兆之欢心复【一作荡】宗社之深耻即当枭戮用申刑典今巳肃清宫禁只【一作修】谒寝园钟簴不移庙貎如故尽为【二字一作盖】宸极之所垂祐【一作象】列圣之所雄都神扶业业之倾天降穰穰之福不然岂免于毁圯之患崩剥之虞者哉此皆上天降鉴睿虑潜【一作旁】施制兵要于事先规雄武【一作图】于彀内再造可封之俗因櫜不战之功左武右文销锋铸镝澹乎华胥之代【一作梦】【一作熈】然葛天之风臣谬寄台司幸当统帅乏吉甫之文武缺郤縠之诗书此皆诸众叶心羣帅宣力非臣庸琐敢自矜大臣不胜庆快之极谨差监军使王敬亲牙观御史大夫符郡王邵张少引谨奉露布以闻
  </div>
  <div class="pagination">
   <a href="文苑英华_page504.html">
    上一页
   </a>
   <span>
    ...
   </span>
   <a href="文苑英华_page500.html">
    500
   </a>
   <a href="文苑英华_page501.html">
    501
   </a>
   <a href="文苑英华_page502.html">
    502
   </a>
   <a href="文苑英华_page503.html">
    503
   </a>
   <a href="文苑英华_page504.html">
    504
   </a>
   <span class="current-page">
    505
   </span>
   <a href="文苑英华_page506.html">
    506
   </a>
   <a href="文苑英华_page507.html">
    507
   </a>
   <a href="文苑英华_page508.html">
    508
   </a>
   <a href="文苑英华_page509.html">
    509
   </a>
   <a href="文苑英华_page510.html">
    510
   </a>
   <span>
    ...
   </span>
   <a href="文苑英华_page506.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
