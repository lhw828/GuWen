<!DOCTYPE html>
<html>
<head>
    <meta charset="UTF-8">
    <title>唐代墓志汇编续集 - 第 75 页/共 131 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐代墓志汇编续集 - 第 75 页/共 131 页</h1>
    <div class="content">茂族承华，勋胄代谢，孔明儒墨，伯始名价。幕府英灵，梁园籍，问望矜庄，千□万化。其一。聿生懿淑，态必如神，婉顺闲雅，谐和吉人。闺闱立节，娣姒□驯，何其一旦，影没穷尘？其二。合同穴，古圣自有，容卫由仪，象□车＊。出自□，登彼原阜，永此埋魂，毕有枯朽。其三。充穷□嗣，哀诉宁止，凿室□垆，分茔树梓。帝城却背，□岩前峙，护良田於九原，记贞石於千祀。其四。
（录自《隋唐五代墓志汇编》陕西卷第四册）
№天宝０９３
【盖】
失。
【志文】
唐故鲁山县令河南元府君墓志铭并序君讳德秀，字紫芝，河南人也。后魏明元皇帝九代之孙，大唐延府都督第六之子。禀河岳秀气，袭鸳鸾彩毛。文章自资，道德自宝。行烈於世，孝闻於天。
以进士出身，授南和县尉。奉上抚下，目牛无全。为黜陟使所称，改授左袭武军录事。人卫霜白，满园风清。令尹乃命天官，授君为鲁山县宰。夫古之为政者，以政为政焉。而君之为政者，以无为而为政也。呜呼！春秋六十，薨於陆浑南郭草堂之，梁木其，今为古焉。哲人其萎，往而不返。君贞白守节，孤高立身，美哉绍於先，痛乎绝於后。故人有赠□，殉於平生。犹子奉丧，敢不观其志意。天宝甲午载冬十月甲申日，葬於草堂南原之野。铭曰：
山岳气秀，云天道高，出身三仕，甲子二毛。大化无留兮去生之劳，呜呼哀哉！（录自《隋唐五代墓志汇编》洛阳卷第十一册）
№天宝０９４
【盖】
失。
【志文】
唐故云麾将军右龙武军将军同正员庐江县开国伯上柱国何公墓志铭并序　京兆进士米士炎文　灵昌成公镇书公讳德，字伏德，庐江潜人也。分邦於晋，授姓於韩。远祖避难江淮，韩何声近，因以命氏。故汉有武，魏有夔，晋有劭，宋有偃。衣冠锺鼎，奕叶蝉联。
祖仙，诞粹岳灵，冥心尘外，浮云世禄，贲帛丘园。父罗，贞□傅家，英明动俗；子道攸长，义方益荣。珠彩果擅於双名，凤毛终□於五色。会以子功追赠朝散大夫、普安郡司马。太夫人酒泉安氏，以孟母之邻，赠酒泉县太君。公即司马公之元子也。岐嶷早秀，魁梧老成，谋有千里之知，剑有万人之敌。属唐元初，韦氏构逆，□社稷几倾，公身帝座之尊，首扫後宫之孽，率兹左袒，引以静驱。截弛道骋杠鼎之材，扼期门怒冲冠之发。俾戴天永固，捧日再明，公之力也。制授延安郡敦化府果毅，转京兆平乡府折冲，累迁左威卫翊府右郎将、右龙武军翊府中郎将、云麾将军、上柱国。天宝六载有事南郊，以公元勋，特拜将军，俄封庐江县开国伯，食邑七百户。瑞连蛇笥，荣践鹰扬，门溢朱轩，佩明金樱犹是安而不逸，贵而有礼，於是上下之训行矣。悦以使人，惠以周物，於是爱恤之情著矣。
交苟和以贤，教伯鱼以道，於是闺门之风厚矣。公忠贞内融，容范外朗。上每嗟重，俾图麟阁，卧漳未几，游岱何长。十三载七月廿三日疾亟终於金光里之私第，春秋七十有一。其载十月廿三日卜兆龙首原，礼也。嗣子神想，右金吾卫乐□府长上果毅，柴毁过礼，长号不天。爰召墨卿，式铭玄壤。颂曰：
□□将军，昂昂不群。珥趋禁，攀龙戴君。其一。皇□□昌，臣□□著，功宁己□，力若神助。其二。丹壑之藏，形神怒谢，大树□春，河□□夜。其三。
一代荣□，千载不亡，式铭翠石，永□□堂。其四。
（录自《隋唐五代墓志汇编》陕西卷第一册）
№天宝０９５
【盖】
大唐故韦府君墓志铭
【志文】
大唐故普安郡司马韦君墓志铭并序君讳豫，字仲宁，京兆咸宁人。司农府君弘机之□□，□□□□□庆之孙，睢阳府君岳之第二子也。藉德受祉，天姿□□□□□□以绍前懿，大其精力，好学强记博闻，贯穿群言，探□□□□□□之典丽，完经史之菁华，此司农府君之避风也。执心有□□□□惑，简而无傲，直而能温，操忘归而峻发，秉干将而立断。此时□□君之余烈也。加以理识清远，居中不偏，言无诡随，行无矫讠敫，诚□谓直道之髦士也。初以南郊斋郎选授邛州参军，转剑州司兵西蜀名区，旧称饶衍，以高贤而居下位，当盛时而游奥壤。唐风槐俗，吾无取焉。於是交结贤豪，招讶宾友，赋咏於谈笑，杂壶博於弦歌，行乐当年，且不孤矣。及秩满之後，颇婴风Φ，不任剧职，愿就闲官。又历凉王府功曹、兴宁陵令、三皇五帝已前帝王庙令，俄以减省去官，优游闾里，凡经数载。伯夷高谢，自求仁而得之；颜子屡空，非其道而不去。属年谷失稔，牵疾赴选，时司空杨公兼统冢宰，见而惊曰：
吾曩在益部，尝与同游，文艺仪形，今犹昔也。奏授普安郡司马，仍备悬车之礼，优贤养德，遵旧章也。春秋六十有五，以天宝十三载六月九日，终於延康里之私第。嗣子太庙斋郎中，孑然无依，街疚何诉。即以其载闰十一月十一日归厝毕原，礼之终也。君天伦同气，伯仲八人，从父昆弟，数逾二十，韧则官学相晖，今乃凋亡过半。顾惟浅劣，诚有隗於齐名；恭叙断言，窃独悲於後死。其铭曰：
恺悌君子，积善余祉，如琢如磨，有伦有理。学优则仕，道立名扬，践言顾行，邦家之光。辅仁无验，惟德不朽，寄斯文於琬，庶芬华之永久。
（西安碑林藏石）
№天宝０９６
【盖】
唐卢夫人墓志铭
【志文】
唐故蜀郡蜀县令清河崔府君夫人范阳卢氏墓志铭并序夫人讳，字，范阳涿人也。其先出自有齐吕尚之裔，有公子高奚者，於时为贤，食菜卢邑，因以命氏。夫人即其后也。曾祖处迈，德州长史；王父同吉，定州无极县令。皇考叔慈，绛州司功参军。皆世济忠肃，重光纯懿，休有令闻，彰乎敦史矣。夫人诞膺嘉庆，挺生淑姿，孝而恭，仁而敏，进止有则，风容甚盛。
由是作配君子，宜言有行。年十八归於崔氏。妇顺载光，母仪攸备，礼洽闺壶，德光室家，洎蜀县府君即世，夫人秉是圣善，载怀遗孤，永惟鞠育，克苘堂构，嘉昼哭之明义，感终身之不改。谓天盖高，斯人曷丧。呜呼！不其难哉。以天宝十三载六月十日遘疾，终於贵乡之官舍，春秋七十六。其载闰十一月十一日，权厝於偃师之西原，礼也。合之道，龟筮未从云。有子二人，长曰镇，直弘文馆，转平阳郡襄陵县尉。用奉慈训，郁为师表，叹兹龄促，志未可量。次曰鹏，绛郡曲沃县尉，转魏郡贵乡县尉。孝德淳至，公才特达。惧陵谷之迁徙，痛年代之组谢。永怀罔极，以谋不朽。实微鄙，夙忝嘉姻，永惟外姑之恩，载深之子之往，敢扬至行，用纪铭云：其词曰：
我尚父兮，作周之师。我□子兮，食□之时。我祖宗兮，载德膺期。我夫人兮，锺庆於兹。居室有行，风□礼让。妇顺光备，母仪钦尚。谁谓令淑，涉川舞梁。谁谓圣善，上天降殃。命不可测兮礼经有制，德不可朽兮徽音弥芳。
子婿前河内郡武陟县丞陇西李撰（录自《隋唐五代墓志汇编》洛阳卷第十一册）
№天宝０９７
【盖】
唐故太常寺太祝范阳卢府君墓志（此志盖并非此志所附，原书误）
【志文】
故范阳郡君卢尊师墓志铭并序　金员外郎边斐撰尊师范阳郡君，法讳起信，范阳人也。曾祖讳承泰。皇德州刺史；祖齐卿，皇银青光禄大夫、太子詹事；父成节，皇陕郡陕县主簿。以齐大之援，承敬仲之卜。乃从夫以享封，实因子而积庆。所能约志纯素，栖神窈冥，居常晏如，思每出境。既懋闺范，能归道流，乃诏许出家，以旌所愿。於是拖霓服，笄云冠，室如玄都，庭若紫府，将受仙，必符灵官，或呈殊祥，用表精念。夫休息之理，彭殇一焉。尊师颜方英，夭袭朝菌，乃曰：无或怛化，吾其升真！以天宝十三载九月十日，终於京兆安兴里之私第。以其载十一月十八日，具桐棺之仪，葬於洛阳清风乡北邙之原，礼也。封墓而不树矣。有哀子□谌，朝散大夫、太子中允。
崩心霞路，叩地泉门。仰慈颜而不留，泣玄风以请纪。铭曰：
懿华夙著，玄风素资，既闲闺范，还为道师。太虚廖廓，仙路逶迤，少游千载，世事徒悲。
（录自《隋唐五代墓志汇编》洛阳卷第十一册）
№天宝０９８
【盖】
大唐故郑府君墓志铭
【志文】
唐故睢阳郡谷熟县丞郑府君墓志铭并序次子沔述　洛阳大福光寺沙门湛然书府君讳炅，字休光，荥阳开封人。惟光周後也。盖宣王封母弟友於郑，曰桓公，为周司徒，实屏王室。光烈休显，莫之与京。故弈世袭庆，黄中接武。德门高峻而冠於今。曾祖乾政，隋左卫兵曹参军；祖宝伦，隋左骁军司马，贞观初加朝散大夫、阳郡司马；父献，武后朝左武威卫录事参军。府君生有成德，内明外顺，循礼以动，弘道为资，知雄守雌，依仁游艺。义以济物，善无近名。蕴九德以养和，综百氏而敦学。不睹喜愠，孰知津涯。修词尚太子之文，操琴尽伯牙之妙。弱冠自宿卫调补寻阳郡寻阳县尉。丁左武威卫府君忧去官。服阕，授彭城郡彭城县尉。椎轮为五辂之初，累土实九层之渐。坦以乐道，靖然安卑。秩满，授睢阳郡谷熟县丞。未之官而遇疾。以开元九年七月十三日，弃背於东京绥福里之私第，春秋有五。後之志，先秋而落。曾不永年，焉及贵仕。呜呼！呜呼！夫人博陵崔氏，隋左武侍公牧之曾孙，泾阳丞玄亮之孙，陈留郡司马无固之女。
淑慎四德，叶和六姻。慈惠睦於闺庭，令闻被於邦族。训习诗礼，解融真空，不见可生，坐冥中道。以开元十年六月五日倾背於绥福里，春秋卅有八。漪、沔等不天，总角而无怙恃，凑才幼学，洽仅免怀。呜呼昊穹，艰疚太甚！集蓼非苦，泣血何追？哀上堂而不见，仰留象而增毒。始卜葬未克，并藁殡於鼎门之南。终窭且贫，荏苒星岁，方求仁者之粟，以议封崇之礼。粤天宝十三载岁次甲午十一月壬辰朔廿九日庚申，迁厝於偃师首阳乡之原。惟昔绪言曰：葬者藏也。欲人之不见。俭以中礼，厚而何为？华元之不臣，□如扬孙之令子。故凡所器备，称家有无，敬安宅兆同，不金玉，从先志也。兰载采而思远，禄不及而崩绝。衔恤茹荼，申悲泉壤。铭曰：
皇□秉哲，才邈行殊，去德之累，挹道之腴。薄游下邑，未骋天衢，蕴□长往，藐焉诸孤。母氏育德，善超玄理，执礼宜家，服勤宗祀。敦和九族，均□七子，树欲静柯，风胡不止。清洛之北，首阳之前。依依陇隧，＊＊原田。门□堂於此日，尽敬爱而何年。永矣奠及，哀哀昊天！（录自《隋唐五代墓志汇编》洛阳卷第十一册）
№天宝０９９
【盖】
失。
【志文】
大唐故正议大夫行仪王傅上柱国奉明县开国子赐紫金鱼袋京兆韦府君墓志铭并序　族叔银青光禄大大行工部侍郎述撰　外甥扶风郡参军裴步猷书君讳济，字济，京兆杜陵人，纳言、博昌公之孙，中书令、逍遥孝公第三子也。垂拱之初，博昌以贞直思谋，入参近密。长安之末，孝公与长兄黄门府君以公才雅望，递处台衡。十数年间，一门三相，衣冠之美，振古难俦。君膺积善之余徽，承累仁之茂绪。殊姿发於童孺，利器形於自然。少与次兄恒皆为先府君之所爱异。常称曰：恒也，忠信谨敬，和气积於内；济也，敏达文明，英华发於外。
昔者叔慈内润，慈明外朗。吾之二子，庶无愧焉。初以弘文明经拜太常寺奉礼郎，迁郡县尉，秩满，调补鄄城令。入谢之日，有恩诏：新授令长者，一切亲加策试。
君文理清丽，特简上心，褒然高标，摄为称首。超授醴泉令，以家艰去职。服除，历太子司议，屯田、兵部二员外，库部郎中。时国相宇文公，君之外兄也。举不失亲，屡有闻荐。寻而宇文失位，君亦以此不迁。岁余，出为棣州刺史。未及之任，又以内忧免官。礼阕，除幽州大都督府司马，迁恒州刺史，入为京兆少尹。
未几，又迁户部侍郎，版图之副，朝选所难。君详练旧章，备闻前载，毫芒必析，黍累无差，五教在宽，九赋惟简。视事六载，迁太原尹，仍充北京留守。考唐风之故事，徵夏政之遗俗，布以慈惠，人知向方。上闻其能，特降中使，赐金章紫绶，并束锦杂彩等。寻而本道黜陟使复以善政表闻。又降玺书劳勉，仍与一子出身。天宝七载转河南尹，兼水陆运使，事弥殷而政弥简，保清静而人自化。九载，迁尚书左丞，累加正议大大，封奉明县子。十二载，出为冯翊太守。在郡无几，又除仪王傅。既至京师，以风缓不任，拜伏抗表辞职。逊诏不许。顷之，京畿采访使奏以违假日深，随例停官养疾。君夙尚夷简，雅重林泉，迹虽在於寰中，心不忘於物外。霸陵骊阜之东谷，成皋岩邑之西原，二墅在焉，皆先大夫之所创也。
既闲旷而出俗，亦疏敞而寡仇。初则回万乘而扬晖光，未乃通三径以示节俭。君恭守旧业，世增其勤。筑场开囿，育蔬莳药。杂树近於万株，流水周於舍下。每至岁时伏腊，美景芳辰，良朋密亲，第如其所。常谓出处之道，人世何常？将俟悬车，有以税驾，大隐之趣，於斯得矣。及其奉恩还第，解印归闲，晦明所侵，寒暑增疾。医巫假於朝夕，药饵求於里肆。且不安於寝兴，亦何遑於游瞩？东山之志，不复存矣。呜呼！事与愿违，有如此者。春秋六十七，以十三载十月十一日终於京城之兴化里第。君风韵高朗，方轨前贤，觞咏言谈，超然出众。其所游者，若吴郡陆景融、范阳张均、彭城刘升、陇西李升期、京兆田宾庭、陇西李道邃、己之族子岘、河东裴侨卿、范阳卢亻巽等，皆一时之彦也。或得□於登临之际，或忘言於姻娅之间。风期一交，岁寒无改。加以疏财重义，至行过人。同汜毓之抚孤，类文泉之事嫂。甥侄虽众，俾婚冠之及时；姊妹既嫠，瞻资粮而无乏。
佥以为次登相府，踵美＊阳，继西汉之金张，比东周之桓武。末路不骋，其如命何？即以其年闰十一月十一日安厝於铜人之原，从先茔也。夫人彭城刘氏，唐赠卫尉少卿琛之女也。主馈未几，早年无禄。卜筮既从，用迁合。嗣子前京兆府法曹逢等柴毁逾礼，哀号仅存，沉石幽扃，以永徽烈。其铭曰：
黼衣朱绂，商伯之裔。洎汉扶阳，台华弈世。令名不陨，盛德相继。我祖我考，咸升鼎司。式陈忠□，叶赞邕熙。公侯必复，谅在於兹。於昭奉明，冥□其美。仁孝友睦，以守先□。□如璋，芬如兰芷。学优而仕，式践周行。超居甸服，政号循良。遂登会府，弥纶有光。乃司版图，□伯之亚。镇彼北门，尹兹东夏。导德齐礼，所居则化。爰登左辖，纲纪群寮。作牧三辅，明施六□。慈惠□政，布在人谣。日月有既，惟德为寿。琢彼金石，庶凭不朽。悠悠九原，□靳永久。
（录自《隋唐五代墓志汇编》陕西卷第四册）
№天宝１００
【盖】
大唐故陈府君墓志铭
【志文】
大唐故济阳郡东阿县主簿陈府君墓志铭并序公名添，字明德，颍川人，本胡公之后也。朝多冠冕，代有衣缨，弈弈相辉，＊＊不绝。具详史傅，可略而言。大父遂，皇朝定州刺史、土门军大使、华州刺史。父宏，皇朝左卫司阶、宁王府典军，或驰声要镇，或播誉王门。咸以行升，并因材进。公即典军之元子也。公少而颖悟，长而惠明，多应变之机，有随时之具。解褐以营田上赏，调投济阳郡东阿县主簿。为政宽平，理人清简，温和可以恕物，廉慎可以立身。其在私室也，则孝之与义；共在公党也，则信而与忠。江海比量，足致青云之外，风尘未脱，尚安黄绶之卑。九族美其嘉猷，六亲传其令德。岂谓寿年不永，积善无徵，才过知命之年，遽奄埋魂之痛。以天宝十三载岁次甲午正月丁酉朔，廿五日辛酉遘疾，不禄於京师道政里之私第，春秋五十有八。
即以其载闰十一月归葬于咸宁川之原，礼也。郊垧惨怆，松拍萧条，风烟与草树俱昏，云物共山川比色。盾车东驾，落日西沉，顾幽垅而伤魂，想夜台而殒没。呜呼哀哉！乃为铭曰：
寿丘福远，妫图修，根深蒂固，源长流。其一。积善之庆，爰有令孙。
调心四海，守节一门。其二。天之报施，何太无准。春草□荣，秋霜俄殒。其三。
泰山其颓，梁木其坏。盛德长存，余芳永在。
（录自《隋唐五代墓志汇编》陕西卷第四册）
№天宝１０１
【盖】
失。
【志文】
唐故太原郡帝喾之苗曳阎嵩之後阎府君讳力，皇赠朝散大夫忠王友故夫人太原郡太夫人王氏开元廿八年八月五日恩制内度太平观女道士讳紫虚墓志铭并序夫天地所禀，类像阴阳，万物生焉，人为贵也。含灵应化，元气冲和，感动列星，历於载月，自生荣族，显誉太原。玉丽柔姿，金章采日。松筠立志，岁茂弘春；冰镜为心，桂兰独秀。育於贤后，咸契望心，冰诏清门，早迁皇宠。而我明艳，仰博诸侯，玉辂驰轩，金相辅弼，播谣海内，蕴纳风云。曳紫绶於丹墀，握金镜於宝殿。登霄震古，令德於今，传世之才，昭仪之後。母以女贵，女以荣宗。悲龙剑而一存，伤凤梧之半死。弥流荏苒，沉瘵高荒。岁月未逾，鸣侧应。
谓言南山之寿，不保琼叶先。门庭宴谑并绝，园野惨然无色。以其天宝十三载春正月廿四日薨於京兆府长乐乡里之私第，春秋八十有二焉。彼苍不＊，丧我天徒，星落一沉，月倾无色。梁木先析，太山将颓。慈肓训仪，早迁班秩。朱轮荣晔，照曜长衢。长男宁远将军、守左武卫中郎、上柱国阎羲之，次子游骑将军、守右骁卫中郎、上柱国则仙，太原人也。帝医之後，簪缨焕烂，银绶盈门。皇亲眷焉，久承诏泽，忠使吊祭，恩念贤妃。长女荣亲，早薨丧德。外孙金艳国女，信成公主。桃天盛花，不幸将薨。驸马银青光禄大夫、秘书大监、武阳县开国侯独孤明，以其载十二月十二日葬於京兆府咸宁县长乐乡东原，礼也。哀哀孝等，仰天号诉，扣地绝浆，痛思慈母。下终竭诚，长嗟露。糜骨莫追，偷安晨墓。
礼制有期，永临迁厝。颂曰：粤惟王尊，道心坚存，上善苦水，清净於门。形留雁塔，引影归魂，追颜永隔，哽咽难陈。松埏一闭，千载铭闻，人生至此，饮恨宁论？二女县郡君夫人。夫朝请大夫、使持节濮阳郡太守诸军事、清河崔季重。三女县郡君夫人。嫡孙女婿游击将军、守太原郡洞过府折冲、右羽林军上下、上柱国，南阳张定边。外孙女婿奉义郎、汉中郡南郑县令、河东郡薛子同。
天宝十三载岁次甲午十二月卒卯朔十二日壬寅建造（录自《隋唐五代墓志汇编》陕西卷第四册）
№天宝１０２
【盖】
失。
【志文】
唐故高君墓志铭并序君讳元表，字升邈，望本平原，汉代彪之苗。厥肇骊连之裔，源深派袤，戬祚逖，瓜瓞繁於浙右，葛ぱ布於燕垂。高祖君华，神假温良，廉素自牧，务以礼让为上，不伐己以胜人。曾祖荒，忠信澡行，仁义浴德，不履有竞之地，而与物无干。祖朗，箕裘箨，清和在躬，擅野颐於髫初，对家禽於龀岁。君风云逸气，秉节高亮，轹酋豪之党，挫拉＊＊之流。作闾开之领袖，为郡县之标准。
生崖覃享春秋七十有四，以天宝十四载龙集协洽献春正月辛西之日，＊於勿翦之私第也。君之遗嗣：孟曰庭玉，乡党之秀也；仲曰庭丙，法门之上列也；季曰庭谦，武司之雄杰也。次曰庭晖，翰苑之司南也；爱子庭畲，儒林之维宗也。可谓孝友成家，积庆紫趾，雁序有修，原靡孤。成丁所天之忧，翰於毁瘠。迁化之月，甲申之门，窆於燕城西里，礼也。茔扃键，延於永劫。惧陵谷之将贸，□辩佳城，立贞石以镌铭，庶来叶之以祀。铭曰：
燕都外兮郊墅间，坎桑渚兮兑重山，泉门一闭不再豁，孤魂冥寞去无还。
（录自《隋唐五代墓志汇编》北京卷第一册）
№天宝１０３
【盖】
唐法云寺辩惠禅师铭
【志文】
大唐法云寺尼辩惠禅师神道志铭并序禅师释名辩惠，字严净，俗姓房氏，清河人也。家声世德，前史递书。曾祖父皇金紫光禄大夫、卫尉卿、赠兵部尚书、清河忠公，讳仁裕。王父皇银青光禄大夫、冀州刺史、胶东成公，讳先质。烈考皇朝太子文学，讳温。国华人望，士林宗范。禅师九岁，祖母琅琊郡君王氏薨，百日斋，度为沙弥尼，荐以景福，承尊命也。呜呼！所天服，哀毁弃背，＊＊孤幼，慈亲训育。确然壹心，成先志也。十八受半戒，廿受具戒。才三日，於东都大安国寺通诵声闻戒经。圣言无遗，清音如贯。释门称以敏识。启心要大照禅师，依教任於悟空比丘。尼坚持禁律，深证圆境，法流宗以精进，及空禅师亡，正名隶於西京法云寺宿德尼无上律仪之首，由是依止焉。常以禅师总持内密，毗尼外现，每见称叹，得末曾有。方期弘长度门，永延寿福。岂图命偶深疾，药无良医髓。以天宝十三载十二月廿二日，于延康里第趺坐正念，德音具存，椎磐焚香，超然乘化。僧腊卅有四，享年五十三。呜呼痛哉！亲族衔哀，攀号不及；道俗奔走，荣慕交深。粤以来年二月十二日壬寅迁座於城南毕原。禀前命也。穿土为空，去棺薄窆。弟子侄女昭、弘照等，泣奉遗愿，敢违话言。追惟天资净直，道心虚旷。色无喜愠，言必详益。不为为之，离我我所，真道之蕴、菩提之器欤？呜呼！孤苦因依，荼毒如昨。又罹凶酷，何负幽明！泣血摧心，去文叙实。铭曰：
释门诸姊，宿承喻筏，世业庆灵，觉心发。四依圆满，一住超越，交交戒珠，明明禅月。实惟具美，宜保永年，谁云遘疾，有加无痊。徽音在耳，委顺恬然，制终以地，超神以天。昭昧俄隔，仪形永，问气何瞻，两侄谁庇？失声恸哭，臆流泪，哀哀毕原，泉□□递。
（录自《隋唐五代墓志汇编》陕西卷第四册）
№天宝１０４
【盖】
大唐故宋府君墓志铭
【志文】
唐故殿中省进马宋公墓志铭并序太常博士陈章甫撰天宝十四载岁次乙未四月庚寅朔八日丁酉殿中省进马宋公卒，年始十九，呜呼哀哉！公名应，字用之，其先广平人也。鹏雏学飞，豫章初辩，见者惊异，知非常儿。曾祖敬，皇博平郡堂邑县尉，祖，皇临淮郡太守；皆人誉也。父昱，朝议大夫，中书舍人。去载以父掌纶掖垣，天恩特拜进马。天资至孝，幼善属文。
</div>
    <div class="pagination">
<a href="唐代墓志汇编续集_page74.html">上一页</a><span>...</span><a href="唐代墓志汇编续集_page70.html">70</a><a href="唐代墓志汇编续集_page71.html">71</a><a href="唐代墓志汇编续集_page72.html">72</a><a href="唐代墓志汇编续集_page73.html">73</a><a href="唐代墓志汇编续集_page74.html">74</a><span class="current-page">75</span><a href="唐代墓志汇编续集_page76.html">76</a><a href="唐代墓志汇编续集_page77.html">77</a><a href="唐代墓志汇编续集_page78.html">78</a><a href="唐代墓志汇编续集_page79.html">79</a><a href="唐代墓志汇编续集_page80.html">80</a><span>...</span><a href="唐代墓志汇编续集_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
