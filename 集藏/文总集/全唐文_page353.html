<!DOCTYPE html>
<html>
<head>
    <meta charset="UTF-8">
    <title>全唐文 - 第 353 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 353 页/共 603 页</h1>
    <div class="content">    文皇帝初元，始画天下为十道。古荆梁之地举曰山南，厥後析为东西。天汉之邦，实居右部。桉梁州为都督治所，领十有五州，县道带蛮夷，山川扼陇蜀，故二千石有采访防御之名。兵兴多故，其任益重。澄清节钺，二柄兼委。
    建中末，德宗南巡狩，偃翠华而徘徊，箫勺之音洽於巴汉。戡难清宫，六龙言旋，乃下诏复除征繇，升州为府。等威班制，与岐、益同。地既尊大，用人随异。故自兴元至大和，五十年间，以勋庸佩相印者三，以谟明历真相者九，由台席授钺未几复入相者再焉。磊落震耀，冠於天下。去年夏四月，今丞相赵郡公征还泰阶，遂命左仆射敦煌公往践其武。之真相，及公而十焉。
    初，公自河阳节度使入操国柄。其後镇宣武以礼悛犷悍，治天平以清去掊克，居大卤以仁苏荐饥。今来是都，蹑二三大君子之躅。道同气协，无所改更，如鼓和琴，布指成韵。羌夷砥平，旱麓发生。人无左言，乐有夏声。俗既富庶，居多暇。圜视府局、素阙者补之。
    先是，公堂尝为行殿，人不敢斥，另营侯居。应门有闶，戟未具。公乃条白上言，诏下有司，可其奏。军门肃清，方有眉目，趋而入者耸然生敬焉。惟梁、山国也，其节用虎。出扬其威，入贮宜洁。旧处仄陋，黩其雄棱。公遂分宅之别斋，且据便地，署曰节室，卜刚日乃迁焉。敬君命而壹民心，军中增气而知礼。戟衣既垂，师节既严，流眄屋壁，见前修之名氏列於座右。第以梁州刺史鼎兴元尹记，与今称谓不合，因发函进牍於不佞，且曰：“我已饰东壁，以新志累子。”於是桉南梁故事起自始登斋坛之後为记云。时开成二年岁在丁巳春二月某日记。
    ○夔州刺史厅壁记
    夔在春秋为子国，楚并为楚九县之一，秦为鱼复，汉为固陵，蜀为巴东，梁为信州。初城於西，後周大总管龙门王公述登白帝叹曰：“此奇势可居。”遂移府於今治所。是岁建德五年。隋初杨素以越公领总管，又张大之。唐兴，武德二年诏书：其以信州为夔州。七年，增名都督府，督黔、巫一十九郡。开元中，犹领七州。天宝初，罢州置郡，号云安。至德二年，命嗣道王炼为太守，赐之旌节，统峡中五郡军事。乾元初，复为州，偃节於有司，第以防御使为称。寻罢，以支郡隶江陵。桉版图方轮不足当通邑，而今秩与上郡齿，特以带蛮夷故也。故相国安阳公乾曜尝参军事，修图经，言风俗甚备。今以郡国更名之所以然著於壁云。凡名殊必以国，事建必以年，谨始也。长庆二年五月一日，刺史中山刘禹锡记。
    ○连州刺史厅壁记
    此郡於天文与荆州同星分，田壤制与番禺相犬牙，观民风与长沙同祖习，故尝隶三府，中而别合，乃今最久而安，得人统也。桉宋高祖世始析郴之桂阳为小桂郡，後以州统县，更名如今，其制谊也。
    郡从岭，州从山，而县从其郡。邑东之望曰顺山，由顺以降，无名而相钦者以万数，回环郁绕，迭高争秀，西北朝拱於九疑。城下之浸曰湟水，由湟之外，交流而合输以百数，沦涟汨，擘山为渠，东南入於海。山秀而高，灵液渗漉，故石锺乳为天下甲，岁贡三百铢。原鲜而无，卉物柔泽，故蕉为三服贵，岁贡十笥。林富桂桧，土宜陶[A105]，故候居以壮闻。石侔琅，水孕金碧，故境物以丽闻。环峰密林，激清储阴，海风驱温，交战不胜，触石转柯，化为凉ざ。城压赭冈，踞高负阳。土伯嘘湿，抵坚而散。袭山逗谷，化为鲜云。故罕罹呕泄之患，亟有华皓之齿。信荒服之善部，而炎裔之凉地也。
    永贞元年，予始以尚书员外郎坐党累，出补兹郡。居无何，吏议以是迁也不足偿其责，故道贬为朗州司马。後十年，诏书征还，抵京师，俄复前命，佩故印绶而南。曩之骑竹马北向相者，咸仕郡县，巾来迎。下车之日，私唁且笑。既视事，得前二千石名姓於壁端，宰臣王、幸卿刘晃、儒官严士元、闻人韩泰佥拜焉。或久於其治，功利存乎人民；或不之厥官，翘禺载於歌谣。余不佞，从群公之後。肇武德距於今，凡五十有七人，所举者四君子，犹振裘之於领袖焉。元和十一年七月二十四日，刺史中山刘某记。
    ○和州刺史厅壁记
    历阳，古扬州之邑。於天文直南斗魁下，在春秋实句吴之封，後为楚所取。秦并天下，以隶九江，而亦为九江治所。晋平吴，复隶淮南。至永兴初，自析为郡，益之以乌江。宋台建，目为南豫州，又益之以龙亢。梁之亡也，北齐图霸功，拥贞阳侯以归，王僧辩来迎，会於兹地，二国和协，故更名和州。陈、隋间无所革，国朝因隋。武德中，更龙亢为含山。初，开元诏书以口算、第郡县为三品，是为下州。元和中，复命有司参校之，遂进品第一。
    桉见户万八千有奇，输缗钱十六万，岁贡纤二篚，吴牛苏二钧，糁覃九瓮，茅七千两。镇曰梁山，浸曰历湖，田艺四谷，豢全六扰。庐有旨酒，庖有腴鱼。神仙故事，在郊在薮。元元有台，彭铿有洞。名山曰鸡笼，名坞曰濡须。异有血阃，祥有沸井。城高而坚，亚父所营。州师五百，环峙於东。南濒江，划中流为水疆，揭旗树，十有六戍。自孙权距陈，出入六代，常为宿兵之地，多以材能人处之。本朝混一，号为善部。然用人差轻，非复曩时之比也。
    始余以尚书郎得谴刺连山，今也由巴东来牧。考前二邦之籍与版图，才什五六，而地征三之。究其所从来，生植有本。女工尚完坚，一经一纬，无文章交错之奇；男夫尚垦辟，功若恋本，无即山近盐之逸。市无嗤眩，工无雕彤，无游人异物以迁其志。副征令者率非外求。凡百为一出於农桑故也。繇是而言，瘠天下者其在多巧乎！宝历元年六月二十一日，刺史中山刘某记。
    ○郑州刺史东厅壁记
    古诸侯之居公私皆曰寝，其他室曰便坐。今凡视事之所皆曰厅，其他室以辨方为称。今年郑州刺史杨君作东厅，既成而落之，且以书抵余为记。案国章以甲乙第方域，大凡环天子之居为雄州。郑实迩王畿，故望雄。视其版多贵人，且当大逵，故务剧。君侯始来三日，司税掾举七县董租之吏累百，君曰：此百也。悉罢之。用户符而输入益办。司贡掾举梨林之征请户晓，君曰：尽弛之勿籍。用平贾而果益精。里无吏迹，民去痼疾，授版占租，如临诅盟。土毛人力，日夕相长。故周岁而完焉，比年而愈肥。虽军兴馈挽旁午，大将牙旗往复相踵，而里中清夷，鸡犬音和。人既宁而物有馀，政既成而日多暇。圜视旧宇，宜有以更之，且书得时，亦以谨始。因列名氏授受月而日之，庶乎继践於兹者知贯珠之首。其山望泽浸土风俗，与前贤之耿光，备於正位，有天宝中词人杜之文在。大和四年某月日。
    ○汴州刺史厅壁记
    本朝以浚仪为汴州刺史治所。自隋酾新渠，吸黄河而东行，州含其枢，为天下剧。内屏王室，东雄诸侯。居无事时，常带廉察使。兵兴已还，益以节旄。用人得否，系国轻重。长庆四年，诏书命河南尹敦煌令狐公来莅来刺，锡之介圭，使印兵符。汴人交贺，肴腾贵。惟是邦始都於魏惠王，始郡於宇文周。星躔回环，天驷垂光。地为四战，故其俗右武；人具五都，故其气习豪。公自为宰相时，已熟四方之利病。凡所戾止，参然前知。毁视事三日，挹群吏与之言曰：“吾食止圭田，吾用止公入。凡他俗过制，伤廉浼洁者悉罢之，壹归乎公藏。凡曲防苛禁不情乖体者悉划之，壹出乎令典。凡关征船算，夺时专利者悉更之，壹遵乎诏条。”然後刑丽事而详，赏以时而均。兴学以劝艺，示宽以化勇。居数月，而汴州人恂恂然无复故态。明年大成。议者若曰：“奕奕浚都，国之咽颐。咀清咽和，旁畅四支。东夏黠马，由我以肥。”是浚之治，非所泽於所履而已。
    初，公七代祖在隋为纳言。大业中持节居此，亦号刺史，距今馀二百年。公实能似。既拜阙，发鱼书合左右契，由阼阶跻，遐踵前武。歆然如闻其馨香，肃然如睹其形容。信乎，君子之泽远而有光辉也。他日，命游梁客志之，书於厅事。谨桉前贤之在此堂者，张平原首之，陆氏撰《节度使记》，揭於东壁，详矣。今公命为刺史记，书於右端，谨月而日之，以公为冠。大和元年夏五月某日记。
    ○管城新驿记
    大和二年闰三月，荥阳守归厚上言：“臣治所直天下大逵，肘武牢而咽东夏。谁何宜谨，启闭宜度。先是驿於城中，驿遽不时，四门牡键，通夕弗禁。请更於外隧，永永便安。”制曰：可。守臣奉诏，无征命，无夺时，縻羡财，募游手，逮八月既望，新驿成。郑人胥说，琢石而记曰：在兑之方，面元负阳，门衔周道，墙阴行桑（一作墙荫行栗），境胜於外也。远购名材，旁延世工，暨涂宣皙，瓴甓刚滑，术精於内也。蘧庐有甲乙，床帐有冬夏，庭容牙节，庑卧囊橐，示礼而不也。内庖外厩，高仓邃库，积薪就阳，峙刍就燥，有素而不愆也。主吏有第，役夫有区，师行者有飨亭，孥行者有别邸。周以高墉，乃楼其门。劳迎展蠲洁之敬，饯别起登临之思。溱洧波澜，嵩邱云烟，四时万象，来贶於我。走毂奔蹄，遄征急宣，入而忘劳，出必屡顾，其传舍之尤乎！
    太守姓杨氏，字贞一，华阴宏农人。郑为雄州，非闻人大吏不得在其选。夫驿之宜迁於外也，前此二千石尝言之而重改作，若贞一可谓果於从政而决行其言，惜乎未施於大也。
    ○山南西道新修驿路记
    开成四年，梁州牧缺，上玩其印，凝旒深思曰：“伊尔卿疾归氏，以文儒再世居喉舌。今天官贰卿融能嗣其耿光，尝自内庭历南台，尹毂下，政事以试，可为元侯。”乃付印绶，进秩大宗伯兼御史大夫，玉节兽符，镇於妫墟。公拜手稽首曰：“臣融敢扬王休於天汉之域！”
    既莅止，咨於群执事，求急病者先之。咸曰：华阳黑水，昔称丑地。近者尝为王所，百态丕变，人风邑屋与山水，俱一都之会，自为善部矣。惟驿遽之途，欹危隘束，其丑尚存，使如周道，在公颐指耳。於是因年有秋，因府无事，军逸农隙，人思贾馀。乃悬垦山刊木之佣，募其力；揆攒凿撞必之用，庀其工；具舁辇畚插之器，膺其要。鼓以程之，糗醪以犒之。说使之令既下，奋行之徒坌集。我之提封踞右扶风，触剑阁千一百里。自散关抵褒城，次舍十有五，牙门将贾黯董之；自褒而南，逾利州至於剑门，次舍十有七，同节度副使石文颖董之。两将受命，分曹星驰。并山当蹊，顽石万状；坳者垤者，兀者者，磊落倾欹，波翻兽蹲。炽炭以烘之，严醯以沃之，溃为埃煤，一可扫。栈阁盘虚，下临[
TXT]<谷牙>。层崖峭绝，枘木亘铁。因而广之，限以钩栏。狭径深陉，衔尾相接。从而拓之，方驾从容。急宣之骑，宵夜不惑。郄曲棱层，一朝坦夷。兴役得时，国人不知。繇是驶行者忘其劳，吉行者徐其驱，孥行者家以安，货行者肩不病，徒行者足不茧，乘行者蹄不元刂。公谈私咏，溢於人听。伊彼金其牛而诱之以利，曷若我子其民而来之以义乎？既讫役，南梁人书事於牍，请纪之以附於史官地里志。
    ○复荆门县记
    直故郢北走之道，其聚邑曰荆门。揭起重关，殿於乐都。名视县内之制，居殷形束之要，故吏师重焉。通外夷之底贡，会南藩之述职，故宾礼繁焉。其肇允经营，实王孙昌夔居荆以表之，命行名建，而缔构之弗暇。无几何，有由勇爵而授赤社於兹者，徼驰名於省啬，谓相沿为非智，因请罢去其号，发践更以董之。有司不能端究事本，循空言而可其奏。繇是分地征以归它邑，野之人有回远之叹；废文吏而颛戍督，行之旅有谁何之<喜>。是利不及下也，黎民病之。自鄢而南，斯为画疆，抵郡之路，贯其七舍，持瑞节而衔急宣之使盖阴相交，遂使服缦胡者备问俗之对，执刀匕者申饩牵之礼。是敬之不及宾也，君子病之。如是几二十岁。
    距永贞元年，江陵尹裴公政成上游，德及矜人，大建长利，俾无遗害。乃外济群欲，内张全模。周图经制，条白於状。昌言既从，公议攸同。忘劳之徒，乐用之工，载大其门，载高其墉。径术脉分，闾架空。然後析便地以肥之，建具官以司之。糜羡财以偿其力役，汰冗食以资其秩稍。田里不闻於征令，县官无减於岁入。越某月，既成而落之。官修其方，人乐其居。将迎犒饫之仪展，厩置符之事举。戍夫有伍，公吏有职。由汇而分，率无逾闲。入其封者，可以知教。
    元和元年，四海会同。天子命公师长南宫。三年，公以介圭入觐，途出斯邑。邑人之华皓幼童，咸须於道周，距跃而谣曰：“起我堙废而完之。”徕我荡析而安之。昔室於墟，风摇雨濡。自公优柔，郛盈兮。昔饮於ㄜ，夏溷冬枯。自公感通，沸生兮。淑之华兮，四牡之。公之还兮，觞以祝之。”却略蹁跹，百形一音。公为驻错衡而劳之。有以文从公者纪事於牍，且曰：“民可怀也，盍命夫学旧史之事以志焉！”公不得让而从之，走是以有授简之辱。
    初，公以县之之便闻於上也，禹锡方以郎位贴职於计曹，章下之日，得以省事。逮今以迁人获宥於善部，工休之日，得以践履。故於拜命无牢让，於传信无愧词。以为古之创物建庸、宜於人民而得其时者，则必歌其事功，为後代法。《雅》有营谢，美召伯也；《传》称城沂，贤敖也。赋水泉原隰之状，志虑事命日之规，当书而咏之，细亦弗可略也。是用谨其本始而存乎篇，俾後之视今者，知楚郊之令典云。
    ○汴州郑门新亭记
    亭於西门，尊阙路也。实相公以心规，群僚以辞叶，而百工以乐成。斧斤无声，丹素有严。主人肃客，落以金石。走郑之门，为右垣。黄河一支，漾北轩。前瞻东顾，薨动轨直。含景生姿，溯空欲翔。汴城具八方之人，殊形诡言，而耳目一说。
    初公来临，拥节及门，驭吏曰：此郑州门。公心非之，若曰：野哉！居无何，即旧号而更之曰郑门。故事：王公大僚之去来，元侯前驱，翊门而旋，率立马尘坌中，挹策为礼。公心不然之，乃下亭令於执事。案亭东西函丈者三之有奇，而南北五之有赢。乐县宴豆，前後以位。棋阖对明，弭掀顺时。修梁衡建，中虚上荷。圆脊方廉，高卑中经。帘炉茵，文施榻。储以应猝，周用而宜。乃命尹阍视亭长，抱关视掌固。启闭拚除，是谨是孜。锡命赐胙，劳迎赠饯，我当躬行，汝先汝蠲。挟膳提醪，生刍缟衣，我寮展事，靡问文武，汝惟汝从。凡入而修容，凡出而修，裼袭威仪，勿籍勿诃。
    繇是贵人称诸朝，群吏咏於家，行者夸於道。与人同其安者，人人驿其声而吟之。始乎讠戋讠戋而成乎庞鸿，欲无文字不可也。公遂条白其所以然，远命学古者书之。公姓令狐氏，以文章典内外书命，以谟明登左右相，以飞语策免，以思材复征。自有浚师，无如今治，文武两炽，其古之大臣欤！
    ○武陵北亭记
    郡北有短亭，繇旧也。亭孤其名，地藏其胜。前此二千石全然见之，建言而莫践，去之日率遗恨焉。七年冬，诏书以竹使符授尚书水曹外郎窦公常曰：“命尔为武陵守。”莅止三月，以硕画佐元侯，平裔夷，降渠魁。又三月，以顺令率蒸民增水坊，表火道。是岁大穰，明年政成。农缘亩以勇劝，工执技以思贾。因民之馀力，乘日之多暇，乃顾其属曰：“郊道有候亭，示宾以不也。虽闻兹地，韬美未发，岂有待邪？自吾之治於斯也，购徒庀材，大起堙废。未尝植私庭，砻燕寝。役必先公，人不余瑕。调赋幸均矣，城池幸完矣，而重浃辰之役，掠苟简之问，卒使胜躅冒没，犹璞而不攻。惧换符之日，遂复赍恨，无乃遗诮於来者乎！”言得其宜，智愚同赞。
    於是撤故材以移用，相便地而居要。去凡木以显珍茂，汰污池以通沦涟。自天而胜者列於骋望，由我而美者生於颐指。箕张筵楹，股引房栊。斧斤息响，风物异态。大道出乎左藩，澄湖浸乎前垠，仙舟祖，繇是区处。九月壬午，工告休，亭长受成。赤车威迟，於以落之。肃宾而入，圜视有适。沈水北澳，阳山南麓。<黑亢>焉蘧蘧，雄展郊隅。前轩舒阳，朱槛环之。舞衣回旋，乐ね参差。北庑延阴，外阿旁注。芊眠清Г，罗入洞户。初筵修平，雕俎静嘉。林风天籁，与金奏合。
    亦既醉止，州从事举白而言曰：“室成於私，古有发焉。矧成於公，庸敢无词？观乎棼楣有严，丹ぬ相宣，象公之文律煜然而光也。望之宏深，即之坦夷，象公之酒德温然而达也。庭芳万本，跗萼交映，如公之家肥炽而昌也。门辟户阖，连机弛张，似公之政经便而通也。因高而基，因下而池。跻其高，可以广吾视；泳其清，可以濯吾缨。俯於逵，惟行旅讴吟是采；瞰於野，惟稼穑艰难是知。□山多状，昏旦异候。百壶先韦之饯迎，退食私辰之宴嬉。观民风於啸咏之际，展宸恋於天云之末。动合於谊，匪唯写忧。”公曰：“夫言之必可书者，公言也。从事不以私视予，予从而让之，是自远也，其可乎！”乃授简於放臣，俾书以示後。後之思公者，虽灌丛草，尚勿翦拜，矧飞之革然，石刻之隐然欤！
    ○洗心亭记
    天下闻寺数十辈，而吉祥尤彰彰。蹲名山，俯大江，荆吴云水，交错如绣。始余以不到为恨，今方弭所恨而充所望焉。既周览赞叹，於竹石间最奇处得新亭。彤焉如巧人画鳌背上物，即之四顾，远迩细大，杂然陈乎前，引人目去，求瞬不得。征其经始，曰僧义然。啸侣为工，即山求材。高孕虚，万景坌来。词人处之，思出常格；禅子处之，遇境而寂；忧人处之，百虑冰息。鸟思猿情，绕梁历榱。月来松间，雕缕轩墀。石列┺ね，藤蟠蛟螭。修竹万竿，夏含凉ざ。斯亭之实录云尔。然上人举如意挹我曰：“既志之，盍名之以行乎远夫！”余始以是亭圜视无不适，始适乎目而方寸为清，故名洗心。长庆四年九月二十三日，刘某记。
    ○机汲记
    濒江之俗，不饮於凿而皆饮之流。余谪居之明年，主人授馆於百雉之内。江水氵亡氵亡，周墉之。一旦，有工爰来，思以技自贾，且曰：“观今之室庐及江之涯，不容亩，顾积块峙焉而前耳。请用机以汲，俾矗然之状莫我遏已。”余方异其说，且命之饬力焉。
    工也储思环视，相面势而经营之。由是比竹以为畚，於流中，中植数尺之臬，辇石以壮其趾，如建标焉。索以为ㄌ，縻於标垂，上属数仞之端，亘空以峻其势，如张弦焉。锻铁为器，外廉如鼎耳，内键如乐鼓，牝牡相函，转於两端，走於索上，且受汲具。及泉而修绠下缒，盈器而圆轴上引，其往有建瓴之驶，其来有推毂之易，瓶纟不羸，如搏而升。枝长澜，出高岸，拂林杪，逾峻防。刳蟠木以承澍，贯修筠以达脉，走下潺潺，声寒空中。通洞环折，唯用所在。周除百沃盥以蠲，入爨而釜以盈。饪饣束之馀，移用於汤沐；涑浣之末，泄注於圃畦。虽瀵涌於庭，莫尚其霈洽也。
    昔余尝登陴扌然，念悬流之莫可遽挹，方勉保庸，督臧获，而挈之，至於裂肩龟手，然犹家人视水如酒醪之贵。今也一任人之智，又从而信之，机发於冥冥而形於用物。浩氵羔东流，赴海为期，斡而迁焉，逐我颐指。之所谓阻且艰者，莫能高其高而深其深也。观夫流水之应物，植木之善建，绳以柔而有立，金以刚而无固，轴卷而能舒，竹圆而能通。合而同功，斯所以然也。今之工咸盗其古先工之遗法，故能成之，不能知所以为我也。智尽於一端，功止於一名而已。噫，彼经始者其取诸《小过》欤！
    ●卷六百七
    ☆刘禹锡（九）
    ○天论上
    世之言天者二道焉。拘於昭昭者则曰：“天与人实影响：祸必以罪降，福必以善来，穷厄而呼必可闻，隐痛而祈必可答，如有物的然以宰者。”故阴骘之说胜焉。泥於冥冥者则曰：“天与人实刺异：霆震於畜木，未尝在罪；春滋乎堇荼，未尝择善。跖、乔焉而遂，孔、颜焉而厄，是茫乎无有宰者。”故自然之说胜焉。余之友河东解人柳子厚作《天说》以折韩退之之言，文信美矣，盖有激而云，非所以尽天人之际。故余作《天论》以极其辩云。
    大凡入形器者，皆有能有不能。天，有形之大者也；人，动物之尤者也。天之能，人固不能也；人之能，天亦有所不能也。故余曰：天与人交相胜耳。其说曰：天之道在生植，其用在强弱；人之道在法制，其用在是非。阳而阜生，阴而肃杀；水火伤物，木坚金利；壮而武健，老而耗毛；气雄相君，力雄相长：天之能也。阳而艺树，阴而揪敛；防害用濡，禁焚用光；斩材坚，液矿硎；义制强讦，礼分长幼；右贤尚功，建极闲邪：人之能也。
    人能胜乎天者，法也。法大行，则是为公是，非为公非。天下之人，蹈道必赏，违之必罚。当其赏，虽三族之贵，万锺之禄，处之咸曰宜。何也？为善而然也。当其罚，虽族属之夷，刀锯之惨，处之咸曰宜。何也？为恶而然也。故其人曰：“天何预乃人事耶？惟告虔报本、肆类授时之礼，曰天而已矣。福兮可以善取，祸兮可以恶招，奚预乎天耶？”法小弛，则是非驳。赏不必尽善，罚不必尽恶。或贤而尊显，时以不肖参焉；或过而﹃辱，时以不辜参焉。故其人曰：“彼宜然而信然，理也。彼不当然而固然，岂理耶？天也。福或可以诈取，而祸亦可以苟免。”人道驳，故天命之说亦驳焉。法大弛，则是非易位。赏恒在佞，而罚恒在直。义不足以制其强，刑不足以胜其非。人之能胜天之具尽丧矣。夫实已丧而名徒存，彼昧者方挈挈然提无实之名，欲抗乎言天者，斯数穷矣。
    故曰：天之所能者，生万物也；人之所能者，治万物也。法大行，则其人曰：“天何预人耶？我蹈道而已。”法大弛，则其人曰：“道竟何为耶？任人而已。”法小弛，则天人之论驳焉。今人以一已之穷通，而欲质天之有无，惑矣！余曰：天恒执其所能以临乎下，非有预乎治乱云尔；人恒执其所能以仰乎天，非有预乎寒暑云尔。生乎治者，人道明，咸知其所自，故德与怨不归乎天；生乎乱者，人道昧，不可知，故由人者举归乎天。非天预乎人尔！
    ○天论中
    或曰：子之言天与人交相胜，其理微，庸使户晓，盍取诸譬焉。刘子曰：若知旅乎？夫旅者，群适乎莽苍，求休乎茂木，饮乎水泉，必强有力者先焉；否则，虽圣且贤，莫能竞也。斯非天胜乎？群次乎邑郛，求荫於华榱，饱於饩牵，必圣且贤者先焉；否则，强有力莫能竞也。斯非人胜乎？苟道乎虞、芮，虽莽苍，犹郛邑然；苟由乎匡、宋，虽郛邑，犹莽苍然。是一日之途，天与人交相胜矣。吾固曰：是非存焉，虽在野，人理胜也；是非亡焉，虽在邦，天理胜也。然则天非务胜乎人者也。何哉？人不宰则归乎天也。人诚务胜乎天者也。何哉？天无私，故人可务乎胜也。吾於一日之途而明乎天人，取诸近也已。”
    或者曰：若是言之，则天之不相乎人已，信矣。古之人曷引天为？答曰：若知操舟乎？夫舟行乎潍、淄、伊、洛者，疾徐存乎人，次舍存乎人。风之怒号，不能鼓为涛也；流之溯洄，不能峭为魁也。适有迅而安，亦人也；适有覆而胶，亦人也。舟中之人未尝有言天者，何哉？理明故也。彼行乎江河淮海者，疾徐不可得而知也，次舍不可得而必也。鸣条之风可以沃日，车盖之云可以见怪。恬然济，亦天也；黯然沈，亦天也；阽危而仅存，亦天也。舟中之人未尝有言人者，何哉？理昧故也。
    问者曰：吾见其骈焉而济者，风水等耳，而有沈有不沈，非天曷司欤？答曰：水与舟，二物也。夫物之合并，必有数存乎其间焉。数存，然後势行乎其间焉。一以沈，一以济，适当其数，乘其势耳。彼势之附乎物而生，犹影响也。本乎徐者其势缓，故人得以晓也；本乎疾者其势遽，故难得以晓也。彼江海之覆，犹伊淄之覆也。势有疾徐，故有不晓耳。问者曰：子之言数存而势生，非天也，天果狭於势耶？答曰：天形恒圆而色恒青，周回可以度得，昼夜可以表候，非数之存乎？恒高而不卑，恒动而不已，非势之乘乎？今夫苍苍然者一受其形於高大而不能自还於卑小，一乘其气於动用而不能自休於俄顷，又恶能逃乎数而越乎势耶？吾故曰：万物之所以为无穷者，交相胜而已矣，还相用而已矣。天与人，万物之尤者耳。
    问者曰：天果以有形而不能逃乎数，彼无形者，子安所寓其数耶？答曰：若所谓无形者，非空乎？空者，形之希微者也。为体也不妨乎物，而为用也恒资乎有，必依於物而後形焉。今为室庐，而高厚之形藏乎内也；为器用，而规矩之形起乎内也。音之作也有大小，而响不能逾；表之立也有曲直，而影不能逾。非空之数欤？夫目之视，非能有光也，必因日月火炎而後光存焉。所谓晦而幽者，目有所不烛耳。彼狸犭生犬鼠之目，庸谓晦而幽耶？吾故曰：以目而视，得形之粗者也；以智而视，得形之微者也。焉有天地之内有无形者耶？古所谓无形，盖无常形耳，必因物而後见耳。乌能逃乎数耶？
    ○天论下
    或曰：古之言天之历象，有宣夜、浑天、《周髀》之书，言天之高远卓诡有邹子。今子之言有自乎？答曰：吾非斯人之徒也。大凡入乎数者，由小而推大必合，由人而推天亦合。以理揆之，万物一贯也。今夫人之有头目耳鼻齿毛颐口，百骸之粹美者也，然而其本在乎肾肠心腹。天之有三光悬寓，万象之神明者也，然而其本在乎山川五行。浊为清母，重为轻始。两位既仪，还相为庸，嘘为雨露，噫为风雷。乘气而生，群分汇从，植类曰生，动类曰虫。倮虫之长，为知最大，能执人理，与天交胜，用天之利，立人之纪。纪纲或坏，复归其始。尧舜之书，首曰“稽古”，不曰稽天；幽厉之诗，首曰“上帝”，不言人事。在舜之庭，元凯举焉，曰“舜用之”，不曰天授；在商中宗，袭乱而兴，心知说贤，乃曰“帝赉”。尧民之馀，难以神诬；商俗已讹，引天而驱。由是而言，天预人乎？
    ○辩迹论
    客有能通本朝之雅故者曰：时之污隆视辅臣之用否。房与杜，迹何观焉？建官取士之制，地征口赋之令，礼乐刑罚之章，因隋而已矣。二公奚施为？余愀然曰：三王之道，犹夫循环，非必变焉，审所当救而已。隋之过岂制置名数之间耶？顾名与事乖耳，因之何害焉！夫上材之道，非务所举，必的然可使户晓为迹也。吾观梁公之迹，章章如县宇矣。曷然哉？请借一以明之。史不云乎？初，太宗怒浑戎之横於塞也，度诸将不足以必取，当宁而叹曰：得李靖为师，快哉！靖时告老且病矣，梁公虚其心以起之，靖忘老与病，一举虏其君，郡县其地而还。夫非伐国之难能，起靖之难能也。靖非不克之为虑，居功之为虑也。古之为将，度柄轻不足以遂事，重则嫌生焉。是以有辞第以见志，有多产以取信，有子质以灭贰，有嬖监以虞谤；其多患也如是。若靖者，名既成，位既崇，重失畏逼，其患又甚焉。微梁公之能尽才，能捍患，能去忌，能照私，彼姑藉旧劳、居素贵足矣，恶乎起哉？夫岂感空言而起耶？心相见久矣。夫岂饰小信而要耶？道相笼久矣。其後，敬元擅能，失材臣而败随之；林甫自便，进蕃将而乱随之。由是而言，固相万矣。子方规规然窥上材以户晓之迹，此吾之所不取也。若杜莱公者，在相位日浅，将史失其传。然以梁公之鉴裁，自天策府遂以王佐材许之，则是又能以道笼房公者矣。房之许与迹孰甚焉？客无以应而作。子刘子曰：观书者当观其志，慕贤者当慕其心，循迹而求，虽博寡要，信矣。
    ○明贽论
    古之人动必有以将意，故执贽之道自天子达焉。夫芬芳在上，臭达於下，而温粹无择，有似乎圣人者，鬯也，故用於天子。清越而瑕不自扌，洁白而物莫能污，内坚刚而外温润，有似乎君子者，玉也，故用乎诸侯。执之不鸣，刑之不嗥，似死义者，乳必能跪，似知礼者，羔也，故卿执焉。在人之上，而有先後行列者，雁也，故大夫执焉。耿介而一志者，雉也，故士执焉。视其所执而知其任。是故食愈重而志愈卑，位弥尊而道弥广。耿介之志，惟士得以行之。何也？务细而所试者寡，齿卑而所蔽者众。言未足以动听，故必激发以取异；行未足以应远，故必砥砺以沽闻。借令由士为大夫，舍雉而执雁，其志也随之。故耿介之名，不施於大夫矣。况其上乎？然则为士也，不思雉之介，为卿也，能思羔之礼欤？今夫或者不明分推理而观之，则曰：此居下而嗜直者，是必得志而稔其讦矣。彼当介而务宏者，是必处高而肥其德矣。曾不知讦当其分，则地易而自迁；宏非其所，则志遂而无制矣。於戏！责士以卿大夫之善，犹喻君以士之行耳。余以执贽之道得其分，苟推分明矣，求刑罚之僭滥，得乎？
    ○华佗论
    史称华佗以恃能厌事为曹公所怒，荀文若请曰：“佗术实工，人命系焉，宜议能以宥。”曹公曰：“忧天下无此鼠辈耶！”遂考竟佗。至苍舒病且死，见医不能生，始有悔之之叹。嗟乎！以操之明略见几，然犹轻杀材能如是。文若之智力地望，以的然之理攻之，然犹不能反其恚。执柄者之恚，真可畏诸！亦可慎诸！原夫史氏之书於册也。是使後之人宽能者之刑，纳贤者之喻，而惩暴者之轻杀。故自恃能至有悔，悉书焉。後之惑者，复用是为口实。悲哉！夫贤能不能无过，苟於理矣，或必有宽之之请。彼壬人皆曰：“忧天下无材耶！”曾不知悔之日，方痛材之不可多也，或必有惜之之叹。彼壬人皆曰：“譬彼死矣，将若何？”曾不知悔之日，方痛生之不可再也，可不谓大哀乎？夫以佗之不宜杀，昭昭然不足言也，独病夫史书之义，是将推此而广耳。吾观自曹魏以来，执死生之柄者，用一恚而杀材能众矣。又焉用书佗之事为？呜呼！前事之不忘，期有劝且惩也。而暴者复藉口以快意。孙权则曰：“曹孟德杀孔文举矣，孤於虞翻何如？”而孔融亦以应泰山杀孝廉自譬。仲谋近霸者，文举有高名，然犹以可惩为故事，矧他人哉？
    ○辩易九六论
    乾之爻皆九而坤六，何也？世之儒曰：吾闻诸孔颖达云：阳尊复兼乎阴，阴不能兼乎阳也。他日，余与董生言及《易》，生曰：吾闻诸毕中和云：举老而称也。请征诸揲蓍。夫端策者，一变而遇少，与归奇而为五；再变而遇少，与归奇而为四；三变如之：是老阳之数。分措於指间者十有三策焉。其馀三十有六，四四而运，得九是已。故《易系注》云：“乾一爻三十六策也。”一变而遇多，与归奇而为九；再变而遇多，与归奇而为八；三变如之：是老阴之数。分措於指间者二十有五策焉。其馀二十有四，四四而运，得六是已。故《易系注》云：“坤一爻二十四策也。”借如一变而遇少，再变三变而遇多，是少阳之数。分措於指间者二十有一策。其馀二十有八，四四而运得七。一变而遇多，再变三变而遇少，是少阴之数。分措於指间者十有七策。其馀三十有二，四四而运得八。故九与六为老，老为变爻；七与八为少，少为定位。故曰举老而称，亦曰尚变而称。
    且夫筮为乾者常遇七，斯乾矣；常遇九，斯得坤矣。筮为坤者，常遇八，斯坤矣，常遇六，斯得乾矣。在左氏《国语》有之。晋公子亲筮之曰：尚有晋国，得贞、屯、悔、豫皆八。八非变爻，故不曰有所之。案坎二世而为屯、屯之六二为世爻；震一世而为豫、豫之初六为世爻。屯之二、豫之初，皆少阴不变，斯非八乎？卦由老数而举曰六，筮由蓍数故斥曰八。在《左氏〈春秋〉传》有之，曰：“穆姜薨於东宫，始往而筮之，遇艮之八。史曰：是谓艮之随。”夫艮{ⅶⅶ}（艮下，艮上）之随{ⅲⅲ}（震下，兑上）唯二不动，斯遇八也。馀五位皆九六，故反焉。筮法以少为卦主，变者五而定者一，故以八为占。艮之六二曰：艮其腓，不拯其随，其心不快。史以为东宫实幽也，遇此为不利。故从变爻而占，苟以说於姜也。何则？卦以少为主，若定者五而变者一，即宜曰之某卦，“观之否”、“师之临”类是也。变与定均，即决以内外。今变者五，定者一，宜从少占，惧不吉而更之，故曰“是谓艮之随”。“是谓”之云者，苟以说也。故穆姜终死於东宫，与艮会耳。而杜元凯於此注，以为杂用《三易》，故有遇八之云，非臻极之理也。
    刘子曰：余与董生言九六之义，信与理会，为不诬矣。余又於左氏二书参焉，若合形影然。而世人往往攘臂於其间曰：生之名孰与颖达著邪？而材孰与元凯贤邪？历载旷日，未尝有闻人明是说者。虽余愤然用口舌争，持貌从者什一二焉。嗟乎！由数立文，所如皆合，昭昭乎若观三辰，其不晦也如此。然犹贵听而贱视，（五奸反）然莫可更也。矧无形之理、不可见之道邪！余独悲而志之，以俟夫後学。初董生言本毕中和，中和本其师，师之学本一行云。
    第一指（馀一益三，馀二益二，馀三益一，馀四益四）。第二指（馀一益二，馀二益一，馀三益四，馀四益三）。第三指（与第二指同）。
    右挂从下起，指亦自下始。第一指法地，故益成偶。第二法天，故益成奇。第三人极法天，故同。
    第一指（遇一益三，并挂一为五。遇三遇二，并谓之少，与一同）。第二指（遇一益二，并挂一为四）。第三指（遇一益二，并挂一为四）。
    右三指俱遇少，通计十三策。其馀三十六策，四四运之得九，为老阳。故《易系》云：“乾之策二百一十有六。”《注》云：“阳爻九。一爻三十六策，六爻二百一十有六。”
    第一指（遇四益四，与挂一为九）。第二指（遇四益三，与挂一为八。遇三亦同）。第三指（遇四益三，与挂一为八。遇三亦同）。
    右三指俱遇多，通计二十五策。其馀二十四策，四四运之得六，为老阴。故《易系辞》云：“坤之策百四十有四。”谓“阴爻六。一爻二十四策，六爻一百四十有四。”
    第一指（遇一益三，并挂一为五）。第二指（遇四益三，并挂一为八）。第三指（遇四益三，并挂一为八）。
    右初指少，第二、第三指多，以少为主。通计二十一策。其馀二十八策，四四运之，得七，为少阳。
    第一指（遇四益四，并挂一为九）。第二指（遇一益二，并挂一为四）。第三指（遇一益二，并挂一为四）。
    右初指多，第二、第三少，以多为主。通计一十七策。其馀三十二策，四四通之，得八，为少阴。
    第一指（遇少，谓一二也。并止於五）。第二指（遇多，谓三四也。并止於八）。第三指（又遇少，谓一二也。并止於四）。
    右初指少，第二指多，第三指又少，以多为主。通计一十七策，其馀三十二策，四四运之，得八，为少阴。
    第一指（遇多，谓四也。止於九）。第二指（又遇多，谓三四也。止於八）。第三指（遇少，谓一二也，止於四）。
    右初指第二指并多，第三指独少，以少为主。通计二十一策。其馀二十八策，四四运之，得七，为少阳。
    第一指（遇少，止於五）。第二指（又遇少，止於四）。第三指（遇多，止於八）。
    右初指二指并少，三指独多，以多为主。通计一十七策。其馀三十二策，四四运之，得八，为少阴。
    △右揲蓍数
    “穆姜薨於东宫。始往而筮之，遇艮之八。史曰：是谓艮之随。”
    夫艮{ⅶⅶ}（艮下，艮上）之随{ⅲⅲ}（震下，兑上）唯六二爻不动，馀五尽变。变者遇九六也，二不动者遇八也。
    “晋公子亲筮之曰：尚有晋国。得贞屯悔豫皆八。夫屯{ⅲⅲ}（震下，坎上）六位尽，不遇六九，故不动。既无所之，即以世爻为占。桉屯是坎宫二世卦，故以一为占，则遇八。夫豫{ⅲⅲ}（坤下，震上）是震宫一世卦，以初六为占，亦遇八。韦昭於此注云：内曰贞，外曰悔，震下坎上为屯，坤下震上为豫。言得此两卦，震在屯为贞，在豫为悔。八为震两阴爻，在贞在悔皆不动，所以筮史占之，谓“闭而不通者，爻无为也”。乾之策，二百一十有六（谓阳爻九，一爻三十六策，六爻当二百一十六。言三十六者，举老阳也）。坤之策，一百四十有四（谓阴爻六。一爻二十四策，六爻当百四十有四。言二十四者举老阴也）。凡三百有六十，当期之日。二篇之策万有一千五百二十，当万物之数。六十四卦都三百六十四爻，阴阳相半，各一百九十二爻。阳爻一爻三十六策，合为六千九百一十二。阴爻一爻二十四策，合为四千六百八。
    △右六九之数
    一行《大衍论》云：“三变皆刚，太阳之象也。三变皆柔，太阴之象也。一刚二柔，少阳之象也。一柔二刚，少阴之象也。少阳之刚有始、有牡、有究，少阴之柔有始、有牡、有究。因综四象之变，而成八象焉。八象之位，而八卦之本列矣。”注云：“太阳始动，施於太阴而生震象之七（谓少阳之七，为震初九）。再动於牡而生坎象之七（谓再索而得男也）。三动於究而生艮象之七（谓三索而得男也）。太阴始动，施於太阳而生巽象之八（谓少阴之八，为巽初六）。再动於牡而生离象之八（谓再索而得女也）。三动於究而生兑象之八（谓三索而得女也）是以九六七八分为八象。”
    △右论大衍
    《国语》又云：“董因迎公於河，公问焉，曰：‘吾其济乎？’对曰：‘臣筮之，得泰之八，曰是谓天地配亨，小往大来，今及之矣。何不济之有！’”韦昭云：“泰三至五震象为侯，阴爻不动，其数皆八，与贞屯悔豫义同。”刘子曰：昭此说用互体有震。桉董因之言天地配亨，是六五“帝乙归妹，以祉元吉”之爻。夫泰，乾坤体全，内外位正，内为身，外为事。卜得国事也，以外卦为占。六五居尊位，故统论卦下辞曰：“小往大来。”爻遇归妹，故曰天地配亨，何必取互体也？
    △右与董生言《易》
    ○论书
    或问乙曰：书足以记姓名而已，工与拙何损益於数哉？答曰：此诚有之，盖举下之说耳，非蹈中之说。亦犹言居室曰避燥湿而已，言衣裳曰适寒燠而已，言饮食曰充腹而已，言车马曰代劳而已，言禄位曰代耕而已。今夫考居室必以闶门丰屋为美，笥衣裳必以文章鲜泽为甲，评饮食必以精良海陆为贵，第车马必以华绝足为高，迁禄位必以重侯累封为意。是数者皆不行举下之说，奚独於书也行之耶？《礼》曰：“士依於德，游於艺。”德者何？曰敏、曰至、曰孝之谓。艺者何？礼、乐、射、御、书、数之谓。是则艺居三德之後，而士必游之也；书居数之上，而六艺之一也。语曰：饱食终日，无所用心，难矣哉！不有博奕者乎？为之犹贤乎已。”是则博奕不得列於艺，差愈於饱食无所用心耳。吾观今之人适有面诋之曰：“子书居下品矣。”其人必尔而笑，或然不屑。有诋之曰：“子握槊奕棋居下品矣。”其人必赧然而愧，或艴然而色。是故敢以六艺斥人，不敢以六博斥人。嗟乎！众尚之移人也。
    问者曰：然则彼魏晋宋齐间，亦尝尚斯艺矣。至有君臣争名，父子不让，何哉？答曰：吾始欲求中道耳，子宁以尚之之弊规我欤！且夫信者美德也，秦缪尚之而贤臣莫赎。黄老者至道也，窦后尚之而儒臣见刑。道德且不可尚，矧由道德以下者哉？所谓中道而言书者何？处之文学之下，六博之上。材钧而善者得以加誉，遇钧而善者得以议能。所加在乎誉，非实也，不黩於赏。所议在乎过，非罪也，不紊於刑。夫如是，庶乎六书之学不堙坠而已乎！
    ○刘氏集略说
    子刘子曰：五达之井，百汲而盈科，未必凉而甘，所处之势然也。人之词待扣而扬，犹井之利汲耳。始余为童儿，居江湖间，喜与属词者游，谬以为可教。视长者所行止，必操觚从之。及冠，举秀才，一幸而中说。有司惧不厌於众，亟以口誉之。长安中，多循空言，以为诚，果有名字，益与曹辈畋渔於书林，宵语途话，琴酒调谑，一出於文章。俄被召为记室参军。会出师淮上，恒磨墨於鼻，或寝止群书中。居一二岁，由甸服升诸朝。凡三进班，而所掌犹外府，或官课，或为人所倩，昌言、奏记、移让、告谕、奠神、志葬，咸猥并焉。及谪於沅湘间，为江山风物之所荡，往往指事成歌诗；或读书有所感，辄立评议。穷愁著书，古儒者之大同，非高冠长剑之比耳。前年，蒙恩泽，授以郡符。居海ヂ，多雨慝作，适晴，喜，躬晒书於庭，得已书四十通。尔自哂曰：“道不加益，焉用是空文为？真可供酱蒙药楮耳！它日，子婿博陵崔生关言曰：“某也游京师，伟人多问丈人新书几何，且欲取去。而某应曰无有，辄愧起於颜间。今当复西，期有以弭愧者。”繇是删取四之一，为《集略》，以贻此郎，非敢行乎远也。
    ○名子说
</div>
    <div class="pagination">
<a href="全唐文_page352.html">上一页</a><span>...</span><a href="全唐文_page348.html">348</a><a href="全唐文_page349.html">349</a><a href="全唐文_page350.html">350</a><a href="全唐文_page351.html">351</a><a href="全唐文_page352.html">352</a><span class="current-page">353</span><a href="全唐文_page354.html">354</a><a href="全唐文_page355.html">355</a><a href="全唐文_page356.html">356</a><a href="全唐文_page357.html">357</a><a href="全唐文_page358.html">358</a><span>...</span><a href="全唐文_page354.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
