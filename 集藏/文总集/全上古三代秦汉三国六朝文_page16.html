<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 16 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 16 页/共 658 页</h1>
    <div class="content">【卷十】 《全上古三代文》 
◎宋玉
　　玉，楚人。师事屈平，为顷襄王大夫，有集三卷。案，《汉。艺文志。宋玉赋》十六篇，今存者《风赋》，《大言赋》，《小言赋》，《讽赋》，《高唐赋》，《神女赋》，《登徒子好色赋》，《钓赋》《笛赋》，《九辨》《招魂》凡十一篇，《对楚王问》、《高唐对》不在此数。如《九辨》为九篇，则多出《汉志》三篇，所未审也。或云《笛赋》有宋意送荆卿之语，非宋玉作。
　　◇风赋
　　楚襄王游於兰台之宫，宋玉景差侍。有风飒然而至，王乃披襟而当之曰："快哉此风！寡人所与庶人共者邪？"宋玉对曰："此独大王之风耳，庶人安得而共之？"王曰："夫风者，天地之气，溥畅而至，不择贵贱高下而加焉，今子独以为寡人之风，岂有说乎？"宋玉对曰："臣闻於师，枳句来巢，空穴来风。其所讬者然，则风气殊焉。　　王曰："夫风始安生哉？"宋玉对曰："夫风生於地，起於青蘋之末。侵淫谿谷，盛怒於土囊之口。缘泰山之阿，舞於松柏之下。飘忽淜滂，激飏熛怒。耾々雷声，回穴错迕。蹶石伐木，梢杀林莽。至其将衰也，被丽披离，冲孔动楗，眴焕粲烂，离散转移。故其清凉雄风，则飘举升降。乘凌高城，入于深宫。邸华叶而振气，徘徊於桂椒之间，翱翔於激水之上，将击芙蓉之精。猎蕙草，离秦衡。褱新夷，被荑杨。回穴冲陵，萧条众芳。然後倘佯中庭，北上玉堂。跻于罗帷，经于洞房。乃得为大王之风也。故其风中人状，直憯凄惏栗，清凉增欷。清清泠泠，愈病析酲。发明耳目，宁体便人。此所谓大王之雄风也。　　王曰："善哉论事！夫庶人之风，岂可闻乎？"宋玉对曰："夫庶人之风，塕然起於穷巷之间，堀堁扬尘。勃郁烦冤，冲孔袭门。动沙堁，吹死灰。骇溷浊，扬腐馀。邪薄入瓮牖，至於室庐。故其风中人状，直忄郭溷郁邑，殴温致湿。中心惨怛，生病造热。中唇为胗，得目为蔑。啗齰嗽获，死生不卒。此所谓庶人之雌风也。"（《文选》）
　　◇大言赋
　　楚襄王与唐勒、景差、宋玉游於阳云之台。王曰：「能为寡人大言者上座。」王因唏曰：「操是太阿剥一世，流血冲天，车不可以厉。」至唐勒，曰：「壮士愤兮绝天维，北斗戾兮太山夷。」至景差曰：「校士猛毅皋陶嘻，大笑至兮摧覆思。锯牙云，甚大，吐舌万里唾一世。」至宋玉，曰：「方地为车，圆天为盖，长剑耿耿倚天外。」王曰：「未也。」玉曰：「并吞四夷，饮枯河海；跋越九州，无所容止；身大四塞，愁不可长。据地分天，迫不得仰」。（《古文苑》）
　　◇小言赋
　　楚襄王既登阳云之台，令诸大夫景差、唐勒、宋玉等并造《大言赋》，赋毕而宋玉受赏。王曰：「此赋之迂诞，则极巨伟矣。抑未备也。且一阴一阳，道之所贵；小往大来，剥复之类也。是故卑高相配，而天地位；三光并照，则大小备。能大而不小，能高而不下，非兼通也；能粗而不能细，非妙工也。然则上座者未足明赏，贤人有能为《小言赋》者，赐之云梦之田。」景差曰：「载氛埃兮乘剽尘，体轻蚊翼，形微蚤鳞，聿遑浮踊，凌云纵身。经由针孔，出入罗巾，飘妙翩绵，乍见乍泯。」唐勒曰：「析飞糠以为舆，剖比糟以为舟，泛然投乎杯水中，淡若巨海之洪流。凭蚋眥以顾盼，附蠛蠓而遨游。准宁隐微以原存亡而不忧。」又曰：「馆於蝇须，宴於毫端；烹虱胫，切虮肝；会九族而同哜，犹委馀而不殚。」宋玉曰：「无内之中，微物潜生，比之无象，言之无名。蒙蒙灭景，昧昧遗形。超於大虚之域，出於未兆之庭。纤於毳未之微蔑，陋於茸毛之方生。视之则眇眇，望之则冥冥。离朱为之叹闷，神明不能察其情。二子之言磊磊皆不小，何如此之为精。」王曰：「善。」赐以云梦之田。（《古文苑》）
　　◇讽赋
　　楚襄王时，宋玉休归。唐勒谗之於王曰：「玉为人身体容冶，口多微词，出爱主人之女，入事大王，愿王疏之。」玉休还，王谓玉曰：「玉为人身体容冶，口多微词，出爱主人之女，入事寡人，不亦薄乎？」玉曰：「臣身体容冶，受之二亲；口多微词，闻之圣人。臣尝出行，仆饥马疲，正值主人门开，主人翁出，妪又到市，独有主人女在。女欲置臣，堂上太高，堂下太卑，乃更于兰房之室，止臣其中。中有鸣琴焉，臣援而鼓之，为《幽兰》、《白雪》之曲。主人之女，翳承日之华，披翠云之裘，更被白谷之单衫，垂珠步摇，来排臣户曰：「上客无乃饥乎？」为臣炊周彡胡之饭，烹露葵之羹，来劝臣食，以其翡翠之钗，挂臣冠缨，臣不忍仰视。为臣歌曰：「岁将暮兮日已寒，中心乱兮勿多言。」臣复援琴而鼓之，为《秋竹》《积雪》之曲，主人之女又为臣歌曰：「内怵惕兮徂玉床，横自陈兮君之傍。君不御兮妾谁怨，日将至兮下黄泉。」玉曰：「吾宁杀人之父，孤人之子，诚不忍爱主人之女。」王曰：「止止。寡人於此时，亦何能已也！」（《古文苑》）
　　◇高唐赋
　　昔者楚襄王与宋玉游於云梦之台，望高唐之观。其上独有云气，崒兮直上，忽兮改容，须臾之间，变化无穷。王问玉曰："此何气也？"玉对曰："所谓朝云者也。"王曰："何谓朝云？"玉曰："昔者先王尝游高唐，怠而昼寝，梦见一妇人曰：妾巫山之女也，为高唐之客。闻君游高唐，原荐枕席。王因幸之。去而辞曰：妾在巫山之阳，高丘之阻，旦为朝云，暮为行雨。朝朝暮暮，阳台之下。旦朝视之如言。故为立庙，号曰朝云。"王曰："朝云始出，状若何也？"玉对曰："其始出也，对兮若松榯。其少进也，晣兮若姣姬。扬袂鄣日，而望所思。忽兮改容，偈兮若驾驷马，建羽旗。湫兮如风，凄兮如雨。风止雨霁，云无处所。"王曰："寡人方今可以游乎？"玉曰："可。"王曰："其何如矣？"玉曰："高矣显矣，临望远矣！广矣普矣，万物祖矣！上属於天，下见於渊，珍怪奇伟，不可称论。"王曰："试为寡人赋之。"玉曰："唯唯。　　惟高唐之大体兮，殊无物类之可仪比。巫山赫其无畴兮，道互折而曾累。登巉岩而下望兮，临大阺之稸水。遇天雨之新霁兮，观百谷之俱集。濞汹汹其无声兮，溃淡淡而并入。滂洋洋而四施兮，蓊湛湛而弗止。长风至而波起兮，若丽山之孤亩。势薄岸而相击兮，隘交引而卻会。崒中怒而特高兮，若浮海而望碣石。砾磥々而相摩兮，巆震天之潏潏。巨石溺溺之瀺灂兮，沫潼潼而高厉。水澹澹而盘纡兮，洪波淫淫之溶氵裔。奔扬踊而相击兮，云兴声之霈霈。猛兽惊而跳骇兮，妄奔走而驰迈。虎豹豺兕，失气恐喙。雕鹗鹰鹞，飞扬伏窜，股战胁息，安敢妄挚。
　　於是水蟲尽暴，乘渚之阳。鼋鼍鱣鮪，交积纵横。振鳞奋翼，蜲々蜿蜿。中阪遥望，玄木冬荣。煌煌荧荧，夺人目精。烂兮若列星，曾不可殚形。榛林郁盛，葩华覆盖。双椅垂房，纠枝还会。徙靡澹淡，随波闇蔼。东西施翼，猗狔丰沛。绿叶紫裹，丹茎白蒂。纤条悲鸣，声似竽籁。清浊相和，五变四会。感心动耳，回肠伤气。孤子寡妇，寒心酸鼻。长吏隳官，贤士失志。愁思无已，叹息垂泪。
　　登高远望，使人心瘁。盘岸巑岏，裖陈硙硙。磐石险峻，倾崎崖隤。岩岖参差，从横相追。陬互横牾，背穴偃蹠。交加累积，重叠增益。状若砥柱，在巫山下。仰视山颠，肃何千千，炫燿虹蜺。俯视崝嵘，窐寥窈冥。不见其底，虚闻松声。倾岸洋洋，立而熊经。久而不去，足尽汗出。悠悠忽忽，怊怅自失。使人心动，无故自恐。贲育之断，不能为勇。卒愕异物，不知所出。縰々莘莘，若生於鬼，若出於神。状似走兽，或象飞禽。谲诡奇伟，不可究陈。上至观侧，地盖底平。箕踵漫衍，芳草罗生。秋兰茝蕙，江离载菁。青荃射干，揭车苞并。薄草靡靡，联延夭夭。越香掩掩，众雀嗷嗷。雌雄相失，哀鸣相号。王雎鹂黄，正冥楚鸠。姊归思妇，垂鸡高巢。其鸣喈喈，当年遨游。更唱迭和，赴曲随流。
　　有方之士，羡门高谿。上成郁林，公乐聚穀。进纯牺，祷璇室。醮诸神，礼太一。传祝已具，言辞已毕。王乃乘玉舆，驷仓螭。垂旒旌，旆合谐。大弦而雅声流，冽风过而增悲哀。於是调讴，令人惏悷憯凄，胁息增欷。於是乃纵猎者，基趾如星。传言羽猎，衔枚无声。弓弩不发，罘鶒不倾。涉漭漭，驰苹苹。飞鸟未及起，走兽未及发。何节奄忽，啼足洒血？举功先得，获车已实。
　　王将欲往见，必先斋戒，差时择日。简舆玄服，建云旆，蜺为旌，翠为盖。风起雨止，千里而逝。盖发蒙，往自会。思万方，忧国害。开贤圣，辅不逮。九窍通郁，精神察滞。延年益寿千万岁。（《文选》）
　　◇神女赋
　　楚襄王与宋玉游於云梦之浦，使玉赋高唐之事。其夜王寝，果梦与神女遇，其状甚丽。王异之，明日以白玉。玉曰："其梦若何？"王曰："晡夕之後，精神怳忽，若有所喜。纷纷扰扰，未知何意。目色仿佛，乍若有记。见一妇人，状甚奇异。寐而梦之，寤不自识。罔兮不乐，怅然失志。於是抚心定气，复见所梦。"王曰："状何如也？"玉曰："茂矣美矣！诸好备矣！盛矣丽矣！难测究矣！上古既无，世所未见。朅姿玮态，不可胜赞。其始来也，耀乎若白日初出照屋梁。其少进也，皎若明月舒其光。须臾之间，美貌横生。晔兮如华，温乎如莹。五色并驰，不可殚形。详而视之，夺人目精。其盛饰也，则罗纨绮缋盛文章。极服妙采照万方。振绣衣，被裳。襛不短，纤不长。步裔裔兮曜殿堂。忽兮改容，婉若游龙乘云翔。嫷被服，侻薄装。沐兰泽，含若芳。性和適，宜侍旁。顺序卑，调心肠。"王曰："若此盛矣！试为寡人赋之。"玉曰："唯唯。　　夫何神女之姣丽兮，含阴阳之渥饰。被华藻之可好兮，若翡翠之奋翼。其象无双，其美无极。毛嫱鄣袂，不足程式。西施掩面，比之无色。近之既妖，远之有望。骨法多奇，应君之相。视之盈目，孰者克尚。私心独悦，乐之无量。交希恩疏，不可尽畅。他人莫睹，王览其状。其状瓘瓘，何可极言。貌丰盈以庄姝兮，苞温润之玉颜。眸子蜅其精朗兮，了多美而可观。眉联娟以蛾扬兮，朱唇的其若丹。素质幹之醲实兮，志解泰而体闲。既姽婳於幽静兮，又婆娑乎人间。宜高殿以广意兮，翼放纵而绰宽。动雾縠以徐步兮，拂墀声之珊珊。
　　望余帷而延视兮，若流波之将澜。奋长袖以正衽兮，立踯躅而不安。澹清静其愔◆兮，性沈详而不烦。时容与以微动兮，志未可乎得原。意似近而既远兮，若将来而复旋。褰余帱而请御兮，原尽心之惓惓。怀贞亮之絜清兮，卒与我兮相难。陈嘉辞而云对兮，吐芬芳其若兰。精交接以来往兮，心凯康以乐欢。神独亨而未结兮，魂豭豭以无端。含然诺其不分兮，喟扬音而哀叹。頩薄怒以自持兮，曾不可乎犯干。
　　於是摇珮饰，鸣玉鸾。整衣服，敛容颜。顾女师，命太傅。欢情未接，将辞而去。迁延引身，不可亲附。似逝未行，中若相首。目略微眄，精彩相授。志态横出，不可胜记。意离未绝，神心怖覆。礼不遑讫，辞不及究。原假须臾，神女称遽。徊肠伤气，颠倒失据。闇然而暝，忽不知处。情独私怀，谁者可语。惆怅垂涕，求之至曙。（《文选》）
　　◇登徒子好色赋
　　大夫登徒子侍於楚王，短宋玉曰：「玉为人体貌娴丽，口多微辞，又性好色，愿王勿与出入后宫。」王以登徒子之言问宋玉。玉曰：「体貌娴丽，所受於天也；口多微辞，所学於师也。至于好色，臣无有也。」王曰：「子不好色，亦有说乎？有说则止，无说则退。」玉曰：「天下之佳人，莫若楚国；楚国之丽者，莫若臣里；臣里之美者，莫若臣东家之子。东家之子，增之一分则太长，减之一分则太短；著粉则太白，施朱则太赤。眉如翠羽，肌如白雪，腰如束素，齿如含贝。嫣然一笑，惑阳城，迷下蔡。然此女登墙窥臣三年，至今未许也。登徒子则不然。其妻蓬头挛耳，齞唇历齿，旁行踽偻，又疥且痔。登徒子悦之，使有五子。王孰察之，谁为好色者矣。」
　　是时，秦章华大夫在侧，因进而称曰：「今夫宋玉盛称邻之女，以为美色。愚乱之邪臣，自以为守德。谓不如彼矣。且夫南楚穷巷之妾，焉足为大王言乎？若臣之陋目所曾睹者，未敢云也。」王曰：「试为寡人说之。」大夫曰：「唯唯。」
　　臣少曾远游，周览九土，足历五都。出咸阳，熙邯郸，从容郑、卫、溱、洧之间。是时，向春之末，迎夏之阳，鸧鹒喈喈，群女出桑。此郊之姝，华色含光，体美容冶，不待饰装。臣观其美丽者，因称诗曰：「遵大路兮揽子祛，赠以芳华辞甚妙。」于是处子恍若有望而不来，忽若有来而不见。意密体疏，俯仰异观，含喜微笑，窃视流眄。复称诗曰：「寤春风兮发鲜荣，洁斋俟兮惠音声，赠我如此兮，不如无生。」因迁延而辞避。盖徒以微辞相感动，精神相依凭。目欲其颜，心顾其义，扬诗守礼，终不过差。故足称也。
　　于是楚王称善，宋玉遂不退。（《文选》）
　　◇钓赋
　　宋玉与登徒子偕受钓於玄洲，止而并见於楚襄王。登徒子曰：「夫玄洲，天下之善钓者也，愿王观焉。」王曰：「其善柰何？」登徒子对曰：「夫玄洲钓也，以三寻之竿，八丝之线，饵若蛆寅，钩如细针，以出三赤之鱼於数仞之水中，岂可谓无术乎？夫玄洲，芳水饵，挂缴钩，其意不可得。退而牵行，下触清泥，上则波《风易》，玄洲因水势而施之，颉之颃之，委纵收敛，与鱼沈浮。及其解弛也。因而获之。」襄王曰：「善。」宋玉进曰：「今察玄洲之钓，未可谓能持竿也，又乌足为大王言乎！」王曰：「子之所谓善钓者何？」玉曰：「臣所谓善钓者，其竿非竹，其纶非丝，其钩非针，其饵非寅也。」王曰：「愿遂闻之。」玉对曰：「昔尧、舜、汤、禹之钓也，以圣贤为竿，道德为纶，仁义为钩，禄利为饵，四海为池，万民为鱼。钓道微矣，非圣人其孰能察之？」王曰：「迅哉说乎！其钓不可见也。」宋玉对曰：「其钓易见，王不察尔。昔殷汤以七十里，周文以百里，兴利除害，天下归之，其饵可谓芳矣；南面而掌天下，历载数百，到今不废，其纶可谓纫矣；群生浸其泽，民氓畏其罚，其钩可谓扌勾矣；功成而不隳，名立而不改，其竿可谓强矣！若夫竿折轮绝，饵坠钩决，波涌鱼失，是则夏桀、商纣不通夫钓术也。今察玄洲之钓也，左挟鱼，右执槁竿，立于横（潢）污之涯，倚乎杨柳之间，精不离乎鱼喙，思不出乎鲋鳊，形容枯槁，神色憔悴，乐不役勤，获不当费，斯乃水滨之役夫也已，君王又何称焉？王若建尧、舜之洪竿，摅禹、汤之修纶，投之于渎，视之于海，漫漫群生，孰非吾有？其为大王之钓，不亦乐乎！」（《古文苑》）
　　◇笛赋
　　余尝观於衡山之阳，见奇条异干罕节闲枝之丛生也，其处磅唐千仞，绝溪凌阜，隆崛万丈，盘石双起。丹水涌其左，醴泉流其右。其阴则积雪凝霜，雾露生焉；其东则朱天皓日，素朝明焉；其南则盛夏清微，春阳荣焉；其西则凉风游旋，吸逮存焉。干枝洞长，桀出有良。名高（有脱误）师旷，将为《阳春》。其北则鄙《白雪》之曲（《艺文类聚》作师旷将为《阳春》北郑《白雪》之曲，）假涂南国，至於此山，望其丛生，见其异形，因命陪乘，取其雄焉。宋意将送荆卿於易水之上，得其雌焉，於是乃使王尔、公输之徒，合妙意，角较手，遂以为笛。於是天旋少阴，白日西靡，命严春，使午子（《文选。洞箫赋》注作「使叔子」。案注又引《毛诗传》：昔颜叔子独处於室，邻之嫠妇又独处室云云。午子，即鲁男子也。）廷长颈，奋玉手，ゼ朱唇，曜皓齿，颜臻，玉貌起，吟清商，追流徵，歌《伐檀》，号孤子，发久转，舒积郁。其为幽也，甚乎怀永抱绝，丧夫天，亡稚子，纤悲微痛，毒离肌肠腠理，激叫入青云，慷慨切穷士。度曲口羊肠，揆殃振奔逸。游志，列弦节，武毅发，沈忧结；呵鹰扬，叱太一，声淫以黯《黑甚》，气旁合而争出；歌壮士之必往，悲猛勇乎飘疾。《麦秀》渐兮鸟声革翼。招伯奇于源阴，追申子于晋域。夫奇曲雅乐，所以禁淫也；锦绣黼黻，所以御寒也，缛则泰过。是以檀卿刺郑声，周人伤北里也。乱曰：芳林皓，有奇宝兮；博人通明，乐斯道兮。般衍澜漫，终不老兮；双枝闲丽，貌甚好兮。八音和调，成禀受兮；善善不衰，为世保兮。绝郑之遗，离南楚兮；美风洋洋，而畅茂兮。嘉乐悠长，俟贤士兮；鹿鸣萋萋，思我友兮。安心隐志，可长久兮。（《古文苑》。《北堂书钞》一百十一引七条，《艺文类聚》四十四。按此赋用宋意送荆卿事，非宋玉作。然隋、唐已前本集有之，误收久矣。不必删耳。）
　　◇九辩九首
　　悲哉！秋之为气也。
　　萧瑟兮草木摇落而变衰。
　　憭栗兮若在远行。
　　登山临水兮送将归。
　　泬寥兮天高而气清；寂寥兮收潦而水清。
　　憯悽增欷兮，薄寒之中人；怆怳懭悢兮，去故而就新；坎廪兮贫士失职而志不平；廓落兮羁旅而无友生；惆怅兮而私自怜。
　　燕翩翩其辞归兮，蝉寂漠而无声。
　　雁廱廱而南游兮，鹍鸡啁哳而悲鸣。
　　独申旦而不寐兮，哀蟋蟀之宵征。
　　时亹亹而过中兮，蹇淹留而无成。
　　悲忧穷戚兮独处廓，有美一人兮心不绎；去乡离家兮徠远客，超逍遥兮今焉薄！
　　专思君兮不可化，君不知兮可柰何！
　　蓄怨兮积思，心烦憺兮忘食事。
　　原一见兮道余意，君之心兮与余异。
　　车既驾兮朅而归，不得见兮心伤悲。
　　倚结軨兮长太息，涕潺湲兮下霑轼。
　　慷慨绝兮不得，中瞀乱兮迷惑。
　　私自怜兮何极？心怦怦兮谅直。
　　皇天平分四时兮，窃独悲此廪秋。
　　白露既下百草兮，奄离披此梧楸。
　　去白日之昭昭兮，袭长夜之悠悠。
　　离芳蔼之方壮兮，余萎约而悲愁。
　　秋既先戒以白露兮，冬又申之以严霜。
　　收恢台之孟夏兮，然欿傺而沉藏。
　　叶菸邑而无色兮，枝烦挐而交横。
　　颜淫溢而将罢兮，柯仿佛而萎黄。
　　萷櫹椮之可哀兮，形销铄而瘀伤。
　　惟其纷糅而将落兮，恨其失时而无当。
　　揽騑辔而下节兮，聊逍遥以相佯。
　　岁忽忽而遒尽兮，恐余寿之弗将。
　　悼余生之不时兮，逢此世之俇攘。
　　澹容与而独倚兮，蟋蟀鸣此西堂。
　　心怵惕而震荡兮，何所忧之多方。
　　卬明月而太息兮，步列星而极明。
　　窃悲夫蕙华之曾敷兮，纷旖旎乎都房。
　　何曾华之无实兮，从风雨而飞飏！
　　以为君独服此蕙兮，羌无以异於众芳。
　　闵奇思之不通兮，将去君而高翔。
　　心闵怜之惨悽兮，原一见而有明。
　　重无怨而生离兮，中结轸而增伤。
　　岂不郁陶而思君兮？君之门以九重！
　　猛犬狺狺而迎吠兮，关梁闭而不通。
　　皇天淫溢而秋霖兮，后土何时而得漧？
　　塊独守此无泽兮，仰浮云而永叹！
　　何时俗之工巧兮？背绳墨而改错！
　　郤骐骥而不乘兮，策驽骀而取路。
　　当世岂无骐骥兮，诚莫之能善御。
　　见执辔者非其人兮，故驹跳而远去。
　　凫雁皆唼夫梁藻兮，凤愈飘翔而高举。
　　圜凿而方枘兮，吾固知其鉏铻而难入。
　　众鸟皆有所登栖兮，凤独遑遑而无所集。
　　原衔枚而无言兮，尝被君之渥洽。
　　太公九十乃显荣兮，诚未遇其匹合。
　　谓骐骥兮安归？谓凤皇兮安栖？
　　变古易俗兮世衰，今之相者兮举肥。
　　骐骥伏匿而不见兮，凤皇高飞而不下。
　　鸟兽犹知怀德兮，何云贤士之不处？
　　骥不骤进而求服兮，凤亦不贪餧而妄食。
　　君弃远而不察兮，虽原忠其焉得？
　　欲寂漠而绝端兮，窃不敢忘初之厚德。
　　独悲愁其伤人兮，冯郁郁其何极？
　　霜露惨悽而交下兮，心尚幸其弗济。
　　霰雪雰糅其增加兮，乃知遭命之将至。
　　原徼幸而有待兮，泊莽莽与野草同死。
　　原自往而径游兮，路壅绝而不通。
　　欲循道而平驱兮，又未知其所从。
　　然中路而迷惑兮，自厌按而学诵。
　　性愚陋以褊浅兮，信未达乎从容。
　　窃美申包胥之气晟兮，恐时世之不固。
</div>
    <div class="pagination">
<a href="全上古三代秦汉三国六朝文_page15.html">上一页</a><span>...</span><a href="全上古三代秦汉三国六朝文_page11.html">11</a><a href="全上古三代秦汉三国六朝文_page12.html">12</a><a href="全上古三代秦汉三国六朝文_page13.html">13</a><a href="全上古三代秦汉三国六朝文_page14.html">14</a><a href="全上古三代秦汉三国六朝文_page15.html">15</a><span class="current-page">16</span><a href="全上古三代秦汉三国六朝文_page17.html">17</a><a href="全上古三代秦汉三国六朝文_page18.html">18</a><a href="全上古三代秦汉三国六朝文_page19.html">19</a><a href="全上古三代秦汉三国六朝文_page20.html">20</a><a href="全上古三代秦汉三国六朝文_page21.html">21</a><span>...</span><a href="全上古三代秦汉三国六朝文_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
