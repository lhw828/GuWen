<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 312 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 312 页/共 603 页
  </h1>
  <div class="content">
   臣某言：臣伏奉五月二十八日敕旨，尊太上皇后，恩覃日下，欢动天中。臣伏以皇太后坤德合符，阴灵表庆，化光宫职，道赞国风。伏惟皇帝仁圣宅心，文明恭己，遵承孝理，严奉慈颜，献宝绶於内朝，宣玉册於中禁。彰明顺德，知陛下就养之勤；表正母仪，见陛下归安之盛。万国所系，四方是刑。人臣之恳愿既申，品物之欢心斯洽。臣叨承寄任，限守藩隅，不及陪位阙庭，舞称贺，无任耸庆踊悦之至。
    ○贺皇太子知军国表
    臣得上都进奉官状报，伏承七月二十八日诏旨，军国政事，权令皇太子勾当者。中贺。伏惟皇帝陛下大明御宇，至孝自天。霜露既濡，想园陵之渐近；云霞是仰，悲弓剑之方遥。内感深衷，外勉庶政。由是推赤心於俊，委宝历於元良，宣明两曜之光，崇重万国之本。与夫游神姑射，义岂同风；养道大庭，礼诚异日。天下臣子，不胜庆幸。臣限以所守，不获拜候阙庭。无任屏营之至。
    ○贺赦表
    臣某言：臣伏奉今月十一日制书，元德融明，声闻於宗庙；鸿名光大，充塞於乾坤。与物皆春，大赦天下。臣当时宣流渥泽，腾布耿光，恩均而万物昭苏，庆洽而三军鼓舞。中贺。臣闻覆载无私，天地所以为大德；照临不已，日月所以为大明；六位因时以成功，一代观象而设教。肇自古昔，垂为宪章。伏惟睿圣文武皇帝陛下并日而明，配天为大，冠三皇之道，宏十圣之风，保合太和，缉熙帝载。是以廓清氛雾，曾不累旬；虔奉郊礼，未尝虚岁。百蛮梯航以内面，万国歌舞而宅心。所谓巍乎其有成功，焕乎其有文章也。尚复劳谦仄席，勤恤纳隍，释累系之幽囚，无分轻重；归遐远之放逐，不问存亡。弃逋债於穷人，戒多求於贪吏。悯朔边之介士，厚其寒衣，恢武功也；褒阙里之胄嗣，贲以布帛，振文教也。推恩而九族既睦，行庆而六师用张。忠贞必表於门闾，耆耋遍羞其牢醴。百神咸秩，一物不遗。安人之所未安，理人之所未理。天波涣汗，纶旨丁宁。有以知天地覆载之仁，有以见日月照临之德。天下臣妾，不胜庆幸。臣限守藩镇，不获称庆阙庭，无任跃欣贺之至。谨遣某官奉表陈贺以闻。
    ○为郑尚书贺登极赦表
    臣某言：伏奉二月二十四日制书，大赦天下者。霈泽自天，鸿恩匝地。三军万姓，不胜庆跃。臣闻天地至大，或有所不容；日月至明，犹有所不照。伏惟皇帝陛下体元继统，垂象立极。齐轩昊之元化，冠唐虞之至仁。敷大号於天中，揭明於日下。臣以为覆载之德，大於天地矣；照临之光，明於日月矣。何则？用刀锯而伏斧者，无重无轻，陛下舍之；投豺虎而御魑魅者，无远无近，陛下移之。免逋逃献亩之税，罢雕华任土之贡，出後宫之伎乐，还外国之俘囚。褒崇首罢雕华任土之贡，出後宫之伎乐，还外国之俘囚。崇首先於二王，敦叙旁周於九族。明徵义烈，各录其裔胄；悉数忠劳，遍增其爵级。宣股肱之力者，赏延於上；效爪牙之任者，赐出於中。搜沦滞之才，迁久次之秩；聘士既尊於经术，问年必本於期颐；在幽隐而不遗，虽细微而皆及。欢声雷动，喜气云腾。百姓知圣人之仁，万物睹圣人之作。普天率土，无不庆幸。臣叨居藩服，累沐恩荣，舞欣欢，倍百恒品。所守有限，不获称庆阙庭。臣及将士官吏百姓等无任踊跃屏营之至。
    ○贺册太子赦表
    臣某言：伏奉今月九日制书，皇太子册礼云覃恩与万方同其惠泽者。国庆遐宣，天波曲被，怀生之类，咸共欣荣。中贺。臣闻德教所加，一人有庆；元良既立，万国以贞。伏惟皇帝陛下至化旁流，神功广运。以为义莫重於主鬯，礼无大於承祧。考古扬前星之光，顺人宏少海之泽。诞敷明诏，宣告庶方。雷初动於地中，风已行於天下。由是哀矜罪戾，甄奖功勋表顺孙孝子之门，秩名山大川之祀仁无不覆，惠无不均草木惟繇，鸟兽咸若。率土臣子，不胜庆。臣限守藩镇，不获陪位阙庭，踊跃称庆。无任屏营之至。
    ○为监军贺赦表
    臣某言：今月四日，节度使伏奉制书，大赦天下者。涣汗大号，滂沱鸿恩，降自九天，被於四海。怀生之类，无不庆跃。中贺。臣闻天地之大德，本於生成；圣人之全功，在乎化育。伏惟皇帝陛下至明立极，大圣统天，法贞观之宏规，纂建中之盛业。降哀矜於罪戾，一物不遗，颁宠赠於忠勤，万方皆及。事遵俭约，道在宽宏，散作仁风，洒为膏泽。率土臣下，不胜欢喜。臣限以监守，未获奔走称庆阙庭，不胜恋结欣戴之至。谨遣某官某奉表陈贺以闻。
    ○中书门下贺赦表
    臣某言：伏见今日制书，御丹凤门大赦天下者。明照六幽，泽流九有。臣等诚欢诚喜，顿首顿首。臣闻覆帱生成，乾坤之盛德；疆理化育，帝王之极功。伏惟睿圣文武皇帝陛下受天元符，纂圣光宅，躬夏禹之勤俭，体帝尧之聪明。除恶必绝其根，耀武威而四凶既殛；制政皆循其本，振文教而百度惟贞。今者东风发春，元日献岁。凝旒视朝於正殿，步辇临御於应门。开庞鸿之湛恩，孚涣汗之大号。万物瞻睹，兆人允怀。至若移其放逐，解网之仁也；吊彼伤残，纳隍之义也。罢开市之征税，足以宏圣人厚下之风；褒卿士之祖先，足以广圣人追远之孝。潜蛰一振，槁枯尽荣。普天率土，不胜庆幸。臣某等谬司枢务，虔奉德音，喜之诚，倍百恒品。无任庆跃屏营之至。
    ○贺德音表
    臣某等言：伏见今月二十八日制书，普安群生，忧济庶士。每念下农艰苦，赈红粟而流衍；知贪贾滞财，禁青蚨之飞走。千官耸听，万国钦闻。中贺。臣闻损有馀，补不足，太上之教也；敛以轻，散其重，哲王之制也。肇自古昔，垂为宪章。其或法因情迁，事与时异，则物力甚屈，人心用咨。是故书载行之惟艰，史称守而勿失。伏惟睿圣文武皇帝陛下绍兴丕图，光启鸿业，勤恤人隐，精知化源。以为麦禾虽登，农食犹歉；布帛大贱，女工必伤。因发生之时，下慈惠之诏。清问疾苦，昭宣令宜。严除暴征，令已逋责。首自京国，达於淮湖。三方虽遥，如视以宸鉴；万几诚众，皆经於睿心。自然事耕桑者忘四体之勤，游市井者乐一朝之便。庆共云布，恩随风翔，率土之内，不胜庆幸。臣等叨逢圣运，预列班荣。攀日月之光，无能献替；遇云雷之泽，空荷沾濡。捧戴德音，不胜跃屏营之至。
    ○代郑尚书贺册太后礼毕赦表
    臣某言：伏奉五月二十八日制书，皇太后光膺茂典，诞受鸿猷。恩荣庆锡，覃被率土。中贺。臣闻天子以德教而兆人庆赖，明王以孝理而百神和平。伏以皇太后秉德阴凝，体仁坤厚；宏是内则，顺於先朝；道配轩皇之尊，功参文母之盛。伏惟皇帝陛下孝承丕绪，仁嗣宝图，则天之明，事地以察。昭彰慈训，光启尊名。发德音於上元，流惠泽於下土。陷疏网者，许其减等；养高堂者，锡以加封。粟帛遍沾於耆年，门闾必表於仁里。悉使怀生庶类，行道群心。非独各亲其所亲，无不长人之所长。湛恩布，盛礼丰融，信可通神明而光四海。天下臣子，不胜庆幸。臣限於镇守，远在方隅，不获躬诣阙庭，舞称庆。无任耸踊庆幸之至。
    ○贺老人星见表
    臣某言：当道进奏院状报，司天台奏，八月十五日乙亥夜，老人星见於东井，色黄明润，敕旨宣付所司者。率土咸观，际天同庆。中贺。臣闻上天不言，而星垂象，次舍隐见，其指甚明。伏惟陛下道冠帝先，恩覃物表。太和之气上达，万寿之瑞下呈。既在东井，又当秦分。色侔蒸栗，光掩连珠。彰尔宝图，类尧年之河出；延长圣历，齐汉代之山呼。凡百臣下，欢心如一。况臣幸沾皇属，叨守国藩，瞻望阙庭不胜庆之至。
    ○贺白鹿表
    臣某言：臣得进奏院状报，中书门下奏贺，於醴泉县建陵柏城获白鹿一，圣敬日跻，休祥荐至。臣某谨按《孝经援神契》曰：“王者德至禽兽，则白鹿见。”伏惟陛下盛德配天，深仁育物，和气交感，出为休徵。懿此异兽，挺兹奇表：在峤山之侧，宛是随仙；来魏阙之前，如将率舞。天下称述，兆人欢庆。昔者周因征伐而获，汉自祭祀而臻，比今无为，宜有惭德。臣某幸逢昭代，获睹元功，欣之诚，倍百恒品。所守有限，不获随例称庆阙庭。无任屏营踊跃之至。
    ○中书门下贺白野鸡表
    臣某言：内常侍吴承倩至，宣示臣淮南节度使陈少游所进白野鸡者。臣闻圣法天以调气，天表圣以呈祥，皆启迪皇猷，发挥至理，事均影响，必在感通。伏惟宝应元圣文武皇帝陛下德合太和，化高前古，休徵异瑞，以月系年。方启率舞以来仪，岂俟重译而作贡。臣谨按《瑞应图》云：“王者仁圣旁流四海则见。”又云：“祭祀不相逾，宴会衣服有节则见。”耿介之性，自能驯狎，纟卒杂之姿，翻然纯素。玉立丹槛，雪映雕笼。时和自叶於休祥，天意实彰於变化。岂越裳之献，独美於前王；而岱宗之精，用呈於今贶。必然之应，幽赞如斯。载表大平之符，克明柔远之德。臣谬参枢近，获睹鸿休，庆跃之情，倍万恒品。
    ○为百官贺白乌表
    臣某等言：臣昨二十三日中书宣武军节度使臣刘彦佐进白乌，并以乌及所献图示百官。臣某伏以殊祥绝瑞，有应斯归，感通，难识其联。惟圣德动於皇天，天意勤於圣后，则必昭彰，灵物荐臻。流行苇之仁，树太平之业，毛羽遂性，禽鸟呈祥。臣等中贺。臣谨按《孙氏图》云：“王者宗庙敬则白乌至。”又汉成帝时，白乌集於文武庙，黑乌皆从，颇类此图。去年冬十一月履端之始，陛下拥万国，驱百灵，祀圜丘，封天老，前一日已孝享於宗庙，尽敬致美，竭力精诚。悲感之音，动於列辟；孝敬之极，通於神明。白乌之来，允答醇至；书之史册，万代有词。观其素彩皓洁，丹觜朱跃冰霜夺色，龟龙让辉。参五□之嘉祥，掩百王之能事。臣等叨逢昌运，累沐殊私，亲睹太阳之精，克叶大君之祉，欢跃舞，手足无从。不胜犬马欣庆之至。
    ○进张祜诗册表
    凡制五言，苞含六义。近多放诞，靡有宗师。前件人久在江湖，早工篇什；研几甚苦，搜象颇深；辈流所推，风格罕及。
    ○贺剑南奏破吐蕃表
    臣某言：当道进奏院状报，六月某日剑南节度使韦皋状奏，破吐蕃五千馀众，生擒大酋官七人，阵上杀一百五十馀人，收获牛马四百馀头疋，器械一千五百馀事者。吉语远及，欢声相接。中贺。臣闻顺实臣道，仗顺者至柔而全；礼为大经，无礼者虽众必败。陛下君临万国，天覆兆人，恩覃於幽微，泽及乎荒远。蠢兹蕃丑，假息西陲。惟天地含宏之心，未能翦灭；以豺狼贪戾之性，辄肆陆梁。爰整其师，不攻而取，此皆降睿略於一丰，颁明谋於阃外，制士之死命，得人之欢心，所以殪戎如羊，破虏若虱，&lt;区攴&gt;彼牛怪，获其侯王。威加於殊域，武畅於群动，自然赤山之壤可蹈，青海之波可涉。必当封土刻石，以垂天声。戎臣司武，获睹其庆。不胜欢之至。
    ○贺灵武破吐蕃表
    臣某言：臣得朔方节度使李栾牒称，十一月二十日大破吐蕃者。千里喧传，三军快。臣某诚欢诚喜，顿首顿首。臣闻天生四夷，用别荒服；国有二柄，谁能去兵。伏惟陛下臣妾兆人，庭衢六合。溟波静息，车轨混同。万里清平，三分底定。而吐蕃膻臊丑类，狂狡阴计，乘陵冻草，妄窃边疆。相鼠无牙，安能穿屋；羝羊羸角，徒欲触藩。是以神圣启其将心，忠勇成於士力。兵既落於天上，虏果陷於彀中。箝口之马，偾车而絷者千蹄；辫发之人，为俘舆尸者万指。降旗载路，弃甲满野，遥知水赤，坐想风腥。此皆宗社储灵，朝廷决策，破碎戎胆，振腾天威。凡百人臣，不胜踊跃。臣某未申丝发，谬总旗旌，欣欢愤激，倍万恒品。所守有限，不获称庆。
    ○贺修八陵毕表
    臣某言：得进奏院状报，八月十五日，百寮於宣政殿贺修八陵毕。伏惟陛下行通神明，孝彰天地，深怀远慕，严奉诸陵。台阶元臣，展敬以祗命，甸服蒸庶，忘劳而陈力。青芜以疏徼道，扫红腐而净藩园。崇固护於冈陵，增肃清於松柏。汉朝充奉，徒见其迁人；魏时向望，空闻夫作乐。方今大礼，彼实缺然。天下臣妾，不胜幸甚。况臣名编竹籍，属忝葭莩，感庆之诚，倍百恒品。
    ○奉慰过山陵表
    伏承顺宗至德大圣大安孝皇帝奄过山陵，率土臣庶，不胜号慕。伏惟陛下孝思天至，祗事荐诚，精贯昊穹，礼备园寝，攀号罔极，圣情难居。臣列藩条，限於守职，不获奔走陪慰内庭。无任感惕兢越之至。
    ●卷五百四十
    ☆令狐楚（二）
    ○为福建阎常侍奉慰德宗山陵表
    臣某言：伏见制书，大行皇帝灵驾克以某月日迁座崇陵，先太后梓宫自靖陵启发，同时合。万邦永慕，悲缠於弓剑；七月有期，痛延於蛮貊。伏惟皇帝陛下孝思罔极，至性自天，攀奉山园，圣情难处。中慰。先朝临御悠长，威灵遐被。储祉传圣，以福四方。今礼终，清庙如在。率土臣庶，实谓哀荣。臣职忝方隅，分忧地远，不获仰陪下列，奉慰外朝。无任瞻恋哀惶之至。
    ○代太原李仆射慰义章公主薨表
    臣某言：得进奏院状报，义章公主今月九日薨，辍朝七日者。臣伏闻公主分辉帝籍，擢秀皇闱。丽有掩於舜华，才成下嫁；庆初传於螽羽，奄有上仙。伏惟陛下仁爱方深，恩慈所属。始其凋谢，轸以悲伤。臣限守边陲，忝联枝叶，不获陪位奉慰。无任哀塞凄怆恋结之至。
    ○贺顺宗谥议表
    臣某言：伏奉六月十四日敕旨，太常奏大行太皇尊谥曰至德大圣安孝皇帝，庙号曰顺宗。臣某诚感诚庆，顿首顿首。臣闻入庙观德，载在前言；闻谥知行，传於故志。伏惟顺宗大圣安孝皇帝统承九圣，保万邦，继耀大明，合符真宰。方同天以下覆，俄厌代以上仙。伏惟皇帝陛下哀慕未忘，孝思罔极。痛衣冠之永，攀弓剑而无阶。殷荐鸿名，光昭懿德。庙号非徵於汉魏，帝图自掩於羲轩。百代见圣人之功，四方知君子之孝。率土臣子，以欣以感，臣限於镇守，远在方隅，不获奔赴阙庭，陪位称贺。无任踊跃之至。
    ○让中书侍郎表
    臣某言：臣闻斗筲之器，不可持盈；腹背之毛，安能翔远。是以知进忘退，《易》象之深戒；在宠若惊，道家之切训。此微臣所以遑遑然久积肝血，衔恩陈露而未得者也。中谢。臣代业儒素，心游文史、虽自励己。岂敢发身，始望之官，止於中台郎吏、外郡牧守而已。幸而因缘昌运，遭遇盛时，振拔群伦，骤登台衮。伏惟皇帝陛下钦明御历，睿哲配天。华夏宅心，俊贤翘首。方当选众，固合退身。岂意迁於黄阁之崇，参以紫微之重。特出睿旨，不因人言。九重所知，万殒何答！诚宜建用皇极，保合太和，宏圣功於尧舜之时，追恪德於夔龙之列，而和羹乏用，覆饣束为忧。空有仰於清光，实无裨於元化。一自叨窃，遽经炎凉，影兢魂，痛心疾首。伏乞鉴其悃款，察其疾羸，赐以冗员，置於散地。溥求俊杰，委属钧衡。则大君知人之明，永光於典策；微臣妨贤之责，将息於庙谋。天下幸甚，微臣幸甚。不胜感恩屏营之至。
    ○为郑儋尚书谢河东节度使表
    臣某言：衙官窦及回，伏奉十月二十九日诏书，授臣朝散大夫检校工部尚书兼御史大夫太原尹北都留守充河东节度度支营田观察处置等使勋赐如故者。宠章明命，忽降自天。捧受兢惶，不知所措。臣某中谢。某性本愚懦，才惟薄劣。居常励己，进匪因人。心无所营，宦不期达。伏蒙陛下旁罗俊，登用贤良，擢臣於博士之中，授臣以良史之任。其後骤升郎署，猥在朝行。尘忝日深，光耀隆极。徒思报效，未有因缘。旋属边上选能，军中乏使，特蒙宸眷，遣佐兵符。空知徇公，无以称职。望帝城而积恋，倏已四年；处戎幕而怀忧，若临千仞。本使李说，暂婴疾苦，奄从薨逝。伏以天威远被，庙略克成，将士等尽忠义之心，竭恭敬之力，保完府库，镇定城池。奸宄不生，三军如一。监使李辅光，器能周敏，智识通明，与臣同心，祗奉王事。岂意殊常渥泽，忽出於宸衷；不次荣名，并加於朽质。仰承雨露，使在□霄，影兢魂，心惊股战，进非所据，惧不自胜。臣伏以太原守在北门，地方千里，丰沛故壤，陶唐遗人。合求勋贤，膺此委任。如臣山东弱植，海内散材，非却礼乐之资，无翁归文武之用。将何以佩六官之印绶，平三府之宪章，节御万人，典司百事？天庭高邈，陈让无由。感恩而泣下沾襟，忍愧而汗流浃背。谨以三日上讫，敷陈天意，叶畅军情。纶言一宣，列校相庆。臣誓当恭承睿算，虔奉圣慈，以安人和众为心，用报国忘家为志。冀伸分寸，上答圣明。所守有限，不获陈谢。臣无任感戴屏营之至。
    ○河阳节度使谢上表
    臣某言：伏奉前月二十七日诏旨，授臣朝议郎使持节怀州诸军事守怀州刺史御史大夫充河阳三城怀州节度使。宠任非常，怔营失次，已再奉表陈谢讫。臣某中谢。臣器质庸懦，材能驽下。文词小技，不足饰身；军旅大权，未尝措意。顷者叨居近密，亲事圣明，选擢皆出於宸衷，遭逢偶协於昌运。进每忧国，退常乐天。曾不知操舟者忌臣及津，执辔者畏臣先路。虽皎皎下烛，鉴一心之无瑕；而营营谤兴，扇十手以相指。去秋方半，已出严扃；今夏正中，又离禁掖。伏惟睿圣文武皇帝陛下恩深君父，德厚乾坤。悯弃席之恩，轸遗簪之念。微臣自临关辅，恭守章程，非官办而政成，幸人安而事集。既无罪悔，亦望归远。岂意便升疆场，超授钺，再麾飘而出守，十乘隐辚以启行。荷委寄而诚深，苦离违之稍远。就日积恋，瞻天靡遑，拂儒冠以自惊，对朝服而增叹。以今月十四日到本镇上讫。伏以郡称河内，山倚太行，古为雄藩，今号要地，但缘疮痍未复，杼轴已空，力欲辑绥，曷由振举。谨当拊循羸卒，字育疲，横征擅赋誓不为，峻法严科议不用。与之休息，使昨便安。以此执心，期於报德。前临河渎，羡朝宗而指期；仰观众星，俟拱辰而何日。所守有限，不获诣阙辞让。无任感激攀恋涕咽之至。
    ○谢除宣歙观察使表
    臣某言：伏奉今月日制，授臣宣州刺史兼御史大夫充宣歙池等州观察处置等使者。命自九重，恩加一介。兢惶感惕，无地自容。臣某中谢。臣本以凡材，从来孤立，谬居要地，常积忧危。顷者陛下严奉园陵，孝思弓剑，微臣职当营护，理合励精，而昧於是防。误有任使，既招牒诉，合抵宪章，岂意陛下恩过生成，念深簪履！宽朝廷之典制，委藩镇之赋舆。飞魂再还，战汗交集。誓当饮冰食蘖，镂骨铭肌，冀申丝发之效，上报乾坤之德。不胜感恩惶恐屏营之至。
    ○为昭义王大夫谢知节度观察等留後表
    臣某言：中使第五守进至，奉宣敕旨，擢臣知节度观察等留後。臣即以今月十八日上讫。非常之命，降自宸衷；不次之恩，猥加贱质。奉戴兢惕，罔知所图。臣某中谢。臣内顾孱庸素无器业，量力揣分，委质戎行。身居将列，朝绝亲援：不识公卿之第，粗闻宰辅之名。虽学孙吴，未知七德之要；尝师颜闵，不究六经之旨。愚惟守直，讷未近仁，顾瞻等夷，每愧劣薄。苟求寡过之地，窃慕事君之道。束发筮仕，逢盛时以自怡；执心许国，遇暗室而增惧。臣之愚素，敢忘恩荣！顷以陪臣，获随觐见。比辞瑶陛，瞻睹天颜。遂因颁庆，窃膺宠锡。自谓生足荣矣，死无恨矣。岂意圣慈焕发，睿奖曲成，拔自辕门，寄之藩阃。洎天心特达，因屈朝章；而人望乖疏，必速官谤，内念惶灼，浩无津涯。且上党重镇，赤狄遗人，师旅荐兴，风俗难理。猛则生怨，宽不知恩。邻接强暴，地当关塞。加之以仍岁灾，不足以两税徵科。军政稍乖，压覆是惧。臣虽竭股肱之力，沥肝胆之诚，不知何以上答乾坤，少裨尘露云云。
    ○为道州许使君谢上表
    臣某言：伏奉某月日敕旨，授臣道州刺史，恭承荣命，拜伏宠光，如出井谷，而见日月。臣某中谢。臣闻周室建侯，每先亲旧；汉朝置守，必选循良。臣公才蔑闻，利用无取。自幼及壮，终艰且拙。然而竭诚以许国，必尽力而在公。一辞朝右，累守郡佐。不寒自栗，无水而沈。伏惟陛下颁帝尧分命之典，敷孝宣共理之诏。方须俊，以辑嫠。若臣之伦，何敢望此？不图恩从上降，命自中出，付以金印，委之竹符，立有光耀，坐生羽翼。荷天地之德，戴山为轻。感雨露之仁，测海犹浅。谨以某月日便道到州上讫。誓当佩韦以励志，置水而清心，酌远俗之便宜，节下人之好恶。使豪旧敛手，疲羸息肩。虽不足称陛下慎择眷求之意，其於乾乾忧济，庶分万一。臣守所限，不胜蹈舞天庭。无任。
    ○衡州刺史谢上表
    臣某言：去年九月十五日，於宣州伏奉某月日敕旨，贬授臣使持节衡州诸军事守衡州刺史，散官勋赐如故，仍驰驿发遣者。严威成命，忽降自天。战灼飞魂，如临於谷。臣某中谢。臣素以凡品，谬登高位，虽满盈是戒，每刻肺腑；而怨ゥ所归，难防颊舌。属奉陵无状，选吏不精，多偷见缗，连毙枯木。擢臣之发，岂可赎罪；粉臣之骨，不足胜刑。伏惟皇帝陛下德厚於乾坤，明齐於日月，断自深虑，遽置宽科，降受郡符，锡留命服。九重殊渥，再荷生成；万殒残骸，何由报效！以今月十二日到所部上讫。伏以君亲同致，臣子一例，情有思於闻达，理合具而奏陈。今臣官忝颁条，职非奉使，谢上之外，拜章无因。欲隐默而不言，惧中伤而未已。何者？微臣顷蒙朝奖，谬列宰司，诚不曾壅隔贤才，怨臣者至寡；辞京之後，毁臣者则多。今却望朝廷，更无庇援；曲全孤贱，唯托圣明。特乞眷慈，俯鉴哀恳，庶使穷鳞怀跃波之望，幽蛰有闻雷之期。仰天垂涕，伏地流汗。不胜感恩惧罪战栗屏营之至。臣无任。
    ○为石州刺史谢上表
    臣某言：伏奉某月日恩制，授臣石州刺史持节石州诸军事。谨以某月日到所部上讫。祗奉明命，伏深战越。臣某中谢。臣本琐材，素无明略。虽被坚执锐，曾立丝发之功；而化人成俗，未知韦弦之政。岂意陛下录其微效，委此无能，付臣以六条之法，委臣以千里之地。况离石古郡，洪河巨防，官惟其人，位不虚授。内顾庸劣，将焉克堪？誓当宣陛下之风，达其堙郁；布陛下之泽，润其枯槁。少助神化，微分圣忧，然後退居农亩，以避贤路。臣不胜悃款屏营之至。
    ○为桂府王中丞谢加朝议大夫表
    臣某言：伏奉某月日恩旨，南郊礼毕，进加臣朝议大夫。拜受严命，感惕交集。臣某中谢。臣泗滨诸生，塞上从事。被蒙恩泽，齿列才俊，戴高履厚，实有恧焉。乃建子月，伏惟皇帝陛下殷荐祖宗，严天地，而限从外役，不侍中禁。有望云就日之恋，无给薪除地之劳。今者爵赏远加，宠荣俯及。拾级以上，早忝诸侯之秩；历阶而升，又厕大夫之品。峨峨象笏，灿灿银章，自揆何人？敢安非据。伏以神休既拥，王泽已流，难申牢让之心，空秉益恭之礼。无任庆幸屏营之至。
    ○为太原郑尚书谢赐旌节等表
    臣某言：今月七日，中使尹偕至，伏奉敕书手诏，慰喻臣及将士参佐等，并赐臣官诰旌节。宠命并临，荣光叠至。钦承捧受，感惕难胜。臣某中谢。臣昔为诸生，所冀微禄。揣摩铅钝，际会清平。伏惟皇帝陛下至德配天，大明并日，朝有多士，国无幸人。若臣庸虚，何足比数？阶缘所职，被服殊私。居郎吏之中，已为饕窃；立戎旃之下，安所堪任。前奉诏书，除臣节度，托肺肠而三省，觉魂魄之九飞。恳款未申，恩光荐及。使从天上，拜迎而万姓欢呼；王在日中，照临而一方安泰。编纶言於宝轴，挥宸翰於彩笺。既赐诸侯之旌，又降将军之节。委之刑赏，许以便宜。臣实何人？忽蒙斯宠。重如山压，薰若火炎，无以为容，不知自处。谨以今日准敕拜受讫。臣伏以旌惟进善，节以诘奸。昔常传闻，令即祗受。度才非将，虽天下所知；禀令于君，岂风尘敢犯？誓当保安四境，和叶三军；洒帝泽於州闾，振皇威於边徼。难酬天造，庶竭臣心。所守有限，不获陈谢。无任感戴跃之至。
    ○为太原李少尹谢上表
    臣某言：伏奉恩旨，授臣太原少尹兼御史中丞充河东节度使行军司马。祗承荣命，以感以惧。臣某中谢。臣器质凡下，行能无取。父母生之，陛下知之。顷陷官谤，会从吏议。伏赖陛下圣明，乃得全活。既而肩随多士，掌领孤儿。警夜巡昼，庶将终老。天地，誓不违远。岂意陛下不量臣之能否，拔自近侍，贰於大藩。且御史丞执宪之任，府少尹理民之官也，军司马握兵之职也，皆须率其属以赞其长，必国之良，犹惧不称，况於疲病，安所堪任。此臣所以行思坐念，常恐失坠。以某月日到府上讫。伏以太原建国，兴王大都，哓嚣五氏，合沓万室，动见指视，甚难为理。唯禀谟猷於廊庙，同心力於幕府。勤以临事，清而处身。至若上分乃眷之忧，下塞具瞻之望，虽欲自励，终非所能。离去殿阶，己弥旬月，攀望不及，肠回目断。无任云云。
    ○代李仆射谢男赐绯鱼袋表
    臣某言：臣得进奏院状报，今月七日，圣慈召臣男公敏令对见，其日中使马承倩奉宣进止，赐绯鱼袋。钦承失图，启处无地。臣某中谢。臣才非动众，勇不兼人。仰缘枝叶，获展筋力。荷天百禄，幸据於周诗；遗子一经，诚惭於汉史。男公敏义方未教，容止无仪。伏蒙陛下召入清禁之中，立於丹墀之下，远忧颠沛，伏用兢惶。岂意明命曲临，荣光下烛。小Δ犹佩，忽带金章；褐衣才解，便绾朱绂。生成之功不次，浸润之泽无涯。重若戴山，辉如衣锦。匈奴未灭，方忍耻於愚臣。童子何知，复蒙恩於圣主。六姻交贺，百众同欢。空竭节於边陲，岂酬仁於覆载。铭肤镂骨，不敢殒坠。所守有限，不获陈谢。臣无任感激屏营之至。
    ○谢敕书赐春衣并尺表
    臣某言：去二月日，中使某至，伏奉敕书手诏，并赐臣春衣一副，牙尺一条，宸翰葳蕤，宠锡稠叠、捧受荣，如将不胜。臣闻衣裳在笥，与必有道；刀尺为器，用惟其人。臣鲁国小儒，汉庭下士，因缘霈泽，污染官牒。颜尝忍愧，心不容忧。陛下仁发於中，惠周於外。矜臣以湿暑之患，赐之葛衣；念臣无忖度之能，降其宝尺。轻新有楚，广狭不逾，被服而炎蒸坐销，秉持而长短立辨。揆才量力，将何补於分寸；运肘延颈，实有尘於领袖。当期毕命，无以酬恩。臣无任。
    ○谢春衣并端午衣物表
    臣某言：今月日，中使周某至，奉宣口敕，赐臣春衣一副，并端午衣一副，银碗一口，百索一轴。累受宠光，载怀兢惧。自揣涯分，若临冰渊。臣某中谢。臣以昧於知人，交通元载，合从牵累，伏待刑章。岂谓俯回宸翰，特有殊赐。罪当褫带，忽颁御府之衣；忧可伤生，重延长命之缕。更加珍器，曲被深恩。徒怀推食之仁，立遣素餐之责。施均雷雨，荷重邱山。虽毕命以自期，终粉身而无恨。臣无任。
    ○谢春衣表
    臣某言：中使某至，伏奉敕书手诏，兼赐臣及大将军等春衣一副，金缕牙尺一条。拜奉天书，光生万里；即受殊赐，喜溢三军。臣某中谢。臣素以庸虚，特承圣奖，寄深分阃，恩重邱山。祗奉朝章，布宣皇泽。藩夷即叙，悬道廓清。将士无战伐之劳，四时沾衣服之赐。况荣颁尺度，礼叶典经，敢怀寸进之心，空积违颜之恋。臣无任云云。
    ○谢赐衣甲及药物等表
    臣某言：中使某至，伏奉敕书手诏，兼赐臣衣甲器械刀斧银器及药物等，并赐臣下军将者。赐因寄重，报觉身轻。蹈舞若惊，载欣载跃。中谢。臣力惭致果，迹忝理戎。六月之师，才申国讨；九天之诏，先布皇慈。将以忠勤，恤其暴露。侧身拜命，睹物知恩。念臣或抱羸疴，是加药物；矜臣必摧凶丑，载锡戎装。弓倍六钧，刀逾百炼。衣分元甲，战则保全；器有白金，食唯豪贵。宠连诸将，荣冠一时。汉主赐人，空闻宝剑；宋朝颁药，但理金疮。岂如兼备五兵，尽蠲万病。荣兹陋质。感戴奚殚。无任感恩捐躯之至。
    ○谢赐冬衣表
    臣某言：某月日，中使至，伏奉敕书手诏等。捧戴拜赐，荣感兢惕。军城欢，海曲光辉。臣某中谢。伏惟尊号皇帝陛下至仁育物，元德统乾。恩被生灵，惠周遐迩。臣猥蒙寄任，谬领方隅。寒暑骤移，庶绩罔纪。王人忽降，慈旨曲临。涉遐远之道途，敷殊常之渥泽。诏书既启，仰观垂露之华；珍服俯临，实惧维鹈之刺。庆同戎府，荣及闺门。况节戒元冬，恋深丹阙。授衣感自天之锡，尽力坚粉骨之诚。属垂溥天，和布代化。万方昭泰，四海无虞。空知报效之劳，愿同犬马；未展涓埃之绩，何答邱山。寝兴靡遑，惭惧交集。无任受恩悃恳之至。
    ○谢敕书赐腊日口脂等表
    臣某言：去年十二月，中使至，奉宣敕书手诏，兼赐臣口脂红雪各一合，十年历日一通。捧缄跪发，以喜以骇。臣某中谢。臣闻平分四时，尧有历象；聚蓄百药，周之宪章。至若雪散耀红紫之名，香膏蕴兰薰之气。合自金鼎，贮以雕奁。是宜宠锡大臣，荣加有德。用洒非常之泽，式彰不次之恩。而臣远守岭隅，贱同凡器，曾无薄技，上答殊私。陛下惠与露行，德如天覆，发於中禁，及此下藩。谕以纶之言，颁其启闭之节。脂膏一润，觉面目之有光；药石载攻，知肺腑之去疾。誓当延年圣代，戮力清朝。戴昊天而不胜，瞻魏阙而增恋。无任。
    ○代李仆射谢赐男绢等物并赠亡妻晋国夫人表
    臣某言：臣得进奏院状报，三月二十五日，本道监军李辅光奉宣进止，赐臣男公敏绢五十匹，衣一副，着盖碗一并合，发遣往东都办护丧事。至二十六日，伏奉敕，赐臣妻博陵郡夫人崔氏晋国夫人。钦承明命，以悲以欢。臣某中谢，臣某帝枝末属，天壤微生。幸偶升平，叨居要剧。生成之德，无以奉於君亲；封赏之荣，岂望及於妻子。今者一门之内，二日之中，王泽浃於幽明，天光蟠於高下。受恩过厚，忍愧逾深。且翦叶为，晋封所以称其大；织缣如雪，班女由是咏其妍。既耀溢於亲疏，实感缠於存殁。未知所答，难以自陈。空知想泉路以伤心，仰天衢而稽首。所守有限，未获陈谢。无任。
    ○为楼烦监杨大夫请朝觐表
    臣某言：臣闻君犹父也，臣犹子也。子事父有冬温夏清之礼，臣事君有大聘小聘之义。臣虽庸鄙，尝感斯言。况乃地离京师，千里而近，身去王室，十年有馀。心既倾而阳光未回，目巳极而云路犹阻。此臣所以形留神往，泪尽血继者也。况监司之寄甚重，马乘之务非细。或物有因袭，革之而无妨；或事无典据，为之而有利。咸非翰墨，所可升闻，贮於中心，期以上达。伏惟陛下回天地之鉴，垂日月之明，俯借恩光，暂令朝奏。傥得飞缨於赤墀之下，委佩於彤庭之前，目见龙颜，足履丹地，则犬马大幸，与天无穷。无任悃款之至。
    ○第二表
    臣某言：臣自罢侍龙楼，出班马政，星霜骤变，十有三年。伏惟陛下光宅寰瀛，惟新景命。奏箫韶之九变，独臣未闻；舞干羽於两阶，唯臣未见。累岁有违离之苦，终朝怀恋慕之诚。是以屡献封章，恳求朝觐，愚衷不达，圣眷未回。边山之中，踯躅愁结。比者臣虽庸鄙，兼领岚州，职在治人，固难离局。今既专知监务，特有使名，伏枥多暇，望云增切。且臣所部，滨河近塞，兵家利病，时事便宜，难於远陈，愿一敷奏。而况道途非远，仆御不多。次舍之费，诚未扰於郡县；往来之期，当不逾於旬月。伏望俯回天鉴，曲遂臣心，使得称庆於中朝，然後代劳於外厩。至愿斯毕，死无所恨。无任恳迫恋结之至。
    ○第三表
    臣某言：臣闻心孤者触绪而悲，意切者发言皆恳。揣情循理，今古同尘。尝谓无之，今乃信有。臣某中谢。臣虽顽鄙无取，亦尝侧闻长者之论，上自古昔，迄至於今。才能事业，百十於臣，而不升名宦之级，不知禄廪之数者，何可一二其纪。臣某无耿介之节，开济之能，且有极愚至陋之累，而微生际会，事陛下於藩邸之中，周旋出处。虽无拥戴神圣之绩，便蕃左右，曾有侍从言语之乐，窃自欣贺，若升云天。伏惟陛下握图御极，凝旒垂象，惠均於动植，信及於细微。擢臣於方岳之中，委臣以监牧之务。仰凭殊造，俯竭愚衷。封人粗安，国马稍息。今者秩视宾客，位为大夫，耳烦丝竹之音响，口厌粱肉之滋味。驰驱骏足，偃息华榱。蒙陛下覆育之恩，已为太过；顾微臣止足之分，实所甚荣。岂敢更冒宠光，别求奖用？伏以狗马之齿，衰暮相迫；蝼蚁之命，危残不常。日往月来，惧贻败覆；天长地久，不胜瞻恋。每至木叶下，边马嘶，切思指画君前，以毕平生之力。常恐先霜露填沟壑，不见丹阙，长恨黄泉。伏惟陛下仁爱恻隐，及於万类，察臣之至愿，表臣之赤心。使一入帝城，死无所恨。无任哀迫恳苦之至。
    ○代河南裴尹请拜埽表
    臣某言：臣闻天地之大，曲成於品物，臣子之心，无隐於君父，下情上达，至化旁流。伏惟开元天宝圣文神武应道皇帝陛下睿谋作圣，孝理奉天，苍生之愿不违，皇极之慈广运。不以臣微劣无取，累擢大官，位高尹京，职重居守。犬马陈力，未酬明主之恩；霜露感怀，遽有私家之请。臣某中谢。先臣坟墓，俯在近郊，顷岁以来，阙伸拜埽。每至寒节，展臣情礼。晨往暮还，所职无阙。又臣於坟茔立碑，恐其向就，建树之际，获遂躬亲。重泉承日月之光，举家蒙雨露之泽。不胜罔极之至。
    ○为羽林李景略将军进射雁歌表
    臣某言：伏惟皇帝陛下某月日临御某殿，射飞雁一只，应弦而落。欢动宫闱，武畅环卫。中谢。臣家世为将，扬声朔野，弧矢之事，少尝习焉。每张侯为鹄，注镞而释，期於必中，十不一二。今则禽飞於青冥之际，箭发於倏忽之间，一声劈□，双翼坠地，此皆神授审固，灵扶端直，以成陛下神武之威也。臣才质无取，蒙恩深厚，脱剑免胄之馀，辄思撰《射雁歌》一章，随此上献。诚不敢继抗坠，列风雅，姑以抒下情，宣上德，附於大武之末，而登歌焉。无任欢怔营之至。
    ○进异马驹表
    臣某言：得当道征马使穆林状称：忻州定襄县王进封村界，去五月十二日夜，孳化马群内异驹一匹，白文马，画图送到者。臣谨差虞候辛峻专往考验，并母取到太原府，而毛色变换与青色，驼头跌额，红鼻肉骏，尾上茸毛，额带星及旋，肋骨左右各十八枝，四蹄青，两眼黑。续得穆林状称：当生之夜，群马皆嘶，灵质炳然，休徵备矣。中谢。臣闻马之精也，自天而降；马之功也，行地无疆。是以武藉其威，文荣其德。谨按《马经》云：肋数十六者行千里。伏惟陛下握负图之瑞，总服皂之灵，异物殊祥，蔚然丛集。臣观前件驹灵表挺特，雄姿逸异，颈昂昂而凤顾，尾宛宛以虬蟠，信坤元之利贞，诚太乙之元贶。自将到府，便丽於宫，每饮以清池，牧於芳草，则弥日翘立，驱之不前。及长风时来，微雨新霁，辄骧首奔骋，追之莫及。臣某恒亲省视，专遣柔驯，倘骏骨峰生，奇毛日就，获登华厩，既备属车，远齐飞兔之名，上奉应龙之驭。天下大庆，微臣至愿。见今养饲，至秋中，即专进献。伏惟陛下兼爱好奇，想其风彩。今谨图画随表上进，伏乞圣恩宣付史馆，俾此丕烈，垂於无穷。臣无任战越之至。
    ●卷五百四十一
    ☆令狐楚（三）
    ○请罢榷茶使奏
    伏以江淮间数年已来，水旱疾疫，凋伤颇甚，愁叹未平。今夏及秋，稍较丰稔，方须惠恤，各使安存。昨者忽奏榷茶，实为蠹政。盖是王涯破灭将至，怨怒合归。岂有令百姓移茶树就官场中栽植，摘茶叶於官场中造作？有同儿戏，不近人情。方在恩权，孰敢沮议？朝班相顾而失色，道路仄目而吞声。今宗社降灵，奸凶尽戮，圣明垂，黎庶合安。微臣伏蒙天恩，兼领使务，官衔之内，犹带此名。俯仰若惊，夙宵知愧。伏乞特回圣听，下鉴愚诚，速委宰臣除此使额。缘军国之用或阙，山泽之利有遗，许臣条疏，续具闻奏。采造将及，妨废为虞。前月二十一日内殿奏对之次，郑覃与臣同陈论讫。伏望圣慈，早赐处分，一依旧法，不用新条。唯纳榷之时，须节级加价。商人转卖，必较稍贵。即是钱出万国，利归有司。既无害茶商，又不扰茶户。上以彰陛下爱人之德，下以竭微臣忧国之心。远近传闻，必当感悦。
    ○遗疏
    臣永惟际会，受国深恩，以祖以父，皆蒙赠；有弟有子，并列班行。全要领以从先人，委体魄而事先帝。此不自达，诚为甚愚。但以永去泉扃，长辞云陛，更陈尸谏，犹进瞽言。虽号叫而不能，岂诚明之敢忘？今陛下春秋鼎盛，寰海镜清，是修教化之初，当复理平之始，然自前年夏秋已来，贬谴者至多，诛戮者不少。伏望普加鸿造，稍霁皇威，殁者昭洗以云雷，存者沾濡以雨露，使五谷嘉熟，兆人安康。纳臣将尽之苦言，慰臣永蛰之幽魄。
    ○代李仆射谢子恩赐状
  </div>
  <div class="pagination">
   <a href="全唐文_page311.html">
    上一页
   </a>
   <span>
    ...
   </span>
   <a href="全唐文_page307.html">
    307
   </a>
   <a href="全唐文_page308.html">
    308
   </a>
   <a href="全唐文_page309.html">
    309
   </a>
   <a href="全唐文_page310.html">
    310
   </a>
   <a href="全唐文_page311.html">
    311
   </a>
   <span class="current-page">
    312
   </span>
   <a href="全唐文_page313.html">
    313
   </a>
   <a href="全唐文_page314.html">
    314
   </a>
   <a href="全唐文_page315.html">
    315
   </a>
   <a href="全唐文_page316.html">
    316
   </a>
   <a href="全唐文_page317.html">
    317
   </a>
   <span>
    ...
   </span>
   <a href="全唐文_page313.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
