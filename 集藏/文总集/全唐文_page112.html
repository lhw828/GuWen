<!DOCTYPE html>
<html>
<head>
    <meta charset="UTF-8">
    <title>全唐文 - 第 112 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 112 页/共 603 页</h1>
    <div class="content">    ○谏孟春讲武疏
    谨按《礼记月令》：孟冬之月，天子命将帅讲武，习射御角力。此乃三时务农，一时讲武，以习射御，角校材力，盖王者常事，安不忘危之道也。
    孟春之月，不可称兵。兵者，甲胄干戈之总名。兵，金也。金性克木，春盛德在木，而举金以害盛德，逆生气。孟春行冬令，则水潦为败，雪霜大挚，首种不入。蔡《邕月令章》句云：“太阴新休，少阳尚微，而行冬令，以导水气。”故水潦至而败生物也。雪霜大挚，摧伤物也。太阴干时，雨雪而霜，故大伤首种，首种谓宿麦，以秋种，故谓之首种，入，收也。春为Ё寒所伤，故至夏麦不成长也。今孟春讲武，是行冬令，以阴政犯阳气，害发生之德，臣恐水潦败物，霜雪损稼，夏麦不登，无所收入也。伏望天恩不违时令，至冬教习，以顺天道。
    ○明堂告朔议
    谨按明堂，天子布政之宫也。盖所以顺天气，统万物，动法於两仪，德被於四海者也。夏曰世室，殷曰重屋，姬曰明堂，此三代之名也。明堂天子太庙，所以宗祀其祖以配上帝。东曰青阳，南曰明堂，西曰总章，北曰元堂，中曰太室，虽曰五名，而以明堂为主。汉代达学通儒，咸以明堂、太庙为一。汉左中郎将蔡邕立议，亦以为然。取其宗祀，则谓之清庙；取其正室，则谓之太室；取其向阳，则谓之明堂；取其建学，则谓之太学；取其圜水，则谓之辟雍。异名而同事，古之制也。
    天子以孟春正月上辛日，於南郊总受十二月之政，还藏於祖庙，月取一政，班於明堂。诸侯以孟春之月，朝於天子，受十二月之政，藏於祖庙，月取一政而行之。盖所以和阴阳，顺天道也。如此，则祸乱不作，灾害不生矣。故仲尼美而称之曰：“明王之以孝理天下也。”
    人君以其礼告庙，则谓之告朔。听视此月之政，则谓之视朔，亦曰听朔。虽有三名，其实一也。今礼官议称，按经史正文，无天子每月告朔之事者，臣议按《春秋》：“文公六年闰十月不告朔。”《梁传》云：“闰附月馀日，天子不以告朔。”《左氏传》曰：“闰月不告朔，非礼也。闰以正时，时以作事，事以厚生，生人之道，於是乎在矣。不告闰朔，弃时政也。”臣据此文，则天子闰月亦告朔矣，宁有他月而废其礼者乎？
    博考经籍，其文甚著，何以明之？《周礼太史职》云：“颁告朔於邦国，闰月告王，居门终月。”又《礼记玉藻》云：“闰月则阖门左扉，立於其中，并是天子闰月而行告朔之事也。”《礼官》又称：“玉藻天子听朔於南门之外。”《周礼天官》：“太宰正月之吉，布政於邦国都鄙。”干宝注云：“周正建子之月，告朔日也。”此即玉藻之听朔矣。今每岁首元日，通天宫受朝，读时令，布政事。京官九品以上，诸州朝集使等，咸列於庭，此听朔之礼毕，而合於周礼玉藻之文矣。《礼论》及《三礼义宗》、《江都集礼》、《贞观礼显庆礼》及《祠令》，并无王者告朔之事者。臣谨案《玉藻》云：“元冕而朝日於东门之外，听朔於南门之外。”郑元注云：“朝日春分之时也。东门皆谓国门也，明堂皆在国之阳，每月就其时之堂而听朔焉。卒事，反宿於路寝。凡听朔，必以特牲告其时帝及其神，配以文王、武王。”臣谓今岁元日通天宫受朝读时令及布政，自是古礼孟春上辛受十二月之政藏於祖庙之礼耳，而月取一政颁於明堂，其义昭然，犹未行也。即如礼官所言，遂阙其事。臣又按《礼记月令》，天子每月居青阳明堂总章元堂，即是每月告朔之事。先儒旧说天子行事，一年十八度入明堂。大飨不问卜，一入也。每月告朔，十二入也。四时迎气，四入也。巡狩之年，一入也。今礼官立议，惟岁首一入耳，与先儒既异，在臣不敢同。
    郑元云：“凡听朔，告其帝。”臣愚以为告朔之日，则五方上帝之一帝也。春则灵威仰，夏则赤怒，秋则白招矩，冬则叶光纪，季月则舍枢纽也。并以始祖而配之焉。人帝及神，列在祀典，亦於其月而飨祭之。鲁自文公，始不视朔。子贡见其礼废。欲去其羊，孔子以羊存犹可识其礼，羊亡其礼遂废，故云尔爱其羊，我爱其礼也。汉承秦灭学，庶事草创，明堂辟雍，其制遂阙。汉武帝封禅，始建明堂於太山。既不立於京师，所以无告朔之事。至汉平帝元始中，王莽辅政，庶几复古，乃建明堂辟雍焉。帝实袷祭於明堂，诸侯王列侯宗室子弟九百馀人，助祭毕，皆益户赐爵及金帛，增秩补吏各有差。汉末丧乱，尚传其礼，爰至後汉，祀典仍存。明帝永平二年，郊祀五帝於明堂，以光武配，祭牲各一犊，奏乐如南郊。董卓西移，记载湮灭，告朔之礼，於此而坠。暨於晋末，戎马生郊，礼乐衣冠，扫地总尽。元帝过江，是称狼狈，礼乐制度，南迁盖寡，彝典残缺，无复旧章。军国所资，临事议定，既阙明堂，宁论告朔？宋朝何承天纂集其文，以为《礼》论，虽加编次，事则阙如。梁代崔灵恩撰《三礼义宗》，但捃摭前儒，因循故事而已。隋大业中，炀帝命学士撰《江都集礼》，只抄撮礼论，更无异文。《贞观显庆礼》及《祠令》不言告朔者。盖为历代不传，所以其文遂阙。各有由绪，不足依据。今礼官引为明证，在臣诚实有疑。
    陛下肇建明堂，聿遵古典，告朔之礼，犹阙旧章。钦若稽古，应须补葺。若每月听政於明堂，事亦烦数，孟月视朔，恐不可废。谨议。
    ○与徐坚问服制书
    女子年幼而早孤，其母贫窭，不能守志，携以适人，为後夫之鞠养。及长出嫁，不复同居。今母後夫亡，欲制继父服，不知可否？人间此例甚众，至於服纪，有何等差？前代通儒，若为议论？
    ○唐魏郑公谏录序
    盖闻主圣於上，臣忠於下，非圣无以纳忠，非忠无以感圣。逖观前载，罔弗由兹。太子太师郑国文贞魏公，运属昌期，时逢后，乃神乃武，亟虚襟以待谏；将之明之，遂竭诚而荐谠。事有必犯，知无不为，故能契叶□龙，义均鱼水，成百代之模楷，固一时之准的。茂躅宏规，已备於青史；片言馀论，或漏於缃图；虽贞质自然，无假於饰；而高山仰止，有欲增峻。於是采听人谣，参详国典，撰成《谏录》，凡为五卷，亦犹平仲《春秋》，不遗其实录；宣尼《家语》，兼叙其对问。各为题目，列之如左。唐尚书吏部郎中琅琊王撰。
    ☆姚
    字令璋，赠太常卿思廉孙，永徽中明经擢第。累补太子宫门郎，调露中累迁至中书舍人，封吴兴县男。武后临朝，历夏官天官侍郎，迁文昌左丞同凤阁鸾台平章事，坐事转司宾少卿，证圣初加秋官尚书，复知政事。以冬官尚书留守西京，长安中听致仕，进爵为伯，官名复旧为工部尚书。神龙元年卒，赠越州都督，谥曰成。
    ○请大石国献狮子疏
    狮子猛兽，唯止食肉，远从碎叶，以至神都，肉既难得，极为劳费。陛下以百姓为心，虑一物有失，鹰犬不蓄，渔猎总停。运不杀以阐大慈，垂好生以敷至德。凡在飞蠢动，莫不感荷仁恩，岂容自菲薄於身，而厚资给於兽？求之至理，必不然乎？
    ☆姚班
    班，赠太常卿思廉孙，举明经，累除定汴沧虢豳等五州刺史，加银青光禄大夫，转秦州刺史。神龙元年累封宣城郡公，三迁太子詹事，以谏节愍太子擢拜右散骑常侍，迁秘书监，先天二年拜户部尚书，加金紫光禄大夫。开元二年卒，年七十四。
    ○谏节愍太子书
    臣闻贾谊曰：“选天下之端士，孝悌博闻有道术者，使与太子居处出入。故太子见正事，闻正言，行正道，左右前後，皆正人也。夫习与正人居之，不能无正；习与不正人居之，不能无不正。太子既冠成人，免於保传之严，则有记过之史，彻膳之宰，进善之旌，诽谤之木，敢谏之鼓。瞽史诵箴，大夫进谋。故习与智长，化与心成。夫教得而左右正，则太子正矣。太子正而天下定矣。
    臣又闻之，木从绳则正，后从谏则圣。善言古者，所以验於今。伏惟殿下睿德洪深，天姿聪敏。近代成败，前古安危，莫不悬鉴在心，动合典礼。臣以庸朽，滥居辅弼，虚备耳目，叨预股肱，辄荐尘露。庶裨山海。伏以内置作坊，工巧得入宫闱之内，禁卫之所。或言语内出，或事状外通。小人无知，不识轻重，因为诈伪，有玷徽猷。臣望并付所司，以停宫内造作。如或要须役造，犹望宫外安置，庶得工匠不於宫禁出入。
    ○再上节愍太子书
    臣闻汉文帝身衣弋绨，足履革舄，齐高帝栏槛用铜者，皆易以铁。经侯带玉具剑环佩，以过魏太子，不视。经侯曰：“魏国亦有宝乎？”太子曰：“主信臣忠，魏之宝也。”经侯委剑佩而去，太子使追还之，谓曰：“珠玉珍玩，寒不可衣，饥不可食，无遗我贼。”经侯杜门不出。臣观圣贤经籍，务以简素为贵。皇王政化，皆以菲薄为德，伏惟殿下留心恭俭，靡尚浮奢。臣愚犹望损之又损之，居简以行简，减省造作，节量用度。
    ○三上节愍太子书
    臣闻银榜铜楼，宫闱严秘，门ト来往，皆有簿历。殿下时有所须，唯门司宣令，或恐奸伪之辈，因此妄为增减。脱有文状舛错，事理便即差违。且近日吕之便乃代署宣敕，伏赖陛下睿敏，当即觉其奸伪，自馀臣下庸浅，岂能深辨真虚？望墨令及覆事行下，并用内印印，画署之後，冀得免有诈假，乃是长久规模。臣又闻之：忠臣事君，有犯而无隐；明主驭下，纳谏以进德。故《书》云：“有言逆於志。必求诸道，有言顺於心，必求诸非道。”伏惟殿下仁明昭著，圣敬日跻，探幽洞微，穷神索隐。事之善恶，毫靡差；理有危疑，锱铢无爽。臣以庸谬，叨侍春闱，职居献替，岂敢缄默？
    ○四上节愍太子书
    臣闻圣人不专其德，贤智必有所师。故曰，与善人言，如入芝兰之室，久自芬芳；与不善人言，如火销膏，不觉而尽。今司经见无学士，供奉未有侍读，伏望时因视膳，奏请置人。所冀讲席谈筵，务尽忠规之道；披文摘句，方资审谕之勤。
    臣又闻臣之事主，必尽乃诚。君之进贤，务求忠谠。伏惟殿下养德储闱，以端静为务；恭膺守器，以学业为先。经所以立行修身，史所以谙识成败。雅诰既习，忠孝乃成；传记方通，安危斯辨。知父子君臣之道，识古今鉴戒之规，经史为先，斯乃急务。至於工巧造作，寮史直司，实为末事，无足劳虑。臣以庸浅，献替是司。臣而不言，负谴圣日。言而获罪，是所甘心。伏愿留意经书，简略细事，一蒙采纳，殒无辞。万降储明，俯矜狂瞽。
    ☆豆卢钦望
    钦望，雍州万年人。累官越州都督司宾卿，长寿二年拜内史，封芮国公。坐阿附李昭德贬赵州刺史，入为司府卿，迁秋官尚书。中宗还东宫，拜太子宫尹，进文昌右相同凤阁鸾台三品，罢为太子宾客。中宗复位，擢尚书左仆射平章军国重事，进开府仪同三司检校安国相王府长史。卒年八十，赠司空并州大都督，谥曰元。
    ○请谅ウ进膳表
    臣闻孝子居丧，朝一溢米，暮一溢米。食之无算，或粥或饭；不能食粥者，饭羹以菜可也。又曰，五十不致毁。又曰，丧有疾，食肉饮酒，加以姜桂。又曰，若不胜丧，乃比於不慈不孝。《孝经》曰：“毁不灭性，此圣人之教也。”窃以两溢之米，欲满大升，或为饭粥，随性所嗜，羹以助食。年至五十，不合致毁。素有疾，又加酒肉。食味不美，调以姜桂。此乃圣人制礼，原父母之情，不欲令孝子病毁，不胜哀痛也。自古圣人制礼，如此殷勤；大行则天遗制，如此恳至。
    今陛下三日视事，听览万机。群臣性命，仰陛下存活；三圣基业，待陛下兴隆。伏惟圣年已登五十，陛下缘在房州，先患脚气，今在哀苦，旧患更发。又自今月二日已来，唯令进仓米薄粥，臣下惊恐，不胜惶惧。但仓米陈臭，天下共知，食即动气。奈何陛下以五十之年，抱积久之患，奉累圣之绪，承遗制之托，上事宗庙社稷，下养赤子苍生，故食动病之仓米，不遵遗令之教训？陛下纵自轻性命，其奈七庙何？其奈万姓何？臣等痛切之至，谨述先圣制礼，大行遗制，伏乞少进美膳，加以姜桂，即望圣体稍和，旧患渐损。
    ●卷一百七十
    ☆朱敬则（一）
    敬则字少连，亳州永城人。咸亨中授洹水尉，长安三年累迁正谏大夫兼修国史，寻同凤阁鸾台平章事。以老疾请罢知政事，改祭酒，转冬官侍郎。神龙元年出为郑州刺史，寻以老致事。冉祖雍诬奏与王同皎善，贬涪州刺史，改庐州。景龙三年卒，年七十五。睿宗立，赠秘书监，谥曰元。
    ○请择史官表
    国之要者，在乎记事之官。是以五帝元风，资其笔削；三王盛事，藉以垂名。此才之难，其难甚矣。
    何以知其然？昔平王东迁，历年数百。齐桓之九合天下，晋文之一战诸侯，秦穆远霸西戎，楚庄利灵南海，礼乐人物，阒尔无闻，今之所存，独载鲁史。向者鲁无君子，记传则遗，雄霸远图，必坠於地，可不惜哉？只如齐周小国之主，尚能留意於史册，齐神武尝谓著作郎魏收曰：“卿勿见陈元康、杨遵彦等在吾目前趋走，谓吾以为勤劳，我後代声名，在於卿手。最是要事，勿谓我不知。”及文宣即位，又尝敕收曰：“好直笔，勿谓惧。”我终不作魏太武诛史官，又周文帝之为相也。纳柳虬之说，特命书法不隐，其志在惩劝如此。
    伏以陛下圣德鸿业，诚可垂范将来，傥不遇良史之才，则大典无由而就也。且董狐南史，岂知生於往代，而独无於此时？在乎求与不求，好与不好尔！今若访得其善者，伏愿勖之以公忠，期之以远大，更超加美职，使得行其道，则天下幸甚。
    ○请除滥刑疏
    臣闻李斯之相秦也，行申商之法，重刑名之家，杜私门，︹公室，弃无用之费，捐不急之官。惜日爱功，疾耕急战，人繁国富，遂屠诸侯，此救弊之术也。
    故曰刻薄可行於进趋，变诈可陈於攻战。兵犹火也。弗戢将自焚，既而锋镝已销，石城又毁，谅可易之以宽大，润之以淳和。八风之乐以柔之，三代之礼以导之。秦则不然，淫虐滋甚，往而不返，卒至土崩，此不知变之祸也。
    陆贾、叔孙通之事汉王也，当荥阳成皋之间，粮馈已穷，智勇俱困，不敢开一说、效一奇，惟进豪猾之材，荐贪暴之客。及区宇适平，干戈甫戢，金鼓之声未息，伤痍之痛尚闻，二子顾盼雍容，绰有馀裕，乃陈《诗》、《书》，说《礼》、《乐》，开王道，谋帝图。高皇帝忿然曰：“吾以马上得之，安事《诗》、《书》？”对曰：“陛下马上得之，可马上治之乎？”高皇默然。是时陆贾著《新语》，叔孙通定礼仪，始知天子之尊，方觉帝王之贵。此知变之善也。向使高皇排二子而不收，置《诗》、《书》而不顾，重攻战之吏，尊首级之材。复道争功，张良已知其变；拔剑击柱，吾属不得无谋。即晷漏难逾，何十二帝乎？亡秦是续，何二百年乎？故曰，仁义者，圣人之蘧庐；礼经者，先王之陈迹。
    然则祝辞向毕，刍狗须投，淳化已流，糟粕可弃，仁义尚舍，况轻於此者乎？自文明草昧，天地屯蒙，三叔流言，四凶扌难。不设钩距，无以应天顺人；不峻刑名，不能摧奸禁暴。故置神匦，以开告端。曲直之影必呈，包藏之心尽露。神道助顺，无罪不除；人心保宁，无妖不戮。以兹妙算，穷造化之幽深；用此神谋，尽天人之秘术，故能计不下席，听不出闱，苍生晏然，紫宸易主。伟哉无得而称也！岂比造攻鸣条，大战牧野，血变草木，头折不周，可同年而语乎？
    然而急趋无善迹，促柱少和声，拯溺不规行，疗饥非鼎食，即向时之妙策，乃当今之刍狗也。伏愿鉴秦汉之得失，考时事之合宜，审糟粕之可遗，觉蘧庐之须毁。见几而作，岂劳於终日乎？陛下必不可偃蹇太平，徘徊中路。伏愿改法制，立章程，下恬愉之词，流旷荡之泽，去萋斐之牙角，顿奸险之锋杜告密之源，绝罗织之迹。使天下黎民，坦然大悦，岂不乐哉？
    ○魏武帝论
    皇汉失图，网漏谗慝；贼臣承间，摇荡宸居；宗庙焚烧，天子播越。於是九州幅裂，四海横流，释位勤王，天下□集。初平元年，後将军袁术、冀州牧韩馥、豫州刺史孔、衮州刺史刘岱、河内太守王匡、渤海太守袁绍、陈留太守张邈、东都太守乔瑁、山阳太守袁遗、济北相鲍信、长沙太守孙坚等同时俱起，以讨董卓为名，然包藏祸心，以暴易乱，窃命矫制，结党树朋，观衅待时，莫敢先犯。唯魏太祖有汴水之战，孙讨虏有阳人之师矣。
    观曹公明锐权略，神变不穷，兵折而意不衰，在危而听不惑，临事决机，举无遗悔，近古以来，未之有也。故梁国桥元、南阳何禺皆云：“天下将乱，非命世之才，不能济也。能安之者，其在君乎？”虽复名微众寡，地小力穷，官渡受围，濮阳战屈。然天下精明之士，拓落之材，趋若百川之崇巨海，游尘之集高岳。故有荀、郭嘉、邢禺、程昱、贾诩、朱□等，或敛风长感，或一见尽怀。然後览英雄之心，骋熊罴之勇，挟天子以崇大顺，扶幼主而显至公。旌贲忠良，芟夷叛逆，神道辅德，百姓与能，武功赫然，霸业成矣。若乃获魏种而有之，高祖之封雍齿也；降张绣而不怨，光武之全朱鲔也。感臧霸之言，以成其气；重关羽之义，抑而不追。王霸之术也。然後法令严峻，赏罚必行，惟材是求，惟力是视，纵夷齐满路，颜闵并居，未暇存也。
    救弊即可，仁则未知。且以术临人，力无馀地；用智济物，迹若容身。欲使荡荡元波，涯而不竭；[
M50]々薰风，周遍草木。元□荫而方雨，黄叶衰而木落，不可得也。荀文若首豫经纶，提挈草昧，清神昭乎物表，妙识出乎机先，造我魏邦，ム其是赖？一言不合，五毒将施，无词寄文，空器见志，可不剧哉？加以孔文举与道翱翔，尽忠汉室；崔季天骨高爽，志在扶倾。岂大盗之所安也？呜乎！欲盗之子，见锦而不见人；弭谤之君，尤人而不尤已。岂知群鸥不下，众雀遥惊者乎？故阴谋未泄，天下已知；毒志潜行，忠良前惧。何夔所以带药，杨彪由是不出，□长受恩而不谢，元德失箸而思奔。席上无怀疑之人，阃外少自信之士，良可耻也。固知曹公不能用天下之材，成天下之务也。
    昔周武之泽及昆虫，不能感食薇之士；汉高之功济草木，未能屈歌芝之贤。犹且遂其孤贞，容其怨ゥ，况功未半古，德异乐推，遭神器之流离，问宝鼎之轻重，欲使庶人不议，宁可得乎？翻乃疾走恶迹，掩耳畏声，雠匹夫，念平素，杀桓邵，毙娄，道路以目，天下钳口，岂不惜哉？杨德祖才虽清秀，志非远图，托事行诛，死非其罪；司马懿雄材大度，勇而有谋，审其狼顾，知而不翦。若言天意也，则吾未知。若言人事也。其智安在？故知忌小怨而忘远图，料目前而忽身後，岂所谓旁求哲人，俾辅後嗣者哉？
    或问曰：“天厌汉德，海内分崩，三雄鼎立，俱受眷命，乃至控御豪杰，削平区宇，英图远算，何者为先？”君子曰：“孙仲谋藉父兄之资，负江海之固，未敢争盟上国，竞鹿中原，自守未馀，何足言也？蜀先主抱英济之器，无角逐之材。远窜荆蛮，畏曹公之神武；奄有庸蜀，乘刘璋之政衰。国小人夷，风颓俗陋。山川险涩，异崤函之奥区；江汉通流，殊河洛之朝市。岂得抗衡中夏，齐足当途乎？”前贤易地之谈，全是不关胸臆。且夫度德而处，量力而行，刘备岂薄先王之旧居，轻齐鲁之故俗？若泰伯之适吴越，孔子之入九夷哉！盖不得已也。是知才雄者地广，国大者兵强。地既由才，才宁可易也？
    ○晋高祖论
    王业不同，其来尚矣。若乃待辛癸之禅，汤武不得称仁；要西伯之资，高光无由济世。或宁乱以得志，或兴祸以取威，遭遇虽殊，天命一也。
    宣帝聪豪明允，博学洽闻，敏而好谋，宽而能断。其未得志也，服勤王事，夙夜在公，知无不为，刍牧必履，取信严主，所谓能臣也。及勋德日隆，雄材渐著，权略不世，合变如神。受命崇华，竭股肱於明帝；忍死嘉福，遂无君於冲人，所谓奸臣也。及内难既平，外寇斯殄，威力翕赫，指麾风飞，遂乃临神器以徘徊戮，公族以顾望。虽大业初构，人望斯存，若格以名神，请罪不暇；归诸天命，则前代有辞。美哉！未尽善也。
    且成汤之在夏世，行仁以动诸侯；文王之处殷朝，好让以怀邻国。高祖以豁达容物，光武以长者得人，未有专仗阴谋，每行诡计，寄何晏以鞠狱，示李胜以谬言。请战以见威，指水以表信。乞襦不与，惧有陈恒之讥；封墓释囚，不嫌武王之事。愧情负理，掩耳避声，狼顾以噬魏人，狐媚以取天下，亦前史所鬼也。
    ○宋武帝论
    盖圣人不能为时，亦不能失时。历观帝王之祚，未有不因人坠涂炭而得志。或天下嗷嗷，新主之资也。是知秦有阎赵之隙，汉罹莽、卓之灾，晋由曹氏之专，宋实桓元之篡。始得奋其智力，救此倒悬，陈浞羿之辜，问滔天之罪。况刘裕天锡神勇，雄略命世，不待借思汉之讴，未暇假从周之会。同盟二十七，愿从一百人。雷动朱方，风发竹里。龙骧虎步，独决神襟。长剑一呼，义声四合。荡亡楚已成之业，复遗晋久绝之基。祀夏配天，不失旧物，虽古人用兵，不足加也。至乃网罗俊异，待物知人，动必应时，役无再举，西尽庸蜀，北划大河。自汉末三分，东晋拓境，未能至也。
    或问，前史云：“克敌得隽，奇迹多於魏武，此确论乎？”
    君子曰：“得隽虽多，前非大敌。若乃黄帝斩蚩尤，高祖制项籍，光武抗寻邑，曹公挫本初，此是奇迹也。至若慕容超政不在躬，奴仆下品；姚泓宗枝猜贰，借手於人。卢循ビ寇之馀，谯纵新造之国，因衅取乱，何足可称？至乃潜算樽俎之间，明见千里之外，揣机料日，不爽锱铢，亦古之志士，何以加焉？但礼乐文明，日不暇给；垂风迈德，盛所未能。人望不逮於建安，天命乃光於魏武。”
    又问曰：“弃德非疲乏，舍旧无亲，有宋功臣，多不及嗣。岂理须然乎？请闻其要。”
    君子曰：“且夫奸雄者非淳德之称，谋勇者乃果决之辞。故昔之同盟，拟覆前敌，故无材不露，无心不披。譬若同舟遇风，宁有隐哉？及高鸟尽，狡兔死，其材能我之俦也。我非积行累能，彼之知也。思已之所行，恐彼之已叛，是以雄猜内发，衅兆易萌，韩彭以之菹醢，刘葛由之覆亡。然则高谈尧舜之道，不忍论桀纣之行，思燕齐之血食，见汉宋之不仁，故尉缭畏秦王之屈节，范蠡识勾践之忍人。绮季不出於商山，嫌汉王之侮慢；严光潜形於草泽，知刘秀之未宏。有旨哉！”
    又问曰：“宋祖入关，老相驾马；赫连畏逼，姚氏淫昏。中原士庶，耻为臣妾。王师众整，颇有礼焉。所以扣马攀车，请住关右。宫室陵寝。是大汉之遗踪；关山重复，乃有周之长世。人与不取，违众独归。昔项籍见哂於韩生，宋高又失於父老，其旨可得闻乎？”
    君子曰：“论项即非，在刘为是。以项王之材，天下可以力制，人心可以势夺，因宫室之严，守山河之固，此九州之上腴，何彭城之足算？刘裕家本江南，全军远克。未能制命夏魏，施号秦凉，虽曰关中，实是边地。鞭长不及马腹，风末不（阙二十六字）王贾德曰：”贪归受禅，所留不过爱子。待归一举而可取，卒如其策。智士哉！
    ○北齐高祖论
    昔张让、段，浊乱天下。汉召董卓，将显其诛，竟有小平之奔，曹氏因之，乃创霸业。郑俨、徐纟乞，点辱皇猷，魏收、尔朱荣，欲洗濯宫掖，遂至河阴之祸，齐人藉此，用承明命。故曰乱者理之源，机者命之兆，不可失也。
    神武崖岸高竦，器宇深沈。望之俨然，风尘自远；听之逾厉，雷霆或闻。至乃足践列星，声振原地。赤色映团焦之外，青（阙一字）立旅宿之门。汉高由之自负，徒属以之增畏，此所谓历数在躬，推之不可去也。
    於时魏德已衰，群胡得志，孝庄殒於虏手，节闵系於凶徒。义士痛心，壮夫沥血。结党求同盟之会，仗剑想勤王之师者，往往而聚焉。所以因天下之心，览英雄之议，以普泰元年六月，建旗於信都，以讨尔朱兆为名。当时赵魏之豪，有高虔邕、高敖曹、封隆之、李元诚、卢文伟、崔祖螭等尽其死力，盖代之杰；有尉景、段荣、彭乐、窦泰匹、娄昭、薛孤延等共其奔走，然後数乱常之罪，显安忍之辜。发义帝之丧，三军缟素；承亻汜之逼，万里同心。莫不精勇感人神，雄略出天地。檄词未草，声已驰於贼庭；王诛欲加，命乃悬於鬼。但犬羊四合，觜距千群，大战韩陵，然始得志。
    既而龙骧虎步，高下在心。开幕府以临外藩，分腹心而统京邑。虽生我者父母，立我者高王。既怀震逼之威，易为芒刺之说。周郑交恶，衍殖构氛。赵鞅畏谗，遂起晋阳之甲；襄王失据，乃有居汜之悲。虽表数相仍，公怒未怠。紫宸不可久旷，丹穴难以更熏。遂应飞来之谣，乃议迁都之便。关西河北，翦为寇仇；天平永熙，便成敌国。於是疆场大骇，钲鼓相闻。邙山之师，杖马捶而自免；沙苑之役，跨橐以遁归。胜负相参，波澜不定，丰功厚利，各有可观者焉。
    昔魏祖西征，中道不豫；晋景南伐，回兵乃殂。此并业未半而意穷，功垂成而景促。是以留连末命，委曲临终，不可尽也。寻高祖其辞魏帝之表，可谓其言也哀；顾太子之言，可谓其事也尽。方诸前代，各一时也。若乃推诚与人，怀旧不舍，择子如之虱，看尉景之肱，喻高昂於肝胆，委侯景於半体，此明达也。牵马麦田，不饮社酒，此严断也。放李穆之师，使其富贵，感虎兕之对，以劝事君，此宏量也。故能废立虽多，不失臣节；兵锋屡折，人望犹存。即与夫嬖贾充忌荀，不同时也。
    ○北齐文襄论
    神武云：日为我蚀，今死亦掩。观其和勒之歌，哀来何极？览太子之色，仍有别忧。此岂悲促龄而怨昊苍哉？但强寇在邻，奸臣不附，以此为恨也。文襄克纂丕基，堪负大业，追成曩志，不忝远图。故能委任绍宗，外平侯景；借假贞节，内察权豪。沙汰众流，正群务；纪纲具举，朝野肃然。况乃嘉思政之忠，遥接其手；寤陆生之直，更赏其能，此亦可称也。且夫为人上者，当不忝威仪，慎惜名器。先王以之革弊，达人因此垂风。是故立其章程，明其限节，水火可蹈，礼教难逾。今天荫甫倾，洪基靡构。国有大难，未可三年不言；高宴後园，岂得一朝盘舞？此不慎尔仪也。
    若乃命天子为痴人，比尊名於狗脚。恨崔忄之语，不念元勋；忿孙腾之仪，宁思佐命？此不惜名器也。
    加以任情荡思，率意以之，红绮如花，妖颜若王。决池而弄淫女，下狱而罪贞姬。叛高慎於洛阳，几倾其父；蒸郑妃於内寝，乃系乎亲。《诗》曰：“人而无仪，胡不遄死？”此之谓也。
    嗟乎！楚庄绝缨，不显妇人之节；郑人献捷，尚礼南冠之贤。所以尽俘囚之材，得醉者之力。今者陷孝骞之罪，赏王仪之心，拒兰钦之慈，专诸之剑，非不幸也。
    ○北齐文宣论
    文宣承父兄之资，据已成之业，屈奇不测，内刚外柔，属变起不图，祸机窃发，临事而惧，警而後行。故使逆党无遗，凶徒必尽，自得政二世，树恩百寮。司马公之养汝，只在今日；陈桓子之好施，惟取一时。由是腹心不散，勋贵自随，大会晋阳，共叙哀酷，神彩英，风调清闲。既而人固难知，始推天授。故曰今日左仆射，不减大将军。由是感光禄之言，不俟终日；听仓丞之谏，理故无归。然远迩之心，赫虎之变，爪牙夙将，帷幄旧臣，足使邻国寝谋，殊邦侧席。况属梁运道销，江淮家无（阙）周室厌关函谷封泥，故得北柔沙漠之陲，东怀辽海之际，政尚明直，时实丰盈，膏泽始流，菁英已竭。中山迫於汉献，高洋劣於魏文。但礼乐未施，冠履不假。高论王道，此实多惭。
    或问曰：“夏桀无道，殷辛虐政，举烽而求一笑，击鼓而饮三千。虽曰荒淫，未穷鄙秽。犹称有夏多罪，天命殛之，皇天震怒，命我文考。今者显祖狂昏，中酒而作，莫不手自支解，躬行刺斫。大集妪，为笑目前；广命宗亲，聚尘上。邺城无自保之客，当轩有供御之囚。或{殿肉}行以骂众寮，或擘尻以示群下。加以土木不息，金凤临□，徵敛日增，长城千里，仍得快乐，世以保。岂天地不仁，降灾万姓？民之多僻，适与相逢。岐路无归，我心如醉。此即甘酒嗜音之谈，盖成虚论；三风十愆之说，并是高谈。”
    君子曰：“源深者流长，德盛者祚远。之汰虽著，书之德在人；齐神武伐暴胜残，有大功於天地。其嗣虽复失道，仍未殛於神明。故书曰：‘天惟五年须暇，汤之子孙是也。’”
    问曰：“神武之初基，实多佐命；文宣应，共匡霸图。其间文武高材，略不世出；风流名士，拔萃逸群。属主暴政荒，时艰路涩，未有裂裳远窜，行从近关。闻者尚足动心，遇者会不惊虑，此复何哉？”
    君子曰：“达人之道，布在方册；显晦之迹，理同可寻。若乃色斯举矣。翔而後集者，则仲尼去卫，夷齐让国，清风长流，高节远列，固绝伦矣。其次则南山之叟，东门之贤，范蠡泛江湖，尉缭去城市，此又见几而作也。亦有贞不绝俗，隐不违亲，冥默园林，卷舒人事。八月羊酒，聘之而不来；四时束帛，徵之而不屈。亦可与语上矣。过此以往，何足言哉？良为道丧已久，廉耻不追。崩腾ウ主之朝，沦没骄君之世，何足怪乎？悲夫！严尚既殁，谁与为言？俗物满涂，彼众我寡。俾将来之不昧，知其意焉！”
    ●卷一百七十一
    ☆朱敬则（二）
    ○梁武帝论
    梁高祖聪明文思，宽厚通博，生而神异，动多奇怪，此天表也。永元之初，群贤受命，竭怀辅正，尽力康衢。细隙未开，纤尘不动，而雄图英算，孤识独见。审长河之将决，知昆山之必焚。理欲先天，未遑後举，叫啸龙虎，合集风□。驰两函以取荆州，连五都以震都邑。长流远迈，独决方寸。霜风飞扫，□雨г沐。白旄一麾，顽童授首。乃吊冤魂而谢牛酒，昭筐篚而轼善人。师不疲劳，人无怨ゥ。讴歌是逼，狱讼攸归。代易德成，眷命斯在。然躬览载籍，备睹兴亡；留心求瘼，励精纳善。虽化未大道，时亦小康也。
    若寻其德音，讨其风俗，尚根浅易拔，源涸难流，祸乱相仍，盖其宜矣。且兵号义旗，战称伐罪，胜非已利，功岂私成？汤有惭德，去道近也；武无鬼容，其私厚也。昔魏太祖兵锋无敌，神机独行，大战五十六，九州静七八，百姓与能，天下慕德，犹且翼戴弱主，尊奖汉室。降及宋高，翦平伪孽，安复王家，义声薄天，高诚动日。然更悬兵四岳，决胜五湖。北静燕尘，西清泰雾，宏勋不让，盛德见推。备物满庭，犹存非望。故晋帝今日之事，本所甘心。义士犹或非之，通人尚为薄德。况梁取天下，又甚於斯。南康主盟，实称齐帝。奉之以成大顺，承之而动义兵。国步既宁，家怨又雪，群称主祭，臣复保猜？借人之名而不复命者也。寻其锡文，考其谦让，事同对面，理非饰词，宁知悠悠江山，相去千里，矫情伪迹，顿至於斯？示人此心，岂躬行事，欲令节义行於比屋，其可得乎？
    夫君人者，日月齐其明，阴阳质其信，江海同其量，天地偕其容。未有饰智惊愚，材惑众，较武力，於羊侃，示腰腹於贺琛。商略儒宗，取异於章句；变置官品，无求於典实。每事皆欲先人，所唱复须称赞。父作子注，君制臣歌，受佞无厌，进谄不倦，浮华道长，轻薄路开。以天谴为嘉祥，用妖怪为休祉。聚敛俱极，赏罚无章。有识为之寒心，群僚曾不先觉。若言位是神物，何须下殿走乎？若言负重愿休，何劳受赎归乎？若言息人是务，何须纳叛臣乎？若言吞伐有时，何须中许和乎？利器不藏，奸夫得志。然则侯景之兵我人也，仗我器也，驱我人揭我器而取隽者，岂异术哉？由上人之失教也。君父幽辱，宗庙倾危，帝子王孙，跨州连郡，未有晋郑齐心。牟虚合契，五侯九伯。列海分山，罕闻申包胥之顿哭秦庭，茅夷鸿之币谒吴国。户口徒众，不睹死战之人；宠遇虽多，宁有报恩之士？江淮无波澜之阻，城阙绝藩篱之固。长州杜若，一旦凋零，稽山竹箭，忽然摧折，可不甚欤！
    或问曰：“梁主不以黄屋为尊，紫宸为贵，离欲绝爱，遣色归空。有汤武之忧劳，若尧舜之瞿腊。享国五十，若登春台；忽为羁旅叛臣，鸣吠逋鬼。长戟指阙，强弩临城，兵折意穷，忿毒而没。善不可恃，岐路保归？”
    君子曰：“梁主之美，诚如子言。神无与善，未敢闻命。何者？武帝暮年，荒诞实甚。殚守县之力，不充自纵之资；尽丁口之租，才足缁衣之费。昔夏桀以九州之富，秦皇以六合之尊，造琼室而天下土崩，作阿房而寰中瓦解。况地比一郡，国乃三分。外有征戍之勤，内有雕靡之弊。加以金刹宝柱，焕烂□霞，至於银榜珠帘，的星月。神怒人怨，祸积患生，过往必来，何足疑也？且夫恶於齐而保於我，何补也？得一夫而亡一国，非智也。昔赵纳冯亭，有长平之祸；梁受侯景，成永福之灾。金瓯忽伤，悔之何及？”
    ○陈武帝论
    孔子曰：“夏道不亡，商德不作；商道不亡，周德不作。”自侯景入寇，萧外奔，西邻责言，南风不竞，篡杀三帝，覆没两都，可谓亡矣。但人育既深，天道亦悔，是以大命集於有陈也。
    武帝身长七尺，垂手过膝，盖姚襄、刘备之俦也。惟宽以容物，明以知人，旷荡不羁，雄勇盖世，声振岭表，功济日南。属王室不纲，大难未已，江湖群盗，日寻戈戎，是以投袂而呼，夕不待旦。以梁大宝三年二月，会王僧辨於白茅湾。齐小白之合诸侯，以谋王室；臧子源之要天地，惟讨贼臣。故戮力尽心，有死无二；义声一发，其从如□。端居不言，神光满室，建牙将指，飞龙在天，其所志也。叛而伐之，伏而舍之，伐叛刑也。柔伏德也，德刑既举，人知其心，旦为仇雠，暮为宾友。文公指白水，萧王推赤心，不足加也。
    若乃侯贼将也，降无季布之疑；安都败帅也。归受孟明之任。重孝穆之义，待之如宾；释欧阳之囚，惟贤是用。故得群材毕用，众勇合威。荡遍地之横流，廓溥天之巨禄。脔侯景於竹町，执王伟於草间。爰其息归，瞻乌遂止。仍以新不间旧，疏不间亲，高让近臣，方求别统。昔魏推袁绍，汉谢项王，道贵能伸，理不嫌屈，及江陵不守，丧君有君，疆场无虞，群臣辑睦。足以摅三瞳（疑）之遗愤，歇万国之夙悲。既上宰变图，假立非次，晋出子圉，秦纳贞阳，陵谷迁移，对之长叹。君臣易位，但觉悲哉！
    况乃居汜不归，焉用方伯？在郑未纳，谁曰勤王？於是潜谋腹心，阴召武旅。囚杜陵於别室，告文帝於临时。舟乘旦潮，旗寝夜月。扫重氛於绛阙，反宸极於紫微。役不浃辰，区宇大定。加以北挫萧轨，西拒王琳，圣德日新，元勋渐茂。然後继宋齐之丕业，承舜禹之大名，坛而告上元，分以揖群后。大哉美哉！人无间焉。但□雷尚屯，边尘未弭；翌日告渐，缀衣在庭。楚之王孙，叹布衣之未返；燕之太子，践机桥而不归。悲夫！
    ○陈後主论
    长城公器识古人，承平嗣主。观其求忠谠之士，禁左道之人。淫祀妖书，镂薄假物；即古明哲，何以加焉？但强寇临边，南国斯蹙。礼义不举，苛刻日滋；邻好不敦，骄傲是务。嬖妾五十，尽有珥貂之容；丽服一千，咸取夭桃之色。加以贵妃夹坐，狎客承筵。玉貌绛唇，咀嚼宫徵；花笺彩笔，吟咏烟霞。长夜不疲，略无醒日。於时也。隋德甫隆，南被江汉。厚待间谍，羊叔子之倾敌人；不伐有丧，楚恭王之结邻好。加以贺若谋勇，应变如神，擒虎雄风，临机若电。莫不迎刃自裂，听鼓争奔。斩张悌之守迷，降薛莹之知命。紫殿正色，不用袁宪之言；白刃交前，但为无社之计。嗟乎！龙盘虎踞之地，露草г衣；千门双阙之间，风烟歇绝。临江离别之感，赴洛呜咽之悲。五百里之俘囚，累累不绝；三百年之王气，寂寂长空。一国为一人兴，前贤以後愚灭，其来尚矣。
    或问曰：“安乐公刘禅，归命侯孙皓。温国公高纬，长城公陈叔宝，并称域中之大。据天下之尊，或衔璧送降，或逃窜就系，必不得已，何者为先？”
</div>
    <div class="pagination">
<a href="全唐文_page111.html">上一页</a><span>...</span><a href="全唐文_page107.html">107</a><a href="全唐文_page108.html">108</a><a href="全唐文_page109.html">109</a><a href="全唐文_page110.html">110</a><a href="全唐文_page111.html">111</a><span class="current-page">112</span><a href="全唐文_page113.html">113</a><a href="全唐文_page114.html">114</a><a href="全唐文_page115.html">115</a><a href="全唐文_page116.html">116</a><a href="全唐文_page117.html">117</a><span>...</span><a href="全唐文_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
