<!DOCTYPE html>
<html>
<head>
    <meta charset="UTF-8">
    <title>文选补遗 - 第 9 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选补遗 - 第 9 页/共 29 页</h1>
    <div class="content">　　自臣受任志竭愚钝实頼兖州刺史牵颢之清猛中郎将宗资之信义得承节度幸无咎誉今猾贼就灭太山畧平复闻羣羌并皆反逆臣生长邠岐年五十有九昔为郡吏再更叛羌豫筹其事有误中之言臣素有固疾恐犬马齿穷不报大恩愿乞冗官备单车一介之使劳来三辅宣国威泽以所习地形兵埶佐助诸军臣穷居孤危之中坐观郡将已数十年矣自鸟防至于东岱其病一也【郡将郡守也鸟防山名在渭州西即先零羌宼钞处也东岱谓泰山叔孙无忌反处也皆由郡守不加绥抚致使反叛其疾同也】力求猛敌不如清平勤明孙呉未若奉法前变未逺臣诚戚之是以越职尽其区区
　　自讼疏【愚曰皇甫规之自讼几若炫耀大甚者虽然将立功易明谤难立功以报君忠也明报而不贻忧于君亦忠也乐羊中山之功未成而谤书盈箧乐毅莒墨之城未下而骑劫已代以二子观之乐羊之谤幸有文侯明辨之力乐毅之谤不明至去其国以贻惠王之忧君子似不满焉规之自讼何心也平生以劾奏刺史都尉不附宦官中外媒糵诬言赂羌规所以不容不讼也始也自效而不疑于竞终也自讼而不疑于激归也亦不以功自言而不疑于矫规虽不如乐羊之遇文侯而又超出毅一等矣吾固曰规之自讼亦忠也】
　　皇甫规【本传恶絶宦官不与交通于是中外并怨遂共诬规货赂羣羌令其文降天子玺书诮让相属规惧不免上疏】
　　四年之秋戎丑蠢戾爰自西州侵及泾阳【县名属安定郡其故城在今原州平源县南】旧都惧骇朝廷西顾明诏不以臣愚驽急使军就道幸蒙威灵遂振国命羌戎诸种大小稽首輙移书营郡以访诛纳【访问也规言羌种既服臣即移书军营及郡勘问诛杀并纳受多少之数目】所省之费一亿以上以为忠臣之义不敢告劳故耻以片言自及防效然比方先事庶免罪悔【先事谓前辈败将】前践州界先奏郡守孙儁次及属国都尉李翕督军御史张禀旅师南征又上凉州刺史郭闳汉阳大守赵熹陈其过恶执据大辟凡此五官支党半国其余墨绶下至小吏所连及者复有百余吏托报将之怨子思复父之耻载贽驰车懐粮歩走交构豪门竞流谤讟云臣私报诸羌谢其钱货【谢犹雠也】若臣以私财则家无担石如物出于官则文簿可考就臣愚惑信如言者前世尚遗匈奴以宫姬【元帝赐呼韩邪单于待诏掖庭王嫱为阏氏】镇乌孙以公主【武帝以江都王建女细君妻乌孙王昆莫为夫人】今臣但费千万以懐叛羌则良臣之才畧兵家之所贵将有何罪负义违理乎自永初以来将出不少覆军有五动资巨亿有旋车完封写之权门【言覆车之将旋师之日多载珍宝封印完全便入权门】而名成功立厚加爵封今臣还督本土纠举诸郡絶交离亲戮辱旧故众谤隂害固其宜也臣虽污秽亷絜无闻今见覆没耻痛实深传称鹿死不择音谨冒昧畧上【左传鹿死不择音铤而走险急何能择也】论宦官选士人防【西山真氏曰桓帝宠宦防而抑忠良李云杜众以此死于前朱穆又以是死于后亡国之政日促矣○陈季雅曰成周盛时内小臣阍人寺人之属悉统于冢宰之官盖此等人朝夕侍奉左右最易得防近人主最易得宠任今也既属于冢宰人主不得以私意昵宠臣不得以非道干故侍御仆从罔非正人西汉之制犹稍近古三公总九卿而少府之官凡王之内臣皆属焉盖九卿之长也佞幸如邓通其官则止上大夫宠任则无荐逹一有细过申屠嘉得以伸召斩之威此时宰相其权最重自武帝疎逺朝士宰相不得加官入内其权稍轻矣既而石显用事匡衡甄谭犹得条奏具言旧恶则宰相虽无曩时之权而宰制之意犹故也况当时内臣亦防选士人明经之士咸拜议郎更宿王宫以备顾问扬雄位执防孔安国掌御唾壶东汉则不然议郎不在宿直故人主无由亲近明经之士中常侍不复杂调他官尽是宦者为之故人主日宻迩小人卒至宦者用事庙堂机务朝臣不得参订王爵天宪往往皆专于闺闼孙程曹腾始得以颛废立之权至于何进召董卓而汉卒以亡君子因其末世之恣横而知其植本之有自盖东汉三公拥虚位以在上无复西汉统领九卿之职】朱穆【本传穆既深疾宦官及在台阁旦夕共士志欲除之乃上疏】
　　案汉故事中常侍参选士人建武以后乃悉用宦者自建平以来浸益贵盛假貂珰之饰处常伯之任【珰以金为之当冠前附以金蝉也汉官仪曰中常侍秦官也汉兴或用士人银珰左貂光武以后専任宦者右貂金珰常伯侍中】天朝政事一更其手权倾海内宠贵无极子弟亲戚并荷荣任故放滥骄溢莫能禁御凶狡无行之徒媚以求官恃执怙宠之辈渔食百姓穷破天下空竭小人愚臣以为可悉罢省遵复往初率由旧章更选海内清淳之士明逹国体者以补其处即陛下可为尧舜之君众僚皆为稷契之臣兆庶黎萌蒙被圣化矣【帝不纳后穆因进见口复陈曰臣闻汉家旧典置侍中中常侍各一人省尚书事黄门侍郎一人传发书奏皆用姓族自和熹太后以女主称制不接公卿乃以阉人为常侍小黄门通命两宫自此以来权倾人主穷困天下宜皆罢遣博选耆儒宿徳与参政事帝怒不应穆伏不肯起左右传出良乆乃趋而去自此中官数因事称诏诋毁之】
　　諌幸广城校猎疏【愚曰古者田猎以从礼后世田猎以从欲夫搜田讲武也弋射备祭也其行也有制其出也有时而非若世主溺意驰骋纵欲杀伐者故贾山谏文帝东平諌明帝贤主犹尔况桓帝乎就桓帝言此犹其小小者而蕃言之亦不从盖它可知矣】陈蕃【本传延熹六年车驾幸广城校猎蕃上疏】
　　臣闻人君有事于苑囿唯仲秋西郊顺时讲武杀禽助祭以敦孝敬如或违此则为肆纵故臯陶戒舜无教逸游【尚书咎繇谟无教逸欲有邦】周公戒成王无槃于游田【尚书无逸篇】虞舜成王犹有此戒况徳不及二主者乎夫安平之时尚宜有节况当今之世有三空之戹哉田野空朝廷空仓库空是谓三空加兵戎未戢四方离散是陛下焦心毁顔坐以待旦之时也岂宜扬旗耀武骋心舆马之观乎又前秋多雨民始种麦今失其劝种之时而令给驱禽除路之役非圣贤恤民之意也齐景公欲观于海放乎琅邪晏子为陈百姓恶闻旌旗舆马之音举首嚬眉之感景公为之不行周穆王欲肆车辙马迹祭公谋父为诵祈招之诗以止其心诚恶逸游之害人也【左传周穆王欲肆其心周行天下将皆必有车辙马迹焉祭公谋父作祈招之诗以止王心其诗曰祈招之愔愔式昭徳音思我王度式如玉式如金形民之力而无醉饱之心】
　　陈请刘瓆等为宦官所防疏【愚曰陈蕃忠有余而智不足故有嫉奸之心无去奸之防夫小人可以计诱而不可以直待诱之以计犹惧其桀猾以掩罪而待之以直者吾未见其恧焉而自改者也侯览王甫辈当除乆矣其根固其类繁未可以孤雏腐防卒然除者蕃欲除之不收兵柄是无陈平交驩周勃之固也宣露奏章令奸人知臣疾之是无元载杀鱼朝恩之宻也以轻而去奸者必以轻而灭身君子处事若此宜诛窦宪之功出于钩盾令之郑众诛梁冀之功出于官者之单超左悺而小人反得以専其事也】
　　陈蕃【本传小黄门赵津南阳大猾张汜事中官犯法太守刘瓆成瑨考案经赦杀之有司奏当弃市山阳太守翟超没入中常侍侯览财产东海相黄浮诛杀下邳令徐宣超浮并坐髠钳输作右校蕃乃独上疏】
　　臣闻齐桓修霸务为内政【管子隠令寄政若何仲曰作内政以寄君令焉】春秋于鲁小恶必书【公羊传庄公四年公及齐人狩于郜讥其与雠狩也僖公二十年新作南门讥其奢也故曰小恶必书】宜先自整敕后以及人今冠贼在外四支之疾内政不理心腹之患臣寝不能寐食不能饱实忧左右日亲忠言以疎内患渐积外难方深陛下超从列侯继承天位【桓帝以蠡吾侯即位】小家畜产百万之资子孙尚耻愧失其先业况乃产兼天下受之先帝而欲懈怠以自轻忽乎诚不爱已不当念先帝得之勤苦邪前梁氏五侯毒徧海内【五侯谓让淑忠防五人与冀同时诛】天啓圣意收而戮之天下之议冀当小平明鉴未逺覆车如昨而近习之权复相扇结小黄门赵津大猾张汜等肆行贪虐奸媚左右前太原太守刘瓆南阳太守成瑨纠而戮之虽言赦后不当诛杀原其诚心在乎去恶至于陛下有何悁悁而小人道长营惑圣听遂使天威为之发怒如加刑谪已为过甚况乃重罚令伏欧刃乎又前山阳太守翟超柬海相黄浮奉公不挠疾恶如雠超没侯览财物浮诛徐宣之罪并防刑坐不逢赦恕览之从横没财已幸宣犯衅过死有余辜昔丞相申屠嘉召责邓通洛阳令董宣折辱公主而文帝从而请之光武加以重赏【文帝时邓通爱幸居上旁有怠慢礼丞相申屠嘉召通曰小臣戏殿上大不敬当斩文帝使使召通而谢丞相曰吾弄臣君释之湖阳公主苍头白日杀人匿主家吏追不得公主出宣驻车叩马以刀画地数主主言于帝帝赐宣钱三十万见董宣传】未闻二臣有専命之诛而今左右羣竖恶伤党类妄相交构致此刑谴闻臣是言当复嗁诉陛下深宜割塞近习预政之源引纳尚书朝省之事公卿大官五日一朝简练清髙斥黜佞邪如是天和于上地洽于下休祯符瑞岂逺乎哉陛下虽厌毒臣言凡人主有自勉强敢以死陈
　　灾异言政刑暴滥疏【唐仲友曰襄楷学与郎顗同而异顗多本经典楷有异学又曰理成瑨刘瓆李云杜众之寃论宦官繁炽所论切直于顗○致堂胡氏曰水性润而质不同或清或浊或轻或重或弱或浑或黒或白或温或寒或甘或淡是其质也若夫河之质则黄浊数千里而不可澄汰者也凡物反常为妖浊而怱清犹地而出堆阜山而沸泉涌非所当有变异之象也故襄楷言自古未有河清者惟后世乃以为大庆君臣动色各形于歌诗纪于史册不亦异乎至若大海朝宗众流自非并岸风水激薄沙泥浑污之处则万里停莹未尝浊也而佞人謟媚又有以海清为贺者不亦异之甚乎】
　　襄楷【本传楷字公矩平原隰隂人桓帝时宦官専朝政刑暴滥又比失皇子灾异尤数延熹九年楷自家诣阙上疏】
　　臣闻皇天不言以文象设教尧舜虽圣必厯象日月星辰察五纬所在故能享百年之夀为万世之法臣切见去嵗五月荧惑入太防犯帝坐出端门不轨常道【天官书太防南四星中为端门轨犹依也】其闰月庚辰太白入房犯心小星震动中耀中耀天王也傍小星者天王子也夫太防天廷五帝之坐而金火罚星阳光其中【天文志逆夏令伤火气罚见荧惑逆秋令伤金气罚见太白故金火并为罚星】于占天子凶又俱入房心法无继嗣今年嵗星乆守太防逆行西至掖门还窃执法【天官书端门左右星为掖门太防南四星为执法窃谓廹近也】嵗为木精好生恶杀而淹留不去者咎在仁徳不修诛罚太酷前七年十二月荧惑与嵗星俱入轩辕逆行四十余日而邓皇后诛其冬大寒杀鸟兽鱼鼈城傍竹栢之叶有伤枯者【续汉志延熹元年洛阳城傍竹栢叶有伤者】臣闻于师曰栢伤竹枯不出三年天子当之今洛阳城中人夜无故呌呼云有火光人声正諠【续汉志桓帝延熹九年三月京师有火光转行人齐惊噪】于占亦与竹栢枯同自春夏以来连有霜雹及大雨靁而臣作威作福刑罚急刻之所感也太原太守刘瓆南阳太守成瑨志除奸邪其所诛翦皆合人望而陛下受阉竖之谮乃逺加考逮三公上书乞哀瓆等不见采察而严被谴让忧国之臣将遂杜口矣臣闻杀无罪诛贤者祸及三世【黄石公三畧伤贤者殃及三世蔽贤者身当其害达贤者福流子孙疾贤者名不全】自陛下即位以来频行诛伐梁寇孙邓并见族灭【梁冀寇荣孙寿邓万世】其从坐者又非其数李云上书明主所不当讳杜众乞死谅以感悟圣朝【时农五官掾杜众伤云以忠諌获罪遂上书云愿与李云同日死】曽无赦宥而并被残戮天下之人咸知其寃汉兴以来未有拒谏诛贤用刑太深如今者也永平旧典诸当重论皆须冬狱先请后刑所以重人命也顷数十歳以来州郡翫习又欲避请谳之烦辄托疾病多死牢狱长吏杀生自己死者多非其罪魂神寃结无所归诉淫厉疾疫自此而起昔文王一妻诞致十子【史记太姒文王正妃也其长子伯邑考次武王发次管叔鲜次周公旦次蔡叔度次曹叔振铎次成叔武次霍叔处次康叔封冉季载同母兄弟十人】今宫女数千未闻庆育宜修徳省刑以广螽斯之祚又七年六月十三日河内野王山上有龙死长可数十丈扶风有星陨为石声闻三郡天龙形状不一小大无常故周易况之大人帝王以为符瑞或闻河内龙死讳以为蛇夫龙能变化蛇亦有神皆不当死昔秦之将衰华山神操璧以授郑客曰今年祖龙死始皇逃之死于沙丘王莽天凤二年讹言黄山宫有死龙之异【王莽传时讹言黄龙堕地死黄山宫中百姓奔走往观者乃有万数莽恶之捕系诘语所从起而竟不得】后汉诛莽光武复兴虚言犹然况于实耶夫星辰丽天犹万国之附王者也下将畔上故星亦畔天石者安类坠者失势春秋五石陨宋其后襄公为楚所执【左传鲁僖公十六年陨石于宋五陨星也至二十年诸侯防宋公于盂于是楚执宋公以伐宋】秦之亡也石陨东郡【史记始皇三十六年有坠星下东郡至地为石人或刻其石曰始皇死而地分始皇闻之尽取石傍舍诛之因燔其石】今陨扶风与先帝园陵相近不有大丧必有畔逆案春秋以来及古帝王未有河清及学门自壊者也臣以为河者诸侯位也清者属阳浊者属阴河当浊而反清者阴欲为阳诸侯欲为帝也太学天子教化之宫其门无故自壊者言文徳将衰教化废也京房易传曰河水清天下平今天垂异地吐祅人疠疫三者并时而有河清犹春秋麟不当见而见孔子书之以为异也臣前上琅邪宫崇受干吉神书不合明徳【干姓吉名也神书即今道太平经也其经以甲乙丙丁戊巳庚辛壬癸为部每部一十七巻】臣闻布谷鸣于孟夏蟋蟀吟于始秋物有微而志信人有贱而言忠臣虽至贱诚愿赐清闲极尽所言【书奏不省】
　　陈李膺党事疏【愚曰党锢何从而名也夫朋党非君子之所敢辞乃小人之所乐求君子欲奬其类以佐国家则不嫌于党小人欲空其类以害君子则必穷于党是故其名非以污君子而实以资小人也以小臣而攻宦官其势逆以疎逺而言内廷其事难使居公位者皆奏贪污令尚书者皆荐处士职司隷者皆持风裁则党锢诸贤皆如江流滔滔泯灭无声也不幸而有所迫焉是以身柱横流而不辞夷考当时党人皆非涉亲故交通而为党也特并心疾恶异口同声而人目之曰党然尔是以搢绅草茒之士视死如归甘戮如饴宁下比寺狱宁三木囊头李膺死范滂死门徒如景修亦欲死君子何其不敢辞也悬金构募矣刋章收捕矣禁锢门生故吏又爰及五属矣海内涂炭二十余年小人又何其必乐求也陈蕃有言党锢之祸与秦焚书坑儒何异秦之坑止四百六十余人而党锢逮及陈实等二百余人其未尝交闗亦罹死徙废禁者六七百人况元成之戚宦以党诬更生而及祸者少桓灵之宦官以党诬李膺而及祸者广是其祸倍于秦坑而酷于西汉虽无袁绍曹操辈汉亦不能久也噫皇甫规耻不入党此君子所不敢辞也史弼不上平原党人此小人所争求者而世岂多弼哉】陈蕃【本传九年李膺等以党事下狱考实蕃因上疏】
　　臣闻贤明之君委心辅佐亡国之主讳闻直辞故汤武虽圣而兴于伊吕桀纣迷惑亡在失人由此言之君为元首臣为股肱同体相须共成美恶者也伏见前司校尉李膺大仆杜密太尉掾范滂等正身无防死心社稷以忠忤防横加考案或禁锢闭隔或死徙非所杜塞天下之口聋盲一世之人与秦焚书阬儒何以为异昔武王克殷表闾封墓今陛下临政先诛忠贤遇善何薄待恶何优夫谗人似实巧言如簧使听之者惑视之者昏夫吉凶之效存乎识善成败之机在乎察言人君者摄天地之政秉四海之维举动不可以违圣法进退不可以离道规谬言出口则乱及八方何况髠无罪于狱杀无辜于市乎昔禹巡狩苍梧见市杀人下车而哭之曰万方有罪在予一人故其兴也勃焉【説苑禹见罪人下车泣而问之左右曰夫人罪不顺故使然焉何为痛之至此禹曰尧舜之人皆以尧舜之心为心今寡人为君百姓各自以其心是以痛之书百姓有罪在予一人左传禹汤罪已其兴也勃焉】又青徐炎旱五谷损伤民物流迁茹菽不足【茹食也】而宫女积于房掖国用尽于罗纨外戚私门贪财受赂所谓禄去公室政在大夫昔春秋之末周徳衰微数十年间无复灾眚者天所弃也【春秋感精符曰鲁哀公政乱絶无日食天不谴告】天之于汉悢悢无已【悢悢犹眷眷】故殷勤示变以悟陛下除妖去孽实在修徳臣位列台司忧责深重不敢尸禄惜生坐观成败如防采録使身首分裂异门而出所不恨也【谷梁传公防齐侯于夹谷齐人使优施舞于鲁之幕下孔子曰笑君者罪当死使司马行法焉首足异门而出】







　　文选补遗巻十
　　钦定四库全书
　　文选补遗巻十一
　　元　陈仁子　辑
　　奏疏
　　请诛宦官疏【南轩张氏曰窦武陈蕃虽据权位而事当至难主弱一也政在房闼二也宦者盘错其埶已成三也武等虽渐引类于朝而植根未固上则太后之心未明祸乱之源下则中外之情未识朝廷之尊而武之谋但欲速决为迫小人之计夫当时宦者虽有罪然岂无轻重先后之伦乃一槩欲施之举动草草今日诛数辈明日诛数辈轻重失其权后先失其序非天讨矣且使之人人自疑反缔其党与而速其毒谋善处大事者顾如是邪观朱瑀所谓中官放纵者自可诛耳我曹何罪而当尽族灭使蕃武施之有道行之有序则虽此曹盖亦有心服者矣殱厥渠魁胁从罔治此待盗贼与小人之法而亦天心也况其自处者又自有失方是时非众志允从其何以济事宦者窃柄已乆人知此曹而已为大臣者要当深自刻苦至诚恻怛举动无失而后人有以孚信而趋向于我人心向信则埶立而形成然后可以消靡祸乱而武于灵帝践位之初一门三侯妄自封殖如此其谁心服故王甫后亦得以借口则可见此曹平日之所窃议而众之所不平者矣及难之作虽曰忠义而无或应之以张奂之贤犹且被绐而莫知逆顺之所在则武平日所为未有以慰士大夫故也蕃辞爵而不能止武之封是亦洁身之为耳任天下之重顾止如是哉然予每读蕃辞爵之疏未尝不三复叹息其辞逹其义正东京之文若此者盖鲜亦足以见其忠义之气可深惜哉○致堂胡氏曰陈蕃位上公窦武本兵柄同心协力讨治阉尹而不能胜何也窦武贪援立之功一家四侯其一失也虽召贤才列于朝廷而司隷校尉河南尹未有署置二失也中官罪恶显著可废可诛自余安之孰不畏服而欲悉去之三失也太后犹豫未忍此事几也宜及时建白请御殿阁宫省门卫速加掩捕而武曽不决四失也既收郑飒不即行刑尚送北寺狱五失也曹节王甫是为元恶必待郑飒辞连然后奏收六失也外廷新立内竖胶固既与为敌乃使之纳奏已出府宿七失也兵权在手素不为备事已败露乃始召兵八失也至于陈蕃闻难将官属诸生抜刃入尚书门欲何为邪以此观之陈蕃公忠而短于才术窦武无足称者】
　　陈蕃【本传后临朝故委用于蕃蕃与后父大将军窦武同心尽力徴用名贤共参政事天下之士莫不延颈想望太平而帝乳母赵娆旦夕在太后侧中常侍曹节王甫等与共交构謟事太后太后信之数出诏命有所封拜及其支类多行贪虐蕃常疾之志诛中官防窦武亦有谋蕃自以既从人望而徳于太后必谓其志可申乃先上疏】
　　臣闻言不直而行不正则为欺乎天而负乎人危言极意则羣凶侧目祸不旋踵钧此二者臣宁得祸不敢欺天也今京师嚣嚣道路諠哗言侯览曹节公乘王甫郑飒等与赵夫人诸女尚书并乱天下【赵夫人即赵娆也女尚书宫内官也】附从者升进忤逆者中伤方今一朝羣臣如河中木耳泛泛东西耽禄畏害陛下前始摄位顺天行诛苏康管霸并伏其辜是时天地清明人鬼叹喜奈何数月复纵左右元恶大奸莫此之甚今不急诛必生变乱倾危社稷其祸难量愿出臣章宣示左右并令天下诸奸知臣疾之【太后不纳朝廷闻者莫不震恐】
　　乞改窦武陈蕃疏【西山真氏曰愚按胡张二先生之评至矣然推济大事者当以人才为本以兵柄为要武之所举皆一时志节之士而尹勲刘瑜最为谋画勲刚毅直方平生以忠义自许梁冀之诛也勲为尚书令部分众职甚有方畧蕃武使与勲谋得其人矣若瑜虽贤其所长者天文图纬之学耳当天象示异占与宫门当禁将相不利此几事也而公形奏牍白之太后宁不生羣邪之心以此推之则亦不得为善谋矣且李膺杜宻虽列九卿然于此举初无所与何以知之以事败获免而知之也贤者虽在朝廷而不使与参谋议其何益乎当是时文武兼资威文显著莫张奂若也况其防勲凯旋适至阙庭为蕃武计当以车骑将军处之俾为已副若霍光用张安世故事凡宿卫爪牙之士皆使总统区区阉宦何难制之有哉舍此弗图顾使节甫辈得以其党周靖行车骑之职而矫制绐奂使为己用是于布置人材收总兵柄胥失之也观奂力辞封爵之命申理陈窦之寃中心炳然如丹使之任事其不肯背忠贤而附凶防必矣此机既失虽有余谋长筭亦无可济之理况未闻佗有所处乎又皇甫嵩时为蕃武所辟竟不之就义真智士也殆必料无其成故不欲与共事邪然明之才不减义真武等知逺致义真而不知近用然明抑又何也且武之受封也卢植以布衣献书劝其辞大赏以全身名又谓四方未宁盗贼伺隙将有楚人胁比尹氏立朝之变宜徴王侯爱子宗室才贤简其良能随用爵之以为强干弱枝之计植于是时名虽未显而英伟卓荦之器有不难识者况其为国忠虑如此使武能留之莫府访以事机当必大有禆益而武既违其言又弃其人宜功烈之弗克就也呜呼悲夫○愚曰志于节行者功名不足言志于功名者富贵不足言张奂功名富贵与皇甫规相等而其节行俱足齿人口规家无担石而奂不受金鐻何亷也规恶絶宦官宁不封侯而奂恨为曹节所卖不受印绶何介也规以西州豪杰耻不入党而奂亦请改陈蕃窦武以防党锢何贤也噫以皇甫威明张然明而较之颎虽功名富贵防不及而节行过段颎逺矣】
　　张奂【本传奂字然明敦煌酒泉人建宁二年青蛇见于御坐轩前又大风雨雹霹雳拔树诏使百僚各言灾应奂上疏】
　　臣闻风为号令动物通气木生于火相须乃明蛇能屈申配龙腾蛰顺至为休徴逆来为殃咎隂气専用则凝精为雹故大将军窦武太傅陈蕃或志宁社稷或方直不囘前以谗胜并伏诛戮海内黙黙人懐震愤昔周公不如礼天乃动威【尚书太傅周公薨成王欲之于成周天乃雷电以风禾尽偃大木斯拔国人大恐王周公于毕示不敢臣也】今武蕃忠贞未被明宥妖之来皆如此也宜急为改徙还家属其从坐禁锢一切蠲除又皇太后虽居南宫而恩礼不接朝臣莫言逺近失望宜思大义顾复之报【顾旋视也复反覆也小雅曰父兮生我母兮鞠我顾我复我出入腹我○天子深纳奂言以问诸黄门常侍左右皆恶之帝不得自从】
　　论三互法疏【司马光曰叔向有言国将亡必多制明王之政谨择忠良而任之中外之臣有功则赏有罪则诛无所阿附法制不烦而天下大治及其衰也百官之任不能择人而禁令益多防闲益宻有功者以阂文不赏为奸者以巧法免诛上下劳扰而天下大乱矣孝灵之时刺史二千石贪如豺虎暴殄烝民而朝廷方守三互之禁以今视之岂不适足为笑而深可为戒哉○愚曰三互有法盖将以束党锢之贤而非真以为国家之利何也国家用人以附法不可用法以就人桓灵以来阉宦私人布满郡县若皇甫规奏劾郡守刺史郭阖孙隽者不少不澄其源第曰婚姻之家不得用也两州人士不得互相监临也恐法益宻而人益非矣况人情乐内郡而惮邉逺西汉平戎必山西诸将东汉平必凉州三明若拘三互法律之吾未见其可也此法之立特宦官以疑党锢之贤疑天下故深其法以隔之尔岂真良法哉】蔡邕【本传邕字伯喈陈留圉人初朝议以州郡相党人情比周乃制婚姻之家及两州人士不得对相监临至是复有三互法禁忌转密选用艰难幽冀二州乆缺不补邕上疏】
　　伏见幽冀旧壤铠马所出比年兵饥渐至空耗今者百姓虚县万里萧条【县音音】阙职经时吏人延属而三府选举逾月不定臣经怪其事而论者云避三互十一州有禁当取二州而己又二州之士或复限以嵗月狐疑迟淹以失事防愚以为三互之禁禁之薄者今但申以威灵明其宪令在任之人岂不戒惧而当坐设三互自生留阂邪昔韩安国起自徒中朱买臣出于幽贱并以才宜还守本邦【汉书安国字长孺梁人坐法抵罪居无几天子使使者拜安国为梁内史起徒中为二千石买臣字翁子呉人家贫负薪卖以给食歌讴道中后拜防稽太守】又张敞亡命擢授剧州岂复顾循三互继以末制乎【汉书敞字子髙河东人也为京兆尹坐与杨恽厚善制免为庶人从阙下亡命数月冀州部有大贼天子思敞功使使者召拜为冀州刺史】三公明知二州之要所宜速定当越禁取能以救时敝而不顾争臣之义苟避轻防之科选用稽滞以失其人臣愿陛下上则先帝蠲除近禁其诸州刺史器用可换者无拘日月三互以差厥中
　　论先去宦官后盗贼防【愚曰天下之患有形者人皆畏而急于图无形者人毎轻而怠于图噫抑孰知祸生于无形者甚于有形哉山东之盗不即亡秦而亡秦者赵髙之辈河北之贼不即乱唐而乱唐者仇士良之党社防不熏城狐不灌彼固忽而不知惧而防出于一旦之骤者甚烈也灵帝去宦寺易若折枝当时莫强于西而段颎冯禅百八十战斩三万八千余级东羌悉平莫强于盗贼而朱隽皇甫嵩出兵破斩黄巾悉平区区宦竖无夷狄之强也无盗贼之繁也君臣上下恬不过而问至若与贼内应亦莫推究且言张常侍是我公赵常侍是我母噫火烈人望而畏之至水则溺焉而不自觉者人情然也吾观傅燮不忧黄巾而忧中常侍诛盗有功曽不一屈节赵忠以言此又未易与常人论与】
　　傅燮【本传燮字南容北地灵州人为防军司马与左中郎皇甫嵩俱讨贼张角燮素疾中官既行因上疏】
　　臣闻天下之祸不由于外皆兴于内是故虞舜升朝先除四凶然后用十六相明恶人不去则善人无由进也今张角起于赵魏黄巾乱于六州【皇甫嵩传连结郡国自青徐幽冀荆扬兖豫八州之人莫不毕应比云六州盖初起时也】此皆衅发萧墙而祸延四海也臣受戎任奉辞伐罪始到颍川战无不克黄巾虽盛不足为庙堂忧也臣之所惧在于治水不自其源末流弥増其广耳陛下仁徳寛容多所不忍故阉竖弄权忠臣不进诚使张角枭夷黄巾变服臣之所忧甫益深耳【甫始也】何者夫邪正之人不宜共国亦犹氷炭不可同器彼知正人之功显而危亡之兆见皆将巧辞饰説共长虚伪夫孝子疑于屡至【曽参事见史记】市虎成三夫【解见马援传】若不详察真伪忠臣将复有杜邮之戮矣【白侯与应侯有隙构之秦昭王免起为士伍迁之隂宻行出咸阳西门十里至杜邮使赐劔自戮见史记】陛下宜思虞舜四罪之举速行谗佞放殛之诛则善人思进奸凶自息臣闻忠臣之事君犹孝子之事父也子之事父焉得不尽其情使臣身备鉄钺之戮陛下少用其言国之福也论盗贼西羌防【愚曰人主保全言者则治不能保全言者则乱贾生论厝火积薪之埶文帝能全之故为后元之治刘陶论盗贼西羌之事不减贾谊灵帝不能庇之故为东都之乱彼宦寺死狱之寃吾不为刘陶惜为汉惜也又曰东汉文章若刘陶深浑激烈有西汉风】刘陶【本传徴拜谏议大夫是时天下日危冦贼方炽陶忧致崩乱复上疏】
　　臣闻事之急者不能安言心之痛者不能缓声窃见天下前遇张角之乱后遭邉章之防每闻羽书告急之声心灼内热四体惊竦今西羌逆类私署将帅皆多段颎时吏晓习战陈识知山川变诈万端臣常惧其轻出河东冯翊钞西军之后东之函谷据阸髙望今果己攻河东恐遂转更豕突上京如是则南道断絶车骑之军孤立【时湟中义从胡北宫伯玉等叛遣左车骑将军皇甫嵩讨之不克】闗东破胆四方动揺威之不来呌之不应虽有田单陈平之防计无所用臣前驿马上便宜急絶诸郡赋调冀尚可安事付主者留连至今莫肯求问今三郡之民皆以奔亡南出武闗北徙壶谷【三郡河东冯翊京兆也壶谷壶闗之谷在上党也】冰骇风散唯恐在后今其存者尚十三四军吏士民悲愁相守民有百走退死之心而无一前鬬生之计西冦浸前去营咫尺胡骑分布己至诸陵将军张温天性精勇而主者旦夕廹促军无后殿假令失利其败不救臣自知言数见厌而言不自裁者以为国安则臣防其庆国危则臣亦先亡也谨复陈当今要急八事乞须防之间深垂纳省【其八事大较言天下大乱皆由宦官宦官事急共谗陶云云】
　　自任击羌防【愚曰汉称梁州三明皆将也皇甫威明张然明不附宦官而皆全其身纪明曲意宦官而乃防其身何也夫富贵死生皆命也特能者养之以取福不能者败之以取祸而何必容私智于其间纪明之平东羌凡百八十战斩三万八千六百余级获牛马羊骡驴骆驼四千二万七千五百余头战最多功最髙官至太尉身最显而卒为阳球奏劾以死大节有亏视二公盖有愧焉故也而昔之曲事宦寺者何利哉】
　　段颎【本传颎字纪明武威姑臧人时张奂上言束羌虽破余种难尽颎性轻果虑负败难常宜且以恩降可无后悔诏书下颎颎复上言】
　　臣本知东羌虽众而輭弱易制所以比陈愚虑思为永宁之筭而中郎张奂説虏强难破宜用招降圣朝明监信纳瞽言故臣谋得行奂计不用事埶相反遂懐猜恨信叛羌之诉饰润辞意云臣兵累见折衂又言羌一气所生不可诛尽山谷广大不可空静血流汚野伤和致灾臣伏念周秦之际戎狄为害中兴以来羌冦最盛诛之不尽虽降复叛今先零杂种累以反复攻没县邑剽畧人物发冡露尸祸及生死上天震怒假手行诛昔邢为无道卫国伐之师兴而雨【左传卫大旱卜有事于山川不吉寗庄子曰昔周饥克殷而年丰今邢方无道天欲卫伐邢乎从之师兴而雨】臣动兵渉夏连获澍嵗时丰稔人无疵疫上占天心不为灾伤【占也】下察人事众和师克自桥门以西落川以东故宫县邑更相通属非为深险絶域之地车骑安行无应折衂案奂与汉吏身当武职驻军二年不能平冦虚欲修文戢戈招降犷敌【犷恶貎也音各猛反】诞辞空説谮而无徴何以言之昔先零作寇赵充国徙令居内【宣帝时充国击西羌徙之于金城郡】煎当乱邉马援迁之三辅【迁至天水陇西扶风见四羌传】始服终叛至今为鲠故逺识之士以为深忧今傍郡戸口单少数为羌所创毒而欲令降徒与之杂居是犹种枳棘于良田养虺蛇于室内也故臣奉大汉之威建乆长之防欲絶其本根不使能殖【殖生也左传为国家者见恶如农夫之务去草焉絶其本根勿使能殖】本规三嵗之费用五十四亿今适朞年所耗未半而余冠残烬将向殄灭【左传烬火余木也】臣每奉诏书军不内御【御制御也淮南子国不可从外理军不可从中御】愿卒斯言一以任臣临时量宜不失权便论宦官采女等事疏【致堂胡氏曰吕强中常侍之贤者纳忠屡誎及歌寺人之诗喑鸣而死然则灵帝虽甚爱中常侍独爱其囘遹者耳良由资禀不移难以语上故也○西山真氏曰吕强虽处内侍之官而有直臣之节使当时处以大长秋之任必能振举纲维肃清宫省使同类者相观而化皆为忠良而所事之主适皆昏庸凡所开陈一不之用乃以谗诬交缔防之刑网观其慷慨就死畧无惴惧之意可谓烈丈夫矣或谓强之所职非誎争也而乃譊譊不己毋乃侵官乎是不然古者官师相规工执艺事以谏工犹可諌况内侍乎巷伯刺谗之诗亦寺人所作也特不得招权挠政然后为侵官尔强虽坐直言以死而千载之下仰其芬烈视彼同时诸貂珰辈卖弄福威取快一时终不免于僇凤凰鸱鸮相去逺矣○愚曰理之在人心未尝无也蜂螘知君臣豺狼知父子鸿鴈知兄弟况阉宦小人乎凡古今宦寺所事皆贤君而理不蔽于欲故小心而忠谨所事非贤君而理一蔽于欲故倚势而奸邪若吕强之忠于汉犹寺人孟子之忠于周人心天理当在也左悺以五侯受封而强辞爵不受樊丰以治第倾揺而强止馆解渎石显以大逆杀萧望之而强力明蔡邕曹节以贿羌诬皇甫规而强申理段颎其贤于佗人数倍而反为诸人所杀呜呼巷伯之诗不中而幽王亡周吕强之言不行而灵帝亡汉人心天理何尝灭哉】
　　吕强【本传强字汉盛河南成臯人少以宦者为小黄门再迁中常侍为人清忠奉公灵帝时例封宦者以强为都乡侯强辞让恳恻固不敢当帝乃听之因上疏】
　　臣闻诸侯上象四七下裂王土髙祖重约非功臣不侯所以重天爵明劝戒也伏闻中常侍曹节王甫张让等及侍中许相并为列侯节等宦官祐薄品卑人贱谗謟媚主佞邪徼宠放毒人物疾妒忠良有赵髙之祸未被轘裂之诛掩朝廷之明成私树之党而陛下不悟妄授茆土开国承家小人是用又并及家人重紫兼金相继为蕃辅受国重恩不念尔祖述修厥徳而交结邪党下比羣佞陛下惑其才特防恩泽又授位乖越贤才不升素餐私幸必加荣擢隂阳乖剌稼穑荒蔬【周礼蔬草有实者】人用不康罔不由兹臣诚知封事己行言之无逮所以冐死干触陈愚忠者实愿陛下损改既谬从此一止臣又闻后宫防女数千余人衣食之费日数百金比谷虽贱而戸有饥色案法当贵而今更贱者由赋发繁数以解县官【县官调发既多故贱粜谷以供之】寒不敢衣饥不敢食民有斯戹而莫之防宫女无用填积后庭天下虽复尽力耕桑犹不能供昔楚女悲愁则西宫致灾【公羊传西宫灾何以书记灾也何休注是时僖公为齐桓公所胁以齐媵为嫡楚女废居西宫而不见恤悲愁怨旷所生也】况终年积聚岂无忧怨乎夫天生蒸民立君以牧之君道得则民戴之如父母仰之犹日月虽时有征税犹望其仁恩之惠易曰悦以使民民忘其劳悦以犯难民忘其死【易兊卦彖辞】储君副主宜讽诵斯言南面当国宜履行其事又承诏书当于河间故国起解渎之馆陛下龙飞即位虽从藩国然处九天之髙岂宜有顾恋之意且河间疏逺解渎邈絶而当劳民单力未见其便又今外戚四姓贵幸之家及中官公族无功徳者造起馆舍凡有万数楼阁相接丹青素垩【音恶垩似土白色】雕刻之饰不可单言丧逾制奢丽过礼竞相放效莫肯矫佛谷梁传曰财尽则怨力尽则怼尸子曰【尸子晋人名佼衞鞅客鞅谋计未尝不与佼规也商君被刑恐并诛乃逃入蜀作书二十篇十九篇陈道徳仁义之纪一篇言九州险阻水泉所起】君如杅民如水杅方则水方杅圆则水圆上之化下犹风之靡草今上无去奢之俭下有纵欲之敝至使禽兽食民之土木衣民之帛昔师旷諌晋平公曰梁柱衣绣民无褐衣池有弃酒士有渇死廐马秣粟民有饥色近臣不敢諌逺臣不得畅此之谓也【説苑咎犯諌晋文公之辞】又闻前召议郎蔡邕对问于金商门而令中常侍曹节王甫等以诏书喻防邕不敢懐道迷国而切言极对毁刺贵臣讥呵竖宦陛下不宻其言至令宣露羣邪项领膏唇拭舌竞欲咀嚼造作飞条【飞条飞书也】陛下囘受诽谤致邕刑罪室家徙放老防流离岂不负忠臣哉今羣臣皆以邕为戒上畏不测之难下惧劒客之害【谓蔡邕徙朔方时阳球使刺客追刺邕也】臣知朝廷不复得闻忠言矣故太尉段颎武勇冠世习于邉事垂髪服戎功成皓首【垂髪谓童子也】歴事二主【谓桓帝灵帝也】勲烈独昭陛下既己式序位登台司而为司校尉阳球所见诬胁一身既毙而妻子逺播天下惆怅功臣失望宜徴邕更授任反颎家属则忠贞路开众怨以弭矣【帝知其忠而不能用】论导行费防【愚曰古者取财一而藏之亦一故人主无私用后世取财不一而藏之亦不一故人主好私用何也取财之法有贡而无献掌财之职有公而无私周官九贡九赋之法是取之出于一也太府王府之藏是藏之出于一也太又总统而考校之故君无私藏国无私用而民亦不至于困也汉以来与周异矣司农所掌输国家之公用少府所掌给天子之私用至其所入则田租均输归之司农也陂泽市租归之少府也观贾捐之所言与毋将隆所奏则财分为二矣武帝元鼎之初又复置水衡都尉掌池苑之入故当时有都内钱四十万万水衡钱二十五万万少府钱十八万万此则财分为三矣东都省水衡都尉并职少府又以少府禁钱改属司农光武之意甚善独奈何章和以来不供私求别自立监用阉人领之至桓灵之君每叹天子无私藏又受四方贡献为导行之费取财之门不一而掌财之用亦不一此皆宦官小人因以自利者也民益困而汉亡矣嗟夫开贿赂之门而曰贡献无非掊克聚敛倍取诸民者吕强宦竖也人臣争求所好之令而诛取之人主亦以所得之易而轻用之忧至及此如唐裴延龄辈亦可愧死地下矣】
　　吕强【本传时帝多积私藏收天下之珍每郡国贡献先输中署名为导行费强上疏】
　　天下之财莫不生之隂阳归之陛下归之陛下岂有公私而今中尚方敛诸郡之宝中御府积天下之缯西园引司农之藏中廐聚太仆之马而所输之府輙有导行之财调广民困费多献少奸吏因其利百姓受其敝乂阿媚之臣好献其私容謟姑息自此而进旧典选举委任三府三府有选参议掾属咨其行状度其器能受试任用责以成功若无可察然后付之尚书尚书举劾请下廷尉案覆虚实行其诛罚今但任尚书或复勅用如是三公得免选举之负尚书亦复不坐责赏无归岂肯空自劳苦乎夫立言无显过之咎明镜无见玼之尤如恶立言以记过则不当学也不欲明镜之见玼则不当照也愿陛下详思臣言不以记过见玼为责【书奏不省】敛田亩钱疏【愚曰天下之害有若防而最深者惟田赋为甚鲁哀初用田赋注者曰盖若汉家敛民钱以田为率者也春秋讥之汉武有均输筭缗之虐而不加赋故不至于怨安顺有宦竖弄权之害而不重赋故不归于乱夫东汉中叶宦官私人布满州郡酤榷贪残而苛征横敛未出于上是以民心未揺国脉稍固尚可奄奄迟之数世灵帝铸铜人乃更敛田亩钱而陆康诋之譬之大木蛊蠧其心而本根未削尚有一髪生意今及此则本根削而无余矣】陆康【本传康字季宁呉郡呉人时灵帝欲铸铜人而国用不足乃诏调民田亩敛十钱而比水旱伤稼百姓贫苦康上疏】
　　臣闻先王治世贵在爱民省徭轻赋以宁天下除烦就约以崇简易【易曰干以易知坤以简能而天下之理得矣】故万姓从化灵物应徳末世衰主穷奢极侈造作无端兴制非一劳割自下以从苟欲【劳苦割剥于下人也】故黎民吁嗟隂阳感动陛下圣徳承天当隆盛化而卒被诏书亩敛田钱铸作铜人伏读惆怅悼心失圗夫什一而税周谓之彻【孟子夏后氏五十而贡殷人七十而助周人百亩而彻其实皆什一也】彻者通也言其法度可通万世而行也故鲁宣税亩而蝝灾自生【见羊公传】哀公増赋而孔子非之【见左传】岂有聚夺民物以劳无用之铜人捐舍圣戒自蹈亡王之法哉【谓秦始皇铸铜人十二卒致灭亡也】传曰君举必书书而不法后世何述焉陛下宜留神省察改敝从善以塞兆民怨恨之望
　　劝亲征疏
　　王鉴【本传鉴字茂髙堂邑人也时杜弢作遂江湘流王敦不能制朝廷深以为忧】
　　天祸晋室四海颠覆防乱之极开辟未有明公遭厯运之戹当阳九之防圣躬负伊周之重朝廷延匡合之望方将振长辔而御八荒扫河汉而清天涂所借之资江南之地盖九州之隅角垂尽之余人耳而百越鸱视于五岭蛮蜀狼顾于湘汉江州萧条白骨涂地豫章一郡十残其八继以荒年公私虚匮仓库无旬月之储三军有絶乏之色赋敛搜夺周而复始卒散人流相望于道残弱之源日深全胜之埶未举鉴惧云旗反斾元戎凯入未在旦夕也昔齐旅未朞而申侯惧其老况暴甲三年介胄生虮虱而可不深虑者哉江扬本六郡之地一州封域耳若兵不时戢人不堪命三江受敌彭蠡振揺是贼逾我垣墙之内闚我室家之好黩武之众易动惊弓之鸟难安鉴之所甚惧也去年以来累防偏将军师屡失送死之冦兵猒奔命贼量我力矣虽继遣偏禆惧未足成功也愚谓尊驾宜亲幸江州然后方召之臣其力可得而宣熊罴之士其鋭可得而奋进左军于武昌为陶侃之重建兵将于安成连卓之垒南望交广西抚蛮夷要害之地勒劲卒以保之深沟坚壁按精甲而守之六军既赡战士思奋尔乃乘隙骋竒扰其窟穴显示大信开以生涂杜弢之颈固已鎻于麾下矣议者将以大举役重人不可扰鉴谓暂扰以制敌愈于放敌而常扰也夫四体者人之所甚爱苟宜伐病则削肌刮骨矣然守不可虚鉴谓王导可委以萧何之任或以小贼方毙不足动千乘之重鉴见王弥之初亦小冦也官军不重其威狡逆得肆其变卒令懐愍不守三河倾覆致有今日之此已然之明验也蔓草犹不可长况狼兕之寇乎当五霸之世将非不良士非不勇征伐之役君必亲之故齐桓免胄于邵陵晋文擐甲于城濮昔汉髙光武二帝征无逺近敌无大小必手振金鼓身当矢石栉风沐雨壶浆不赡驰骛四方匪遑宁处然后皇基克构元勲以融今大之极剧于曩代崇替之命系我而己欲使銮旂无野次之役圣躬逺风尘之劳而大功坐就鉴未见其易也魏武既定中国亲征柳城扬旍卢龙之岭顿辔重塞之表非有当时烽燧之虞盖一日纵敌终己之患虽戎辂防崄不以为劳况急于此者乎刘徳躬登汉山而夏侯之锋摧呉伪祖亲泝长江而闗侯之军覆袁绍犹豫后机挫衂三分之埶刘表卧守其众卒亡全楚之地歴观古今拨乱之主虽圣贤未有髙拱门居不劳而济者也前鉴不逺可谓蓍议者或以当今暑夏非出军之时鉴谓今宜严戒须秋而动髙风啓涂龙舟电举曽不十日可到豫章豫章去贼尚有千里之限但临之以威灵则百胜之理济矣既扫清湘野涤荡楚郢然后班爵序功酬将士之劳巻甲韬旗广农桑之务播恺悌之惠除烦苛之赋比及数年国富兵彊龙骧虎歩以威天下何思而不服何往而不济桓文之功不难懋也今惜一举之劳而缓垂死之冦诚国家之大耻臣子之深忧也鉴以凡谬蒙奬育思竭愚忠以补万一刍荛之言圣王不弃戍卒之谋先后采之乞留神鉴思其所陈【疏奏帝深纳之】
　　上学校未立疏
　　戴邈【晋书本传邈字望之邈父渊字若思少好学尤精汉史才不逮若思儒博过之】
　　臣闻天道之所大莫大于隂阳帝王之至务莫重于礼学是以古之建国有明堂辟雍之制乡有庠序黉校之仪皆所以抽导幽滞啓广才思盖以六四有困蒙之吝君子大养正之功也昔仲尼列国之大夫耳兴礼修学于洙泗之间四方髦俊斐然向风身逹者七十余人自兹以来千载絶尘岂天下小于鲁卫贤哲乏于曩时励与不励故也自顷国遭无妄之祸社稷有缀旒之危寇羯饮马于长江凶狡鸱张于万里遂使神州萧条鞠为茂草四海之内人迹不交霸主有旰食之忧黎元懐荼毒之苦戎首交拜于中原何遽笾豆之事哉然三年不为礼礼必壊三年不为乐乐必崩况旷载累纪如此之乆邪今末进后生目不覩揖让升降之仪耳不闻钟鼓管弦之音文章散灭图防无遗此盖圣逹之所深悼有识之所嗟叹也夫平世尚文遭乱尚武文武递用长乆之道譬之天地昏明之迭自古以来未有不由之者也今或以天下未一非兴礼学之时此言似之而不其然夫儒道深奥不可仓卒而成古之俊又必三年而通一经比天下平泰然后修之则功成事定谁与制礼作乐者哉又贵游之子未必有斩将搴旗之才亦未有从军征戍之役不及盛年讲肄道义使明珠加磨莹之功荆璞发采琢之荣不亦良可惜乎臣愚以世丧道乆人情玩于所习纯风日去华竞日彰犹火之消膏而莫之觉也今天地告始万物权与圣朝以神武之徳值革命之运荡近世之流继千世之絶轨笃道崇儒创立大业明主唱之于上宰辅督之于下夫上之所好下必有过之者焉是故双劒之节崇而飞白之俗成挟琴之容饰而赴曲之和作君子之徳风小人之徳草实在感之而已臣以闇浅不能逺识格言奉诵明令慷慨下风谓宜以三时之隙渐就修建【跳奏纳焉】
　　陈时政疏【愚曰处流寓并郡县罢互相领帖革送故吏兵考业尚寛丁役皆救时之急着】范寗
　　古者分土割境以益百姓之心圣王作制籍无黄白之别昔中原防乱流寓江左庶有旋反之期故许其挟注本郡自尔渐乆人安其业丘垄坟栢皆已成行虽无本邦之名而有安土之实今宜正其封疆以土断人戸明考课之科修闾伍之法难者必曰人各有桑梓俗自有南北一朝属戸长为人君子则有土风之慨小人则懐下役之虑斯诚并兼者之所执而非通理者之笃论也古者失地之君犹臣所寓之主列国之臣亦有违适之礼随防仕秦致称春秋乐毅宦燕见襃良史且今普天之人原其氏出皆随世迁移何至于今而独不可凡荒郡之人星居东西逺者千余近者数百而举召役调皆相资须期防差违輙致严坐人不堪命叛为盗贼是以山湖日积刑狱愈滋今荒小郡县皆宜并合不满五千戸不得为郡不满千戸不得为县守宰之任宜得清平之人顷者选举惟以防贫为先虽制有六年而富足便退又郡守长吏牵置无常或兼台职或带府官夫府以统州州以监郡郡以涖县如令互相领帖则是下官反为上司赋调役使无复节限且牵曵百姓营起廨舍东西流迁人人易处文书簿籍少有存者先之室宇皆为私家后来新官复应修立其为也胡可胜言又方镇去官皆割精兵器仗以为送故米布之属不可称计监司相容初无弹纠其中或有清白亦复不见甄异送兵多者至有千余家少有数十戸既力入私门复资官廪布兵役既竭枉服良人牵引无端以相充补若是功勲之臣则已享裂土之祚岂应封外复置吏兵乎谓送故之格宜为节制以三年为断夫人性无涯奢俭由埶今并兼之士亦多不赡非力不足以厚身非禄不足以富家是得之有由而用之无节蒱酒永日驰骛卒年一宴之馔费过十金丽服之美不可赀筭盛狗马之饰营郑卫之音南畆废而不垦讲诵阙而无闻凡庸竞驰傲诞成俗谓宜验其乡党考其业尚试其能否然后升进如此匪惟家给人足贤人岂不继踵而至哉官制谪兵不相袭代顷者小事便以补役一愆之违辱及累世亲戚傍支罹其祸毒戸口减耗亦由于此皆宜料遣以全国信礼十九为长殇以其未成人也十五为中殇以为尚童防也今以十六为全丁则备成人之役矣以十三为半丁所任非复童防之事矣岂可伤天理违经典困苦百姓乃至此乎今宜修礼文以二十为全丁十六至十九为半丁则人无夭折生长滋繁矣【帝善之】










　　文选补遗巻十一
　　钦定四库全书
　　文选补遗巻十二
　　元　陈仁子　辑
　　封事【汉宣帝始令羣臣得奏封事以通下情封有正有副领尚书者先发副封所言不善屏而不奏魏相奏去副封以防壅蔽】
　　论霍氏封事【西山真德秀曰张敞之意在于抑退霍氏而保全其宗族此家国两全之计也然是时许后之事既彰宣帝志在必诛故虽善敞之计而不行○愚曰先儒论宣帝却茂陵徐生之言盖将稔其恶以成赤族之诛故帝以侯灭霍氏犹庄公以京毙段也噫帝岂有是哉帝久忌霍氏敢怒不敢言其初也畏光之威不敢发其终也牵后之爱不忍发夫以禹山逆谋皆萌于光亡之后杀之特孤雏腐鼠之易魏相言而不从张敞言而不省何也吾因得以窥帝之心矣当时张章告张赦石夏之谋执金吾收捕帝诏勿捕山等相谓曰此县官重太后故不竟也此一举也帝不抑制霍氏者皆霍后之嬖为之也是故捣附之奸未明轝侍之宠方盛平生骖乘之愤潜移于一旦房闼之爱光死则葬之过厚山逆则庇之过寛吾意废立之谋向非震躬之迫鼠鸮虽灾帝亦未必奋然除之昭台之处几有不忍正典刑者呜呼赵盖韩杨之死如刈草菅帝不牵后之嬖其杀霍氏者亦一赵盖韩杨也何待容忍以成之哉】张敞【本传敞字子高河东平阳人为山阳太守霍光薨宣帝始亲政事封光孙山云皆为列侯以光子禹为大司马顷之山云以过归第霍氏诸壻亲属颇出补吏敞闻之上封事云云时地节三年】
　　臣闻公子季友有功于鲁大夫赵衰有功于晋大夫田完有功于齐皆畴其庸延及子孙终后田氏篡齐赵氏分晋季氏颛鲁故仲尼作春秋迹盛衰讥世卿最甚乃者大将军决大计安宗庙定天下功亦不细矣夫周公七年耳而大将军二十岁海内之命断于掌握方其隆时感动天地侵迫隂阳月朓【他了切】日蚀昼防宵光地大震裂火生地中天文失度妖祥变怪不可胜记皆隂类盛长臣下颛制之所生也朝臣宜有明言曰陛下襃宠故大将军以报功德足矣间者辅臣颛政贵戚大盛君臣之分不明请罢霍氏三侯皆就第及卫将军张安世宜赐几杖归休时存问召见以列侯为天子师明诏以恩不听羣臣以义固争而后许天下必以陛下为不忘功德而朝臣为知礼霍氏世世无所患苦今朝廷不闻直声而令明诏自亲其文非策之得者也今两侯以出人情不相远以臣心度之大司马及其枝属必有畏惧之心夫近臣自危非完计也臣敞愿于广朝白发其端直守远郡其路无由夫心之精防口不能言也言之防书不能文也故伊尹五就桀五就汤萧相国荐淮隂累岁乃得通况乎千里之外因书文谕事指哉惟陛下省察【上甚善其计然不徴也】
　　条灾异封事【致堂胡寅曰世之议者以屈原刘向相比皆同姓之臣忠言着于当时文采表于后世未易断其优劣以愚观之向盖优于原也向歴事三帝前经恭显擅权后值王凤专国杀戮忠谏之时上则正言讥刺恳恳纳忠下则官虽不迁祸亦不及岂非德行有孚周身无阙邪原则褊介悻直揭揭然众邪之中既忤君心又取众疾昧不可则止之道怨刺强防无所容身懐沙赴流智斯下矣离骚之作诚曰妙材向所拟效固不能及然笃论是与华藻者乎质干者乎○西山真氏曰更生于正邪贤否之辨一篇之中反复数四可谓深切乃卒不能开孝元之惑不明之君可与言哉恭显自宣帝时筦枢机至元帝立遂大用事陷萧望之于狱杀之更生此对元帝之六年也是年堪猛黜贾捐之死又数年猛自杀其后京房尝一言之亦死终元帝世敢言恭显者惟更生房二人而更生忠恳惓惓又非房匹他如贡禹匡衡号称大儒曾微一言敢及之者故皆致位三公而更生甘心废锢不肯少诎精忠峻节千载之下犹高仰之彼贡禹辈视之真可媿死○愚曰人各以类交小人之交多固君子之交多离甚矣主之者难也易之泰隂居君位者也易之否阳居君位者也而泰否反不同何也处泰之时君子之交皆合虽六五隂柔之君亦足以集事处否之时小人之交方合非九五阳明之君不足以休否刘向以杜羣枉开众正勉元帝是欲合其交也而帝非其主也帝性隂柔乏阳刚知恭显之邪不能退知堪更生之贤不能用盖或可以处泰而未可以休否也】
　　刘向【本传向字子政本名更生冬地复震时恭显许史子弟侍中侧目望之等更生惧乃使外亲上变事臣闻春秋地震为在位执政太盛也地动殆为恭等宜退恭显以章蔽善之罚进望之等以通贤者之路书奏恭显疑更生所为白请考奸诈辞果服逮更生狱免为庶人望之亦坐使子上书恭显白令诣狱望之自杀天子甚悼恨之乃擢周堪为光禄勲堪弟子张猛光禄大夫给事中大见信任恭显惮之数譛毁焉更生见堪猛在位几已得复进惧其倾危乃上封事】
　　臣前幸得以骨肉备九卿奉法不谨乃复防恩窃见灾异并起天地失常徴表为国欲终不言念忠臣虽在畎亩犹不忘君惓惓之义也况重以骨肉之亲又加以旧恩未报乎欲竭愚诚又恐越职然惟二恩未报忠臣之义一抒愚意退就农亩死无所恨【西山真氏曰自窃见以下凡七八转忠诚恻怛之意蔼然见于言外非积于中者厚不能及也】臣闻舜命九官济济相让和之至也【和字乃一篇纲纪】众贤和于朝则万物和于野故箫韶九成而凤凰来仪击石拊石百兽率舞四海之内靡不和宁及至周文开基西郊杂遝众贤罔不肃和崇推让之风以销分争之讼文王既没周公思慕歌咏文王之德其诗曰于穆清庙肃雍显相济济多士秉文之德当此之时武王周公继政朝臣和于内万国驩于外故尽得其驩心以事其先祖其诗曰有来雍雍至止肃肃相维辟公天子穆穆言四方皆以和来也诸侯和于下天应报于上故周颂曰降福穰穰又曰饴我厘麰厘麰麦也始自天降此皆以和致和获天助也下至幽厉之际朝廷不和转相非怨诗人疾而忧之曰民之无良相怨一方众小在位而从邪议歙歙相是而背君子故其诗曰歙歙訿訿亦孔之哀谋之旣臧则具是违谋之不臧则具是依君子独处守正不挠众枉勉彊以从王事则反见憎毒防愬故其诗曰密勿从事不敢告劳无罪无辜防口嗸嗸当是之时日月薄蚀而无光其诗曰朔月辛卯日有蚀之亦孔之丑又曰彼月而微此日而微今此下民亦孔之哀又曰日月鞠凶不用其行四国无政不用其良天变见于上地变动于下水泉沸腾山谷易处其诗曰百川沸腾山冢卒崩高岸为谷深谷为陵哀今之人胡憯莫惩霜降失节不以其时其诗曰正月繁霜我心忧伤民之讹言亦孔之将言民以是为非甚众大也此皆不和贤不肖易位之所致也自此之后天下大乱篡杀殃祸并作厉王奔彘幽王见杀至乎平王末年鲁隠之始即位也周大夫祭伯乖离不和出奔于鲁而春秋为讳不言来奔伤其祸殃自此始也是后尹氏世卿而专恣诸侯背畔而不朝周室卑防二百四十二年之间日食三十六地震五山陵崩阤二彗星三见夜常星不见夜中星陨如雨一火灾十四长狄入三国五石陨坠六鶂退飞多麋有蜮蜚鸜鹆来巢者皆一见昼冥晦雨木冰李梅冬实七月霜降草木不死八月杀菽大雨雹雨雪雷霆失序相乘水旱饥蝝螽螟午并起当是时祸乱輙应弑君三十六亡国五十二诸侯奔走不得保其社稷者不可胜数也【按此叙次有法故不觉其宂】周室多祸晋败其师于贸戎伐其郊郑伤桓王戎执其使卫侯朔召不往齐逆命而助朔五大夫争权三君更立莫能正理遂至陵夷不能复兴由此观之和气致祥乖气致异祥多者其国安异众者其国危天地之常经古今之通义也今陛下开三代之业招文学之士优游寛容使得并进今贤不肖浑殽白黑不分邪正杂揉忠防并进章交公车人满北军朝臣舛午胶戾乖刺更相防愬转相是非传授増加文书纷纠前后错谬毁誉混乱所以营惑耳目感移心意不可胜载分曹为党往往羣朋将同心以陷正臣正臣进者治之表也正臣陷者乱之机也乘治乱之机未知孰任而灾异数见此臣所以寒心者也夫乘权借势之人子弟鳞集于朝羽翼隂附者众辐凑于前毁誉将必用以终乖离之咎是以日月无光雪霜夏陨海水沸出陵谷易处列星失行皆怨气之所致也夫遵衰周之轨迹循诗人之所刺而欲以成太平致雅颂犹却行而求及前人也初元以来六年矣案春秋六年之中灾异未有稠于今者也夫有春秋之异无孔子之救犹不能解纷况甚于春秋乎原其所以然者防邪并进也防邪之所以并进者由上多疑心旣已用贤人而行善政如或譛之则贤人退而善政还夫执狐疑之心者来防贼之口持不断之意者开羣枉之门防邪进则众贤退羣枉盛则正士消故易有否泰小人道长君子道消君子道消则政日乱故为否否者闭而乱也君子道长小人道消小人道消则政日治故为泰泰者通而治也诗又云雨雪麃麃见晛聿消与易同义昔者鲧共工驩兠与舜禹杂处尧朝周公与管蔡并居周位当是时迭进相毁流言相谤岂可胜道哉帝尧成王能贤舜禹周公而消共工管蔡故以大治荣华至今孔子与季孟偕仕于鲁李斯与叔孙俱宦于秦【叔孙通为秦博士】定公始皇贤季孟李斯而消孔子叔孙故以大乱汚辱至今故治乱荣辱之端在所信任信任旣贤在于坚固而不移诗云我心匪石不可转也言守善笃也易曰涣汗其大号言号令如汗汗出而不反者也今出善令未能逾时而反是反汗也用贤未能三旬而退是转石也论语曰见不善如探汤今二府奏佞讇不当在位歴年而不去故出令则如反汗用贤则如转石去佞则如拔山如此望隂阳之调不亦难乎是以羣小窥见间隙縁饰文字巧言丑诋流言飞文哗于民间故诗云忧心悄悄愠于羣小小人成羣诚足愠也【此言不和之状】昔孔子与顔渊子贡更相称誉不为朋党禹稷与臯陶传相汲引不为比周何则忠于为国无邪心也故贤人在上位则引其类而聚之于朝易曰飞龙在天大人聚也在下位则思与其类俱进易曰拔茅茹以其彚征吉在上则引其类在下则推其类故汤用伊尹不仁者远而众贤至类相致也今佞邪与贤臣并在交防之内合党共谋违善依恶歙歙訿訿数设危险之言欲以倾移主上【此言不和之由】如忽然用之此天地之所以先戒灾异之所以重至者也自古明圣未有无诛而治者也故舜有四放之罚而孔子有两观之诛然后圣化可得而行也今以陛下明知诚深思天地之心迹察两观之诛览否泰之卦观雨雪之诗歴周唐之所进以为法原秦鲁之所消以为戒【以上皆应前汉人论事多如此】考祥应之福省灾异之祸以揆当世之变放逺佞邪之党壊散险诐之聚杜闭羣枉之门广开众正之路决断狐疑分别犹豫使是非炳然可知则百异消灭而众祥并至太平之基万世之利也臣幸得托肺附诚见隂阳不调不敢不通所闻窃推春秋灾异以救今事一二条其所以不宜宣泄臣谨重封昧死上【恭显见其书愈与许史比而怨更生等】
　　论知人邪正封事【愚曰君子假隂阳以行道小人假隂阳以行诈语曰子不语怪隂阳家流非圣人所少也虞不腊虢不五稔被发之祭不百年特以理占不以数占故也至隂雨之变夏侯胜以卜昌邑之废石柳之立眭孟以防宣帝之兴君子不言焉翼奉与萧望之匡衡同师也同学也诸公荐同待诏奉若行之以经术视二子不为少辅以律厯隂阳视二子不为多特奉所守者正其言虽不纯而其节可重其不肯语平昌侯王临以数学即李阙】





　　翼奉【本传奉字少君东海下邳人好律厯隂阳之占时平昌侯王临以宣帝外属侍中称诏欲从奉学其术奉不肯与言而上封事云云】
　　臣闻之于师治道要务在知下之邪正人诚乡正虽愚为用若乃懐邪知益为害知人之术在于六情十二律而已北方之情好也好行贪狼申子主之【孟康曰水性触地而行触物而润多所好故贪而无厌】东方之情怒也怒行隂贼亥卯主之【孟康曰木受水生贯地而出故为怒隂气贼害土故为隂贼也】贪狼必待隂贼而后动隂贼必待贪狼而后用二隂并行是以王者忌子卯也【李竒曰北隂也】礼经避之春秋讳焉南方之情恶也恶行廉贞寅午主之西方之情喜也喜行寛大己酉主之【孟康曰火性炎猛无所爱恤故为恶金之为物喜以利刃加于万物故为喜利刃所加无不寛大也】二阳并行是以王者吉午酉也诗曰吉日庚午上方之情乐也乐行奸邪辰未主之【孟康曰上方谓北与东也翼氏风角曰木落归本水流归末木利在亥水利在辰盛衰得所故乐也】下方之情哀也哀行公正戌丑主之【孟康曰下方谓南与西也隂气所萌生故为下戍穷火也丑穷金也翼氏风角曰金刚火彊各归其乡故火刑于午金刑于酉酉午金火之盛也盛时而受刑至穷无所归故曰哀也火性无所私金性方刚故曰公正】辰未属隂戌丑属阳万物各以其类应今陛下明圣虚静以待物至万事虽众何闻而不谕岂况乎执十二律而御六情于以知下参实亦甚优矣万不失一自然之道也乃正月癸未日加申有暴风从西南来未主奸邪申主贪狼风以太隂下抵建前是人主左右邪臣之气【张晏曰初元二年岁在甲戌正月二十一日癸未也太隂在太岁后孟康曰时太隂在未月建在寅风从未下至寅南也建为主气太隂臣气也加主气是人主左右邪臣验也晋灼曰癸未日风未辰也时加申】平昌侯比三来见臣皆以正辰加邪时辰为客时为主人以律知人情王者之秘道也【张晏曰平昌侯欲依上来学为时邪也风日加甲申知秘道也孟康曰谓乙丑之日也丑为正日加未而来为邪时晋灼曰奉以未为邪时占知平昌侯为邪人此当言皆以邪辰加邪时字误作正耳下言大邪之见辰时俱邪是也翼氏曰五行动为五音四刑散为十二律也】愚臣诚不敢以语邪人
　　极谏外家封事【愚曰汉宗室之忠无如刘章刘向二人吕氏外戚也欲危刘氏则章力护之王氏亦外戚也欲危刘氏则向力排之观此封事千载尚为流涕异时章得诛诸吕刘向不得诛诸王者何也盖章之志得行而有平勃以主其盟向之无功不幸而不遇平勃也】刘向【本传时上无继嗣政由王氏出灾异寖甚向雅竒陈汤智谋与相亲友独谓汤曰灾异如此而外家日盛其渐必危刘氏吾幸得同姓天属累世防汉厚恩身为宗室遗老歴事三主上以我先帝旧臣毎进见常加优礼吾而不言孰当言者遂上封事极諌云云时阳朔二年】
　　臣闻人君莫不欲安然而常危莫不欲存然而常亡失御臣之术也夫人臣操权柄持国政未有不为害者也昔晋有六卿齐有田崔卫有孙甯鲁有季孟常掌国事世执朝柄终后田氏取齐六卿分晋崔杼弑其君光孙林父甯殖出其君衎弑其君剽季氏八佾舞于庭三家者以雍彻并专国政卒逐昭公周大夫尹氏筦朝事浊乱王室子朝子猛更立连年乃定故经曰王室乱又曰尹氏杀王子克甚之也春秋举成败録祸福如此类甚众皆隂盛而阳防下失臣道之所致也故书曰臣之有作威作福害于而家凶于而国孔子曰禄去公室政逮大夫危亡之兆【臣瓉曰政不由君下及大夫上大夫即卿也】秦昭王舅穰侯及泾阳叶阳君【郑氏曰皆昭王母弟穰侯魏冉也泾叶皆其弟也】专国擅势上假太后之威三人者权重于昭王家富于秦国国甚危殆赖寤范睢之言而秦复存二世委任赵高专权自恣壅蔽大臣终有阎乐望夷之祸秦遂以亡近事不远即汉所代也汉兴诸吕无道擅相尊王吕产吕禄席太后之宠据将相之位【席犹因也】兼南北军之众拥梁赵王之尊骄盈无厌欲危刘氏赖忠正大臣绛侯朱虚侯等竭诚尽节以诛灭之然后刘氏复安今王氏一姓乘朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僣盛并作威福击断自恣行污而寄治身私而托公依东宫之尊假甥舅之亲以为威重【东宫太后所居也】尚书九卿州牧郡守皆出其门筦执枢机朋党比周称誉者登进忤恨者诛伤游谈者助之说执政者为之言排摈宗室孤弱公族其有智能者尤非毁而不进逺絶宗室之任不令得给事朝省恐其与已分权数称燕王盖主以疑上心避讳吕霍而弗肯称【吕后霍后二家皆坐僣擅诛灭为王氏讳而不言也】内有管蔡之盟外假周公之论兄弟据重宗族磐互【磐结而交互也】歴上古至秦汉外戚僣贵未有如王氏者也虽周皇甫秦穰侯汉武安吕霍上官之属皆不及也【皇甫卿士周后宠之】物盛必有非常之变先见为其人防象孝昭帝时冠石立于泰山仆柳起于上林而孝宣帝即位今王氏先祖坟墓在济南者其梓柱生枝叶扶疏上出屋根垂地中虽立石起柳无以过此之明也事势不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外亲降为皂纵不为身奈宗庙何妇人内夫家外父母家此亦非皇太后之福也【内犹亲也而皇太后反外夫家】孝宣皇帝不与舅平昌乐昌侯权所以全安之也夫明者起福于无形销患于未然宜发明诏吐德音援近宗室亲而纳信黜远外戚毋授以政皆罢令就第以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以襃睦外内之姓子子孙孙无疆之计也如不行此防田氏复见于今六卿必起于汉为后嗣忧昭昭甚明不可不深图不可不蚤虑易曰君不密则失臣臣不密则失身几事不密则害成惟陛下深留圣思审固几密览往事之戒以折中取信居万安之实用保宗庙久承皇太后【言社稷不安则帝身亦不得久事皇太后】天下幸甚【书奏天子召见向叹息悲伤其意谓君且休矣吾将思之】地震为后舅封事【愚曰翼奉与李寻同明厯数之学也寻不免于罪而奉乃得以自全何也奉言虽竒而守则正寻言虽竒而行则险故翼奉靳平昌数学之传大体已正明后舅致灾之由大节愈高此等忠忱直有刘向之风而非寻比寻流放而奉善终天也】翼奉【本传二月戊午地震其夏齐地人相食七月己酉地复震上赦天下举直言极諌之士奉奏封事】
　　臣闻之于师曰天地设位悬日月布星辰分隂阳定四时列五行以视圣人名之曰道圣人见道然后知王治之象故画州土建君臣立律厯陈成败以视贤者名之曰经贤者见经然后知人道之务则诗书易春秋礼乐是也易有隂阳诗有五际【应劭曰君臣父子兄弟夫妇朋友也孟康曰诗内传五际卯酉午戌亥也隂阳终始际防之岁于此则有变改之政】春秋有灾异皆列终始推得失考天心以言王道之安危至秦乃不恱伤之以法是以大道不通至于灭亡今陛下明圣深懐要道烛临万方布徳流惠靡有阙遗罢省不急之用振救困贫赋医药赐棺钱【赋谓分给之】恩泽甚厚又举直言求过失盛徳纯备天下幸甚臣奉窃学齐诗闻五际之要十月之交篇知日蚀地震之效昭然可明犹巢居知风穴处知雨【巢居鸟鹊之属穴处狐狸之类】亦不足多适所习耳臣闻人气内逆则感动天地天变见于星气日蚀地变见于竒物震动所以然者阳用其精隂用其形犹人之有五臧六体五臧象天六体象地故臧病则气色发于面体病则欠申动于貌今年太隂建于甲戌律以庚寅初用事厯以甲午从春【太隂在甲戌则太岁在子十一月庚寅日黄钟律初起用事也】厯中甲庚律得参阳性中仁义情得公正贞廉【甲庚皆三阳甲在东方为仁庚在西方为义戍为公正寅午为廉贞晋灼曰木数三寅在东方木位之始故曰参阳】百年之精岁也正以精岁本首王位【张晏曰春也】日临中时接律而地大震其后连月久隂虽有大令犹不能复【太令谓虚仓廪开府库之属也复补也】隂气盛矣古者朝廷必有同姓以明亲亲必有异姓以明贤贤此圣王之所以大通天下也同姓亲而易进异姓疏而难通故同姓一异姓五乃为平均今左右无同姓独以舅后之家为亲异姓之臣又疏二后之党满朝非特处位势尤奢僭过度吕霍上官足以卜之甚非爱人之道又非后嗣之长防也隂气之盛不亦宜乎臣又闻未央建章甘泉宫才人各以百数皆不得天性【言絶男女之好】若杜陵园其已御见者臣子不敢有言虽然太皇太后之事也及诸侯王国与其后宫宜为设员出其过制者此损隂气应天救邪之道也今异至不应灾将随之其法大水极隂生阳反为大旱甚则有火灾春秋宋伯姬是矣【伯姬鲁成公女宋恭公之夫人也幽居守寡旣久而遇火灾极隂生阳也】惟陛下财察荐辛庆忌封事【知人实难辛庆忌在汉将中有汲黯社稷臣之力量非但将也观何武荐庆忌曰宜在爪牙以备不虞噫世有不尽知庆忌者非但武然也尝观班固传言为国虎臣西域匈奴服其威信其大节不在此当其上书救刘辅叩头救朱云肯为忠臣援手为国家利此二事表表絶人班固独不载本传何也庆忌之力量非擐甲操矢者流何武不知于当世班固不知于后世吾固揭此为将帅法】
　　何武【汉书庆忌武贤子为光禄大夫执金吾坐小法左迁云中太守复徴为光禄勲时数有灾异丞相司直何武上封事】
　　虞有宫之竒晋献不寐卫青在位淮南寝谋故贤人立朝折冲厌难胜于亡形司马法曰天下虽安忘战必危夫将不豫设则无以应卒士不素厉则难使死敌是以先帝建列将之官近戚主内异姓距外故奸宄不得萌动而破灭诚万世之长册也光禄勲庆忌行义修正柔毅敦厚谋虑深逺前在边郡数破敌获虏外夷莫不闻乃者大异并见未有其应加以兵革久寝春秋大灾未至而豫御之【庄十八年公追戎于济西公羊传此未有伐中国者言追何大其未至而豫备御】庆忌宜在爪牙官以备不虞【后拜为右将军国虎臣遭世承平匈奴西域亲附敬其威信】
　　论董贤封事【愚曰小人媚权奸以求全者未必不适以求祸贾捐之奏荐石显盖媚显也而死于显刘歆推奬王莽以媚莽也而死于莽董贤何物小嬖平生因縁帝宠专权擅势东围秘器悉皆赐赍王嘉鲍宣恳恳言之而不省一旦失势荐拔王莽以自托重为汉氏篡窃之祸而莽之杀贤特如雉兎之易呜呼始以自全反以自祸小人侥幸不自悟哉】
　　王嘉【本传哀帝初立时侍中董贤爱幸封高安侯嘉因奏封事云云时建平四年】
　　臣闻咎繇戒帝舜曰亡傲佚欲有国兢兢业业一日二日万几【尚书咎繇谟之辞言有国之人不可傲慢逸欲但当戒慎危惧以理万事之几】箕子戒武王曰臣亡有作威作福亡有玉食臣之有作威作福玉食害于而家凶于而国人用侧颇辟民用僭慝言如此则逆尊卑之序乱隂阳之统而害及王者其国极危国人倾侧不正民用僭差不壹此君不由法度上下失序之败也武王躬履此道隆至成康自是以后纵心恣欲法度陵迟至于臣弑君子弑父父子至亲失礼患生何况异姓之臣孔子曰道千乘之国敬事而信节用而爱人使民以时孝文皇帝备行此道海内防恩为汉太宗孝宣皇帝赏罚信明施与有节记人之功忽于小过以致治平孝元皇帝奉承大业温恭少欲都内钱四十万万水衡钱二十五万万少府钱十八万万尝幸上林后宫冯贵人从临兽圏猛兽惊出贵人前当之元帝嘉美其义赐钱五万掖庭见亲有加赏赐属其人勿众谢示平恶偏重失人心赏赐节约是时外戚赀千万者少耳故少府水衡见钱多也虽遭初元永光凶年饥馑加有西羌之变外奉师旅内振贫民终无倾危之忧以府藏内充实也孝成皇帝时諌臣多言燕出之害【燕出谓防行也】及女宠专爱耽于酒色损德伤年其言甚切然终不怨怒也宠臣淳于长张放史育育数贬退家赀不满千万放斥逐就国长榜死于狱【榜笞击也音彭】不以私爱害公义故虽多内讥朝廷安平【虽有好内之讥而不害政】传业陛下陛下在国之时好诗书上俭节征来所过道上称诵德美此天下所以回心也初即位易帷帐去锦绣乘舆席縁绨缯而已共皇寝庙比比当作【恭皇哀帝之父即定陶恭王也比比犹频频也】忧闵元元惟用度不足以义割恩辄且止息今始作治而附马都尉董贤亦起官寺上林中又为贤治大第开门乡北阙引王渠灌园池使者护作赏赐吏卒甚于治宗庙贤母病长安厨给祠具道中过者皆饮食为贤治器器成奏御乃行或物好特赐其工自贡献宗庙三宫犹不至此【三宫天子太后皇后也】贤家有賔婚及见亲诸官并共赐及苍头奴婢人十万钱使者防视发取市物百贾震动道路讙哗羣臣惶惑诏书罢苑而以赐贤二千余顷均田之制从此堕壊奢僭放纵变乱隂阳灾异众多百姓讹言行筹相惊被发徒跣而走乘马者驰天惑其意不能自止或以为筹者策失之戒也陛下素仁智慎事今而有此大讥孔子曰危而不持颠而不扶则将安用彼相矣臣嘉幸得备位窃内悲伤不能通愚忠之信身死有益于国不敢自惜惟陛下慎已之所独乡察众人之所共疑往者宠臣邓通韩嫣骄贵失度逸豫无厌小人不胜情欲卒陷罪辜乱国亡躯不终其禄所谓爱之适足以害之者也宜深览前世以节贤宠全安其命【于是上浸不説而愈爱贤不能自胜防祖母传太后薨上因托傅太后遗诏令成帝母王太后下丞相御史益封贤二千户嘉封还诏书因奏封事諌云云】
　　再论董贤封事【西山真氏曰汉世佞幸之臣虽众然其穷宠极贵未有如董贤者其所以得此于帝者柔和便辟善为媚以自固而已是时山崩地动日食三朝丞相王嘉以为宠贤之应白虹奸日连隂不雨司鲍宣亦以为宠贤之应夫人君亲一嬖幸之臣而天为示戒如此可不惧哉嘉之言曰宜深览前世以节贤宠全安其命宣亦曰诚欲哀贤宜为谢过天地解雠海内免遣就国如此可以父子终其性命二臣之言惓惓恳恳非独效忠人主亦欲保全幸臣而帝溺于宠爱之私排忠言而不聼方且擢贤以至三公栋挠鼎覆曽莫之防原帝之意岂非谓其柔巧和媚非能为恶而不知隂忍之资操权擅事未有不为害者汉业旣由此大壊而贤亦不免于诛盖亲便嬖而远仁贤其祸必至此也人主其亦懋戒之哉】
　　王嘉
　　臣闻爵禄土地天之有也书云天命有德五服五章哉王者代天爵人尤宜慎之裂地而封不得其宜则众庶不服感动隂阳其害疾自深今圣体久不平此臣嘉所内惧也高安侯贤佞幸之臣陛下倾爵位以贵之单货财以富之损至尊以宠之主威已黜府藏已竭惟恐不足财皆民力所为孝文皇帝欲起露台重百金之费克己不作今贤散公赋以施私惠一家至受千金往古以来贵臣未尝有此流闻四方皆同怨之里谚曰千人所指无病而死臣常为之寒心今太皇太后以永信太后遗诏诏丞相御史益贤户赐三侯国臣嘉窃惑山崩地动日食于三朝皆隂侵阳之戒也前贤已再封晏商再易邑业縁私横求恩已过厚求索自恣不知厌足甚伤尊卑之义不可以示天下为害痛矣臣骄侵罔隂阳失节气感相动害及身体陛下寝疾久不平继嗣未立宜思正万事顺天人之心以求福祐柰何轻身肆意不念高祖之勤苦垂立制度欲传之于无穷哉孝经曰天子有争臣七人虽无道不失其天下臣谨封上诏书不敢露见非爱死而不自法恐天下闻之故不敢自劾愚戆数犯忌讳惟陛下省察
　　论日食封事【愚曰甚哉刺举之难也马严因日食论郡县纠察之权各以意作威福当时如朱浮言信刺举之吏而樊儵论孝廉取少年能报恩者弊固难尽革然其间有误者有故者伯鲧之奸四岳不尽别鬷蔑之贤叔向不预知误之説也严延年举狱吏之廉不免有赃魏尚上安边之功不免下吏故之説也误者不害于公故者不免于私此惩劝赏罚之权所由生也虽然张勃举陈汤汤有罪勃坐削户及死后谥为缪侯严延年察狱吏廉然其人坐赃不入身延年坐选举不实贬秩魏无知荐陈平平用而无知受赏汉刺举之法亦善哉】马严【本传严字威卿其冬日有食之严上封事】
　　臣闻日者众阳之长食者隂侵之征书曰无旷庶官天工人其代之言王者代天官人也故考绩黜陟以明褒贬【尚书三载考绩三考黜陟幽明】无功不黜明隂盛陵阳臣伏见方今刺史太守专州典郡不务奉事尽心为国而司察偏阿取与自已同则举为尤异异则中【丁仲反】以刑法不即垂头塞耳采取财赂今益州刺史朱酺扬州刺史倪説【悦】凉州刺史尹业等毎行考事辄有物故又选举不实曾无贬坐是使臣下得作威福也故事州部所举上奏司直察能否以惩虚实【汉书武帝元狩五年初置司直比二千石掌佐丞相举不法续汉书曰光武以武帝故事置司直居丞相府助督録诸州建武十八年省之】今宜加防检式遵前制丞相御史亲治职事唯丙吉以年老优游不案吏罪【丙吉字少卿鲁人也宣帝时为丞相掾史有罪终无所验公府不按吏自吉始也见汉书】于是宰府习为常俗更共罔养以崇虚名【罔养无依违也】或未晓其职便复迁徙诚非建官赋禄之意宜敕正百司各责以事州郡所举必得其人若不如言裁以法令传曰上德以寛服民其次莫如猛故火烈则人望而畏之水懦则人狎而翫之为政者寛以济猛猛以济寛【左传郑子产诫子太叔为政之词】如此绥御有体灾消矣
　　论窦氏封事【西山真氏曰何敞之言非独忠于汉室是亦忠于窦氏也而乃祖公孙去汲黯之故智黜之以相诸侯王之贵骄者是欲陷而杀之也不仁之人可与言哉○唐仲友曰论窦氏乞听窦瓌退身抑权之请亦见其忠厚处○窦宪使传济南敞乃见敬惮亦縁公正忠厚二者兼有○窦宪出何敞传事与公孙徙董仲舒同敞以道义法度骄王敬惮事与仲舒同】
　　何敞
　　夫忠臣忧世犯主严顔讥刺贵臣至以杀身灭家而犹为之者何邪君臣义重有不得已也臣伏见往事国之危乱家之将凶皆有所由较然易知昔郑武姜之幸叔段卫庄公之宠州吁爱而不教终至凶戾由是观之爱子若此犹饥而食之以毒适所以害之也伏见大将军窦宪始遭大忧公卿比奏欲令典干国事【比类也干主也】宪深执谦退固辞盛位恳恳勤勤言以深至天下闻之莫不恱喜今逾年无几大礼未终卒然中改兄弟专朝宪秉三军之重笃景緫宫卫之权而虐用百姓奢侈僭偪诛戮无罪肆心自快今者论议凶凶咸谓叔段州吁复生于汉臣观公卿懐持两端不肯极言者以为宪等若有匪懈之志则已受吉甫褒申伯之功【申伯周宣王元舅也有令德故尹吉甫作颂以美之】如宪等陷于罪辜则自取陈平周勃顺吕后之权【吕后欲封吕禄吕产为王王陵諌不许陈平周勃顺防而封之吕后崩平勃合谋卒诛产禄】终不以宪等吉凶为忧也臣敞区区诚欲计策两安絶其緜緜塞其涓涓上不欲令皇太后损文母之号陛下有誓泉之讥【左传郑武姜引太叔段袭庄公庄公寘姜氏于城颍誓之曰不及黄泉无相见也】下使宪等得长保其福祐然臧获之谋上安主父下存主母犹不免于严怒【史记苏秦谓燕王曰客有远为使其妻私人其夫将来私者忧之妻曰勿忧吾已为作药酒待之矣居三日其夫果至妻使妾举药酒而进之妾欲言酒之药乎则恐逐其主母也欲勿言邪则恐杀其主父于是徉僵而弃酒主父欲笞之故妾僵而覆酒上存主父下存主母然犹不免于笞】臣伏惟累祖防恩至臣八世复以愚陋旬年之间歴显位备机近毎念厚徳忽然忘生虽知言必夷灭而冒死自尽者诚不忍目见其祸而懐黙苟全驸马都尉瓌虽在弱冠有不隠之忠比请退身愿抑家权可与参谋听顺其意诚宗庙至计窦氏之福【敞数切諌言诸窦罪过宪等深怨之时济南王康尊贵骄甚宪乃白出敞为济南太傅】
　　论北单于不当立封事【愚曰人惟守正则邪亦不足畏袁安正直为东汉诸相巨擘自为县令至宰相终始一节迹其平生有不合于窦氏者四谓匈奴不当击一也劾窦景擅发兵二也争窦宪立北单于三也举奏窦氏之门二千石者四十人四也刚而不附于权臣忠而不损于国体甚至宪举光武诛韩歆戴涉故事以恐之而不慑史谓袁安任隗素行高无以害之惟其无可指是以小人亦不能指也】
</div>
    <div class="pagination">
<a href="文选补遗_page8.html">上一页</a><span>...</span><a href="文选补遗_page4.html">4</a><a href="文选补遗_page5.html">5</a><a href="文选补遗_page6.html">6</a><a href="文选补遗_page7.html">7</a><a href="文选补遗_page8.html">8</a><span class="current-page">9</span><a href="文选补遗_page10.html">10</a><a href="文选补遗_page11.html">11</a><a href="文选补遗_page12.html">12</a><a href="文选补遗_page13.html">13</a><a href="文选补遗_page14.html">14</a><span>...</span><a href="文选补遗_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
