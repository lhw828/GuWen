<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 85 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 85 页/共 102 页</h1>
    <div class="content">　　癸邜二月十一日官军发吴门
　　去年移戍秋将半今岁度江春正分晋国偏禆归宿将汉庭旗鼓属元勲戈船十万尽犀弩铁骑三千皆虎贲却笑髙阳老狂客谩慿口舌下齐军
　　送嘉定偰知州
　　偰家公子白狐裘两度出为江海州诛求不废农桑业抚字曾分社稷忧公勤职守古能吏清白传家汉列侯老我叨居玉堂署送君欲泛练川舟
　　哭夷白二首【夷白即陈基也】
　　白发江湖一病身平生积力瘁斯文师门伟器今余几藩国竒才独数君共爱辞华追董贾肯将出处累机云生刍不到黄琼墓目极五湖西日曛
　　老我归来托逺林仙桡犹泛五湖深身名已喜全离乱生死俄闻变古今悬榻空余徐孺恨絶弦真乱伯牙心无端又向溪桥立望断秋鸿泪满衿
　　陪方厓翁緑水园防瞩　　　姚广孝
　　熟防境已常偶到兴偏适园庐依古闉门扉扫尘迹芳景变清和羣植欣滋息云浮曲渠水苔渍隂阶石丛筠减旧緑蔓草余新碧防蜂却乘霁归禽自知夕临幽憇烦局遥思展芳席虽怡静边趣未达喧中寂兹因逢髙士庶以乐无斁
　　奉答髙启季廸
　　清晨长松下聴禽坐逾深兰章忽逺寄光华丽空林讽咏得宻意展玩慰离心春晴见犹简况兹逢暮隂
　　奉答杨基孟载
　　恓恓泊城南春深抱幽独余花犹缀红众树已滋緑兹因尘内居始忆山中屋何时陪骑防吟看旧题竹
　　送友之松江得曙字
　　潮来沙碛平月落海门曙汀蒲转风叶堤栁揺烟絮江头春可怜天涯人独去有歌送君行无酒留君住雪浪没沙鸥云帆出江树回首读书堆青山不知处
　　蠡口夜归
　　日没渡口昏水风着人热渔灯带萤火防光互明灭舟人报水程路遥行欲歇故山不分明目尽心力絶遥想山中人待人仍看月
　　萝径为陈维寅赋
　　舆骑隘难通萦萦循磵曲蔓引行樵歩叶宻邀禽宿影分夜蟾白色帯春烟緑何当携孤琴闲行追妙防
　　登锦峯
　　竒峯起苍旻秀色郁可采灵石丽文华晴空炫霞彩斓斑驳青晕絪緼襍芳霭朝阳映犹辉夕隂膏还蔼或云神丹仙鞭驱过沧海不经野火焚讵逐年歳改肃履晓飞陟昻然立如待延瞩动幽抱架元时有在
　　琴台
　　崇台起云岑夫差日逰宴七弦石上弹闲花落余片风清答松响烟茸草成荐至今想余音泠泠散秋院
　　剑池
　　湛卢埋伏深厓际立危壁波含金气清苔吐铁花碧龙光日夕浮蛙黾俱潜迹临玩复何时吟余慨今昔
　　白云泉
　　隂泄自溶溶锦流仍脉脉输练隔山青飞琼混天白涧草帯幽香壁藓渍余泽昔曾汲饮来依松驻金防
　　与王正仲防穹窿山防题显忠寺
　　隄杨飞花三月后残红已无秾緑有湖山风物尚可人登临又喜同心友峦回径仄不用舆凌空曵杖盘旋走峯飞天外晓云腾瀑流谷底春雷吼烟萝叶蔽啼鸟羽风林果落饥猱手望中隠隠兰若出僧子相逢信非偶暂留倦足憇孤榻欲豁吟眸启孤牖诗聫美景意逾画乳搅新茶味胜酒笑歌俯仰真自得盘桓不计时交酉去来奚足滞予心臧否何曾挂君口却嗟昔日不羁人今得微官即钳杻我于竒胜尽穷讨再理谢屐君须趣只恐天公忤人意风雨颠连不堪久明当归去草堂眠轻桡仍系沙边栁
　　送李炼师还呉
　　荐绅吴下真涧薮独欣东郭多交友我着田衣共颉颃形骸相忘岁年久闲止文章力追古宗常学问曽无茍来仪才广班马伦纵横笔下蛟龙走吹台倜傥如达夫岂特百万成斗酒莱过读书犹满腹议论风飞钳众口幼文词翰俱清俊处敬温润浑如琇仲亷居富曽无骄为学孜孜能谨守吁嗟诸子皆妙年自信黄钟非瓦缶一时声誉震乾坤万丈光芒射牛斗鹤瓢先生清且秀深探道术持枢纽山房每与吾侪会茫然共入无何有我念披缁道不同岂知见爱情尤厚何如简寂慕惠逺至今髙名传不朽原修乃是先生侄道学向之能授受先生尸解已多年不意原修今白首余客朔方将廿稔故交零落存谁某形影相看我尚留命危脆若经霜栁原修忽作燕山防此会须知信非偶灯前笑语不肯歇旧好难忘常握手今秋欲返江南去鹤驭凌风如马趣嗟我老矣不同归雨泣如倾风夜吼
　　八月二十日出城西眺望过枫桥登天平白云寺谒圭上人翌日到西麓时林园靓深庭桂盛开天香满屋可爱因懐韩奕先生不得共玩遂赋此诗以寄
　　我年已老宜逍遥北还未得心遥遥尽言山中秋正好眺望不待山人招清晨拂衣出城去篮舆直过江村桥桥西众山环紫翠陇坂惟见芃芃苗人家门巷尽桑苎经过始觉先萧条沿流路狭曲难认仆子每问肩柴樵虎岩深伏树蓊蔚龙门斗起山岧嶤白云泉头暂防目飞楼涌殿凌层霄主翁留我共禅悦且向竹所开山寮果传石鉢贮圆眼饭来香积炊长腰盘桓自足世外乐两鬓不计清霜凋行行又复过西麓山深那得闻喧嚣松堂昼闲人不到庭桂花发萝烟消沄沄泉底日影动冉冉云外天香飘此时独恨无良友豪吟谑浪从通宵防庵先生旧曽约路逺忍使儿童要先生有道我所爱眎身不寔如芭蕉逃禅往往入深谷交往霅画并杭标何由乗兴忽来此把手欢笑今应饶便当沽酒效慧逺且留靖节倾山瓢
　　舟次松陵
　　一上松陵道秋懐便不同橹鸣渔浦雨帘曵酒家风沙鸟双飞白江枫半帯红离人千万意都在短亭中
　　重经常熟
　　钜邑当呉北官无接送劳水多归海近城半在山髙僧寺余庭栢人家尽野蒿重防逢日暮惆怅促回舠
　　寄髙编修季迪
　　济济登明日雍雍际盛时朝回仍载酒讲罢却删诗寻竹思龙阜看花恋凤池自忘形服外防咏不须期
　　送苏州府都纲还呉
　　纲教临吴郡安僧自有方北山松桂秀茂苑芰荷香杖锡辞天阙袈裟上野航相看嗟别去渺渺水云乡
　　题张山人适乐圃林馆十首
　　去官归故里侨隐倚髙林花月尊前友松风席上琴幽通西崦曲凉入北风深此防堪清赏时来一觧衿
　　其二
　　巷僻无车马闲扉掩薜萝笼驯传信鹤池养换书鵞开径曽妨竹移梁欲避荷子云真好古载酒屡相过
　　其三
　　虗馆何幽絶深藏世少知桞云堆夕槛兰雨积春池恋客瓶存酒頥神局罢碁余生无一事不用慕安期
　　其四
　　室中无异物左右尽图书不共渔樵侣还同水竹居弟曾呈蜡凤客欲弃银鱼我独长来此清谈得绪余
　　其五
　　开牖依林樾迢迢去市遥翠低承雨竹緑碎受风蕉夕岭还侵戸春流欲断桥主人縁爱客时为出山瓢
　　其六
　　逺逺依山郭荆扉向竹开聚萤儿懒出相鹤客频来坐饮杯浮月行吟屐破苔春深花满径蜂蜨为迟回
　　其七
　　花径斜通巷榆林逺隔溪晓庭轻骑集春阁乱莺啼野水流城北云山峙屋西晩来吟兴发独往杖青藜
　　其八
　　一轩开小圃近水更悠然杏栋萦花雾芸宿篆烟竹藏鸠子哺苔衬鹤雏眠此地多风景悠然似辋川
　　其九
　　松桂围林屋遥知处士家踈帘宵进月虗幌晩承霞药味园中木诗材槛外花寻幽来到此母惜去程赊
　　其十
　　林居无俗韵琴史引来賔迳狭难容辙池深可纵禽登山新制屐漉酒旧裁巾我亦耽幽者他年愿托邻
　　寄周鹤林
　　廿载离呉下人传少俊豪久羁燕地逺长想鹤林髙池影涵秋月松声鼓夜涛南还如有日寻访肯辞劳
　　寄王光庵
　　学优何不仕奉母向桑榆今古书千巻乾坤宅一区竹临窓更宻萝绕径偏纡坐上賔朋少无营且自娱
　　羊祜庙【在吴城南大云庵东沿河】
　　探环桑下悟前身幼节知君不酖人祗使才猷扶晋室肯施徳泽被吴民荒祠积雨炉生藓古屋无风壁受尘今日经过思岘首旧碑剥落泪沾巾
　　乱后入城有感
　　槐桞隂残第宅隳行看不忍歩频移歌钟寂寂无今日樵鼔咚咚似旧时人改衣冠逢罕识寺亡台殿到还疑故交况尽东西去独立斜阳倍感悲
　　王汝玉省庐墓回京除翰林院编修兼春坊賛善赋此为贺
　　赐归上冢已还京复喜新除慰友情翰苑修文多宠贵春坊辅賛更恩荣墨濡彩笔松煤腻香染罗袍桂子清行见圣朝应大用不惟吴下播佳声
　　百花洲上逢陆五
　　云间小陆喜能文戯彩娱亲是防闻今日百花洲上见苹香荷影思纷纷
　　送昻上人逰洞庭诸山
　　西风飞锡度如舟来向湖山作胜防七十二峯青一色君看何处独宜秋
　　经无量寿院
　　齐女门边古佛祠小桥流水树参差偶来看竹逢佳士指防园林説旧时
　　十二月廿一日舟出枫桥遇大风河冻河边三宿复歩归西山海云兰若
　　晓发枫桥上野航官河氷合路茫茫岸边食宿连三日谁道家乡是客乡
　　寄陈嗣初　　　　　　　　王汝玉
　　昭代鲜遗逸夫人尚沉沦岂无乗时志华发有慈亲倾家具甘防励操守清贫蹉跎四十载抱防将终身嗟我媿非才叨陪侍从臣荐章岂所惜知子情未伸沧海风霜晩故苑芳华新勉焉慎自保防服髙堂春
　　赠鹤林周初
　　鹤林先生紫烟客丰神秀朗双瞳碧早年学道逃人羣呉越名山遍逰歴静中黙悟天地真却归髙卧桃花春河东姹女未腾化沧溟回首扬红尘丹书召入麒麟殿身披羽衣承燕见从此声华倾上都五侯七贵争迎饯西方神岳髙峥嵘诏遣先生祠百灵道旁奔走二千石人讶真仙降玉京礼成俯伏拜大庭佩环拂地风泠泠四门闳开对黄道五云回防垂金城是时君王方穆清龙顔顾盼喜气生赐以石髓所和之大羮贾生前席何足荣罢朝上疏陈悃诚臣愿乞身终素情纶音重降芙蓉阙特许先生返岩穴路出龙盘山外云帆开扬子江心月青鸾白凤来参差仙之子兮缤纷而相随洞天防防兮千秋一时先生归去兮犹未迟丹台旧种金光草此际花叶方纷披悬知先生交构功已成欲将身与元化并长生之术倘可授我愿相从阆苑行
　　寄耕渔子徐良夫
　　理世无遗逸君何独遁逃方知唐虞盛乃遂巢由髙耕田中吴野下钓五湖涛帝力我安有熈然纵逰遨
　　和徐髙尚同陈胡二文学虎丘逰集
　　中呉饶佳逰兹山极殊观磅礴踞臯陆防岏轶霄汉灵岩南蔽亏震泽西衍曼岧嶤见城堞参差瞻里闬飞甍凌巘出绀宇横林奂余霞皎夕隂初旭缛晴旦宗周昔无象四国争发难阖闾绍遗业傲倪霸东翰雄图未终毕宫车忽云宴年遥代祠忽世变物情换深藏閟雨花曲池羃烟蔓崩厓留凿纹石駮余剑断诸君美无度假日穷幽玩凭峭信多览吊古亦増叹重寻倘能卜偕行愿相賛
　　初辞长洲县庠
　　潜鳞贵幽沉迅翮当上征伊抱孱陋质俯仰难为情进趣既匪任退武复懐惊念往感多变顾始媿将倾兹焉幸返旧防息在柴荆谷行晨晻暧岭眺夕澄明红泉演红涧碧磴披丹英时升烟霞表恍若凌长清素心自昭旷外物徒纷荣愿同战胜者观化保嘉贞
　　古砖篆文歌
　　洪武某年范阳卢公武氏尝过予城南旧居道出僧坊见甃壁古砖上有篆文隠起势甚竒伟公武欲求得之时僧涂垩方饰吝损壊弗肯予今年余复见之因抉壁豪取而公武没已数载遂归于公武犹子次农并作歌纪焉夫此砖不知绵歴几千百年始获发于公武今公武没又数载不为他人持去而余获归于次农是岂物之遇有其时亦世之好事者恒鲜得耶今年实洪武丁邜也
　　范阳卢君好竒古罗网前闻用心苦荒岩穷泽遍探求断画残钩总裒聚昔过僧宇见陶甓上隐遗书可瞻覩斑防不假琢石磨缺角宁烦炼金补剥苔剜藓试研寻浣土涤尘细摩拊未知纎悉无舛讹已觉纵横合规矩疑从盆缶窥禹鼎似向雀蒲获荆楛世逺那能究源委纹完尚可推编部诡形转折龙盘拏逸态飞腾凤骞舞整如康衢驾列驷踞若髙冈蹲怒虎气吞鄢郢练三千价陋咸阳城十五蛇奔虺走莫徒夸剑防弩张安足数范抚既不类臣斯体骨未应同诅楚恍惊孔壁得科斗真讶岐阳逢石鼓吁嗟篆法久变化惆怅简书趋莽卤不知此字谁挥洒欲与籀史争参伍缅想东呉称伯强曽闻季札聴韶濩一时文物岂无传千古字书当有祖后人自合重千金故物不宜充百堵拟令仆夫遂携挟无奈主僧犹吝予中心往来累朝暮躔次周流更子午我昨重来经旧地卢君已没归荒土壁倾僧去物幸存水濯雨淋文不窳巴人那识贵阳春瓯骆由来贱章甫世无博雅同赏鉴独发长吁为収取终然雄剑起丰城毕竟明珠还合浦可怜卢君难复生頼有阮咸能嗣武尝临沧海眺三韩曽入青徐吊梁父箧里富储金石录胷中宏辟图书府愿言持送归寳藏请共知音辨鱼鲁
　　送人归吴
　　相逢不计别来年君鬓如蓬我皓然亲友凋零知几在江湖飘荡喜俱全九重请告承新宠五桞还家老旧田明发京华又分别春风应送洞庭船
　　寄呉中故人
　　乡心离思共依依吴水吴山怅久违客里频看流景换老来偏感故人稀百花僧舎思携酒细雨春林忆采薇一枕漂零江海梦夜深空趂蝶交飞
　　题画送陈孟敷
　　君家门掩绿隂低古木丛篁水郭西我向京华望呉苑桃花只隔武陵溪
　　送赵友同之松江
　　画船晓发鳯城东江上青山云几重秋水遥天三百里片帆一夜到吴松
</div>
    <div class="pagination">
<a href="吴都文粹续集_page84.html">上一页</a><span>...</span><a href="吴都文粹续集_page80.html">80</a><a href="吴都文粹续集_page81.html">81</a><a href="吴都文粹续集_page82.html">82</a><a href="吴都文粹续集_page83.html">83</a><a href="吴都文粹续集_page84.html">84</a><span class="current-page">85</span><a href="吴都文粹续集_page86.html">86</a><a href="吴都文粹续集_page87.html">87</a><a href="吴都文粹续集_page88.html">88</a><a href="吴都文粹续集_page89.html">89</a><a href="吴都文粹续集_page90.html">90</a><span>...</span><a href="吴都文粹续集_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
