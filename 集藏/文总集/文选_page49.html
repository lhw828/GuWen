<!DOCTYPE html>
<html>
 <head>
  <meta charset="utf-8"/>
  <title>
   文选 - 第 49 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 49 页/共 102 页
  </h1>
  <div class="content">
   文选考异
　　注「凉岁云暮」　案：「凉」下当有「风」字。各本皆脱。
　　注「魏文帝歌行曰」　案：「歌」上当有「燕」字。各本皆脱。
　　注「长戚之士能闲居」　案：「士」当作「不」。各本皆讹。
　　注「驾言出游又」　案：「又」下当有脱，无可据补。陈云「又」字衍，非也。袁本无，乃改去耳。故于下句「楚辞」下加一「注」字以足之。茶陵本与此同，尚未经改也。
　　庐陵王墓下作五言　宋武帝子义真，封庐陵王，未之藩而高祖崩。庐陵聪敏好文，常与灵运周旋。属少帝失德，朝廷谋废立之事，次在庐陵，言庐陵轻訬，不任主社稷。因其与少帝不协，徐羡之等奏废庐陵为庶人，徙新安郡。羡之使使杀庐陵也。后有谗灵运欲立庐陵王，遂迁出之。后知其无罪，追还，至曲阿，过丹阳。文帝问曰：自南行来，何所制作？对曰：过庐陵王墓下作一篇。
　　谢灵运
　　晓月发云阳，落日次朱方。越绝书曰：曲阿为云阳县。左氏传曰：吴伐楚，以报朱方之役。杜预曰：朱方，吴也。吴地记曰：吴改朱方曰丹徒。含凄泛广川，洒泪眺连岗。史记曰：春申君曰：广川大水，山林溪谷。楚辞曰：还顾高丘泣如洒。青乌子相冢书曰：天子葬高山，诸侯葬连岗。眷言怀君子，沈痛结中肠。毛诗曰：眷言顾之。阮籍咏怀诗曰：容好结中肠。道消结愤懑，运开申悲凉。道消，少帝之日；运开，文帝之初也。沈约宋书曰：少帝讳义符，武帝长子，卽位为邢安泰所害。周易，否卦曰：小人道长，君子道消。白虎通曰：天子崩，赴诸侯何？缘臣子哀痛愤懑，无能不告诸侯者也。春秋说题辞曰：天子崩，黎庶殒涕，海内悲凉。宋均曰：凉，愁也。神期恒若在，德音初不忘。家语曰；今之言五帝、三王者，威灵若存。王肃曰：其威与明灵常若存也。毛诗曰：彼美孟姜，德音不忘。徂谢易永久，松柏森已行。尚书曰：帝乃徂落。毛诗曰：我行永久。曹植寡妇诗曰：高坟郁兮巍巍，松柏森兮成行。延州协心许，楚老惜兰芳。新序曰：延陵季子将西聘晋，带宝剑以过徐君，徐君不言而色欲之，季子为有上国之事未献也，然心许之矣。使于晋，顾反，则徐君死，于是以剑带徐君墓树而去。汉书曰：龚胜者，楚人也，字君宾。胜卒，有一老父来吊，其哭甚哀，既而曰：嗟乎！熏以香自烧，膏以明自销；龚先生竟夭天年，非吾徒也。遂趍而出，莫知其谁。徐州先贤传曰；楚老者，彭城之隐人也。解剑竟何及，抚坟徒自伤。解剑，已见上注。潘岳虞茂春诔曰：姨抚坟兮告辞，皆莫能兮仰视。顾恺之拜宣武墓诗曰：远念羡昔存，抚坟哀今亡。平生疑若人，通蔽互相妨。若人，谓延州及楚老也。令德高远，是通也；解剑抚坟，是蔽也。论语，子谓子贱曰：君子哉若人。桓子新论曰：汉高祖建立鸿基，侔功汤武。及身病，得良医弗用，专委妇人，归之天命，亦以误矣！此必通人而蔽者也。理感深情恸，定非识所将。言己往日疑彼三人，迨乎今辰，己亦复耳。斯则理感既深，情便悲恸，定非心识之所能行也。王隐晋书曰：荀粲与傅嘏善，夏侯玄亦亲，常调嘏、玄曰：子等在世业间功名，玄必胜我，识减我耳。嘏难曰：能成功名者，识也，天下孰有本不足而末有余者？粲曰：功名局之所奖，然则志自一物耳，固非识之所独齐。我以能役子等为贵，未能齐子所为也。毛苌诗传曰：将，行也。脆促良可哀，夭枉特兼常。庄子曰：其生也柔脆，其死也枯槁。赵岐孟子章句曰：良，甚。一随往化灭，安用空名扬？庄子曰：已化而生，又化而死。孝经曰：扬名于后世。举声泣已洒，长叹不成章。孟子曰：君子之志于道也，不成章不达。
　　文选考异
　　注「宋武帝子义真」下至「作一篇」　此一节注袁本、茶陵本皆系「翰曰」下。茶陵本云善同翰注。袁本别有「善曰沈约宋书曰武帝男庐陵献王义真初封庐陵王之任而高祖崩义真聪明爱文义与陈郡谢灵运周旋异常而少帝失德徐羡之等密谋废立则次第应在义真义真轻訬不任主社稷因与少帝不协乃奏废义真为庶人徙新安近郡羡之等遣使杀义真于徙所时年十八元嘉三年诛徐羡之傅亮是日诏曰故庐陵王可追崇侍中王如故」一节注，共一百卅一字，当是。尤所见与茶陵本同而致误，袁本为是也。
　　注「朱方吴也」　案：「也」当作「邑」。各本皆讹。
　　注「曹植寡妇诗曰」　陈云「诗」，「赋」误，是也。各本皆误。
　　注「疑彼三人」　陈云「三」，「二」误，是也。各本皆误。
　　拜陵庙作五言　沈约宋书曰：汉仪，上陵岁以为常。魏无定制。江左元帝崩后，诸侯始有谒陵辞陵事，盖率情而举，非京、洛之旧。自元嘉已来，每正月舆驾必谒初宁陵，复汉仪。
　　　颜延年
　　周德恭明祀，汉道尊光灵。周书曰：各助王恭明祀。东观汉记，上赐东平王苍书曰：今送光烈皇后衣一箧。今鲁国孔氏尚有仲尼车舆冠履。明德盛者，光灵远也。哀敬隆祖庙，崇树加园茔。汉书，房中歌曰：乃立祖庙，敬明尊亲。如淳汉书注曰：茔，墓田也。逮事休命始，投迹阶王庭。休命始，高祖之初也。礼记曰：逮事父母。尚书曰：陈于商郊，俟天休命。庄子曰：多物将往，投迹者众。周易曰：夬扬于王庭。陪厕回天顾，朝燕流圣情。毛诗曰：不明尔德，时无背无侧；尔德不明，时无陪无卿。郑玄毛诗笺曰：回首曰顾。早服身义重，晚达生戒轻。服，服事也。早服，恩浅也。故以存身之义为重也。达，宦达也。晚达恩厚，故以养生之戒为轻也。王逸晋书曰：孔坦上表曰：士死知遇，恩令命轻。否来王泽竭，泰往人悔形。否来泰往，少帝之时也。否、泰，易二卦名也。言王之德泽既竭，人之悔形见。班固西都赋序曰：王泽竭而诗不作。周易曰：悔者，忧虞之象也。列子曰：公孙朝不知世道之安危，人理之悔。周易曰：否之匪人。不利君子贞。又曰：泰，君子道长，小人道消。勑躬惭积素，复与昌运并。孝经钩命决曰：勑躬未济，汲汲孳孳者。四子讲德论曰：非有积素累旧之欢。春秋孔演图曰：帝当会昌，成封岱宗。宋均曰：应会之期耳。恩合非渐渍，荣会在逢迎。论语纠滑谶曰：渐渍以道，废消乃行。战国策曰：田光造燕太子，跪而逢迎，却行为道。夙御严清制，朝驾守禁城。束绅入西寝，伏轸出东垧。绅，大带也。论语，子曰：赤也束带立于朝。西寝，庙在西也。庄子曰：宣尼伏轸而叹。东垧，陵所在也。衣冠终冥漠，陵邑转葱青。汉书曰：自高祖已下，各自君陵傍立庙，月一游衣冠。吊魏武文曰：悼繐帐之冥漠。汉书景帝纪曰：作阳陵。张晏曰：景帝作寿陵，起邑。南都赋曰：章陵郁以青葱。松风遵路急，山烟冒垄生。说文曰：冒，覆也。方言曰：秦、晋之间，冢谓之垄。皇心凭容物，民思被歌声。皇心，谓文帝也。司马彪续汉书曰：根车旋，载容衣，被歌声。班固汉书赞曰：元帝自度曲被歌。应劭曰：持新曲以为歌声也。然此言人之思慕，被在歌讴之声。万纪载弦吹，千载托旒旌。汉书，诏曰：制礼作乐各有由，歌者所以发德也。又曰：圣王已没，锺鼓管弦之声未衰。仪礼士丧礼曰：为铭各以其物。郑玄曰：铭，明旌也。以死者不可别，故以其旗识之以别贵贱，故云表德也。天子各有建也。未殊帝世远，已同沦化萌。言帝泽被天下，威灵若存，故未殊其远；而己质虽存，其神已谢，故同乎沦化之萌也。幼牡困孤介，末暮谢幽贞。汉书音义，臣瓒曰：介，特也。周易曰：幽人贞吉。发轨丧夷易，归轸慎崎倾。以车之行喻己之仕也。发轨，弱冠也。王武子答何劭诗曰：计终收遐致，发轨将先起。封禅书曰：轨迹夷易。易，遵也。归轸，暮年也。楚辞曰：覩轸丘兮崎倾。
　　文选考异
　　注「王逸晋书曰」　袁本、茶陵本「逸」作「隐」，是也。
　　注「汲汲孳孳者」　袁本、茶陵本无此五字。案：盖所见不同也。
　　伏轸出东垧　案：「轸」当作「轼」。茶陵本云五臣作「轼」。袁本云善作「轸」。详善引庄子以注「伏轼」，是亦作「轼」，其作「轸」者，但传写误耳。况此诗末句有「归轸」，必不应复用矣。尤因此幷改注字，益非。见下。
　　注「宣尼伏轸而叹」　袁本、茶陵本「轸」作「轼」。案：二本是也。此所引在庄子渔父云「孔子伏轼而叹」，可证。又「宣尼」亦误，当作「孔子」也。
　　注「各自君陵傍立庙」　袁本、茶陵本「君」作「居」，是也。
　　注「作阳陵」　陈云「陵」下脱「邑」字，是也。各本皆脱。
　　注「被歌声」　案：此三字不当有。各本皆衍。
　　注「言帝泽被天下」　袁本、茶陵本无「泽被天下」四字。
　　幼牡困孤介　案：「牡」当作「壮」。袁、茶陵二本校语云善作「牡」。「幼壮」与「末暮」偶句，不待解而自晓。故善俱无注，实非于五臣有异，校语非也。
　　同谢咨议铜雀台诗五言　集曰：谢咨议璟。魏志曰：建安十五年冬，作铜雀台。魏武遗令曰：吾伎人皆着铜爵台，于台上施六尺床，繐帐，朝晡上脯糒之属。月朝十五日，輙向帐作伎，汝等时时登铜爵台，望吾西陵墓田。
　　　谢玄晖
　　繐帏飘井干，罇酒若平生。郑玄礼记注曰：凡布细而疎者谓之繐。今南阳有邓繐。淮南子曰：大构架，兴宫室，有鸡栖井干。许慎曰：皆屋构饬也。司马彪庄子注曰：干，井栏。然井干，台之通称也。郁郁西陵树，讵闻歌吹声。不敢指斥，故以树言之也。芳襟染泪迹，婵媛空复情。楚辞云：心婵媛而伤怀兮。王逸曰：婵媛，牵引也。玉座犹寂漠，况乃妾身轻！易是谋类曰：假威出坐玉床。郑玄曰：坐玉床，处天之位也。寡妇赋曰：惧身轻而施重。
　　出郡传舍哭范仆射五言　刘璠梁典曰：天监二年，仆射范云卒。任昉自义兴贻沈约书曰：永念平生，忽为畴昔。然此郡谓义兴也。刘熙释名曰：传，舍也，使人所止息而去，后人复来，转相传也。风俗通曰：诸有传信，乃得舍于传也。
　　任彦升刘璠梁典曰：任昉，字彦升，乐安人。年四岁，诵古诗数十篇，十六举秀才第一。辞章之美，冠绝当时。为宁朔将军，新安太守。卒。
　　平生礼数绝，式瞻在国桢。国桢，谓范云也。左氏传曰：名位不同，礼亦异数。女史曰；式瞻清懿。毛诗曰：思皇多士，生此王国；王国克生，惟周之桢。毛苌诗传曰：桢，干也。一朝万化尽，犹我故人情。庄子曰：若人之形者，万化而未始有极也。史记，范雎谓须贾曰：恋恋有故人之意。待时属兴运，王佐俟民英。易曰：君子藏器于身，待时而动。班固汉书曰：刘向称董仲舒有王佐之才也。袁子正书曰：立德蹈礼谓之英。子产、季札，人之英也。结欢三十载，生死一交情。左氏传曰：楚子使椒举如晋，曰：寡君愿结欢于二三君。史记，太史公云：下邽翟公曰：一死一生，乃知交情。携手遁衰孽，接景事休明。衰孽，齐东昏侯也。休明，梁武帝也。班固汉书述曰：携手遯于秦。郑玄毛诗笺曰：孽，支庶也。抱朴子曰：携手而游，接景而处。左氏传曰：王孙满曰：德之休明。运阻衡言革，时泰玉阶平。曾子曰；天下有道，则君子欣然以交同；天下无道，则衡言不革。孔安国尚书曰：衡，平也，言平常之言也。彼言不革，此言革，言乱之甚也。长杨赋曰：玉衡正而泰阶平。浚冲得茂彦，夫子值狂生。傅畅赞曰：王戎，字浚冲。戎为选官时，江夏李重字茂曾，汝南李毅字茂彦，重以清尚，毅淹而通，二人操异，俱处要职。戎以识会待之，各得其用。夫子，谓范云；狂生，昉自谓也。梁典曰：范云为吏部尚书。又曰：昉为吏部侍郎。淮南子曰：台无所鉴，谓之狂生。高诱曰：台，持也。所鉴者玄德，故为狂生。台，古握字也。汉书曰：郦食其，人皆谓之狂生。伊人有泾渭，非余扬浊清。伊人，谓范云也。综核人物，泾、渭殊流，非余狂生能扬清激浊也。毛诗曰：泾以渭浊，湜湜其沚。孙绰曰：泾、渭殊流。雅、郑异调。曹子建赠丁仪诗曰：泾、渭扬浊清。将乖不忍别，欲以遣离情。言将乖之初，不忍便诀，欲留少选之顷，以遣离旷之情也。不忍一辰意，千龄万恨生。言昔日将乖，不忍一辰之意，况今千龄永隔，万恨俱生者乎！毛苌诗传曰：辰，时也。应璩与许子后书曰：前别仓卒，情意不悉，追怀万恨。已矣平生事，咏歌盈箧笥。新序，孙叔敖曰：筐箧之橐简书。说文曰：箧，笥也。兼复相嘲谑，常与虚舟值。苍颉篇曰：啁，调也。字书曰：嘲，亦啁也。毛诗曰：善戏谑兮。庄子曰：方舟而济于河，有虚舟来触舟，虽有褊心之人不怒也。何时见范侯，还叙平生意；与子别几辰，经涂不盈旬。左氏传曰：日月之会是谓辰，以子丑配甲乙也。经，犹历也。弗覩朱颜改，徒想平生人。楚辞曰：美人既醉朱颜。又曰：容则秀雅稚朱颜。宁知安歌日，非君撤瑟晨。楚辞曰：犹愤积而哀娱兮，翔江州而安歌。王逸曰：安意歌今，自宽慰也。仪礼曰：有疾病者，齐撤瑟琴。已矣余何叹，辍舂哀国均。史记，赵良谓商鞅曰：五羖大夫死，秦国男女流涕，舂者不相杵。毛诗曰：尹氏太师，维周之氐，秉国之均，四方是维。毛苌曰：均，平也。
　　文选考异
　　注「传舍也」　袁本、茶陵本重「传」字。案：今释名「传，传舍也」。盖尤本删下「舍」字而误去「传」字。
　　注「女史曰」　何校「史」下脱「箴」字，陈同。各本皆脱。
　　注「携手遯于秦」　陈云「于」字衍，是也。各本皆衍。
　　注「孔安国尚书曰」　袁本、茶陵本「书」下有「传」字，是也。
　　注「台无所鉴」　陈云「台」当作「●」，下同，是也。各本皆讹。
　　注「又曰容则秀雅稚朱颜」　袁本、茶陵本无此九字。
　　注「安意歌今」　陈云「今」，「吟」误，是也。各本皆误。
　　　赠答一
　　
　　赠蔡子笃诗四言　晋官名曰：蔡睦，字子笃，为尚书。
　　王仲宣
　　翼翼飞鸾，载飞载东。翼翼，飞貌也。鸾，喻子笃也。楚辞曰：高翶翔之翼翼。毛诗曰：载飞载鸣。我友云徂，言戾旧邦。蔡氏谱曰：睦，济阳人。毛诗曰：我友敬矣。又曰：周虽旧邦。舫舟翩翩，以泝大江。楚辞曰：将舫舟而下流。舫与方同。蔚矣荒涂，时行靡通。董仲舒士不遇赋曰：惧荒涂而难践。慨我怀慕，君子所同。毛诗曰：慨我寤叹。封禅书曰：怀而慕思也。悠悠世路，乱离多阻。毛诗曰：悠悠南行。又曰：乱离瘼矣。济岱江行，邈焉异处。济岱近兖州，子笃所往；江行近荆州，仲宣所居也。风流云散，一别如雨。鹦鹉赋曰：何今日以雨绝。陈琳檄吴将校曰：雨绝于天。然诸人同有此言，未详其始。人生实难，愿其弗与。张奂与崔子书曰：人生实难，所务非此。瞻望遐路，允企伊伫。毛诗曰：瞻望弗及，伫立以泣。又曰：跂予望之。郑玄曰：跂足可以望见之。跂与企同。烈烈冬日，肃肃凄风。毛诗曰：冬日烈烈。左氏传，申丰曰：春无凄风。潜鳞在渊，归鴈载轩。鱼鴈，言时候也。毛诗曰：鱼潜在渊。郑玄曰：寒则逃于渊。史记曰：楚人有好以弱弓微缴，加归鴈之上。轩，飞貌。苟非鸿鵰，孰能飞飜？因所见而言之。毛诗曰：匪鹑匪鸢，翰飞戾天。毛苌注曰：鹑，鵰也。虽则追慕，予思罔宣。法言曰：夫进也者，进于道，慕于德。尚书曰：予思日孜孜。瞻望东路，惨怆增叹。率彼江流，爰逝靡期。毛诗曰：率彼淮浦。君子信誓，不迁于时。毛诗曰：言笑晏晏，信誓旦旦。及子同寮，生死固之。左氏传曰；先薎之使也，荀林父止之曰：同官为寮，吾尝同寮，敢不尽心乎？何以赠行？言授斯诗。晏子春秋曰：曾子将行，晏子送曰：婴闻赠人以财，不若以言，请以言乎。夫兰本三年成，而湛之以酒，则君子不近；湛之麋醢，货以匹马，愿子克求所湛。中心孔悼，涕泪涟洏。毛诗曰：中心是悼。周易曰：泣血涟如。杜预左氏传注曰：而，语助也。嗟尔君子，如何勿思！毛诗曰：君子行役，如之何勿思！
　　文选考异
　　注「晋官名曰」　何校「官」上添「百」字，陈同。案：「晋」上当有「魏」字。隋书经籍志，魏晋百官名五卷，晋百官名三十卷并载，皆无撰人名。晋书蔡谟传曰：「曾祖睦，魏尚书。」可见此所引乃魏晋百官名，而非晋百官名也。各本皆脱。陈又云「所引书名当有误」，是矣，但失检隋志耳。
　　济岱江行　案：「行」当作「衡」。袁本作「衡」字，显然无疑。今各本幷注讹为「行」，绝不可通。何校云艺文类聚「行」作「衡」，亦是一证。
　　虽则追慕　案：「追」当作「进」。袁本云善作「追」。茶陵本云五臣作「进」。各本所见，皆传写误。善引法言以注「进慕」，是亦作「进」。若作「追慕」，不得云以此专注「慕」字也。凡此等善与五臣无异，袁、茶陵二本据误字为校语而失之者，于今所订正为一例也。
　　涕泣涟洏　案：「洏」当作「而」。注引杜预左传注「而，语助也」，善必为「而」字无疑。赠士孙文始诗「胡不凄而」句，例正同。唯袁、茶陵二本载济注云「洏亦泪流也」，是五臣乃作「洏」字。今各本所见，皆以五臣乱善耳。祭古冢文「纵锸涟而」，亦善「而」五臣「洏」，彼未乱之，可为证矣。凡此等善与五臣截然有异，袁、茶陵二本不着校语而失之者，于今所订正，为又一例也。
　　赠士孙文始四言　三辅决录赵岐注曰：士孙孺子名萌，字文始，少有才学，年十五，能属文。初，董卓之诛也，父瑞，知王允必败，京师不可居，乃命萌将家属至荆州依刘表。去无几，果为李傕等所杀。及天子都许昌，追论诛董卓之功，封萌为澹津亭侯。与山阳王粲善，萌当就国，粲等各作诗以赠萌，于今诗犹存也。
　　王仲宣
　　天降丧乱，靡国不夷。毛诗曰：天降丧乱，灭我立王。又曰：乱生不夷，靡国不泯。广雅曰：夷，灭也。我暨我友，自彼京师。尔雅曰：暨，与也。毛诗曰：自彼氐、羌。宗守荡失，越用遁违。杜预左氏传注曰：越，远也。郑玄礼记注曰：遁，逃也。孔安国尚书传注曰：违，避也。迁于荆楚，在漳之湄。山海经曰；荆山，漳水出焉。毛诗曰：居河之湄。在漳之湄，亦克宴处。刘歆七略曰：宴处从容观诗书。和通篪埙，比德车辅。毛诗曰：伯氏吹埙，仲氏吹篪。毛苌云：土曰埙，竹曰篪。郑玄曰：其相应和如埙篪。左氏传曰，宫之奇曰：谚所谓辅车相依，唇亡齿寒，其虞、虢之谓乎。既度礼义，卒获笑语。毛诗曰：献酬交错，礼仪卒度，笑语卒获。庶兹永日，无諐厥绪。毛诗曰：且以喜乐，且以永日。尚书曰：荒坠厥绪。虽曰无諐，时不我已。郑玄毛诗笺曰：已，与也。同心离事，乃有逝止。张衡怨诗曰：同心离居，绝我中肠。横此大江，淹彼南汜。楚辞曰：横大江兮扬灵。王逸曰：横度大江，扬己精诚也。毛诗曰：江有汜，之子归，不我已。我思弗及，载坐载起。毛诗曰；瞻望弗及。张衡怨诗曰：我闻其声，载坐载起。惟彼南汜，君子居之。论语曰；君子居之，何陋之有？悠悠我心，薄言慕之。毛诗曰：青青子衿，悠悠我心。又曰：采采芣苡，薄言采之。人亦有言，靡日不思。毛诗曰：人亦有言，靡喆不愚。又曰：有怀于卫，靡日不思。矧伊嬿婉，胡不凄而？毛诗曰：矧伊人矣。又曰：人无兄弟，胡不比焉？晨风夕逝，托与之期。毛苌诗传注曰：晨风，鹯也。楚辞曰：因归鸟而致词，羌迅高而难当。瞻仰王室，慨其永叹。毛诗曰：瞻仰昊天。尚书曰：以蕃王室。毛诗曰：慨其叹矣。又曰：我思肥泉，兹之永叹。良人在外，谁佐天官？毛诗曰：维此良人，弗求弗迪。尚书曰：天工，人其代之。孔安国曰：人代天理官，不以天官私非其材。四国方阻，俾尔归蕃。尔之归蕃，作式下国。毛诗曰：四国于蕃。又曰：俾尔多益。尚书曰：世世享德，万邦作式。郑玄毛诗笺曰：式，法也。毛诗曰：命于下国。无曰蛮裔，不虔汝德。贾逵国语注曰：虔，敬也。慎尔所主，率由嘉则。毛诗曰：慎尔出话。又曰：不不忘，率由旧章。又曰：仲山甫之德，柔嘉维则。龙虽勿用，志亦靡忒。周易曰：潜龙勿用，阳在下也。郑玄毛诗笺云：忒，差也。悠悠澹澧，郁彼唐林。荆州图曰：汉寿县城南一百步有澹水，出县西阳山。又曰：澧阳县盖卽澧水为名也，在郡西南接澧水。晋书曰：天门有零阳县，南平郡有作唐县。盛弘之荆州记曰：零陵东接作唐。然此三县连延相接。唐林，卽唐地之林也。虽则同域，邈其迥深。尔雅曰：迥，远也。白驹远志，古人所箴。允矣君子，不遐厥心。既往既来，无密尔音。毛诗曰：皎皎白驹，在彼空谷。生刍一束，其人如玉。无金玉尔音，而有遐心。又曰：允矣君子，展也大成。
　　文选考异
　　注「三辅决录赵岐注」　陈云「赵岐」二字衍，岐着三辅决录，晋挚虞作注。下云「于今诗犹存」，卽虞自谓作注之时耳。案：所校是也。各本皆误。
　　注「士孙孺子名萌」　袁本、茶陵本无「孺子名」三字。
　　亦克宴处　袁本、茶陵本「克」作「克」，是也。
　　靡日不思　茶陵本「日」作「喆」，云五臣作「哲」。袁本作「哲」，无校语。案：二本所见皆非也，此及上句皆取诗成文，善注因「人亦有言」连引「靡喆不愚」者，犹之因「靡日不思」连引「有怀于卫」耳！与正文无涉也。唯铣注云「哲，智也」，是五臣乃误作「哲」，又以之乱善。此所见独不误，或尤延之知其非而校改之也。
　　赠文叔良四言　干宝搜神记曰：文颖，字叔良，南阳人。繁钦集又云：为荆州从事文叔良作移零陵文。而粲集又有赠叔良诗。献帝初平中，王粲依荆州刘表，然叔良之为从究，盖事刘表也。详其诗意，似聘蜀结好刘璋也。
　　王仲宣
　　翩翩者鸿，率彼江滨。毛诗曰：翩翩者鵻。说文曰：翩翩，飞疾貌。君子于征，爰聘西邻。毛诗曰：之子于征。西邻，谓蜀也。临此洪渚，伊思梁岷。楚辞曰：伊思兮往古。尔往孔邈，如何勿勤？君子敬始，慎尔所主。老子曰：慎终如始，则无败事。孟子曰：吾闻之，观近臣以其所为主，观远臣以其所主。赵岐曰：近臣当为远方来贤者为主，远臣而至，主于在朝臣之贤者也。谋言必贤，错说申辅。郑玄礼记注曰：贤，善也。所言说当申相辅也。申或为车，非也。延陵有作，侨肸是与。公孙侨，子产也；羊舌肸，叔向也。左氏传曰：吴公子札聘于郑，见子产如旧相识，与之缟带，子产献纻衣。适晋，说叔向。将行，谓叔向曰：吾子勉之，君侈而多良，大夫皆富，政将在家。吾子直，必思自免于难也。先民遗迹，来世之矩。毛诗曰：先民有作，温恭朝夕。尚书曰；予恐来世以台为口实。既慎尔主，亦迪知几。探情以华，覩着知微。华，喻貌。越绝书，子胥曰：圣人见微知着，覩始知已。视明听聪，靡事不惟。论语，孔子曰：君子有九思，视思明，听思聪。字林曰：惟，思也。董褐荷名，胡宁不师？国语曰：吴、晋争长，未成。吴王昏，乃戒令秣马食士。于是晋师大骇，乃令董褐请事曰：两君偃兵接好，日中为期，今大国越境而造于弊邑之军垒，敢请辞故。吴王亲对之曰：天子有令，周室既卑，约贡献莫入，上帝鬼神而不可以之告。孤用视听命于藩离之外。董褐既致命，乃告赵鞅曰：观吴王之色，类有大忧，小则嬖妾嫡子死，不则国有大难；大则越入吴，将毒，不可与战，主其许之，然而不可徒许也。赵孟许诺。晋乃令董褐复命曰：曩君之言，周室既卑，诸侯失礼于天子。今君奄王东海，以名闻于天下，有短垣而自踰之，况蛮荆则何有于周室？夫诸侯无二君，而周无二王，君若卑天子以干其不祥，而曰吴公，孤敢不顺从君命长弟。吴王许诺。及退，就幕而会。吴公先歃，晋侯亚之。韦昭曰：董褐，晋大夫司马寅也。毛诗曰：胡宁忍予？众不可盖，无尚我言。家语，金人铭曰：君子知天下之不可盖也，故下之。广雅曰：尚，高也。我，叔良也。梧宫致辩，齐楚构患。说苑曰：楚使使者聘于齐，齐王飨之于梧宫。使者曰：大哉梧乎！王曰：江海之鱼必吞舟，大国之树必巨围，使者何怪焉？使者曰：然昔者燕攻齐，焚雍门，饮马于淄、渑，定获于琅邪。王与太后奔莒，逃于成阳之山。敢问当此之时，梧之大小何如？王命陈先生对之，陈子曰：臣不如貂勃。貂勃对曰：使者为问植梧之始邪？昔楚无道，杀子胥之父。子胥奔吴，吴以为相。后将兵伐楚，以复父雠。楚王奔随，吴王入郢，子胥亲射宫门，鞭平王之坟。当此之时，梧始生之年也。齐楚于是构怨，遂举兵相伐也。成功有要，在众思欢。尚书，帝曰：成允成功，惟汝贤。又曰：有伦有要。人之多忌，掩之实难。左氏传，秦伯谓公孙枝曰：夷吾其定乎？对曰：今其言多忌克，难哉！瞻彼黑水，滔滔其流。尚书曰：华阳黑水惟梁州。毛诗曰：滔滔江、汉，南国之纪。江汉有卷，允来厥休。言彼二国席卷而来，信汝之美也。言江、汉之君，有席卷之志，信服而来，自是美，非汝之功也。汉书，刘敬说高祖曰：今陛下径往卷蜀汉，定三秦。二邦若否，职汝之由。言彼二国若怀不顺，此汝之由。毛诗曰：邦国若否，仲山甫明之。毛苌诗传曰：若，顺也。否，犹臧否也，谓善恶也。左氏传，范宣子数诸戎曰：言语漏渫，则职汝之由也。缅彼行人，鲜克弗留。少能不留，言多淹留也。贾逵国语注曰：缅，思貌也。左氏传曰：行人，言使人也。毛诗曰：靡不有初，鲜克有终。尚哉君子，于异他仇。左氏传，楚子木语晋范武子之德，王曰：尚矣哉，能歆神人。杜预曰：尚者，上也。毛苌诗传注曰：仇，匹也。人谁不勤？无厚我忧。楚辞曰：惟天地之无穷，哀生民之长勤。我，粲自谓也。惟诗作赠，敢咏在舟。言为诗以赠者，有在舟之义，忧患同也。邓析子曰：同舟渡海，中流遇风，救患若一。
　　文选考异
　　侨肸是与　案：「侨」当作「乔」，注同。茶陵本作「乔」，云五臣作「侨」。袁本作「侨」，用五臣而失着校语。尤所见以五臣乱善，非也。考隶释三公山碑云乔札季文，议郎元宾碑云有乔宰郑，皆东汉时书「乔」字无「人」旁之证。羣书亦有之，不悉数。
　　注「敢请辞故」　陈云「辞」，「乱」误，是也。各本皆讹。
　　注「而不可以之告」　何校删「之」字，陈同。各本皆衍。
　　注「孤用视听命」　何校「视」改「亲」，陈同。各本皆讹。
　　注「君若卑天子」　陈云「卑」上脱「无」字，是也。各本皆脱。
　　注「言江汉之君」下至「非汝之功也」　袁本、茶陵本无此二十二字。何校云考六臣本卽良注。陈云削去为是。案：所校是也。
　　赠五官中郎将四首五言
　　刘公干
　　昔我从元后，整驾至南乡。元后，谓曹操也。至南乡，谓征刘表也。尚书曰：众非元后何戴？张衡思玄赋曰：爰整驾而亟行。毛诗曰：维汝荆楚，居国南乡。过彼丰沛都，与君共翶翔。丰、沛，汉高祖所居，以喻谯也。君，谓五官也。毛诗曰：将翶将翔。四节相推斥，季冬风且凉。四节，已见潘安仁悼亡诗。周易曰：寒暑相推，而岁成焉。广雅曰：斥，推也。众宾会广坐，明镫熺炎光。史记，侯嬴曰：公子自是迎嬴羣众广坐之中。楚辞曰：兰膏明烛华镫错。镫与灯音义同。广雅曰：熺，炽也。熺，大明貌，火其切。清歌制妙声，万舞在中堂。毛诗曰：公庭万舞。郑玄曰：万舞，干舞也。金罍含甘醴，羽觞行无方。毛诗曰：我姑酌彼金罍。楚辞曰：瑶浆密勺实羽觞。长夜忘归来，聊且为大康。毛诗曰：无已大康，职思其居。四牡向路驰，欢悦诚未央。四牡，谓骊驹也。汉书，王式曰：闻之于师，客歌骊驹。主人歌无庸归。音义曰：逸诗篇名也。
　　余婴沈痼疾，窜身清漳滨。礼记曰：身有痼疾。说文曰：痼，久也。汉书曰：魏郡武始县漳水至邯郸入漳。山海经曰：少山，清漳水出焉，东流于浊漳之水。自夏涉玄冬，弥旷十余旬。杨雄羽猎赋曰：玄冬季月，天地隆烈。杜预左氏传注曰：弥，远也。苍颉篇曰：旷，疎旷也。常恐游岱宗，不复见故人。援神契曰：太山，天帝孙也，主召人魂。尚书曰：至于岱宗。太山为四岳宗也。所亲一何笃？步趾慰我身。左氏传，蒍启强曰：今君亲步玉趾。清谈同日夕，情眄叙忧勤。毛诗曰：朝夕思念，至于忧勤也。便复为别辞，游车归西邻。西邻，邺都。素叶随风起，广路扬埃尘。逝者如流水，哀此遂离分。论语曰：子在川上曰：逝者如斯夫，不舍昼夜。追问何时会？要我以阳春。楚辞曰：无衣裘以御冬，恐死不得见乎阳春。望慕结不解，贻尔新诗文。蔡邕瞽师赋曰：咏新诗以悲歌。勉哉修令德，北面自宠珍。左氏传曰：忠为令德。北面，臣位也。礼记曰：君之南乡，答阳之义也。臣之北面，答君之义也。
　　秋日多悲怀，感慨以长叹。毛苌诗传曰：秋士悲也。终夜不遑寐，叙意于濡翰。毛诗曰：不遑假寐。楚辞曰：魂焭焭兮不遑寐。韦昭汉书注曰：翰，笔也。明镫曜闺中，清风凄已寒。白露涂前庭，应门重其关。楚辞曰：白露纷以涂。毛诗曰：乃立应门。尔雅曰：正门谓之应门。四节相推斥，岁月忽欲殚。礼记曰：岁既殚矣。壮士远出征，戎事将独难。壮士，谓五官也。汉书，高祖曰：壮士行何畏！出征，谓在孟津也。魏志曰：建安十六年，文帝立为五官中郎将。典略曰：建安二十二年，魏郡大疫，徐干、刘桢等俱逝。然其间唯有镇孟津及黎阳，而无所征伐，故疑出征谓在孟津也。以在邺，故曰出征；以有兵卫，故曰戎事也。涕泣洒衣裳，能不怀所欢？涕泣，干自谓也。
　　凉风吹沙砾，霜气何皑皑。易通卦验曰：巽气不至，则大风扬沙。砾，小石也。说文曰：皑皑，霜雪貌。刘歆遂初赋曰：漂积雪之皑皑。牛哀切。明月照缇幕，华灯散炎辉。缇丹色也。华灯，已见上文。赋诗连篇章，极夜不知归。论衡曰：兴论立说，结连篇章者，文人鸿儒也。君侯多壮思，文雅纵横飞。汉仪注曰：列侯为丞相，称君侯。大戴礼曰：天子不知文雅之辞，少师之任。小臣信顽卤，僶俛安能追？仪礼曰：小臣正辞。李尤东观赋曰：臣虽顽卤，慕小雅斯干叹咏之美。僶俛，已见上文。论语曰：参也鲁。孔安国曰：鲁，钝也。鲁与卤同。
　　文选考异
　　注「公子自是」　案：「是」当作「起」。各本皆误。
　　金罍含甘醴　袁本、茶陵本云「甘」，善作「其」。案：据校语，五臣乃作「甘」，此作「甘」者，尤延之所改也。注无明文，而第三首云「应门重其关」句，例正同，未必非。善自作「其」字，尤改失之。
　　注「蒍启强曰」　陈云「强」，「疆」误，是也。各本皆讹。
　　注「干自谓也」　何校「干」改「桢」。案：所改非也。干卽公干，善注称人字有此例。
　　华灯散炎辉　案：「灯」当作「镫」，注同。各本皆讹。第一首、第三首袁、茶陵二本有校语，此首失着，乃误以五臣「灯」字乱之。
　　赠徐干五言
　　刘公干
　　谁谓相去远？隔此西掖垣。毛诗曰：谁谓宋远？跂予望之。洛阳故宫铭曰：洛阳宫有东掖门、西掖门。拘限清切禁，中情无由宣。史记曰：景帝居禁中。禁中者，门户有禁，非侍御不得入。楚辞曰：抒中情而为诗。思子沈心曲，长叹不能言。毛诗曰：在其板屋，乱我心曲。古诗曰：气结不能言。起坐失次第，一日三四迁。步出北寺门，遥望西苑园。风俗通曰：尚书、侍御、御史、谒者所止，皆曰寺也。细柳夹道生，方塘含清源。思玄赋曰：旦余沐于清源。轻叶随风转，飞鸟何翻翻！楚辞曰：漂翻翻其上下。乖人易感动，涕下与衿连。仰视白日光，皦皦高且悬。毛诗曰：谓余不信，有如皦日。毛苌曰：皦，白也。楚辞曰：晞白日兮皎皎。兼烛八纮内，物类无颇偏。韩子曰：朱孺对卫灵公曰：夫日兼烛天下，一物不能当也。杨雄解嘲云：日月之经不千里，则不能烛六合，耀八纮。音义曰：八方之纲维也。尚书曰：无偏无陂，遵王之谊。我独抱深感，不得与比焉。
　　文选考异
　　注「杨雄解嘲曰」　案：「嘲」当作「难」。各本皆误。
　　赠从弟三首五言
　　　刘公干
　　泛泛东流水，磷磷水中石。吕氏春秋曰：水泉东流，日夜不休。毛诗曰：杨之水，白石磷磷。毛苌传曰：清彻也。苹藻生其涯，华纷何扰弱？采之荐宗庙，可以羞嘉客。苹藻，以喻从弟也。左氏传，君子曰：苟有明信，涧溪沼沚之毛，苹繁蕴藻之菜，可荐于鬼神，可羞于王公。毛诗曰：所谓伊人，于焉嘉客。岂无园中葵，懿此出深泽。古诗曰：青青园中葵，朝露待日晞。尔雅曰：懿，美也。
　　亭亭山上松，瑟瑟谷中风。风声一何盛？松枝一何劲？冰霜正惨怆，终岁常端正。楚辞曰：霜露憯凄而交下。岂不罗凝寒，松柏有本性。凝，严也。庄子曰：天寒既至，雪霜将降，吾是以知松柏之茂也。
　　凤凰集南岳，徘徊孤竹根。凤生丹穴，故曰南岳。郑玄毛诗笺曰：凤凰之性，非竹实不食。亦喻从弟也。于心有不厌，奋翅凌紫氛。岂不常勤苦？羞与黄雀羣。黄雀，喻俗士也。何时当来仪？将须圣明君。尚书曰：凤凰来仪。孔安国曰：圣人受命则凤凰至。
　　文选考异
　　冰霜正惨怆　茶陵本「怆」作「凄」。案：「凄」字是也，注有明文。袁本作「怆」，与此同误。
　　岂不罗凝寒　何云「罗」疑作「罹」，陈同。案：各本皆作「罗」，盖传写讹。
　　
　　文选卷第二十四
　　　赠答二
　　
　　赠徐干五言
　　　曹子建
　　惊风飘白日，忽然归西山。夫日丽于天，风生乎地，而言飘者，夫浮景骏奔，倐焉西迈，余光杳杳，似若飘然。古步出夏门行曰：行行复行行，白日薄西山。圆景光未满，众星粲以繁。圆景，月也。论衡曰：日月之体，状如正圆。郑玄毛诗笺曰：景，明也。释名曰：望，月满之名也。论语曰：众星共之。广雅曰：粲，明也。志士营世业，小人亦不闲。论语，子曰：志士仁人，无求生以害人。孔丛子曰：仲尼大圣，自兹以降，世业不替。聊且夜行游，游彼双阙间。文昌郁云兴，迎风高中天。刘渊林魏都赋注曰：文昌，正殿名也。广雅曰：郁，出也。尔雅曰：兴，起也。地理书曰：迎风观在邺。列子曰：周穆王筑台号曰中天之台。春鸠鸣飞栋，流猋激棂轩。尔雅曰：扶摇，谓之飙。郭璞曰：暴风从上下者。猋与飙同，古字通。说文曰：棂，楯间子也。徐干齐都赋曰：窗棂参差景纳阳。轩，长廊之有窗也。顾念蓬室士，贫贱诚足怜。蓬室士，谓徐干也。苍颉篇曰：顾，旋也。列子曰：北宫子庇其蓬至，若广厦之荫。薇藿弗充虚，皮褐犹不全。墨子曰：古之人其为食也。足以增气充虚而已。郑玄周礼注曰：充，足也。淮南子曰：贫人冬则羊裘短褐，不掩形也。忼慨有悲心，兴文自成篇。说文曰：忼慨，壮士不得志于心也。郑玄考工记注曰：兴，发也。宝弃怨何人？和氏有其愆。宝，以喻干。和氏，喻知己也。韩子曰：楚人和氏得璞玉于楚山之中，奉而献之武王，武王使玉人相之。玉人曰：石也。●和氏左足。武王薨，成王卽位，和又献之。玉人又曰：石也。●其右足。成王薨，文王卽位，和乃抱璞而哭于楚山之下，王使玉人理其璞而得宝焉，遂名曰和氏之璧。●音刖。孔安国尚书传曰：愆，过也。弹冠俟知己，知己谁不然？言欲弹冠以俟知己，知己谁不同于弃宝，而能相万乎？汉书曰：萧育与朱博友，往者有王阳、贡公，故长安语曰：萧、朱结绶，王、贡弹冠。晏子春秋，越石父曰：士者申乎知己。良田无晚岁，膏泽多丰年。良田、膏泽，喻有德也。无晚岁、多丰年，喻必荣也。汉书曰：翟义请陂下良田。国语，子余曰：君若膏泽之，使能成嘉谷。毛诗曰：丰年穰穰。亮怀玙璠美，积久德逾宣。尔雅曰：亮，信也。苍颉篇曰：怀，抱也。左氏传曰：季平子行东野，还未至，卒于房。阳虎将以玙璠敛。杜预曰：玙璠，美玉，君所佩也。玙音余。璠音烦。亲交义在敦，申章复何言！庄子曰：亲交益疏。孔安国尚书传曰：敦，厚也。又曰：申，重也。
  </div>
  <div class="pagination">
   <a href="文选_page48.html">
    上一页
   </a>
   <span>
    ...
   </span>
   <a href="文选_page44.html">
    44
   </a>
   <a href="文选_page45.html">
    45
   </a>
   <a href="文选_page46.html">
    46
   </a>
   <a href="文选_page47.html">
    47
   </a>
   <a href="文选_page48.html">
    48
   </a>
   <span class="current-page">
    49
   </span>
   <a href="文选_page50.html">
    50
   </a>
   <a href="文选_page51.html">
    51
   </a>
   <a href="文选_page52.html">
    52
   </a>
   <a href="文选_page53.html">
    53
   </a>
   <a href="文选_page54.html">
    54
   </a>
   <span>
    ...
   </span>
   <a href="文选_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
