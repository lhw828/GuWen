<!DOCTYPE html>
<html>
 <head>
  <meta charset="utf-8"/>
  <title>
   晚清文选 - 第 12 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晚清文选 - 第 12 页/共 45 页
  </h1>
  <div class="content">
   惟此次禁止鸦片烟，先及官绅士子，本属从前未开之禁，无庸另立专条。其禁止栽种莺粟，及开设烟馆，尤屡见之奏案，明示例禁。至于州县差役之讹诈，按律处办，已自有余，并无庸酌增条例。各海口征收洋土税则，照旧办理，或另立章程，税厘并征，酌量增加，均可及时开办，听从贩运。此次议禁，大旨全无妨碍。俟奉有禁办明文，臣即照会英国外部渐次禁止栽种贩运。此时开办之始，惟当从容涵泳，宽以二十年之期。先官而后民，先士子而后及于百姓。一以渐摩劝戒为义，明示以朝廷爱民之苦心，力拯陷溺，力除苛扰，与天下相感以诚。而其大要尤在责成各省士绅，自立章程，切实劝导，求实效而不务虚文，求真有益百姓，而不专假官势以责近功。人心具有天良，无不可感动禁革者。伏乞天恩明下臣章，饬各督抚臣虚心核议，实力举行。天下臣民，蒙被圣恩，永无涯际！ 

   ○上合肥伯相书 
   二月初八日，寄上第三信，想尘钧鉴。此间政教风俗，气象日新。推求其立国本末，其始君臣争政，交相屠戮，大乱数十百年。至若尔日而后定。初非有至德善教，累积之久也。百余年来，其官民相与讲求国政，自其君行之，蒸蒸日臻于上理。至今君主以贤明称，人心风俗，进而益善。 
   计其富强之业，实始乾隆以后。火轮船创始乾隆，初未甚以为利也。至嘉庆六年，始用以行海。又因法创为火轮车，起自嘉庆十八年。其后益讲求电气之学，由吸铁机器，传递书信。至道光十八年，始设电报于其国都，渐推而远。同治四年，乃达印度。自道光二十二年与中国构兵，火轮船遂至粤东。咸丰十年再构兵，而电报径由印度至上海矣。其开创才数十年。乘中国之衰敝，七万里一瞬而至。然亦足见天地之气机，一发不可遏。中国士大夫自怙其私，以求遏抑天地之机，未有能胜者也。 
   来此数月，实见火轮之便利，三四百里，往返仅及半日。其地士绅，力以中国宜修造火轮车相就劝勉。且谓英国富强，实基于此。其始亦相与疑阻。即以初抵伦敦苏士阿摩登海口言之。往来车运，用马三万余匹。虑防其生计也。迨车路开通，用马乃至六七万匹。盖以道途便利，贸易日繁，火轮车止出一道。相距数十里以下，来就火车者，用马逾多也。去冬，道上海，见格致书院藏一火轮车道图，由印度直通云南，一出临安以东趋广州，一出楚雄以北趋四川，以达汉口，又由广州循岭以出湖南，而会于汉口。乃由南京至镇江，东出上海，又东出宁波，北出天津，以达京师。见之怪咋，谓云南甫通商，即筹及火轮车路也。及来伦敦，得此图，知已出自十余年前。凡其蓄意之所至，无不至也。印度火轮车才及阿萨密。其通中国，分山南北两道。北道由阿萨密直抵依拉袜底河。南道绕出缅甸，折而东北，以会于依拉袜底河，而达蛮允。大率云南通商一二年后，两处铁路，所必兴修者。日本公使见语云：天地自然之利，西人能发出之。彼为其难，吾为其易。岂宜更自坐废！中国土地之广，人民之众，各国所心羡也。闻至今一无振作，极为可惜。嵩焘赧然无以为答。 
   前岁入都，本意推求古今事宜，辨其异同得失。自隋唐之世，与西洋通商，已历千数百年。因鸦片烟之禁，而构难以次增加。各海口内达长江，其势日逼，其患日深。宜究明其本末，条具其所以致富之实，而发明其用心，而后中国所以自处，与其所以处人者，皆可以知其节要。谋勒为一书，上之总署，颁行天下学校，以解士大夫之惑。朝廷所以周旋远人之心，固目有其远者大者。当使臣民喻知之。以为此义明，即国家忆世之长基可操券而定也。道天津，亦曾为中堂陈之。及至京师，折于喧嚣之议论，噤不得发。 
   窃谓中国之人心，有万不可解者。西洋为害之烈，莫甚于鸦片烟。英国士绅，亦自耻其以害人者为构衅中国之具也。方谋所以禁绝之。中国士大夫甘心陷溺，恬不为悔。数十年国家之耻，耗竭财力，毒害民生，无一人引为疚心。钟表玩具，家皆有之，呢绒洋布之属，遍及穷荒避壤。江浙风俗，至于舍国家钱币，而专行使洋钱。且昂其价，漠然无知其非者。一闻修造铁路电报，痛心疾首，群起阻难。至有以见洋人机器为公愤者。曾︱刚以家玮，乘坐南京小轮船至长沙。官绅起而大哗，数年不息，是甘心承人之害，以使吾之脂膏，而挟全力自塞其利源，蒙不知其何心也！办理洋务三十年，疆吏全无知晓，而以挟持朝廷曰：公论；朝廷亦因而奖饰之曰：公论。呜呼，天下之民气，郁塞壅遏，无能上达久矣。而用其张无识之气，鼓动游民，以求一逞。官吏又从而导引之。宋之弱，明之亡，皆此张无识者为之也。 
   嵩焘，楚人也。生长愚顽之乡，又未一习商贾，与洋人相近。盖尝读书观理，历考古今事变，而得之于举世哗笑之中。求所以为保邦制国之经，以自立于不敝，沛然言之，略无顾忌，而始终一不相谅，窜身七万里之外，未及两月，一参再参，亦遂幡然自悔其初心，不敢复为陈论。而见闻所及，有必应陈之中堂者。 
   日本在英国学习技艺二百余人。各海口皆有之，而在伦敦者九十人。嵩焘所见二十人，皆能英语。有名长岗良芝助者，故诸侯也，自治一国。今降为世爵，亦在此学习律法。其户部尚书恩娄叶欧摹至奉使讲求经制出入，谋尽仿效行之。所立电报信局，亦在伦敦学习有成，即设局办理。而学兵法者甚少。盖兵者，末也。各种创制，皆立国之本也。中堂方主兵，故专意考求兵法。愚见所及，各省营制，万无可整顿之理。募勇又非能常也。西洋此数十年中，无忧构兵，直可以理势决者。考求伦敦募兵之法，皆先使读书通知兵法，而后入选。遣医士相其血脉胆气，筋骨坚强，而后教之跳跃，次第尽枪炮技艺之能事，乃编入伍。其根柢厚矣。此岂中国所能行者！一身之技，无能及远，正虑殚千金以学屠龙。技成无所用之。嵩焘欲令李丹崖携带出洋之官学生，改习相度煤铁炼冶诸法，及兴修铁路与电学，以求实用。仍饬各省督抚多选少年才俊，资其费用，先至天津、上海、福建机器局，考求仪式，通知语言文字，而后遣赴外洋。各就才质所近，分途研习，各机器局亦当添设教师二三人，以待来者。但须一引其端，庶冀人心之知所趋向也。此间有斯谛文森者，亦曾言各国铁路，多所创造，尤勤勤焉劝中国之急为之。谨将所拟节略上呈。抑嵩焘之意，以为事事须洋人为之，必不可常也。当先使中国之人通晓其法。埃及国隶阿非利加，及修造铁路，先遣人赴英国练习而后敢仿行之。此最可法。伏乞钧示，以凭与李丹崖会商办理。 
   窃以为方今治国之要，其应行者多端，而莫切于急图内治，以立富强之基。如此二者，可以立国千年而不敝。其为利之远且大者，不具论也。其浅而易见者有二利。中国幅员逾万里，邮传远者，数十日乃达。声气常若隔绝。二者行万里，犹庭户也。骤有水旱盗贼，朝发夕闻，则无虑有奸民窃发称乱者。此一利也。中国官民之势，悬隔太甚，又益相与掩蔽朝廷耳目，以便其私。是以民气常郁结不得上达。二者行，富民皆得自效以供国家之用，即群怀踊跃之心。而道路所经，如人身血脉，自然流通，政治美恶，无能自掩。则无虑有贪吏遏抑民气为奸利者。此又一利也。三代盛时，不过曰吏效其职，民输其情而已。其道固无以加此也。论者徒谓洋人机器所至，有害地方风水。其说大谬。修造铁路电报，必于驿道皆平地面为之，无所凿毁。至于机器开煤吸水以求深也。煤质愈深愈佳。中国开煤务旁通，洋人开煤务深入。同一开采，浅深一也，有何妨碍。即以湖南地产言之。铁矿多在宝庆，煤矿多在衡州。而科名人物，以此二郡为独盛。湘潭石潭产煤，世家巨族多出其地。湘乡煤产无处无之。功名爵禄，尤称极盛。世人一哄之议论，无与发其蒙者。何不近据事实证之。中国百姓自为之，而自利之，无故群起而相阻难。数十年后，洋人所至，逐渐兴修，其势足以相制，其利又足以啖奸豪滋事者，役使之以为用。则使权利一归于洋人，而中国无以自立。传曰：天之生此民也，使先知觉后知，使先觉觉后觉也。先知先觉之任，必朝廷大臣任之。是以政教明，则士大夫之议论自息。亦在朝廷断行之而已。至于国家根本大计，度今之时，量今之力，有难以一二举行者。而切要要者数端。无关根本大计，而要为诸政之所从出。不先务此，虽有良法美意，日起以图功，亦终归无方。一曰禁止鸦片烟。原鸦片烟之禁，实自雍正时。其始供药品而已。赖政教修明，官吏奉法，民间无敢吸食者。至道光中，其风始炽。嵩焘少时，尚未闻此。于时物利丰阜，家给人足，百姓守法惟谨。迨后鸦片烟之害兴，而世风日变，水旱盗贼，相承以起。即今日洋祸之烈，实始自禁鸦片烟。而金田贼首，亦因海防散勇，啸聚山谷，驯至大乱。是此鸦片烟不独戕贼民生，耗竭财力，实亦为导乱之原。洋人至今引为大咎。中国反习而安之。窃以为鸦片烟之害不除，诸事一无可为。而求其禁止之方，有至简而易行者。其法在先官而后民，先士之而后及于百姓。一用劝导之术，而以刑罚济其穷。其用罚亦惟动其廉耻之心，而激使自立。宽返二十年之期，必可保其不然。其通商专务富民，所税茶酒及烟，数者而已。余皆无税。岁计商贾赢余，而估其所获之利，约八十分取一。住房器物，计租取税，略如中国之户税。岁入三百磅以下者，不税。其所得宝星及他表记，泐之用器，有税。畜犬以上，有税，并出常税之外。国家经制所入，一取之地税。其勤地力至矣。往见陈文恭公巡抚陕西、河南，专意农事。兴水利，溉田。在湖南教民耕种，诸法悉备。可为知本计者。江浙经乱后，距今十二三年，荒芜之田，未垦者仍多。百姓惮于疏辟之勤，而自惜其力。州县苦于地奏销之累，而并没其名。荒者听其芜莱，垦者亦相为隐匿。亦宜户部所应经营，督抚所应劝导者。此又一事也。 
   一曰喀什噶尔之地宜割与雅谷刊。氐羌数叛酒泉，光武仍其君长，赐以印绶。吐谷浑徒浩河，郭元振请即其所置之边要密迩。义取羁縻，无所顾惜。至于汉建校尉，唐置都护，远或万里，近或数千，降胡杂虏，因叛袭封，以为故事，无足比论。惟喀什噶尔之地，逼近安集延其势不能筑葱岭为长城，以遮遏之。浩罕诸部，并于俄罗斯，回部余民，乘喀什噶尔之乱，袭据其地，犹慑中国之威，而思托为附庸。去岁，威妥玛代为之请。嵩焘谓当俯顺其心，与为约誓，令缴还各城。但得一镇守乌鲁木齐之大臣，信义威望，足以相服，可保百年无事。若徒恃兵力攻取，旷日持久，耗费无已。幸而克捷，而回部余民，必走投俄罗斯，以相比附。构兵纵掠，终岁骚动，徒使俄人乘间坐享其利，而中国承其敝。未知所以善其后也。夫经国者务筹久远。主兵者惟取进攻。是以弃地之议，不能出之将帅也。惟恃朝廷权衡缓急轻重，秉成算以宣示机宜，而后将帅之威伸，而朝廷之恩乃深入远人之心，使之俯首而听约束。故以为威妥玛之代请，实机会之不可失者，此又一事也。 
   一曰伊犁一城，宜与俄人定约，以垂久远。英俄两国，势足相敌，而英人务拓地以兴利，俄人务袭土以开疆。无端乘乱袭据伊犁，此其志在掠地而已。窃度新疆事定，令俄人交付伊犁一城，必尚多烦议论。西洋公法，无乘乱据人土地之例。势且要求兵费，责以收赎。而非有巨款，足厌其心，知其必不能允也。故莫如反其道而行之。不责其减价而赎之我，而责其准所赎价交易而鬻之彼。如日本库页一荒岛，犹欲全据之，必不肯轻易退还伊犁明矣。与其含糊悬宕，以生戎心，莫如明与定约，画疆分界，可保数十年之安。必不得已，收回黑龙江以西地，与之互易，亦尚有名可据。此又一事也。 
   一曰停止各省厘捐。嵩焘于厘捐筹饷，知之甚明，行之甚力。湖南开办厘捐，实一力赞成之。在粤东陈覆厘捐情形，援古证今，自谓能得其要领。然凡为厘捐，以筹饷也。原非国家经制。军务告竣十余年，迄今不议停止。则非体矣。且法久则弊生。各省本无急需，相与视为闲款，不甚措意。是以办理日久，收数日微。骤有军务，筹画饷糈，踵事循章，习为故常，将更无可施力。尤两敝之道也。前岁因滇案议停租界厘捐，是专为洋人免厘，何异驱鱼而致之渊，驱雀而纳之丛。不独有失民商之心，其伤国体实甚。意谓宜及时停免各省厘捐。租界免厘一节，自应删除。并与立约，因事筹饷，不在此例。而如福建之茶，浙江之丝，及凡物产之在其地者，应收土税，以备地方之用，不与厘捐同免。此皆可据理以求胜者。旧时茶税，每箱八两。五口通商，骤减至二两五钱。曾与赫总税司言之。渠意亦谓：如此各省自有之利，尚可设法另议，无并土税不准完纳之理。中国自有之利，操纵宜出之朝廷。蒙于此事极有不安于心者。此又一事也。 
   嵩焘本奉使海外，凡中外交涉事件，稍有所见，例得上闻。怀欲陈之久矣。徒念京师蒙被口语，侧身天地，至无所容。朝廷亦不能不采纳人言，加之贱简。又甫出洋，屡见参案，更不敢有所陈论，自取愆尤。独念中堂为国重臣，中外得失，利病所关，宜廑盛虑。区区所陈，准时度势，略举其切要者，措之而得，行之又至简而易。非徒为高远难行之言，以自快其议论者。往与宝相论今时洋务，中堂能致其大，丁雨生能致其精，沈幼丹能尽其实。其余在位诸公，竟无知者。宝相笑谓嵩焘既精且大。嵩焘答言：岂惟不敢望精且大，生平学问皆在虚处，无致实之功。其距幼丹尚远。虽然，考古证今，知其大要。由汉唐推之三代，经国怀远之略，与今日所以异同两益之宜，独有以知其深。窃以为南宋以来，此义绝于天下者七百余年。此则区区所独自信，而无敢多让者也。惟中堂采择上陈，推而行之。所以裨益国家必多矣。 

   ☆刘铭传○请开铁路以图自强疏 
   臣以菲材，渥承恩遇。自解兵柄，养疴田园，每念中外大局，往往中夜起立，眦裂泣下，恨不能竭犬马以图报于万一。近者被命，力疾来京。仰蒙召见，训诲周详，莫名钦感。窃念人臣事君之道，知无不言。况事变至迫，利害甚巨，敢不竭其缕缕，为我皇太后皇上敬陈之。中国自与外国通商以来，门户洞开，藩篱尽撤。自古敌国外患，未有如此之多且强也。彼族遇事风生，欺凌挟制。一国有事，各国圜窥。而俄地横亘东西北，与我壤界交错，扼吭拊背，尤为心腹之忧。我以积弱不振，不能不忍辱含垢，遇事迁就。不惜玉帛，以解兵戎。然而和难久恃，财有尽期。守此不变，何以自立！ 
   今论者动曰用兵矣。窃谓用兵之道，贵审敌情。俄自欧洲起造铁路，渐近浩罕，又将由海参威开铁路，以达珲春。此时之持满不发者，非畏我兵力，以铁路未成故也。不出十年，祸将不测。日本一弹丸国耳。其君臣师西洋之长技，恃有铁路，动逞螳螂之臂，藐视中华，亦遇事与我为难。臣每私忧窃叹，以为失今不图自强，后虽欲图，恐无及矣。自强之道，练兵造器，固宜次第举行。然其机括则在于急造铁路。铁路之利于漕务赈务商务矿务厘捐行旅者，不可殚述。而于用兵一道，尤为急不可缓之图。中国幅员辽阔，北边绵亘万里，毗连俄界，通商各海口，又与各国共之。画疆而守，则防不胜防，驰逐往来，则鞭长莫及。惟铁路一开，则东西南北，呼吸相通。视敌所驱，相机策应。虽万里之遥，数日可至。虽百万之众，一呼而集。无征调仓皇之过，无转输艰阻之虞。且兵合则强，兵分则弱。以中国十八省计之，兵非不多，饷非不足。然各省兵饷，主于各省督抚。此疆彼界，各具一心。遇有兵端，自顾不暇。征调饷兵，无力承应。虽诏书切责，无济缓急。盖一国分为十八疆界也。若铁路造成，则声势联络，血脉贯通，裁兵节饷，并成劲旅。十八省合为一气，一兵可抵十数兵之用。将来兵权将权，俱在朝廷，内重外轻，不为疆臣所牵制矣。 
   方今国计，绌于防边，民生困于厘卡。各国通商，争夺利权，财赋日竭，后患方殷。如有铁路，收费足以养兵，则厘卡可以酌裁，并无洋票通行之病。裕国便民之道，无逾于此。且俄人所以挟我，日本所以轻我者，皆以中国守一隅之见，畏难苟安，不能兴奋耳。若一下造铁路之诏，显露自强之机，则气势立振，彼族闻之，必先震惊。不独俄约易成，即日本窥伺之心，亦可从此潜消。本年李鸿章奏请沿海安设电线，此亦军务之急需。但电线须与铁路相辅而行。省费既多，看守亦易。或者以铁路经费难筹，无力举办为疑。窃谓议集商股，犹恐散漫难成。今欲乘时立办，莫如议借洋债。洋债以济国用，断断不可。若以之开利源，则款归有著，洋商乐于称贷。国家有所取偿，息可从轻，期可从缓。且彼国惯修铁路之匠，亦自愿效能于天朝。此诚不可失之机会也。查中国要道，南路宜开二条；一条由清江经山东，一由汉口经河南，俱达京师。北路宜由京师东通盛京，西通甘肃。惟工费浩繁，急切未能并举。拟请先修清江至京一路，与本年议修之电线相表里。此路经山东直隶，地界最多。或谓于民间坟墓庐舍有碍，必多阻挠。不知官道宽广，铁路所经，只估丈余之地，于坟墓庐舍，当不相妨。即偶有牙错，亦不难纡折以避。臣昔年剿捻中原，屡经各该省，其地势民情，固所稔知，非敢为臆断也。事关军国安危大计，如蒙俞允，请旨敕下总理衙门，迅速议复。若辗转迁延，视为缓图，将来俄局定后，筑室道谋，诚恐卧薪尝胆，徒托空言，则永无自强之日矣。 

   ☆李凤苞○巴黎答友人书 
   窃尝谓西国富强，不尽由于制器治兵，诚如来谕。谨就见闻所及，为知己陈之。 
   西国制治之要，约有五大端。一曰通民气。民居甚散，分位悬殊，通之匪易。乃由乡举里选，以设上下议院，遇事昌言无忌。凡纤悉不便于民者，必本至诚，以设法妥贴之。又设卿大夫里正等官，以安闾阎，以审狱讼。用民治民，自无纷扰。而复实查户版，生死婚嫁，靡弗详记，俾一夫无不得所。则君公之分愈尊，而上下之情愈通矣。 
   二曰保民生。人情莫不欲安富寿考。使以横逆待之，诛求困之，盗贼冤狱以折挫之，惠未必吉，逆未必凶，人人无自立之权，遂人人无自坚之志矣。西国则上以诚心保民，下亦咸知自保。凡身家性命器用财贿，绝无意外之虞。且予告官员，半俸赡之，老病弁兵，终身养之，老幼废疾，阵亡子息，皆设局教育之。使居官无落职之虑，则不至贪墨。临阵无内顾之忧，则无所畏缩。有不共勉厥职，上下一心，固结不解者乎？ 
   三曰牖民衷。凡智慧材力，日浚则日灵，日梏则日窒。西国孩提，教以认识实字。稍长，教以贯串文义。量其材质，分习算绘气化各学。而月杪年终，总其所习而试之。必令心领神会，手舞足蹈。不令读未解之书，不妄试未习之事。及其成人，或专一事或名一艺，而终身无一日废学者，何也？有新报之流传，有社会之宣讲也。新报自朝政至技艺，何止千百，皆通人载笔，至理名言。自君公以至婢媪牧圉，与妇孺之在舟车，无不人手一编。某国得某地，某人创某器，咸能洞悉其源委也。社会亦每国数百处。系老师宿儒，分讲治制律例制造格致等学。环听者男妇数百人。口讲指画，必使听者领悟而后快。故通国男妇，无不各勤所学。而智慧材力，如萌蘖之易生，枝叶之易茂矣。 
   四曰养民耻。西国无残忍之刑，惟故杀者罪止远戌苦工。其余不过监禁及罚锾而已。监禁之服用精洁，与官家埒。又教以诵读，课以工艺，济以医药，无拘挛亦无鞭挞。而人犹畏刑自守，视犯罪为不齿。即寻常偶爽一约，若负重疚。偶拾一遗，若挞市朝。是以牛羊昼夜遍野，货物堆聚通衢，衣物之遗忘于舟车者，每出新报招认。从未闻有宵小之觊觎者。虽由民有生计，亦民知廉耻故也。父母不怒责其子，家主不呵叱其仆。虽犬马亦不加棰楚。而雍然秩然，自无违忤乖张。男女杂坐谈天，而不及淫乱，皆养耻之效也。 
   五曰阜民财。古人言：有国者宜藏富于民。愚谓民之富有三要：一尽地力。谓讲水利种植气化之学，而使尺寸无弃地也。二尽人力。通工易事，而可各擅专门，由熟生巧也。同力合作，而可任用致远，裒多益寡也。又济之以机器，可令时省而工倍也。三尽财力。有公司及银号，而锱铢之积，均得入股生息，汇成大工大贾，庶蓄财者不致浪费矣。有钞票及金银钱，而便于轻赉，利于转运，一钱可抵百钱之用矣。 
   凡此五端之所以上下相学，永久不渝者，尤本于四道。则孔孟之忠恕，官礼之精详，黄老之坚定，佛氏之彻悟也。其治国齐家，持躬接物，动与尽己推己之旨相符，直合王霸为一，而三代大同之治矣。此孔孟之道也。其政治规制，既合《周官》八法八柄九两九职，以至邦交之合行人，制器之合考工，无不缕晰条分，整齐画一。制法者既公而无私，奉法者即久而无弊。此官礼之道也。本百折不回之志，以立坚强不拔之操，无嚣竞，无浮躁，遇事则以静制动，行权则欲取故与，实有大智若愚，大巧若拙之概，迥非补苴张皇之治，所得希其万一。此黄老之道也。至于穷事物之理，则无论格致等学，必抉其疑。即政治律例，公法理财治狱之书，莫不元箸超超，辩才无碍，绝无影响附会、臆度总揣等病。有内典之精深，而无内典之隐晦。皆其深造自得，贯通了悟之证。此佛氏之道也。夫然而可制船械，可兴工商，可固边防，可勤远略。凡有所为，莫不纲举目张，而举重若轻也。 
   此皆见闻所得，非敢好事铺张。暇时当再逐条指实以发明之。所识西国博雅之士，论及创制，每推中国。如新报之仿邸抄，化学之本丹家，信局则采孛罗之记，印书则为冯道之法，煤灯之本于四川火井，考试之本于岁科取士，至于南针火药，算学天文之开于中国，更无论矣。唯西国日求其精，中国日失其传耳。穷则变，变则通，诚吾国今日急务矣。漏残灯烬，率笔直书。尚求知己，不吝垂教。 

   ☆裴荫森○请拨款制船疏 
   窃查同治十三年，倭兵扰台，前总理船政臣沈葆桢叠次商办铁甲兵船。在事官绅，有婉辞讽止者，有直言驳辩者。而沈葆桢与洋将之言曰：有铁甲而兵轮乃得用其长，无铁甲而兵轮终恐失所恃。议者谓其虑患之深，不遽信其谋兵之善也。迨上年法人犯顺，各处新报开列法国兵船，综计不足三十号，而差遣转运各船，亦充其数。至上等炮船，不过与福胜、建胜等船争猛，上等兵船，不过与南琛、南瑞等船争快，徒以二三铁甲，纵横闽浙洋面。马江之役，七船同沉，石浦之役，五船俱退。虽管船者不得其人，而虚声所播，士胆先靡，要皆无铁甲而兵轮失所恃之明证也。然则，惩前毖后之计，整顿海军，必须造办铁甲，时势所趋，无庸再决者矣。 
   查有船政出洋学生同知衔魏瀚，参将衔游击陈兆翱，都司郑清濂等，在洋肄业，时逾七年。曾经委令监造德国铁甲兵船，阅历颇深。据称法国于光绪十一年创造双机钢甲兵船，名柯袭德士、迪克士、飞礼则唐等三船，计船身长中尺十七丈三尺九寸，船腰阔四丈，船旁钢甲厚八寸，舱面钢厚二寸，每时可行中国海道八十里，配用新式康邦卧机，计算实马力一千七百匹。较北洋德国订造之定远铁甲船身较小，与济远铁甲马力稍轻，而驾驶较易，费用较减。除炮位鱼雷电灯另购外，每船工料估银须四十万两。两船并造，须二十八月可成，三船同造，三十六月即竣。闽省若得有此等兵甲船三数号，炮船快船，得所护卫，胆壮则气扬，法船断不敢轻率启衅。兹禀由提调道员周懋琦绘图转禀请示，并据试造双机钢甲。以魏瀚、郑清濂、吴德章监造船身，陈兆翱、李寿田、杨廉臣监造船机，确有把握。如果虚糜工费，甘与该学生等一同科罪等语。臣等复查疆臣议办铁甲，十有余年。或困吃水动逾二丈三四尺，中国海口较浅，出入不能自如。所可虑者一。闽粤等省船坞过小，修理不能胜载，所可虑得二。船身滞重，转掉未灵，管驾不能如法，所可虑者三。该道员周懋琦等所呈总分船图，据开全船墩载一千八百墩，吃水止深一丈二尺二寸，沿海各口均可驶行，则出入不难矣。船政前为南洋承办开济等项快船，实马力二千四百匹，本勘定附厂红山山麓，另造砌石大坞，预备修理南北洋快兵船铁甲船之用。核估工料，需银一十万两，三四月可以工竣。现将次第造办。则修理不难矣。三届出洋学生，另请案加展年限。每年在外国兵船阅历，须扣足六个月为期。船政又另购夹板，复设练船，为出洋训练学生水手之用。则管驾亦不难矣。自来兵家有恃乃可无恐，先声足以夺人。南北洋筹办水师，颇费财力。援闽之师，久而不出。出则迟回观望，畏葸不前。法人得窥其微，遂乃截商阻漕，以欺中国铁甲未成，兵船无进，不敢轻于尝试，得以大肆要求。幸而谅山复为我克，台澎不能安踞，孤拔又伏冥诛，饷绌民哗，暂时就范。然而法人岂能一日忘台澎耶？该道员久官闽台，该学生等籍地福省，均无希图名利之心。只以马江死事诸人，非其亲故，即为乡邻。以报仇雪愤之心，寄于监作考工之事。其成效必有可观。至所需制船经费一百三十余万两，或在洋关酌拨，抑或另筹协济，现虽经费异常支绌，然必需之款，臣等不敢稍有畏难。应俟奉旨后，臣昌浚等随时妥筹办理。所有船政试造双机铁甲兵船缘由，理合会同驰奏。 
   抑臣等更有请者。欧洲大局已成连横之势，中国若再拘于成见，情形岌岌可危。除制炮造船，教将练兵，别无自强之道。然不开矿炼铁，购机造炉，事事购自外洋，财源溢出，军火之费，较之洋药漏卮，尤为繁巨。臣宗棠日前拓增船炮大厂一疏。仍求宸衷独断，天下幸甚！此摺系臣荫森主稿，臣宗棠、臣图善、臣昌浚、臣兆栋会商，意见相同。谨恭摺附轮船到沪，交上海县由驿五百里驰陈。 

   ○购置练船疏 
   窃查泰西水师章程：凡习驾驶者，先由学堂肄业数年，于天文罗经测量算法粗具根抵，大约年十八九岁以后，派入练船，周涉海洋，阅历风沙，演试炮弹，严定年限，按时考试，按等升调。盖海上交绥，非衽席风涛者不能确有把握耳。练船以夹板为多。轮船用火，帆船用风。汪洋大海之中，偶遇机器损伤，抑或煤炭缺乏，非帆缆无以继轮机之穷。故学御帆船，较轮船为尤要，亦较轮船为尤难也。 
   同治九年，原任大学士英桂，于闽浙总督任内，曾以万金购日耳曼国夹板一号，从新修改，名曰建威练船，另延英国水师官逊顺等为教习，颇著成效。嗣建威损坏，经费支绌，改派扬武为练船。有名无实，练务废弛。马江、石浦诸役，死事获咎各学生内，有叠经英国水师兵船总统书院教习甚为褒奖，出具切考，给凭回工者。乃临事仓惶，不能出奇制胜。固由船小力单，形见势绌，亦各船士卒，疏于训练所致。盖练船不但练水手炮勇，即管驾大二副，无不因练成熟，临机决胜。此泰西海军尤必多设练船者也。 
   臣等以为诸费可省，练船之费必不能省。创深痛巨之余，惩前毖后，万难再事因循。前任船政臣何如璋奏请由厂新造夹板，估费须二万余两，又恐耽误别船工程因未造办。适有英商美那二枝半桅夹板一号，去冬守风泊住罗星塔江次。该船主遂先回沪。其船托英商天裕洋行拍卖，洋平番银四千元。委员勘估该船，身长英尺一百四十尺，腰阔英尺三十一尺三寸，舱深英尺十七尺七寸，商吨可载重四百五十七吨。船身系硬木，枰面系金山松木，均无腐烂。舱底底拴，铜铁各半，船底全镶铜片，桅身系铁木，船上铁索锚练舢板抽水机器起锚车件一切器具俱全。查阅验船公司凭照，系同治十年在法厂制成，光绪八年至十年保险公司照一等夹船保险。即饬知县魏瀚买定，并由英领事缮立契据。惟去冬今春，久泊江滩，舱板应须修理，帆缆亦须更换，商船改练，所有帆舱索舱火药舱弹子舱及炮门战秤官厅住房等处，又须添备。核估修费，减于建威，而船身较为坚结。 
   查船政前届出洋章程，习驾驶者每年在船仅两个月。现拟咨商北洋大臣大学士臣李鸿章，请改为每年在船必扣足六个月。冀增功课。惟核计每人每届三年匀算，需银一万元之多，势难多派学生。而学生根柢未深，出洋亦属无益。整顿海军，惟有多设帆船训练，庶有实效。现在所购夹板，拟名曰平远。已饬厂员赶修。于船政驾驶学堂各生，取其年逾十八岁以上，二十五六以下，材貌魁梧，胆气壮定者，另选精壮水手多人，赴船肄业，严定课程，稽核日记，由近及远。东则日本、高丽各洋，南则新加坡、槟榔岛各埠；北则旅顺、大连环、海参崴；西则印度洋、红海、地中海，每年春出秋归，冬出夏归。学堂所习天文海图，证之于礁沙实境，是否测算合符，所习枪炮阵法，验之于风水疑难，是否施放定准。三年为期，与学堂轮番更换。学业愈熟，人才愈练愈多。同是出洋同习驾驶，用费较减，收效较易。果有胆略非常，人才出众，再赴各国兵船，涉历一年半载，便能得其体用。据提调道员周懋琦禀请前来。 
   臣查驾驶与制造不同。外洋厂多器备，习制造者非亲至厂中不能深窥窍。习驾驶者，则无论何国水师，不外严密二字。严则一律整齐，密则不留疏懈。而要在乎熟而已。至临阵对敌，运用在乎一心。但须出洋久练，不必定至外国兵船，始识兵机也。惟管驾练船，不同管驾轮船。管驾轮船，固须熟习船学，管驾练轮，即为各轮船管驾执事水手之教习，必须曾历各国洋面，通晓水师章程，为洋员所素知者，始能胜任。未便轻率派委。船政向延西员，又颇烦费。现拟会商李鸿章，于北兵船管驾内，或于水师学堂教习内，拣派管驾，以资得力。 

   ☆钟天纬○扩充商务十条 
   一曰设商会。窃见中国经商之道，心思未尝不敏，营运未尝不勤，而获利终不逮西商者，良以彼则官为护持，此则官多抑勒耳。查西洋政治，事事必顺人情。惟商务则一切操以垄断。彼国家非特不禁，反从而庇之，俾其获利。此无他，西国以商税为岁入之大宗，故视工商为国家之命脉。各埠均设商会，京都且设总会，而延爵绅为之领袖。其权足与议院相抗。每有屈抑，许经诉诸巴力门衙门。故商人得恃无恐，贸易盛而国势日强。中国则不然。目商贾为市侩，薄工艺为细民。平日抑勒百端，有事视为鱼肉。故其势涣散，而不能自立，更何能与洋商颉颃。即如关税，洋人仅完厘半，而华人则勒索数成。盘查则洋船不敢谁何，华船则百恫般喝。以致华商人人短气，而有不能自保之势矣。诚能仿外领事之法，许各业推举绅董，优以体制，假以事权，遇有商务，许其直达有司。凡有益于中国商业，听其设法保护，而不以成法挠之。如粤中百工聚，商贩肩摩，地窄人稠，生计困苦。苟为振兴，内以裕小民衣食之源，外以杜洋人侵牟之害，大足开天下风气之先，斯亦转移之妙术也。窃慨粤东缙绅巨族，每与长吏抗衡。若礼貌之加，舍彼就此，其亦古人式怒蛙之见乎？ 
   二曰合公司。尝观西洋军饷，全出于商税。商人经商万里，涉历重洋，牟境外之利，以养其本国之民，故国日富而兵亦日强。华商则仅鬻贩于本国，楚弓楚得，利害维均。此岂材力聪明有不逮哉！由于华商势分。分则力薄本微，不能经营远略。西人势合。合则本大力厚，而无往不前。所谓独力难成，众擎易举，则公司是已。乃中国近年开矿争设公司。去岁沪市倾倒银号多家，十室九空，均受其累。至今视为厉阶。再欲纠股集赀，虑无不掩耳而走。此其故由于华人不善效颦，徒慕公司之名，不考公司之实。不知西国每立公司，必禀请国家，由商部派员查勘，事实可凭，利亦操券，始准开办。每一公司，由各股东公保董事十二人，由众董事再推总办正副各一，而每人亦必有多股于中。总办受成于各董，各董受成于各股东。上下箝制，耳目昭著，自然弊无由生。乃中国适与之相反。纠股者只须禀请大宪，给示招徕，刊一章程，绘一图说，海市蜃楼，全凭臆造。各股东亦不究其矿在何处，矿质若何，本无置产业贻子孙之心，不过以股票低昂为居奇之计，卖买空盘，宛同赌博，宜其一败涂地也。今若概废其良法美意，则未免因咽废食。而后来重大工程，断难开办矣。为今计，宜查照西洋成法，凡立公司，必经商会派人查考，酌定其章程，务使总办不能独操其权，而悉以各股东公论为断。则凡铁路电报开矿制船诸务，胥可藉众力以成矣。外国设公司律法，本有成书。苟斟酌折衷，垂为令甲，庶中国公司，足与洋人相埒，而能驰域外之观矣。 
   三曰借国债。查国债之法，创自欧洲，实开千古未有之局。不敢谓永无弊端，而终觉其有大利而无大弊。何则？古来国用不足，无非加派于民。或算缗钱，或榷酒酤，或税间架，头会箕敛，无非取济一时，甚或搜括富民，鬻卖官爵，极矣。然倘岁比不登，内讧外寇，则此苟且不终日之计，亦终有时而穷。观胜国末造，加派练饷，民不聊生，至斥宫中器用以抵饷，而哗溃时闻，明社卒屋。此无他，强括民之脂膏，而不予民以应得之利，则小民安肯毁家抒难，以济国用哉！乃观西洋，每有大工大役，必告贷民财，而复予以操券之息，按期应付，晷刻不爽。倘有兵事，不必强民捐输，而百万之饷咄嗟立办，而从未有延诿抵赖者。若一经爽约，则将来虽有急需，民皆袖手，而自蹈骊山举烽之覆辙，故不敢也。今中国自与洋人交接，海防军费，百倍从前，断非内地赋税所能供。全恃征收洋税，为一线来源。一有兵争，海口全封，洋税告绝，断非枵腹所能久持。势必出重利以借洋债。渴饮鸩酒，所弗计矣。倘适与其国构衅，则并告贷无门。此坐毙之道也。即此一端，其后患奚堪设想。不若早开国债之例，俾闾阎惯用，深信不疑，留后日告急之途，亦未雨绸缪之说也。今之洋债，其息为百分之九，与其本国几为加倍。而我中国未尝无财，何必受其盘剥，而岁输重息于外洋？若自借本国之国债，每年偿利若干，由各海关经理，刊给饷票，以抵现银，而即由海关付息。庶商民取信，尽出其藏镪以牟什一之利。则市面流通，经商易于获利。万一有闭关绝市之时，而民皆肯倾囊以献。不啻取之宫中。当安危呼吸之际，而始收其效。故曰有大利而无大弊也。 
   四曰铸银币。人情莫不喜简而恶繁，趋轻而避重。顺人情而行之，则下令如流水之源，而公私交受其益。今之钱法，亦窳滥极矣。京都行当十大钱，一出国门，乃不能易一醉。外省私铸充斥。康雍朝大钱，已千不获一。而人情乃相率而喜用外国银钱。初用西班牙老板，继用墨西哥新板。近且英法美德均铸银钱，流入中国。而日本起而效尤，岁铸小银钱，羼入市肆。每年不下数十万计，价亦日昂，论其银质，不值所准之钱，而取信于其国家之官铸，所谓银币也。乃中国不自鼓铸，坐使外人得操圜法之轻重，而利遂为其所独擅。欲设法禁之，而入情所趋，卒亦无如何也。论其行驶之便，一曰成色定，二曰分两准，三曰交易便，四曰取携轻，五曰价值不易低昂，六曰花纹不易假造。较之元宝纹银，倾销之耗蚀，兑换之侵欺，扣短平而搀伪银者，不可同年而语矣。欲收其利权，莫如中国奏明设局，购用机器，自行鼓铸三品之钱。每副机器，小者不过五万元。吉林机局，曾购一具。凡铸金银之钱，均须稍搀杂质，方能坚结，而击之有声。核其赢余，足敷炉火人工鼓铸之费。即使无余，而商务已大受其益矣。但须国家颁定律法，定各等之价，并相准之数。每数至若干，即须用何种之钱。如英制铜钱满十二，即须用小银钱一元。银钱满二十，即须用金钱一元。而金银铜既有搭用之例，价值相准，则凡钱粮关税厘金之科，则悉依此而定。使征者解者收者发者，莫不皆准此数。无平色之高低，无兑换之扣勒，自无浮收侵蚀之弊矣。市肆之价，不能因时为轩轾，捉搦刁难，则卖买空盘之弊，不禁而自绝矣。 
   五曰广轮船。日本之与西洋立约也，许其在海口通商，而不准其驶入内地，侵其本国自有之利。故日人自造轮舶，驶行内海江河，以与洋人争利。中国与各国立约，乃许其轮舶驶入长江，又听其沿海置船往来。如天津、上海、宁波、福州、香港、汕头等埠，向有怡和、禅臣、旗昌三家，按期轮船往来，夺我华人分内之利。是以李爵相创开招商局，思与之并驾争衡。而其势常苦不逮。乃主持局务者，复误以重价买并旗昌一家，仍不能独收垄断之利，而财力反为之疲。欲谋挽救中国之商务，莫如广造小轮船，通行内地。彼洋船只能抵通商口岸，而小轮船驶入内河，据其上游，争揽载货。如近日茶市盛于汉口。倘小轮船驶入湘汉二江，直至襄阳、长沙一带，贸易揽载，则茶商争思捷足先售，自无不乐载小轮。倘欲径赴上海，亦可省换船过驳之繁。即可由该轮船一手交卸，则洋轮船之生意大减矣。推而于天津由运河以抵通州，烟台由黄河以抵济南，九江，由鄱阳以抵南昌，安庆由巢湖以抵庐州，镇江由运河则南可抵苏常，北可抵济宁，上海则可由黄浦以抵苏松杭嘉湖数府。至于粤东西江水深溜缓，上可驶至广西之梧州。如此力据上游，争其揽载，则洋人瞠视而为之夺气，而我商务必大有起色矣。且轮舶愈多，则司机驾驶之人材愈出。推而行驶大洋，直一转移间，而不必借才异域。英国兵船管驾，例必由商船遴拔，而中国水师生徒，乃欲一蹴而几，其误不可以道里计矣。间尝私论，以为中国必先设商船学堂，练习驾船管机之舵工水手，方可为练习水师之基。盖未有不娴驾驶商船，而能驾驶兵船者也。 
   六曰设民厂。国家设科取士，若不劝民家弦户诵，而徒恃庠序学校，以培养人才，断无文教如斯之盛。观此，而知国家崇尚机器，而但设官厂者，其取径迂而收效远矣。西洋制造船炮枪械子药，皆取办于民厂为多。即有一二官厂，亦悉用包工之法，与民厂无异。所以无冗工，无滥食。计工授食，而工作以精。今中国各省设立船政机器子药等局矣。每年动用正款以数百万计，而所成之物，若经由外洋购买，或由洋匠承包，费可减半。然欲为华人开风气，不计也。但官厂之弊，工匠浮滥，且皆执业以嬉，而赏罚不行，勤惰无别，亦谁肯舍逸就劳，以干众嫉？每制成一器，价比外洋尤昂，而复草率不精，形模徒具，往往取笑洋人，旋生狎侮。如此虽百年，终无生色。惟有仿照洋厂之法，一切包工承办，责令匠目，逐件分包。或准其携归私制。则工匠有一分之本领，即食一分之薪赀，奏一分之工程，即给一分之价值。循名责实，务使费国币一钱，即须造成一钱之物，而器皆精实，价不虚浮，则工匠无不争奋矣。今福州、天津、江宁、杭州、山东各厂局，皆由官办，未免积习相沿。诚不敢矫举其弊。惟粤东军火机器等局，包工之法，能以泰西之工艺，开民厂之规模。且修理轮船机括，无不估工包价。如仿其法，令民间多开私厂，或即以官厂租给商人，每年收取租息，以抵制造之费。如国家需用器具，责成该厂尽先赶办。以其余力听其为民制造机器轮船，及救火水龙，并一切开矿挖河抽水磨麦纺纱织布各机器，以收其利。如此，则风气大开，人才日出，工艺日益精进，不烦国家之提倡矣。 
   七曰颁牙帖。泰西工艺之精，甲于天下，而考其致此，全由国家鼓舞而成。犹中国诱之科举利禄之途也。其道何由？则在于颁给牙帖，即西语所谓丕登也。丕登者，如士人考得新理新法，工商创成一技一艺，即献诸国家，由商部考验，上者锡以爵禄，中者酬以宝星，下次亦准其擅为专门之艺，或传为世业，或专利数年，国家给以文凭，以杜通国工商剿袭仿造。即国家欲仿其新法者，亦与本人商购，偿以重赀。如创造汽机轮车纺织机器诸人，各国无不颁赐爵秩，廪以终身，至今荣名永世。是以西人无论仕宦缙绅农工商贾，无不梦寐思得新法，为取富贵，贻子孙，名利两全之计。寝食俱忘，不惜国家试验。西人因此享大名，获巨富者，不胜偻指。每年美国发给牙帖数万张。其通商工艺之精，根柢全由于此。彼其言曰：所贵乎士者，非徒高尚其志而已也，必须创立新法，有益于国，有利于民，斯不愧为四民之首。故西国之儒者，不徒抱诗书谈仁义而已也。有商中之士，有工中之士，有农中之士，皆著书立说，自成一家，日出其新法。中国诚能采用其意，不必驱天下儒者，而尽出于一途，各听其天资所近，不论农工商贾，考求新理新法，以利国利民。每省由督抚考验，给以牙帖，以能自出心裁者受上赏，变通西制者受中赏，步趋成法者受下赏。准其一家，专擅其利以酬劳，不准他人仿造以夺其利。甚或破格奏奖，荣以功名。但得一省督抚倡之，即他省推行自易矣。重赏之下而无勇夫，斯未之信也。 
   八曰保海险。外国经营商务，不外两端。有公司而力量始厚，有保险而意外无虞，而商务乃有恃而无恐。保险之法，非真能保危险也。特遇险而失事，则照数赔偿耳。其法维何？则假如有海舶出洋，报明其船货赀本值银百万，则保险行不必查其果值此价与否，但即抽其百分之一以为费，而给以保单。万一遭风遇礁，意外失事，即照百万之本如数偿之。不居功，无吝色也。一岁之中，所保千艘，而船之沉溺货之漂失者，恒不过千中遇一。除赔偿百万外，尚有九百万悉饱己囊。是保险家不费一钱，徒手而得九百万之赢余也。斯亦可谓天壤间第一贸易矣。在船商重洋涉险，仅费万金，即可高枕无忧，永无折阅之虑，何乐不为。若华商之为海舶生理者，每遇风涛，终夜徨，虽拥赀千万，一夕可以赤贫。由于独力为之，而无保险之法也。自有此法，而洋人放胆经营，无远勿届。而华商则畏风畏礁，亻局促一隅，不能牟他国之利。而中外商务，遂天渊之判矣。且外洋保险，不但保海险已也。凡房屋则保其火险，轮车则保其碰险，甚至人身则保其病险。如限内人死，则家属得领赔款，而寡妇孤儿，藉有以养，不致流离失所矣。惟斗杀服毒之人，例不赔偿。则人皆惜命，而无自戕之妄作矣。此盖以白鸽票射标之法，用之以济困扶危。真卫商便民之善术也。诚能令华商纠设公司，仿行保险，一切变通其法，则每年各海口保险之费，不致流入外洋矣。 
   九曰设信局。西人颇能留心中国政务，每谓中国度支有出入两大款，可省而不知省，当取而不知取，殊为司国计者一憾。可省者，即各省每年开支驿站经费，几耗天下钱粮十分之一。可取者即设立公信局，而征收其税。以西法言之，公私信函，合为一局。国家特设信部官，为经理之。量路之远近，秤函之重轻，征收信赀。每封黏以印花，随处可投，无远弗届。通国遍设支局，若网在纲，有条不紊。递送境内之函，一日而达。若递出境外，就欧罗巴一洲，从无淹滞至三日者。每年除去车轮牲马人夫房屋薪工杂费，尚有赢余为入款一大宗。即如英国，于光绪九年信部经费用银三百四十万磅，而征取信赀至七百万磅，几抵中国银一千万两。而日本仿行信局，亦大获其利。现已刊出华字清单，人尽知之。既无中国驿站提塘，马号铺递各项经费，而凡出使述职，计偕按部之员，需索夫马供应牺刍行馆之供张，酒馔之馈遗，举地方州县赔累不堪者，一洗而空，每年节省度支，不知凡几，而并可为国家开一绝大利源。今北省议开铁路，将来附轮而行，自可操券。惟官为经理，头绪太繁，不如开设信局，招商承办。大商包一省，小商包一县。推之各口各埠，皆设支局。如身使臂，一气呵成。水通轮舟，陆通快马。偏僻处则用专差。一切走卒脚夫，皆受饩于官，以自食其力。凡摺奏公牍，仍派委员司之，以专责成。无论公私信函，一律秤封给值。不必骤裁驿站钱粮，以恤其私。仅就私信一项言之，已足出入相抵。而递送迅速，商人莫不便之。信赀且大可减。此亦有益于国帑商务一大政也。今上海天津已设文报局矣。若粤东援案仿设，俾摺差航海赴京，其亦公信局之嚆矢乎？ 
   十曰赛工艺。天下事有粗观类游戏，而实隐寓富强之意者，其西人之赛珍会乎？赛珍会者，聚五州之物产，罗各国之珍奇，而品评其优劣高下，以行其赏赍，或得金牌，或得宝星。于焉增识见，广见闻，作商贾之南车，为工艺之龟鉴。亦犹文士角艺于名场也。一经品题，声价十倍。而论者病其劳费不赀，笑为过举。而自西人观之，则固用意深而取效远，为欧洲振兴商务之一大关键也。乃华商未明其益，而每遇西国设会，亦乐以珍物辇致其中。西人笑为如盲人观剧，听旁观抚掌，而亦叹赏不置，其妙处初未尝领略也。每赛一次，中国亦必费数十万金。诚不如自行赛会，以导华人之先路，而开富国之基。诚能就南方之赛会迎神，北方之庙集赶墟，变通其法，令百工商贾，各行各业，自赛其物产，下至家用什物，亦罗列于会场，兼行交易，举绅董为之经理，而不必托诸神道设教，效僧尼之簧鼓，堕巫觋之荒唐。一转移间，举闾阎所欲烧香供佛演剧放灯之费，悉用诸通商惠工之实际，仍不失岁晚务闲，万民行乐之意。则游戏也而至理存焉矣。县邑则准其按年一赛，府州准其三年一赛，省会海口准其五年一赛。每越十年，则集通国之菁英物产古玩奇珍千蹄万轮八方辇致，而品骘其高下，以分殿最焉。如某处物产是高，某处制造极细，某物为洋人所喜，而贸易可兴，某匠为本国之冠，而工艺最妙，一一登记于簿，奖以金牌，为之延誉。彼工商得一奖帖，荣于泥金，斯益留心于制造矣。 

   ☆徐○务本论自叙 
   辛丑之夏，英夷犯广州，御史某请开矿助饷。议者或惜其说之不行。以为国用之不足，非银少也，恃银以为用之弊也。拟上谏开矿封事。其略曰：今之筹国用者，在于重农桑而已矣。重农桑必先贵粟帛。贵粟帛必先禁淫侈。淫侈禁而后商贾之利微，商贾之利微而后耕织之人众。耕织之人众而后粟帛之所出多。粟帛之所出多而后银价贱。银价贱而后泉货之源通。议者迂之。惟邱甲刑书，规于叔响，井田世禄，非诸兰陵。夫束修之往来，莫亲侨，洙泗之绍述，莫过孟荀。而犹分茅而说也如是。况童土下士，而欲奋一人之舌，信天下之心，其亦亻真矣。顾以人之不信吾说，而吾遂无以自信，则是暧姝濡需之学，重以突梯挈楹之情。《易传》曰：中心疑者，其辞枝，失其守者，其辞屈。窃恧焉。因就前说，罄其辨，条其法，为《务本论》上下篇。盖以守弈者举棋之戒，且以备遒人木铎之徇焉。 

   ☆郑观应○学校 
   学校者，造就人才之地，治天下之大本也。古者，家有塾，党有庠，州有序，国有学。 
   此年入学，中年考校，一年视离经辨志，三年视敬业乐群，五年视博习亲师，七年视论学取友，谓之小成。九年知类通达，强立而不反，谓之大成。而又教以弦诵，舒其性情。故其时博学者多，成材者众也。比及后世，学校之制废，人各延师以课其子弟。穷民之无力者，荒嬉颓废，目不识丁，竟罔知天地古今为何物，而蔑伦悖理之事因之层出不穷。此皆学校不讲之故也。 
   今泰西各国犹有古风。其学校规制，大略相同，而德国尤为明备。学之大小，各有次第。乡塾散置民间，由贫家子弟而设，由地方官集赀经理。无论贵贱男女，自五岁后，皆须入学。不入学者，罪其父母。即下至聋瞽喑哑残疾之人，亦莫不有学。使习一艺以白养其天刑之躯。立学之法，可谓无微不至矣。初训以幼学，间附数学入门，本国地理等书。生徒百数以内者，一师训之；百数以外至千数，则分数班。每班必有一师。此班学满，乃迁彼班。依次递升，不容躐等。察其贫者，免出修脯。稍赡者半之。郡院学者之修脯，亦不过一钱至半元而止。院中生徒，亦分数班。班有专师。有专教算学之师，有专教格物之师，有专修重学理学史鉴舆地绘画各国语言文字之师。期满，考列上等，则各就其艺能，或入实学院，或入技艺院。其实学分上下两院，皆以实学为主。约分十三班。初入院，在末班。每班留一年。阅十三年，遍历诸班，方能出院。上院考出，入太学院，免三年军籍。下院虽列首班，仍充军籍。三年可入技艺等院。太学之掌教，必名望出众，才识兼优者，方膺此任。院中书籍图画仪器，无一不备。一经学，二法学，三智学，四医学。经学者，教中之学，即耶稣天主之类。法学者，考古今政事利弊，异同，及奉使外国修辞通商有关国例之事。智学者，格物性理文字语言之类。医学者，统核全身内外诸部位经络表里功用病源制配药品胎产接生诸法。技艺院者，汽机电报采矿陶冶制炼织造等事。格物院与技艺院略同。大抵多原于数学。数学则以《几何原本》为宗。其次力学。（力学者考究各物之力量）化学，考核金石植物胎卵湿化各物化生之理。其次为天学，测步五星七政之交会伏留。其次为航海之学，必娴于地理测量驾驶者，方能知船行何度，水性何宜，台飓沙礁若何趋避。武学院课与实学院同。但多武艺兵法御马诸务。通商院则以数学银学文字三者为宗。其于各国方言土产水路陆程税则和约以及钱币银单条规则例公司保险各事，无不传习。农政院、丹青院、律乐院、师道院、宣道院、女学院、训瞽院、训聋喑院、训孤子院、训罪童院、养废疾院，更有文会、夜学、印书会、新闻馆。别有大书院九处，书籍甚富，听人观览借钞。但不能携之出院。每岁发国帑以赡生徒。其教法之详，教思之广如此。 
   大抵泰西各国，教育人才之道，计有三事。曰学校，曰新闻报馆，曰书籍馆。而学校又有三等。一初学，以七岁至十五岁为度，求粗通文算浅略地球史志为准。聪颖者可兼学他国语言文字。中学以十五岁至二十一岁为度，穷究各学，分门别类，无一不赅。上学以二十一岁二十六岁上下为度。至此则精益求精。每有由故得新，自创一事，为绝无仅有者。 
   夫欲制胜于人，必尽知其成法而后能变通，而后能克敌。彼萃数十国人材，穷数百年智力，掷亿万兆赀财，而后得之，勒为成书，公诸人而不私诸己，广其学而不秘其传者，何也？彼实窃我中国古圣之绪余，精益求精，以还之中国。虽欲自私自秘焉而天有所不许也。后之视今，亦犹今之视昔。彼泥古不化，诋为异学，甘守固陋，以受制于人者，皆未之思耳。 
   今中国既设同文、方言各馆，水师武备各堂，历有年所，而诸学尚未深通，制造率仗西匠，未闻有别出心裁，创一奇器者。技艺未专，而授受之道未得也。诚能将西国有用之书，宰分缕晰，译出华文，颁行天下各书院，俾人人得而学之。以中国幅员之广，人材之众，竭其聪明才力，何难驾西人而上之哉！ 

   ○西学 
   今之自命正人者，动以不谈洋务为高。见有讲求西学者，则斥之曰：名教罪人，士林败类。噫！今日之缅甸、越南，其高人亦岂少哉！其贤者蹈海而沉湘，不贤者颜而苟活耳。沟渎之谅，于天时人事何裨乎？且今日之洋务，如君父之有危疾也。为忠臣孝子者，将百计求医而学医乎？抑痛诋医之不可恃，不求不学，誓以身殉而坐视其死亡乎？然则，西学之当讲不当讲，亦可不烦言而解矣。 
   古曰：通天地人之谓儒。又曰：一物不知，儒者所耻。今彼之所谓天学者，以天文为纲，而一切算法历法电学光学诸艺，皆由天学以推至其极者也。所谓地学者，以地舆为纲，而一切测量经纬种植舟车兵阵诸艺，皆由地学以推其至其极者也。所谓人学者，以方言文字为纲，而一切政教刑法食货制造商贾工技诸艺皆由人学以推至其极者也。皆有益于国计民生，非奇技淫巧之谓也。此外有剽窃皮毛，好名嗜利者，则震惊他人之强盛，而推崇过当。但供谈剧，亦实不能知其强盛之所以然。此则无本之学，不足登大雅之林也。 
   夫所贵乎通儒者，博古通今，审时度势，不薄待他人，亦不至震骇他人，不务匿己长，亦不敢回护己短，而后能建非常之业，为非常之人。中外通商已数十载，事机迭出，肆应乏才。不于今日急求忠智之士，使之练达西国制造文字，朝章政令风化，将何以维大局，制强邻乎？且天下之事业文章学问术艺，未有不积小以成高大，由浅近而臻深远者。所谓合抱之木，生于毫末，九层之台，起于垒土，千里之行，始于足下是也。（西人谓华人所学西法，皆浅尝辄止，有名无实。盖总其事者，不精其学。未识师授优劣，课艺高下，往往为人朦昧。所以学生，每况愈下不如人。）论泰西之学，派别条分，商政兵法造船制器，以及农渔牧矿诸务，实无一不精，而皆导其源于汽学光学化学电学，以操御水御火御风御电之权衡。故能凿混沌之窍，而夺造化之功。方其授学伊始，易知易能，不以粗浅为羞，反以躐等为戒。迨年日长，学日深，层累而上，渐沉浸于史记算法格致化学诸家。此力学者之所以多，而成名者亦弥众也。今人自居学者，而目不睹诸子之书，耳不闻列朝之史，以为西法创自西人，或诧为巧不可阶，或斥为卑无足道，噫，异矣！ 
   昔大挠定甲子，神农造耒耜，史皇创文宇字，轩辕制衣冠，蚩尤作五兵，汤作飞车，挥作弓，夷牟作矢。当其创造之始，亦何尝不惊人耳目，各树神奇。况夫星气之占，始于臾区，勾股之学，始于隶首，地图之学，始于髀盖，九章之术，始于《周礼》。不仅此也，浑天之制，于玑衡，则测量有自来矣；公输子削木人为御，墨翟刻木鸢而飞，武侯作木牛流马，则机器有自来矣。秋官象胥，郑注译官，则翻译有自来矣。阳燧取明火于日，方诸取明水于月，则格物有自来矣。一则化学；古所载烁金腐水离木同重体合类异二体不合不类，此化学之出于我也。一则重学；古所谓均发均悬，轻重而发绝，其不均也均，其绝也莫绝，此重学之出于我也。一则光学；古云：临鉴立影，二光夹一光，足被下光，故成影，于上首被上光，故成影于下，近中，所鉴大，影亦大，远中，所鉴小，影亦小。此光学之出于我也。一则气学；亢仓子蜕地之谓水，蜕水之谓气，此气学之出于我也。一则电学；关尹子石击石生光，雷电缘气以生，亦可为之。《淮南子》阴阳相薄为雷，激扬为电。此电学之出为我也。 
   古神圣兴物以备民用，曰形、曰象、曰数、曰器、曰物，皆实征诸事，非虚测其理也。童子就学，教以书数，穷理精艺，实基于此。自学者鹜虚而避实，遂以浮华无实之八股与小楷试帖之专工，汨没性灵，虚费时日。率天下而入于无用之地，而中学日见其荒，西学遂莫窥其蕴矣。不知我所固有者，西人特踵而行之，运以精心，持以定力，造诣精深，渊乎莫测。所谓礼失而求诸野者，此其时也。近人江慎修融贯中西测算，兼能制造奇器。尝制木牛以耕，造木驴代步，应声筒之制，亦先生创之。谁谓中人巧思，独逊西人哉！以中国本有之学，还之于中国，是犹取之外厩，纳之内厩，尚鳃鳃焉谓西人之学，中国所未有，乃必归美于西人。西人能读中国书者，不将揶揄之乎？ 
   尤有进焉者，国于天地，必有与立。盛衰兴废，各有所以致此之由。学校者，人才所由出，人才者，国所由强。故泰西之强，强于学，非强于人也。然则，欲与之争强，非徒在枪炮战舰也，强在学中国之学，而又学其所学也。今之学其学者，不过粗通文字语言，为一己谋衣食。彼自有其精微广大之处，何尝稍涉藩篱。故善学者必先明本末，更明所谓大本末，而后可。以西学言之，如格致制造等学，其本也。（各国最重格致之学。英国格致会颇多，获益甚大。讲求格致新法者，约十万人。）语言文字，其末也。合而言之，则中学其本也，西学其末也。主以中学，辅以西学。知其缓急，审其变通，操纵刚柔，洞达政体。教学之效，其在兹乎？ 

   ○议院 
   议院者，公议政事之院也。集众思，广众益，用人行政，一秉至公，法诚良，意诚美矣。无议院，则君民之间，势多隔阂，志必乖违，力以权分，权分而力弱。虽立乎万国公法之中，必至有公不公，法不法，环起交攻之势。故欲藉公法以维大局，必先设议院以固民心。 
   泰西各国，咸设议院。每有举错，询谋佥同。民以为不便者，不必行，民以为不可者，不得强。朝野上下，同德同心。此所以交际邻封，有我薄人，无人薄我。人第见其士马之强壮，船炮之坚利，器用之新奇，用以雄视宇内，不知其折冲御侮，合众志以成城，制治固有本也。考议政院各国微有不同。大约不离乎分上下院者近是。上院以国之宗室勋戚及各部大臣任之，取其近于君也。下院以绅耄士商才优望重者充之，取其近于民也。选举之法，惟从公众。遇有国事，先令下院议定，达之上院。上院议定，奏闻国君，以决从违。如意见参差，则两院重议。务臻妥协而后从之。凡军国大政，君秉其权；转饷度支，民肩其任。无论筹费若干，议院定之，庶民从之。纵征赋过重，民无怨咨。以为当共仔肩，襄办军务。设无议院，民志能如是乎？ 
   然博采旁参，美国议院，则民权过重，因其本民主也。法国议院，不免叫嚣之风，其习气使然。斟酌损益，适中经久者，则莫如英德国议院之制。英之上议院，人无定额，多寡之数，因时损益。盖官不必备，惟其贤也。人其员皆以王公侯伯子男及大教师与苏格兰世爵为之。每七年逐渐更易。世爵则任之终身。下议院议员，则皆由民间公举。举员之数，视地之大小，民之多寡。举而不公，亦可废其例，停其举，以示薄罚。下议院为政令之所出。其事最繁，员亦较多。大约以四五百人为率。惟礼拜日得告休沐，余日悉开院议事。大暑前后，则散院避暑于乡间。立冬或立春，则再开院。议员无论早暮，皆得见君主。上议院人员独见。下议院人员旅见。议院坐次，宰相大臣等同心者，居院长之右，不同心者居左，中立者则居前横坐。各国公使入听者，皆坐楼上。德之规制，大概亦同。盖有议院，揽庶政之纲领，而后君相臣民之气通，上下堂廉之隔去，举国之心志如一，百端皆有条不紊。为其君者，恭已南面而已。故自有议院，而昏暴之君无所施其虐，跋扈之臣无所擅其权，大小官司无所卸其责，草野小民无所积其怨。故断不至数代而亡，一朝而灭也。 
   中国历代帝王继统，分有常尊。然而明良喜起，吁弗赓歌，往往略分言情，各抒所见。所以洪范稽疑，谋及庶人，盘庚迁都，咨于有众。盖上下交则为泰，不交则为否。天生民而立之君，君犹舟也，民犹水也。水能载舟，亦能覆舟。伊古以来，盛衰治乱之机，总此矣。况今日中原大局，列国通商，势难拒绝，则不得不律之以公法。欲公法之足恃，必先立议院，达民情，而后能张国威，御外侮。孙子曰：道者，使民与上同欲，可与之死，可与之生，而不畏危也。即英国而论，蕞尔三岛，地不足常中国数省之大，民不足当中国数省之繁，而土字日辟，威行四海，卓然为欧西首国者，岂有他哉！议院兴而民志合，民气强耳。 
   中国户口不下四万万，果能设立议院，联络众情，如身使臂，如臂使指，合四万万之众如一人，虽以并吞四海，无难也。何至坐视彼族越九万里而群逞披猖，肆其非分之请，要以无礼之求，事无大小，一有龃龉，动辄称戈，显违公法哉！故议院者，大用之则大效，小用之则小效者也。 
   夫国之盛衰，系乎人才，人才之贤否，视乎选举。议院为国人所设，议员即为国人所举。举自一人，贤否或有阿私，举自众人，贤否难逃公论。且选举虽曰从众，而举主非入本籍至十年以后，及年届三十，并有财产身家，善读书，负名望者，亦不得出名保举议员。其杜弊之严又如此。考泰西定例，议员之论，刊布无隐，朝议一事，夕登日报，俾众咸知。论是则交誉之，论非则群毁之。本斯民直道之公，为一国取贤之准。人才辈出，国之兴也勃焉。诚能本中国乡举里选之制，参泰西投匦公举之法，以遴议员之才望，复于各省多设报馆，以昭议院之是非。则天下英奇之士，才智之民皆得竭其忠诚，伸其抱负。君不至独任其劳，民不至偏居于逸。君民相洽，情谊交孚。天下有公是非，亦即有公赏罚。而四海之大，万民之众，同甘共苦，先忧后乐，若理一人，上下一心，君民一体，尚何敌国外患之敢相陵侮哉！ 
   或曰：汉之议郎，唐宋以来之台谏御史，非即今西国之议员乎？不知爵禄锡诸君上，则不能不顾私恩，品第出于高门，则不能悉通民隐。而籍贯不可分，素行不可考，智愚贤否不能一律，则营私植党沽名罔利之弊生焉。何若议院官绅均匀普遍，举自民间，则草茅之疾苦周知，彼此之偏私悉泯，其情通而不郁，其意公而无私，诸利皆兴，而诸弊皆去乎？故欲行公法，莫要于张国势；欲张国势，莫要于得民心；欲得民心，莫要于通下情；欲通下情，莫要于设议院。中国而终自安卑弱，不欲富国强兵为天下之望国也则亦已耳。苟欲安内攘外，君国子民，持公法以永保太平之局，其必自设立议院始矣。 
   或谓议政院宜西不宜中，宜古不宜今。此不识大局，不深知中外利病者之言耳。余尝阅万国史监，考究各国得失盛衰，而深思其故。盖五大洲有君主之国，有民主之国，有君民共主之国。君主者权偏于上，民主者权偏于下，君民共主者，权得其平。凡事虽由上下院议定，仍奏其君裁夺。君谓然，即签名准行。君谓否，则发下再议。其立法之善，思虑之密，无逾于此。此制既立，实合亿万人为一心矣。试观英国弹丸之地，女主当国，用人行政，皆恃上下院议员经理。比年得人土地，已二十倍其本国。议院之明效大验，有如此者。所以君民共主之国，普天下之十居其六，君主之国，十居一二，民主之国，十居二三耳。今日本行之，亦勃然兴起，步趋西国，陵侮中朝。而犹谓议院不可行哉！而犹谓中国尚可不亟行哉！噫，慎矣！ 

   ○日报 
   古之时，谤有木谏，有鼓善，有旌，太史采风，行人问俗，所以求通民隐，达民情者，如是其亟亟也。自秦焚书坑儒，以愚黔首，欲笼天下于智取术驭刑驱势迫之中。酷烈熏烁，天下并起而亡之。汉魏而还，人主喜秦法之便于一人也，明诋其非，暗袭其利。陵夷而肇中原陆沈之祸。唐宋代有贤者，乃始设给谏侍御诸言官，以防壅蔽，而清议始彰。然以云民隐悉通，民情悉达，则犹未也。欲通之达之，则莫如广设日报矣。 
   泰西各国，上议院下议院，各省各府各县议政局，商务局，各衙门大小案件，及分驻各国通使领事岁报新艺商务情形，凡献替之谟，兴革之事，其君相举动之是非，议员辨论之高下，内外工商之衰旺，悉听报馆照录登报。主笔者触类引伸，撰为论说，使知议员之优劣，政事之从违。故日报盛行，不胫而走。其名目有日报月报七日报半月报之别。其体裁有新政异闻近事告白之分。或一季一出，一年一出，迟速不一，种类攸分。如律家有律报，医家有医报，士农工商亦各有报，官绅士庶军士工役之流，莫不家置一编，以广见闻，而资考证。甚至小儿亦有报纸，文义粗浅，取其易知。近年英国报馆二千一百八十余家，法国报馆一千二百三十余家，德国报馆二千三百五十余家，美国报馆一万四千一百五十余家，俄国报馆四百三十余家。总各国计之，每一国有三四千种，每种一次，少者数百本，多则数十万本。出报既多，阅报者亦广。官家以其有益于民，助其成者，厥有三事。一免纸税。二助送报。三出本以资之。故远近各国之事，无不周知。其销路之广尤在闻见多，而议论正，得失著而褒贬严。论政者之有所刺讥，与柄政者之有所申辩，是非众著，隐暗胥彰，一切不法之徒，亦不敢肆行无忌矣。 
   中国通商各口，如上海、天津、汉口、香港等处，开设报馆，主之者皆西人。每遇中外交涉，间有诋毁当轴，蛊惑民心者。近通商日久，华人主笔，议论持平。广州复有《广报》、《中西日报》之属，大抵皆西人为主，而华人之主笔者，亦几几乎摈诸四夷矣。（日本无郡不有日报馆。我各省当道，亦宜妥订章程，设法保护。札饬有体面之绅士倡办，以开风气。如英国泰吾士日报馆主笔者，皆归田宰相名臣，自然无勒索人财，亦名驰中外矣。） 
   今宜于沿海各省，次第仿行。概用华人秉笔。而西人报馆，止准用西字报章，无事之时官吏设法保护，俾于劝善惩恶，兴利除弊，以及人才之盛衰，风俗之纯疵，制作之良窳，泰西各国政事，有何更改，兵制有何变迁，商务制造，有何新法，足以有益于人者，精心考核，列之报章。大小官员，苟有过失，必直言无讳，不准各官与报馆为难。如有无端诋毁，勒诈财贿者，祗准其禀明上司，委员公断，以存三代之分。执笔者尤须毫无私曲，暗托者则婉谢之，纳贿者则峻拒之，胸中不染一尘，惟澄观天下之得失是非，自抒伟论。倘有徇私受贿，颠倒是非，逞坚白异同之辩，乱斯民之视听者，则援例告官惩治。如谓当道挟恨，审断不公，准其登报以告天下。庶公论不稍宽假。有事之际，官吏立法稽查，于本国之兵机，不宜轻泄，于敌人之虚实，不厌详明。则当变经权，操纵在我。较今日之禁止华人而听西人开设者，其是非得失损益为何如也！ 
   夫报馆之设，其益甚多。约而举之，厥有数事。各省水旱灾区远隔，不免置之膜视，无动于中。自报纸风传，而灾民流离困苦情形，宛然心目。于是施衣捐赈，源源挹注，得保孑遗。此有功于救荒也。作奸犯科者，明正典刑，报纸中历历详述，见之者胆落气沮，不敢恣意横行，而反侧渐平，闾阎安枕。此有功于除暴也。士君子读书立品，尤贵通达时务，卓为有用之才。自有日报，足不逾户庭，而周知天下之事。一旦假我斧柯，不致毫无把握。此有功于学业也。其余有益于国计民情，边防商务者，更仆数之，未易终也。而奈何掩聪塞明，箝口结舌，坐使敌国怀觊觎之志，外人操笔削之权，泰然自安，庞然自大，施施然甘受他人之陵侮也？ 

   ○医道 
   医之道通于神明。自神农黄帝以来，讲明切究，以导一世于和平，登斯民于仁寿者也。今之医道，类多读书不就，商贾无赀，稍猎方书，藉谋衣食。偶然奏效，便负神奇。逞其聪明，高其声价，以谬传谬，以盲引盲，古法徒存，无能变通。此所以谚有不药为中医之说也。夫人当疾痛，惨怛萃于其身。凡有血气之伦，孰不求生而恶死。乃世无和缓，竟以性命死生之重，付托于轻率庸妄之夫。一方试病，妙诩青囊，三指杀人，怨深白刃。言念及此，忍以医术一门列为方技而小道视之欤？考《周官》冢宰，有医师掌医之政令，又有食医疾医疡医。疾医掌医万民之病，两之以九窍之变，参以九藏之动。凡民有疾病而治之，死终则各书其所以，而入于医师。岁终稽其医事，以制其食。十全为上，十失一次之，十失二次之，十失三次之，十失四为下。是考医之法，古制綦严。所以重民命也。 
   西国医理医法，虽与中国不同，得失亦或互见。然实事求是，推念病源，慎重人命之心，胜于中国之漫无稽考。亦关心民瘼者所不可不知已。各国医学，皆设专科。立法有七；曰穷理，曰化学，曰解剖，曰生理，曰病理，曰药性，曰治疗。其治病之法，二十有四。大要有六；曰漏泄，曰分解，曰清凉，曰收酸，曰强壮，曰缓挛。皆考名师教诲，各尽其长。迨至学成，官为考验。必须确有心得，给予文凭，方能以医师自命。其难其贵，如中国之科第然。故学问阅历，精益求精。中国之医能如是乎？中国之官吏能如是之认真考验乎？此不若西医者一也。 
   西医论人身脏腑络骨节腠理，如钟表轮机，非开拆细验，无以知其功用，及致坏之由。是以西国老人院癫狂聋哑等院，遇有死者，许医局剖析肢体，穷究病症，及生生化化之原，以教俗学。故西医皆明脏腑血脉之奥。（考中国神农以至华、扁，实为西医剖割之祖。如论脏腑之部位，即可知有割腹验看之事。特其学失传耳。）今中国习医绝无此事。虽数世老医，不知脏腑何形。遇奇险不治之症，终亦不明病源何在。此不若西医者二也。 
   西医谓人之思虑智慧知觉运动，皆脑为之主。而脑有气筋无数，散布于五官百骸。何处脑气筋坏，即何处有病。衰迈之人，脑气不足，遂有麻木昏之病。幼小之童，脑气过盛，多有角弓反张之症。而心之为明，专司乎血。心脉一跃，血行一度。验心脉之迟疾，知病体之轻重。中医以切脉为治病之要。西医则谓人之一身，皆有脉络。血犹水也，脉络犹百川也。潮血来回，无不震动，即无不有脉。夫血发源于心，运行百体，嘘吸生气，由肺复返于心，日夜周流，运行不息。若按脉推求，决无是理。盖周身脉管，皆由心系总管而出，散布于百体四肢，岂可以两手寸许之管，强分寸关尺，谓五脏六腑，皆系于此？且剖验两手脉位，其管大如鸡翎之管，循臂而上，渐上渐大，上至颈项，即于颈中脉管，通连直达，至心而止，并不与他脏相属。何以知各脏之脉，必现于此耶？且直通一脉，何以知三指分部界限毫不相紊耶？故谓一脉可验周身之病则可，谓某脉独主某经之病则不可。西医事事征实日日讲求，又有显微镜能测目力难见之物。故能察隐洞微。中医多模糊影响之谈，贵空言而罕实效。此不若西医者三也。 
   治病之法，中医则曰木克土，治脾胃者先平肝，火克金，治肺者先泻心，水克火，治心者先降肾。或曰三焦皆空虚之处，或曰六经有起止之方。西医则何处之病，即用何处之药，而尤以保脑筋，养肠胃为主。用药之法，中国多用草木，性有变迁。西国多用金石，质有一定。且无论汤丸膏散，皆属医生自配。较之买自药铺，品味搀杂，炮制不精，自行煎熬，不谙火候者，功用固殊矣。此不若西医者四也。 
   西医论略病症纷繁，内外诸症，不下二千种。审察疗治，医者之职。大要不外体质功用二端。盖人之皮肉筋骨，合而成形。实之以脏腑，贯之以血脉，所课体质也。一物有一物之用，无虚设，无假借，所谓功用也。有体质之病，有功用之病。有体质功用相兼之病。必先细心体认，方能施治。其外症，有刺割也，扎绑也，敷治也，洗涤也，事必躬亲，非心灵敏而器具又极精良，不能尝试。如自开钳，血管钳，曲铰剪，刀则曰钩，曰割，针则曰探，曰坑，以及手钳，银丹筒，皆精巧利用。故于外症尤著奇功。其内症更持机器于腕中以辨声音之虚实，置寒暑表于口内以察脏腑之寒温。一切药性病源无不本化学研究而出。故考求有素，识见自真。且有医家报章，何人何病，何法医痊，必登诸报以告后世。若遇疑难大症，亦皆登报以告高明。或七日一纸，或期月一纸。业此者购归观玩，互相质证，以尽所长。日本素学中医，今亦参用西法，活人无算。其明证已。此不及西医者五也。 
   窃谓中西医学，各有短长。中医失于虚，西医泥于实。中医程其效，西医贵其功。其外治诸方，俨扁鹊、华陀之遗意，有中国失传而逸于西域者。有日久考验，弥近弥精者。要其制药精良，用器灵妙，事有考核，医无妄人，实暗合中国古意，而远胜于时医，亦不必曲为讳饰矣。谓宜考诸周书，参西法，自太医院始，一律详加考核。内证主以中法，外证参以西医；各省各府，各州县镇市之间，令殷户集资建立医院，考选名医，充当院长，肄业诸生，由院中主教，考其文理通顺者，方准入院学习，悉心教授，无玩无欺。先将《灵枢》、《素问》、《肉经》、《难经》熟读博览，仲景、思邈及唐宋四家之成法，参以西国之图器，剖割之奇方，精益求精，不分中外。学习数载，考验有成，酌予虚衔，给以执照方能出而济世。无照而私自悬壶，草菅人命者，重惩不贷。有能治疑难大证，卓著神效者，报明医院，颁发银牌扁额，递加虚衔顶带，以施其功。并将治法病由，登之医学日报。年终汇集，刊刻成书。庶庸妄者不致滥竽，高明者有以自立。医之一道，可与良相同功矣。
  </div>
  <div class="pagination">
   <a href="晚清文选_page11.html">
    上一页
   </a>
   <span>
    ...
   </span>
   <a href="晚清文选_page7.html">
    7
   </a>
   <a href="晚清文选_page8.html">
    8
   </a>
   <a href="晚清文选_page9.html">
    9
   </a>
   <a href="晚清文选_page10.html">
    10
   </a>
   <a href="晚清文选_page11.html">
    11
   </a>
   <span class="current-page">
    12
   </span>
   <a href="晚清文选_page13.html">
    13
   </a>
   <a href="晚清文选_page14.html">
    14
   </a>
   <a href="晚清文选_page15.html">
    15
   </a>
   <a href="晚清文选_page16.html">
    16
   </a>
   <a href="晚清文选_page17.html">
    17
   </a>
   <span>
    ...
   </span>
   <a href="晚清文选_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
