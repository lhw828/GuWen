<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 58 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 58 页/共 96 页</h1>
    <div class="content">    ○陈九事奏
    其一、文武两班，有年深不迁官，不改服色者，或遭丧阕而不追者，今遇圣朝，幸均渥泽。其二、每年贡举人数极多，登科者少，伏恐淹滞贤能，乞量增所放人数。其三、潭朗茶货，只至襄州，客旅并不北来，请二司差清强官，於襄州自立茶务，收税买茶，足以赡国。其四、湖南见食岭南盐，请置官纲於湖南，立务权卖。其五、文武两班，差使出入，所令部辖，干济者聊加酬奖。其六、河朔缘边豪狭丁壮，能抵拒契丹斗战者，官中访闻擢用。其七、臣伏见官禁牛皮，条流太重，每请甲科合要皮，请量於地亩上配纳。若民间牛死损，亦从许货卖，其皮价不得过钱五百。其八、昨山陵仪仗一行，道路人户配米者，未纳巳纳，并请放免。其九、西道行营立功将卒，早宜赏劳。（《册府》四百七十六）
    ☆析从阮
    从阮，字可久。唐庄宗镇太原，以为牙将。晋出帝时，迁本州团练使。汉高祖於府州建永安军，以从阮为节度使。周太祖时，历宣义、保义、静难三镇。显德二年，罢还京师，卒。
    ○庆州军事奏
    奉诏示谕庆州诸蕃部，寻遣人告报首领，其野鸡第七门族首领李万全及树夥等族，受敕书领袍带等设誓。其诸族犹负屈疆，见与宁州诸军袭击次其用。（《册府》）
    ○招抚树夥等族奏
    奉诏讨逐庆州野鸡簇，兼招携诸部族。臣自前月兴珍後，招到树夥等二十一族，与敕书袍带彩缎，设酒食，令发誓词盟约，兼排列兵士围绕。今已和断，兼补郝爽为庆州牢城使，又发龙扌建一指挥赴宁州。（《册府》）
    ☆高绍基
    绍基，周太祖时为延州衙内指挥使。
    ○请捕录李勋奏
    观察判官李彬，承节度使薨变，结构外内，谋杀都指挥使及行军副使，自据城池，已伏诛。其李彬妻刘氏，子怀义，怀义妻高氏，并已上捕。其高氏是臣亲姊，乞留在臣家持服。李彬弟勋，见充河中马步都指挥使，彬兄景韬一房九□，彬侄怀贞一房十一□，彬媵妾一人，并己收捕在州。其李勋请行捕录者。（《册府》九百三十三）
    ☆赵上交
    上交，周广顺二年为户部侍郎，知贡院。
    ○请罢帖经对墨义奏
    九经举人元帖经一百二十，帖墨义二十道，臣今欲罢帖经，於诸经对墨义一百五十道。五经元帖八十，帖墨义二十道，今欲罢帖经，令对墨义一百道。明经元帖书五十帖，欲罢帖书，令对义五十道。是法元帖律令各十，帖义二十道，欲罢帖律，令对义二十道。学究元念书二十道，对义二十道，今欲罢念书，对义五十道。三礼元对墨义九十道，三传元对义一百一十道，欲三礼於《周礼》《仪礼》各添义二十道，三传於《公羊》《谷梁传》各添义二十道。《开元礼》、三史元义三百道，欲各添义五十道，进士元试诗赋各一首，帖书二十帖，对义五道，欲罢帖书，别试杂文二首，试策并仍旧。童子元念书二十四道，欲添念通前五十道，念及三十道者放及第。（《册府》六百四十二）
    ☆向训
    训，周广顺中知延州。
    ○誓约蕃部奏
    所属蕃部，侵盗汉户，臣已招唤诸部酋率，设酒食，仍令誓约，更不敢侵犯。（《册府》）
    ☆郭琼
    琼，平州卢龙人。世宗时，历绛、蔡、齐三州刺史。
    ○与南唐刘彦贞书
    自古有国，皆恶叛人，贵邦何为常事招诱，吴中多士，毋乃浅图？（陆《书》）
    ☆王景
    景，周显德中凤翔节度使。
    ○安抚诸砦奏
    今月七日，收下黄牛、新城、大等三砦，相次又收下鬼迷、黄花、下湛、滴水、皂荚等五寨。其乡村人户，并已招携安抚。（《册府》）
    ☆刘载
    载，显德中为殿中侍御史。
    ○内殿弹奏仪奏
    自汉朝次，每遇内殿起居，台司定左右巡使先入，起居後，於殿廷左右立定，百官始入起居。有失官仪，便宜弹奏者。今後欲依入阁弹奏仪折署。
    奏後，宣徵使言所奏知：通事舍人喝拜，再拜讫便退。如两巡使自有失仪，亦候班退互相弹奏。（《五代会要》十七）
    ☆朱仲武
    仲武，周末太子通事舍人。
    ○故左武卫中郎将石府君墓志铭（并序）
    公讳映，字先进，其先乐安人。後世家於京兆，今则京兆人也。晋将军苞之庆胄，术纯臣昔之灵苗。祖□，考守珍，皆公侯继业，锺鼎传门，载藉昭彰，其来自远。公策名委质，夙著令闻，孝以承家，忠以奉国，故得乡党称悌焉，朋友称义焉，可谓不忮不忄求，有典有则者也。顷以方事之殷，火不息，而能率先义勇，克集茂勋，累迁至左武卫中郎将，前朝赏有功也。公志怀敦素，性守谦冲，不以荣显介情，但欲优游晦迹而已。所冀神降其福，天与之龄，何图兆梦泣琼，藏舟弃壑，哀哉！以岁次□□十一月十四日，遘疾终于私第，春秋六十有八。夫人孙氏，夙禀坤仪，素传内则，鼓琴瑟而有节，主苹藻而知礼。呜呼！花早凋，琼枝遽折，天不Ｆ３遗，先公数稔而亡。今以岁次甲子四月庚午，葬公于长安龙首原，夫人焉，礼也。嗣子清士冕、岳、、凑、岫、秀等，蓼莪在疚，栾棘其形，泣血於苴麻，竭力於窀穸。恐时迁陵谷，事或幽封，爰命挥毫，敬直贞石。词曰：
    性柔温温，神仪。职参禁卫，位列中郎。流芳後代，秉义前王。冀保永终，曷其云亡。卜兆吉辰，素车薄葬。爰迁嘉偶，及此同圹。魂散泉扃，神游む帐。後背重岗，前临叠嶂。聊纪世载，式昭问望。（石刻）
    按：此志荩有“大汉”二字，其书葬期曰岁次“甲子”，则宋太祖乾德二年也。不书乾德，以映非宋臣，亦仲武不忘前朝意也。与《全唐文》所收边鲁撰《路县令边府君墓志》正同，谨遵其例，附于周末。
    ☆张宪
    宪，南唐监察御史。
    ○谏後主书
    大展教坊，广开第宅，下条制则教人廉隅，处宫苑则多方奇巧。道路皆言，以户部侍郎孟拱辰宅，与教坊使哀承进。昔高祖欲拜舞胡安叱奴为散骑侍郎，举朝皆笑。今虽不拜承进为侍郎，而赐以侍郎居宅，事亦相类矣。（《通鉴长编》九）
    ☆徐铉
    《全唐文》八百七十八有传。
    ○述祖先生墓志序
    门生彭，江夏人，既登第还乡，明年补本郡司仓掾。尝豫祀祭，宿斋于郡之延庆院，独处一室。既寝而精爽不宁，展转至四鼓乃得寐。梦一白衣书生入户，谓曰：“某尝述少文词在此室中，司仓当见之邪？”纳绊以未见。书生曰：“试为读之。”言讫而去。及寤，犹四鼓也。因呼仆秉烛，周视墙壁间，意谓有留题者，而都无所见。惟户扇下有石方尺馀，尘土蒙之。就视，仿佛有贺监字，乃知此是也。祀事既罢，移置阶前，以水涤之，文字依然，即进士许鼎所撰《祖先生墓志》也。问主僧，云：“十年前院侧数十步，官置瓦窑，掘地得之。而掌役者军吏也，不能周知，但见其有文，因惜不毁，而置于是。”按贺监以天宝二年始得还乡，既而天下多事，遂与世绝，至於吴越，故老亦不能知其所终。微彭子之梦，则贺监轻举之迹，与祖君高尚之节，皆湮没矣。（《绍兴府志》、《会稽掇英总集》十七）
    ○许真人并铭
    长史含道，栖神九天。人非邑改，丹井存焉。射兹谷鲋，冽彼寒泉。分甘玉液，流润芝田。我来自西，寻真紫阳。若爱召树，如升鲁堂。敬刊翠琰，永识银床。噫嗟後学，揖此馀光。
    ○四皓画赞
    君子道行，必资其位。邈哉四贤，隐居救世。皤皤之貌，丹青假志。尔无素餐，睹此知愧。
    ○野老行歌图赞
    昔在陶唐，光宅万国。下或知有，帝将何力。鼓腹击坏，嬉游无极。自然而然，忘适之适。中古道薄，亲仁怀德。末世政乱，奸宄冠贼。淳风不还，可以叹息。丹青志古，存诸往则。嗟尔有位，鉴兹玉式。
    ○砚铭
    它山之石，是斩是治。荆蓝表莹，云露含滋。执简而至，磨铅在兹。言出乎身，文以行之。噫嗟君子，慎尔枢机。（以上《徐公文集》十四）
    ○册秀才文四首
    自三五以还，文质迭变，百王之法，六籍涣然。及周室既衰，诸侯异政，俊贤之士，分轨并驰。至如管仲霸齐之功，商鞅强秦之令，申、韩之名法，孙、吴之战阵，李悝则务尽地力，墨翟则崇尚节俭，此其尤著者也。荩百家之说，虽其道不同，奉而行之，皆足以致理。子大夫服圣道，必尽幽深，试论其中孰得周孔之旨，可为当今之用者。悉心极虑，以著于篇。
    夫君者，民之表也，天下取则焉，故慎其威仪，定其声气，时其宪令，审其好恶，以此示之，未有不化者也。然而唐尧在上，日用而不知；圣祖立言，亲誉者其次。夫如是，则寂然不动，澹乎无为，便蚩蚩之甿，何所则象，而能革其浮伪，驱之仁寿哉？举要立中，必有其说。
    昔太公理齐因其俗，故报政速而後世强；伯禽为鲁易其俗，故报政迟而後世弱。然则商辛淫虐之风，不可不去也；周家仁厚之化，不可不被也。修旧者未见其迁善之涂，革故者岂伤於惟新之义？迟速之效，强弱之由，愿闻嘉言，以释斯惑。
    肉刑之法，明王之制，著於《周礼》，垂宪无穷。何故三苗行之以为虐，秦人奉之以为暴，汉文除之以为仁乎？自魏、晋以还，议论间出，理竟不决，法竟不行。岂时运之变有殊，将圣贤之才或异？愿闻归趣，以正古风。（并本集。《徐公文集》二十）
    ☆林罕
    《全唐文》八百八十九有传。
    ○十在文
    咸康元年，蜀主临轩，龙颜不悦，群臣失色，罔知所安。时有特进检校太傅顾在越班奏曰：“臣闻主忧臣辱，主辱臣死。今圣虑怀收成，臣等请罪。”帝曰：“北有後唐霸盛，南有蛮强梁，朕虽旰食宵衣，纳隍轸虑，此不能兴师吊作，彼不能臣子来王，恐社稷不安，为子孙之患，是以忧尔。”在奏曰：“只如云云。”帝闻所奏，大悦龙颜，于是赐顾在绢五百疋，进加右金吾卫将军开府仪同三司检校太尉，仍令所司，编入史记。
    案：自“咸康元年”起，至“编入史记止”，皆罕之设辞，今据《鉴诫录》补。
    ☆郭忠恕
    忠恕，字恕先，雒阳人。周太祖时，仕为宗正丞兼国子书学博士，阶朝散大夫。贬崖州司户。後入宋官国子监主簿。
    ☆汪简序
    《汗简》者，古之遗像，後代之宗师也。苍颉而下，史籀巳还，爰从渔猎，得其一二，传写多误，不能尽通。臣顷以小学莅官，校勘正经石字，繇是谘询鸿硕，假借字书，时或采掇，俄成卷轴。乃以《尚书》为始，石经《说文》次之，後人缀缉者殿末焉。遂依许氏，各分部类，不相间杂，易於检讨，送题出处用以甄别。仍於本字下，直作字样之释，不为隶古，取其便识，与今文正同者。惟目录之外，不复广收。《切韵》玉篇，相承纰缪，体既烦冗，难缮笺毫，有所不知，尽阙如也。
    ○汗简略叙後记
    臣按乌迹科斗，通谓古文，历代从俗，斯文患寡，日论臆断，可得而闻。太史公曰：“礼失求诸野。”古文犹不愈於野乎？亦下臣之志也。尘露虽微，山海不却，略叙其事，集而次之。
    按：李建中题字，知忠恕著此书当在未入宋时。
    ☆陶谷
    《全唐文》八百六十三有传。
    ○右军书黄庭经跋
    山阴道士刘君，以群鹅献右军，乞书《黄庭经》，此是也。逸少真书，此经与《乐毅论》《太史箴》《告誓文》累表也。《兰亭》《洛神赋》皆行书，其他并草书也。草十行敌行书字，行书十行，敌真书一字耳。（《宝章待访录》）
    ○续跋
    此乃明州刺史李振，景福中罢任过浚郊，遗光禄朱卿。朱卿名友文，即梁祖之子，後封博王。王薨，予获於旧邸，时贞明庚辰秋也。晋都梁苑，因重背之。中书舍人陶谷记。是日降麻，以京兆安彦威兼副都统。（同上）


    ●卷四十八
    ☆王宗弼
    宗弼，本姓魏，名宏夫。前蜀王建录为假子，更姓名。官至中书令，封齐王，後族诛。
    ○奉魏王笺
    昨蜀主与将校同议归款。其伪枢密使宋光嗣、景润澄、南院宣徽使李周恪、北院宣徽使欧阳晃等四人，同出异谋，惑乱蜀主。臣当时枭首以徇，谨令送纳。（《册府》）
    ☆危德舆
    德舆，杨吴时人。
    ○有吴太仆卿检校尚书左仆射舒州刺史彭城刘公夫人故寻阳长公主墓志铭（并序）
    夫甘露降，醴泉生，则知显国祚，谶明朝，使四方服我圣后度。其时甘醴应瑞叶祥，乃长公主焉。公主则弘农杨氏，大吴太祖之令女，国家闺室之长也。太祖以剑断楚蛇，手挥秦鹿，建吴都之宫阙，复隋氏之山河，功荩鸿沟，变家为国，编史载籍，其可尽乎！是知玉树盘根，耸金枝而繁茂；银汉通汉，泻天派以灵长，将符硕大之诗，必诞肃雍之德。太后王氏，坤仪毓秀，麟趾彰才，既谐典庆之祥，乃产英奇之女，即寻阳长公主也。公主蓬邱降丽，桂影融华，稚齿而聪惠出伦，笄年而名才名颖众。既明且哲，早闻柳絮之诗；以孝兼慈，夙著椒花之颂。国家详观令淑，用偶贤良，敦求阀阅之门，须慕裴王之族。我彭城大卿，代承勋业，世茂英雄，先君首匡社稷於吴朝，寻拥麾幢於江夏。繇是王恭鹤{敝毛}，回出品流；卫玠神清，果苻佥议。荩标奇於枰象，遂应兆於牵牛，潜膺坦腹之姿，妙契东床之选。我公主辎軿降于天汉，鸾凤集於闺门。在内也，则班诫曹箴，克修女范；配室也，则如宾举按，冈怠妇仪，奉苹藻以恭勤，佩茝兰而芬馥，常逊言而抚育，每恪谨以事亲，宽慈则仆隶不鞭，娣姒则仁明是敬。星霜寝换，慈爱无渝，助君子之宜家，实诸侯之令令室，皆公主之贤达也。而况敦睦氏族，泛爱宗亲，不以公闱之贵骄人，不以奢华之荣傲物。
    既而荣光内外，道合鸾凰，感吉梦於熊罴，肇芳华於桃李。育男六，育女六。长子曰匡祚，受镇南将军节度讨击使抚州军事押衙银青光禄大卿检校国子祭酒兼侍御史上柱国。貌方冠玉，才蕴铿金，雅承庆於鲤庭，叶好逑於虎帐，乃娉于抚州都指挥使司空太原王公之爱女也。王氏以彩闱袭美，兰阃传馨，克奉孝慈，肃恭礼敬。次曰匡业，试秘书省校书郎。光融气秀，瑜润德清，才亲秘阁之风，益显侯门之美。聘雄武统军颍川侍中之爱女，即陈氏焉。虽通四德之规，未展二仪之礼。次曰匡远、匡禹、匡舜、严老，并幼而{山岐}嶷，志定坚刚，兰牙即俟於国香，骥子伫追於骏足。长女年当有字，容谓无双，娉婷融蕣槿之英，婉恋叶丝萝之咏，适柯氏。柯氏受右军讨击使，诗书立性，礼乐臻身，邓艾昼营，必弘远大；刘琨夜舞，定建殊功。次女纳锺氏礼。锺氏器重珪璋，材亲廊庙，入仕才趍於宦路，登龙必履於朝廷。任洪州南昌县主簿。喜气虽通於银汉，云车未会於鹊桥。次女四，并天资柔惠，神授冲和，瑞分瑶萼之华，庆禀琼枝之秀。苟非公主义方垂训，秉范整仪，峻清问於圣朝，著声光於王阙，则（缺）。
    以顺义六年中春，太仆卿自洪井副车秩满，皇恩降命，除郡临川。隼旟方耀於章江，熊轼俄临於汝水，入境己闻於静理，下车顿肃於山川，四郊而襁负还乡，万井而飞蝗出境。岂止悬鱼著咏，佩犊推名，可以与杜邵齐肩，共龚黄并辔。公主同驱绣毂，内助政经，佐寨帷露冕之功，赞察俗抚民之化。或发言善谏，则惠馥兰芳；或静虑澄机，则珠图月皎。俾连营将士，皆钦如母之谣；比屋黎民，咸戴二天之惠。岂料霜凋琼树，月坠幽朱，祥云易散於长空，彩凤难留於碧落。呜呼！须发方盛，蕣颜未央，俄梦蝶於庄生，忽贻灾於彭矫。爰从寝疾，遽致膏肓，腠理难明，歘归冥寞，何期天道，曾不Ｆ４遗，以顺义七年七月廿六日，薨於临川郡城公署，享年三十八岁，箕帚二十二春。悲乎！自有古今，不无生死，奈其修短，祸福难裁，何神理之微茫，曷荣枯之倏忽。
    我太仆卿以鸾分只影，剑跃孤鸣，痛哽襟灵，韵悲琴瑟。自是政行千里，声彻九重，别拥旌旄，去迎纶綍。奉亲王之传印，宠亚前朝；承圣上之优恩，荣超太古。公主权丛福地，傍揖魏坛，而大卿亟赴名邦，正临岳。诸子以情锺陟屺，恨切如荼，哀号而泣血崩心，踊擗而柴身骨立，吁嗟遐迩，骇叹人伦，里巷为之辍舂，士民为之罢社。则以乾贞三年二月二日，符护灵柩，以其年三月廿四日，窆于都城江都县与宁乡东袁墅村建义里庄西北源，式建封树，礼也。举朝祭奠，倾国涂萏，送终之礼越常，厚葬之仪罕及。所谓（缺）乎。我彭城公代著八元，家传五鼎，荣驱貔虎，坐拥橐鞬，据康乐之城池，播廉公之襦袴，则何以名光傅粉，誉振传香，偶良匹於龙宫，见起家於鹊印，不有懿戚，曷光令猷？所谓类以相从，合为具美者也。德舆识学荒芜，躬承厚命，直旌厥德，焉取让陈。乃为铭曰：
    赫赫太祖，圣历符祥。厥生令女，贵异殊常。二仪合运，四德贤良。金枝玉叶，蕙秀兰芳。降于侯门，彭城刘君。夺瑶圃王，遏巫山云。宜家庆国，袭美垂勋。寻阳公主，中外咸阳。鸾凤双，遽怆分飞。人间永别，冥路旋归。阴云飒飒，夜雨霏霏。泉扃一闭，无复闺闱。（石刻。《金石续编》十二）
    ☆雷岳
    岳，仕南汉，事三主，历官御书院给事。
    ○匡真大师塔铭
    详夫水月定形，觉浮生之可幻；火莲发艳，知觉性之宜修。故妙果圆明，寂尔而不生不灭；真如常住，湛然而无去无来。祛其华则是色皆空，存其实则众魔咸折，亦由山藏白玉，泥涂不能污其珍；沼出青莲，尘垢不能染其质者也。故匡真大师业传西裔，性达南宗，戒珠朗而慧日融光，觉海扬而慈霖普润。示非法无法之说，若电翻辉；应真空不空之谈，如锺逐扣。以心唯清净，道本慈悲，常挑智慧之灯，洞照昏卫之路，将使化周有截，终期证後无为。故我释迦如来厌绮罗丝竹之音，痛生老病死之苦，逾金城而学道，依檀持而修真，六载成功，万法俱熟，为四十九年慈父，演八万四千法门，现千百亿化身（此句似衍一字），遍娑婆世界，说多多缘起，开种种导门，誓化迷沦，令超正觉。于时求法宝者是诸沙数，得道者於意云何，小则证须阿洹斯陀含，大则超阿罗汉辟支佛。卷舒自在，莲花中藏十二音声；变现无穷，芥子内纳三于国土。迩後化缘将辛，示灭双林，即以法服衣传于迦叶，叶传阿难，难传商和那修，修传优婆多。如此展转相传，俾令常住世不灭矣。洎至曹侯溪大圆满至真起觉大师，是为第三十三世祖。若祗认达磨禅师传衣法，至于曹溪，则中华推为第六祖焉。故西来智药三藏驻锡曹溪，云一百七十年後，当有无上法宝肉身菩萨，于曹溪兴化，学道者如林，故号曹溪为宝林。自祖师成等正觉後，现一百六十九□生身菩萨，遍在诸方行化。迩后得道莫知其数，皆曹溪之裔也，故匡真大师嗣于一叶焉。
    师讳文偃，姓张氏，晋王冏东曹参军翰十三代孙也。翰知世将泯，见机休缘，徙于江淛，故胤及我祖。生于苏州嘉兴郡。师幼慕出尘，乃栖于嘉兴空王寺志澄律师下为童。凡诸经无烦再阅。及长，落发具足于常州坛。後侍澄公讲数年，顷家《四分》指归。乃辞谒睦州道踪禅师，则黄蘖之派也。一室常闭，四壁唯空，或复接人，无容伫思。师卷舒得志，径往扣门。禅师问：“谁？”师曰：“文偃。”师关门云：“频频来作什麽？”师云：“学人己事不明。”禅师曰：“秦时度轹钻。”以手托出闭门，师因是发明。又经数载，禅师以心机秘密，关钥弥坚，知师终为法海要津，定作禅天朗月，因语师云：“吾非汝师，莫住。”
    师遂入闽，才登象骨，直夺鹏程。因造雪峰会，三礼欲施，雪峰乃云：“何得到诘麽？”师不移丝发，重印全机，虽等截流，还同戴角。由是学徒千馀，凡圣莫审，师昏旭参问，寒燠屡迁，抠衣惟切於虚心，得果冥输于实腹。因有僧问雪峰云：“如何是触目不见道，运足焉知路？”雪峰云：“苍天。”僧不明，问师。师曰：“三斤麻，一疋布。”僧後问於峰，峰云：“嘻，我常疑个布衲。”师於会里密契玄机，因是出会，遍谒诸山尊宿，颇有言句，世所闻知。後雪峰迁化，学徒乃问峰：“佛法付谁？”峰云：“遇松偃处住。”学徒莫识其机。偃者，荩师名也。至今雪峰遗诫，不立尊宿。
    辛未，礼于曹溪，旋谒灵树故知圣大师，以心机相露，胶漆契情。岁在丁丑，知圣大师一日召师及学徒曰：“吾若灭後，必遇无上人为吾荼毗。”至戊寅，高祖天皇大帝巡狩韶石，幸于灵树，知圣迁化，果契前约。敕为焫之，获舍利，塑形于方丈。于时诏师入见，特恩赐紫；次敕师于本州厅开堂。师於是踞知圣筵，说雪峰法，实谓禅河汹涌，佛日辉华，道俗数千，问答应向。郡守何公希范礼及曰：“弟子请益。”师曰：“目前无异草。”有人问：“如何是本来心？”师云：“举起分明。”别有《言句录》行于世。
</div>
    <div class="pagination">
<a href="唐文拾遗续拾_page57.html">上一页</a><span>...</span><a href="唐文拾遗续拾_page53.html">53</a><a href="唐文拾遗续拾_page54.html">54</a><a href="唐文拾遗续拾_page55.html">55</a><a href="唐文拾遗续拾_page56.html">56</a><a href="唐文拾遗续拾_page57.html">57</a><span class="current-page">58</span><a href="唐文拾遗续拾_page59.html">59</a><a href="唐文拾遗续拾_page60.html">60</a><a href="唐文拾遗续拾_page61.html">61</a><a href="唐文拾遗续拾_page62.html">62</a><a href="唐文拾遗续拾_page63.html">63</a><span>...</span><a href="唐文拾遗续拾_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
