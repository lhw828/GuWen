<!DOCTYPE html>
<html>
<head>
    <meta charset="UTF-8">
    <title>唐代墓志汇编续集 - 第 12 页/共 131 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐代墓志汇编续集 - 第 12 页/共 131 页</h1>
    <div class="content">（录自《隋唐五代墓志汇编》陕西卷第三册）

●显庆
№显庆００１
【盖】
失。
【志文】
大唐故公子长孙白泽墓志铭并序公子讳白泽，雍州新丰人也。启胄蝉联，焕乎青简；开基昭晰，载炳缇油。
曾祖澄，魏金紫光禄大夫、散骑常侍、义门郡开国公，器识弘达，风扃开济，清贞秉志，直亮居心。祖恺，隋上开府车骑将军，体鉴凝澈，神情峻整，道居人望，德表时宗。父敬道，唐左亲卫队正，雅性冲情，高自封植，不同臭味，无混光尘。
公子霄气德精，禀灵卯宿，道与之性，表白髫年；天授之才，高乎绮岁。九德咸举，百行是孚。年甫二岁，奄丁穷罚，恭事人兄，友於惟孝，天伦之情既笃，在原之美益章，时称千里之驹，或谓连城之实。福亏於善，夭秀摧华。粤以贞观九年九月五日遘疾，卒於京师崇贤里第，春秋一十有六。以显庆元年二月廿六日葬於万年县凤栖之原，礼也。呜呼哀哉！惟子皎皎独韵之姿，亭亭不群之操，雅量难测，墙刃罕窥。痛矣终童，嗟乎颜子，伤其早逝，未聘高衢，以君方之，异代同揆。兄驸马都尉，荣降王姬，贵连戚氏，悲棣华之先落，则痛结深衷；念荆树之分枝，则长怀靡及。爰雕翠琬，永播芳猷。乃为铭曰：
瑶栋初隆，旋堂肇构，柯摧未秋，景绝方昼，此焉可赎，人百伊寿。惊川不息，驰晖无舍，弃彼小子，归兹大夜，照乘韬彩，连城掩价。悲缠垄首，惨结云端，泉闺久夜，穸户长寒，音空何在？幽石徒刊。
（录自《陕西金石志》卷九）
№显庆００２
【盖】
失。
【志文】
大唐故永康人高府君墓志铭君讳善安，字元殖，渤海人也。若夫沿兮万年，棘津阐其余祚，盛德百世，司农劭其英规，是以锡土承家，韫□台之金简；开周登汉，播彝器乎玉铉。矧千里孤征，轶桂条而协月；千寻孤秀，□□□以含风。肇允材芳，君而具美。祖道豁，隋黄州刺史、永昌□□□□隆，载光朝典，六符焕其玄曜，三事茂其彝章。
考孝弁，皇朝给事郎，熊州司士。素风远概，拔萃不群，玄猷独茂，弱龄高尚。
惟君闻礼在辰，发挥有渐。对孔禽於朋执，早秀绮年；□蜀庄之沉冥，忘坏徇物。
伊唐兴运，伏士载扬，ず必择音，翻然後集。武德二年，擢授华州司士参军，寻迁亳州总管法曹。狱□之政，□务弘多，惟来不挠，方深五过之疾，惟微其道，是恻三讯之容。而□道悬星，铜梁束马，青衣刊木，交让无闻。贞观三年授益州仓曹，除婺州永康宰。狎乳禽於麦野，人飞操於弦哥，欣变於棘上，晓陈诗於情节。因以告归，遂休家巷，闲都州里，养こ初服。乃啸侣弦桐，希驻若英之景；解颜泛菊，将愉逝水之波。而正色苍苍，翻少微之视；昭质冉冉，惊大年之遽秋。粤以显庆元年五月八日，奄终里第，时年六十二。惟创巨之靡诉，痛终天之□然，奉凿楹而自π，遵反真之攸宅。即以其年五月甲辰朔廿一日甲申窆於有洛之崇芒，极诔之宾，爰追执之义，礼也。悲夫！营魄何之？嗟行在目，繁英倏谢，成蹊遂幽。其词曰：
表海称功，列棘成象，其秀，绵绵不爽。西汉飞英，东秦振□，岂伊微德，终然激仰。子安变翼，元伯御明，瞻彼先远，孺慕劳思。桐阁夕，松露晓滋，阅川通望，怛化何之。
（录自《隋唐五代墓志汇编》洛阳卷第三册）
№显庆００３
【盖】
失。
【志文】
唐故田夫人墓志铭并序夫人讳玉，字玉，洛阳人。汉初齐王广者，夫人□其後也。桃源鼓浪，演茂族之绵遐；琼岳侵云，标华宗之迥架，故使如云之盖，驰玉大而交衢；似花之绶，映金龟而趋阙者。言不已已也。祖兴，北齐本州从事；父兰，隋河南主簿；并以清洌冰霜，温昭琬琰，通仁仰其模楷，好事述其风猷。夫人夙挺娴都，早符令德，明侔玉岫，质愈桂林，言范中规，折旋合度。自行贵族，婉彼埙篪，分寒木以凌霜，贯春林以凝彩。既而流芬兰畹，□穆筠篁，耀质闺闱，徵晖娣姒，实有裕於仪范，方习教於端庄。何其菊浦滋华，沾寒露而凋秀；桃蹊盛茂，乘迅雨而摧柯。粤以显庆元年七月十一日终於嘉善坊私第，春秋七十有四。以其年八月五日葬於北邙之阳。恐峰颓偃月，水灭吞霞，撰芳烈於玄鉴，与天地而斯久。其词曰：
峨峨鸿绪，矫矫高胤，澄澜万顷，疏峰千刃。秀逸霞端，才侔玉润，祥下贞淑，庆流英俊。其一。英俊容心，唯慕贞蕙，贞顺自天，闻之早岁。德言真理，风标聪，何□劲风，款□丹桂。其二。丹桂既摧，兰芳斯歇，床尘夕起，□□□灭。舞帐停秋，歌筵罢月，泉门既黯，松椟方烈。
（录自《隋唐五代墓志汇编》洛阳卷第三册）
№显庆００４
【盖】
失。
【志文】
大唐故霍君墓志铭君讳巩＊，字贞明，魏州元氏人也。远祖霍将去病之後。君幼而有识，名显乡闾，沉郁思於儒门，早标成业；每留心於坟素，获□崇班。蒙授将仕郎，用彰厥美。祖善周，任青州司户；行称里，远近挹其风猷；材学过人，领袖钦其高义。父裕，隋登建节尉；早怀武略，慕践戎行，常希帷幄□谋，终冀七擒之智。
并连枝縻爵，代有其人，弈叶符晖，相传不绝。惟君晓达苦空，妙闲高尚，镇游心法海，恒处志玄门，荣利之听靡，希尘之匪羡。每望超升三界，树菩提於福田；绝弃六尘，托因缘於三窦。不谓逝川已远，晷景难留。遂以显庆元年七月十一日卒於私第，春秋五十有五。即以其年八月十日於邙山之阳，礼也。登丘＊而恋恨，悲心结於亲朋。既延伫德音，实凄伤於左右。呜呼哀哉！乃为铭曰：
泉源邃远，大夜悠深，门标雅素，代擅辞林。璋不绝，冠冕相寻，调人制锦，受职鸣琴。德量弘远，雅调纵横，天资秀异，含璋挺生。既称桂质，实号兰英，虚心待土，忘倦逢迎。识鉴未来，情捐尘俗，绝去耶佞，望登正觉。不乐荣华，逍遥自足，冀寿长生，胡期命促。陇路风悲，川途杳眇，吹□古木，林栖野鸟。车马星离，孤菟更绕，灵需空返，孤魂□绍。
（录自《隋唐五代墓志汇编》洛阳卷第三册）
№显庆００５
【盖】
大唐故文帝昭容一品韦氏墓志之铭
【志文】
大唐故文帝昭容韦氏墓志铭并序昭容讳尼子，京兆杜陵人也。曾祖孝宽，□尚书右仆射、雍州牧、□□□；祖总，周京兆尹、□□□□；父匡伯，隋尚衣□□、□□公。昭容武德四年□□□以良家受选。＊登□□，系声芳，史所□□□□顺为德，赞阴□□。□□纟川组斯勤，＊女□□尔□。慕班姬之绮制，□左□之雕藻。尤嗤易服之□，□□掌中之爱，而天□□□，率性柔婉。风人之近方□□，隐士之远遇神仙，＊而为言，足为连类。而春□□□，□与日以长□；暮槿翘英，奄随风而遽殒。以显庆元＊九月八日遘疾，薨於崇圣宫，春秋五十。以□月十八日陪葬昭陵，礼也。
凝笳哀挽，俱怆荒郊。素□朱旗，□翻寒吹。□□云归雨绝，阳台之梦不追；设帐焚香，甘泉之魂□远。式题贞石，作志佳城。□坤贻祉，造化留神，诞兹令淑，禀□含□。兰姿以茂，蕙性逾新，覃誉素里，扬晖紫宸。其一。□月□□，松□推雩，金闺独立，玉阶微步。同辇致词，□熊□顾，□□介福，俄归大暮。其二。芳笄罢饰，实镜徒悬，□□仪卫，八翳神仙。旌回亻戚里，吹引芝田，谢容晖於白日，掩桃李於黄泉。其三。
（西安昭陵博物馆藏石，录自《昭陵碑石》）
№显庆００６
【盖】
大唐故开府仪同三司特进户部尚书上柱国莒国公唐君墓志
【志文】
大唐故开府仪同三司特进户部尚书上柱国莒国公唐君墓志铭并序礼部尚书高阳郡开国公许敬宗撰公讳俭，字茂约，太原晋阳人也。其先出白帝喾，是生放动，绵瓞克昌，源长发。夏御周、杜，皆分若木之华；楚勒郧、羌，各挺词林之秀。伯高饬行，位极文昌。儒宗创谋，竟凌天堑。焕前王之典册，光列代之油缃。事可徵於博闻，此无得面称矣。高祖岳，後魏肆州刺史；曾祖灵芝，齐赠尚书右仆射、司空公；并仁惠笃诚，孝友温裕。与景山而并峻，仰者不究其端；含大壑而齐深，挹者罔穷其际。祖邕，侍中、中书监、左右仆射、尚书令、录尚书事、晋昌王，任叙朝伦，功参乾构。机钤盈握，□蔡攒其寸襟；日月在躬，山龙缛其章服。父鉴，齐中书舍人、通直散骑常侍，隋武贲郎将、戎顺二州刺史，晋昌郡公，皇朝赠太常卿、上柱国，高梁鼎胤，累袭缨。亟涉兴亡，并参绅绂。
故能道继前哲，功垂後大。公含中和之粹气，发辰象之贞明。量韫江河，表崇山岳。立言无择，树德不孤。光彩外融，清晖内湛。经文纬武之艺，出自生知；穷幽洞微之略，先几必照。泳其流者，喻涉海若之津；窥其仞者，类觌河宗之奥。
昭昭焉如澄波之含万象，烂烂然等清汉之悬七曜。故能声腾四表，心洞六幽。群材俟其雕劂，众物归其领袖。若乃少年志意，情风云；弱冠沉深，气干霄汉。
闻鸡暗舞，庶社鸣之有徵；策马登高，思祖德之无坠。释褐勋卫，委之如脱遗；耻居执戟，投绂而高世。惟先君於曩昔，经联采於武皇。早识砀山之云，阴从卯金之谶。仰瞻聚纬，知龙颜之在田；俯采萌讴，审凤翔之有日。於是杖策河北，投谒壤东，指孟津而载驱，款旌门以长扌壹。於时太武皇帝发号晋阳，公之戾止，若合符契。以石投水，百中之策无遗；言听计从，千里之胜斯决。＊鼓爰始，莫府初开，引拜大将军府记室，加位正议大夫。蔚文房，明孚智幄。皇猷自远，天涣所资。三箧不忘，百函无滞。於时龙庭密迩，马邑未宾，丑类有徒，长氛厌境，群情危骇，物议不同。公与太宗兴言暗合，请率麾下承虚人关，高祖然之，众方佥伏。是日趋驾，畅毂南辕，略野开疆，长驱西向。次贾狐堡，淫潦为灾，外绝盈粮，内无半菽。告城凭，耸堞临云。汤池险固，深隍肆景。人无＊志，议欲退还。公顿首马前，述寒胶之可折；请遵龙战，克倒戈之有期。前箸指陈，沃心方纳。於是霄炊褥食，待旦先登。隋将宋老生背城而阵。流汤巨跃，不救天命之移；亿兆夷人，无当大乱之策。苍难云集，势若霆霓；烂鱼川溃，俄然乱辙。
悬门阻发，遂克其城。在此一戎，永清四海。首建长，公之力焉。以功拜右光禄大夫，授渭北道行军司马，所奉元帅，即文皇帝焉。於是沉船背河，指甘泉而一息；鸣笳绝渭，入商郊而五申。慰彼息肩，拯其涂炭。骊戎芒贼，舆榇归诚。
邑老郊童，壶浆日至。匪朝伊夕，麾下成都；游士行商，军中列肆。咸资智囊之略，叶赞神武之功。引兵廿万，克平天邑。以功进位光禄大夫，封新城县公，寻改为晋昌郡公，食邑二千户。禅代之日，加散骑常侍，位正三品，行中书侍郎，赐以铁券，罪一死。图形麟阁，列於佐命。俄而马邑刘武周据有全晋，解人吕崇茂窃邑从之。寇逼三河，蹙国千里，徵发老幼，扫地兴师。大将永安王全军尽陷，公奉使适到，遂同其没。乃察诸贼帅，皆是庸流，唯尉迟敬德识量弘远，说令择主，理会其心。於是独孤怀恩谋以众叛，阴遣间使连结武周，仍伺太宗入城，执以降贼。公於寇狱上书告变，逆谋垂发，元凶伏诛。及武周平，命公为并州道安抚大使，寻拜礼部尚书，赐以怀恩田宅，仍兼天策府长史，加位右光禄大夫，改戎秩为上柱国。若乃引衣蹑足，事均帝者之师；创礼裁仪，方知天子之贵。故能名扬图谶，象绚丹青。岂指晋作三军，先轸膺其上；佐楚称万里，昭阳之柱国，若斯而以哉。寻有魏人刘闼。起军、相，扇动山东，跨有河北，公又侍奉文帝，节度众军，一举廓清，九河砥定，仍为幽州道行军总管，兼为定州道安抚大使。
除残去蠹，萌庶以康；举善任贤，远迩斯泰。又马邑人高满正，以城附於突厥，命公拥节，申命虏营，舌电飞甘，辞锋纵辩，孤关以之褰，雁塞由是肃清。因以境外，便宜置太和等五镇，断凶奴之左臂，树中国之潘拥。寻兼黄门侍郎，余并如故。进封莒国公、食邑三千户，实收共赋六百户。转卫尉卿，寻为遂州都督。
既而有隋遗孽，远托单于，招诱汉人，近紫榆塞，连兵左衽，亟扰烽，由是命公喻其君长。於时颉利北遁，种落犹繁，息马休兵，阴图后举。公张旃出境，约使入朝。李靖总戊，闻其驰备，遂便远袭，因破其庭。上又令公追迎颉利，分裂其界，皆为郡国。歼彼旄头，系公是赖。寻转鸿胪卿，迁户部尚书，加位光禄。
贞观十有九年，抗表致仕。悬车委组，蹑疏广之遐踪；屏事辞荣，追松子而高蹈。
永徽之际，望华国老。皇情乃卷，礼重乞言。咒鲠式＊，尚奉辟雍之会；顺风下问，仍用具茨之典。於是加拜特进，朝於望朔。将谓安车鸠杖，奉朱襄於介丘；霓裳鹤盖，追彭＊於遐代，岂图昊天不＊，大夏摧梁，逝水无追，高堂落镜，以显庆元年十月三日薨於安仁里第，春秋七十八。粤以其年十一月辛酉朔廿四日甲申陪葬於昭陵。冕旒增忄希，悼稷臣之日远；废朝流恸，恨舍驾之无追。诏赠开府仪同三司，谥曰襄公，礼也。时移五月，龟策诫期；行背九衢，凤萧遵路。想茔魂之有识，谅怀忠之若素。涉乐水以来朝，谒乔山而展慕。虽人世之方远，庶幽涂之有晤。勒潜壤以流芬，终方舆而永固。铭曰：
尧图渐庆，夏御承宗，降为唐杜，锡壤分封。子高显行，驰名泮雍，幽州树积，爰开上庸。避地参墟，隆家晋野，世仕云朔，气凌诸夏。附翼苍鹅，总其戎马，寿阳惠政，弦哥奏雅。抚军昭德，衣锦褰帷，录王丕构，智运天机。道济潜跃，位极丞疑，笃生懿考，挺出人师。惟公载诞，禀天休爵，外发灵枢，内韬沉略。业优蓬馆，思凝玄阁，光绚蜀龙，响高荀鹤。否终泰及，晦往明来，赤符道丧，黄星瑞开。驱驾众杰，网结群材，披榛草昧，经济云雷。世历三朝，官联八座，望华国老，才高王佐。积效山隆，□徽景播，褫章独舞，纵金相贺。东川电逝，西羲谷沉，青灯孤掩，玄穸幽深。里蒿泉咽，宰木风吟，永辞明世，空扬德音。
（西安昭陵博物馆藏石，录自《昭陵碑石》）
№显庆００７
【盖】
失。
【志文】
大唐故张方君吕夫人墓志夫人吕氏，洛阳人也。玉叶临云，郁翘芳於邰域；旋流纪地，淼疏＊於姬原。祖连辉，英贤秀，并图史，此遂略而焉。夫人雅态端凝，英姿明润，言容淑慎，幼陶化於保阿；仪调幽闲，早渐渍於诗礼。以夫人有至德，乃长年。永徽五年，诏授乡君，蒙赠束帛。以显庆元年十二月三日终於立行里之私第，春秋八十有二。以其月十二日，迁窆邙山之阳。至恐寒暑递迁，丘树荒毁，徒伦景行，溟漠难知，勒此芳猷，式标不朽。乃为铭曰：
逝川易往，隙驷难停，长埋玉质，永碎金声。悲风陇树，月昭荒茔，千秋万古，奄此佳城。
（录自《洛阳出土历代墓志辑绳》）
№显庆００８
【盖】
　　王君之铭
【志文】
唐故王君墓志君讳段，字通，其先江东人也。鸿基迥构，令问流於汉朝；茂实高腾，逸响标於吴郡。祖彪，父如。君籍荫冠冕，资润膏腴，孝敬表於闺闾，仁义洽於州里。
四时无以过其信，百金不足比其诺，立志无违，出言必践。岂意福善无验，仁义非徵，以显庆元年十二月廿二日卒於私第，春秋六十有八。即以二年岁次正月壬寅朔十四日癸酉葬於邙山之阳，礼也。恐陵谷迁窆，乃为铭曰：
雅度之君，如江之量，虎略龙词，辩才衷壮。食珠始，兰枯负杖，将军掩涕，司空息望。
（录自《芒洛冢墓遗文四编》）
№显庆００９
【盖】
大唐故亡宫五品墓志铭
【志文】
大唐亡宫五品墓志铭亡宫五品者，不知何许人也。夙禀闺庭，早参宸＊。既该四德，方预六宫。
巫岭行云，曾何仿佛；洛川回雪，讵可依希。俄而与善无徵，奄从过隙。显庆二年闰正月廿六日卒於昭陵宫，其年二月十四日陪於昭陵。呜呼哀哉！乃为铭曰：
镜沉鸾影，楼空凤仙，俄辞白日，忽奄玄泉。
（西安昭陵博物馆藏石，录自《昭陵碑石》）
№显庆０１０
【盖】
无。
【志文】
故清信士冯仁刚灰身塔大唐显庆二年二月廿七日造。
（录自《隋唐五代墓志汇编》北京卷第一册）
№显庆０１１
【盖】
失
【志文】
南州司马杨君墓志君讳操，字履贞，并州太原人也。其（下泐）晋景公之弟□杨千古者，孙以王父字为氏，（下泐）知。江汉擅英秀□美，弘农袭将相之盛。□乃（下泐）而俱深。祖□，齐定远将军。父达，隋雁门郡司马（下泐）斯千□，□武不坠，其在兹乎。君风标（下泐）资雨露，弱冠属太武皇帝赴义，释褐通议大夫，（下泐）
君授命答恩，贾勇酬德，又□左光禄大（下泐）国寻除文州司马，又除果州相如县令。（下泐）时考绩，独称尤异，又除南州司马。君所（下泐）身历十职，勋穷一品。名竟不登於五人，位裁□□□□者。维新患之能免，亦直道之有徵。即以病归□於洛□□。君少崇佛法，雅好玄言，及其迟暮，此心弥笃。岂悟福善无徵，辅仁空说。粤以大唐显庆二年四月七日终於私第，春秋六十八。呜呼哀哉！梁木云坏，歼我哲人。踏厚莫追，高何诉？以其月廿八日，殡於洛阳北邙一十二里。魂舆绝响，丧原改色，素需不进，白马难前。哀玄夜之未央，悲黄泉之莫曙。惧尘扬兮碧海，腾徽猷於翠碣。乃焉铭曰：
帝叔封唐，公孙氏杨，源初既广，派引斯长。时多彦哲，代挺璋，载生君子，比德琳琅。及君弱冠，即遇兴王，且申兵计，仍预戎行。遽舍金革，俄绾铜章，或毗文部，或抚蛮方。化行南蜀，恩洽□□，自去江埃，言归洛阳。既欢衡泌，且悦豪梁，如何彼昊，歼我□良。杳杳玄夜，萧萧白杨，□镌翠石，用纪遗芳。
（录自《隋唐五代墓志汇编》洛阳卷第三册）
№显庆０１２
【盖】
无。
</div>
    <div class="pagination">
<a href="唐代墓志汇编续集_page11.html">上一页</a><span>...</span><a href="唐代墓志汇编续集_page7.html">7</a><a href="唐代墓志汇编续集_page8.html">8</a><a href="唐代墓志汇编续集_page9.html">9</a><a href="唐代墓志汇编续集_page10.html">10</a><a href="唐代墓志汇编续集_page11.html">11</a><span class="current-page">12</span><a href="唐代墓志汇编续集_page13.html">13</a><a href="唐代墓志汇编续集_page14.html">14</a><a href="唐代墓志汇编续集_page15.html">15</a><a href="唐代墓志汇编续集_page16.html">16</a><a href="唐代墓志汇编续集_page17.html">17</a><span>...</span><a href="唐代墓志汇编续集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
