<!DOCTYPE html>
<html>
 <head>
  <meta charset="utf-8"/>
  <title>
   唐文拾遗续拾 - 第 54 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐文拾遗续拾 - 第 54 页/共 96 页
  </h1>
  <div class="content">
   伏惟大王潜施呼翕，密降指踪，使波神拱手，川后敛容，楚师之南风且竞，郑伯之东道豁通。照水镜之心，既分妍丑；擘土囊之□，无杂雌雄。则可朝穿汗漫，暮截鸿，去采石华，必同谢运；行吟肉脯，免效张融。加以某临川自审，登木增懔，忆昔雪作夜光，冰为夕饮，几年独励於鼓箧，今日方期於扇枕，将问荆州之绢，忝披会稽这锦，见宠若惊，心如捧盈。虽智有不逮，而时然後行，况赍御笔，虑滞王程，今则裹装既饰，俨有行色，玩淑景以歌吟，泛安流於瞬息，惟托大王之风，早归君子之国，俾传帝命，无旷神职。尚飨！（以上《桂苑笔耕集》二十）
    ○进诗赋表状等集状
    右臣自年十二离家西泛，当乘桴之际，亡父诚之曰：“十年不第进士，则勿谓吾儿，吾亦不谓有见矣。住勤哉，无隳乃力。”臣佩服严训，不敢弭忘，悬刺无遑，冀谐养志，实得人百之已千之。观光六年，金名榜尾，此时讽咏情性，寓物名篇，曰赋曰诗，几溢箱箧。但以童子篆刻，壮夫所惭，及忝得鱼，皆为弃物。寻以浪迹东都，笔作饭囊，遂有赋五首、诗一百首，杂诗赋三十首，共成三篇。尔後调授宣州溧水县尉，禄厚官闲，饱食终日，仕优则学，免掷寸阴。公私所为，有集五卷。益盛为山之志，爰标《覆篑》之名，地号中山，遂冠其首。及罢微秩，从职淮南，蒙高侍中专委笔砚，军书幅至，竭力抵当，四年用心，万有馀首。然淘之汰之，十无一二，敢比披沙见宝，粗胜毁瓦画墁，遂勒成《桂苑集》二十卷。臣适当乱离，寓食戎幕，所谓饣於是、粥於是，辄以耕为笔目。仍以王韶之语，前事可凭，虽则伛偻言归，有惭凫雀，既垦既耨，用破情田，自惜微劳，冀达圣鉴。其诗赋表状等集二十八卷，随状奉进。谨进。（以上《桂苑笔耕》卷首）
    ○上太师侍中状
    伏闻东海这外有三国，其名马韩、卞韩、辰韩，马韩则高勾丽，卞韩则百济，辰韩则新罗也。高勾丽、百济全盛之时，强兵百万，南侵吴越，北挠胸燕、齐鲁，为中国巨蠹。隋皇失驭，由於征辽。贞观中，我太宗皇帝亲统六师渡海，恭行天罚，高勾丽畏威请和，文皇受降回跸。我武烈大王请以犬马之诚，助定一方之难，入唐朝谒，自此而始。後以高勾丽、百济踵前造恶，武烈入朝，请为乡道。至高宗皇帝显庆五年，敕苏定方统十道强兵，楼船万只，大破百济，乃于其地置扶馀都督府，招辑遣氓，莅以汉官。以臭味不同，屡闻离叛，遂徙其人於河南。总章元年，命英公李破高勾丽，置安东都督府。至仪凤三年，徙其人於河南、陇右。高勾丽残孽类聚，北依太白山下，国号为渤海。开元二十年，怨恨天朝，将兵掩袭登州，杀剌史韦俊。于是明皇帝大怒，命内使高品何行成、太仆卿金思兰，发兵过海攻讨，仍就加我王金某为正太尉持节充甯海军事鸡林州大都督。以冬深雪厚，蕃汉苦寒，敕命回军。至今三百馀年，一方无事，沧海晏然，此乃我武烈大王之功也。今某儒门末学，海外凡材，谬奉表章，来朝乐土，凡有诚恳，礼合披陈。伏见元和十二年，本国王子金张廉风飘至明州下岸，浙东某官发送入京。中和二年，入朝使金直谅为叛臣作乱，道路不通，遂于楚州下岸，逦迤至扬州，得知圣驾幸蜀，高太尉并都头张俭监押送至西川，已前事例分明。伏乞太师侍中俯降台恩，特赐水陆胜牒，令所在供给舟船熟食，及长行驴马草料，并差军半监送至驾前。幸甚！（《东国通鉴》）



    ●卷四十四
    ☆崔致远（十一）
    ○有唐新罗国故知异山双溪寺教谥真鉴禅师碑铭（并序）
    夫道不远人，人无异国，是以东人之子，为释为儒，□也西浮大洋，重译从学，命寄刳木，心悬宝洲，虚往实归，先难後获，亦犹采玉者不惮昆邶之峻，探珠者不辞骊壑之深，遂得慧炬则光融五乘，嘉肴则味饫六藉，竞使千门入善，能令一国兴仁。而学者或谓身毒与阙里之设教也，分流异体，圆凿方枘，互相矛楯，守滞一隅。尝试论之，说诗者不以文害辞，不以辞害志，《礼》所谓言岂一端而已，夫各有所当。故庐峰慧远著论，谓如来之与周孔，发致虽殊，所归一揆，体极不兼应者，物不能兼受故也。沈约有云：“孔发其端，释穷其致。”真可谓识其大者，始可与言至道矣。至若佛语心法，玄之又玄，名不可名，说无可说，虽云得月，指或坐忘，终类系风，影难行捕。然陟遐自迩，取譬何伤。且尼父谓门弟子曰：“予欲无言，天何言哉！”则彼净名之默对文殊，善逝之密传迦叶，不劳鼓舌，能叶印心，言天不言，舍此奚适，而得远传妙道，广耀吾乡，岂异人乎，禅师是也。
    禅师法讳慧昭，俗姓崔氏，其先汉族，冠荩山东，隋师□辽，多设骊貊，有降志而为遐甿者。爰及圣唐，囊括四郡，今为全州金马人也。父曰昌元，在家有出家之行。母顾氏，尝书假寐，梦一梵僧谓之曰：“吾显为阿{弥女}之子。”因以琉璃罂为寄，未几娠禅师焉。生而不啼，乃夙挺销声息言之胜牙也。既龀从戏，必焚叶为香，采花为供，或西向危坐，移晷未尝动容。是知善本固百千劫前所栽植，非可跂而及者。自丱□弁，志切反哺，跬步不忘，而家无斗储，又无尺壤可盗天时者，□腹之养，惟力是视。乃禅贩哺隅，为赡滑甘之业，手非劳於结网，心己契於忘筌，能丰啜菽之资，允叶采兰之咏。
    暨锺囏棘，负土成坟，乃曰：“鞠育之恩，聊将力报，希微之旨，盍以心求，吾岂匏瓜，壮龄滞迹。”遂於贞元廿年，诣岁贡使，求为榜人，寓足西泛，多能□事，视险如夷，挥楫慈航，超截苦海。及达彼岸，告国使曰：“人各有志，请从此辞。”遂行至沧州，谒神鉴大师。投体方半，大师怡然曰：“戏别匪遥，喜再相遇。”远令削染，顿受印契，若火沾糁艾，水注卑{备逯}然。徒中相谓曰：“东方圣人，於此复见。”禅师形儿黯然，众不名而目为黑头陀，斯则探元处默，真为漆瓶子道人後身，岂比夫邑中之黔，能慰众心而已哉！永可与赤须青眼，以色相显示矣。元和五年，受具於嵩山少林寺琉璃坛，则圣善前梦，宛若合符。既莹戒珠，复归横海，闻一知十，苯张蓝青，虽止水澄心，而断云浪迹。粤有乡僧道义，先访道於华夏，邂逅适愿，西南得朋，四远参寻，证佛知见。义公前归故国，禅师即入终南。登万仞之峰，饵松实而止观，寂寂者三年。後出紫阁，当四达之道，织芒屩而广施，惮惮者又三年。
    於是苦行既己修，他方亦已游，虽曰观空，岂能忘本，乃於大和四年来归。大觉上乘，昭我仁域，兴德大王飞凤笔迎劳曰：“道义禅师已归止，上人继至，为二菩萨，昔闻黑衣之杰，今见缕褐之英，弥夭慈威，举国欣赖，寡人行当以东鸡林之境，成吉祥之宅也。”始憩锡於尚州露岳长柏寺，医门多病，来者如云。方丈虽宽，物情自隘，遂步至康州知异山，有数於菟哮吼前导，避危从垣，不殊俞骑，从者无所怖畏，[B123]犬如也。则与善无畏三藏结夏灵山，猛兽前路，果入山穴，见牟尼立像，宛同事迹。彼竺昙猷之扣睡虎头令听经，亦未专媺於僧史也。因於花开谷故三法和尚兰若遗基，纂修堂宇，俨若化成。
    洎开成三年，愍哀大王骤登宝位，深托玄慈，降玺书，馈斋费，而别求见愿。禅师曰：“在勤修善政，何用愿为。”使复于王，闻之愧悟。以禅师色空双泯，定慧俱圆，降使赐号为慧昭，昭字避圣祖庙讳易之也，仍贯籍于大皇龙寺。徵诣京邑，星使往复者交辔于路，而岳立不移其志。昔僧稠拒元魏之三召，云在山行道，不爽大通，栖幽养高，异代同趣。居数年，请益者稻麻成列，殆无锥地，遂历铨奇境，得南岭之麓，爽屺居最，经始禅庐，却倚霞岑，俯压云涧，清眼界者，隔江远岳；爽耳根者，迸石飞湍。至如春溪花，夏径松，秋壑月，冬峤雪，四时变态，万象交光，百籁和吟，干岩竞秀。尝游西土者，至止咸愕，视为远公东林，移归海表，莲花世界，非凡想可拟，壶中别有天地，则信也，架竹引流，环阶四注。始用玉泉为榜，屈指法胤，则禅师乃曹磎之玄孙，是用建六祖影堂，彩饰粉墉，广资诱经，所谓悦众生故绮错绘众像者也。
    大中四年正月九日诘旦，告门人曰：“万法皆空，吾将行矣，一心为本，汝等勉之，无以塔藏形，无以铭纪迹。”言竟坐灭，报年七十有七，积夏四十一。于时天无纤云，风云歘起，虎狼号咽，杉栝变&lt;广艮&gt;。俄而紫云翳空，空中有弹旨声，会葬者无不入耳，则《梁史》戴褚侍中翔尝沙门为母疾祈福，闻空中弹指，圣感冥应，岂诬也哉！凡志於道者，寄声相吊，未亡情者，衔悲以泣，天下痛悼，断可知矣。灵函幽隧，预使备具。弟子法谅等号奉色身，不逾日而窆於东峰之冢，遵遗命也。
    禅师性不散朴，言不由机，服暖缊&lt;麻贲&gt;，食甘糠&lt;麦乞&gt;，茅菽杂糅，蔬佐无二，贵达时至，曾不异馔。门人以墋腹进难，则曰：“有心至此，虽粝何害。”尊卑耋稚，接之如一。每有王人乘驲传命，遥祈法力，则曰：“凡居王土而戴佛日者，孰不倾心获念，为君贮福，亦何必远污纶言於枯木朽株。传乘之饥不得齕，渴不得饮，吁可念也。”或有以胡香为赠者，则以瓦载糖灰，不为丸而焫之，曰：“吾不识是何臭，虔心而已。”愎有以汉茗为供者，则以新爨石釜，不为屑而煮之，曰：“吾不识是何味，濡腹而已。”守真忤俗，皆此类也。雅善梵呗，金玉其音，侧调飞声，爽快哀婉，能使诸天欢喜，永於远地流传。学者满堂，诲之不倦，至今东国习鱼山之妙者，竞知掩鼻效玉泉馀响，岂非以声闻度之之化乎！
    禅师泥洹当文圣大王之朝，上恻仟襟，将宠净谥，及闻遗戒，愧而寝之。越三纪，门人以陵谷为虑，扣不朽之缘於慕法弟子内供奉一吉千扬音方崇文台郑询一，断金为心，勒石是请。献康大王恢弘至化，钦仰真宗，追谥真鉴禅师大空灵塔，仍许篆刻，以永终誉。懿乎！日出旸谷，无幽不烛，海岸植香，久而弥芳。或曰：“禅师垂不铭不塔之戒，而降及西河之徒，不能确奉先志，求之与，抑与之与？适足为白珪之玷。”嘻，非之者亦非也。不近名而名彰，盖定力之馀报，与其灰灭电绝，曷若为可为於可为之时，使声振大千之界。
    而龟未戴石，龙遽升天，今上继兴，埙篪相应，义谐付嘱，善者从之。以邻岳招提有玉泉之号，为名所累，众耳致惑，将俾弃同即异，则宜舍旧从新，使视其寺之所枕倚，则以门临复涧为对，乃锡题为双溪焉。申命下臣曰：“师以行显，汝以文进，宜为铭。”致远拜手曰：“唯唯。”退而思之，顷捕名中州，嚼腴咀隽於章句间，未能尽醉衢樽，唯愧深跧泥甃。况法离文字，无地措言，苟或言之，北辕适郢，第以国主之外护，门人之大愿，非文字不能昭昭乎群目，遂敢身从两役，力效五能。虽石或凭焉，可惭可惧；而道强名也，何是何非。掘笔藏锋，则臣岂敢，重宣前义，谨札铭云：
    杜□禅那，归心佛陀。根熟菩萨，弘之靡它。猛深虎窟，远泛鲸波。去传秘印，来化斯罗。寻幽选胜，卜筑岩磴。水月澄怀，云泉寄兴。山与性寂，谷与梵应。触境无亥，息机是磴。道替五朝，威摧众妖。默垂慈荫，显拒嘉招。海自飘荡，山河动摇。无思无虑，匪斫匪雕。食不兼味，服不必备。风雨如晦，始终一致。慧柯方秀，法栋俄坠。洞壑凄凉，烟萝憔悴。人亡道存，终不可谖。上士陈愿，大君流恩。灯传海裔，塔耸云根。天衣佛石，永耀松门。（《孤云文集》二）
    ○有唐新罗国故两朝国师教谥大朗慧和尚白月葆光之塔碑铭（并序）
    帝唐揃知，以武功易元，以文德之年畅月月缺之七日，日蘸咸池，时海东两朝国师禅和尚盥浴己，趺坐示灭。国中人如丧左右目，矧门下诸弟子乎！呜呼！应东身者八十九春，服西戒者六十五夏，去世三日，倚绳座俨然，面如生。门人询乂等，号奉遗体，假聿禅室中。上闻之震悼，使驶吊以书，赙以谷，所以资净供而瞻元福。
    越二年，攻石封层冢，声闻玉京，菩萨戒弟子武州都督苏判镒、执事侍郎宽柔、贝江都护威雄、全州别驾英雄，皆王孙也，维城辅君德，险道赖师恩，何必出家，然後入室。遂与门人昭元大德释通贤、四天王寺上座释慎符议曰：“师云亡，君为恸，奈何吾侪忍灰心木舌，邮缘饰在贰之义乎？”乃白黑相应，请赠谥暨铭塔。教曰：“可。”旋命王孙夏官正卿禹珪，召桂菀行人侍御史崔致远至蓬莱宫，因得并琪树，上瑶墀，跽俟命珠箔外。上曰：“故圣住大师，真一佛出世，昔文考康王咸师事，福国家为日久。余始克缵承，愿继馀先志，而天不慭遗，益用悼厥心。余以有大行者授大名，故追谥曰大朗慧，塔曰白月葆光。”乃尝西宦，丝染锦归，顾文考选国子命学之，康王视国士礼待之，若宜铭国师以报之。谢曰：“主臣殿下恕粟饶浮鲺，桂饱馀馨，俾报德以文，固多天幸。第大师於有为浇世，演无为秘宗，小臣以有限麽才，纪无限景行，弱辕载重，短绠汲深，其或石有异言，龟无善愿，决叵使山辉川媚，反赢得林惭涧愧，请笔路斯避。”上曰：“好让也，盖吾国风，善则善己，然苟不能是，恶用黄金榜为，尔勉之。”遽出书一编，大如椽者，俾中涓授受，乃门人弟子所献状也。复惟之西学也，彼此俱为之，而为师者何人，为役者何人，岂心学者高，□学者劳耶？故古之君子慎所学，抑心学者立德，□学得立言，则彼德也，或凭言而可称；是言也，或倚德而不朽。可称则心能远示乎来者，不朽则□亦无惭乎昔人，为可为於可为之时，复焉敢胶让乎篆刻。始绎如椽状，则见大师西游东返之岁年，禀戒悟禅之因缘，公卿守宰之归仰，像殿影堂之开创，故翰林郎金立之所撰《圣住寺碑》，叙之详矣；为佛为孙之德化，为君为师之声价，镇俗降魔之威力，鹏显鹤归之动息，赠太傅献康大王亲制《深妙寺碑》，录之备矣。顾腐儒之今作也，止宜标我师就般涅盘之期，与吾君崇窣堵婆之号而已。□将手议役，将自适具适，这有上足苾刍求趣韭臼，语及斯意；则曰：立之原先立之久矣，尚阙数十年遗美；大傅王神笔所纪□，盖显示殊遇云尔。吾子□嚼古贤书，面饮今君命，耳饫国师行，目醉门生状，宜广记而备言，殆贻厥可长，俾之原始要终，脱西笑者或袖之，脱西人笑则幸甚。吾敢求益，子无惮烦。狂奴态馀率尔应曰：“仆编苫者，师买菜乎？”遂绊猿心，强摇兔翰。意得《西汉书留侯传》尻云：“良所与上从容言天下事甚众。”非天下所以存亡故不著，则大师时顺闲事迹，荦荦者星繁，非所以警後学亦不书，自许窥一斑於班史然。
    於是乎管述曰：光盛且实，而有辉八纮之质者，莫均乎晓日；气和且融，而有孚万物之功者，莫溥乎春风。惟俊风与旭日，俱东方自出也，则天锺斯二馀庆，岁降於一灵性，俾挺生君子国，特立梵王家者，我大师其人也。法号无染，於圆觉祖师为十世孙。俗姓金氏，以武烈大王为八代祖。大父周川，品真骨，位韩粲，高曾出入皆将相，户知之，父范清族，降真骨一等曰得难，（国有五品曰圣言，贵姓之难得而曰真骨，曰得难，头品数多马贵。《文赋》云：“或求易而得难。”从言六犹命致九，其四五品不足言）晚节追踪赵文业。母华氏，魂交睹修臂，天垂受万殳花，因有娠，几逾时，申梦胡道人，自称法藏，授十护充胎教，过期而诞大师。阿孩（方言谓儿，与华无异）时行坐必掌合趺对，至与群儿戏，画墁聚沙，必摸样像塔，而不忍一日违膝下。九岁始鼓箧，目所览，□必诵，人称曰海东神童。跨一星终，有隘九流意入道。先白母，母念已前梦，泣曰：“讠兮（方言许诺）。”後谒父，父悔已晚悟，喜曰：“善。”遂零染雪山五色石寺，口精尝药，力锐补天。有法性禅师，尝扣騌伽门於中夏者。大师师事数年，扌覃索无孑遗。性叹曰：“迅足骎骎，后发前至，吾於子验之。吾忄爽矣，无馀勇可贾於子矣，如子者宜西也。”大师曰：“惟夜绳易惑，空缕难分，鱼非缘木可求，免非过株可待。故师所教，已所悟，互有所长，苟珠火斯来，则ζ燧可弃。凡志於道者，何常师之有。”寻迻去，问骠诃健拏於浮石山释灯大德，曰：“敌三十夫，蓝茜沮本色，顾坳杯之譬日，东面而望，不见西墙，彼岸不遥，何必怀土。”遽出山，并海&lt;司见&gt;西泛之缘。
    会国使归瑞节象魏下，侂足而西。及大洋中，风涛歘颠怒，巨艑鬼攵人，不可复振。大师与心友道亮，跨只板，恣业风通星。半月馀，飘至剑山岛，■行之碕上，怅然甚久，曰：“鱼腹中幸得脱身，龙颔下庶几搀手，我心匪石，其退转乎？”洎长庆初，朝正王子昕舣舟唐恩浦，请寓载，许焉。既达之罘山麓，顾先难後易，土捐海若曰：“战风珍重，鲸浪好魔。行至大兴城南山至相寺，遇说杂花者，犹在浮石时。有一{石}颜耆年言提之曰：“远欲取诸物，孰与认而佛。”大师舌底大悟，自是置翰墨，游历佛光寺，问道如满。满佩江西印，为香山白尚书乐天空门友者，而应对有惭色，曰：“吾阅人多矣，罕有如是新罗子。他日中国失禅，将问之东夷耶？”去谒麻谷宝澈和尚，服勤无所择，人所难，已民易，众目曰禅门庾黔晏异行。澈公贤苦节，尝一日告之曰：“昔吾师马和尚诀我曰：‘春花繁，秋实寡，攀道树者所悲吒。今授若印，异日徒中有奇功可封者封之，无使刓复云。东流之说，荩出钩谶，则彼日出处，善男子根殆熟矣。若若得东人可目语者畎道之，俾惠水丕冒於海隅，为德非浅。’师言在耳，吾善若徕，今印焉，俾冠禅侯於东土，往钦哉！则我当年作江西大儿，後世为海东大父，其无惭先师矣乎！”居无何，□师化去，墨巾离首，乃曰：“筏既舍矣，舟何系焉！”自尔浪游，飘飘然势不可遏，志不可夺。於渡汾水，登崞山，迹之古必寻，僧之真必诣，凡所止舍，远人烟火，要在安其危，甘具苦，役四体为奴虏，奉一心为君主，就是中颛以视笃癃、恤孤独为已任。至祁寒酷暑，且烦暍，或皲瘃侵，曾无倦容。耳名者不觉遥礼，嚣作东方大菩萨，其三十馀年行事也其如是。
    会昌五年来归，帝命也。国人相庆曰：“连城璧复还，天实为之，地有幸也。”自是请益者，所至稻麻矣。入王城省母，社大欢喜曰：“顾吾畴昔梦，乃非优昙之一显耶？愿度来世，吾不复挠倚门之念也。”已矣乃北行，拟回选终焉之所。会王子昕悬车为山中宰相，邂逅适愿，谓曰：“师与吾俱祖龙树乙粲，则师内外为龙树令孙，真瞠若不可及者。百沧海外蹑萧湘故事，则亲旧缘固不浅。有一寺在熊川州坤隅，是吾祖临海公（祖讳仁问，唐酬伐狂风貊功，封为临海郡公）。受封之所。闲劫烬氵不■金田半灰，匪慈哲孰能兴灭继绝，可强为朽夫住持乎？”大师答曰：“有缘则住。”大中初始就届，且兮饬之。俄而道大行，寺大成，繇是四远问津辈，视千里犹跬步，其&lt;丽攴&gt;不亿，实繁有徒。大师犹锺待扣而镜忘罢，至者靡不以慧导其目，法喜娱其腹，诱惮惮之躅，变蚩蚩之俗。文圣大王聆其运为，莫非裨王化，甚{加心}之，飞手教优劳，且多大师答山相之四言，易寺榜为圣住，仍编录大兴轮寺。大师酬使者曰：“寺以圣住为名，招提固所为荣。至宠庸僧，滥吹高藉，实避风斯媲，而隐雾可惭矣。”时宪安大王与檀越季舒发韩魏昕为南北相（各居其宫，犹左右相），遥展摄齐礼，贽以茗&lt;香孛&gt;，使无虚月。至使名{佥}东国士流，不识大师门为一世著，得礼足者，亻必曰：而谒倍百乎耳闻，口未出而心已入，抑有猴虎而冠者，亦熄其躁，讠革其，而亿奔驰善道。暨宪王嗣立，赐书乞言。大师答曰：“周丰{艹到}鲁公之语，有旨哉，著在《礼经》，请铭座侧。”逮赠太师先大王即位，钦重如先朝志，而日加厚焉，最所施为，必驰问然後举。咸通十二年秋，飞鹄头书以传召，曰：“山林何亲，城邰何疏？”大师谓生徒曰：“遽命伯宗，深惭远公，然道之将行也，时乎不可失。念付嘱故，吾其往矣。”歘尔至毂下，及见先大王，冕服拜为师，君夫人、世子、既大弟相国（追奉尊谥惠成大王），群公子公孙环仰如一，一如古伽蓝缋璧面，写出西方诸国长侍勃ヌ样式。上曰：“弟子不佞小好属文。尝览刘勰《文心》，有语云：‘滞有守无，徒锐偏解，欲诣真源，其般若之绝境。’则境之绝者，或可闻乎？”大师对曰：“境既绝矣，理无矣，斯印也，默行尔。”上曰：“寡人固请少进。”爰命徒中铮铮者，更手撞系，舂容尽声，剖滞祛烦，若商飙之划阴霭然。於是上大喜，懊见大师晚，曰：“恭已南面，司南南宗，舜何人哉，余何人也。”既出，卿相延迓，与谋不暇，士庶承，欲去不能。自是国人皆认衣珠，邻叟罢窥庑玉焉。俄苦樊{奴}中，即亡去。上知不可强，乃降芝检，以尚州深妙寺不远京，请禅那别馆。辞不获，往居之。一日必葺，俨若化城。乾符三年春，先大王不预，命近侍曰：“亟迎我大医王来。”使至，大师曰：“山僧足及王门，一之谓甚，知我者谓圣住为无住，不知我者谓无染为有染乎！然顾与吾君有香火因缘，忉利之行有期矣，盍就一诀。”复步至王居，凤药言，施戒，觉中愈，举国异之。既逾月，献康大王居翌室，泣命王孙勋荣谕旨曰：“孤幼遭闵凶，未能知政，致君奉佛，讠甫济海人，与独善其身，不同言也。幸大师无远适，所居唯所择。”对曰：“古之师则六籍在，今之辅则三卿在。老山僧何为者，坐蝗蠹桂玉哉，就有三言，庸可留献，曰能官人。”翌日，挈山装鸟逝。自尔骑置传讯，影缀岩溪，遽人知往抵圣住，即皆雀跃，丛手易辔。虑滞王程尺寸地，由是骑常侍伦伍，得急宣为轻举。乾符帝锡命之岁，今国内舌杪有可道者，贡兴利除害荣，别用蛮笺书，言荷天宠有所自，因垂益国之问。大师因出何尚之献替宋文帝心声为对，太傅王览谓介弟南宫相曰：“三畏比三归，五常均五戒，能践王道，至矣哉，吾与是符佛心。大师之言，汝宜。”中和西狩之年秋，上谓侍人曰：“国有大宝珠，毕世椟而藏之，其可耶？”曰：“不可。不若时一出，俾醒万户眼，醉四邻心。”曰：“我有末尼上珍，匿曜在嵩严山，脱辟秘藏，宜照透三千界，何十二乘足之道哉！我文考恳迎，尝再显矣。昔ガ侯讥汉王拜大将，召小儿，不能致商於四老人以此。今闻天子蒙尘，趋令奔问官守，勤王加厚，归佛居先，将邀师必叶外议，吾岂敢倚其一慢其二哉！”乃重其使卑其辞徵之。大师云：“孤云出岫，甯有心哉，有缘乎大王之风，无固乃上士之道。”遂来见，见如先朝礼。礼之加，焯然可屈指者：面供馔，一也；手传香，二也；三礼者三，三也；秉鹊尾炉，缔生生世世缘，四也；加法称曰广宗，五也；翌日命振鹭趋风树雁列贺，六也；教国中磋磨六义者赋送归之什，在家弟子王孙苏判镒荣首唱敛成轴，侍读翰林才子朴邕为引而赠行，七也；申命掌次，张净室要叙别，八也；临告别求妙语，乃旬从者举真要，有若询又圆藏虚源元影四禅中得清净者，绪抽其慧表纤旨，注意无怠，泼心有馀。上甚悦，扌壹拜曰：“昔文考为舍瑟之贤，今寡人忝避席之子，继体得崆峒之请，服膺开混沌之原，则彼渭滨老翁，真钓名者，圮上孺子，荩履迹焉，虽为王者师，徒弄三寸舌也。曷若吾师语，密传一片心乎！”奉以周旋，不敢失坠。太傅王雅善华言金玉音不患众咻舌，而能出口成俪，语如宿构云。大师既退，且往应王孙苏判镒共言数返，即叹曰：“昔人主有有远体而无远神者，而吾君备；人臣有公才而无公望者，而吾子全。国其庶乎，宜好德自{无心}。”及归谢绝，於是遣轩В放生场界，则鸟兽悦，纽银钩扎圣住寺题，则龙蛇活。
    盛事毕矣，昌期忽兮。定康大王莅阼，两朝宠遇师而行之，使缁素重使迎之，辞以老且病。太尉大王流恩表海，仰德高山，嗣位九旬，驰讯十返。俄闻{既月}腰之苦，遽命国医往为之。至则请苦状，大师微破颜曰：“老病耳，无烦治。”縻飧二时，必闻钟後进，其徒忧食力亏，阴戒掌χ者阳密击，乃自牖而命撤。将化，命旁侍敬还训於介众曰：“已过中寿，难逃大期，我侬远游，尔曹好住，沟若画一，守而勿失，古之史尚如是，今之禅宜勉旃。”告语裁罢，{执心}然而化。大师性恭谨，语不伤和气。《礼》所云中退然言呐呐然者乎！黉侣必目以禅，师接宾客，未尝殊敬乎尊卑，故满室慈悲，徒悦随，五日为期，俾来求者质疑。谕生徒则曰：“心虽是身主，身要作心师，患不尔思，道岂远而？设是田舍儿，能摆脱尘羁，我驰则必驰矣。道师教父，宁有种乎？”又曰：“彼所啜不济我渴，彼所啖不救我馁，盍怒力自饮且食。或谓教禅为无同，吾未见其宗，语本夥颐，非吾所知。”大较同弗与异弗非，晏坐息机，斯近缕褐被者欤！其言显而顺，其旨奥而信，故能使寻相为无相，首寄生虫勤而行之，不见有岐中之岐。始壮及衰，自贬为基，食不异粮，衣不均服，凡所营葺，役先众人。每言：“祖师尝踏泥，吾岂暂安栖。”至扌连水负薪或躬亲，且曰：“山为我为尘，安我得安身。”其克已励物皆是类。大师少读儒家书，馀味在唇吻，故酬对多韵语。门弟子名可名者，廑二千人，索居而称会道场者，曰僧亮、曰普慎、曰询乂、曰心光。诸孙诜诜，厥众济实，可谓马祖毓龙子，东海掩西河焉。
    论曰：麟史不云乎：“公侯之子孙，必复其始。”则昔武烈大王为乙粲时，为屠犭岁貊乞师计，将真德女君命，陛觐昭陵皇帝面陈，愿奉正朔，易服章。天子嘉许，庭赐华装，受位特进。一日召诸番王子宴，大置酒堆宝货，俾恣备所欲。王乃杯觞则礼以防乱，缯彩则智以获多。洎辞出，文皇目送而叹曰国器。及其行也，以御制并书《温汤》《晋祠》二碑，暨御撰《晋书》一部赍之。时蓬阁写是书，裁竟二本，上一锡储君，一为我赐。复命华资官祖道清门外，则宠之优，礼之厚，设聋盲乎智者，亦足骇耳目。自兹吾士一变至於鲁。八世之後，大师西学而东化，加一变至於道，则莫之与京，舍我谁谓？伟矣哉！先祖平二敌国，俾人变外饰，大师降六魔贼，俾人修内德。故得千乘主两朝拜起，四方民万里奔趋，动必颐使之，静无腹非者，庸讵非应半千而显大千者欤！复其始之说，亦何慊乎哉！彼文成侯为师汉祖，大夸封万户位列侯，为韩相子孙之极则亻曲矣。假学仙有终始，果能白日上升去，於中止得为鹤背上一幻躯尔，又焉足我大师拔俗於始，济众於中，洁己於终矣乎！美盛德之形容，古尚乎颂，偈颂类也，扣寂为铭。其词曰：
    可道为常道，如穿草上露。即佛为真佛，如揽水中月。道常得佛真，海东金上人。本枝根圣骨，瑞莲资报身。五百年择地，十三岁离尘。杂花引鹏路，木浮鲸津。（其一）
    观光尧日下，巨筏悉能舍。先达皆叹云，苦行无及者。沙之复汰之，东流是天假。心朱莹麻谷，目镜烛桃野。（其二）
    既得凤来仪，众翼争追随。试觑龙变化，凡情那测知。仁方示方便，圣住强住持。松门遍挂锡，岩径难容锥。（其三）
    我非待三顾，我非迎七步。时行则且行，为缘付嘱故。二王拜下风，一国滋甘露。鹤出洞天秋，云归海山暮。（其四）
    来贵乎叶龙，去高乎冥鸿。渡水ɑ巢父，人谷超朗公。一{艹泛}归岛外，三返游壶中。群迷漫臧否，至极何异同。（其五）
    是道澹无味，然须强饮食。他酌不吾醉，他飧不吾饱。诫众黜心何，糠名复秕利。劝俗饰身何，甲仁复胄义。（其六）
    汲引无弃遗，其实天人师。昔在世间时，举国成琉璃。自寂灭归後，触地生蒺藜。泥洹一何早，今古所共悲。（其七）
    甃石复刊石，藏形且显迹。鹄塔点青山，龟碑撑翠壁。是岂向来心，徒劳文字&lt;瓜见&gt;。欲使后知今，犹如今视昔。（其八）
    君恩千载深，师化万代钦。谁持有柯斧，谁倚无弦琴？禅境虽没守，客尘宁复侵。鸡峰待弥勒，将在东鸡林。（其九）
    □□□□□巨筏□□宪□已于（下缺）。（《孤云先生文集》二）
    ○大唐新罗国故凤岩山寺教谥智证大师寂照之塔碑铭（并序）
    叙曰：五常分位，配动方者曰仁心；三教立名，显净城者曰佛。仁心即佛，佛目能仁，则也道郁夷柔顺性源，达迦卫慈悲教诲，实犹石投水，雨聚沙然。矧东诸侯之外守者，莫我大也。而地灵既好生为本，风俗亦交让为先，熙熙太平之春，隐隐上古之化。加以姓参释种，遍头居寐锦之尊；语袭梵音，禅舌足多罗之密。是乃天彰西顾，海引东流，宜君子之乡，染地王之道，日日深又日深矣。且自鲁纪陨星，汉徵梦月，像迹则百川含月，德音则万籁号风，或缉懿缣缃，或镌花琬琰，故滥觞雒宅，悬镜秦宫，之事迹。昭昭焉如揭合璧，苟非三尺喙，五色毫，焉能措辞其间，驾说於後。就以国观国，考从乡至乡，则风传沙而来，波及海隅之始。昔当东表鼎寺之秋，有百济苏涂之仪，若甘泉金人之祀，厥后两晋昙始，始之貊，如摄腾，东入句骊，阿度度於我，如康会南行，时乃梁菩萨帝反同泰一春，我法兴王制律条八载也。亦既海岸植与乐之根，日乡耀憎长之宝，天融善愿，地耸胜因。爰有中贵捐躯，上仙剔发，苾刍西学，罗汉东游，因尔混沌能开闲，娑婆遍化，莫不选山川胜概，穷土木奇功，藻宴坐之宫，烛修行之路，信心泉涌，慧力风扬，果使漂杵蠲灾，橐腾庆。昔之蕞尔三国，今也壮哉一家。雁剥云排，将无巢地；鲸χ雷振，不连诸天。渐染有馀，幽求不攵。其教之兴也，毗婆娑先至，则四郡驱四谛之轮；摩诃衍後来，则一国耀一乘之镜。然能义龙云跃，律虎风腾，汹光学海之波涛，蔚戒林之柯叶，道咸融乎无外，情或涉乎有中。抑止水停渊，高山佩旭者，荩有之矣，世未之知。洎长庆初，有僧道义西泛，睹西堂之奥，智光侔智藏而还，智始语元契者。荩缚猿心护奔北之短，矜翼诮图南之高，既醉於诵言，竞嗤为魔语。是用韬光庑下，敛迹壶中，罢恩东海东，终遁北山北。岂大《易》之无闷，《中庸》之不悔者邪！然秀冬岭，芳定林，蚁慕者弥山，雁化者出谷，道不可废，时然後行。
    及兴德大王纂戎，宣康太子监抚，去邪医国，乐善肥家。有洪陟大师，亦西堂正心，来南岳休足。冕陈顺风之请，龙楼庆开雾之期，显示密传，朝凡暮圣，变大量蔚也，兴且勃焉。试觑较其宗趣，则修乎修没修，证乎证没证，其静也山立，其动也谷应，无为之益，不争而胜。於是乎东人於寸地虚矣，能以众利利海外，不言其拨早，大矣哉！氽後觞骞河，筌融道，无念尔祖，实繁有徒，或剑化延津，或珠还合浦，为巨擘者，可屈指焉。西化则静众无相、常山慧觉，禅谱益州金，镇州金者是也；东归则前所叙北山义、南岳陟，而降太安彻、国师慧目，育智力门，双溪昭、新兴彦、涌岩体、珠丘休、双峰云、孤于山日，两朝国师圣住染，为菩提宗，德之厚为父众生，道之尊为师主者，古所谓逃名名我随，遁声声我追者。故皆化被恒沙，迹传丰石，有令兄弟，宜尔子孙。俾定林标秀於鸡林，梵水安流於鲽水矣。别有不户不牖而见大道，不山不海而得上宝，恬然息意，澹乎忘味，彼岸也不行而至，此土也不严而治，七贤孰取譬，十住难定位者，贤鸡山智证大师其人也。
    始大成也发蒙于梵体大德，禀具於琼仪律师，终上达也，探元於慧隐严君，受默于杨孚今于，法允唐四祖为五世父，东渐於海，溯游数之双峰，子法朗，孙慎行，曾孙遵范，玄孙慧隐，来孙大师也。朗大师从大医之大证。按杜中书正伦纂铭叙云：“远方奇士，异域高人，无惮道，来至珍所。”则掬宝归止，非师而谁？荩（盖）知者不言，复戏於密，能探秘藏，惟行大师。然时不利兮，道未亨也，乃浮干海，闻于天。肃宗皇帝宠贻天什曰：“龙儿渡海不凭筏，凤子冲虚无认月。”师以山狂妄鸟海龙二句为对，有深旨哉！东还三传至大师，毕万之後，于斯验矣。
    其世缘则王都人，金姓子，号道宪，字智诜。父赞环，母伊氏。长庆甲辰，岁现于世。中和壬寅，历归于寂，宴坐了四十三夏，归全也五十九年。其俱体则身仞馀，面尺所，仪状魁岸，语言雄亮，真所谓威而不猛者。始孕洎灭，奇踪秘说，神出鬼没，笔不可纪。今撮其感应耸人耳者六异，操履惊人心者六是，而分表之。
    初，母梦一巨人告曰：“仆昔胜见佛，季世为桑门，以嗔恚故，久堕龙报，报既既矣，当为法孙，故托妙缘，愿宏慈化。”因有娠几四百日，灌佛之旦诞焉。事验蟒亭，梦符像室，使佩韦者益试，拥毳者精修，降生之异一也。
    生数夕，不咽乳，彀之则啼欲嗄，歘有道人过门，诲曰：“欲儿无飞，忍绝荤腥。”母从之，竟无恙。使乳育者加慎，肉飨者怀惭，宿习之异二也。
    九岁丧父，殆毁灭。有追福僧怜之，谕曰：“幻躯易灭，壮志难成，昔佛报恩，有大方便，子勉之。”因感悟辍哭，白所生请归道。母慈其幼，复念保家无主，确不许。耳逾城故事，则亡去，就学浮石山。忽一日心惊，坐屡迁，俄闻倚闾成疾，遽归省而病随愈。时人方之阮孝绪。居无何，染沉疴，谒医无效，枚卜之，佥曰：“宜名隶大神。”母追惟曩梦，试覆以方袍而泣，誓言斯疾若起，乞佛为子。信宿果大瘳，仰悟慈念，终成素志。使舐犊者割爱，饮蛇者释疑，孝感之异三也。
    至十七受具，始就坛，觉袖中光熠熠然，探之得一珠。岂有心而求，乃无胫而至，真《六度经》所喻矣。使饥呼者自饱，醉偃者能醒，励心之异四也。
    坐雨竟将它适，夜梦遍吉菩萨，抚顶提耳曰：“昔行难行，行之必威，形开瘁然，默篆肌骨。”自是不复服缯絮焉，修线之须所，必用麻楮，不穿鞑履，矧羽た毛茵馀用乎！使缊&lt;麻贲&gt;者开眼，衣虫者厚颜，律身之异五也。
    自绮年饱老成之德，加莹戒珠。可畏者竞相从求益，大师拒之曰：“人之大患，好为人师，强欲惠不惠，其如摸不模何？况浮芥海乡，自济未暇，无影逐，为必笑之态。”後山行，有樵叟假碍前路曰：“先觉觉後觉，何须忄吝空壳。”就之则无见焉。爰愧且悟，不且来求。森竹苇于溪蓝山水石寺，俄卜筑他所，曰：“不系为怀，能迁是贵。”使占毕者三省，营巢者九思，垂训之异六也。
    赠太师景文大王心融斩教，面渴轮工，遥深尔思，觊俾我则，乃寓书曰：“伊尹大道，宋纤小见，以儒辟释，自迩陟远，甸邑岩居，颇有佳所，木可择矣，无惜凤仪。”妙选近侍中可人鹄陵昆孙金立言为使。既传教己，因摄齐焉。答曰：“修身化人，舍静奚趣，乌能之命，善为我辞。幸许安涂中，无令在汶上。”上闻之，益珍重。自是誉四飞于无翼，众一变於不言。咸通五年冬，端仪长翁主未亡人，为称当来佛是归，敬谓下生，厚资上供，以邑司所领贤溪山安乐寺，富有泉石之美，请为猿鹤主人。乃告其徒曰：“山号贤溪，地殊愚谷，寺名安乐，僧盍住持。”从之徙焉，居则化矣，使乐山者益静，择地者慎思，行藏之是一焉。
    他日告门人曰：“故韩粲金公嶷勋度我为僧，报公以佛。”乃铸丈六元金像，传之以铣。爰用镇仁宇，导冥路，使市恩者日笃，偿义者凤从，知报恩之是二焉。
    至八年丁亥，檀越翁主使茹金等，持伽蓝南亩，暨臧获本藉授之，为坏袍传舍，俾永永不易。大师因念言：“王女资法喜，尚如是矣；佛孙味禅悦，岂徒然哉！我家匪贫，亲党皆殁，与落路行人之手，宁充门弟子之腹。”遂於乾符六年，舍庄十二区、田五百结隶寺焉，饭孰讥囊，粥能铭鼎，民天是赖，佛土可期。虽曰我田，且居□王土，始质疑说王孙，韩粲继宗、执事侍郎金元八咸熙，及正法次统释元亮，声九皋，应千里，赠大傅献康大王{加心}而允之。其年九月，教南川郡统僧训弼标墅画生场。斯皆外佐君臣益地，内资父母生天，使续命者兴会仁，赏歌者悛过，檀舍之是三焉。
    有居乾惠地者曰沈忠，闻大师刃馀定慧，鉴透乾坤，志确昙兰，术精安禀，礼足已白言：“弟子有乘地，在曦阳山腹，凤岩龙谷，境骇横目，幸构禅宫。”徐答曰：“吾未能分身，恶用是？”忠请交固，加以山灵有甲骑，为前驺之异，乃锡挺樵蹊而相历焉。且见山屏四冽，则鸾翅掀云，水带百围，则虬腰偃石，即且愕曰：“昔日获是地也，庸非天乎！不为青衲之居，其作黄巾之窟。”遂率先於众，防後为基，起瓦檐四柱以压之，铸铁像二躯以卫之。至中和辛丑年，教遣前安轮寺僧统俊恭、司正史裴聿文，标定疆域，仍赐榜为凤岩焉。及大师化往数年，有山甿为野寇者，始敢拒轮，终能食蘖，得非深定水，预泼魔山之巨力欤！使折臂者标义，掘尾者制狂，开发之是四焉。
    大傅大王以花风扫弊，慧海濡枯，素钦灵育之名，渴听法深之论。乃注心鸡足，洒翰鹄头，以徵之曰：“外护小缘，念逾三际，内修大慧，幸许一来。”大师感动琅亟，言及胜因通世，同尘率土，怀玉出山，辔织迎途。至憩足於禅院寺，锡安信宿，引问心於月池宫。时属纤萝不风，温树方夜，适睹金波之影，端临玉沼之心。大师俯而觊，仰而告曰：“是即是，余无所言。”上洗然忻契，曰：“金仙花目，所传风流，固协於此。”遂拜为忘言师。及出，俾荩臣荩譬旨，幸宜小停。答曰：“谓牛戴牛，所直无几；以鸟养鸟，为惠不赀。请从此辞，枉之则折。”上闻之喟然，以韵语叹曰：“挽既不留，空门邓侯。师是支鹤，吾非赵鸥。”乃命十戒弟子宣教。省副使冯恕行投送归山。使待兔者离株，羡鱼者学网，出处之是五焉。
    在世行无远近夷险，未尝代劳以蹄角。及还山，冰雪梗跋涉，乃以并榈步舆躬行，谢使者曰：“是岂非井大春所云人车耶？为顾英君所不须，矧形毁者乎？然命既至矣，受之。为济苦具。”及移徉于汝，乐练若，杖锡不能起，始乘之。使病病者了空，贤贤者离执，用舍之是六焉。
    至冬杪既望之二日，趺坐晤言之际，泊然无常。呜呼！星回上天，月落大海，终风吼谷，则声咽虎溪，积雪摧松，则色侔鹤树。物感斯极，人悲可量，信而假殡于贤溪，期而迁窆於曦野。太傅王驰医问疾，降来营斋，不暇无偏无颇，能谐有始有终，特教菩萨戒弟子建功乡令金立言慰勉诸孤，赐谥智证，塔号寂照，仍许勒石，俾录状闻。
    门人性蠲、敏休、杨孚、继徽等，咸得凤尾声者，敛陈迹以献。至乙巳岁，有国民媒儒道，嫁帝乡，而名持轮中，职攀柱下者，曰崔致远，捧汉后龙缄，赉淮王鹄币，虽惭凤举，颇类鹤归。上命信臣清慎陶竹杨，授门人状，锡手教曰：“缕褐东师，始悲西化；乡衣西使，深喜东还。不朽之为，有缘而至，无吝外孙之作，将酬，大师之德。”臣也虽东箭非才，而南冠多幸，方思运斧，遽值号弓。况复国重佛书，家藏僧史，法碣相望，禅原先最多，遍鉴色丝，试探锦公布，则见无去无来之说，竞抱半量；不生不灭之谈，动论车载。曾无鲁史新意，不用周公旧章。是知石不能言，益道之云远，惟懊师之去早，臣归来迟，字论证告前因，逍遥义不闻真诀，每忧伤手，莫悟申拳。叹时则露往霜来，遽凋愁鬓；谈道则天高地厚，仅腐顽毫。将谐汗漫之游，始述崆峒之美。有门人爽英，来趣受辛，金口是资，石心弥固，忍逾刮骨，求甚刻身，影伴八冬，言资三复，抑六异六是之属辞无愧，贾勇有余者，实乃大师内荡六魔，外除六蔽，行苞六度，坐证六通故也。事譬采花，文难消藁，遂同榛苦勿剪，有惭糠比在前，迹追兰殿之游，谁不仰月池佳对；偈效柏梁之作，庶几腾日哉高谭。其词曰：
    麟圣依仁乃据德，鹿仙知白能守黑。二教从称天下式，螺髻真人难确力。十万里外镜西域，一千年後烛东国。鸡林地在鳌山侧，儒仙自古多奇特。可怜羲仲不旷职，更迎佛日辨空色。教门从此分阶戚，言路因之理沟洫。身依兔窟心难息，足蹑羊歧眼还惑。法海安流真叵测，心传眼诀苞真极。得之得类罔象得，默之默异寒蝉默。北山义与南岳陟，垂鹄翅与展鹏翼。海外时来道难抑，远派禅河无拥塞。蓬托麻中能自直，珠探衣内体傍。湛若贤溪善知识，十二因缘匪虚饰。何用攀ㄌ兼拊弋，何用纸笔及含墨。彼既远学来匍匐，我能静坐降魔贼。莫抱意树设栽埴，莫把情田枉稼穑。莫抱恒沙论万亿，莫抱闲云定南北。德馨四远闻檐葡，惠化一方安社稷。面奉天花飘缕衤式，心凭水月呈禅┉。霍副往锦谁八棘，腐儒玄杖惭レ埴。迹耀宝幢名可勒，才输锦颂文难织。嚣腹欲饫禅悦食，来向山中看篆刻。（《孤云先生文集》三）
    ●卷四十五
    ☆徐夤
    《全唐文》八百三十有传。
    ○荐蔺相如使秦赋（事节名贤，璧度论秦国）
    报国忧君，无非荐人，嘉缪子之匡赵，擢相如之使秦。怀宝怀才，不是迷邦之士；有仁有勇，可为衔命之臣。昔者秦以轻诺连城，侥求尺璧，不从则吾国难保，将与则荆山可惜。廉将军不能陈其画，马服君不能献其策，君臣尽日，空忧白璧之亡；朝野何人，可奉皇华之辱。缪子曰：“下位推先，相如是贤，骐骥请试於长坂，鸾鷟须观於远天。欲将伊吕量力，皋夔比肩，推心而皎镜光动，鼓舌而黄河浪悬，祸乃为福，媸仍改妍，必能挫西秦百不强不大，亦能继东赵於千年万年。”王乃宣恩渥，召英杰，剑出匣而齐皇宿，松陵空而蔑霜雪，既佩君命，誓倾臣节。智为囊也，克藏和氏之珍；词作锋焉，愿刺秦王之血。既而西入君门，将朝至尊，受璧而但骄其色，还城而频哑其言。蔺氏乃诡谲反币，初终抗论。大国封疆，既君王之失信；微臣投璧，顾柱石以宁存。然後见秦王蝇暴，不能肆吞噬之力；赵宝虽来，卒能归邯郸之国。国赏其爵，人钦其德。献空龙者，固可抱盖；歌易水者，诚宜处默。有墨客卿，进言以明，且人臣者，直以谏主，公以取名，况先王贱珠玉，宝忠贞，是璧也，合请投於泉而抵诸谷，庶令赵不屈而秦不争，亦足以致其君於淳朴，激其俗於廉平，安得徇不是以为是，枉其行而与行。大凡将有国以有家，无玩奇而玩异，岂不见匹夫以之而侧足，王者以之而丧志。余尝览赵国史书，窃笑相如之事。
    ○元宗御制卢徵君草堂铭赋（碧洞真庭，言伫皇锦）
    元宗以泽浸乾坤，维贤是尊，仰卢氏兮晦天爵，锡草堂兮抱节贞，（缺十字）如何，既不臣於天子；勒铭那借，爰特降於王言。微君以挺操凌霜，维松隐碧，吊夷齐为犯上之士，怪园绮为沽名之客，莫不洞壑窗楹，云霞簟席。去随麋鹿，难留傅说盐梅；居陋茅茨，因锡般垂匠石。豹雾鸿冥，名高汉青，一千年圣赐梁栋，三十六峰擎户庭。金马石渠，忆神仙之降此；蓬扉瓮牖，假纶綍□□□。曰龙得水兮跃天威，云得风兮出岩洞，云龙兮有时兴，英贤兮违我梦，草堂兮超垢氛，椅桐兮老鸾凤。泉之深兮珠珍，石之韬兮玉贞，彼无胫而犹至，此有德以难亲。草堂兮隔烟水，郊陈兮布麒麟，御笔挥云，玄文粲锦，玉判乎帝宠天语，迹逸乎鸡□晏寝。况乎沙室当槛，缑山倒枕，有月而箫吹碧洞，野鹤同吟；无人而涧锁流泉，野猿同饮。色耀琳琅，烟凝御香，浮邱而录载金籍，子晋而歌闻玉皇。涂山之币帛骈罗，谁朝夏禹；箕岭之云瓢寂寞，敢让陶唐。是何暗室卑栖，明廷延伫，盖由抱其才而富以德，所以镂君恩而铭帝语。则知道不远人，可以诚而内处。
    ○陈後主献诗赋（醉酒言诗，新得骚丽）
    国碎金陵，寰瀛鼎新，非翰墨不能赞洪业，非词章无以通紫宸。亿兆服归，被戎衣而创业；华夷共指，比天下以为臣。後主以不惜邦家，但荒淫之丑；不建道德，何历数之有？只贪翠阁留客，金壶劝酒，宁知其国换宗祧，不觉其身离玺绶。秦婴有志，能系组於沛公；孙皓无归，喜朝天於晋后。既而目注君门，心期渥恩，体国风而发咏，念王泽以兴言。丽句今晨，翻祝千年之圣；丹墀昨日，犹居万乘之尊。莫不枝咏巢南，星随拱北，吟搜而律吕相应，墨探而珠玑尽得。二仪形内，徵日月之光天；万物毫端，述山河而壮国。岂是迹辱才高，心伤思劳，周文羑里以穷《易》，屈氏潇湘而赋《骚》。荒唐之梦将醒，人才不见；唱和之非以悟，狎客何逃？然後写入琼编，神趍丹陛，鹓行惊怀宝之屈，凤扆叹缘情之丽。太甲改三年之过，恨不同时；陈思惊七步之才，嫌当异世。且夫心为志，言为诗，志也者可以写於今而论於古，诗也者可以刺於上而讽於时，明不为舜禹禅而圣，晋魏强而欺，岂徒咏风云草木，徇荣辱兴衰。家国何之，却有登封之议；祖宗谁嗣，更无恓惋之词。只闻五字时吟，千锺日醉，燕巢堪栗於帷幕，鸟觜先呈於谶记，逡巡炀帝殒江都，不及陈宫之故事。
    ○外举不避仇赋（先言亲仇，阙中已见）
    君子之用心也，不以亲为亲，不以仇为仇，惟贤是搜，惟德是求。举於上也，可以治国匡主；疏於爵也，可使公主为侯，不可嫉其贤而失公论，庇其善而显私仇。昔者哀公问儒，宣尼对曰：斯言真奥於鬼神，厥理俱悬於日月。国家或利，於亲於怨以相推；金玉非珍，惟信惟忠而罔阙。且君之所任，任者在乎哲人；人难自举，自举者在乎忠臣。臣又徇私则君失任，君失任则贤曷亲，如此则坏洪业而隳大纶者也。凡百事君，宜其夫已，勿以己怒而要众怒，勿以已喜而招众喜。至如己喜者非贤，固难续凫胫而长焉；已怒者诚善，固难掩骊颔於暗然。病一身而利四海，已於後而物於先。岂可哀者不歌，恶铿锵於雅乐；行人怨雨，怪滂霈於甫田。又若建宫室，架梁栋，在乎绳墨克正，而斧斤克中，是宜采匠石之明言，不可憾般倕而不用。无偏无党，祁奚不废於解狐；舍短求长，齐主宁猜处管仲？人若秀发闺阃，才惟子孙，又安得池有龙兮惟蟠惟蛰，巢有凤而不飞不翻？抱其器以须用，虽其亲而必言，亲既不惮，仇何足论？盖将抱君宠，酬君恩，如是则庆积高门，垂裕後昆，亘此道而天地永，播斯声而寰宇宣。况有其行者皆阐，无其瑕者尽见，我纵掩而人讵扌，我不荐而人必荐，岂擢英贤於下位，赞明君於南面，外无怨而内无亲，所举者皆邦华国彦。
    ○避世金马门赋（乐道君门，禄微仙客）
    名利交奔，大隐之人兮心还混元，晦其迹而宁归碧洞，避其时而却入金门，亦何必野岸垂钓，荒村灌园，目其利而我性非利，耳其喧而吾心不喧。曼倩以骨本天仙才唯墨客佩紫禁之珪组，别丹邶之窟宅。三冬积学，明君之玉枣先知；千载为期，阿母之仙桃几摘。口诵诗书，身游紫微，滑稽而黄屋频谏，鸷鸯而青云共飞。雨露恩深，列朝廷之百辟；风尘不到，隔天子之双扉。不知我者谓我沽宠荣，知我者谓我逃薄禄，吏漆园而无得无丧，官柱史兮何荣何辱。岂异严霜降处，难伤夫翠竹青松；烈火焚时，不损其良金璞玉。不知岩谷终身，揖飞泉而眠白云；昧其道则身山林而心垢氛。曷若千大国而谒明君，显其道则心无珉而身荣勋，众炫燿兮我不见，众喧哗而我不闻。观启石渠，岂异青澳之景；宫开白虎，宁思元豹之群。且避世者在乎远其祸，栖踪者在乎求其道，殊不知道也者不在乎人而在乎我，祸也者在乎贪其财而渎其货。我今以珠玉而为瓦砾，以希微而通寿考，簪裾照耀，谁思箕岭一瓢；阊阖优游，堪笑商山四皓。一旦武帝求元，灵姝降天，指出三清之侣，言非下界之贤，自兹玉石分矣，公卿谔然。五利文成，谩说三山之药；金柜琐闼，常居六洞之仙。岂不以华夏无虞，君臣胥乐，负其才而皆取名位，背其理而乃居林壑。臣今歌紫宸，诵黄阁，庶金门之马有托。
    ○东陵侯吊萧何赋（客存云壑，名继石纲）
    吊衰戚兮，世之常情；吊豪贵者，人难敢行。有秦朝之俊乂，忧汉室之公卿，莫不旨先兆，谈未萌。人生之倚代难逃，如形随影；天道之盈虚有数，暮落朝荣。当其秦楚兵销，君臣义闭，江南诛布之後，代北平陈之际，彭越先斩，淮阴以继。周勃之兵机第一，缧绁常拘，鄼侯之相业无双，貔貅再卫。且侯也，道赫岩廊，权倾纪纲，才吞伊吕，道亚皇王，欲怒而蚪龙伏匿，流恩而瓦砾辉光。人民顾我以无先，何忧何惧；邦家因吾而肇造，为栋为梁。邵平则近甸隐沦，前朝侯伯，叔孙去国而制礼，绮季因时而遁匿。於是入青门，寻紫陌，波澜济陆海之岸，剑戟列三台之宅。朱门赫奕，初惊草泽之人；黄阁巍峨，乍揖瓜田之客。客曰：“公无冒宠承恩，凭高恃尊，家不善而殃至，神害盈而祸翻。木必摧秀，葵须卫根，赋命而吉凶同域，由人而祸福无门。当时丰沛之间，差肩并起；今日干戈之後，屈指谁存？鸷蹙履冰，燕巢悬幕，兔残而猎犬谁惜，敌尽而谋臣曷作？伍子不省，尸漂於叠浪惊涛；范蠡能辞，身隔乎重湖远壑。今则瑰宝酬恩，兵戈卫君，以架颠危於累卵，堪惊富贵於浮云。”侯曰：“事既将悟，计乎已闻。客来凄怆而论，呜呼以云，妨田广宅拟可用，积玉堆金奚不分。漏尽光催，魑魅而看将笑聚；妖生孽作，妻孥而岂得同群？”侯乃徇彼英词，师其上德，能全终始於当代，果释猜嫌於大国。良哉避陈主而吊汉侯，果见东陵而鉴议。
    ○贵以贱为本赋（陈诸荣贱，迹岂下焉）
    贵不可偶贵，故托贱以为本；贱不可久贱，故从贵而显诸。因考贵以由贱，乃明终而有初，则知失其本而事不立，得其本而义有馀。吾尝询道德之至理，知贵贱之终始，当俟其为龙为光，必先乎藏垢怀耻。徵乎论也，义同乎高以下为基；验以诚焉，理协于洪由纤而起。今请疏当时贵贱，书往代君臣。汉得鹿兮始诸亭长，周兴龙兮自彼戎人。殛鲧帝王，雷泽与历山旧隐；掷卢天子，耕衣将农器尝陈。此君上之贵也。贱为本以相因，媲用晦而以明，比登高而自天，太公相国昔垂钓，曲逆封侯曾宰社。鸡鸣末客，终为辅主之人；燕颔将军，亦是鬻书之者。此臣下之贵焉。贱为本以相假，人既有矣，物以宜然，则有宝衔明月，珠含媚川。价重千金，乃蚌胎而产矣；光照午夜，亦蛇口而生焉。彼珠玑之贵也。贱为本以相沿，在乎洁於道，不在秽乎迹。复有称连城而赵国瑰璜，号垂棘而晋宫辉赫。昆岳温润之片，不亦沉泥。荆山硌碌之英，乃闻韬石。此琼玉之贵焉。贱为本以相易，得不以其贱而为根为蒂，以其贵而为华为英。有根有蒂，而英华始茂；亡根亡蒂，而英华曷荣。亦曰在道无形，宗淡泊而成道；政声无朕，扣寂寞而致声。愚今察圣人之理，探老氏之言，斯见穷其微而知其要，赜其隐而从其善。所以明富贵之本焉，又安得久处於贫贱。
    ○管仲弃酒赋（辨说为贤，位尊王德）
    酒不可嗜，嗜之者必致危颠；酒可以诫，诫之者其惟智贤。嘉管仲後醒之说，当齐侯开宴之年，九醴虽珍，尽弃丹墀之上；一言可听，将陈绮席之前。当其邦国谁忧，樽垒不浅，将倾海以为饮，孰悬河而进辨。列坐而腰金拖紫，宁问安危？终朝而举月飞觞，惟求沈湎。仲乃拜捧瑶卮，倾言吐斯，纵竹叶以非贵，任兰英而罔奇，不咽涓滴，如无礼仪。左右相惊，咸谓其弃王以罪；公侯莫测，应云其不死胡为？君子爰询，大夫遂说：“臣非怠於恭敬，臣非轻於曲蘖。盖将入口以言失，或者言失而身灭，再思敢弃於君所，三省得中於臣节。臣闻酒祸难防，臣何以当，羲和惑以身丧，桀纣耽而国亡。臣今弃其祸而不弃於酒，臣愿醉於道而不醉於觞。何不规後世，鉴前王，太康酣而昆仲悲怨，大禹恶而邦家耿光。夫如是，又何必欣腐胁而候穿肠者哉！”公乃擢彼昌言，师诸硕德，穰苴未可以伦比，甯戚诚宜於缄默，众人黾俛，应惭皆醉之容；惟我端庄，益励独醒之厄。则知立诚者莫溺旨酒，辅主者须申谠言，酒不溺则枢机自正，言苟申则忠信常存。大计安邦，致一匡而永逸；殊勋佐国，君五霸以弥尊。则管氏也，可与周召同风，夔龙并位，能弃酒以无谄，表为臣之不二。昭昭青史见清英，克播於千龄万祀。
    ○扣寂寞以求其音赋（清心求玄，雅韵自合）
    寂寞何有，声音内并，不叩而基扃自启，能求而律吕方呈。驰裨於不宰之乡，宠将造化；运思於无形之景，剖出凉清。岂不以大道将秘，正声无自，走六合以何有，历千门而曷致。纵得伶伦之管，吟亦徒为；便多子冶之听，聪将不至。我则闻寂寂戛戛，向无象以取象，无音而索音，莫不塞耳目，廓胸襟，靡在疏而在静，不由物以由心，透恍惚以斯采，触杳冥而独尊。击扬雄吐凤之门，应怜凤啸；排老氏犹龙之闼，别契龙吟。是音也，非桑濮之传者，异齐秦之奏也。得之则协人神，畅风雅，本冲莫而将有，岂喧哗而与假。考灵台而入听，我调斯鸣；循乐府以来追，我音则哑。就默祈喧，稀其大焉。下不在乎地，高不在乎天，远不在乎物外，近不在乎目前。以讽论君德，经纶化权，以约黄钟而定律，如依赤水而探玄。亦由字本无文，究虫篆而斯文遂显；木元无火，钻槐树而厥火俄然。在乎拆彼诚明，分诸兆朕，拂希夷而浏亮潜引，刳浅薄而沧洋自振。岂比夫宣尼宅在，依稀留金石之声；泰女台空，彷佛有鸾凤之韵。寂与寞兮虚更纲，声与音兮深且柔，未尝扣之将扣，在勤求之所求。岂不以役智而偶，疑神以搜，虽苍苍之道将授，亦轧轧之声若抽。如绿绮之空阔，弹来始应；若清泉之阻塞，决破方流。儒有贵陆氏之赋成，与昭明之道合，欲三变之清异，陋众音之错杂。每惭文藻比刍荛，愿侯王之海纳。
    ○知白守黑为天下式赋（明彰晦全，福存德教）
    白为象兮，皎焉明焉；黑为象兮，暗然昧然。踞其明而为事之贼，混其昧而为道之筌。白以将行，恐率土之恶盈患作；黑之为式，庶普天之用晦功全。昔圣人以抱玄默，取道德，既溢目以知白，复亡形而守黑，黑虽朽而守缁，白将变而易色。和其光也，为万有之宪章；同以尘焉，作群生之楷式。愚尝出知白之藩，入守黑之门，就其曜而不曜，居其昏而不昏，白易玷而式易立，黑无文而式可存。岂不见卞和献荆岫之珍，先伤足胫；大禹治北方之水，後化乾坤。至如佩宠光，绥景福，殊不知宠之极兮辱之继，福之多兮祸之速，天时尚有其盈虚，人事须防其反覆。神龙龟圣，尝闻其醢肉刳肠；象齿蠙珠，但见其焚躯剖腹。此白也可知，庶思之而自勖，则知弱可吞强，柔能制刚。上之弱兮能广载，水之柔兮流且长，得不暗室自处，明诚自彰。所以耕稼历山，果见重华之帝；羁累羑里，终归西伯之王。斯黑兮可守，庶存之而不忘。其为知兮，不在乎外；其为守兮，不在乎内。协上德之不德，谅靡明而靡晦，如此则外灭浮荣，中含利贞，功其成而不宰，致其胜而不争。纵泥滓之理光，琼瑶愈洁；任烟霞之蔽影，日月终明。老氏所以著此，垂言流而设教。帝王法之而自英自圣，臣子体之而乃忠乃孝。余将优游於元牝牝之乡，每勤行而是效。
    ○太极生二仪赋
    太极何名，其形混成，画一气以中断，区二仪而始生，厚载者所以凝其浊，高明者所以厚其清。吾尝究天地之初，洞不之始，本无兆以无朕，竟何听以何视。茫乎大醉之乡，寂若无生之理，我形影以都秘，我音响而未起。混沌将至，唯圣乃出，随我声而发音响，逐我象而设形质。於是上溯无边，昭然廓然，营空碧而星辰错落，豁东西而鸟兔高县。汉玉奚水，河银曷泉，无得而逾，六律而宗成大化；不言而信，四时而飞作流年。此一仪者天也，上以昭宣。复以一撮之多，九垓攸布，耸华岳以西峙，汹沧溟以东注，蔓延生植，沧洋制度。何舟何楫，凌开白浪为程；谁马谁车，碾破青山作路。此一仪者地也，厚惟固护。呜呼！太极故兮二仪新，二仪新兮四象分，我目明兮所见，耳馀听兮所闻。五色成章，炳焕而光昭朴素；八风从律，凄凉而吹散氤氲。彼天得一而清，地得一而宁，秉造化之钧轴，络虚无之纪经，莫不润之以风雨，鼓之以雷霆，揭大象以垂象，鞠无形而有形。然後伏羲圣，黄帝灵，龟龙负而乾坤定位，文籍生而诈伪开扃。但见高极九重，下盘四角，日朝兮月夜，融为川兮结为岳，既将入我死而出我生，亦何必剖先天之清浊。
    ○员半千说三阵赋（武功藏用，国家录焉）
    天地人阵者，其谁以测？惟圣主之嘉问，伊贤臣而洞识。莫不陈七德机要，叙三才楷式。愿同尚父，干戈永佐於周朝；敢学宣尼，俎豆将言於卫国。乃曰：“臣闻天阵则上考璇枢，明孤计虚，还星宿而吾君尧舜，叱风雷而敌国北墟。斯盖出黄石之妙诀，入武侯之秘书，臣谓其不然也。出兵者在乎信及寒暑，义如时雨，春发生兮当养士，冬肃杀兮当耀武，斯则得天道兮合天时，不可失天时而逆天取，此天阵以明焉，微言可补。又闻地阵则察土分疆，坤盘艮长，随向背而翼鹅鹳，顺山川而罗纪纲，所以韩信背水而赵灭，孟氏焚舟而晋藏，臣复谓其不然也。其用兵者在乎饶金富粟，兵雄食足，先耕而九载思蓄，後战而三军不辱。斯则分地利而得地财，岂有兵未征而农不，此地阵以明焉，微言可录。又闻人阵则勇气生风，精神贯虹，夭矫而常山跃地，弯环而皎月悬空，可与乐毅论将，穰苴比功，臣复谓其不然也。且为帅者在乎帅师将肃，连营敦睦，忠为甲兮信为胄，身为弓兮德为毂，指日烹齐国之半，反掌拾秦原之鹿，此则协人意而得人心。岂有人意和而兵不服，此人阵以明焉，微言可祝。”高宗乃知天阵则不必占彼星躔，地阵则不必恃其山川，人阵则不必仗其骁勇，唯德义而三军胜焉。
    ○文王葬枯骨赋（此骨枯尘壤，义归哲王）
    因掘地以及泉，见穷尘之委骨，陈葬礼以外备，实仁心之内发。义之克著，幽可贯於鬼神；德之孔彰，明可争於日月。初其取象茫洋，开芜凿荒，幽宅几坏，遗骨遂彰。伊彼役者，奏於文王，王乃掩袂而瞩，兴怀而伤，莫不蔓草萦白，阴苔染苍，恐是往古豪杰，昔时圣哲。泽物名，光忠烈，宛是其死，谁曰不然。骨肉归土，神魂升天。深谷为陵，彼可知而蔑尔；佳城不见，为我主以收焉。於是召有司，具明享，赙以衿衤遂，盖诸泉壤，以遐返迩，飞声走响，遂使亿兆民庶以来归，八百诸侯之企仰。设若不逢君子，倏遇小人，必应视同尘土，弃若灰尘。既北墟而莫问，在封树以无因，则乌鸢是啄，蝼蚁是亲。幸将不遇小人，获遭君子，而乃睹之而骨惊，感之以心死。爰拾之於彼，葬之於此，盖将斯骨以喻我，以己不欲而行之於彼，可使见之者悲，闻之者喜。以至诚宾万国之臣，若沧海走百川之水。嗟夫！存殁殊涂，幽阴鉴乎？尔魂奚在，尔肌以枯，何得上恻於睿哲，而再向其涂刍？则宗周之仁也，不独及於有情，而必轸於触类。祝网之帝，不足以言其仁；泣辜之君，焉可以叶其义？得不启之十代，延之百祀，俾後之制礼垂教，将掩骼埋者也。且王於邦而至大，骨於物而至微，我不以大而自贵，不以微而有违，以仁不足为我罪，以物失所为我非。是以劳瘁无攵，皇宁甚稀，骨尚恻於穷泉下土，岂惟於兽走禽飞。故得九龄者上帝所锡，九国者西方允归，以孝治天下也，亘万古以光辉。
    ○驾幸华清宫赋（开元履国，事促人空）
    明皇帝号天上来，华清宫兮云际开，离紫禁而千官捧日，出清门兮万骑屯雷。巫山之翠佩珠，皆移云雨；洞府之霓旌绛节，尽去蓬莱。当其鲸海澄波，骊山叠翠，架琼宫玉殿之宏绝，锁万户千门之秘邃。上以我无为而国无事，记一千年之历数，富有寰瀛；起五十里之烟霞，长悬梦寐。於是跃马骖龙，烟驭风从，从我者七贵中贵，翊我者姚公宋公。蒙茸之组绣烟花，香随辇辂；错落之星辰日月，影射虚空。及其鳌负瑶台，擎生玉药，翔鸳振鹭以环列，九棘三槐而森峙。玉帛骈积，梯航萃止，隋侯明珠兮饰车马，雾云罗兮萦步履。飘兰散麝，常薰昭应之香；落翠遗珠，遍鬻新丰之市。鷟麒麟，祯祥日臻，朱阁拜玄元皇帝，金车迎虢国夫人。其有夜光枕贵，玉蕊冠新，春五王之燕语，倚六相於陶钧。其或露冷仙掌，波出渭津，河汉佳期，七夕会牵牛之伴；云天胜赏，中秋迎顾兔之伦。莫不龟鼎折年，夔龙奉职，真人羽客兮荐方术，朱草灵芝兮表生殖，诗成而玉瓮题新，云满而温泉暖极。烟霄可上，期骖彩凤之翔；光景难留，谁束金乌之翼？谏切虽纳，恩深半惑，禄山己变，犹期其十月来王；林甫既奸，合省其多方蠹国。竹语丝喧，中元上元，叶靖之灵丹旧得，花奴之羯鼓新翻。人间有大贝明珠，皆归戚里；世上无清歌妙舞，不属梨园。是何乐极悲来，时移代促，燕中之铁马俄起，环上之罗衣莫赎。华清宫观兮阒无人，山青兮水绿。
    ○再幸华清宫赋（久掩年光，世移来叶）
    明皇以既剪渔阳，尘清帝乡，自蜀郡而初还辇辂，幸华清而几隔星霜。巍峨而紫府洪都，重开圣日；牢落而金门玉户，几闭春光。是何乐极难期，繁华易久，时易而凤髻成梦，岁晚而龙颜皓首。嫔嫱零落，宁逢旧日之人；耆艾扶携，尚献新丰之酒。但见禁柳愁烟，宫槐暮蝉，苔昏而镜落金殿，岸改而汤拥玉莲。螓首蛾眉，遗迹而空存处处；落花流水，无言而但送年年。足令左右含悲，君王堕睫，尘泥渐委於花迳，岁月潜更於荚。金沙洞阔，凄凉而午夜流泉；玉蕊峰高，骚屑而一宫红叶。荣谢相催，心肠似摧，天在而俄悬二日，星移而几别三台。金戟凌霜，剑阁而曾悲幸去；银蟾皎夜，月宫而长忆游来。蝉寄花钿，星流笑脸，阳台之吉梦初断，岱岳之香魂已敛。解语之珍禽不见，琪树空高；长生之白鹿空还，朱扉半掩。象荐尘缁，犀屏影移。雪衣笼在，霜殿松痿。云母波轻，远殿之清涟自改；相思树老，满山之红实空垂。已而玉笛休吹，霓裳罢制，秦原杳杳以西接，渭水悠悠而东逝，空吟其刻木牵丝，比人间世。
    ○卞庄子刺虎赋（独见争猛，轻当丧之）
    人虽至灵，虎且至猛，此灵智以终刺，彼猛暴以何骋，固在戮力，亦惟三省。谁氏之子，人为卞庄，有力如虎，提戈若霜，尔斗力我则非敌，我斗知尔何以当？始其三径无人，二虎遇肉，俱贪而途涎丰草，不啸而风停邃谷。我将爱其文而玩其革，必冀扼其喉而剖其腹。然而以寡制众，彼双我独，虽言肉祖，讵得心服？乃即客前而言曰：“贪夫徇利，君子俟时，且肉这美者，虎乃啖斯，啖饱则斗，斗极则疲。威棱虽大应以缩，瓜牙之利何以施？将一刺矣，必两中之，亦犹秦王克韩魏俱灭，渔父获鹬蚌相持。物之理也，君宜念兹，不然则虎非尔所得，尔为虎所资。”於是拜其言，伺其便，不躁进，不自炫，思曹刿之往见，法李陵之独战。俄而内既尽，势果争，鹾牙而龙剑森齿，呀砉而云雷霹声，树拔石裂，陵摧谷倾，风毛羽血以狼籍，地转天旋而震惊。於是气衰力怠，彼竭我盈，岩阴而归鸟皆散，野回而残阳半明，负者可以槛，胜者可以烹。卞庄乃肉袒歘起，持矛迅征，足奔而飞箭宁速，身捷而鸿毛未轻，尔□将极，我时以亨，遂一麾而并进，如拾芥以将行。射绝塞之石头，胡为等价；去南山之白额，未足齐名。我则视若井中，科如几上，斩蛟夺剑者其心未壮，探龙取珠者其事应诳，盖感人进□言，神符厥望，设若不取善言而善何以师，不待物斗而物何以丧。如此则争雄负势之徒，宜览斯而恻怆。
    ○铸百炼镜赋（新成月象，心首屏邪）
    十数炼者，未足为明，一百炼者，方为至精。祝皇帝以终贡，命良工而铸成，威凝碧渚流泉，蛟龙欲活；折下青天皎月，蟾兔如生。惟南王以地产真金，天生哲匠，开炉呈造化之术，为镜照星辰之象。可以人间第一，法轩辕台上之规；天下无双，掩秦氏宫中之状。匠者曰：“金虽精则不炼不神，炼有数非百之不新。”又曰：“火为阳晶，午为阴月，阳得阴则百工备，阳失阴则万化阙。臣今选五月五日之亨吉，为乃锻乃砺之始卒。”而又就澄澈，革昏沈，拟犯乌光於天上，乃维首於江心。亦以水能鉴物，火能化金，念器大以晚成，其功乃倍；乃人生之不满，厥数方深。况乎空断飞鸟，人稀碧浔，顾采艾之轮蹄，应难窃视；纵升天之鸡犬，莫得遥临。想其嚼火吞光，冰壶惨令，幕金而麟凤相次，桂玉而狐狸难屏。陶钧即数，同杖头赤仄之多；照烛无瑕，启匣里青鸾之影。王曰：“吾秦之镜也，可以照肝胆，可以慑奸邪，吾将验彼，彼将妄邶？”且阎乐之奸邪曷隐，越高之肝胆谁遮？遽至於素车白马，绝国亡家。今斯镜也，用其鉴形容，定妍丑，比君德之不昧，论臣心之无苟。於是持百炼而献九重，惟拜手以稽首。
    ○元宗御注孝经赋
    明皇以孝理生灵，躬修紫庭，表後主之新鉴，注先王之旧经。立身行道之文，昭如绣缛；资父事君之要，焕若丹青。开元中，以儒道风行，皇明日皎，删六籍之奥秘，定百家之多少，顾老氏经标元默，义理犹浅，岂宣尼典急君亲，源流未显。於是镜豁宸衷，天开圣聪，由粗及精，删桩驳於千行之内；从无入有，演丝纶於百日之中。可以来者无猜，学徒洞识，三千罪尽显天鉴，十八章皆流御墨。九门翕集，清传邹鲁之风；万室雍熙，普咏文明之德。浩浩，详言纠纷，素王行在而犹隐，圣主躬修以其分。高深如山岳江河，遐开地埋；炫耀比星辰日月，上烛天文。盖以首毁强秦，遥兴大汉，岁月颇谓其绵邈，传写或多其紊乱。朕今属事比辞，飞文染翰，冀使为臣为子之道，自我而行；穷经博古之人，从吾屡赞。皎皎明明，神功坐成，甲乙之良宵不辍，曾颜之密行俱呈。扬名後代之人，俾传白社；在上不骄之义，自表皇情。故得极思九重，研精一卷，旌孝悌以为教，剪繁芜而罔倦。然後勒贞石而建高台，万祝千龄兮谁激动。
    ○割字刀子赋
    物有至大而无所为，物有至小而功且奇，当彩笔临文之际，见锋入目之时。改雕虫篆刻之非，重修丽藻；正垂露崩云之误，尽在瑕疵。观其寸铁虽轻，尺书可理，磨砻本自於良匹，玩爱式归於君子。封章是假，常挑鸾凤之踪；淬砺非多，不损杯盂之水。文近倚马，多参解牛，划弊能新於鸟迹，摧刚几触夫银钩。削染翰之繁芜，八行宛定；笑磨铅之滥拙，一割何求？则知用自各贤，成因在冶，剔琼笺而疏玉无异，映月字而连环是假。通书窗之琴鸟，欲谓割鸡；制迁史之姓名，何惭斩马。起余之思在青云，忆王祥之赠者。
  </div>
  <div class="pagination">
   <a href="唐文拾遗续拾_page53.html">
    上一页
   </a>
   <span>
    ...
   </span>
   <a href="唐文拾遗续拾_page49.html">
    49
   </a>
   <a href="唐文拾遗续拾_page50.html">
    50
   </a>
   <a href="唐文拾遗续拾_page51.html">
    51
   </a>
   <a href="唐文拾遗续拾_page52.html">
    52
   </a>
   <a href="唐文拾遗续拾_page53.html">
    53
   </a>
   <span class="current-page">
    54
   </span>
   <a href="唐文拾遗续拾_page55.html">
    55
   </a>
   <a href="唐文拾遗续拾_page56.html">
    56
   </a>
   <a href="唐文拾遗续拾_page57.html">
    57
   </a>
   <a href="唐文拾遗续拾_page58.html">
    58
   </a>
   <a href="唐文拾遗续拾_page59.html">
    59
   </a>
   <span>
    ...
   </span>
   <a href="唐文拾遗续拾_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
