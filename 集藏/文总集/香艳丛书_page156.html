<!DOCTYPE html>
<html>
<head>
    <meta charset="UTF-8">
    <title>香艳丛书 - 第 156 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 156 页/共 467 页</h1>
    <div class="content">　　旁不忿 
　　驱使弱足，操作井臼。 

　　未足信 
　　苏州头，扬州脚。 

　　陡顿欢喜 
　　娶妇知是绝色，撤帐时先握得纤弓。 

　　这回得自在 
　　騃女偷解足纨。 

　　不图好 
　　巨足拖破鞋。 

　　说不得 
　　挑鸡眼为针戳伤。　人丛失履。　僧道藏密好绣鞋，被人窃去。　令妓脱鞋行酒。 

　　谩不得 
　　卖草鞋人前尺寸。 

　　讳不得 
　　裹高底。 

　　改不得 
　　拐。　坐跟。　里八字。 

　　得人惜 
　　艳婢足弱。 

　　学不得 
　　裙风倜傥，行来入画。 

　　忘不得 
　　美妓弱足。　着鞋系带。 

　　留不得 
　　洗缠及濯足水。　鸡眼。 

　　劝不得 
　　母为缠足责幼女。 

　　悔不得 
　　足小不利跋涉。 

　　怕不得 
　　小儿初缠。 

　　省不得（即王本中“难理会”也，今故易作减省义。） 
　　行缠布。　鞋曳拔。 

　　右二十一类，依东坡二续原目，其“不快活”，即：“不快意”，与“怕人知”皆重出，故不复列。　 

　　快意 
　　濯足易新缠新履。 

　　必不得 
　　巨足望人赞小。 

　　右二类，依黄君三续原目。其“难忘”，即“忘不得”；“难久留”，即“留不得”；“得人怜”，即“得人惜”，并皆重出，悉从删削。比物连类，尚堪多制，特恐管城为娘子军踢倒，是以绝笔。计九十三目，得一百三十言。书竟，不觉大笑。 


　　贯月查　清　评花御史方绚荔裳（又号金园）藁　南陵徐氏随庵钞本 

　　贯月查者，以鞋杯为觞政也。嘉宾式燕，珠履珊珊，妙妓行觞，红蕖冉冉。于斯时也，罗襦襟解，芗泽微闻，好客之辖都投，契主之罍未耻。不思还屦，共乐衔杯。虽撷纤红，权为季雅。虽狂客之风流，实酒人之深致也。擎来掌上，灼若金莲；把向樽前，艳同琼魄。既考祥而视履，宜践敏以攸歆。案《拾遗记》，尧时有巨查浮西海上，有光，夜明昼隐。海上望之，乍大乍小，若星月之出入。查常绕浮四海，十二年一周天，周而复始，名“贯月查”。事则风华，言殊典雅。夫投壶着节，乡射有仪，皆所以合宾主之欢心，写友朋之乐事。矧兹凤屧，升我绮筵。睹彼鸠头，如拈璧月。佳人拾翠，凌波学步桥边；仙侣同舟，承露同人掌里。试即如弓之履，请代哨壶；言为贯月之嬉，用投硕果。漫劳七夕，始问牵牛；奚必中秋，才看顾兔？浮酒泉之红叶，犹存三让存魄之遗；飞洛浦之朱凫，庶几一握为笑之乐。只恐嫦娥妒影，掬水纤纤；还疑天女散花，流霞片片。卿言佳耳，可以把酒临风；我独怜之，名曰“摘星贯月”。 

　　一之象 
　　鞋杯一名双凫杯，又名金莲杯。子瞻选妓约云：“行酒皆用新鞋，其由来久矣。”盖古者尊彝杯斝，类各有舟，所以为沉腼之戒也。锦步承莲，轻红染瓣，飞羽觞而醉月，则凌彼一叶，较胜于曲水流杯，故名之曰“查”。唐夏侯审《咏被中绣鞋》云：“云里蟾钩落凤窝”，政不特齐镐之“莲中花更好，云里月常新”。拟新月于弓鞋矣。故名之曰“月”。掷果而名之曰“星”，以月之从星也。视其贯否，即以浮觞周饮坐客焉，所谓贯月查也。 

　　二之仪 
　　《抑》之诗曰：“既立之监，亦佐之史。”酒有录事，如师中之监军，会朝之执法也。况日贯月，则凡星之侵凌薄蚀，不有太史令，其谁奏之乎？鞋杯因妓而起，即当令妓为之。举凡浮查饮客，悉以属之。不特广寒宫殿，本属姮娥，仙查犯牛女之间，即令女司天奏之，又奚不可？ 
　　录事自解双履，其一置杯，而以其一承之以盘，矢席中度去客一尺五寸，客耦而进。摘星贯之，以五为节，录事第其筹以浮查焉。 
　　月生于西，非有大力者，负之而趋也。且西为兑，兑少女也。故即令录事，自解履以一置杯，所以浮查也。宾之初筵，肴核维旅，将以窄窄弓弓之履而投之豆滓中乎？故承之以盘，像缺月之生天也。矢，陈也。去客一尺五寸者，像三五而盈，三五而缺也。耦进者，阴象也，宾主之义也，且耦进则胜负易较也。星以月得名，言其小也。摘，取也，投之履中，若星之贯月者然。笾实之果为之，不假外求也。莲的为最，红豆次之，榛松之类，又其次也。贯之者，以大食中三指撮掌而上，约手与鞋之高下相准而平掷之。以五为节者，日行中道，月与五星随之也。第，次也。筹多寡之算也。视不胜者以浮查，敬养之道也。 

　　三之名 
　　月行九道，星次五维，故因其贯之多寡而名以义起焉。 

　　经星五 
　　五纬联珠。（贯五星也） 
　　四星同乘。（贯四星也） 
　　景星东聚。（贯三星也） 
　　银汉双星。（贯二星也） 
　　南极一星。（贯一星也） 

　　纬星四 
　　辰星勾月。（一星看鞋尖，勾留不即下者。说铃云：辰星勾月，最难得事。院本有《辰勾月传奇》是也。准五纬联珠） 
　　嫦娥奔月。（一星立曳尾口不下者，准景星东聚。若止中尾曳，旋堕履中，或滚落盘内者，不准） 
　　织女渡河。（星已着盘，复跃而越履右者，准五纬联珠） 
　　飞星入月。（星已着盘，而忽跃人履中者，准银汉双早） 

　　孛星六 
　　月明星稀。（无星贯者） 
　　月离于毕。（星击履移动者） 
　　薄蚀。（星着鞋帮致掩覆者） 
　　陵犯。（星虽着鞋帮而未掩覆者） 
　　飞流。（星出盘外） 
　　击斗。（后摘之星击动在盘之星，或投人履中而复跃出） 
　　右并觥录事识之第筹罚爵如左。 

　　四之算 
</div>
    <div class="pagination">
<a href="香艳丛书_page155.html">上一页</a><span>...</span><a href="香艳丛书_page151.html">151</a><a href="香艳丛书_page152.html">152</a><a href="香艳丛书_page153.html">153</a><a href="香艳丛书_page154.html">154</a><a href="香艳丛书_page155.html">155</a><span class="current-page">156</span><a href="香艳丛书_page157.html">157</a><a href="香艳丛书_page158.html">158</a><a href="香艳丛书_page159.html">159</a><a href="香艳丛书_page160.html">160</a><a href="香艳丛书_page161.html">161</a><span>...</span><a href="香艳丛书_page157.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
