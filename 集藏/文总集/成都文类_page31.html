<!DOCTYPE html>
<html>
 <head>
  <meta charset="utf-8"/>
  <title>
   成都文类 - 第 31 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   成都文类 - 第 31 页/共 35 页
  </h1>
  <div class="content">
   金绳院观音塑像记　　　　　员兴宗
　　圣人观万法而返于一而其极也一足以涵万流行散徙挥绰洞达上足以抗太虚入窈冥下至于融八纮内外万物形状变化之情人愈即而无穷也测而无得也逐之而无及也浩乎巍然诘其何自而一与夫一之所以运量至此伊谁究之而谁识之邪意必有虚而明圆而静返流全一者之得之也昔者吾穷乎西方之学以为莫尚乎休复于一以致用所谓观音大士者最其全一者也彼由闻而心圆照物未致而心自融心未起而闻自具众机不张而一真内澄是以闻薰闻修闻所闻尽非有萌于物而有意于闻也众万控搏举不外吾之闻此其所以为闻也与或曰吾耳之性犹圣贤耳之性也循闻之本非自外入非不外入也何独大士云耳哉然众生不复于闻而大士独曰闻复何谓也曰是非天下之所能备也众生以声缘桡心吾聼内谬则吾真内贼孰哉欝欝乎是其中有佛一者乎今吾试窥诸天地之间虚空与一气之相遭而律之本于是焉生彼其乐之融于中而泄之金石者天下非固求闻而有不能不闻者也其声气之接疾徐奋荡徃来愤啓之变善闻者遗声以契妙契妙以合一混混洋洋吾不知因声而后有闻邪因闻而遂有声也是二者其真为一乎其异邪若使众人丛聼于康庄之逵心之不而境之众多也虽九奏乎吾侧清者浊者疏亮者直而条逹柔而曼衍者吾先兆乎常变作止之意耳执一则废一执宫则羽废执羽则商废始焉心迎而距终焉聼杂而流若是而自名于为闻其果有得已乎抑其无得也如知其无得则知众生流浪为声所蔽既以倒闻为机蓄闻为误至于六用迷惑而不可振者斯已矣故夫古之聪聼于乐者必返于聼之初形充空虚其来无止其去无朕了众乐于寂然之初而后众音之所不得遁此天下之至聼而君子充其类以治性者也然则至闻无聼而后为闻而况圣贤自性闻闻者乎今彼大士以一精明而离二生灭翳除故闻复则道恶乎徃而不闻闻极故圆妙则闻恶乎徃而不可真闻现前而十方平等虽一佛二佛以至千万亿佛同一慈力虽一国土他国土以至恒河沙国土同一悲仰体于无穷而化于无垠大士之本闻犹未数数然也恶覩所谓能賛其闻矣哉成都金绳禅院主僧道如者喜诵大士之教而销诸学常以为金绳之地塔庙胜处也观音之像阙焉于是戚焉以忧敕工具众寳香檀抟土为像衣金螺绀珠瑟炫燿法带卧具玲珑宛转与夫前施后列逸浪层崖恍惚怪怒祥云瑞雾花葩竹石青红晃荡踈旷简逺之意率皆匠之于心穷之无端而视之无涯神造鬼设岂所谓融然受勃然应沛乎其技之妙而妙竟不自知也异时观者或因像致礼因礼生悟其不在兹乎陵阳员兴宗见闻妙丽即为着大士入道之因且继之颂曰我观世间人种种患无明一根不销复六用自成障闻既不可得况自闻闻者譬彼逰都城忽闻众乐作鼗鼔及钟磬祝圉诸琴瑟是声本涵闻非以闻故有而诸妄执者先循闻所在即声以为闻是闻非真实如是倒闻机未防闻变灭循声故流转旋流获无妄如文殊所说稽首观世音不住一切相觉寂闻自融闻性圆满故心精既遗闻是则真闻者以致无量刼及恒沙国土皆以闻摄入各究竟圆通我今释尘劳敬礼光明像愿一弹指顷修证亦如是
　　起悟院记　　　　　　　　　郭印
　　自汉永平而上中国未始有佛然尧舜之无为禹汤之用中文王之不识不知夫子之无我顔子屡空曽子守约孟子养浩然之气皆尽心知性之学也其与释氏防死生屏嗜欲离尘垢盖同道矣至齐梁隋唐间为佛之徒始盛唱祸福神报应聋瞽末俗求尊大其师以自售其教至使人主去玉食而为奴虚禁籞以舍朽骨一人倡于上百人和于下而祸福报应之说根蟠本固于天下牢不可防营宫室侈塔庙广僧尼惟恐后曰不如是福不我臻而祸凛凛也呜呼愚哉岂佛之意哉成都大慈寺曰圣慈唐至徳初所建也合九十六院地居冲防百工列肆市声如雷政和二年冬火其旁小院十有六府帅席公旦请于朝颁緍钱改建超悟宣梵严净三刹使学禅者居超悟学律者居宣梵学讲者居严净而超悟则命僧文英主之英承灰烬之余鸠工庀徒创建禅宇凢为屋千楹且阐龙宫以藏贝叶规抚恢敞气象雄特始成而旁院复火势且延及师函白府毁正寺之三门以絶之请后自建火乃止而三门复新师用力勤矣院始无田师合施者金钱且请废寺之产于官成三百畆以备桑门之供师死嗣子义登义全各益以家田及诱福唐朱氏得百畆故能耽耽为大丛林无复异时嚣尘烦汗之声可喜也虽然院之废兴于佛何有昔持地菩萨平治险隘修作桥梁毗舍如来谓曰当平心地则世界地一切皆平师前知方寸之间具大寳刹巍巍堂堂镇四天下火不能烧水不能没虽八万四千浮屠寳塔之功有所不及亘阎浮提皆超悟矣祸福报应果安在哉师姓苏氏泉州人徃来商成都富钜万留意禅悦忽若有悟尽捐资移书别妻子祝髪于嘉祐院妻子万里入蜀访之师絶不复见坚坐一室歴三日寂无人声妻子知师志不可夺弃去以故声望愈髙四坐道塲住超悟二十余年而没义登惧其师之功不彰求予记其事予旧接师也故喜为之书
　　龙迹观记　　　　　　　　　李石
　　成都府二十里有道士观本干寜间桂州功曹杨素之故宅九幽防罪经云李真人尝居之庆厯间有白龙自西来投入观之井白雾三日吐火珠如弹浮水上土人遂以龙迹名之观基趾起于进士牟諴等施之为地十畆为殿宇廊庑两序百楹像设土木丹碧则道士杨庆隆唱之小师桂悟真和之而一观之体用具矣按创观出唐干寜而龙见仅自吾宋庆厯观旧应有名不应近取龙见之祥而为龙迹之名也抑亦前未有名而漫尔世俗之名乎大道无名圣人无名凢可以强名而见于有为者皆非其真也不得已因其变化至神鼓舞妙象曰道曰圣寓人于龙则观之取名为不陋矣况夫肤寸之云而施蔽天之泽三日之雨而为旱嵗之利扇风霆走江海则龙之功岂特岷峩一方惠而已乎吾将属道士善防此井以无忘龙所宫则祈祷香火之集永永为此观无穷常住亦一助也异时乐事君子与龙防勲闻上俾拜敕书之赐以侈龙之威灵抑未迟否又云时有小龙见观之近江水中并书以纪异
　　通真观舍田记　　　　　　　周时
　　绍兴甲子予既迁先君于学射山之麓嵗时伏腊必来拜幽堂躬飨祀是时所谓通真观者兀然殿祠外枝撑破屋数椽余皆榛砾之塲也后二年予自蒲顿衘檄成都校艺秋官来山中斤斧丁丁土木之功过半已欝欝有气象矣主香火邓处厚蓬首黧靣杂作于尘土中拂衣相顾揖且笑语如平时处厚同里闬丱嵗相周旋素知其诚朴髙行劳问乆之因谓天下无难事兴废果在人也处厚曰山野无动人之具惟办一心以对天恐不足以任真人之责盖事有权舆不敢不告有罗先生者世以赤脚号之混俗道养神全气固羙须髯红颊目光炯炯凡言吉凶祸福如卜烛照少无差人争见之一日出城之北门谒知府郭公举家烧香拜跪环立惟谨次第言之皆如见最后一女子作礼甚肃罗曰既禄食又有子恐啬于寿惟于荒废寺观作大縁事可以延之其夫何某受命调温江尉及得子皆如其说或曰学射山通真观乆废欲施其财而未决罗乃徒歩间道物色之处厚者不之觉罗归曰可矣遂捐田百畆为斋厨之供处厚又取其地利之积入修造附益其衬施而枝梧之至绍兴二十七年观成并得其田以归乌乎蜀之山髙水深固多隠士异人徃来防市间异时如朱桃椎孙思尔朱先生者不一今罗先生实其流辈耶至于以田而易年坐了其耆艾假脩短之论以兾其必从邪抑夭寿有数而神符秘呪果可以损益之也予皆不得而知之然一念之诚上通于天受天之祐亦人事之必然者故并书之以为善念者之劝
　　重修安静观记　　　　　　王刚中
　　绍兴二十八年臣刚中以书命代匮西掖会蜀阙帅九月庚辰臣实承诏安抚制置四川兼知成都府一再引对便殿凡防民察吏治邉御将之法皆防面加训敇委曲详尽既又曰成都之灵泉有朱真人观乆不葺其葺之此皇太后防也臣祗栗拜命越明年四月戊子至所治灵泉令何令望来谒即谕上意俾经度遣通判府事范千秋督之闰月甲寅庀役十月己酉讫工凡为夫一万二千一百有竒为钱一千五十三万有竒为门为廊为殿为阁为斋防及它屋总九十六间増广故基三十歩规模象设俱壮丽视旧不侔矣调用悉自官取纎毫弗敢扰民臣已绘为图复于上念不可不记其本末谨按妙通真人姓朱氏其名字载新唐书隠逸传葢生于周隋之间歴武徳贞观得道仙去莫知所终然浮逰四方专务救民疾苦贤士大夫徃徃遇之或在长安或在彭城不但蜀也而蜀人事之尤谨若夫升闻九重感悟万乘降心加礼如今日则真人博大之风殆非世俗所能窥测者抑尝观窦髙二长史事迹揆真人胷懐本趣则与齐盖公所言治道贵清净而民自定指归畧同窦轨怙威喜杀欲吏真人真人輙逃去赠遗珍好弗纳也髙士亷慈惠务教化真人乃出见之及询以政真人瞪视不答士亷亦黙识此曰是使我以无事治蜀也因简条目薄赋敛而蜀果大治臣虽不肖窃愿自附于士亷庶防不负圣天子所以属任之意焉真人钖号妙通崇寜五年诏也观名安静重和元年诏也今观皆一新惟真人绘像寔广政间周元裕所为中更顺贼之变观悉煨烬独此绘像火弗能及风雨飘揺粉墨故在赵清献公尝记其异兹不敢更造云







　　成都文类巻四十
　　钦定四库全书
　　成都文类巻四十一
　　宋　扈仲荣等　编
　　记
　　寺观六
　　金绳禅院増广常住田记　　　　姜如晦
　　成都诸刹以昭觉正法为大保福信相等次之金绳未在屈指之列也淳熙甲午道人某主院事百废具兴乃作五百应真嵓洞其装严殊胜不在潼川洞门下诸方葢莫及也由是龙天防持道俗趍向出财市田以广常住者相继而至有河东太原之邓景亨者施十四亩有竒直一百四十万钱成都李元有施二十六亩直一百八十万钱潼川僧曰道方施二十亩直四十万钱凡此皆住持道人愿力应真大士福力愿力无穷则福力无量施者受福当亦无边而金绳之田甲乙于四大刹当有日矣然以金刚经观之若人以三千大千恒河沙世界七寳布施得福虽多若以四句偈为人演説其为福徳胜前福徳葢如上所施是福徳相非福徳性也我今启曰住持若人愿以广长舌敷演微妙义举四句偈为施田者说使彼施者展转演説证一切空则大地众生尽入如来性功徳藏视彼顷亩斛斗之施之福未可同日语也住持笑曰老僧昔无卓锥之地今又无锥可卓安得更有四句偈为他人説耶施田受田傥有来歴记之足矣何言仆曰唯唯景亨之室曰袁氏元有之室曰蔡氏主事者皆绘其像于功徳堂之末而记其逺日于异时则付之后来者故并书之以告来者
　　金绳院五百罗汉记　　　　　前人
　　院在唐名东禅在伪蜀名龙华国朝凤州太守王防正斥而大之梁柱宏壮为诸方冠其建置如禅规外又为大殿三相属于东偏大中祥符元年始赐名金绳建炎军兴陞成都府路安抚为四川安抚制置使别置官属三殿绘事虽富而像设缺焉有司便其空阔即用为官属廨舍院纲坐是頺委防五十年乾道庚寅上命敷文阁待制广汉张公震知成都罢制置司官属一日公顾瞻栋宇雄壮伟丽长太息曰制置司兴废无常安知后日之不复若乘其间严像设以补异时缺典杜后日馆廨之害不亦善乎扵是命僧子文领院事谕意指文以五百大阿罗汉请阅四歳像设才二百于其中殿作弥勒像未施金碧而文归寂今住持懃公继之懃以乙未春正月不假方便诸圣推出来住此刹始至有立魔论皷惑众者谓懃决不嗣文志懃刻苦经画锱铢积累俭薄受用之湏散文所散用文所使终文所事一毫不易魔论乃息未防何施者云委不谋而同乃辟前殿以为洞户贯三为一成大寳岩应真妙相周廻间错无量变现龙宫海藏之防俨然未防嵗在戊戌大功徳藏相将落成大师内翰胡公従佛地位现官僚身具大正见观察无量寿佛事从三昧起而作是言当来弥勒号称次补三十二相则已装严云何释迦大寳觉王世出世间为人天师能转声闻入佛知见而于此刹寳座从虚譬如公朝千官百辟衮冕巍峩森列殿庭至尊不临孰为宗主乃即后殿施紫金檀作释迦像与弥勒称五百相好有不具者俱为足之前佛后佛共转法轮与诸羊车作大教主诸修行事诸化导法周遍寳坊靡不毕具虽我世尊法华防上眉间白毫所照世界所现瑞相所作佛事何以过此靡金钱一万万而住持足迹未尝一出户庭自非具本来福徳藏修本来福徳性真应于事相者安能如是巍巍堂堂也哉院枕繁阓酒坑媱穽盗山杀海势席诈怛财鸩气蟒恶习盘结周廻四隅境风业火一刹那际摧菩提树焚般若钟铁围深固阿鼻暗黒无量苦事种种见成如蚁旋空以苦为乐昼夜观歴而不觉知是则名为可怜悯者今于其中即事示相因相起信转大苦海成大善林化愚痴人发智慧心化暴急人发忍辱心化懒惰人发精进心化傲慢人发恭敬心化散乱人发禅定心化淫秽人发清浄心化贪盗人发满足心化悭鄙人发檀施心化嗔恚人发欢喜心化杀害人发慈善心化妄诞人发真实心种种心生种种心灭一弹指顷舍恶趍善其为饶益无有限量无有穷尽诸来观者弹指赞叹得未曽有尔时有一居士自凡夫境谛观凡夫作诸妄业受诸妄报王侯蝼蚁共一苦聚心生悲恼未有咨决又闻如是大都防中有大业坑复有如是大功徳海懽喜踊悦稽首作礼住持问之曰昔须菩提常白世尊阿罗汉道从无诤修无诤三昧人中第一又白世尊我从空生证解空果成无上道即是义观无诤及空是阿罗汉灭妄证真二大法门我观世间种种障业皆从诤起诤心一萌河沙国土微尘众生各立见界自为同异于普佛境失普物性又观世间诸不空者皆依粗浊事相而立认贼为子返为贼媒自刼家寳客境穷露无可谁何今子于此有诤界中开示无诤正修行路不空界中开示真空本寂灭体虽则对病设药犹堕有为但此界中诸有生者染病方深云何勿药假一切有诣一切无毕竟无中药病两亡事理俱冺惟病与药总成昨梦露地白牛卓然独立子之所志其在兹乎住持颦蹙而言曰嗟乎哉是何子之多事也老僧昔者南游诸方至于何山见一威猛大师子王寓名曰辩于千载后无见见中亲见临际我于此老承事供养经歴年嵗寂无所知忽从户外卖菜中闻师子吼我于尔时性命俱断悟本来空无得而得今于此刹作粥饭头饥来即食饱来即睡十二时中一切平常如子所説我总不知但以前日创建已有其绪成功不毁姑为终之诸世界中及世界法总是大阿罗汉普通道塲无用强生分别作善恶想立取舍见何山所得如是如是居士曰咄龙生龙子凤生凤鶵四海老懃名不虚得笔集绪言因以为记
　　玉局观崇禧殿记　　　　　胡元质
　　臣闻天之所以开圣人繄必有所因也葢将尽畀所覆使司牧之全三光五岳之气以一天下故受命之符有开必先兆于多事之日培夫太平之基诚非偶然者汉之光武三代以还中兴之功成于建武之盛际不知中兴之兆见于建平之初元其年甲子降生之夕休征嘉应史臣特书岂非天开圣人之明騐耶天祐皇宋圣圣相继皇帝陛下膺天厯数应千嵗河清之瑞维建炎元年嵗在丁未十月二十二日实诞弥之节也方时多艰中原俶扰太上皇帝遑遑汲汲绍开中兴而所以终其功者庸讵知夫天意固有在耶济阳赤光光烛天矣聪明天为之生勇智天为之锡实济世安民混一六合之资圣人之所独得于天者太平所繇基也成都府府治之西南有观岿然按道书耽僊尝説经此地涌出玉局因以名观列二十四化之首在甲子中丁未实主之皇帝元命也昔华山为明皇本命旺气之舍犹禁不穿治矧皇帝帝徳广运咸五登三其元命所主经见甚白钦崇之礼所当先者臣代匮帅蜀兼守是邦窃惟如南山之寿若天保之归美报上天子万年若常武之对扬王休臣不佞深有慕焉爰率旁近部使者同出缗钱即其观创建元命殿旁挟两庑规模气象极其雄严以为上帝隤祉锡羡之地乃淳熈五年夏五月经始嵗行既周才讫工每遇防庆节正至三元与夫元命之日敬率文武官朝谒祝万嵗寿于庭永为彞典爰剡以闻乞赐之名以示无穷崇奉之敬维冬十月有防従之锡名崇禧命下之日欢声旁魄如霆如雷皆谓吾君寿富炽昌于穆不已臣敢拜手稽首推其意而言曰在书有之今天其命哲命吉凶命厯年其命均出于天而其所以命则或有异焉岂非天以眷命而生圣人圣人当修徳以应天命耶命之在天修之在人頋所行何如耳尧之聪明文思而辅之以兢兢舜之濬哲文明而辅之以业业汤之齐圣广渊而辅之以栗栗文王之聪明齐圣而辅之以翼翼夫以帝王之絶徳皆天所授而躬行若是力者葢不矜其所可恃而敬其所可勉也故自正心诚意扩而充之至于齐家治国平天下皆圣人修徳以答天命者也歴年之乆长子孙之逢吉命虽不于常而福善之至断可必皇帝陛下圣繇天纵徳妙生知笃爱敬以事亲厉勤俭以率下政修化行弥薄海县道丰仁洽布濩天区姑以蜀言之如酒之估重盐之额浮茶之课溢闗外和籴之扰防路上供之费沉痼百姓防年于兹圣心怛焉乃出缗钱每歳为之蠲减防二百三十万缗有畸起捐瘠于沟中者又不知其防亿钜万也蜀去天万里恩惠浃洽如此其畅则夫幅员之广生齿之众渐被汪濊之泽涵泳泰和之时可防见也宜其同心爱戴饮食必祝天鉴昭晣如在左右无疆之锡无穷之基与天同长与地同乆与日月不息与维斗不忒亿万斯年宁有纪极耶若夫沉防宻运规恢逺图厉志复古帝念甚烈圣而不可知之神固亦难以涯涘矣自罹多事将六十年天地之数离必合安时处顺晦养既久发勇智于天威运聪明于神武其杰孰能御之生于多事之际甲子一周身及太平天命显著为禧之崇其有加扵此者哉臣何幸身亲见之淳熈六年十二月日记
　　灵泉县安静观改作十方记　　扈辅
　　世谓黄老之道与儒流异而不知清浄无为即吾何思何虑思无邪之説也胶西盖公得其学授曹公参参以之治齐治汉皆效唐蜀郡朱公隠今之灵泉澹然自守一介不妄取窦长史轨以礼罗之委珍赂遁去独髙士亷得一瞪视之识其意曰是使我以无事治蜀也乃简条目薄赋敛蜀果大治君子以是知朱公所怀与葢公同而黄老之学真有益于治道也朱虽仙去犹眷眷不忘生灵浮游世间以疗疾救苦为务蜀人即其故居祠之圣宋赐额安静观锡号妙通真人绍兴二十八年上皇以皇太后防命师臣増修其宇淳熈四年秋内翰给事胡公奉诏安抚制置四川兼知成都府越明年夏旱遣使祷于祠下不崇朝而雨歳乃大熟公感之而患其徒之不肃也遂改为十方自青城山召明素守静大师韩元修开山住持韩卒命法嗣孙克勤继之钟鼓益新四方施供益至气象恢然视前不侔矣先是公之政以清静寛厚为本拔寒素修军政服夷狄举鹾茗酒课五十年之一旦扫去凡所设施秋毫弗扰殆与真人心契神防不待得于眉睫而后知之也邦人含餔鼓腹安公之政用是建生祠于观之西绘公像以事之辅以门下士伐石以记非独示一时改律张本抑述公之徳以诏后世也真人讳桃椎其详见唐史隠逸传公名元质平江人今以敷文阁学士中大夫被防因任异时归秉钧轴推其道以治天下当出曹公治汉之右岂特治蜀如其治齐而已哉区区士亷有不足道者此真人黙望于公如是而辅之所以乐书也淳熈六年十二月日记昭觉寺无量寿佛殿记　　　王正徳
　　淳熙六年正月二十三日四川制置使敷文阁学士胡公之夫人魏氏以其弟军器监丞叔介大祥欲择胜地建无量寿佛之像以资冥福乆莫之得因其父参政敏肃公讳日设供于昭觉禅寺至库前见穹屋十数楹翼以廊庑闳壮静深可为佛宫而其下芜秽弗治夫人有感焉于是规度面势整修坏陋遂建无量寿佛以居之像成设坐几防牖凡供具又命其女慧齐大书殿名以揭之复念傍壁污坏弗称巨丽将饰而新之绘西方变相而壁之涂忽有剥落者视其下则旧有画宛然即西方变相也僧老环拱叹嗟以为异事夫人亟命工尽去旧涂补其圮阙葢以丹青之饰光采呈露而殿益华好克称西方氏之居邦人和防阖城来观以谓此屋阅百年过而游焉者防千百人而曽无一人发之虽乆否则倾久晦则明物之理也然非夫人之徳则无有发之者岂道心黙契显晦固有待耶夫人第三子通仕胡绅幼而敏悟素所钟爱次年十月五日偶以微疢不起死之夕与其生之日时俱同固知寿夭有不得而加损夫人痛焉又命工妆塑观音势至二像于无量佛之两旁以资冥福浄土道塲于是备矣或曰夫人为是佛事福田利益不可思议余曰夫人之心岂诱于福田利益而后动耶方敏肃公坐廊庙布大政于天下尽还迁客于南而今大学公又厉砭石以起西蜀之病夫人葢有助焉是非福田利益之尤乎夫人性根于仁定生于慧宴坐蟠经垂二十年而今志益厉既书楞严圆觉经锓之木以幸学者又刺指血书金刚经弥陁势至经以荐考妣今又书妙法莲华经七巻口诵心惟洞达奥妙虽老师宿学业于西方氏之教者自以为弗及是岂偶然者哉余于释氏瞢不知晓至是若有得焉故为记之而又赞之惟一切心具一切佛彼昬蚀之弗见抄忽匪心则然如大明月微云过之颠倒毛发惟定于一内明外通八万四千一毛窍中我圣有作毋以一唯订之西方理一无二敬出颂言击防刮瞽导扬佛心垂戒终古
　　新繁县朱真人祠堂记　　　刘光祖
　　古之僊者或诡服变名姓佯狂市井间人莫测其为或啖食草木土炭诸臭恶物逢人不择贵贱肆口骂毁至以瓦石击走之或事化丹砂水银诸不死之药往来海上遇其徒授之秘方期不泄于人世所传多此类也或云有隂功者亦得白日僊去是皆不可疑其有无而余常常喜道朱真人事读茅茨赋怅然知其为隠者也其言有曰壁崩剥而通风檐摧頽而防日又曰削野藜而作杖巻竹叶而为巾余虽不能然也而意殊欣然慕之至其终篇有曰口无二价日惟一餐于是置巻而叹曰僊者无他惟修心养生二事而已矣惟其纯一不变人罕能之使人能终身不二价则赤子之性常全终日不再食则冲虚之气常集其于僊也何有修心以保真养生以链神其为道也简易其为功也悠久余尝攷唐隠逸传然后知真人之事非有荒忽诡异之迹而皆可究也裂冠毁服窜匿林莽间彼窦轨者方以多杀戮为治固髙人之所鄙而不頋也虽髙士亷粗知安静之理亦乌能识夫人不言之妙哉织芒屩置道上人曰居士屩也以米茗易之輙取去终不与人接其所为如此而传不言其所终至今其迹显晦不常然而人所共传者每每扵梦中以药石愈人疾本朝崇寜间赐号妙通真人比歳蜀人信事之益多邑有其祠家有其像今新繁县隆道观新作祠堂者乡贡进士李湀王焯率其邦人之为也余与李氏兄弟交重其能以文学相继取科第湀之兄潩必欲得余文记立祠本末余鲁钝性不喜外骛窃于真人之道有感焉故乐为李氏兄弟书之若夫祠堂之歳月有不以废兴为存亡者不必记也淳熙八年六月日记
　　药师院记　　　　　　　　　失　名
　　大城之北百步道歧而东又二十步有院焉建置甲子未详古徳相传昔有发地得佛相如药师故院因以名僧以律居之族支分后皆絶其有传者独老比丘宗择耳院距余居眎去城逺近相若余昔来游瞻像设则蛛网蜗涎金彩剥蚀頽垣坏宇雪嘘风饕择虽有经营意在落落也余官逰乆一旦还家过之则向之故者新蠧者坚頽者起缺者完卑者髙蔀者明狭者广大殿飞楼堂堭廊庑寮室庖井次第周列金铺璇题结构精丽洪钟递扣响答数里余怪问择曰是何因縁有此殊胜曰是葢释梵神力所持檀那愿立所就耳此土诸山坐大道塲地入濬广凝土度木兴大佛事如壮士展臂不借他力我院无常住一垅之饶锱累黍积丐乞以成心智囊金尽扵此矣于我法中是为像敎树佛集徒烧灯散华敷崇筵榻使后之佛子安住禅那得大善利我持是念上报佛恩以是因縁成此胜地余曰光新宝所师功难量若以报恩无有是防且瞿昙初生一手指天一手指地周囘七步目顾四方曰天上天下惟我独尊正当是时天不能葢地不能载昆虫草木无安住地十方虚空尽皆消殒师扵此际名何为佛以何为恩复扵今日谓何为吾欲以何报若言有佛是谓谤佛若言无佛我今何在为复论恩恩不自恩若欲报恩报不自报佛我恩报是尘非法一切俱空见堕断灭云何造寺名报佛恩设复有人以大势力兴大兰若金刚为地白银为山非报也风铃百级霜瓦万楹非报也金绳经道宝网罗空非报也圆顶如星缁徒如尘非报也梵呗轰雷膜拜震地非报也炉芗华芗多伽罗芗多摩罗跋清妙之芗芗气成云灯光鉴光妙湛宝光无垢摩尼圆明浄光光明破夜无量宝聚尘刼荘严于诸佛法了无交涉虽然师试自我求之尽天地日月山河国土城府庐落沟谷逵道园林防观舟车井臼虎兕虬龙鸡豚鸟防乃至若干形若干声音若干臭味若干名品若干动转峥嵘寂歴遍界难藏我佛众生互为主伴若能如是则尘尘佛事刹刹宝坊十字见成何劳造作择闻是语合掌赞曰善哉我于佛事抱宝号穷仁先所陈氷消瓦解我今直下于我所见一动一静一石一木歴歴知归敢请大书永严梵刹余笑曰有是哉乃为之记择俗姓李氏于佛慧海具大信力年三十祝发受具今逾八十精健絶人子慧觉义学该贯孙庆海得江湖化度忘返庆洪能嗣师敎云
　　成都文类巻四十一
　　钦定四库全书
　　成都文类巻四十二
　　宋　扈仲荣等　编
　　记
　　堂宇
　　墨池准易堂记　　　　　　　何涉
　　道昧于叔世而白于盛时迹毁于无知而伸于有识葢其常尔扬子云立汉哀平新莽际号为名儒声光冯冯虽千百年亡辄衰贬有宅一区在锦官西郭隘巷著书墨池存焉后代追思其贤而不得见立亭池端歳时来游明所以景行向慕入魏晋李唐其间兴衰如蠓薨薨如蝇营营侵侮讙譊之声未穷而氏姓俄变独子云之宅岿然下据不被废彻亦足以信其材度艺学为世所仰也王德数尽中原溃丧王建由草窃进攘蜀土僭立称号用淫虐暴恣以成其一切因不暇识所谓扬子云果何人也宅与墨池垣入官界为仓庾地至知祥昶世及皇朝仍而弗革淳化甲午纪顺冦始乱放兵烧掠隆隆积廪化作灰阜贼平生者因其地改创营隖以休养卒徒环堵儒宫弥益污辱庆厯丁亥今相国集贤文公适为是都尹有中兴寺僧怀信诣庭言状公叹惋累日命吏寻遗阯画疆以还其旧然屋已名龙女堂池复湮塞淟涊矣方议疏葺而公遽追入觐事用中寝明嵗戊子提刑司田郎髙侯惟防乗间独至睹荒圯渺莽咨嗟久之且言子云八十一首十三篇逮他箴颂其词义奥逺山生泽浸上与三代经训相褾襮士大夫不通其语众指以为孤陋用其道反绌其迹如耸善捄俗之风将坠地弗振何退谕贤僚名卿敛俸余以图经构知尹直驱宥程公学据壸奥人推宗师扶乗颷流敦尚名义闻而説命取良材凡助其用都人士逮田衣黄冠师虽平时叛吾教訹他説以自夸者亦欣欢忘劬来相是役辨方审曲率有意思直北而堂曰准易绘子云遗像正位南向诸公仪观列东西序池心筑置亭其上曰解嘲前距午际轩楹对起以须晏会曰吐鳯竒葩杂树移植交带垂苕森列气象蔼蔼三月晦凡土木黝垩之事毕成君子谓髙侯是举也扶既废补久阙其激劝风防虽古人不过矧夫资识端亮学术雄富若导积石引长河愈久愈洪无枯涸虑文章丽宻据法裁诐若衣藻火以退异服故举动建置皆可师小子不文承命恐悚谨为之记时庆厯八年
　　扬子云宅辨碑记　　　　　髙惟防
　　前书传扬云之先扬侯逃于楚巫山因家焉楚汉之兴也扬氏遡江上处巴江州【即犍为郡汉建元末领江阳今图经有扬雄宅并洞洞前刻扬雄像此即扬侯尔以雄名最显后人慕之第称曰扬雄宅与像迨此存焉今为道宫】而扬季官至庐江太守汉元鼎间避仇复遡江上处岷山之阳曰郫有田一壥宅一区禹贡曰岷山之阳至于衡山孔安国曰岷山江所出在梁州南衡山江所经在荆州李膺益山记曰岷山去成都五百里有岷山县江源所起也故其西之八十里江之南石纽禹所生处而班氏谓岷山之阳曰郫采【阙】之误耳且岷去蜀郡五百里郫去成都四十里则郫不在岷山之阳明矣蜀都故【阙】曰中兴寺即西汉末扬雄宅南齐时有僧建草院以雄于此草太也蜀记曰草亭即扬雄草太所也宅在州城西北二里二百八十步扬氏蜀王本记云蜀之地本治广都樊乡后徙居成都秦惠王遣张仪定筑成都而县之今州子城乃城也亦仪所筑县经曰县在子城西北二里一百步今草亭废址乃其宅去县仅二百步与二説符矣益州图经有扬雄坊而郫无扬雄宅郫亦不载扬氏遗事是知季五世传一子世世为成都人也宅岂郫乎矧郫与岷殊不相涉史氏务广载备言捃掇之舛固亦有焉予因辩其误意泥古者止以班史岷阳之郫有宅为然
　　醉经堂记　　　　　　　　张商英
　　何霖泽民作堂于碧鸡圬之右名以醉经丐予记之记曰太古之时六经之道禁于天地混茫间天下之人不知所以养身之具乃相与汚尊而抔饮茹毛而啐血爼豆之事阙而不讲君臣上下賔师朋友之间无以相接有圣人者作乃调和仁义道徳之术造六经以薰酣天下之人伏羲神农之时沈浊以厚尧舜文王泲而清之周公斟酌以劳万民于是四海之内皆有士君子之行焉至周末而变诸侯卿士无徳可颂号呶酎奰悖于典法仲尼乃为之赏罚而绳纠之六经之道自是始备圣人以清贤人以浊君子以厚小人以薄仲尼既没诸子之徒剽攘糟粕之余而失其传私售其説以腐坏天下之口腹杨墨苦而薄庄老淡而漓使好之者懵然狂惑而不可责以正礼孟子荀卿扬雄复去其滓遂复醲厚故韩愈嗜而美之曰孟子醇乎醇荀与杨大醇而小疵也古之人常醉于斯矣其始也其色洒然以恭其性陶然以和及其沉湎也静聴而不闻譊譊之音熟视而不见外物之华杳然忘家则三嵗不窥仲舒之圃嗒然遗形则累旬不栉世南之发忿而争则乐详击地肆而狂则接舆歌凤悲则贾生恸哭喜则买臣行讴盖六经之醉人也如此今泽民既醉于经又能作堂以为醉所呜乎泽民年少而量洪吾安知子之不为醉翁也
　　藂桂堂记　　　　　　　　　常环
　　国朝设科取士之制名谓之因隋唐之旧实肇造一王成宪其着之甲令纲纪条目纎悉防宻精审明白天下安而服之而人材辈出公卿相望髙文絶武钜徳殊勲镇社稷光邦家者率由此选故世号进士为将相科盖其自乡党所保任郡国所贡荐礼部所程考至天子亲试于廷一切按法无敢慢至公虽有鬼神不能窃毫发须臾之幸有司谨尺寸铢忽之间而每获魁梧非常之器士子就规矩绳墨之内而自见豪迈不羁之才是以朝多得贤下罕失职虽不用三代取士之残法而尽出三代取士之本意虽不侈三代取士之虚称而尽收三代取士之极功故士以进士登科为荣焉夫天下之所谓荣者荣其无私而已恩泽因縁爵公封侯者尚矣而世莫之荣也盖天下知其私尔呜呼惟天下有公法然后士有公进惟士有公进然后天下荣之况于一邑之小一家之中而登科者蹑踵宜乎藂桂堂之作也堂作于延夀佛宇而延夀在双流之东门双流者成都府之邑也宋氏家双流而双流以进士起家始于宋氏凡宋氏登科庆厯五年二人曰右贤曰右人皆赠朝散大夫曰文礼之子也长为太常博士次为朝散大夫赠朝议大夫治平二年一人曰构朝议之子也为朝奉大夫赠太中大夫元丰五年一人曰良孺博士之孙也为朝请郎崇宁五年一人曰京太中之子也今为朝散大夫太府少卿出知邠州宣和三年一人曰衍太中之孙太府之兄曰亮之子也今为迪功郎自朝议至迪功祖父子孙聮四世自博士至朝请祖孙再世而皆大夫之后也邑人既荣宋氏登科之始又荣宋氏登科之多推本大夫教子之美而熙宁中邑令尚书屯田员外郎徐侯九思尝揭其所居坊曰藂桂故堂名用之且图宋氏自大夫以来像于堂上邑人之语曰使吾邑之冠者童子登斯堂见大夫之像则莫不乐其贤父兄使吾邑之先生文人登斯堂见博士朝议之像则莫不训其良子弟使吾邑之众嵗时大和防过堂下瞻望宋氏之一门服章煌煌而英风秀骨容貌出类其咨嗟叹息徘徊而不能去者不知防何人也则为善者不亦用劝矣乎虽然宋氏其来逺矣大夫有隠君子之徳有令闻于其乡弟曰堂举贤良方正科深春秋学名见国史博士徤爽挺达悟死生之説朝议佐邦领郡有迹未老勇归见其子为使者太守东坡先生所谓丈人今年二毛初登楼上马不用扶又曰絭韝上夀白玉壶公堂登歌凤将雏者赠送太中迎亲知彭州诗也太中受知神宗皇帝数称上意防屡典州两为尚书郎文学政事誉哗一时朝请雅粹俭洁喜自晦匿太府初鎻其防取科名歴郎版曹天官遂贰光禄太府年少立朝不阿附词藻爗然迪功擢第又以鎻防年尤少未壮辩洽有祖父大略夫善久者积厚积厚者报长宋氏之善久乎视大夫则其上世可知也宋氏之积厚乎既五世矣则其来者可知也或曰宋氏善久积厚而累世之仕者又皆聪明隽拔独未大显何也有应者曰聚兴忽起一朝不仁而贵富生儿豚犬嗣酒罋续饭囊非所谓福也惟礼义忠孝之传业行声名之袭冕裳舆驷之继不斩不断譬犹源之往也无穷而甚长是所谓余庆也今宋氏五尺之子三尺之孙竞务于诗书愤悱淬磨昼夜勤苦若有物迫逐之然则天之报宋氏其可涯也哉
　　杜工部草堂记　　　　　　赵次公
　　六经皆主乎教化而诗尤闗六经之用是故易以尽性而情性寓之咏则诗通乎易书以导事而事变达之词则诗通乎书诗兴而礼立乐成无诗则礼乐无以发挥诗亡而后有春秋有诗则春秋无复勤圣人之笔削然则诗之防不其大乎故孔子删诗之后而为二百四十二年之褒贬孟子尤长于诗而有七篇之书其与风雅明教化无异也自孔孟微言之既絶而诗之防不传区区惜别巳失于汉华丽委靡又失于六朝唐自陈子昻王摩诘沉涵醇隠稍为近古而造之未深其明教化者无闻焉至李杜号诗人之雄而白之诗多在于风月草木之间神仙虚无之説正何补于教化哉惟杜陵野老负王佐之才有意当世而肮脏不偶胸中所蕴一切写之以诗其曰许身一何愚自比稷与契又曰致君尧舜上再使风俗淳此其素愿也至其出处每与孔孟合尚怜终南山回首清渭濵则其迟迟去鲁之懐勲业频防镜行藏独倚楼则有枉驾再顾赴期肯来礼数非不寛也而卒未免于嫌忌致同袍有蜀道难之悲我公以甫气味之同神交于今日而况闾阎有揖逊之风松竹无荒芜之叹在甫所得为多则甫之精爽凛然宜安新宫之爽垲而乐之矣傥甫无恙其遇公也受知之笃始终不渝严公视之得无怍乎彼之畴昔论诗孰与今者刻诗之意也天下后世由是识曲阜之履爱甘棠之木诵其诗以知教化之原岂不自我公发之邪
　　又记　　　　　　　　　　喻汝砺
　　绍兴巳未天子然念全蜀之民久敝于兵防成都请帅上问于二三执政欲抡文武智畧闳博之士俾之保惠而镇绥之以休宁其父兄子弟以厌其疆场戒翟之不嘉靖以纡予忧翼日宰相选第一二臣以闻上弗许也已而曰朕得其人矣习先王之典章宪度重之以笃实任事无易张焘者维予宠嘉之第蜀逴逺焘能为朕行乎其以朕意召而谕焉宰相具述上防公作而言曰上有诏焘敢不承宰相又曰公毋遽俟聚堂尚熟议之公曰上乏使而命焘焘其行矣奚议之为宰相以公语闻上太息良久曰朕顾张焘术学行能是应陪禁闼策大事其去朝廷非是而公请行益勤于是制诏中书门下以吏部尚书张焘为宝文阁学士知成都府兼安抚使公顿首奉诏入辞殿中具奏所以饬正蛊敝恢鸿中兴之策上嘉纳之天语褒异曰朕当寘诸坐右且得防浮荆鄂道防巫以入蜀公行至京口乃更请由宋汴走函洛歴崤渭治遐瞩乎二周三秦之形胜因得与宣抚司规所以隠蔽扞衞庸蜀之计诏从之入蜀之初乃推上之所以夙寤晨兴念虑逺方之意与夫所以临轩慰遣忧勤寛大之诏镂板宣布蜀人呼舞至相与泣下居无何敌人果寒盟盛夏穿塞霍荡三辅巴蜀震动当是时闗门废备储廥单耗有司责粮急甚人心寒惧公乃下令代以官粟至秋偿焉军食丰盈民不怨疾蜀距行在所防万里郡邑解慢讳职不问大吏养交以苟简为便民小吏堕偷以督责为生事事滋不治民寃无愬上因公寛恤全蜀公性俭勤厉练核庶务乃引四路之讼而亲决之领畧判断支分叶解千缕万牙细见毛脉是非美丑各聴分位间者盐酒之法日益废坏吏务便文民困月额父媪流离噭天不闻公唏然曰煑海酤之弊极矣知所以张之而不知所以防之知所以用其利而不知所以捄其川县之吏揆书错数计日而责焉殆未有以虑之也其何以支悠逺厚死亡隠西南而诎敌人乎亟状其事以闻有诏嘉许于是州县奔走事令绪求盈虚损浮蠲乏人不告病庚申之春嵗恶蜀饥东山之民羸馁日甚公命海惠僧真惠作饘淖廪给之赖以全活者亡虑六万余人又命寘四场于城中逮鳏分贫饮茹穷燥闭籴之豪不敢牟利唯公恫视蜀人之疾苦必思所以拊摩而饮药之其要在于建画长利存定穷寡贬伐贪浊扶起废滞以为屏维四川悠久亡疆之计于是乎绌残吏之程督不时前期邀功者搜污吏之冒浊苟容渔夺百姓者振士大夫之淹滞而开其磨勘陞改者章游闻诏皆赐可嗟乎蜀大国也泉流甘清土壤肥好士嗜书工文章民服水溉田粟稻麻宻隣伍往来盘餐酒浆自敌结难而蜀人始骚矣逮公保厘而来细意养活财货运行诸产遂长士农工贾各有次行而人始得以饮食滋味嗟乎公之徳于蜀如此而意犹未厌也复念文翁以道训蜀诸葛武侯以义保蜀张忠定公以鉏恶表善治蜀乃即其庙宫而治新之辛勤拭刮不留昏埃神来神去照映羽衞居顷之又语其属曰杜少陵诗歌一千四百有余篇考其志致未尝不念君父而斯民是忧顾其祠宇距城不能五里骞陊摧剥何以昭斯文之光予甚自愧乃斥公帑之余弗匮府藏弗勤民力命僧道安董其事増饰之虑工一千五百计泉八十万有竒创手于绍兴庚申八月丙戍讫季冬之乙亥告成斵石为碑二十有六尽镵其词于堂之四周次第甲乙毛末不欠辛酉孟夏汝砺以职事见公授之次饭于诚正堂公曰属治草堂小异吾侪盍往观焉飰已肩舆出郊谒先主武侯閟宫遂入草堂吊少陵之遗像饮沧浪亭亭并浣花竹柏濯濯可爱纵观诗碣公顾曰考石多所日矣愿得公文以纪其事汝砺谢曰公自妙龄注鼎科居久之升柱史遂司帝谟作典诰文书抗直议斥天下之病皆开物成务之文而汝砺所难也辞不可则论著之昔之风人叙君臣父子而训之礼比兄弟朋友婚婣而诏之义襄宗庙尝享牲器賔旅礼乐征伐戍役宫室币帛衣服池台薮泽馌耜咸梅酒醴而制之数善焉鼓舞咏物之不则讥切箴诲之尹吉甫召穆公仍叔史克嘉父之流愁凄乎怨思昌美乎诵声是皆切鐟美恶分擘善败典图崇替而鉴烛后世也少陵之诗故亦如此根于忠信孝弟着于君臣父子夫妇朋友其纡余扶踈宛转附物雍容而不迫愔愔乎如揖逊议论冠佩于一堂之上父坐子立雝雝俞俞于闺庭燕豆礼乐之间至夫陈古悼今劝直而惧佞抑淫侈幸巧而崇节义恭俭槁焉増伤恻当世妇子老孺之骚离赋敛征戍之棘数哀怨疾痛慉盭隠闵亡聊之声不翅迫及其身而亲遭之其于治乱隆废忠佞贤否哀乐忻惨起伏之变衍迤纵肆无乎不备忽忽乎其能化也就就乎其通道达物也越越乎其防一神明而贯局万类也游之于肯綮众虚之间寓之于无所终始之际激之以海水荡潏飞云屑雨之声吁不得尽其极也易曰通其变遂成天下之文嗟乎非尽天下之至变何足以成天下之至文也哉斯文也傥使申公传之李克受之河间献王陈之而吴公子札观焉则昭陵之所以帝天宝之所以微肃代之所以中兴次为雅颂厘为变风坐而第焉可也今公治蜀其所以忧恤斯民之心见于施置如此此其所以眷眷于少陵之诗乎故曰再光中兴业一洗苍生忧诚公之志也欤
　　读书堂记　　　　　　　　郑少微
　　古之文字未烦悉也稷契臯防之生典谟尚出其身后岂有书可以诵习哉而稷契臯防卒为万世师孔子时书浸浸多矣然诗书易春秋皆待孔子而后成礼乐则徒有其説而已是三千之徒其见六经盖或未完也而孔门髙第类有王佐之才其下为将为相者咸著绩业其退而不仕者亦淡然适于性命之情自诸子九流纷纭于后世书至汗牛充宇而颛门立党口授笔传不胜其多学者以博览为贤六经传着以至百氏世传之史既以渔猎之矣曰未也下至卜祝医治之术释老之教无乎不阅然而人材愈陋事功不韪莫髣髴于昔人则读书之与不读未可议夫损益也今夫闾阎之人初不能占毕而讽急就及激于义理则出词制行往往万巻五车学士忸怩叹息不暇岂道徳之运在神潜而心得诚不止于简册间欤予友房少猷年少隽逸独往特立不为计顾尝杜门揖古人而与语方新其所居之北筑堂焉名曰读书谒予文记之予谓书不可不读苟不得其所以读则不如不读之愈也君今徜徉乎文囿揭厉乎圣涯泛观详説志气日益灵可以至矣而犹见笑于髙人以谓君之所能者书耳中有物焉伏羲之所不能画苍颉之所不能制君尝试掩巻茫然以思适所得者果何等耶则兹堂之成毁君或未自保也虽然由鞭辔而后即驭之妙自规矩而后造匠之巧室藏典训以示家法固度越靳劵契崇廪帑者千百倍矣盖不可不陈者姑如是焉可也必拘拘然不彻于象数之外兹堂也不防于书肆乎一旦有轮人过君堂下其将何词以对
　　近古堂记　　　　　　　　　王灼
　　古今一时也世或是古非今不以为矫居今行古不以为泥何也曰古之道难施于今者既絶灭无闻矣今所当用者间有传焉欲违之以从吾私势不可也上古穴居而野处后世圣人易之以宫室古之葬者厚衣以薪葬之中野后世圣人易之以棺椁上古结绳而治后世圣人易之以书契变通尽利何事于古也然尧舜二典禹臯陶二谟皆首称若稽古三代之兴文质迭尚固有损益亦各有所因盖例以古为师未尝聪明自喜妄有建立故祖述者其正也变通者其权也日逺世衰圣贤之心迹微矣有君子焉或见而知之并时而传或闻而知之百年而传用此治身用此治人古道赖以不坠至若圣贤之教化徳泽行国中被天下日逺世衰尚一二可观则君子又喜为之称説孟子曰纣之去武丁未久也其故家遗俗流风善政犹有存者蟋蟀诗序曰此晋也而谓之唐本其风俗忧深思逺俭而用礼乃有尧之遗风夫纣去武丁虽云未逺祖孙相望盖九世矣晋僖公之时距尧已千五百嵗然皆余教未泯旧俗未迁而君子能明其未泯与所未迁者告人岂欺众耳目要好古之誉乎抑古之道果可向慕至此极也元丰初眉山守居作楼观大苏先生记之曰吾州之俗士大夫贵经术而重氏族民尊吏而畏法农夫合耦以相助此近古者三先生曽侄孙汉良今占籍成都取记中近古两言名其堂秦音楚奏示不忘本亦可谓有志于古矣汉良少通家学多识前言往行若将与时竞壮而自放江湖者数年始归从桑门谘决心要又若身世相忘晚乃怀故乡眷眷其俗又若讥刺今之人不如昔欲躬振起之何其多辙也予闻桑门奥防谓十世古今不离当念汉良果能贯之以一则过去见在未来如梦幻光景了无可择而吾妙用行其中尚逺近云乎哉
　　浣花四老堂记　　　　　　　郭印
　　四老堂者华隂杨审之所建也审父损之字益之甫冠为虞部员外郎李畋门下士工词赋六预乡书两居首选通易诗书春秋论语讲授诸生四方从学者不下数百人每牓计偕登第者甚众元丰中试特奏名赐同学究出身丁母丧服除调绵州巴西县主簿后迁幕职知盐泉县为嘉眉州考试官得人郡守监司交章荐以京秩时年六十有六秩未满谓子孙曰吾晚籍仕版禄不逮亲吾欲谢事庶得一朝官恩及泉壤人子之愿毕矣诸公所举京秩上书固辞遂告老授通直郎继以覃沛转奉议郎锡六品服雍容里社日与致政承议郎任杰汉公承议郎杨武仲子臧游其后杨咸章晦之以通直郎挂冠归即簉其间是为四老唱和诗中可见矣四老皆以恩免得官致仕陞朝朱衣象笏颙颙雅雅出则聮辔坐则连席春昼秋宵一觞一咏有无穷之乐乡人咸钦慕焉汉翁年八十四晦之八十一子臧八十二益之七十五以终审弟畿泉犹子髙尝坐普贤僧舍慨念四老平时萧散于此欲绘其生而未之遂乃请于审筑堂图像以示方来审忻然从之盖大观四年三月也堂既成审畿继殁髙亦亡而士夫瞻睹必问所因僧莫能对畿之子云叟髙之弟允恐湮没不传属余纪其始末因録四老诗并刻于石其意甚美尝谓昔四皓当秦之末避地商山至汉髙祖亦不能臣后世仰之不啻如太山北斗如前四公生承平时晚得一命饩廪未丰乃退而闲居诗酒共适终其天年虽与四皓出处若异而道相同心相契也世固有曳紫垂金龙钟耄齿贪恋爵禄不忍舍甘与后生晚辈骈肩接武于权要之门为众指目视四老独无愧耶呜呼四老其可以为世楷式可以警当途之流竞也夫绍兴十五年记
　　监古堂记　　　　　　　　师淮父
　　成都人有隠而不仕曰冯氏之老者君子人也尝于其家辟地而为堂期于疏明峻洁而止不务饰也堂成则遂出金钱尽市古以来凡有名经书子史百家之説以实其中朝夕游焉乐其百味而莫之厌也然不欲独擅则又分其所防嗜者以遗其子其子乐之亦犹翁之乐也乃相与名其堂曰监古以志其所得因吾友人黄思忠而求记于予嗟乎吾不识冯氏安知其所得者为何然思忠尝向予语其父子者数其必有异因为之言曰子之所以监于古者岂以今为不足也欤今固陋矣子独不见夫日月之运行与寒暑之相移颷然如浮云之得丧而不可留也即而推之则自今以上者皆古耳其相去不能以寸而子区区然欲监之且使子而生于稀韦氏之前亦将求所以为监哉吾知子有所不能且不暇也世衰道微邪説暴行有作君子不幸而罹之欲逃焉而不可得则乃于古而尽心焉盖亦离物违人不得已者之为耳呜呼其事如此而吾安得訾之然而世之所谓必有监于物者皆不足乎已者也苟足乎已则为圣为哲矣尚奚待于外哉吾以为不然古之圣哲莫过乎尧舜禹汤文武周公六七君子者矣考其言行犹不免稽于古先监于前后是以道徳光辉而声闻愈隆歴百世而不可掩矧惟中智而又生于圣人之后其可忽诸故尝论之有圣哲之实者而后辞其名而不居自居以圣哲者必无其实者也天下之祸莫大于无其实而窃其名愚而自用贱而自専傲然于志得之地而侥一时之荣溺于声色之奉而忘恐惧之心如是者法必亡宜吾君子望而去之防不能与之并生而必思所以反之也传曰见善如好色见不善如探汤冯氏其有焉然吾私怪冯氏父子出于兹时而能不以世故婴其心驰骋上下用力数千载间不为不至卒然而名其居之堂曰监古以志其所得此必有幽深难索之理存焉今吾特摭其近者而记之得无愧其求乎虽然人之所以好恶者不相逺也安知冯氏之不我同乎
　　独有堂记　　　　　　　　　郭印
　　予辟云谿凡二年其临流眺逺坐倚行吟与夫鸣琴对弈赏花钓鲤之所略具而宴賔朋列图书则阙其地后五嵗诛茅定础植堂焉字以独有取子庄子独出独入独往独来是谓独有之意客怪而问焉子之云谿过者不拒其入来者必与之游堂名之揭何悖哉予应之曰夫世之所谓独者蜕迹尘泥谷栖涧饮违物离人而立于独者也惟同乎物同乎人而于同之中超然有不可混者是之谓独独全于道者也在太极之先出庶物之首湛兮或存不侣万法而飞潜动植智愚贵贱无一不有唯圣人黙契之防防之中独见晓焉无声之中独闻和焉其见闻与人同而见见闻闻与人异顔渊之叹夫子曰仰之弥髙钻之弥坚瞻之在前忽然在后如有所立卓尔回之所谓卓尔其周之所谓独欤予观天下之人出入乎户庭而不知其所以出入往来乎道路而不知其所以往来憧憧泯行至老且死可悲也有能于出入往来之际知其所以然者斯可与语独有之义矣客曰唯唯遂书以为记
　　又记　　　　　　　　　　冯时行
　　郭信可于所居之西东作堂以为燕衎之地摭防庄之言命之曰独有属其友冯时行为之记夫西州沃野千里欝葱华润其间隆堂峻宇崇台延阁览物象之竒极游观之娱不啻千万至于美淡薄之至味顾幽寂之华观防万象于一歧错微尘于无极能以是为燕游之适者或无其人岂信可所以命斯堂之言乎夫昭旷在前盲者无达观广奏盈耳瞆者絶莹聴知信可之深者能相索于无何有之表不知者或以为病予请言其所不知者独者人之对有者无之偶信可自少时已得道于静南堂超人我之域过有无之量及今老矣道既熟矣将以斯堂为广漠之野无何有之乡物我两忘而万物皆我若何为独非独耶揔贯万彚而莫窥其朕若何为有非有耶此信可之所谓独有非世俗之所谓独有者也人见其于斯堂起居言笑不异于人而其徜徉徬徨所以跨寥廓而逰汗漫者莫得而见之矣信可曰子真知我者请书以为记
　　渊乐堂记【续添】　　　　　　杨天惠
　　吾蜀有达伯曰木鴈先生生岷峨之厓长卭崃之墟出入于脂膏游侠之窟而其心冷然独追正始永和之人而师友之然其拔起甚苦其擢置甚厉其造端甚鋭其收续甚胜金寒玉暖五十有余年而后得寄禄第七品赋秩四百硕辟五亩之宅名百塍之田于是稍斥隙圡筑小堂焉名之曰渊乐防将致为臣归老于其央间以书戏其友东蜀杨天惠曰予癯儒也暴享此得无有物瞰之因书韩公示儿诗曰始我来京师止携一束书辛勤三十年以有此屋庐夫经之勤营之剧悴形忍性磨以寒暑而偶有获焉此韩公诗之所以饰喜而予欲记之亦以志难也唯是名堂之意颇有以而或者未即晓之今夫渊明嗜酒乐天亦嗜酒渊明工诗乐天亦工诗凡语故事者夫人知其然乃予所以千载尚友之意殆不其然也子盍恃予心而试发之天惠伏书嗢曰富哉名乎吾有以索夫子之慝矣夫论人者无论其人而论其人之天按渊明以微故辙行而乐天以直言屡黜是其过人已逺甚然尚非其巨者也晋宋之交新故糅分朝而南暮而北未见有坚明不二者也独渊明逍遥前去无所回其迹牛李之簮笏偾路朝为卿而暮为未见有脱遗无预者也独乐天并介中立无所蹈其瑕傥者先生所以取二子宁是耶抑非欤于时天惠董役通济江上腹藁虽成窃自疑其言之强鄙弗敢出也行且谋以身承教共定其当焉而病莫之前后一年先生自大邑力疾归坐堂上委衣冠而嬗予闻之抵机哭曰嗟乎无与定吾文矣盖钟明死伯牙破琴而不复皷然徐君亡季札挂劒而亡所爱之二人岂以死生寒久要之盟哉吾意先生精爽超彻决不凘尽时抚鹤翎过城郭犹当问记之有亡也辄忆枯思之遗余稍补辑之以授其子俾寘诸堂右
　　成都文类巻四十二
　　钦定四库全书
　　成都文类巻四十三
　　宋　扈仲荣等　编
　　记
　　居处一【阁园溪亭】
　　孝亷阁记　　　　　　　　　缺名
　　皇祐二年春仁宗肇讲明堂故事越九月大飨礼成制诏天下举孝亷有闻之士于是枢宻直学士田公况守成都采石室诸生之议而表上之其略曰布衣李甲信谊急物恺悌肥家纯诚不浮美行可述臣谨以名闻朝廷嘉之而重其敦遣诏即其家赐束帛羊酒长吏劳问一时士人欣慕焉而孝亷之名遂暴着于西南孝亷字申之着籍双流县县郭之南有山曰宜城茂林鬰然其下即孝亷居也县宰徐九思曰郑公名乡高阳名里此前世旌贤之美事也因以孝亷名其坊孝亷少年尝补广文馆生比请举不中有司选即拂衣归曰共为子职可逺游乎由是终身不复出其事亲诚慤无容亲没即庐于墓除丧然后去家本饶财而性喜周急当其可予一切不校以是暮年贫匮人所不堪而孝亷处之淡如也平生嗜读书务通经适用不治章句尤刻意于易钩索精防后学所不及晚防息于老佛之书得其深趣慕白乐天饮酒赋诗集成二十巻当时乡里巨公如范内相景仁李紫防才元皆其交友周旋者观其所与逰则其为人大防可知矣孝亷有弟朝请郎名羣字介夫以才侠称介夫二子长公朝字梦得未冠登科为朝散郎通判绵州次公清字彦通以累举授泾州文学梦得以诗自名家彦通以能赋擅场屋而故尚书金部郎中宋公承之即孝亷之婿也金部风韵高明如晋宋间王谢辈辨论博洽笔下锋起人莫敢当而古文诗句为士子矜式仕终陜府西路计度转运使当金部少时孝亷固已异之常曰吾季女贤而文舍宋氏子非其配也遂以归之实生子京字宏父隽伟过人有父风尝为太府少卿今复持陜右漕节朝廷姑试以事而其功名所到殆未易测量也呜呼父子甥舅兄弟祖孙皆以儒术醖籍卓然有立于时何其盛耶孝亷所居旁有佛祠主僧建阁绘孝亷像于其中以朝散文学及金部公列其次复绘少卿侍其后葢从乡人之愿也少卿常诵孝廉治命曰吾有万松在宜城山我死必塟此地吾女至孝其能奉我祀京不幸永感矣其复忍忘此语乎愿与子孙世承李氏之祭闻者咨叹阁成绘事毕主僧以书来请记其事涓尝获逰于金部少卿父子之间义不可辞也谨为书之以示来观者庶有所考云
　　清风阁记　　　　　　　　　苏轼
　　文慧大师应符居成都玉谿上为阁曰清风以书来求文为记五返而益勤余不能已戏为浮屠语以问之曰符而所谓身者汝之所寄也而所谓阁者汝之所以寄所寄也身与阁汝不得有而名呜呼施名将无所施而安用记乎虽然吾为汝放心遗形而强言之汝放心遗形而强聴之木生于山水流于渊山与渊且不得有而人以为已有不亦惑与天地之相磨虚空与有物之相推而风于是焉生执之而不可得也逐之而不可及也汝为居室而以名之吾又为汝记之不亦大惑欤虽然世之所谓已有而不惑者其与是奚辨若是而可以为有邪则虽汝之有是风可也虽为居室而以名之吾又为汝记之可也非惑也风起于苍茫之间彷徨乎山泽激越乎城郭道路虚徐演漾以泛汝之轩窓栏楯幔帷而不去也汝隠几而观之其亦有得乎力生于所激而不自为力故不劳形生于所遇而不自为形故不穷尝试以是观之
　　澄纷阁记　　　　　　　　郑少微
　　有人于此不免营什一以养亲而其心能知名教之可慕至不屑乡邻讥笑而劬劬然愿一防其藩愈久而愈不倦者是可以与之乎曰人之生也固善不幸偶涉于不善一旦悔交伥伥然未明夫今日之复果足以胜昔日之迷否也求其涂而不获方是时无君子者指示且渎告之使悟又称可之使恱则其人亦将惰废而不修夫为君子而使旣迷思复之人归我而防拒则不仁孰甚焉成都张君镃者幼尝学问未练事时自放杯酒间年三十余忽追咎曰男儿家贫亲老安可为是遂力治产业以智取予不数年仰事俯畜之计沛然有余而张君愈亦好事藏古书画器物遇意所好必致之无吝容门外率多长者车辙常患所居喧隘乃新其旁舎建阁焉而名之曰澄纷烟峯雪峤层城华屋与夫佛寺楼观之雄丽可以周覧而无遗唯贤士大夫之来始启钥导以登焉或求其赋咏砻石以待之它则否闻人一语之善退輙抄録以遵行之呜呼其志岂不可嘉也哉一日来请曰镃辛苦半生以有此庐非敢求安也妄意欲与贤者防于斯今兹适成脱不得君文以见镃志犹不屋也然非特为镃计也里中宁不有妬镃者乎一觊其读是文或飜然舍旧而趋新亦不为无助云余于是为之记眉山家申父顷语余云张君非止好事耳每至其家见其抚怜二孤侄良有恩意出于诚心过如已子申父此言不诬尤可称者故并述之
　　勾氏慈荫园记　　　　　　　刘泾
　　勾氏为繁田大姓有园馆甲县城之北予尝与游其间园未榜子孙适求名予曰名慈荫可也葢其祖母许太夫人实屯田郎中立之之女兄以贤归勾府君府君乐道徜徉太夫人身摄家事以柔正为里文明为表不出咳唾而女妇奉教如见父师不运机筭而仆使禀令如走官府方且优防闲暇手抄六经疏义韫匮具在府君因之养德日高门戸温暖饱满子孙读书乐善其志行日茂府君不幸去世而太夫人正内外位气数福厚旁临族人其根本坚固枝叶扶踈嵗寒如松栢蔽芾如棠棣轮囷鬰葱如非烟非雾之气所以为荫覆者皆太夫人致也子子孙孙于是防之以享安佚得无雕衰暴露迄为蜀贤大姓者岂汝曹力哉予名曰慈荫不为过矣大夫人老大继去世卜幽宫园中初穴地得侯兆自塟至于今家无疪疠里巷敬信恱慕依倚以为城社然则太夫人存没所以为勾氏之福亦备尽矣天地报应岂偶尔哉因作文刻石园壁告其子孙思太夫人如存勿自伐之以永于万年
　　合江园记　　　　　　　　　蔡迨
　　合江园唐尹韦忠武作后因其亭为楼阁防榭参植美竹异卉荟翳参差而春芳夏阴波光月晖以时献状无不可爱故为成都园亭胜践之防嘉时暇日方伯刺史与其宾寮名胜登临燕衎传觞授简以极其驩防与东平之谿堂山阴之兰亭争长也而吕正愍之记实刻在石夫地因人而重则是园葢可知矣然园可疑官官之人未必皆材又属公府尚简重燕游阔疎因弗以治楼欹亭侈花竹翦刜荒秽萧条可念其无恙者独长江茂林耳淳熈二年春季唐来为是官入其寺伤焉欲缮其隳圮而病其訾会提防刑狱晋原李公兼漕领府事唐白其故公亟出缗钱材甓畀以庀事址之墟者屋之宇之仆者起之楹桷牗戸上覆旁障之腐而缺者易而新之　废其旧而加壮焉而又补蓺花竹丛条畅茂咸复其故园之坏而修者数矣莫若今日之坏甚而修之力而成之敏也非独唐能张其官实惟晋原公达所以为政虽职并事丛而细大必举頥指如意致其下尽力焉它视此可知也工之讫宜有以志迨将如呉会舣舟亭下唐请书其事喜为之书是年记
　　勾氏盘谿记　　　　　　　　李石
　　君子之于物也物之而已不以为身之累也不以为累虽天地之大吾能物之一以为累如饮食衣服皆反为身病故必以吾之一身较其大小轻重而为之等级身外之物泛然来悠然去以身为量而君子之物备矣且一丘一壑所湏甚防而系物甚大以身取给可也不则连甍阡陌井络包山絶江障林蔽麓造巧饰浮使它人视之以为玩己因之以为病何益哉呜呼斥桑麻之用以种桃李饰茅茨之用以充藻绘如齐雪宫之丽如梁金谷之富一山之植非累牛不致一蘤之种非兼金不集又求所以牣其中者非声色不娯非丝竹不乐此桀纣之恶不至是也传曰非人其物惟德其物君子嫓身以对物不以物为身之累果如此哉吾友繁江勾君友于之作盘谿非苟于作也楼以藏书堂以教子亭以赋诗榭以置酒且自誓曰俗子汚我不汚门凢士浼我不我室清风肃户明月赞席抱琴之童挟巻之子照映几杖之侧倘徉笔砚之间吾乃今知勾君之志于物以为盘谿之取亦多矣吾尝过勾君问其所以作之之说曰吾学不适于时用官不追于世资聊以盘谿之尚易其平生谬用之心望望外物乗除消长不旣汰矣乎他人往往以斜川见诳吾甚不乐得一语以洗其侈名之谤足矣余天彭倅罢徒步过之门生何防赵鹗从君欣然迎客谒记许之十年又以书来复许之不三月君今亡矣因书君平生语以志挂劒之义
　　盘谿记　　　　　　　　　范仲芑
　　始予先君试吏新繁称邑中勾氏多人士曰友于字信卿者名锐于学有当世意已而试有司数不合晚乃得官主阆中簿度不能酬其素即弃官去脱遗世事寄意闲适其所居有溪环绕清澈可挹因取唐人李愿太行之谷曰盘者以名其溪防溪下上沙澄而谷岌土腴而植蕃跻攀曲折视着屋穏处为堂为亭为轩为庵为寮掩映相望至者如行图画中累甓为洞穷之而深治涉为航浮之而安架虚为桥即之而通悉旁縁昌黎序中语摭其意而揭之扁榜经营之初物色自献骋望之际面势咸得啸歌俯仰觞酒杖屦尽一溪之胜而胷中梗概始披于此矣予童时侍先君已闻君贤仲兄齐叔又与君通昏婣而盘溪之名往往流于士大夫之聴思一往游以足于登临而未暇也系官于朝君书来以图相示属予记之予惟山林富贵二者莫或得兼富贵而或羞焉求人以涂之人恕我不可得而山林之乐苟多取之尚不为贪人情常以自恕擅壑专林而不知止者有矣然自汉以来柴桑辋川仅以一二名于天壤他皆泯没至不得其处则凡致意于烟霏草木之间而人品或非者此又可以欺世也欤惟君澡于学问持满而未发旣其入仕筋力未及于襄视世之夸华悠然无以易之处阴息影休其毂而不悔非徒以枯槁宿名也是可书
　　素履亭记　　　　　　　　　张俞
　　安定胡希逸作望岷亭之一月天水赵仲谟亦于望岷之五十步复作素履亭防明崇秀夹辅林野观二亭之胜予不知宰尉复有亭矣予前已为望岷记山川魁巍气势浩丽后之人殆难为象今于素履其有身规之词乎易履之初九曰素履往无咎说者谓礼以文为主文以质为本当履之初未离于质非礼之隆往而无咎故曰独行其愿其在九二则幽潜之人吉于六三则以柔乘刚不修所履九四则以阳乘阳处多惧之地九五居尊决正上九则居极无吉夫惟初九履道守素虽德未光然动而无悔是以君子象之今赵君取之乃名于亭其欲象之者欤否则卑以陵尊简以怠功华以乱实恱以近邪跛为能履虎咥凶慈有悔者欤赵君有志在仕不屑卑位其慎所履者欤予善其取义乃辨指归之说命之曰亭记
　　恤民亭记　　　　　　　　　前人
　　恤民者何忧民之不得其治也江夏黄士安宰成都之一年作斯亭以图其治曰法之不行乱公也令之不一惑聴也赋之不均惠疆也刑之不中暴下也吏之淫污容慝也盗之侵陵施防也豪猾幸生与奸也罢弱失职忘德也寃枉无告昧察也农殖不脩怠本也贤能不升忌功也谗防在右昵私也官有其一害厥政民有其一害厥生天下有丘山之害寡毫厘之利而欲民之免于灾厄穷匮难矣哉传曰恤民为德又曰勤恤其民吾职司其位在恤其不足至若法行而令一刑中而赋均吏肃而民节奸亡而寃理贤进而谗退暴息而善兴固百里之事也无纵喜怒以乱刑无狥权宠以忘义一邑之利若身之利一邑之害若身之害以一身为百里之命其亦庶于治乎予闻而笑曰凢牧民之急小者守宰大者辅相而已小以亲之大以纪之而君者静以生之治天下如此而止矣凢今之言治者曰爵不列等胡民之防禄不侈私胡民之忧若是者可谓善谋于治者也若君之言无乃营营于思虑役役于仁义其去今之理道不亦背而趋乎复曰民乎民乎安所为乎其自治乎其自乱乎孰恤孰诛孰贤孰愚予不知其所如君噤而亦笑曰吾将固愚矣安能舍其防而逃迂也哉予知其不可止于是书之士安博学尚义号为方正名其亭有字小之蕴邪当有能者共之矣
　　望岷亭记　　　　　　　　　前人
　　凢为亭观池台于得胜之地则虽无山川而旷无江海而闲况郫城据岷之阳缭江宅川自古都邑故有丛亭之胜山海备焉今邑大夫安定胡君自江南来耸兹游观然恨尚有余胜鬰而未扬会方牧广平公命作县之重门门临闲田尽扫芜秽植为西园遂作大亭号曰望岷是亭西至岷山百里而近蟠地鬰天万峯连延终古孕碧拥临三蜀其望伊何春云始波昆柔阆蔼涵蔚瀛海火宇无阴万木交蒸重岩沓嶂倚云峨冰秋空凝辉秀卓天骨朝阳夕月异态殊色寒日惨烈时见城阙【青城天阙各岷之一山耳】三峯含光隠射天末【昆有第一第二峯及大面是为三峯】此望岷之大槪也故君子望之则目益加明形益加静心益加清故可以脱拘挛之域入道义之庭清静无为而治功日成矣苟使小人望之则目若加盲心若加昏俯仰悲戚蹙其本生有若越人之视章甫海鸟之闻钟皷岂其性哉俾之违义冒利入于刑死则欣然自谓登蓬莱栖昆仑之不若也奚肯谓岷山之尚可望耶然则岷峨之灵秀亦乌为小人而设也以一山而推天下之理则君子小人之道亦若是焉而已尔胡君字希逸强明公洁治遂无讼且观前宰长乐冯君道元修丛亭之事复大修之又特作斯亭可以见志某遂为文以示爱山之君子
　　如诏亭记　　　　　　　　范纯仁
　　都官郎中知汉州周君思道以进士登科厯官于朝以天子郊祀及登极防累叙封其父自大理评事至今为都官员外郎又赏赐五品服匄于朝以绯衣银鱼授其亲里人荣之都官君生平读书为儒恬退不仕以名理诗咏自娯年过八十矣康宁好德后来矜式之先名其居之林亭曰义方其子果能自勤立官为中郎位二千石俄被进秩诏书有教子义方之语翰林郑毅夫其姻家也更名曰如诏公卿贵人多为诗以诧其盛自赵公已降凢若干篇思道贻书属予叙其事予顷主漕劒南闻都官君之行谊修洁夀考安逸且嘉思道之孝谨端良能起其家而荣其亲虽未尝登其亭而观楹顔之榜固已萧然如左右兰茝前后琳琅之照映芬馥也又以见朝廷以孝治天下尊其亲以及其人之亲使士重名节家兴礼义养材于庶方推惠于无穷也故聊书其大归云思道名表权成都新繁人熈宁十年八月日记
　　合江亭记　　　　　　　　吕大防
　　江沱自岷而别张若李冰之守蜀始作堋以楗水而阔沟以酾之大漑蜀郡广汉之田而蜀以富饶今成都二水此江沱支流来自西北而滙于府之东南乃所谓二江双流者也沱旧循南湟与江并流以东唐高骈斥广其秽遂塞縻枣故渎始凿新渠缭出府城之北然犹合于旧渚渚者合江故亭唐人晏饯之地名士题诗往往在焉久茀不治余始命葺之以为舩官治事之所俯而观水沧波脩阔渺然数里之逺东山翠麓与烟林篁竹列峙于其前鸣濑抑扬鸥鸟上下商舟渔艇错落防衍春朝秋夕置酒其上亦一府之佳观也旣而主吏请记其事余以为蜀田仰成官渎不为塘埭以居水故陂湖潢漾之胜比他方为少傥能悉知潴水之利则蒲鱼菱芡之饶固不减于蹲鸱之助古之人多因事以为饰俾其得地之利又从而有观游之乐岂不美哉兹或可书以视后葢因合江而发之
　　逸心亭记　　　　　　　　　章詧
　　粤若缑山积秀耀真冑于千龄淮水澄源焕清风于百世纪其贵盛则同日分为五列侯称彼才华乃当时号曰三珠树析仙枝于奕叶流英防于遐方隠显虽殊巻舒一致即太原王君表正钟其绪矣君幼而雅于好尚壮而多闻交游必贤谈笑惟义迨乎知命于所居东偏剙园亭以适性蹊分桃李爱其若君子之芳馨阴茂松筠赏其若志士之节操凢植奇葩异实咸资兴咏或燕防嵇阮以乐天和或集会荀陈以声名教饮不迨乎沉湎言必尽乎切磋由是四方輶车望风而至千里多士慕义而来君必盱衡倒屣勤勤拳拳闻义必行从善为乐一日仆息鞚林下晤语罇前属君操觚求亭之号乃本其事题曰逸心固资日休之义也伟乎君其储诗书以尊道励弦诵以传家则庆衍后昆美绍先德莫之京矣又何必尘生罗韈珠贯歌喉方谓之乐欤防有浴沂之士朋簪而来游是亭观是说能无优之哉
  </div>
  <div class="pagination">
   <a href="成都文类_page30.html">
    上一页
   </a>
   <span>
    ...
   </span>
   <a href="成都文类_page26.html">
    26
   </a>
   <a href="成都文类_page27.html">
    27
   </a>
   <a href="成都文类_page28.html">
    28
   </a>
   <a href="成都文类_page29.html">
    29
   </a>
   <a href="成都文类_page30.html">
    30
   </a>
   <span class="current-page">
    31
   </span>
   <a href="成都文类_page32.html">
    32
   </a>
   <a href="成都文类_page33.html">
    33
   </a>
   <a href="成都文类_page34.html">
    34
   </a>
   <a href="成都文类_page35.html">
    35
   </a>
   <a href="成都文类_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
