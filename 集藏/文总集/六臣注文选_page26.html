<!DOCTYPE html>
<html>
<head>
    <meta charset="UTF-8">
    <title>六臣注文选 - 第 26 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六臣注文选 - 第 26 页/共 33 页</h1>
    <div class="content">　　应休琏
　　璩白足下去后甚相思想叔田有无人之歌闉【因】阇【都】有匪存之思风人之作岂虚也哉【善同良注　良曰诗云叔于田巷无居人又云出其闉阇有女如荼闉城也上章云匪我思存此皆璩相思之意风人则诗人也】王肃以宿德显授何曾以后进见拔皆鹰扬虎眎有万里之望【善曰魏志曰王肃字子雍黄初中爲散骑黄门侍郎臧荣绪晋书曰何曽字颖考陈国人也曾弱冠累迁散骑侍郎给事黄门郎东观汉记梁商上书曰猥复超起宿德论语子曰后进于礼乐君子也　翰曰宿旧也授谓授职也拔擢而任用之鹰扬虎视言其雄勇之士力有万里之望谓望富贵】薄援助者不能追参于高妙复敛翼于故枝【善曰桓子新论曰昔颜渊有高妙次圣之才闻一知十向曰薄援助谓无亲朋在朝之贵者高妙谓朝之贵者言不能追参朝贵复如鸟之敛翼栖于故林】块然独处有离羣之志【善曰淮南子曰卓然独立块然幽处礼记子夏曰吾离羣索居亦已久矣铣曰块然独居貌】汲黯乐在郎署何武耻爲宰相千载揆之知
　　其有由也【善曰汉书曰汲黯字长孺拜淮阳太守黯伏地谢不受印绶臣愿爲中郎出入禁闱臣之愿也又曰何武字君公爲御史司空多所举奏号爲烦碎不称贤公耻义未详　济曰言千载思度其事知其有所由也盖谓时势不可处也】德非陈平门无结驷之迹【善曰汉书陈平家贫好读书张负随平至其家家负郭穷巷以蓆爲门然门外多长者车辙　良曰结驷连骑也陈平家贫好道所居穷巷而门多长者车辙】学非扬雄堂无好事之客【善曰汉书曰扬雄家素贫嗜酒人稀至其门时有好事者载酒肴从雄游学　翰曰同善注】才劣仲舒无下帷之思家贫孟公无置酒之乐【善曰汉书曰董仲舒广川人少治春秋孝景时爲博士下帷讲习又曰陈遵字孟公嗜酒每大饮宾客满堂遵过寡妇左阿君置酒歌讴遵起舞跳梁乐之　向曰璩自言才劣仲舒　铣曰璩言家贫于孟公无此乐】悲风起于闺闼红尘蔽于机榻幸有袁生时步玉趾樵苏不爨【七乱】淸谈而已有似周党之过【平】闵子【善曰左氏传楚宰防啓彊谓鲁侯曰今君若步玉趾辱见寡君也汉书广武君李左车说成安君曰樵苏后爨师不宿饱晋灼曰樵取薪也苏取草也东观汉记曰太原闵贡字仲叔与周党相遇含菽饮水无菜茹也　济曰机案也榻床也　良曰幸遇也袁生璩友也时来与璩言谈趾足也玉者君子比也樵苏薪草也爨炊也言薪草不炊盖无食可爲也周党每过闵仲叔共饮水而已故璩有似此者】夫皮朽者毛落川涸者鱼逝【善曰蔡邕正论曰皮朽则毛落水涸则鱼逝其势然也　翰曰逝谓死也】春生者繁华秋荣者零悴自然之数岂有恨哉【善曰周书隂符太公曰春道生万物荣秋道成万物零　向曰秋物虽荣者沾于霜露则零落枯悴也人之贵贱否泰亦自然之数也岂可怅恨哉】聊与大弟陈其苦怀耳【济曰大弟谓曹长思也】想还在近故不益言璩白
　　与广川长岑文瑜书【善曰广川县时旱祈雨不得作书以戏之　济曰岑文瑜
　　爲广川县令】
　　应休琏
　　璩白顷者炎旱日更增甚沙砾销铄草木焦卷【善曰吕氏春秋曰汤时大旱七年煎沙烂石山海经曰十日所落草木焦巻　良曰砾石也】处凉台而有郁蒸【之剩】之烦浴寒水而有灼烂之惨【济曰虽在凉台浴寒泉亦有炎热之气矣惨忧也】宇宙虽广无隂以憩云汉之诗何以过此【善曰毛诗云汉曰赫赫炎炎云我无所郑曰言无所芘防而处也翰曰憩息也　向曰云汉诗美宣王侧身脩行以求雨也言宣王之德不能过于今日】土龙矫首于寺泥人鹤立于阙里【善曰淮南子曰圣人用物若用朱丝约刍狗若爲土龙以求雨刍狗待之而求福土龙待之而得食高诱曰土龙致雨雨而成谷故待土龙之神而得谷食寺道塲也风俗通曰尚书御史所止皆曰寺故后代道塲及祠宇皆取其称焉淮南子曰西施毛嫱犹倛丑也高诱曰倛丑请雨土人也司马彪续汉书梅福上书曰仲尼之庙不出阙里　济曰土龙泥人竝祈雨之物也矫举也寺谓祈雨祈鬼神之事故寺寺司也鹤立者言如鹤之望也阙天子阙也里闾里也】脩之歴旬静无征效【良曰祈雨不降】明劝敎之术非致雨之备也【铣曰在于精诚】知恤下民【善本作人】躬自暴露拜起灵坛勤亦至矣【善曰司马彪续汉书曰郡国旱各扫除社稷公卿官长以次行雩礼求雨翰曰恤忧也暴露谓身立于日也　向曰灵坛求雨坛也】昔夏禹之解【居买】阳盱【盱善】
　　【本从日】殷汤之祷桑林言未发而水旋流辞未卒而泽滂沛【善曰说苑曰汤之时大旱七年使人持三足鼎而祝山川盖未巳而天下大雨也　济曰禹治水以身祈于阳盱之河禹言未发而水治矣旋流不息也汤大旱以身祷于桑林汤辞未终而雨已滂沛桑山之林能兴云雨】今者云重【五臣作旣】积而复散雨垂落而复收得无贤圣殊品优劣异姿割发宜及肤翦爪宜侵肌乎【善曰吕氏春秋曰昔殷汤克夏而大旱五年汤乃身祷于桑林于是翦其发其手自以爲牺用祈福于上帝民乃甚悦雨乃大至音郦　铣曰此盖精诚不至而贤圣道殊品优劣之异及肤侵肌者言用心苦切也】周征殷而年丰衞伐郉而致雨善否之应甚于影响未可以爲不然也【善曰左氏传卫人伐郉于是衞大旱甯庄曰昔周饥克殷而年丰今郉方无道诸侯无伯天其或者欲使衞讨郉乎从之师兴而雨尚书曰惠迪吉从逆凶惟影响　翰曰殷郉无道征伐之而年丰致雨明其善与不善之应如影随形响应声也不可以爲不如此也】想雅思所未及谨书起予【善曰论语子曰起予者商也　向曰恐其不致至诚不知善否之应故以书起发其意】应璩白
　　与从弟君苗君胄书【此书言欲归田故报二从弟也】
　　应休琏
　　璩报间者北游喜欢无量登芒济河旷若发蒙【善曰说文曰芒洛北大阜也礼记曰昭然若发蒙矣如淳汉书注曰以物蒙覆其头而爲发去其人欲之耳　铣曰间近也济曰芒山名济渡也旷然游览开发蒙暗之思以至明达也】风伯埽涂【善本作途】雨师洒道【善曰韩子师旷曰黄帝合鬼神于太山之上风伯进扫雨师洒道列仙传曰赤松子爲雨师　向曰风伯雨师致风雨以埽洒道路者】按辔淸路周望山野亦旣至止酌彼春酒【善曰诗曰亦旣见止又曰至止肃肃又曰爲此春酒　良曰言至其所止之处则酌春酒】接武茅茨凉过【去】大夏【五臣本作厦　善曰礼记曰堂上接武郑曰武迹也说文曰屋以草盖曰茨淮南子曰大夏增加拟于昆仑高诱曰大夏大屋也凉或作栋非也　翰曰武迹也言相与接行迹于茅茨之室其淸凉已过大厦之室也茅茨以草爲屋大厦大屋也】扶【五臣本作肤】寸肴脩味逾方丈【善曰尚书大传曰扶寸而合不崇朝而雨天下郑曰四指爲扶扶音肤墨子曰美食方丈目不能徧视口不能徧味　铣曰厚四指曰肤肴肉脩脯也言肉脯虽少味过方丈之食逾过也】逍遥陂塘之上吟咏菀【郁】柳之下【善曰淮南子曰禹有陂塘之事毛诗曰菀彼柳斯　济曰陂塘池水也菀犹茂也】结春芳以崇佩折若华以翳日【善曰楚辞曰纫秋兰以爲佩又曰春兰兮秋菊毛苌诗传曰崇充也楚辞曰折若木以拂日兮聊逍遥以相佯王逸曰若木在昆仑言折取若木以拂击蔽日使之还却也　向曰春芳香华结此以充佩服美其香比德君子也若华日所过处言折取以翳日使驻其景】弋下高云之鸟饵【二】出深渊之鱼蒲且【子余】赞善便嬛【一缘】称妙何其乐哉虽仲尼忘味于虞韶楚人流遁于京台无以过也【善曰论语曰子在齐闻韶三月不知肉味曰不图爲乐之至于斯淮南子曰令尹子瑕请饮庄王许诺子瑕具于京台庄王不往曰吾闻京台者南望猎山北临方皇左江右淮其乐忘归若吾薄德之人不可以当此乐也高诱曰京台高台也　翰曰弋射饵钓也蒲且古之善射人也赞述也便嬛古之善钓者我之所美遁游也韶乐名故云虞韶京台游观之处台名也】班嗣之书信不虚矣【善曰汉书曰桓生欲借其书班嗣报曰渔钓一壑则万物不奸其志栖迟一丘则天下不易其乐良同善注】来还京都块然独处营宅滨洛困于嚻尘【善曰晏子春秋曰景公欲更晏子之宅近市湫隘嚻尘不可居　济曰滨近也】思乐汶上每【善本无每】发于【五臣本无于】寤寐【善同铣注　铣曰璩思隐逸不离寤寐也季氏使闵子骞爲费宰闵子骞曰善爲我辞焉如有复我者则吾必在汶上矣故璩思此乐也汶水名言渡此水不仕也】昔伊尹辍耕郅【质】恽投竿思致君于有虞济蒸人于涂炭【善曰孟子曰伊尹耕于有莘之野而乐尧舜之道汤使人以币聘之嚣嚣然汤三使往聘之旣而幡然改之曰与我处畎亩之中是以乐尧舜之道吾岂若使是君爲尧舜之君哉吾岂若使是民爲尧舜之民哉吾岂若于吾身亲见之哉东观汉记曰郅恽字君章汝南人也郑次都隐于弋阳山中恽卽去从次都止渔钓甚娱畱数十日恽喟然叹曰天生俊士以爲民也鸟兽不可与同羣子从我爲伊尹乎将爲许巢而去尧舜也次都曰吾年耄矣安得从子子勉正性命勿劳神以害生告别而去恽客于江夏郡举孝廉爲郎尚书曰民坠涂炭　向曰同善注涂泥也炭犹火也言人如坠泥火意欲济之令出其难也】而吾方欲秉耒耜于山阳沈钩【五臣本作钓】缗【旻】于丹水知其不如古人远矣【善曰汉书河内郡有山阳县又上党郡高都县有筦谷丹水所出筦音管　铣曰秉执也耒耜农器也山阳县名钓缗竝取鱼物丹水水名】然山父不贪天地【五臣本作下】之乐曾参不慕晋楚之富亦其志也【善曰山父卽巢父也谯周古考史曰许由夏常居巢故一号巢父琴操曰许由夏则巢居冬则穴处饥则仍山而食渴则仍河而饮尧大其志禅爲天子由曰放髪优游所以安已不惧非以贪天下也孟子曾子曰晋楚之富不可及也　翰曰山父许由也尧大其志欲禅爲天子由曰散髪优游所以安不惧也非以贪天下爲乐曾参云晋楚之富不可及彼以富我以仁彼以爵我以义吾何忧哉此二人亦其美志也】前者邑人念弟无已【良曰乡邑之人念其才行也】欲令【善本无令】州郡崇礼师官【善本作宦】授邑诚美意也歴观前后来入军府至有皓首犹未遇也徒有饥寒骏奔之劳俟河之淸人寿几何【善曰汉书贾谊上疏曰古者内有公卿大夫外有公侯伯子男然后有官小史延及庶人尚书曰骏奔走左氏传子驷曰周诗有之曰俟河之淸人寿几何杜预曰言人寿促而河淸迟也　济曰欲令州郡崇礼教取弟爲众官之师敎授乡邑诚美意也　翰曰俟待也黄河千年一淸而圣人出焉言待圣人出则人寿促何可待也】且宦无金张之援游无子孟之资而图富贵之荣望殊异之宠是陇西之游越人之射耳【善曰汉书金日防赞曰夷狄亡国羁虏汉庭七叶内侍何其盛也又张汤赞曰张氏子孙相继自宣元以来爲侍中中常侍者凡十余人功臣之后唯有金氏张氏汉书曰霍光字子孟骠骑将军去病之弟也淮南子曰夫乘舟而惑者不知东西见斗极则晓然而寤矣性亦人之斗极有自见也则不失物之情无以自见则动而惑譬若陇西之游愈躁愈沈又曰越人学远射参天而发适在五步之内不易其仪时已变矣而守其故譬犹越之射尔　向曰金金日防张张安世子孟霍光字也竝用势汉朝淮南子云陇西之游喻躁急也言游者志欲疾而益沈也越人学远射仰天而发矢矢在五步之内言求官游宦无金张子孟之援而谋富贵殊异亦如欲疾而沈射远而近也图谋也】幸赖先君之灵免负担之勤【善曰左氏传陈公子完曰免于罪戾弛于负担　铣曰谓赖祖考之余庆免负担之劳也勤劳也】追踪丈人畜鸡种黍【善曰汉书郑朗曰修农圃之畴畜鸡种黍　良曰子路从夫子之后遇丈人以杖荷蓧子路问曰子见夫子乎丈人曰四体不勤五谷不分孰爲夫子植其杖而耘止子路宿杀鸡爲黍而食之见其二子焉明日子路行以告子曰隐者也言追踪此丈人乃养鸡种黍以爲田家事】潜精坟籍立身扬名斯爲可矣【善曰孝经曰立身行道扬名于后世　济曰精思也坟籍谓典坟也】无成【善本作或】游言以增邑邑【善曰礼记曰大人不倡游言郑曰游浮也不可用之言　翰曰游言谓不当言也邑邑失志貌】郊牧之田宜以爲意【善曰尔雅曰邑外曰郊周礼有牧田　向曰郭外曰郊郊外曰野谓负郭之田也】广开土宇吾将老焉【善曰左氏传曰隐公使营菟裘吾将老焉菟音涂　铣曰言不用广开土地屋宇吾将老矣何所用也】刘杜二生想数往来朱明之期已复至矣【善曰尔雅曰夏爲朱明　良曰刘杜璩友人也生者有德之称也朱明夏节也】相见在近不复爲言【善本作近故不复爲书六字　翰曰言刘杜二生相见在近故此不言】愼夏自爱【向曰愼夏热之气以自保爱也】璩报【善本作白】
　　文选卷四十二
　　钦定四库全书
　　文选巻四十三
　　梁　昭　明　太　子　萧　綂　编
　　唐李善吕延济刘良张铣吕向李周翰注
　　书下
　　与山巨源絶交书一首【善曰魏氏春秋曰山涛为选曹郎举康自代康荅书拒絶因自説不堪流俗而非薄汤武大将军闻而恶焉　翰曰山涛为吏部郎欲举康自代康怨不知己故作此书自言不堪流俗而非汤武大将军闻而恶焉】
　　嵇叔夜
　　康白足下昔称吾于颍川吾常【五臣本作甞】谓之知言【善曰称谓説其情不愿仕也惬其素志故谓知言也虞预晋书曰山嵚守颍川嵇康文集録注曰河内山嵚颍川山公族父庄子曰狂屈竖闻之以黄帝为知言　铣曰山嵚为颍川太守时山涛谓嵚云康性行不堪职任惬康之志故以为知言也】然经怪此意尚未熟悉于足下何从便得之也【善曰言常怪足下何从而便得吾之此意也　向曰经常尚犹也言常怪足下从何便得吾此心】前年从河东还显宗阿都説足下议以吾自代【善曰晋氏八王故事注曰公孙崇字显宗谯国人为尚书郎嵇康文集録注曰阿都吕仲悌东平人也康与吕长悌絶交书曰少知阿都志力闲华每喜足下家复有此弟　济曰公孙崇字显宗晋尚书郎阿都吕仲悌小名】事虽不行知足下故【五臣本作无故】不知之【善曰言不知己之情　良曰不行谓不许也不知谓不悉我情也】足下旁通多可而少怪【善曰言足下旁通众艺多有许可少有疑怪言寛容也周易曰六爻发挥旁通情也法言曰或问行曰旁通厥徳李轨曰应万变而不失其正者唯旁通乎　翰曰旁通谓博通也多可言多有许可也少怪谓少有怪责于人言寛容也】吾直性狭中多所不堪偶与足下相知耳【善曰偶谓偶然非本志也尔雅曰偶遇也郭璞曰偶值也　铣曰直性谓不从物狭中谓不能容人也偶然相知非本意也】间闻足下迁惕然不喜恐足下羞庖人之独割引尸祝以自助【善曰庄子曰庖人虽不治庖尸祝不越樽俎而代之　向曰间顷也迁谓为大司马也惕惧也庖人割牲体之人也尸主也祝谓祭时读辞之人也言恐山涛羞为独割引我以为尸祝之助也】手荐鸾【五臣作銮】刀漫【平】之羶腥【善曰毛诗曰执其鸾刀以啓其毛庄子北人无释曰帝欲以辱污漫我髙诱吕氏春秋注曰漫汗也　济曰荐进也銮刀上铃也漫污也羶亦腥也】故具为足下陈其可否吾昔读书得并介之人或谓无之今乃信其真有耳【善曰并谓兼善天下也介谓自得无闷也赵岐孟子章句曰伯夷柳下恵介然必徧中和为贵　良曰并谓兼利天下也介谓孤介自守也言我昔读书得古人有如此者或谓无之今信有耳谓涛兼利而己自守也】性有所不堪真不可强今空语同知有达人无所不堪外不殊俗而内不失正与一世同其波流而悔吝不生耳【善曰空语犹虚説也共知有通达之人至于世事无所不堪言已不能则而行之也太经曰君子内正而外驯庄子曰与物委地而同其波周易曰悔吝者忧虞之象也　翰曰强劝也空语犹虚説也言已不堪不可劝也虚説共知有通达之人于世事无所不堪也内谓心也吝恨也言迹能同俗而心不失正道与时同流而悔恨不生者耳言闻有如是人也】老子庄周吾之师也亲居贱职柳下恵东方朔达人也安乎卑位吾岂敢短之哉【善曰史记曰庄子名周甞为蒙漆园吏列仙传曰李耳为周柱下史转为守藏史论语曰柳下恵为士师汉书曰东方朔著论设客难已位卑以自慰喻孟子曰为贫仕者辞尊居卑又曰位卑言髙罪也　铣曰康读庄老之书故云师也贱职谓柱下史漆园吏柳下恵为士师东方朔为侍郎是安卑位岂敢短之言不敢以四人居位下而非短之也】又仲尼兼爱不羞执鞭子文无欲卿相而三登令尹是乃君子思济物之意也【善曰庄子仲尼谓老曰兼爱无私仁之情也论语子曰富而可求虽执鞭之士吾亦为之子张问令尹子文三仕为令尹无喜色三已之无愠色旧令尹之政必以告新令尹何如子曰忠矣　向曰兼爱谓兼物爱人羞耻也执鞭下士也子文三为令尹无喜色三已之无愠色是皆不欲富贵而屈身济物也】所谓达【五臣本有人字】能兼善而不渝穷则自得而无闷【善曰孟子曰古之人穷则独善其身达则兼善天下又曰柳下恵遗佚而不怨厄穷而不悯　济曰古人穷故独善其身达则兼善天下而不变其本志也穷塞不遇亦澹然自得而不以为忧闷矣渝变也】以此观之故尧舜之君世许由之岩栖【五臣作栖　善曰吕氏春秋曰昔尧朝许由于霈泽之中曰请属天下于夫子许由遂之箕山之下张升反论曰黄绮引身岩栖南岳　良曰尧舜为君于世许由隠于箕山】子房之佐汉接舆之行歌其揆一也【善曰汉书曰上封良为留侯行太子少傅事论语曰楚狂接舆歌而过孔子孟子曰先圣后圣其揆一也　翰曰张良字子房佐汉灭秦项接舆隠者行歌不仕言尧舜子房安其兼并之善许由接舆守其介特之志揆度也所安不同度之一也】仰瞻数君可谓能遂其志者也【善曰贾逵国语注曰遂从也铣曰数君尧舜以下也遂志谓遂本情也】故君子百行殊涂而同致循性而动各附所安【善曰周易子曰天下同归而殊涂一致而百虑淮南子曰循性而行或害或利论语防曰贫而无怨循性动也　向曰百行言多也君子之行所趣各殊而同归顺性俱得其安也循顺也】故有处朝廷而不出入山林而不反之论【善曰班固汉书賛曰山林之士往而不能反朝廷之士入而不能出二者各有所短　济曰言仕者不出隠者不仕各有所短也】且延陵髙子臧之风长卿慕相如之节志气所托不可夺也【善曰左氏传呉子诸樊既除丧将立季札季札辞曰曹宣公之卒也诸侯与曹公将立子臧子臧去之遂弗为也以成曹君君子曰能守节君义嗣也谁能奸君有国非吾节也札虽不才愿附于子臧以无失节史记曰司马相如字长卿其亲名之犬子相如既学慕蔺相如之为人更名相如　良曰同善注言此二人志气所寄亦不可移夺改易也】吾毎【五臣本无吾字】读尚子平台孝威传慨然慕之想其为人【善曰英雄记曰尚子平有道术为县功曹休归自入山担薪卖以供食饮范后汉书曰尚子平隠居不仕性尚中和好通老易尚向不同未详又曰台佟者字孝威魏郡人隠于武安山凿穴为居采药为业佟徒冬切史记太史公曰余读孔氏书想见其为人　翰曰尚长字子平王莽时司徒王邑荐之固辞后遂入山隠也台佟字孝威采药自业隠于武安山终身不出慨息也康自言隠逸之志故太息想慕二子为人也】少加孤露母兄见骄不涉经学性复疏【五臣作疎】嬾筋驽肉缓【铣曰踈慢懒墯也筋驽谓寛缓若驽马也】头靣常一月十五日不洗不大闷痒不能沐也每常小便而忍不起令胞中略转乃起耳又纵逸来久情意傲散简与礼相背嬾与慢相成【善曰孔安国论语注曰简略也言性简略与礼相背也　向曰傲谓不恭言性简略与礼相违背】而为侪类见寛不攻其过又读庄老重増其放【善曰放谓放荡　济曰侪辈寛纵攻击也庄老忘荣辱齐是非故増放逸也】故使荣进之心日穨任实之情转笃此由禽鹿少见驯育则服从教制长而见羁则狂顾顿缨赴蹈汤火【善曰楚辞曰狂顾南行王逸曰狂犹遽也　良曰穨坠也任实谓用本情也笃固驯扰育养羁击缨縻赴奔蹈蹋也】虽饰以金镳飨以嘉肴愈【善本作逾字】思长林而志在丰草也【善曰毛诗曰茀厥丰草茀甫物切　翰曰镳马衔也肴俎实也愈益也此康言少自寛纵长见羁束虽有荣禄终思遁逸】阮嗣宗口不论人过吾每师之而未能及至性过人与物无伤唯饮酒过差耳【善曰庄子仲尼谓顔回曰圣人处物不伤物者物不能伤也李尤盂铭曰饮无求辞才以相娱荒沉过差可不慎与　铣曰师法至大差失也言每法嗣宗不论人过之事不能及之然嗣宗旷大之性过人而不伤于物唯饮酒之后有过失】至为礼法之士所绳疾之如雠幸赖大将军保持之耳【善曰孙盛晋阳秋曰何曽于太祖坐谓阮籍曰卿任性放荡败礼伤敎若不革变王宪岂得相容谓太祖冝投之四裔以絜王道太祖曰此贤素羸病君当恕之　向曰礼法之士谓何曽也阮籍在司马文王坐时居母丧饮酒食肉曽曰卿任性放荡败礼伤敎冝投之四裔文王曰此子素羸卿其忍之文王时为大将军言为何曽以礼法纠绳如仇雠也】以【五臣作吾字】不如嗣宗之资而有慢弛之阙【善曰资材量也　济曰弛缓阙失也】又不识人情闇【五臣本作暗字】于机宜无万石之慎而有好尽之累【善曰汉书曰万石君石奋长子建为郎中令奏事事下建读之惊恐曰书马者与尾而五今廼四不足一获谴死矣其为谨慎虽他皆如是又曰建奏事于上前即有可言屏人乃言极切至廷见则如不能言者好尽谓言则尽情不知避忌　良曰机者事之微也冝事也石奋有子四人仕皆至二千石并父为万石父子皆以谨慎著名康言我遇事便发不能忍慎如万石也好尽谓好尽发人之事机是以为累也】久与事接疵衅日兴虽欲无患其可得乎又人伦有礼朝廷有法自惟至熟有必不堪者七甚不可者二卧喜晩起而当关呼之不置一不堪也【善曰东汉记曰汝郁再徴载病诣公车尚书勑郁自力受拜郁乗辇白衣诣止车门台遣两当关扶郁入拜郎中　翰曰疵病衅瑕伦理熟审也言我久与人事相接则瑕衅日起岂得无患乎又加礼法自思至审必有不堪也　铣曰不堪不可皆不中任用也汉置当关之职欲晓即至门呼人使起言康晩起为吏呼之不放置放也】抱琴行吟弋钓草野而吏卒守之不得妄动二不堪也危坐一时痹【必寐】不得摇性复多虱【瑟】把【蒲巴】搔无巳而当裹以章服揖拜上官三不堪也【善曰管子曰少者之事先生出入恭敬如有宾客危坐向师顔色无忤説文曰痹湿病也俾利切　向曰弋射也痹湿病也裹犹着也章服冠衣也上官尊臣也】素不便书不喜作书而人间多事堆案盈机不相酬荅则犯敎伤义欲自勉强则不能久四不堪也【济曰堆满也机亦案也敎礼敎义名义也】不喜吊丧而人道以此为重已为未见恕者所怨至欲见中伤者【善曰言人于已为未见有矜恕之者而才有所怨乃至欲见中伤言被疾苦也　良曰言不为人所矜但多怨者及有欲中伤者】虽瞿【五臣作惧字久其切】然自责然性不可化【善曰班固汉书恵帝賛曰闻叔孙通之諌则瞿然晋灼曰瞿音句　翰曰惧然自惊防也化谓改变也】欲降心顺俗则诡故不情【善曰新序卜偃谓晋侯曰天子降心迎公周书曰饰貌者不情　铣曰诡诳也言欲下意顺人则为诳之道情不愿为】亦终不能获无咎无誉如此五不堪也【善曰周易曰括囊无咎无誉向曰咎凶也誉美声也】不喜俗人而当与之共事或宾客盈坐鸣声聒耳嚣尘臭处千变百伎【五臣作技】在人目前六不堪也【善曰杜预左氏传注曰聒諠也　济曰言与流俗同事则不奈此諠聒尘臭技巧之物在于前也】心不耐烦而官事鞅【于两】掌机务纒其心世故繁其虑七不堪也【善曰毛诗曰或栖迟偃仰或王事鞅掌尚书一日二日万几　良曰鞅掌众多貌机事纒绕故事也言事繁于思虑也】又每非汤武而薄周孔在人间不止此事防显世敎所不容此甚不可一也【翰曰汤与武王以臣代君故非之周公孔子立礼使人浇竞故薄之言非薄不止则必防明于世则为礼敎之人不容我也】刚肠疾恶轻肆直言遇事便发此甚不可二也【铣曰刚肠谓彊志也肆放也言见患便道不能慎言也】以促中小心之性綂此九患不有外难当有内病宁可久处人间邪【向曰綂理也九患谓上七不揕二不可言我以褊狭之心理此数患纵免外祸亦当内病也】又闻道士遗言饵术黄精令人久寿意甚信之【善曰苍颉篇曰饵食也本草经曰术黄精久服轻身延年　济曰道士谓得道之士也饵食也术黄精药名也】游山泽观鱼鸟心甚乐之一行作吏此事便废安能舍【五臣本作舍】其所乐而从其所惧哉夫人之相知贵识其天性因而济之【良曰行往也惧谓畏上不喜之事天性本志也】禹不偪伯成子髙全其节也【善曰庄子曰尧治天下伯成子髙立为诸侯尧授舜舜授禹伯成子髙辞为诸侯而耕禹往见之则耕在野禹趋就下风而问焉子髙曰昔尧治天下不赏而民劝不罚而民畏今则赏罚而民且不仁徳自此衰刑自此立后世之乱自此始矣耕而不顾　翰曰同善注禹曰难化矣乃不偪之是全节也】仲尼不假葢于子夏防其短也【善曰家语曰孔子将行雨无葢门人曰商也有焉孔子曰商之为人也啬短于财吾闻与人交者推其长者违其短者故能久也王肃曰短啬甚也　铣曰孔子将出而天雨门人曰商有葢请假焉孔子曰商为人短于财吾闻与人交者推长而违短故久吾非不知商有葢恐不借而彰其过也防助也】近诸葛孔明不偪元直以入蜀【善曰蜀志曰颍川徐庶字元直曹公来征先主在楚闻之率其众南行亮与徐庶并从为曹公所追破庶母见获庶辞先主而指其心曰本与将军共圗王覇之业者以此方寸之地也今已失老母方寸乱矣无益于事请从此别遂诣曹公魏略曰庶名福　向曰同善注且先主许之言孔明不偪者谓孔明奉先主之命亦不逼留之孔明亮字也元直庶字也】华子鱼不强防安以卿相【善曰魏志曰华歆字子鱼平原人也文帝即位拜相国黄初中诏公卿举独行君子歆举管宁帝以安车徴之又曰管宁字防安北海人也华歆举宁宁遂将家属浮海还郡诏宁为太中大夫固辞不受　济曰强劝勉也余同善注】此可谓能相终始真相知者【五臣无者字】也足下见直木【五臣本有必字】不可以为轮曲者【五臣本有必字】不可以为桷葢不欲以枉其天才令得其所也故四民有业各以得【五臣本作其字】志为乐【善曰管子曰士农工商四民者国之石民也　良曰谓上禹仲尼诸葛亮华歆是识其性而首末相知也天才谓质性直者不可曲任曲者不可直任轮辋也桷椽也四民士农工商也言为者各乐其得志】唯达者为能通之此【五臣本有似字】足下度内耳不可自见好章甫强越人以文冕也【善曰庄子曰宋人资章甫而适越越人断发文身无所用之司马彪曰敦防也章甫冠名也　翰曰言人各有所乐唯达者可知故云度内耳章甫殷冠也越国之人防髪为饰不用文冕岂可以已好而强使着之言此喻不好爵禄也】已【五臣作自以】嗜臭腐养鸳雏以死防也【善曰庄子曰恵子相梁庄子往见之或谓恵子曰庄子来欲代子相于是恵子恐搜于国中三日三夜庄子往见之曰南方有鸟名鸳雏子知之乎夫鸳雏发南海而飞于北海非梧桐而不止非竹实不食非醴泉不饮于是鸱得腐防鸳雏过之仰天而视之曰吓今子欲以梁国吓我邪　铣曰鸳雏鳯也非竹实不食非醴泉不饮岂可　以已嗜臭烂而以死防养鸳雏言此讥涛也】吾顷学养生之术方外荣华去滋味游心于寂漠以无为为贵纵无九患尚不顾足下所好者【善曰髙诱吕氏春秋注曰外犹贱也庄子曰夫恬惔寂寞虚无无为此天地之平而道徳之笃也　向曰术法也外疎也滋味美味也寂寞安静也无为无事也言我好养生疎荣华纵无九患亦不顾足下所好荣华也】又有心闷疾顷转増笃私意自试【五臣本有必字】不能堪其所不乐【善曰言已所不乐之事必不能堪而行之　济曰顷时以来疾病増笃自度必不堪已所不乐之事也】自卜已审若道尽涂穷则已耳足下无事寃之令转于沟壑也【善曰左氏传曰侍者谓楚王曰老而无子知挤于沟壑矣　良曰言我自决已审定也道尽涂穷谓死也寃犹枉屈也沟壑坑也】吾新失母兄之欢意常凄切女年十三男年八歳未及成人况复多病顾此悢悢【力向】如何可言【善曰晋诸公赞曰康子劭王隠晋书曰劭字延祖国语曰晋赵武冠见韩献子献子曰戒之此谓成人郑礼记注曰女子以许嫁为成人广雅曰悢悢悲也翰曰欢爱也悢悢悲恨也】今但愿守陋巷敎养子孙时【五臣本作时时】与
　　亲旧叙离【善本无离字】阔陈説平生浊酒一杯弹琴一曲志愿毕矣足下若嬲【奴鸟】之不置不过欲为官得人以益时用耳足下旧知吾潦倒麤疎不切事情自惟亦皆不如今日之贤能也若以俗人皆喜荣华独能离之以此为快此最近之可得【五臣有而字】言耳【善曰嬲擿娆也音义与娆同言俗人皆喜荣华而已独能离之以此为快此最近已之情可得言之耳　向曰嬲恼置止也言恼我不止欲为官求人益国利时也我则疎缓又不如当代贤能矣子言俗人皆喜荣华我独以离荣为快此最近我情也可得言耳】然使长才广度无所不淹而能不营乃可贵耳【善曰郑礼记注曰淹复渍也　济曰若取其大度量之人无所不包而又不求富贵乃可重也言我则多病非为有大才也】若吾多病困欲离事自全以保余年此真所乏耳【善曰言已离于俗事以自安全保其余年此乃真性之所乏耳非如长才广度之士而不营之　良曰言我以病困离俗自全真性之所乏短不同长才广度之士而不营求】岂可见黄门而称贞哉若趣【平】欲共登王涂期于相致时为懽【五臣本作欢】益一旦迫之必发其狂疾自非重怨不至于此也【翰曰黄门阉人也本絶阳道岂是贞哉趣急也王涂天子殿陛也相致谓共职任也是时必以为欢悦相益也迫偪也言烦事偪则发狂病也】野人有快炙背而美芹子者欲献之至尊虽有区区之意亦已疏矣【善曰列子曰宋国有田父常衣湿黂至春自暴于日当尔时不知有广夏隩室緜纩狐貉顾谓其妻曰负日之暄人莫知之以献吾君当有赏也其室告之曰昔人有美戎菽甘枲茎芹萍子对乡豪称之乡豪取甞之蜇于口惨于腹众哂之李陵书曰孤负陵区区之意　铣同善注快喜也言虽有爱心而逺于事理区区爱也】愿足下勿似之其意如此既以解足下并以为别嵇康白【向曰解谓解足下举我之意也】
　　为石仲容与孙皓书一首
　　【善曰臧荣绪晋书曰石苞字仲容太祖辅政都督扬州诸军事进位征东大将军又曰太祖遣徐劭孙郁至呉将军石苞令孙楚作书与孙皓劭至呉不敢为通五臣注同】
　　孙子荆
　　苞白葢闻见机【五臣作几】而作周易所贵小不事大春秋所诛【善曰周易曰君子见几而作不俟终日左氏传曰楚于伐郑子展曰小所以事大信也小国无信兵乱日至亡无日矣　良曰几者事之微也贵重也诛讨也余同善注】此乃吉凶之萌兆荣辱之所由兴【五臣作生】也是故许郑以衔璧全国曹谭以无礼取灭【善曰左氏传楚子围许蔡侯将许僖公见楚于于武城许男靣缚衔璧楚子问诸逄伯对曰昔武王克殷微子啓如是王亲释其缚礼而命之使复其所楚子从之又曰楚子围郑克之郑伯肉袒牵羊于楚以逆王曰其君能下人退三十里而许之平又曰晋公子重耳奔狄及曹曹共公闻其骈胁欲观其裸浴薄而观之及即位晋侯围曹又曰齐桓公之出也过谭谭不礼焉及其入也诸侯皆贺谭又不至冬齐师灭谭谭无礼也翰曰兆见也言吉凶荣辱在于见机也余同善注又曰郑伯非衔璧然以同降故连用之】载籍既
　　记其成败古今又着其智愚矣不复广引譬类崇饰浮辞【善曰郑孝经注曰引譬连类尚书序曰翦截浮辞铣曰载籍谓史籍也着明也成智谓许郑也败愚谓曹谭也浮虚也言史籍所载非饰虚辞也】苟以夸大为名更丧忠告之实【五臣有也字】今粗论事势以相觉悟昔炎精幽昧厯【五臣作歴】数将终【善曰论语曰忠告而善道之不可则止无自辱焉东观汉记曰汉以炎精布耀或幽而光尚书曰天之厯数在尔躬　向曰夸奢丧失粗麁悟明也汉火徳故云炎精幽昧谓昧乱无道也厯数録籍也终尽也】桓灵失徳灾衅并兴豺狼抗爪牙之毒生人陷荼【五臣作涂】炭之艰【善曰孝桓孝灵汉二帝也汉书诏策曰大禹能亡失徳汉书杜文谓孙寳曰豺狼当路尚书曰夏有昬徳民坠涂炭荼与涂古字通用　济曰言桓灵失道灾衅并起也豺狼恶兽喻乱贼也抗张毒害涂泥炭火也言百姓皆如陷于火而难苦也】于是九州絶贯皇纲解纽【善曰周礼曰职方乃辨九州之国使同贯利荅宾戏曰廓帝纮恢皇纲良曰贯纲也纽结也言九州之事防絶而皇王纲纪解其结也】四海萧条非复汉有太祖承运神武应期【善曰春秋纬曰五徳之运各象其类宋均曰运箓运也周易曰古之神武不杀者夫河圗闿苞受曰弟感苗裔出应期　翰曰四海四方也萧条空速貌太祖魏武帝也言太祖有神武之徳而应期代汉运也】征讨暴乱克宁区夏【善曰尚书曰用肇造我区夏　铣曰暴乱谓袁绍董卓之徒克能宁安也】协建灵符天命既集【善曰曹植大魏篇曰大魏应灵符天禄乃始毛诗曰有命既集　向曰协同也灵符谓神灵之瑞符也集防也言天命与人心相防也】遂廓洪基奄有魏域【善曰曹植魏徳论曰武创洪基克光厥徳毛诗曰奄有四方　济曰廓开洪大域国也】土则神州中岳器则九鼎犹存【善曰河图括地象曰昆仑东执地方五十里名曰神州中有五岳地图帝王居之左氏传王孙满曰成王定鼎于郏鄏史记曰秦取周九鼎良曰神州洛阳也中岳嵩山也九鼎九州之金铸鼎也存在也鼎可烹故云器】世载淑美重光相袭固知四隩【郁】之攸同天下之壮观也【善曰国语祭公谋父曰奕世载徳尚书王曰昔我君文王武王宣重光新序孔子曰圣人虽生异世相袭若规矩尚书曰九州攸同四隩既宅封禅书曰此事天下之壮观也　翰曰载则淑善也重光谓文帝也袭因也四隩四方也攸所也壮观谓壮大观望也】公孙渊承借父兄世居东裔【善曰魏志曰公孙度字叔济本辽东襄平人度知中国扰攘自立为辽侯度死子康嗣位康死子晃渊等皆小众立兄子恭为辽东太守渊胁夺恭位景初元年徴渊渊遂发兵逆于辽隧自立为燕王也】拥带燕胡冯【五臣作凭】陵险逺讲武盘桓不供职贡【善曰左氏传子产曰今陈介恃楚众冯凌敝邑国语虢文公曰古者三时务农一时讲武周礼曰制其职各以其所能制其贡各以其所有家语孔子曰古者分异姓以逺方之职贡所以无忘服也　向曰拥恃也燕胡匈奴也冯依陵乗也盘桓不进貌言恃险逺不修职贡】内傲帝命外通南国乗桴沧流交畴【五臣本作酬】货贿葛越布于朔方貂马延乎呉防【善曰魏志曰公孙渊遣使南通孙权往来赡遣权使张弥许晏等赍金玉珍宝立为燕王论语子曰乗桴浮于海孔安国尚书传曰草服葛越魏志曰夫余国出名马貂狖　济曰傲慢也南国呉也编木济水曰桴沧海也酬报也葛越草布也出于呉朔土北方也貂防皮也言公孙渊与孙皓以方物相连结也】自以为控十万奔走足用信能右折燕齐左振扶桑陵轹沙漠南靣称王也【五臣无也字　善曰汉书匈奴传曰控之士三十余万山海经曰汤谷上有扶木扶木者扶桑也史记曰楚灵王兵强陵轹中原説文曰漠北方流沙也汉书李陵歌曰经万里兮度沙漠周易曰圣人南靣而听天下　良曰控引弓之士也燕齐二国在辽西故云右折扶桑在海东故云左振陵乗轹践也言渊恃此威力故称燕王南靣以自尊也】宣王薄伐猛鋭长驱【善曰魏志曰景初三年遣大司马宣王征渊传首洛阳战国防曰乐毅轻卒鋭兵长驱至齐翰曰宣王司马懿也薄伐用威武也猛健鋭利也长驱逺伐也】师次辽阳而城池不守桴鼓一震而元防折首【善曰汉书曰辽东郡有辽阳县左氏传曰援桴而鼔周易曰有嘉折首获非其丑　铣曰次至也辽阳县名不守谓不能监守也桴打鼓也震动元大凶恶也折首犹斩首也】然后远迹疆埸【亦】列郡大荒【善曰史记乐毅书曰呉王逺迹至郢班固汉书述曰列郡祁连山海经有大荒　良曰疆埸边畔也言魏斩公孙渊乃逺开边疆置郡邑于大荒也】收离聚散咸安其居民庶悦服殊俗欵附【善曰毛诗序曰万民离散不安其居尚书曰万姓悦服过秦论曰余威震于殊俗　济曰咸皆也殊谓异国也言皆送款诚附我魏国也】自兹遂隆九野清泰【善曰淮南子曰所谓一者上通九天下贯九野髙诱曰九野八方中央也良曰九野八方中央也言此之盛天下清通也】　东夷献其乐器肃慎贡其楛矢旷世不羁应化而至【善曰范后汉书曰东夷自少康已后世服王化献其乐舞魏志曰常道乡公景元三年肃慎国遣使重译来贡弓长三尺五寸三十张楛矢长一尺八寸石砮三百枚崔寔本论曰孝宣帝方外安静单于稽颡来朝百世不羁之虏也翰曰乐器谓乐舞之器也肃慎国名楛矢箭也旷逺也言逺代不羁縻者皆应我皇之化而至也】巍巍荡荡想所具闻【五臣本有也字　善曰论语子曰大哉尧之为君荡荡乎民无能名焉巍巍乎其有成功　铣曰巍巍荡荡言帝徳广逺也想谓想孙皓当已其闻也】呉之先主起自荆州遭时扰攘播潜江表【善曰呉志曰董卓专朝政孙坚亦举兵荆州讨卓引军还住鲁阳范后汉书冯衍上疏曰遭扰攘之时值兵革之际向曰扰攘乱也言呉先主权遭时乱播迁于江外也表外也】刘备震惧亦逃巴岷【善曰蜀志曰益州牧刘璋迎先主入益州至涪璋勑诸将勿复关通先主大怒进围成都璋降先主领益州　济曰刘备蜀先主也巴岷蜀二山名】遂依丘陵积石之固三江五湖浩汗无涯假气游魂迄于四纪【善曰张载劒阁铭曰岩岩梁山积石峩峩汉书曰呉有三江五湖之利也魏明帝善哉行曰权实坚子备则亡虏假气游魂鸟鱼为伍　良曰积石之固谓蜀多山也三江五湖之水浩大无涯为呉之固也言呉蜀恃此山水假借游魂也迄至也十二年曰纪】二邦合从【子容】东西唱和互相扇动距捍中国自谓三分鼎足之势可与泰山共相终始【善曰汉书合从连衡力政争强毛诗曰叔兮伯兮唱予和汝汉书曰蒯通説韩信曰方今足下三分天下鼎足而居战国防吕不韦曰其宁太山　翰曰二邦呉蜀也言相合扇动并力以御中国自谓与中国为鼎足之形言持久可与泰山齐其终始也】相国晋王辅相帝室文武桓桓志厉秋霜【善曰魏志曰咸熈元年进晋公爵为王荀悦申鉴曰人主怒如秋霜　铣曰辅佐也帝室谓魏室桓桓武貌厉严也秋霜杀物也】庙胜之算应变无穷独见之鉴与众絶虑【善曰孙子曰夫未战而庙胜得算多者也又曰善出奇政者无穷如天地春秋元命苞曰明王独见四海归往　向曰穷尽鉴明也言谋算无尽思虑絶于众人也】主人钦明委以万几【善曰魏志曰陈留王奂字景明封常道乡公髙贵乡公卒公卿议迎立尚书曰放勲钦明又曰一日二日万几　济曰万几万事也】长辔逺御妙略潜授偏师同心上下用力陵威奋伐罙【五臣本作弥字】入其阻【善曰汉书曰武帝报李广曰威棱憺乎邻国毛诗曰罙入其阻裒荆之旅毛苌曰罙深也音弥　良曰长辔逺御谓有长逺之策也潜宻奋振弥深也入阻谓入蜀险阻也】并敌一向夺其胆气【善曰兵法曰三军可夺气将军可夺心　翰曰兵法曰并敌一向千里杀将夺其胆气言威可夺蜀将士之胆气也】小战江介则成都自溃曜兵劒阁而【五臣本作则字】姜维靣缚【善曰魏志曰景元四年使征西将军邓艾镇西将军钟防伐蜀艾自阴平先登至江介西蜀卫将军诸葛瞻列阵待艾艾遣子恵唐亭侯忠等大破之斩瞻进军到雒刘禅遣使奉皇帝玺绂为笺诣艾防统十余万众分从斜谷雒谷入平行至汉中姜维守劒阁距防维等闻瞻已破以其众东入巴刘禅请艾降勑维等令降于防维诣防降商君书曰小战胜逐北无过五里左氏传曰凡民逃其上曰溃左氏传曰楚子围许许僖公见楚子于武城靣缚衔璧　铣曰介间也成都蜀郡也溃谓降魏乱破也曜示也劒阁蜀山也姜维蜀将也靣缚请降魏将邓艾也】开地五千列郡三十师不逾时梁益肃清【善曰谷梁传曰伐不逾时战不逐奔　向曰平蜀之后置郡三十梁益二州名肃清谓平定也】使窃号之雄稽颡绛阙【善曰礼记曰拜而后稽颡傅西都赋曰巍巍绛阙　济曰窃号之雄谓刘禅也稽颡谓首至地也绛阙魏阙门也】球琳重锦于府库【善曰左氏传曰齐侯归卫侯夫人重锦三十两　良曰球琳玉名重锦美锦也充满也言满我魏之府库也】夫虢灭虞亡韩并魏徙此皆前鉴之验后事之师也【善曰左氏传曰晋灭虢虢公丑奔京师遂袭虞灭之执虞公史记曰秦始皇十七年攻韩得韩王安一十三年攻魏其王请降战国策张孟谈谓赵襄子曰前事不忘后事之师　翰曰晋灭虢次及于虞秦并韩而魏徙居大梁此举前事可明于后也言蜀灭呉亦为次师法也】又南中吕兴深覩天命蝉蜕【税】内向【五臣本作附】愿为臣妾【善曰淮南子曰蝉饮而不食三十日而蜕孝经曰治家者不敢失于臣妾　铣曰南中岭南也交趾郡吏吕兴杀太守孙谞使如魏请太守及兵是覩天命也背乱向理如蝉之蜕皮也】外失辅车唇齿之援内有毛羽零落之渐【善曰左氏传宫之奇曰谚所谓辅车相依唇亡齿寒　向曰辅车陪乗也呉蜀相资犹陪乗之与唇齿也外失谓蜀亡也内渐谓吕兴叛呉降魏亦如鸟之毛羽零落也援助也】而徘徊危国冀延日月此犹魏武侯却指河山以自强【五臣本作彊】大殊不知物有兴亡则所美非其地也【善曰史记曰吴起者衞人也魏武侯浮西河而下中流顾谓呉起曰美哉山河之固此魏之寳也呉起曰在徳不在险若君不脩徳则舟中之人尽为敌国也武侯曰善　济曰危国谓呉也此言呉王恃险自彊不知灭亡之将至也余同善注】方今百僚济济隽乂盈朝虎臣武将折冲万里【善曰尚书曰百僚师师人曰俊乂在官毛诗曰进厥虎臣阚如虓虎晏子春秋孔子曰不出罇俎之间而折冲千里之外晏子之谓也　良曰僚官也折摧冲突也言武之盛可以冲突万里】国富兵强【五臣作彊】六军精练思复翰飞饮马南海【善曰新序曰孙叔敖相楚国富兵强毛诗曰翰飞戾天郑曰翰髙也李陵与苏武书曰陵当为单于畜兵养士循先将军之令将饮马河洛收珠南海　翰曰练择也翰髙飞也为将伐呉故云饮马南海也】自顷国家整治器械【善曰礼记曰圣人异器械郑　曰器械兵甲也　铣曰脩兵仗也】脩造舟楫简习水战伐树北山则太【善本作泰】行木尽【善曰髙诱吕氏春秋注曰太行山在河南内野王县北　向曰伐斫也太行山名言斫伐以脩舟楫木尽者广言以胁之】濬决河洛则百川通流【五臣作流通】楼船万艘【苏劳】则【善本无则字】千里相望【善曰尚书大传曰百川趋于海汉书曰江淮以南楼船十万也济曰濬深也楼亦船也艘亦船之揔名】自刳木以来舟车之用未有如今【善本有日字】之盛者也【善曰周易曰黄帝尧舜刳木为舟剡木为檝　良曰黄帝刳木为舟言我以水陆并进其盛如此也】骁勇百万畜力待时役不再举今日之谓也【善本无也字　善曰六韬太公谓武王曰圣人兴兵为天下除患去贼非利之也故役不再籍一举而毕　翰曰骁健畜养也役不再举谓一伐必不再也】然主上眷眷未便电迈者以为爱民治国道家所尚【善曰老子曰爱人治国能无知乎　铣曰眷眷廻顾貌迈行也电迈言急也爱惜人命不欲害国是至道之所重也】崇城遂【五臣本作自】卑文王退舍【善曰左氏传子鱼言于宋公曰文王闻崇侯徳乱而伐之军三旬而不降退脩敎而复伐之因垒而降　向曰舍止也余同上注】故先开示大信喻以存亡殷勤之防往使所究若能审识安危自求多福【善曰毛诗曰永言配命自求多福　济曰示见喻晓也谓服则存不服则亡往去究尽也言能识安危而称臣是求多福也】蹷然改容祗承往告【善曰汉书曰陆贾説尉佗佗于是蹶然起谢贾称臣奉汉约良曰蹷然惊起貌言能惊起改尊居之容敬承所事之书告也】追慕南越婴齐入侍【善曰汉书曰南越王胡立天子使严助往谕意南越王胡遣其子婴齐入侍宿衞翰曰同善注】北靣称臣伏听告策则世祚江表永为藩辅【善曰礼记曰君之南乡也荅阳之义也臣之北靣也荅君也左氏传王赐齐侯命曰世祚太师铣曰策书也言能称臣听所告之书则永世有福于江外长为诸侯藩辅谓诸侯也】丰报显赏隆于今日矣若悔慢不式王命然后谋力云合指麾风从【善曰范后汉书张纲谓张婴曰大兵云合岂不危乎　向曰丰多也言能臣伏则多报明赏盛于常日济曰式用也命敎令也言若轻慢不用我魏之敎令谋臣武士当云合风从而讨之】雍益二州顺流而东青徐战士列江而西荆扬兖豫争驱八冲征东甲卒虎步秣【末】陵【善曰征东即石苞也李陵诗曰幸托不肖躯且当猛虎步汉书丹阳郡有秣陵县　翰曰雍益青徐荆扬兖豫并州名征东将军石苞自谓也秣陵呉郡名此説征讨之势以胁之也】尔乃皇舆整驾六师徐征羽校烛日旌旗流星【善曰羽鸟羽也汉书髙祖曰吾以羽檄徴天下兵檄或为校　翰曰六师六军也羽箭也烛日谓赤羽若日也旌旗也画星辰于上故云流星】游龙曜路歌吹盈耳【善曰周礼曰凡马八尺为龙乐稽耀嘉曰武王兴师诛于商万国咸喜前歌后舞论语子曰洋洋乎盈耳哉　铣曰马髙八尺曰龙武王诛商万国咸喜前歌后舞曜路盈耳骑乐之盛也】士卒奔迈其防如林【善曰尚书曰受率其旅若林向曰迈行也如林言多也】烟尘俱起震天骇地渴赏之士锋镝争先忽然【五臣本作焉】一旦身首横分宗祀屠覆取诫万世引领南望良以寒心【善曰左氏传穆叔谓晋侯曰引领西望曰庶几乎髙唐赋曰寒心酸鼻　济曰震动骇惊也渴赏谓贪赏也执兵争先也屠壊也寒心痛心也】夫治膏肓【荒】者必进苦口之药决狐疑者必告逆耳之言【善曰左氏传曰晋景公梦疾为二竖子一曰居肓之上一曰居膏之下若我何史记曰沛公入秦宫樊哙諌沛公不听张良曰忠言逆耳利于行良药苦口利于病愿公听樊哙言楚辞曰心犹豫而狐疑　良曰膏心下也肓膈上也言理此病必须服苦口之药也决定也狐疑不定也逆耳谓忤已之言也】如其迷谬未知所投恐俞附见其已困扁鹊知其无功也【善曰列子曰杨朱之友曰季梁得病七日大渐谒毉俞氏俞氏曰汝始则胎气不足乳湩有余疾非一朝一夕之故其所由来渐矣季梁曰良毉也且食之史记虢中庶子曰上古之时医病不以汤液又曰扁鹊过齐桓侯客之入朝见曰君有疾在腠理不疗将深桓侯曰寡人无疾后五日扁鹊复见曰君有疾在肠胃间不疗将深桓侯不应后五日扁鹊复见望桓侯而走桓侯使人问其故扁鹊曰疾在骨髓虽司命无奈何今在骨髓臣是以无请也后五日桓公体痛使人召扁鹊扁鹊已逃去桓侯遂死郭璞穆天子传注曰湩乳汁也竹用切　翰曰谬误投归也俞附扁鹊皆古之良医也凡病则良毉见其可疗及入骨髓则良毉虽理亦无功也言呉国有危亡之疾今用我言而归服保全首领是犹可疗也若慠慢恃险不即从也则犹疾入骨髓虽若思疗而无功也】勉思良圗惟所去就【善曰左氏传令尹子常曰敢弗良图曽子曰君子慎其所去就　铣曰圗谋也言勉力思其善谋在所去就也】石苞白
　　与嵇茂齐书一首
　　赵景真【善曰嵇绍集曰赵景真与从兄茂齐书时人误谓吕仲悌与先君书故具列本末赵至字景真代郡人州辟辽东从事从兄太子舍人蕃字茂齐与至同年相亲至始诣辽东时作此书与茂齐于寳晋纪以为吕安与嵇康书二説不同故题曰景真而书曰安翰曰于寳晋纪云吕安字仲悌东平人也时太祖逐安于逺郡在路作此书与嵇康安】
　　【子绍集云景真与茂齐书且晋纪国史实有所凭绍之家集未足可据何者时绍以太祖恶安之书又安与康同诛惧时所疾故移此书于景真考其始末是安所作故以安为定也】
　　安白昔李叟入秦及关而叹梁生适越登岳长謡【善曰列子曰杨朱南之沛老西游于秦邀于郊至梁而过老子老子中道仰天叹曰始以汝为可敎今不可敎也杨朱曰请闻其过老子曰雎雎而盱盱而谁与居范后汉书曰梁鸿字伯鸾扶风人也东出关过京师作五噫之歌曰陟彼北邙兮噫顾瞻帝京兮噫宫室崔巍兮噫人之劬劳兮噫辽辽未央兮噫肃宗闻而非之求鸿不得居齐鲁之间又去适呉然老子之叹不为入秦梁鸿长謡不由过越且复以至郊为及关升邙为登岳葢取意而略文也　向曰叟老称李老子也梁生鸿也岳即邙山也】夫以嘉遁之举犹懐恋恨况乎不得已者哉【善曰周易曰嘉遯贞吉　铣曰嘉遁者隠也谓老子梁鸿也恋恨谓叹及謡也不得已谓被迁也】惟别之后离羣独游【五臣本作逝】背荣宴辞伦好经迥路涉沙漠鸣鸡【五臣本作鸡鸣】戒旦则飘尔晨征【善曰燕礼曰燕小臣戒盥者郑曰警戒告语焉陈孙武库车赋曰啓明戒旦长庚告昬　济曰逝往伦辈也沙漠安流处所经涉也晨征晓行也】日薄西山则马首靡托【善曰汉书扬雄反骚曰恐日薄于西山左氏传荀偃曰唯余马首是瞻　良曰薄近靡无也言日没车马之首无所托也】寻歴曲阻则沈思纡结乗髙逺眺则山川悠隔或乃廻飚狂厉白日寝光崎岖交错陵隰相望徘徊九臯之内慷慨重阜之巅【善曰毛诗曰鹤鸣九臯　翰曰飚急风也厉猛也寝隠也崎岖不平貌九臯九折之泽也慷慨失志貌阜山巅上也】进无所依退无所据涉泽求蹊披榛觅路啸咏沟渠良不可度斯亦行路之艰难然非吾心之所惧也【铣曰蹊径也榛宻林也言虽艰难吾所不惧其所惧者谓以下之事也】至若兰茝倾顿桂林移植根萌未树牙浅弦急常恐风波潜骇危机宻发斯所以怵惕于长衢按辔而叹息者也【善曰喻身之危也根萌未树故恐风波潜骇牙浅急故惧危机宻发也本或有于长衢之下云按辔而叹息者非也　铣曰兰茝香草也桂林香木也以喻君子倾顿移植自谓也根萌未树谓危也牙弩牙弓言风波急则根易倾牙浅急则机易发此喻谗邪为忠正之风弩也怵惕惊貌衢通也】又北土之性难以托根投人夜光鲜不按劒【善曰邹阳上书曰夜光之璧以闇投人于道众人莫不按劒也　济曰言北土寒不宜兰桂也鲜少也夜光良玉也以暗投人不知者必惧而按劒】今将植橘柚于朔蔕华藕于脩陵表龙章于裸壤奏韶武【善本作舞字】于聋俗固难以取贵矣【善曰曹植橘赋曰背江州之气暖处朔之肃清淮南子曰夫以其所脩而游不用之乡若树荷山上畜火井中也龙衮龙之服也章章甫之冠也裸壤文身也庄子曰宋人资章甫适诸越越人断髪文身无所用之又肩吾曰聋者无以与乎钟鼔之声　良曰橘柚木名生于南方华藕莲也生于水龙章衮龙之服也裸壤不衣之国也韶舜乐武武王乐也聋俗耳病之人不贵音也言此四者各失其宜故难以为美也朔北方也脩陵髙阜也】夫物不我贵则莫之与莫之与则伤之者至矣【善曰周易曰无交而求则人不与也莫之与则伤之者至矣　翰曰不我贵犹不贵我也言北土不贵我则当伤我也】飘飖逺游之士托身无人之乡揔辔遐路则有前言之艰悬鞍陋宇则有后虑之戒【善曰前言之艰谓经过踏涉沙汉以下也后虑之戒谓北土之性难以托根以下也　铣曰飘飖谓羇旅也无人之乡谓安所徙处也揔揽也前言谓经迥路涉沙也悬鞍悬车也后虑谓兰茝倾顿之事戒惧也】朝霞啓晖则身疲于遄征【善曰蔡琰诗曰遄征日遐迈　向曰啓晖谓明也遄速征行也】太阳戢曜则情劬于夕惕【善曰正厯曰日太阳也周易曰夕惕若厉济曰太阳日也戢敛也敛曜谓夜也劬劳惕惊也】肆目平隰则辽廓而无覩极听脩原则淹寂而无闻吁其悲矣心伤悴矣然后乃知步骤之士不足为贵也若廼顾影【五臣本作景】中原愤气云踊哀物悼世激情风烈龙睇大野虎啸六合猛气纷纭雄心四据【善曰阮元瑜为曹公与孙权书曰大丈夫雄心能无愤发　良曰辽廓逺也脩长淹久悴忧也步骤谓驰驱行役之人也言已自经此乃知不足贵也顾影恐时不再来也愤感悼伤激急烈猛睇视也纷纭多也雄心四据谓威徳盛也】思蹑云梯横奋八极披艰扫秽荡海夷岳【善曰田邑与冯行书曰欲摇太山荡北海　翰曰公输作云梯以攻宋思蹑此者言髙也横奋谓梯横奋振也八极八方也披散也言将散艰难扫凶恶也荡涤夷平也】蹴昆仑使西倒蹋太山令东覆平涤九区恢廓【善本作维字】宇宙斯亦吾人【善本无人字】之鄙愿也【善曰刘□駼郡太守箴日大汉遵因化洽九区　铣曰昆仑太山喻权臣也涤除也九区九州也恢大廓空也宇宙谓天地也鄙小也】时不我与垂翼逺逝【善曰周易曰明夷于飞垂其翼君子于行三日不食有攸往　向曰垂翼谓不遂志也逝往也逺逝谓徙也】锋钜靡加翅【五臣本作六字】翮摧屈自非知命谁能不愤悒者哉【善曰周易曰乐天知命故不忧　济曰钜锷也言不加锋锷而六翮自摧屈也命天命愤怨也】吾子植根芳苑擢秀清流布叶华崖飞藻云肆【良曰植生也生于芳苑犹生于美族也喻嵇康承家世徳盛而生也擢出也言康道徳如草之出秀清流喻其志洁清也藻文章也肆布也云布言才广也】俯据潜龙之渊仰荫游【善本作栖字】凤之林荣曜其前艳色饵其后良俦交其左声名驰其右【翰曰潜龙游鳯喻君子也亦相感动之意荣曜喻富贵也感艳美饵念俦类也声名令闻也】翺翔伦党之间弄姿帷房之里从容顾眄绰有余裕俯仰吟啸自以为得志矣【铣曰翺翔游乐也伦党朋党也姿态绰寛裕优也吟啸自得之貌】岂能与吾同大丈夫之忧乐者哉去矣嵇生永离隔矣防防【善本作焭焭】飘寄临沙漠矣悠悠三千路难涉矣防手之期邈无日矣思心弥结谁云释矣无金玉尔音而有遐心【善曰毛诗曰无金玉尔音而有遐心　向曰防防犹单独也　济曰悠悠长貌涉度邈逺弥深释解遐逺也言我思尔金玉之音无能闻之使我有逺心相望也】身虽胡越意存防金【善曰淮南子曰自其异者视之肝胆胡越也周易曰二人同心其利防金　良曰胡在北越在南言相去逺也金虽坚刚人同其心则能防之】各敬尔仪敦履璞沈【善曰毛诗曰各敬尔仪翰曰仪善敦厚璞真沈深也谓交道也】繁华流荡君子弗钦临书悢然知复何云【铣曰繁多华盛也言自多其盛而为流荡者君子之所不敬也悢不平貌何云言事既尔何所言也】
　　与陈伯之书一首【善曰刘璠梁典曰帝使吕僧珍寓书于陈伯之丘迟之辞也伯之归于魏为通散常侍何之元梁典云天监五年前平南将军陈伯之以其众自寿阳归降不书伯之前史失之梁史以为丘迟与伯之书】
　　丘希范【向曰梁平南将军陈伯之初仕齐齐东昬侯遣伯之将兵拒梁武伯之知势屈乃降梁至是又以众降魏故迟与此书以喻之】
　　迟顿首陈将军足下无恙幸甚幸甚将军勇冠三军才为世出【善曰李陵与苏武书曰陵先将军功略葢天地义勇冠三军苏武荅李陵书曰毎念足下才为世生器为时出　济曰恙忧也冠首也言勇可以为三军首也才谓文武之才也世出谓应时而出也】弃鷰雀之小志慕鸿鹄以髙翔【善曰史记曰陈涉甞为人佣耕辍耕陇上怅恨久之曰苟富贵无相忘佣者笑而应之若为佣耕何富贵也陈涉太息曰嗟乎燕雀安知鸿鹄之志哉　良曰燕雀小鸟也鸿鹄大鸟也弃小志谓背齐也慕髙翔谓归梁也】昔因机变化遭遇明主【善曰刘璠梁典曰髙祖得一虎牙幢主苏隆厚加礼赐使致命江州刺史陈伯之虎牙父也苏隆还称伯之许降乃遣邓元起前驱逼之伯之闻师近以应义师翰曰机者事之微也化谓背齐归梁也明主即武帝也】立功立事开国称孤【善曰延笃与张奂书曰烈士殉名立功立事周易曰大君有命开国承家老子曰王侯自称孤寡不谷　铣曰事职也开国谓为江州刺史也同侯王例故称孤寡以贱为称也】朱轮华毂拥旄万里何其壮也【善曰史记蒯通説武信君曰今范阳令乗朱轮华毂班固豕邪山祝文曰杖节拥旄征人伐鼔荀悦汉纪曰今之州牧号为万里汉书樊哙説髙祖曰始陛下定天下何其壮也　向曰朱轮华毂谓以丹漆饰之也拥持也旄幢也万里言威化逺也】如何一旦为奔亡之虏闻鸣镝而股战对穹庐以屈膝又何劣邪【善曰汉书曰冒顿乃作为鸣镝音义曰箭镝也如今鸣箭史记曰魏勃退立股战汉书乌孙公主歌曰穹庐为室兮旃为墙音义曰穹庐旃帐也喻巴蜀文曰交臂受事屈膝请和汉书樊哙曰今天下已定又何惫邪　济曰奔亡之虏谓降魏也鸣镝也股髀也穹庐氊帐也屈膝拜也魏本匈奴人故曰穹庐】寻君去就之际非有他故直以不能内审诸已外受流言【善曰吕氏春秋曰君子必审诸已然后任尚书曰管叔乃流言于国　良曰去谓之魏就谓归国际谓交防之间也他异审详也流言反间之言也】沈迷猖蹶以至于此【善曰刘公干杂诗曰沈迷领簿书囘囘自昬乱蜀志先主谓诸葛亮曰狐遂用猖蹶至于今日志犹未已翰曰沈溺迷惑猖狂蹶僵也言惑乱妄行至于此也】圣朝赦罪责功弃瑕录用推赤心于天下安反侧于万物【善曰邹润甫为诸葛穆荅晋王令曰髙世之君赦罪责功略小收大吴志陆瑁与暨艳书曰此乃汉髙弃瑕录用之时也东观汉记曰上破铜马等封降贼渠率诸将未能信贼亦两心上勑降贼各归营勒兵侍上轻骑入按行贼营贼将曰萧王推赤心置人腹中安得不効死又曰汉兵破邯郸诛王郎收文书得吏人谤毁公言可击者数千章公防诸将烧之曰令反侧子自安铣曰圣朝梁也责求也用谓可施行也言圣朝推赤心于天下不凝滞于物也】此【善本无此字】将军之所知非【善本作不字】假仆一二谈也【善曰长杨赋曰仆甞倦谈不能一二其详】朱鲔涉【丁牒】血于友于张绣剚刃于爱子汉主不以为疑魏君待之若旧【善曰谢沉后汉书曰光武攻洛阳朱鲔守之上令岑彭説鲔曰赤眉已得长安更始为胡殷所反害今公谁为守乎鲔曰大司徒公被害鲔与其谋诚知罪深不敢降耳彭还白上上谓彭复往明晓之夫建大事不忌小怨今降官爵可保况诛罚乎春秋合□圗曰战龙门之下涉血相创如淳汉书注曰杀血滂沱为喋血涉与喋同丁牒切尚书曰孝乎惟孝友于兄弟魏志曰建安二年公到宛张绣率众降封列侯汉书曰蒯通説范阳令曰慈父孝子所不敢剚刃公之腹者畏秦法也李奇曰东方之人以物挿地中皆为剚也　铣曰杀人流血曰涉友于兄弟也朱鲔为更始守洛阳光武令岑彭説鲔使降鲔以甞谋杀光武兄弟伯叔怕不敢降光武使人谓曰建大事不忌小怨今降官爵可保况诛罚乎魏王曹操与张绣战于宛长子昂被绣流矢所中绣后降曹公封为侯剚挿也刃箭镞也】况将军无昔人之罪而勲重于当世夫迷涂知反往哲是与【善曰楚辞曰廻朕车而复路及迷涂之末逺济曰无昔人之罪谓朱鲔张绣杀兄子之罪哲智也】不逺而复先典攸髙【良曰谓迷者不逺而能廻是不迷也易曰不逺复无祗悔攸所也】主上屈法申恩吞舟是漏【善曰范后汉书明帝诏曰先帝不忍亲亲之恩枉屈大法盐铁论曰明王茂其徳敎而缓其刑罚网漏吞舟之鱼　翰曰谓法网之踈漏于吞舟之鱼也言轻法而重恩也】将军松柏不翦亲戚安居【善曰仲长子昌言曰古之塟松柏梧桐以识其坟　铣曰松柏不翦谓不毁损其先代坟墓也】髙台未倾爱妾尚在【善曰桓子新论雍门周説孟甞君曰千秋万歳后髙台既已倾曲池又已平　向曰爱幸也言宅宇幸妾皆未追没也】悠悠尔心亦何可言【善曰毛诗曰青青子衿悠悠我心　良曰悠悠忧伤之皃】今功臣名将鴈行有序佩紫懐黄讃【五臣本作賛】帷幄之谋乗轺建节奉疆埸之任【善曰应劭汉官仪典职杨乔纠羊柔曰柔知丞郎鴈行威仪有序魏书荀攸劝进曰诸将佩紫懐金葢以数百史记曰蔡泽曰懐金之印结紫绶于腰东观汉记诏邓禹曰将军深执忠孝与朕谋谟帷幄如淳汉书注曰二马为轺传汉书曰终军为谒者使行郡国建节东出关左氏传曰齐人来侵鲁疆吏来告公曰疆埸之事慎守其一　良曰鴈飞成行列有尊卑之序故以比焉金印紫绶列侯之饰幄帐也谋防谋也轺使车也节旌节也疆埸边陲也】并刑马作誓传之子孙【善曰汉书曰汉王即皇帝之位论功而封之申以丹书之信重以白马之盟翰曰刑杀也诸侯防盟取白马之血饮之以为誓使太山如砺永传国于子孙也】将军独【听典】顔借命驱驰氊裘之长宁不哀哉【善曰毛诗曰有靣目司马迁书曰氊裘之君长咸震惧　铣曰强借假也谓假借少时之命而为夷狄驱驰也哀哉伤痛之声】夫以慕容超之强【五臣本作彊】身送东市姚之盛靣缚西都【善曰沈约宋书曰慕容超大掠淮北宋公表请北伐遂屠广固超逾城走髙胥获之送京师斩于建康市又曰公以舟师进讨至洛阳王镇恶尅长安生禽姚执送斩于建康市左氏传曰楚子围许许僖公见楚子于武城靣缚衔璧　向曰慕容超宼河北髙祖伐之执超斩于建康市镇西将军与姚战大破之姚将妻子请降也】故知霜露所均不育异类也【善本无也字　善曰礼记曰天之所覆地之所载日月所照霜露所坠李陵与苏武书曰但见异类　济曰均平也谓洛土中也异类匈奴也】姬汉旧邦无取杂种【善曰汉书曰匈奴凡三十四长呼衍氏兰氏后有须卜氏此三姓其贵种也　良曰姬周姓也言成王光武皆都洛阳故云旧邦也种类也】北虏僭盗中原多歴年所恶积祸盈理至燋烂【善曰魏收后魏书太祖道武讳珪改称魏王都平城孝文皇帝讳宏自平城迁都洛阳东观汉记曰北虏遣使和亲尚书周公曰故殷陟配天多歴年所周易曰恶不积不足以灭身故恶积而不可掩袁崧后汉书朱穆上疏曰养鱼沸鼎之中栖鸟烈火之上用之不时必也燋烂　翰曰北虏谓托跋珪僭称王也中原中国也积多盈满也言恶既满理当灭亡也】况伪嬖昬狡自相夷戮【善曰魏收后魏书曰世宗宣武帝讳恪景明三年萧衍废其主寳融自僭立称梁宣武即位凡一十六年然梁武之初当宣武之日伪嬖葢指宣武也虞预晋书西阳王羕上书曰朱旗南指自相夷戮　铣曰萧衍废其魏主寳融自立称曰梁代宣武伪嬖葢指宣武也狡乱自相夷戮谓废寳融也】部落防离酋豪猜贰方当系颈蛮邸悬首藁街【善曰晋中兴书曰胡俗以部落为种类屠各取豪贵文頴汉书注曰羌胡名太师为首国语伯阳父曰国之将亡百姓防贰韦昭曰防离也贰二心也汉书曰沛公至霸上秦王子婴系颈以组又陈汤上疏曰斩郅攴首及名王以下宜悬头藁街蛮夷邸间　良曰部落谓种类也携亦离也酋豪魁帅也猜忌也贰谓贰心也系颈谓以绳系项也蛮邸藁街皆置蛮夷之馆也】而将军鱼游于沸鼎之中鷰巢于飞幕之上不亦惑乎【善曰袁崧后汉书朱穆上疏曰养鱼沸鼎之中栖鸟烈火之上用之不时必也焦烂左氏传曰呉季札曰夫子之在此也犹鷰巢于幕之上济曰鱼游沸鼎燕巢飞幕言危之甚言魏朝夕将破而将军居之亦同鱼燕之危飞幕军幕也】暮春三月江南草长杂花生树羣鸎乱飞见故国之旗鼓感生平于畴日抚登陴岂不怆悢【善曰袁宏汉献帝春秋臧洪报袁绍书曰毎登城勒兵望主人之旗鼓感故交之绸缪抚榒矢不觉流涕之覆靣也左氏传曰晋边吏让郑曰今执事然授兵登陴陴婢移切　良曰北至寒故以江南物色旧乡之美感动之旗鼔昔所用也畴日昔日也抚持也弓也陴城上女墙也怆悢悲恨也】所以廉公之思赵将呉子之泣西河人之情也将军独无情哉【善曰史记曰廉颇为赵将伐齐大破之拜为上卿赵孝成王卒悼襄王立使乐乗代之颇怒攻乐乗遂奔魏之大梁久之魏王不能信用而赵亦数困于秦兵赵王思复得廉颇廉颇亦思复用于赵王以为老遂不召吕氏春秋曰呉起治西河王错谮之魏武侯武侯使人召呉起至岸门止车而立望西河泣数下其仆曰窃观公之志视天下若舍履今去西河而泣何也呉起雪泣应之曰子弗识也君诚知我而使我毕能秦必亡西河今君听谗人之议不知我西河之为秦不久矣起入荆西河果入秦司马迁与任安书曰夫人情莫不念父母顾妻子庄子谓恵子曰人故无情乎　翰曰同善注思赵将泣西河皆人情也无情谓不思旧国】想早励良规自求多福【善曰魏志明帝报王朗诏曰钦纳至言思闻良规诗曰永言配命自求多福铣曰励勉良善规圗也言早勉励善圗归梁是多福也】当今皇帝盛明天下安乐【善曰皇帝梁武也解嘲曰遭盛明之世汉书曰孝恵髙后时天下安乐　向曰皇帝谓梁武帝也安宁也乐谓乐其徳化也】白环西献楛矢东来【善曰世本曰舜时西王母献白环及佩家语孔子曰昔武王克商于是肃慎氏贡楛矢石砮　济同善注】夜郎滇【五臣作颠】池解辫请职朝鲜昌海蹶角受化【善曰汉书曰夜郎滇池皆椎结巂昆明编发汉拜唐郎中遂见夜郎王多同又曰始楚武威王时使将军庄缟将兵略巴黔中缟至滇池欲归报防秦夺楚黔中郡道塞不通以其众王滇池又朝鲜王满燕人孝恵髙后时满为外臣又曰西域有菖蒲海一名盐泽去玉门阳关三百余里孟子曰武王之伐殷也百姓若崩厥角赵岐曰厥角叩头以额角犀厥地也　良曰夜郎颠池皆南夷国名解辫谓解其辫髪以就衣冠朝鲜逺国名昌海南海也蹶角谓以额角叩地也】唯北狄野心掘强沙塞之间欲延歳月之命耳【善曰左氏传令尹子文曰谚云狼子野心汉书伍被説淮南王曰东保防稽南通劲越屈强江淮之间可以延歳月之寿耳范后汉书匈奴论曰世祖用事诸夏未遑沙塞之事　翰曰北狄谓魏也野心谓如野兽之心掘强犹强梁也延引也歳月言不久也】中军临川殿下明徳茂亲揔兹戎重【善曰何之元梁典曰髙祖即位以宏为临川郡王天监三年以宏为中军将军刘璠梁典曰天监四年诏临川王宏北讨于寳晋纪河间王颙表曰成都王颖明徳茂亲功髙勲重晋中兴书桓温檄曰幕府不才忝荷戎重　铣曰同善注殿下者不斥言王也若今言皇太子殿下然也茂亲谓帝弟也揔统也戎兵也】方【善本无方字】吊民洛汭伐罪秦中【善曰孟子曰汤始征自葛载诛其君吊其民尚书曰东至于洛汭又曰奉辞伐罪汉书田肯曰陛下既得韩信又治秦中　向曰吊慰也洛北曰汭秦中关中也】若遂不改方思仆言聊布往懐君其详之丘迟顿首【善曰顔延之和谢灵运诗曰聊用布所懐　济曰仆迟自称也谓君因此书不改后必困偪方思我言也聊且也往懐谓此书也详审也】
　　重荅刘秣陵沼书一首【善曰刘璠梁典曰刘沼字明信为秣陵令】刘孝标【善曰刘峻自序曰峻字孝标平原人也生于秣陵县朞月归故乡八歳遇桑梓颠覆身充仆圉齐永明四年二月逃还京师后为崔豫州刑狱参军梁天监中诏峻东掌石渠阁以病乞骸骨后隠东阳金华山　良曰同善注初孝标以仕不得志作辨命论秣陵令刘沼作书难之言不由命由人行之书荅往来非一其后沼作书未出而死有人于沼家得书以示孝标孝标乃作此书荅之故云重也】
　　刘侯既重有斯难值余有天伦之慼竟未之致也【善曰孝标集有沼难辨命论书谷梁传曰兄弟天伦也何休曰兄先弟后天之伦次　向曰难谓难运命之书也余孝标自谓也天伦之慼谓兄弟死也致至也谓沼难书竟未至孝标处也】寻而此君长逝化为异物绪言余论蕴【五臣作蕰】而莫传【善曰魏文帝与呉质书曰元瑜长逝化为异物庄子谓渔父曰曩者先生有绪言而去子虚赋曰愿闻先生之余论　铣曰长逝谓死也绪遗也蕰藏也莫无也言沼之遗言余论皆蕰藏而不传于后也】或有自其家得而示余者余悲其音徽未沬【昧】而其人已亡【善曰楚辞曰芬菲菲而难亏兮芳至今犹未沬王逸曰沬已也亡葢切孙卿子曰其器存其人亡以此思哀则哀将焉不至　向曰徽美沬灭也其人谓沼也】青简尚新而【五臣本无而字】宿草将列【善曰风俗通曰刘向别録杀青者直治青竹作简书之耳礼记曰朋友之墓有宿草而不哭焉　济曰青简竹简也古无纸用以为书宿草陈根也列行列也】然不知涕之无从也【善曰礼记门人曰防墓崩孔子然流涕又曰孔子之衞遇旧馆人之丧入而哭之遇一哀而出涕曰予恶夫涕之无从也　良曰然泪流貌】虽隙驷不留尺波电谢【善曰墨子曰人之生乎地上无几何也譬之犹驷而过郄古驰隙字也陆机诗曰寸阴无停晷尺波岂徒旋　翰曰隙穴也喻速也波水波与电光皆不久停言人命如之】而秋菊春兰英华靡絶【善曰楚辞曰春兰兮秋菊长无絶兮终古　铣曰言文章之美如兰菊英妙之华永无絶也】故存其梗槩更酬其旨【善曰东京赋曰其梗槩如此　向曰梗槩粗略也酬报旨意也】若使墨翟之言无爽宣室之谈有徴【善曰墨子曰昔周宣王杀其臣杜伯而不辜杜伯曰吾君杀我而不辜若以死者为无知则止矣若死而有知不出三年必使吾君之期三年周宣王合诸侯而田于圃车数百乗从数千人满野日中杜伯乘白马素车朱衣冠执朱弓挟朱矢追宣王射之车上中心折膂殪车中伏弢而死若书之説观之则鬼神之有岂可疑哉汉书曰文帝受厘宣室因感鬼神事问鬼神之本贾谊具道所以然之故　济同善注爽差徴验也言二人説鬼神事有实则我可荅书也】兾东平之树望咸阳而西靡葢【合】山之泉闻歌而赴节【善曰圣贤冡墓记曰东平思王冡在东平无盐人传云思王归国京师后葬其冢上松柏西靡宣城记曰临城县南四十里葢山髙百许丈有舒姑泉昔有舒氏女与其父析薪此泉处坐牵挽不动乃还告家比还唯见青泉湛然女母曰吾女本好音乐乃歌泉涌廻流有朱鲤一双今作乐嬉戏泉故涌出也文赋曰舞者赴节以投袂　良同善注】但悬劒空陇有恨如何【善曰刘向新序曰延陵季子将西聘晋带寳劒以过徐君徐君不言而色欲之季子为有上国之事未献也然心许之矣致使于晋顾反则徐君死于是以劒带徐君墓树而去　翰曰言今所荅亦犹悬劒于墓树而已余同善注】
　　移书让太常博士一首【并序】
　　刘子骏【善曰汉书曰刘歆字子骏向少子也少通诗书能属文为黄门侍郎至中垒校尉王莽篡位为羲和京兆尹卒　铣曰同善注移易也谓以我情移易彼意让责也太常则周之宗伯也博广大也谓识用广大谓之博士】
　　歆亲近欲建立左氏春秋及毛诗逸礼古文尚书皆列于学官【向曰歆为光禄大夫故云亲近建立也逸失也谓下三十九篇者左氏传毛诗失礼古文尚书四经汉初以来皆不置博士歆欲并此四经列学官而习之】哀帝令歆与五经博士讲论其义诸儒博士或不肯置对【善曰言诸博士既不肯立左氏而又不肯与歆论议相对也　济曰言诸博士不肯与歆论议相对也】歆因移书太常博士责让之曰
　　昔唐虞既衰而三代迭兴圣帝明王累起相袭其道甚着【良曰言尧舜禅让道衰至夏殷周更代起也累重袭因着明也道谓帝王之道也】周室既微而礼乐不正道之难全也如此【翰曰言天子微弱政敎不行故国家之道所以不全也】是故孔子忧道不行歴国应聘自衞反鲁然后乐正雅颂乃得其所【善曰论语子曰吾自衞反鲁然后乐正雅颂各得其所　铣曰歴经也应受聘问也衞鲁二国名雅正也美事曰颂也】脩易序书制作春秋以记帝王之道【善曰论语防曰自衞反鲁删诗书修春秋春秋元命苞孔子曰丘作春秋王道成　向曰脩易谓作十翼也序书谓作尚书五十八篇序而兼脩春秋】及夫子没而微言絶士十【五臣本有二】子卒【五臣本作终】而大义乖【善曰论语防曰子夏六十四人共撰仲尼微言　济曰夫子孔子也没死也微言要妙之言也七十二子谓孔子弟子达者之数也大义谓诗书礼乐之义也】重遭战国弃笾豆之礼理军旅之阵孔氏之道抑而孙呉之术兴【善曰论语曰衞灵公问陈于孔子孔子对曰爼豆之事则甞闻之矣军旅之事未之学也汉书曰孙子兵法八十二篇又曰呉起三十八篇　良曰遭遇也战国谓七雄之时也笾豆礼器也二千五百人为军五百人为旅阵谓行列之法孔子之道诗书礼乐也抑止也孙子呉起并着兵法术法兴起也】陵夷至于暴秦焚经书杀儒士设挟书之法行是古之罪道术由此遂灭【善曰汉书武帝制曰大道微缺陵夷至于桀纣之行作史记李斯曰臣请天下敢有藏书百家语者悉诣廷尉杂烧之以古非今者族又卢生为始皇求仙药亡去始皇大怒使御史按问诸生诸生犯禁者四百六十八人皆坑之咸阳　翰曰谓礼敎頽毁也秦暴虐百姓故曰暴秦焚烧也挟藏也秦法有藏书不烧及以古非今者皆族之贤圣之道由是灭亡】汉兴去圣帝明王遐逺仲尼之道又絶法度无所因袭时独有一叔孙通略定礼仪【善曰汉书叔孙通曰臣愿颇采古礼与秦仪杂就之上曰可　铣曰圣帝谓尧舜也明王谓三王也遐亦逺也袭亦因也叔孙通秦二世博士髙祖定天下权制礼仪也】天下唯有易卜未有他书至于孝恵之世乃除挟书之律【善曰汉书曰秦燔书而易为筮卜之事传者不絶汉书曰孝恵四年除挟书律　向曰除挟书律挟藏律法也】然公卿大臣绛灌之属咸介胄武夫莫以为意【善曰楚汉春秋曰汉已定天下论羣臣破敌禽将活死不衰綘灌樊哙是也功成名立臣为爪牙世世相属百出无邪绛侯周勃是也然绛灌自一人非绛侯与灌婴济曰周勃封绛侯灌灌婴介胄兵器也言汉初公卿皆武夫军旅之士莫有措意于经术也】至孝文皇帝始使掌故晁错从伏生受尚书【善曰史记曰伏生者济南人也故为秦博士孝文闻伏生脩尚书年九十余老不能行诏太常掌故晁错往受之　良曰掌故官名伏生秦博士也秦伏生于壁中藏得尚书二十篇至汉初敎于齐鲁之间文帝使晁错往受之】尚书初出于屋壁朽折散絶【善曰汉书曰秦燔书禁学济南伏生独壁藏之汉亡失求得二十九篇也　翰曰古书以竹简写用防连之故云朽折散絶】今其书见在时师传读而已诗始萌芽天下众书往往颇出皆诸子传説犹广立于学官为置博士在朝之儒唯贾生而已【善曰贾生贾谊也　铣曰萌芽谓初始也众书谓礼公羊春秋诸子孔子弟子学官博士也在朝之儒生有贾谊作左传训诂为文帝博士也】至孝武皇帝然后邹鲁梁赵颇有诗礼春秋先师皆出于建元之间【善曰建元孝武皇帝年号也　向曰邹鲁梁赵四国名邹人庆忌受诗于浮丘伯梁人戴徳受礼于后苍贾谊为训诂受于赵人贯公先师谓前进者】当此之时一人不能独尽其经或为雅或为颂相合而成【善曰成一经也　济曰雅颂皆诗也雅以正事颂以讃事】泰誓后得博士集而讃之【善曰七略曰孝武皇帝末有人得泰誓书于璧中者献之与博士使讃説之因传以敎今泰誓篇是也　良曰孝文末人有得泰誓于壁中者献之使博士防读而传之今泰誓篇也】故诏书曰礼壊乐崩书缺简脱朕甚闵焉【善曰礼稽命徴曰文王见礼废乐崩道孤而无主也　翰曰诏武帝诏也缺亏脱误闵忧也】时汉兴已七八十年离于全经固已逺矣【善曰服防汉书注曰汉与秦相去七八十年韦昭曰全经未焚书之时也　铣曰全经谓未焚之时数足也离此日逺也】及鲁恭王壊孔子宅欲以为宫而【五臣本无而字】得古文于壊壁之中逸礼有三十九篇书十六篇天汉之后孔安国献之遭巫蛊仓卒之难未及施行【善曰汉书曰武帝末鲁恭王壊孔子宅欲以广宫而得古文尚书及礼论语孝经孔安国者孔子后也悉得其书以考二十九篇得多十六篇安国献之遭巫蛊事未列于学官　向曰鲁恭王景帝子也同善注天汉武帝年号】及春秋左氏丘明所脩【善曰汉书曰仲尼以鲁周公之国史官有法故使左丘明观其史记丘明作传　良曰左姓也丘明名也】皆古文旧书多者二十余通藏于秘府而未发孝成【五臣本有皇字】帝愍学残文缺稍离其真乃陈发秘藏校理旧文得此三事以考学官所传经或脱简传【善本无传字】或间【善本作脱】编【善曰汉书曰刘向以古文校欧阳大小夏侯三家经文洛诰脱一简召诰脱二简　济曰通巻伏藏也稍渐也言渐缺落颇离真正也校考也旧文古文也三事即尚书左传逸礼也间差也编比次也】博问人间则【善本有此有字】鲁国桓公赵国贯公胶东庸生之遗学与此同抑而未施【善曰七略曰礼家先鲁有桓生説经颇异论语家近琅邪王卿不审名及胶东庸生皆以敎然则庸生亦未详其名也　翰曰桓公贯公庸生皆先进大儒也考校与此古文三事同然抑止之未施行于世】　此乃有识者之所叹慜士君子之所嗟痛也【五臣无也字铣曰叹慜嗟痛皆惜其不施行也】往者缀学之士不思废絶之阙苟因陋就寡分文析字烦言碎辞学者罢【五臣本作疲】老且不能究其一艺【向曰缀缉也陋隠也言缉学之士不思阙失　但就隠少之中分析碎辞使学者不成其才艺】信口説而背传记是末师而非往古至于国家将有大事【济曰口説未师即邹鲁梁赵也传记往古古文也大事谓封禅等事也】若立辟廱封禅廵狩之仪则幽防而莫知其原【良曰辟廱讲艺之所也封谓封太山禅谓禅梁父也廵狩谓劳赉诸侯也冥暗原本也】犹欲保残守缺挟恐见破之私意而亡从善服义之公心【翰曰残缺非古文者挟谓带意情也恐立左氏破其先师文义也亡无也服用也言无从善服义之正心也】或懐疾妬不考情实雷同相从随声是非【善曰礼记曰无雷同　铣曰疾妬谓不欲立左氏也雷同谓雷之发声同时而应是非相同不别善恶也】抑此三学以尚书为不备谓左氏不传春秋岂不哀哉【善曰臣瓉汉书注曰当时学者谓尚书唯有二十八篇不知本有百篇　向曰抑止也三学谓刘歆立者谓当时学者尚书唯有三十篇以为备矣不知有百篇谓左氏传别行不传春秋如此岂不哀哉言可哀也】今圣上徳通神明继统扬业亦愍此文敎错乱学士若兹虽深照其情犹依违谦让乐与士君子同之【济曰上谓哀帝也统纪扬名也文敎谓经敎也学士谓当时博士也情谓有私意也依违谓不是非也言帝深知其妬疾私情推让贤士固因而不违也】故下明诏试左氏可立否【善本作不字】遣近臣奉旨衔命将以辅弱扶微与二三君子比意用力兾得废遗今则不然【良曰言下诏令试左氏可立不可立臣歆自谓也微弱谓诸经有阙者二三君子谓诸博士同心用力望得废遗以补阙少今则不然谓不肯也】深闭固距而不肯试猥以不诵絶之欲以杜塞余道絶灭微学夫可与乐成难与虑始此乃众庶之所为耳非所望于【五臣无于字】士君子也【善曰太公金匮曰夫人可以乐成难以虑始　翰曰猥顿也不诵絶之谓诸博士皆云不经习诵以杜塞论试也乐成谓事成则乐而从之虑谋也言如此者乃凡人耳非君子所当然也】且此数家之事皆先帝所亲论今上所考视【五臣本作试】为【五臣无为字】古文旧书皆有徴验内外相应岂苟而已哉【铣曰数家之事谓歆所欲立者先帝成帝也应当也言古文与时所行者相当岂为苟且而已】夫礼失求之于野古文不犹愈于野乎【善曰汉书班固曰仲尼有言礼失而求诸野　向曰愈犹胜也言礼失其序尚求之于鄙野之人今取古文岂不胜求野人乎言胜也】往者博士书有欧阳春秋公羊易则施孟【善曰汉书曰欧阳生字和伯千乗人也事伏生又曰乐陵侯史髙言谷梁子本鲁学公羊氏廼齐学又曰施雠字长卿沛人也从田王孙受易又曰孟喜字长卿东海人也从田王孙受易　济曰同善注】然孝皇【五臣本作宣】帝犹复广立谷梁春秋梁丘易大小夏侯尚书【善曰汉书曰梁丘字长翁琅邪人也从京房受易又曰夏侯胜从济南伏生受尚书胜传从兄子建建又事欧阳髙由是尚书有大小夏侯之学　良曰谷梁子名赤余同善注】义虽相反犹并置之何则与其过而废之宁【五臣本有与】过而立之传曰文武之道未坠于地在人贤者志其大者不贤者志其小者【善曰论语子贡曰文武之道未坠于地在人贤者识其大者不贤者识其小者　向曰言诸家虽义理相反而并置者宁失于存也坠落也言文武之道未落于地在于人也志记也谓使贤愚各尽其分】今此数家之言所以兼包大小之义岂可偏絶哉若必专已守残党同门妬道真违明诏失圣意以陷于文吏之议甚为二三君子不取也【铣曰包含也守残谓诸生守残缺之业党助也同门曰朋道真谓古文也陷坠也言违诏书当使刀笔之吏议其罪不取谓不可也】
　　北山移文一首
　　孔徳璋【善曰仕至詹事余同向注　向曰萧子显齐书云孔稚珪字徳璋会稽人也少涉学有美誉仕至太子詹事钟山在都北其先周彦伦隠于此山后应诏出为海盐县令欲却过此山孔生乃假山灵之意移之使不许得至故云北山移文】
　　钟山之英草堂之灵【善曰梁简文帝草堂传曰汝南周颙昔经在蜀以蜀草堂寺林壑可懐乃于钟岭雷次宗学馆立寺因名草堂亦号山茨济曰蒋子文自谓青骨死当为神后呉王为立祠于钟山下因改山为蒋山也昔蜀有法师居于草堂寺及东归至此翫彼林泉之美乃于此山南作草堂以拟焉英灵二神也】驰烟驿路勒移山庭夫以耿介拔俗之标潇洒出尘之想【善曰楚辞曰独耿介而不随孙盛晋阳秋曰吕安志量开广有拔俗风气庄子曰孔子彷徨尘垢之外逍遥无为之业　良曰驿传也谓山之英灵驱驰烟雾刻移文于山庭也耿介谓执节之士也拔出也　洒脱落也】度白雪【五臣本作云】以方絜干青云【五臣本作霄】而直上吾方知之矣【善曰孟子曰白雪之白也犹白玉之白也子虚赋曰上干青云　翰曰隠者之志清髙也絜清干触也方知之言有如此也】若其亭亭物表皎皎霞外芥千金而不盼屣万乗其如脱【善曰尔雅曰芥草也史记曰秦军引去平原君乃置酒酒酣起前以千金为鲁连夀鲁连笑曰所贵于天下之士者为人排患释难解纷而不取也即有取者是商贾之事耳连不忍为也遂辞平原君而去淮南子曰尧年衰志闵举天下而传之舜犹却行而脱屣也许慎曰言其易也刘熙孟子注曰屣草屦可履　铣曰亭亭髙耸貌表外也物表霞外言志髙逺也芥草也千金万乗俗皆贵之此髙防之人视之如草芥脱屣而已言轻也】闻凤吹于洛浦值薪歌于延濑固亦有焉【善曰列仙传曰王子乔周宣王太子晋也好吹笙作鳯鸣游伊雒之间薪歌延濑未闻向曰周灵王太子晋吹笙作鳯鸣游于伊洛之间苏门先生游于延濑见一人采薪谓之曰子以终此乎采薪人曰吾闻圣人无懐以道徳为心何怪乎而为哀也遂为歌二章而去言有坚固如此】岂有【善本作期】终始参差苍黄飜覆泪翟子之悲恸朱公之哭【善曰终始参差歧路也苍黄翻覆素丝也髙诱曰闵其别与化也　济曰参差不一也飜覆不定也翟墨翟朱杨朱墨子见练丝而泣之曰可以黄可以黒杨子见歧路而哭之曰可以南可以北言周子无一定之志故宗此二人悲哭以讥之】乍廻迹以心染或先贞而后黩何其谬哉【善曰苍颉篇曰黩垢也　良曰乍蹔也言周颙蹔廻迹向山中而心犹染于俗也贞正黩垢谬诳也】呜呼尚生不存仲氏既往山阿寂寥千载谁赏【善曰尚生子平也英雄记曰尚子平有道术为县功曹休归自入山担薪卖以供食饮范后汉书曰尚子平隠居不仕性尚中和好通老易范后汉书曰仲长统字公理山阳人也性俶傥黙语无常毎州郡命召輙称疾不就　翰曰呜呼叹辞尚长字子平男女嫁娶讫便隠而不出仲长统甞叹曰若得背山临水游览平原此即足矣何为区区于帝王之门哉言此二人无使山阿空虚千载以来无人赏乐】世有周子儁俗之士既文既博亦亦史然而学遁东鲁习隠南郭【善曰萧子显齐书曰周颙字彦伦汝南人也释褐海陵国侍郎元徽中出为剡令建元中为长沙王后军参军山阴令稍迁国子博士卒于官庄子曰鲁君闻顔阖得道人也使人以币先焉顔阖守陋闾使者至曰此顔阖之家与顔阖对曰此阖之家使者致币顔阖对曰恐谬听而遗使者罪不若审之使者反审之复来求之则不得已又曰南郭子綦隠几而坐仰天嗒然似丧其偶郭象曰嗒焉解体若失其配匹也嗒士合切　铣曰周子谓彦伦也儁俗俗中之儁士也博大通也谓庄老之道也史谓文多质少也东鲁谓顔阖也南郭子綦也言颙无本性但习学此二人之隠遁也】窃吹草堂滥巾北岳【善曰偶吹即齐竽也偶匹对之名巾隠者之饰东观汉记曰江革专心养母幅巾屣屩　向曰窃盗也滥僣也南郭处士盗居吹竽之位巾隠者之服也北岳即北山也言颙盗居草堂僣服幅巾有如南郭滥吹竽也】诱我松桂欺我云壑虽假容于江臯乃缨情于好爵【善曰楚辞曰将驰骛兮江臯周易曰我有好爵吾与尔縻之　济曰诱谓引诱也欺诳也言虽假其容貌于江泽然缨情志好于爵禄也】其始至也将欲排巢父拉许由傲百氏蔑王侯风情张【去】日霜气横秋或歌【善本作叹字】幽人长往或怨王孙不游【善曰周易曰幽人贞吉西征赋曰悟山潜之逸士卓长往而不反楚辞曰王孙游兮不归春草生兮萋萋　良曰排推也巢父许由隠者之最也百氏谓百家诸子也王侯爵之贵也拉折也傲蔑皆轻也张大也横葢也幽人王孙隠者之称慕其长往故歌之疾其不游故怨之言颙初至如此】谈空空于释部覈【胡革】于道流【善曰萧子显齐书曰颙泛涉百家长于佛理着三宗论兼善老易释部内典也汉书曰道家流者出于史官厯记成败存亡祸福古今之道也翰曰空空以空明空也释部佛经也覈考也谓之又也道流谓老子也】务光何足比
　　防子不能俦【善曰列仙传曰务光者夏时人也耳长七寸好琴服蒲韮根殷汤伐桀因光而谋光曰非吾事也汤得天下已而让光光遂负石沉窾水而自匿列仙传曰防子者齐人也好饵术隠于宕山能风铣曰务光防子皆古之隠者比方俦匹也】及其鸣驺入谷鹤书赴陇【善曰如淳】
　　【汉书注曰驺马以给驺使乗之臧荣绪晋书曰驺六人萧子良古今篆文体曰鹤头书与偃波书俱招板所用在汉则谓之尺一简髣髴鹤头故有其称　向同　善注】形驰魄散志变神动尔乃眉轩席次袂耸筵上焚芰【其义】制而裂荷衣抗尘容而走俗状【善曰楚辞曰制芰荷以为衣集芙蓉而为裳王逸曰制裁也　济曰言辟书既至则魂魄动散也轩举也举眉谓喜也次侧也袂衣袖也袂耸谓捋臂也芰制荷衣隠者之服言皆焚裂之举骋尘俗之容状抗举走骋也】风云凄其带愤石泉咽而下怆望林峦而有失顾草木而如丧至其纽金章绾墨绶【善曰汉书曰万戸以上为令秩千石至六百石又曰秩六百石以上皆铜印墨绶　翰曰凄怆愤咽皆怨怒貌言此等虽无情见山人去亦如有丧失而怨怒也　良曰纽系绾贯也金章铜印也铜章墨绶县令之章饰也】跨属城之雄冠百里之首张英风于海甸驰妙誉于浙右【善曰蔡邕陈留太守行县颂曰府君劝耕桑于属县汉书曰县大率百里阮籍咏懐诗曰英风截云霓字书曰江水东至防稽山阴为浙右铣曰跨越也管州之城为属城言越众城而为县宰之称首也英风妙誉皆美声也海甸所理邑近海而在浙江之右也】道帙长殡【五臣本作摈】法筵久埋敲扑【普木】諠嚣犯其虑牒诉倥【孔】偬【揔】装其懐【善曰过秦曰执敲扑以鞭笞天下楚辞曰悲余生之无欢兮愁倥偬于山陆王逸曰倥偬困苦也　向曰帙书衣也摈弃也敲扑谓打人声也牒文牒也诉诉告也倥偬繁偪言道书讲席久从弃埋而听讼通于懐抱也】琴歌既防酒赋无续常绸缪于结课毎纷纶于折狱【善曰董仲舒集七言琴歌二首西京杂记邹阳酒赋广雅曰课第也犹今考第为课也尚书王曰哀敬折狱明啓刑书　济曰琴歌酒赋皆逸人之务言今防絶无续也绸缪亲近也纷纶众多之貌结课考第也折狱谓审刑书也】笼张赵于往圗架卓鲁于前箓【音録　善曰汉书曰张敞字子髙稍迁至山阳太守又曰赵广汉字子都涿郡人也为阳翟令以化行尤异迁京辅都尉范后汉书曰卓茂字子康南阳人也迁宻令视人如子吏人亲爱而不忍欺又曰鲁恭字仲康扶风人也拜中牟令螟伤稼犬牙縁界不入中牟良曰张敞赵广汉俱为京兆尹有名望鲁恭卓茂咸善为令言将崇树风猷以笼架之】希踪三辅豪驰声九州牧【善曰汉书曰内史武帝更名京兆尹左内史更名左冯翊主爵中尉更名右扶风是为三辅左氏传王孙满曰夏之方有徳也贡金九牧杜预曰九州之牧贡金也　翰曰渭城以西为右扶风长安以东为京兆长陵以北为左冯翊此谓三辅也秩皆二千石牧长也踪迹也言希迹及之驰声誉以遇也】使我髙霞孤映明月独举【善曰成公绥鹰赋曰陵髙霞而轻举　铣曰我谓钟山神所称也言霞月徒举映无人赏玩也】青松落荫白云谁侣涧戸【善本作涧石】摧絶无与归石迳荒凉徒延伫【向曰摧絶破壊也荒凉芜秽也言山人之去松荫零落白云无与为偶不复更归徒为延望也】至于还飚入幕写雾出楹蕙帐空兮夜鹤【五臣本作鹄】怨山人去兮晓猿【善作猨】惊昔闻投簪逸海岸今见解兰缚尘缨【善曰投簪疎广也东海人故曰海岸也挚虞徴士胡昭賛曰投簮巻带韬声匿迹兰兰佩也　翰曰飚风也写吐也楹柱也蕙香草山人葺以为帐此因山言之故托猿鹤以寄惊怨也投弃也谓疎广弃官而归东海也幽人佩兰故云解兰缚繋也尘缨世事也】于是南岳献嘲北陇腾笑列壑争讥攅峯竦诮慨游子之我欺悲无人以赴吊【善曰礼记曰凡讣于其君之臣曰某死郑曰讣或作赴赴至也　良曰南岳谓南山也嘲调也陇亦山也腾起竦上诮讥也言皆讥诮此山初容此人也慨叹也游子谓周颙也欺诳也吊问也言山为周颙所诳情懐所丧而无人相问也】故其林慙无尽涧愧不歇秋桂遗风春萝罢月骋西山之逸议驰东臯之素谒【善曰史记伯夷叔齐诗曰登彼西山兮采其蔽矣阮籍奏记曰将耕东臯之阳稚珪集詶张长史诗曰同贫清风馆共素白云室杜预左氏传注曰谒告也谓告语于人示谈议之流　翰曰托林涧以申其愧也风月所以滋松桂之美言今无人故遣罢之驰骋宣布也逸议谓隠逸之议臯泽也素贫素之交谒告也谓布告于人使知也】今又促装下邑浪栧【翊制】上京虽情投于魏阙或假步于山扃【善曰楚辞曰渔父鼓栧而去王逸曰船舷也浪犹鼔也韦昭汉书注曰栧楫也吕氏春秋曰中山公子牟谓詹子曰身在江海之上心居魏阙之下髙诱曰魏阙象魏也説文曰扃外关之阙也　铣曰促迫也下邑谓山阴也浪鼓也栧棹也言山阴秩满因向京师而过山也上京建业也魏阙朝廷也扃山门也言颙情实在朝廷而假迹于此山门】岂可使芳杜厚顔薜荔无耻【善曰尚书曰余心顔厚有忸怩】碧岭再辱丹崖重滓尘游躅于蕙路污渌池以【五臣本作于】洗耳【善曰皇甫谧髙士传曰巢父闻许由为尧所让也以为污乃临池而洗耳　向曰芳杜薜荔皆香草言岂可使芳草懐耻愧以相见崖岭再被滓秽更以俗迹尘防我蕙草之路污浊我洗耳之池也】宜扃岫幌掩云关敛轻雾藏鸣湍截来辕于谷口杜妄辔于郊端【济曰扃门也岫幌山也云关谓以云为关键藏敛湍雾使无闻见也来辕妄辔谓周颙之车乗也谷口郊端山之外也恐其亲近故逺杜絶之】于是丛条瞠胆疉頴怒魄或飞柯以折轮乍低枝而扫迹请廻俗士驾为君谢逋客【善曰孔安国尚书传曰逋亡也晋灼汉书注曰以辞相告曰谢良曰条木枝也颖草穂也言条穂瞠怒撃折颙之轮扫去其迹也俗士逋客谓颙也谢去也又言草木谓为】
　　【山灵除去之不许来也】


　　文选卷四十三
　　钦定四库全书
　　文选巻四十四
　　梁　昭　明　太　子　萧　綂　编
　　唐李善吕延济刘良张铣吕向李周翰注
　　喻巴蜀檄【善曰汉书曰相如为郎数歳防唐使略通夜郎中征发巴蜀吏卒千人郡又多为发转漕万余人用军兴法诛其渠率巴蜀人大惊恐上闻之乃遣相如责唐等因喻告巴蜀人以非上之意也】
　　司马长卿【翰曰檄皎也喻彼使皎然知我情也此周末时穆王令祭公谋甫为威猛之辞以贵狄人之情此檄之始也】
　　告巴蜀太守蛮夷自擅不讨之曰久矣时侵犯边境劳士大夫陛下即位存抚天下安集中国然后兴师出兵北征匈奴单于怖骇交臂受事屈膝请和【善曰战国策张仪曰仪交臂而事齐楚　铣曰蛮夷外国之通名擅专也不讨谓不征伐日久而侵犯边境劳士大夫征讨也陛下谓武帝也存恤抚安也单于匈奴君也怖恐骇惊也交臂拱手也屈膝拜也和谓降服也】康居西域重译纳贡稽颡【五臣作首】来享【善曰礼记王制曰五方之人言语不通北方曰译説文曰译传也传四夷之语也汉书西域传曰康居国去长安万二千三百里春秋説题辞曰盛徳则感越裳重译礼记孔子曰拜而后稽颡毛诗曰自彼氐羌莫敢不来享尔雅曰享献也　向曰康居国名重译传易其言纳贡献于中国也稽颡首至地也享亦献也】移师东指闽越相诛右吊番禺太子入朝【善曰文頴曰吊至也番禺南海郡县治也东伐越后至番禺故言右也顔师古曰南越为东越所伐汉以兵救之南越天子徳恵故遣太子朝所以云吊也非训至也太子即婴齐也闽越地名也越有三此其一也　良曰闽越南夷国名也相诛谓自相诛杀而降也吊问罪也番禺南越王遣太子婴齐入宿卫也】南夷之君西【蒲北切五臣本有犍字】之长常效贡职不敢墯怠【善曰言君者大之也文頴曰犍为县论语撰考防曰穿胸儋耳莫不贡职　良曰犍谓蛮夷名长君效具墯怠傲慢也】延颈举踵喁喁然皆向风慕义欲为臣妾【善曰吕氏春秋曰圣人南靣而立天下皆延颈举踵矣论语素王受命防曰莫不喁喁延颈归徳论语撰考防曰逺都殊域莫不向风又曰孺悲欲见郷党慕义史记张良曰百姓莫不向风慕义愿为臣妾　翰曰踵足也喁喁众口向上之皃言蛮夷之人皆喁然向国家风义愿为臣妾】道里辽逺山川阻深不能自致夫不顺者已诛而为善者未赏故遣中郎将往宾之【善曰郑礼记注曰致之言至也吕氏春秋曰先王之法为善者赏为不善者罚古之道也　济曰中郎将谓唐也宾服也】发巴蜀之士各五百人以奉币帛衞使者不然【善曰张揖曰不然之变也　良曰币帛和戎之货也衞防也不然谓不意之变也】靡有兵革之事战鬭之患今闻其乃发军兴制【善曰张揖曰发三军之众也　翰曰靡无也言意不许为兵战之患其辞也发军兴制谓起军法诛其渠率也】惊惧子弟忧患【五臣作恚】长老郡又擅为转粟运输皆非陛下之意也【铣曰擅専也言唐自专而为转运非上本意也】当行者或亡逃自贼杀亦非人臣之节也【向曰当行者谓巴蜀人唐防征者也自贼杀自相刼夺也】夫边郡之士闻烽举燧燔皆摄【宁牒】弓而驰荷兵而走【善曰张揖曰昼举烽夜燔燧摄谓张弓注矢而持之也摄奴颊切　济曰烽燧者举火以惊候燔烧摄持也兵矛防之属】流汗相属唯恐居后触白刃冒流矢议不反顾计不旋踵人懐怒心如报私雠彼岂乐死恶生非编列之民而与巴蜀异主哉【善曰编列谓编戸也淮南子曰编戸齐民　良曰言边郡之士触刃冒矢不转足者决志陷阵也雠仇也编列谓编戸齐民也异主哉言与巴蜀人不异主也】计深虑逺急国家之难而乐尽人臣之道也故有剖符之封析珪而爵【善曰如淳曰析中分也白藏天子青在诸侯　翰曰言能急国家之难故得剖符受封生则荣贵死则忠节也珪玉也】位为通侯处列东第【善曰东第甲宅也居帝城之东故曰东第张揖曰列东第在天子下方　翰曰第次也西为尊东为下言为通侯列在天子之下次】终则遗显号于后世传土地于子孙行事甚忠敬居位甚安逸名声施于无穷功烈【善本作列】着而不灭是以贤人君子肝脑涂中原膏液润草野而不辞也【善曰春秋考异邮曰枯骸收胲血膏润草胲古才切向曰号谓王侯之号也行用也言国家重功臣厚爵赏故贤人君子用命至死而不辞也脑髓也膏脂也】今奉币役至南夷即自贼杀或亡逃抵【丁礼】诛【善曰抵至也亡逃而至于诛也一曰逃亡被诛而抵拒于诛也如淳曰抵其罪而诛戮之也一曰诛者亡不肯受诛也　济曰南夷谓夜郎也抵触言自为贼杀触我兵之诛也】身死无名諡为至愚【善曰无名言无善名諡犹号也　良曰諡者行之迹言为贼而死故諡为至愚之人也】耻及父母为天下笑人之度量相越岂不逺哉【善曰春秋合诚圗曰君杀妻诛为天下笑　翰曰言巴蜀之人不立忠节身被诛戮耻及父母也与此境立功之人相去逺也】然此非独行者之罪也父兄之敎不先子弟之率不谨寡防鲜耻而俗不长厚也其被刑戮不亦宜乎陛下患使者有司之若彼悼不肖愚民之如此故遣信使【善曰诚信之使也　铣曰独行谓逃亡者也言非逃亡者之罪亦父母之敎不至而子弟不脩谨又不崇防厚之风诛戮亦宜矣有司谓唐也悼伤也愚人谓巴蜀之人也】晓喻百姓以发卒之事因数之以不忠死亡之罪让三老孝悌以不敎诲之过【善曰汉书景帝诏曰置三老孝悌以道民焉　向曰晓明喻告也言明告百姓发卒奉币和戎之事也数让皆责也景帝时郡置耆年有徳者三人以为三老以敎人孝悌也】方今田时重烦百姓已亲见近县【善曰重难也不欲召聚之张揖曰檄以示巴蜀城旁近县　济曰重慎烦扰也言农时烦扰百姓已亲见此相如自谓也近县近蜀之县也】恐逺所谿谷山泽之民不徧闻檄到亟下县道【善曰亟急也汉书曰县有蛮夷曰道】使咸喻陛下之意无忽【良曰亟急咸皆忽轻也恐山谷之人不徧闻可急下檄书告之使皆知非天子之意轻忽也】
　　为袁绍檄豫州【善曰魏氏春秋曰袁绍伐许乃檄州郡】
　　陈孔璋【善曰魏志曰同翰注　翰曰琳避难冀州袁本初使典文章作此檄以告刘备言曹公失徳不堪依附冝归本初也后绍败琳归曹公曹公曰卿昔为本初移书但可罪状孤而已何乃上及父祖邪琳谢罪曰矢在上不可不发曹公爱其才不责之】
　　左将军领豫州刺史郡国相【五臣本作相国】守【善曰蜀志曰先主归陶谦谦表先主为豫州刺史后归曹公曹公表为左将军　铣曰刺史刘备也相国谓为侯王相国也守郡守也】盖闻明主圗危以制变忠臣虑难以立权是以有非常之人然后有非常之事有非常之事然后立非常之功【善曰难蜀父老曰世必有非常之人然后有非常之事有非常之事然后有非常之功　向曰圗度权势也言古明君皆度其危亡思其险难因事立势以成其贤圣之功也非常之人谓贤圣也】夫非常者故非常人所拟也曩者彊秦弱主赵髙执柄专制朝权威福由已时人迫胁莫敢正言终有望夷之败【善曰史记曰秦二世梦白虎啮其左骖马杀之问占梦卜泾水为祟二世乃斋望夷宫欲祠泾水使使责让赵髙以盗事髙惧乃阴与其女壻咸阳令阎乐数二世二世自杀张华曰望夷宫在长安西北长平观故台处是临泾水作之以望北夷也汉书曰王氏浸盛羣下莫敢正言　济曰拟度也言非常之事则非常平之人能度之彊暴也弱主二世也赵髙秦相也柄国之机要也威福赏罚也迫胁怕惧也言百姓惧髙之威皆不敢正言于君也望夷秦宫名赵髙使阎乐杀二世于此宫也】祖宗焚灭污辱至今永为世鉴及臻吕后季年产禄専政内兼二军外统梁赵擅断万几决事省禁下陵上替海内寒心【善曰汉书曰张辟彊谓丞相陈平请拜吕台吕产为将将兵居南北军丞相如辟彊计太后临朝以吕侯子台为吕王台弟产为梁王建成侯释之子禄为赵王吕后崩将军禄相国产颛兵秉政韦昭国语注曰季末也左氏传闵子骞曰下陵上替能无乱乎髙唐赋曰寒心酸鼻　良曰鉴戒臻至季末也吕产为相国封梁王弟禄拜将军封赵王擅専也万几皆专防于已陵犯替废也海内国内也寒心谓痛心也】于是绛侯朱虚兴兵奋怒诛夷逆暴尊立太宗故能王道兴隆光明显融【五臣本作融显】此则大臣立权之明表也【善曰汉书曰产禄因谋作乱齐悼恵王子朱虚侯章在京师知其谋使人告兄齐王令发兵章欲与太尉勃内应以诛诸吕又曰吕禄吕产欲作乱朱虚侯章与太尉勃等诛之大臣乃谋迎代王代王立是为孝文皇帝明表谓明白之仪表也　铣曰汉道兴盛而明长者是周勃等权计之仪表也绍此言者亦将为权道以存汉室也】司空曹操祖父中常侍腾与左悺【绾】徐璜并作妖孽饕餮放横伤化虐民【善曰司马彪续汉书曰曹腾字季兴少除黄门桓帝即位加特进范后汉书曰左悺河南人也为小黄门徐璜下邳人也为中常侍左氏传史克曰缙云氏有不才子天下之人谓之饕餮山海经曰钩吾山有兽羊身人靣其口腋下虎齿人爪其音如婴儿名曰狍鸮食人郭璞云为物贪婪食人未尽还害其身象在禹鼎左氏传所谓饕餮者也狍音咆　向曰曹腾操祖桓帝时位加特进与小黄门左悺中常侍徐璜同作妖妄取媚于君为贪乱之行以残害人也饕餮贪也】父嵩乞匄【葢】携养因赃假位舆金辇璧输货权门【善曰魏志曰曹腾养子嵩官至太尉莫能审其生本末司马彪续汉书曰嵩字巨髙説文曰匄乞也古赖切汉书曰息夫躬交游贵戚趋走权门为名　济曰操父嵩本夏侯氏之子腾无子乞养之匄乞也赃贿赂也舆辇车也权势也灵帝时卖官言嵩以车载贿寳以输势门而官至太尉】窃盗鼎司倾覆重器【善曰周易曰鼎金郑尚书注曰鼎三公象也文子老子曰天下之大器也　良曰鼎司谓司空非才而居此位故云窃也重器谓天子政敎也言倾覆天子政敎】操赘【职汭】阉遗丑本无懿【五臣作令】徳【善曰赘谓假相连属也庄子曰附赘悬肬然肬赘假肉也赘之鋭切肬音尤　翰曰赘余肉着身也阉宦人也令善也赘喻嵩也阉谓腾也言操是如此种类元无善徳以及于人也】【匹妙】狡锋协好乱乐祸幕府董统鹰扬扫除凶逆【善曰魏志曰大将军何进与绍诛诸阉官进被杀绍遂勒兵捕诸阉人无少长皆杀之汉书音义曰衞青征匈奴大克获帝就拜大将军于幕中因曰幕府　铣曰刼狡防也言操性与兵器相合故好乐祸乱　向曰幕府谓绍也董督也鹰鸷鸟也言绍督理鸷鸟扫除阉官也】续遇董卓侵官暴国【善曰魏志曰董卓字仲頴陇西人为相国卓以山东豪杰并起乃徙天子都长安燔烧洛阳宫室卓至西京吕布诛卓左氏传栾鍼谓栾书曰侵官冒也失官慢也　济曰续相连也侵官谓冒官也暴国谓卓迁献帝于西京】于是提劒挥鼓发命东夏收罗英雄弃瑕取用【善曰魏志曰董卓呼绍欲废帝绍不应因横刀长揖而出奔冀州卓因拜绍渤海太守因举渤海之众以攻卓　良曰提携鼔奋也东夏即渤海也收罗谓采访贤才弃瑕衅而取其能者余同善注】故遂与操同谘合谋授以禆【脾】师【五臣作帅】谓其鹰犬之才爪牙可任【善曰禆师偏师也汉书卫青传曰禆将及校尉侯者九人谢承后汉书陈表曰臣累世展鹰犬搏撃之用　翰曰谘议禆偏也绍表操为兖州刺吏授以偏师与同议合谋欲匡复汉室者谓其有鹰犬才搏击之能可为爪牙之任也言鹰犬以比操也】至乃愚佻短略轻进易退【善曰字书曰佻轻也勑聊切　铣曰佻轻略法也言操轻薄少有法度】伤夷折衂【女六】数丧师徒【向曰夷杀衂缩也师徒众也】幕府辄复分兵命鋭脩完补辑表行东郡太守【善本无太守字】领兖州刺史【善曰谢承后汉书曰袁绍以曹操为东郡太守刘公山为兖州公山为黄巾所杀乃以操为兖州刺史　济曰辄专鋭精完全也言操数败丧师旅而绍专以精兵脩辑之而又表天子令操领东郡太守也】被以虎文奬防【子六】威柄【善曰被以虎文则羊质虎文也法言曰敢问质曰羊质虎皮见革而説见豺而战魏志作奬防防成也言奬成其威柄也　向曰奬劝也言操实羊质而被虎文者乃绍葢劝防以成威福之柄】冀获秦师一克之报【善曰左氏传曰秦孟明帅帅伐晋晋侯御之秦师败绩又曰秦伯伐晋济河焚舟取王官及郊晋人不出遂覇西戎用孟明也　翰曰秦将孟明氏数败秦师穆公不罪遂得败晋以报秦故云一克之报言操数败我不以为罪者亦冀操一克之报】而操遂承资跋扈肆行凶忒【善曰谢承后汉书曰操得兖州兵众强盛内懐反绍意毛诗曰无然畔援郑曰畔援犹跋扈也西京赋曰睢盱跋扈贾逵国语注曰肆恣也孔安国尚书传曰忒恶也　铣曰跋扈谓掘强也肆纵忒恶也】割剥元元残贤害善【善曰太公金匮曰天道无亲常与善人今海内陆沉于殷久矣何乃急急于元元哉髙诱战国防注曰元元善也张奂与屯留君书曰气厉流行伤贤害善　向曰割剥残害也元元谓众人也残害杀戮也】故九江太守边让英才俊伟天下知名直言正色论不阿谄身首被枭悬之诛妻孥受灰灭之咎【善曰臣瓉汉书注曰悬首于木曰枭尚书曰余则孥戮汝　济曰伟奇阿曲也斩首悬之曰枭孥子也操为兖州边让言议让颇侵于操操杀让而族其家故云灰灭也】自是士林愤痛民怨弥重一夫奋臂举州同声【善曰林喻多也司马迁书曰列于君子之林孔安国尚书传曰民咨胥怨史记武臣曰陈王奋臂为天下唱始周易曰同声相应　良曰林言多也愤怒奋举也言士人怒怨举手同声皆欲讨之】故躬破于徐方地夺于吕布彷徨东裔蹈据无所【善曰魏志曰陶谦为徐州刺史太祖征谦粮少引军还又曰太祖与吕布战于濮阳太祖军不利　翰曰操为徐州刺史为陶谦所破又与吕布战于濮阳为布所败而走故云地夺也彷徨惊貌蹈践据依也言无所依践也】幕府惟【五臣作推】彊榦弱枝之义且不登叛人之党【善曰叛人谓吕布也汉书曰徙二千石髙赀富人豪杰并兼之家于诸陵葢亦以强榦弱枝非为奉山园也左氏传曰围宋彭城非宋地也于是为宋讨鱼石故称宋且不登叛人　翰曰榦本喻君也枝喻诸侯也登成也叛人谓吕布也言我欲强君而弱诸侯故不成吕布之强也】故复援旌擐甲席巻起征金鼔响振布众奔沮【慈与反　善曰绍征吕布诸史不载葢史略也左氏传曰擐甲执兵杜预曰擐贯也胡慢切春秋握诚圗曰诸侯冰散席卷各争恣妄汉书曰胶西王叩头汉军壁弓髙侯执金鼔见之　向曰援引擐贯金钲沮壊也言绍闻操败引军击布破之军众奔壊也】拯其死亡之患复其方伯之位则幕府无徳于兖土之民而有大造于操也【善曰谢承后汉书曰操围吕布于濮阳为布所破投绍绍哀之乃给兵五千人还取兖州説文曰拯上举也左氏传吕相絶秦曰师克还无害则是我有大造于西也　济曰拯救也死亡之患谓遭吕布之破也复反也方伯谓兖州刺史也无徳于兖土之人谓已举操为兖州而操害贤善也造恩也有大恩谓救之】后防鸾驾反斾羣虏宼攻【善曰都长安后韩暹以天子还雒阳　良曰鸾驾天子车也斾车饰也魏志曰时董卓徙天子都长安后杨奉韩暹以天子还洛阳也羣虏则董卓韩暹也冦盗也】时冀州方有北鄙之警匪遑离局【善曰魏志曰冀州牧韩馥以冀州让绍绍遂领冀州谢承后汉书曰公孙瓉非绍立刘伯安敛其众攻绍礼记曰各司其局郑曰局部分也　翰曰时公孙瓉出军屯槃阿遂举兵攻绍绍时为冀州刺史人众悉叛绍降瓉大破绍军鄙边邑也遑暇也局部分也】故使从事中郎徐勋就发遣操使缮脩郊庙翊衞幼主操便放志专行胁迁当御省禁【善曰魏志曰天子还雒阳太祖遂至雒阳衞京师胁迁谓迫胁天子而迁徙也　铣曰鬼神所居曰庙翊辅衞防也幼主谓献帝也胁刼迁移也当御谓万事自当理之不令上知也省亦禁也】卑侮王室败法乱纪坐领三台专制朝政【善曰家语曰是谓壊法乱纪也汉官仪曰尚书为中台御史为宪台谒者为外台向曰侮轻纪纲也领统领也三台谓中台外台宪台也制断也】爵赏由心刑戮在口所爱光五宗所恶灭三族【善曰宗亦族也汉书徐自为曰古有三族而王温舒罪至同时而五族乎家语曰宰予为临淄大夫与田常之乱夷三族也　济曰由心不论勲贤也在口不依法令也五宗谓上至髙祖下至孙也三族父族母族妻族言操之暴如此也】羣谈者受显诛腹议者隠戮【善曰汉书曰上既造白鹿皮币令下顔异不应反唇张汤奏异腹非论死自是之后有腹非之法也　良曰羣谈谓议朝政者腹议谓口不言而心恶之者隠戮谓托别事而诛之】百寮钳口道路以目【善曰庄子曰钳墨翟之口史记曰周厉王行暴虐侈傲国人谤王王怒得衞巫使监谤者以告则杀之国人莫敢言道路以目钳其严切　翰曰寮官也钳闭也言百官畏法不敢言时政道路之人但以目相视而已】尚书记朝防公卿充贠品而已【铣曰尚书掌朝防之法也诸侯时见曰防言公卿不敢论时政但具贠品】故太尉杨【五臣作扬】彪典歴二司享国极位操因縁眦【柴懈】睚【五懈】被以非罪榜楚【五臣作楚榜】参并五毒备至触情任忒不顾宪网【善曰汉书曰王莽诛翟义夷灭三族皆至同坑以五毒参并葬之如淳曰野葛狼毒之属韩诗外传曰不肖者触情纵欲也　向曰彪代董卓为司空又代黄琬为司徒故云歴二司也时袁术作乱操托彪与术防姻诬以欲圗废置奏下狱劾以大逆眦睚瞠目皃楚槚榜笞也参并谓兼也五毒谓五刑备具也忒恶也言用兼五刑触情任为毒恶不顾其法律也】又议郎赵彦忠諌直言义有可纳是以圣朝含听改容加饰操欲迷夺时明杜絶言路擅收立杀不俟报闻【济曰迷惑杜塞擅専也言操将惑明时絶忠諌故立即杀彦不得待奏报闻彻天子也】又梁孝王先帝母昆坟陵尊显桑梓松柏犹宜肃恭而操帅将吏士亲临发掘破棺裸【胡寡】尸掠取金寳至令圣朝流涕士民伤懐【善曰裸作躶汉书曰文皇帝窦皇后生孝景帝梁孝王武曹瞒传曰曹操破梁孝王棺收金寳天子闻之哀泣昆或为弟毛诗曰维桑与梓必恭敬止仲长子昌言曰古之葬者松柏以识其坟　良曰言帝弟茔树犹合恭敬况使吏士发掘坟墓而取金玉乎裸露掠取也操发梁孝王墓天子闻之哀泣士人谓有识者也】操又特置发丘中郎将摸金校尉所过隳【五臣作□】突无骸不露【翰曰堕壊突破也言操置发丘中郎摸金校尉之官所过皆破壊冡墓以取金寳而露其骸骨也】身处三公之位而行桀虏之态污国虐民毒施人鬼加其细政惨荷【善作苛】科方互设罾缴充蹊坑穽塞路举手挂网罗动足触机陷是以兖豫有无聊之民【五臣作人】帝都有吁嗟之怨【善曰战国防苏秦曰上下相怨民无所聊家语孔子曰今人之言恶者比之于桀纣民怨其虐莫不吁嗟　铣曰桀虏谓恶人也虐残毒害施布也残毒布人鬼谓杀忠贤露骸骨也荷烦惨毒罾网也缴系缕箭上以射鸟穽亦坑也可以捕兽此喻法令烦酷人之举手动足皆陷刑网兖豫二州名操所领也吁嗟叹声】歴观载籍无道之臣贪残酷烈于操为甚幕府方诘外奸未及整训【善曰郑礼记注曰诘谓问其罪也去质切　向曰言书史所载未有毒害如操者酷烈犹毒害也诘问也贼在外曰奸整齐训敎也言绍为问罪于外未及齐敎于操也】加绪含容【五臣作覆】冀可弥缝【善曰左氏传展喜对齐侯曰桓公是以纠合诸侯弥缝其阙而匡救其灾　济曰绪余也言绍加余含容于操冀可弥缝其过使自改悔也】而操豺狼野心潜包祸谋【善曰刘向列女传曰羊舌叔姬者叔向之母也长姒产男叔姬往观之曰其声狼也狼子野心非是莫灭羊舌氏乎　良曰言操之野心潜藏祸乱之谋有同豺狼也】乃欲摧挠【女敎】栋梁孤弱汉室【善曰周易曰栋桡之凶不可以有辅　翰曰摧折挠曲也栋梁喻大臣也谓操杀司空杨彪也孤弱谓除其辅佐也】除灭忠正専为枭雄往者伐鼓征公孙瓉【善曰魏志曰公孙瓉字伯奎董卓至洛阳迁瓉奋武将军封蓟侯范后汉书曰公孙瓉大破黄巾威震河北绍自将击之　铣曰除灭忠正谓杀赵彦等也枭恶鸟也雄强也言操如恶鸟之强也伐击也谓绍击鼔往征瓉也】彊防桀逆拒围一年操因其未破阴交书命外助王师内相掩袭故引兵造河方舟北济防其行人发露瓉亦枭夷【善曰左氏传曰凡师轻曰袭杜预曰掩其不备也魏志曰绍悉军围瓉瓉自知必败尽杀其妻子乃自杀向曰强宼谓瓉也言瓉桀逆拒绍内将掩袭而围之操因暗与瓉书云外称助绍内将掩袭而取之行人使】
　　【人也谓操使自发露操与瓉书也杀人悬首曰枭夷灭也】故使锋芒【五臣作茫】挫缩厥圗不果【良曰锋芒兵戈也挫摧也言发露操不果成其谋也】耳【五臣作尔】乃大军过荡西山屠各左校皆束手奉质争为前登犬羊残丑消沦山谷【善曰晋中兴书曰胡俗其入居塞者屠各种最豪贵故得为单于统领诸种　济曰大军绍自谓也荡洗涤也西山鹿肠山也绍入朝歌自于鹿肠山斩贼于毒等灭之又击左校郭太贤及西营屠各屠各匈奴种也束手谓缚也质以物相属也前登谓争先而降也犬羊残丑谓羌狄杂类也消亡沦没也言皆畏灭亡没于山谷之中也】于是操师震慴【章猎】晨夜逋遁屯据敖仓阻河为固【善曰魏志曰袁绍将进军攻许公留于禁屯河上公军官渡汉书音义曰敖地名在荥阳西北上临河有太仓　翰曰震慴惊惧皃逋窜遁逃屯聚据依也敖仓地名中有太仓俯临黄河言操惧绍依北地以为固也】欲以螗蜋之斧御隆车之隧【善曰庄子蘧伯玉谓顔阖曰汝不知夫螳蜋乎怒其臂以当车辙不知其不胜任也　铣曰螳蜋虫也前有两足举之如执斧之象隧犹辙也言此虫举斧当大车之辙亦犹操之拒绍军也】幕府奉汉威灵折冲宇宙【善曰班孟坚与陈文通书曰奉国威灵信志方外晏子春秋孔子曰不出樽俎之间而折冲千里之外晏子之谓也　向曰折摧冲突也宇宙谓四方上下也】长防百万胡骑千羣奋中黄育获之士【五臣作材】骋良弓劲弩之势【善曰尸子中黄伯曰余左执太行之獶而右搏雕虎战国策范雎説秦王曰乌获之力焉而死夏育之勇焉而死文子曰狡得而猎犬烹髙鸟尽而良弓藏史记苏秦説韩王曰天下之强弓劲弩皆从韩出济曰防戈属也胡匈奴也百万千羣言多也中黄伯夏育乌获皆古之力士也骋纵良善劲强也言绍士卒之盛以威操曲部也】并州越太行靑州涉济漯【他荅反　善曰魏志曰袁绍出长子谭为青州外甥髙翰为并州淮南子曰何谓九山曰太行羊肠髙诱曰太行直河内野青县尚书曰浮于济漯达于河　良曰越逾也涉渡也济漯二水名】大军泛黄河而角【五臣作捔】其前荆州下宛叶而掎【居蚁】其后【善曰左氏传驹支曰譬如捕鹿晋人角之诸戎掎之征伐军有前后犹如捕兽一人捉角一人戾足説文曰掎戾足也　翰曰泛济捔触也刘表为荆州刺史与绍相结宛叶二县名掎击也】雷震虎步并集虏庭【善曰李陵诗曰幸托不肖躯且当猛虎步铣曰雷震虎步皆军士威势也虏庭谓操之庭也】若举炎火以焫飞蓬覆沧海
　　以沃熛炭有何不【五臣有消字】灭者哉【善曰楚辞曰离忧患而廼寤兮若纵火于秋蓬黄石公三略曰夫以义而诛不义若决江海而溉焚火其克必矣声类曰焫烧也説文曰熛火飞也　向曰焫烧沃灌也熛火飞也举炎盛之火而烧枯蓬倾海水以灌飞火言绍之伐操势亦如此何有不消灭者哉】又操军吏士其可战者皆出自幽冀或故营部曲咸怨旷思归流涕北顾【善曰毛诗序曰男女怨旷　济曰幽冀二州名故营谓绍之故营部曲之兵也怨别旷久也言皆怨别旷之久而北顾思归也】其余兖豫之民及吕布张扬之遗众覆亡迫胁权时苟从各被创夷人为雠敌若廻斾方徂登髙冈而击鼓吹扬素挥以啓降路必土崩瓦解不俟血刃【善曰魏志曰吕布字奉先五原人也为兖州牧建安三年曹公东征大破之布乃还固守公遂决泗沂水以灌城禽布杀之又曰张扬字稚叔云中人也董卓以为建义将军建安四年曹公征吕布张杨将杨丑杀杨以应太祖扬将眭固杀丑将其众欲北合袁绍太祖遣史涣邀击之杀固尚书曰父师曰召敌雠弗怠广雅曰徽幡也徽与挥古通用汉书徐乐上书曰何谓土崩秦之未叶是也人困而主不恤下怨而上不知此之谓土崩何谓瓦解呉楚齐越之兵是也当此之时安土乐俗之人众故诸侯无外境之助此之谓瓦解孙卿子曰舜伐有苗禹伐共工汤伐有夏文王伐崇武王伐纣逺方慕义兵不血刃　良曰张杨与吕布善布被曹操围张杨将救之其将杨丑杀张杨以应曹操杨丑之将眭固又杀丑欲以众北合袁绍操遣史涣破之尽收其众覆败也张杨之众皆败亡权势无如之何且从之耳然已被操伤害皆以操为雠敌也斾旗徂往也绍言若我廻旗方往登髙山击鼔吹角举白幡以开降路则操之军士皆不待血刃而崩离也素白挥幡也土崩瓦解谓崩离俟待也】方今汉室陵迟纲维弛絶圣朝无一介之辅股肱无折冲之势【善曰尚书秦穆公曰如有一介臣尚书大传曰股肱臣也晏子春秋孔子曰不出樽俎之间而折冲千里之外晏子之谓也　翰曰陵迟犹渐壊也维纪弛废也一介谓轻微也言汉室渐壊纲纪无一介之臣以为辅佐也股脾肱臂也言手足之臣皆无折冲陷阵之权势也】方畿之内简练之臣皆垂头搨【土猎】翼莫所凭恃虽有忠义之佐胁于暴虐之臣焉能展其节【铣曰天子境内千里曰畿内简练谓选择也搨敛凭依胁惧也暴虐之臣谓操也言忠义之士惧操不敢展其诚节】又操持【五臣作特】部曲精兵七百【五臣有人字】围守宫阙外托宿衞内实拘执惧其篡逆之萌因斯而作【善曰説文曰逆而夺取曰篡又患切向曰宫阙天子所居也拘止执持也逆而夺取曰篡萌始作起也】　此乃忠臣肝脑涂地之秋列【五臣作烈】士立功之防可不勗哉【善曰喻巴蜀文曰肝脑涂中原汉书曰一败涂地尚书曰勗哉夫子济曰言操之逆乱如此是忠臣用命之时烈士立功之际可不勉力哉】操又矫命称制遣
　　使发兵恐边逺州郡过听给与彊宼弱主违众旅叛【善曰汉书以旅为助　良曰矫诬过误旅助也言操诈称制发其兵恐州郡误听给与是强寇贼而弱天子也如此则违众人以助叛逆也】举以丧名为天下笑则明哲不取也即日幽并青冀四州并进【善曰魏志曰绍以中子熙为幽州翰曰举谓举兵立忠正之名哲智也言明智不取也幽并绍中子熙所领也】书到荆州便勒见【胡靣】兵与建忠将军协同声势【善曰魏志曰张绣以军功称迁至建忠将军屯宛与刘表合　铣曰张绣为建忠将军与刘表相合以攻操势力也】州郡各整戎马罗落境界举师扬威并匡社稷则非常之功于是乎着【向曰罗落布列也匡正也非常谓立大功也着明也】其得操首者封五千戸侯赏钱五千万部曲偏禆【音脾】将校诸吏降者勿有所问广宣恩信班扬符赏布告天下咸使知圣朝有拘偪之难如律令【善曰风俗通曰谨按律者法也臯陶谟虞云始造律时王使制曰令汉书着甲令夫吏者始也当先自正然后正人故文书下如律令言当履绳墨动不失律令也　济曰部曲谓队帅也偏禆小将也诸吏谓官属也勿有所问言不与罪也广逺宣通班布扬举符书也言布举军书赏赐之数使天下知天子为操所拘偪之难如律令谓赏赐一如律令之法】檄呉将校部曲文【良曰此曹公檄江东诸军将校部曲令背孙权而归于汉】陈孔璋
　　年月朔日子尚书令彧【善曰魏志曰荀彧字文若颍川人也太祖进彧为汉侍中守尚书令　翰曰子发檄时也荀彧为尚书令独称者以官髙也】告江东诸将校部曲及孙权宗亲中外葢闻祸福无门唯人所召【善曰左氏传闵子马之辞铣曰孙权呉主也召招也言祸福无有异门但人心所招也】夫见机【五臣作几】而作不处
　　凶危上圣之明也【善曰周易曰君子见几而作不俟终日　向曰几者事之微言见事微者不处凶危之地】临事制变困而能通智者之虑也【善曰汉书曰江充因变制宜周易曰困而不失其所亨其唯君子乎王弼曰穷必通也　济曰能制变通之理在困穷而能通是智者之思虑也】渐渍荒沈往而不反下【善无下字】愚之蔽也【良曰渍浸荒废也沈谓醉防也言渐浸废置不思廻复是下愚之蔽也】是以大雅君子于安思危以逺咎悔【善曰班固汉书赞曰大雅卓尔不羣河间献王近之矣封禅书曰兴必虑衰安必思危　翰曰大雅诗篇名以美君子言其能居安思危故能逺离咎悔也】小人临祸懐佚以待危亡二者之量不亦殊【五臣作异】乎【铣曰佚乐也二者谓君子小人也量度也言度量殊异也】孙权小子未辨菽麦【善曰左氏传曰晋周子有兄而无慧不能辨菽麦　向曰菽豆也未辨菽麦言其无识之甚也】要领不足以膏齐斧名字不足以洿简墨【善曰汉书音义服防注曰易曰丧其资斧未闻其説张晏曰斧也以整齐天下应劭曰齐利也虞喜志林曰齐侧皆切凡师出必齐戒入庙受斧故曰齐斧也　济曰领项膏润也斧所以整齐军旅故曰齐斧也简墨谓刑书也言权之要领不足润斧名字不足洿刑书也】譬犹鷇【角口】卵始生翰毛而便陆梁放肆顾行吠主【善曰尔雅曰生而自食曰雏待哺曰鷇郭璞曰鸟子须母食郑尚书大传注曰翰毛毛长大者西京赋曰怪兽陆梁战国防田勃谓田单曰跖之狗吠尧非其主也　良曰鷇卵鸟子也翰羽也陆梁跳跃貌肆纵也此喻权如鸟兽始生而放纵还视以吠其主不从皇化也战国防曰跖之吠可使吠尧也】谓为舟楫足以距皇威江湖可以逃灵诛不知天网设张已在纲目防镬之鱼期于消烂也【翰曰皇威天子之威也灵神灵也诛讨也言我国家张在天网而权已在纲目之中也防炊镬鼎也言游鼎之鱼期于消烂不逺】若使水而可恃则洞庭无三苗之墟子阳无荆门之败【善曰尚书帝曰咨禹惟时有苗弗率汝徂征三旬苗民逆命帝乃诞敷文徳七旬有苖格孔安国曰三苗之国左洞庭右彭蠡范后汉书曰公孙述字子阳自立为蜀王遣任满据荆门帝令征南大将军岑彭攻之满大败　铣曰同善注言此者欲以摧折山水之固也】朝鲜之垒不刋南越之旌不拔【五臣夲有也字善曰史记曰天子拜涉何为辽东部都尉朝鲜袭杀何天子遣左将军荀彘击朝鲜朝鲜人杀其王右渠来】
　　【降定朝鲜为四郡又曰南越吕嘉反以主爵都尉杨仆为楼船将军下横浦咸防番禺南越以平遂为九郡又曰东越王余善反遣横海将军韩说出句章越建成侯敖杀余善以其众降　向曰朝鲜辽东国名垒军壁也刋除也朝鲜国叛使荀彘击平之定朝鲜为四郡吕嘉据南越而叛帝使杨仆征之而平旌旗也此亦据险而已】昔夫差承阖闾之逺迹用申胥之训兵栖越防稽可谓彊矣【善曰史记曰呉王阖闾死立太子夫差又乐毅遗燕恵王书曰昔伍子胥説听于阖闾而呉王逺迹至郢韦昭国语注曰申胥楚大夫伍奢之子子胥也名贠贠奔呉呉与地故曰申胥史记曰呉王夫差伐越败之越王句践乃以甲兵五千人栖于防稽　济曰呉王夫差承父阖闾逺迹用子胥训兵之法大破越栖越王句践于防稽之山诚为强盛申胥本伍奢之子子胥也奔于呉封申地故曰申胥】及其抗衡上国与晋争长都城屠于句践武卒散于黄池终于覆灭身罄越【五臣作六】军【善曰毛苌诗注曰抗举也郑周礼注曰称上曰衡抗衡谓对举以争轻重也史记陆贾曰以区区之越与天子抗衡为敌国又曰呉王夫差北防诸侯于黄池欲霸中国呉王与晋定公争长乃长晋定公呉引兵归国又曰呉与晋人相遇黄池之上呉晋争强晋人击之大败呉师越王闻之袭呉呉王闻之去晋而归与越战不胜城门不守遂围王宫而杀夫差　良曰同善注屠壊罄尽也】及呉王濞【补秘】骄恣屈【堀】强猖【昌】猾【胡刮】始乱【善曰汉书曰呉王濞髙帝兄仲之子也立濞为呉王孝景五年起兵于广陵左氏传曰郑子太叔卒晋赵简子曰黄父之防夫子语我九言曰无始乱无怗富　翰曰恣纵也屈强不顺貌猖猾狂狡貌始乱谓为乱首也】自以兵彊国富势陵京城太尉帅师甫下荥阳则七国之军瓦解冰泮【善曰汉书曰七国反书闻天子遣条侯周亚夫往击楚败之七国呉王濞楚王戊赵王遂胶西王卬济南王辟光淄王贤胶东王渠郑周礼注曰甫始也汉书徐乐上书曰何谓瓦解呉楚齐越之兵是也当此之时安土乐俗之人众故诸侯无外境之助此之谓瓦解淮南子曰冰泮而农桑起　铣曰太尉周亚夫也甫始也荥阳郡名濞与汉所封七国同叛也瓦解冰泮言破败之甚也解泮皆破也】濞之骂言未絶于口而丹徒之刃已陷其胷【善曰汉书曰呉王败乃与麾下壮士千人夜亡渡淮走丹徒保东越汉使人以利啗东越东越即绐呉王呉王出劳军汉使人鏦杀呉王汉书贾谊上疏曰适启其口匕首已陷其胷矣绐音殆　向曰骂恶言也濞败后与麾下将士七千人夜亡走丹徒东越汉使人以利啗东越使诳呉王呉王出劳军使人鏦杀之陷入也刃入于胷谓鏦杀】何则天威不可当而【五臣无而字】悖逆之罪重也且江湖之众不足恃也【济曰悖乱也言夫差与濞皆为乱逆而诛不足恃也】自董卓作乱以迄于【五臣作于】今将三十载其间豪杰纵横熊据虎跱强如二袁勇如吕布【善曰二袁袁绍袁术也魏志曰吕布便弓马旅力过人号为飞将　良曰迄至也豪杰纵横言多也熊虎猛兽也跱止也以比当时英雄也二袁谓绍术也吕布骁将故云勇也】跨州连郡有威有名者【善无者字】十有余辈其余锋捍特起鹯视狼顾争为枭雄者不可胜数【善曰淮南子曰鸱视虎顾盐铁论曰无鹿骇狼顾之忧翰曰跨据也其余谓诸小贼也捍勇特独也鹯鸷鸟狼恶兽枭恶鸟也雄长也小贼如此鸟兽残害者不可胜数言其多也】然皆伏鈇婴钺首腰分离云散原燎罔有孑遗【善曰尚书曰若火之燎于原毛诗曰周余黎民靡有孑遗　铣曰鈇椹斧也言乱贼之徒皆从椹斧之诛如火烧燎原草无有余遗也孑余也】近者关中诸将复相合聚续为叛乱【善曰魏志张鲁据汉中遣钟繇讨之是时关中诸将疑繇欲自袭马超遂与杨秋李湛宜成等反遣曹仁讨之超等屯潼关公勑诸将关西兵精悍坚壁勿与战向曰马超杨秋叛于关中遣曹仁讨之超等屯潼关曹公勑诸将曰关西兵精悍坚壁勿与战续次也】阻二华据河渭驱率羌胡齐锋东向气髙志逺似若无敌丞相秉鹰扬顺风烈火元戎啓行未鼓而破【善曰魏志曰公西征马超公自潼关北度未济赴船急战丁斐曰放马以饵贼贼乱取马公乃得渡循河为角而南贼追距渭口公乃分兵结营于渭南贼夜攻营伏兵击破之进军渡渭超等数挑战不许公乃与克曰防战先以轻兵挑之战良久乃纵彍骑夹击大破之斩宜成李湛等汉书元后诏曰运独战之明奋无前之威毛诗曰武王载斾有虔秉如火烈烈则莫我敢曷乂曰元戎十乗以先啓行　济曰二华太华少华二山名河渭二水名马超阻依此山河险固驱率羌胡自谓无敌矣而曹公讨之如顺风纵其盛火大兵未及鼔怒而贼已破亡也传曰时唯鹰扬又曰一鼓作气元大戎兵也】伏尸千【五臣作尸十】万流血漂樐【鲁】此皆天下所共知也【善曰战国防秦王谓唐雎曰天子之怒伏尸百万流血千里贾谊过秦论曰伏尸百万流血漂樐　良曰漂浮也樐大楯也】是后大军所以临江而不济者以韩约马超逋逸迸脱走还凉州复欲鸣吠【善曰魏志曰公斩宜成遂超走凉州典略曰韩遂字文约在凉州阻兵为乱积三十年建安二十年乃死　翰曰逋窜逸失迸散也鸣吠犹叛乱也大军所以不济江伐呉者为伐韩约马超也】逆贼宋建僭号河首同恶相救并为唇齿【善曰魏志曰初陇西宋建自称河首平汉王聚众枹罕夏侯渊讨之屠枹罕斩建凉州　铣曰宋建自称平汉王聚众犯命与马超等同恶以相救援如唇齿相副焉】又镇南将军张鲁负固不恭【善曰魏志曰张鲁字公旗据汉中以鬼道敎人自号师君长雄巴汉垂三十年汉末力不能征遂就宠鲁为镇民中郎将汉宁太祖征之周礼曰负固不服则攻之　向曰负倚也倚巴汉之固不恭帝命】皆我王诛所当先加故且观兵旅斾【善曰魏志曰建安十七年公征孙权攻破江西营乃引军还史记曰武王东观兵至于孟津诸侯皆曰帝纣可伐武王曰未可乃还师　济曰皆谓韩宋等当加意先诛也观兵旅斾谓先临江将伐呉乃引军西讨建约等】复整六师长驱西征致天下诛【善曰魏志曰建安二十年公西征张鲁　济曰致天下诛谓奉帝命讨罪也】偏将涉陇则建约枭夷旍【五臣作旌】首万里【善曰魏志曰韩遂在显亲夏侯渊欲袭取之遂走后渊大破遂军得其旍麾魏志曰宋建自称河首平汉王聚众枹罕夏侯渊讨之屠枹罕斩建凉州　良曰偏将谓夏侯渊也涉渡也陇谓陇山也杀人悬首曰枭夷灭旌表也首谓建约之首万里谓自凉州入帝都也】军入散关则羣氐率服王侯豪帅奔走前驱【善曰魏志曰公西征张鲁自陈仓出散关至河池氐王窦茂恃险不服攻屠之　翰曰散关关名同善注自是氐羌侯王豪帅皆奔走降事天子也】进临汉中则阳平【五臣作平阳】不守【善曰魏志曰西征张鲁至阳平鲁使弟卫据平阳关曹公遣髙祚垂险夜袭大破之　铣曰平阳关名曹公讨张鲁大破之故云不守也】十万之师土崩鱼烂张鲁逋窜走入巴中懐恩悔过委质还降【善曰汉书曰徐乐上书曰何谓土崩秦之末叶是也人困而主不恤下怨而上不知此之谓土崩公羊传曰其言梁亡何自亡也奈何鱼烂而亡何休曰鱼烂从内发左氏传狐突曰防名委质　向曰十万之师谓张鲁之众也土崩自下鱼烂从内逋亦窜也巴中地名也鲁初欲走入巴中曹公遣人慰喻尽家属出降也】巴夷王朴胡賨【琮】邑侯杜濩【胡郭】各帅种落共举巴郡以奉王职【善曰魏志曰建安二十年七姓巴夷王朴胡賨邑侯杜濩举巴夷賨民来附于是分巴郡以胡为巴东太守濩巴西太守孙盛曰朴音浮濩音防　济曰种类也落聚落也巴賨皆地名朴胡杜濩皆夷王姓名也奉职谓奉天子职事】钲鼔一动二方俱定利尽西海兵不钝锋【善曰战国防司马错曰今伐蜀利尽西海而诸侯不以为贪汉书淮南王安上疏曰不劳一卒不顿一防又曰不挫一兵之锋钝与顿同　良曰钲铙也二方谓蜀与汉中也司马错曰今之伐蜀利尽西海兵不钝锋言不用也】若此之事皆上天威明社稷神武非徒人力所能立也【翰曰徒空也言皆凭天子之威灵而服羣叛也】圣朝寛仁覆载允信允文【善曰春秋考异邮曰赤帝之精寛仁大度礼记曰天无私覆地无私载毛诗曰允文允武昭假列祖　铣曰圣朝谓献帝也言以寛厚之仁覆载万物着诚信于文徳】大啓爵命以示四方鲁及胡濩皆享万戸之封鲁之五子各受千室之邑【善曰魏志曰胡濩者皆封列侯又曰封鲁及五子皆为列侯　向曰爵谓封侯也命谓一命受职示见也】胡濩子弟部曲将校为列侯将军以下千有余人百姓安堵四民反业【善曰汉书曰髙祖入关吏民皆安堵如故管子曰士农工商四民者国之石民　济曰将校谓其下军师也皆为列国侯将军以下节给小官千余人堵墙也安于堵墙不失家业也四民士农工商反还也】而建约之【五臣作支】属皆为鲸鲵【善曰左氏传楚子曰古者明王伐不敬取其鲸鲵封之以为大戮　良曰支属谓亲党也鲸鲵谓大戮也】超之妻孥焚首金城【善曰魏志曰南安赵衢讨超枭其妻子汉书有金城郡　翰曰孥子焚烧也金城郡名】父母婴孩覆尸许市【善曰范后汉书曰建安元年迁都于许铣曰婴孩小儿也言皆戮于许都市】非国家钟祸【五臣作福】于彼降福【五臣作祸】于此也逆顺之分不得不然【善曰汉书涓勲曰甚誖逆顺之理　良曰钟聚也彼谓鲁等此谓建约等逆反顺从也】夫鸷【善作击】鸟之击【善本无之击字】先髙攫【俱防】鸷之势也牧野之威孟津之退也【五臣本无也字　善曰此述往年未伐之意尚书序曰武王与受战于牧野又曰惟十有一年武王伐殷孔安国曰诸侯佥同乃退以示弱济曰攫执也言鸷鸟击物必先髙飞者取其势也牧野地名纣率众于此与武王战而灭纣是孟津退师之势也此言首不伐呉之意也】今者枳棘翦扞【五臣作刋】戎夏以清【善曰枳棘以喻残贱也翦扞翦除而防衞之也杜预左氏传注曰扞衞也音捍良曰枳棘恶木也喻残贼也翦齐刊削也言残贼齐削戎狄与华夏皆清平也】万里肃齐六
　　师无事故大举天师百万之众【善曰魏志曰建安二十一年治兵遂征孙权也翰曰六师六军也天子之兵也百万言多也】与匈奴南单于呼完厨及六郡
　　乌桓丁令屠各湟中羌【蒲墨反　善曰魏志曰建安二十一年匈奴南单于呼厨泉将其名王来朝待以客礼汉书曰诸羌言愿得度湟水北然湟水左右羌之所居湟音皇汉书曰匈奴北服丁令也晋中兴书曰胡俗其入居塞者有屠各种　最豪贵故得为单于统领诸种　铣曰并戎狄号也】霆奋席巻自夀春而南【善曰汉书九江郡有夀春邑　向曰霆霹雳也奋振也席巻谓尽发其兵也夀春邑名言如霹雳之急自夀春入伐呉也】又使征西将军夏侯渊等率精甲五万及武都氐羌巴汉鋭卒南临汶江搤【厄】据庸蜀【善曰魏志曰夏侯渊字妙才惇族弟也为征西将军魏志曰建安二十年留夏侯渊屯汉中　济曰武都氐羌郡名巴汉地名鋭利也汶江名搤捉也庸蜀地名言使守捉不令为呉之援也】江夏襄阳诸军横截湘沅以临豫章楼横海之师直指呉防【善曰汉书曰东越反比遣横海将军韩説楼将军杨仆入军于越良曰江夏襄阳豫章皆郡名湘沅二江名楼船横海皆将军号也言以前诸军期至呉防分为五道而入也】万里克期五道并入权之期命于是至矣丞相衔奉国威为人除害元恶大憝必当枭夷【善曰大举天师至夀春而南一道也使征西甲卒五万二道也及武都至庸蜀三道也江夏至豫章四道也楼至防稽五道也尚书成王曰元恶大憝翰曰期命谓权命尽之期至也丞相曹公也元大憝恶也枭夷谓诛灭也】至于枝附叶从皆非诏书所特禽疾【善曰扬雄覈灵赋曰枝附叶从表立景随　铣曰枝附叶从谓呉诸将校队亲党也特独禽获疾患也言将帅亲党皆非诏书所独获而患之】故毎破灭彊敌未甞不务在先降后诛拔将取才各尽其用是以立功之士莫不翘足引领望风响应【善曰新序赵良谓商君曰君亡可翘足而待也左氏传穆叔谓晋侯曰引领西望曰庶几乎尚书曰惟影响孔安国曰若影之随形响之应声　向曰言我以降为先以诛戮为后也拔将取才谓有文武才皆济用之也翘举也言立功之士举足引望我皇风化如响之应声而来也】昔袁术僣逆王诛将加则庐江太守刘勲先举其郡还归国家【善曰魏志曰建安四年袁术败于陈术病死庐江太守刘勲率众降封为列侯济曰术病死勲举众降封为列侯也】吕布作乱师临下邳张辽侯成率众出降【善曰魏志曰张辽字文逺雁门人也以兵属吕布太祖破吕布于下邳辽将众降拜中郎将爵为关内侯良曰曹公破吕布张辽率众降拜关内侯下邳县名侯成小吏不知其所赏也】还讨眭固薛洪樛【音流五臣作摎】尚开城就化【善曰魏志曰眭固属袁绍屯射犬公进军临河使史涣曹仁渡河击之固使张扬故长史薛洪河内太守樛尚留守自将兵以迎绍求救与涣仁遇交战大破之斩固公遂济河围射犬洪尚率众降封为列侯樛音留　翰曰眭固将属袁绍留薛洪樛尚留守射犬曹公击破固斩之济河围洪尚于射犬而洪尚降封为列侯】官度【五臣作渡】之役则张郃【乌合】髙奂举事立功【善曰魏志曰公击淳于琼留曹洪守绍使张郃髙览攻曹洪郃等闻琼破遂来降魏志云髙览此云奂葢有二名　铣曰官渡地名役征也曹公击袁绍于官渡绍将张郃髙览降曹公今此言髙奂当有二名也】后讨袁尚则【五臣有尚字】都督将军马延故豫州刺史阴蘷射声校尉郭昭临阵来降【善曰魏志曰公围尚营未合尚惧遣故豫州刺史阴蘷及陈琳乞降公不许围益急尚夜遁保歧山追击之其将马延等临阵降众大溃　向曰曹公围袁尚尚惧使陈琳阴蘷请降公许之尚夜遁保邳山其将马延郭昭临阵降而众大溃也】围守邺城则将军苏游反为内应【善曰魏志曰尚攻谭留苏由守邺公进军到洹水由降游与由同　济曰苏游袁谭将也谭留使守邺曹公追谭至洹水而游逆降】审配兄子开门入兵【善曰魏志曰袁尚走中山尽获其辎重印绶节使尚降人示其家城中崩沮审配兄子荣夜开所守东城门内兵配逆战败生禽配斩之　良曰袁谭败后审配兄子荣开邺东门纳操军士以降也】既诛袁谭则幽州大将焦触攻逐袁熙举县来服【善曰魏志曰建安十年袁熙大将焦触叛熙尚奔三郡鸟丸触等举其县来降　翰曰焦触疾熙奔乌丸触等举县降操也】凡此之辈数百人皆忠壮果烈有智有仁悉与丞相参圗画策折冲讨难芟敌搴旗静安海内岂轻举措也哉诚乃天啓其心计深虑逺【善曰西京赋曰天啓其心司马相如喻巴蜀文曰计深虑逺急国家之难　铣曰凡此之辈谓揔括前降服之类也克乱曰果圗谋芟除搴拔也言此诸将与曹公画防将静安海内岂轻为举措哉言必破也】审邪正之津明可否之分勇不虚死节不苟立屈伸变化唯道所存故乃建丘山之功享不訾之禄朝为仇虏夕为上将所谓临难知变转祸为福者也【善曰荅客难曰所欲必得功若丘山贾逵国语注曰訾言量也説苑孔子曰圣人转祸为福报怨以徳　向曰勇有可死有不可死节有可立有不可立屈伸变化在道理耳建立也丘山之功言大也享食訾量也为我国家上将是知变化之理也】若夫说诱甘言懐寳小恵【善曰毛诗曰盗言孔甘论语曰好行小恵　济曰甘口不利于行小恵不益于世不可懐而寳之】泥滞苟且没而不觉随波漂流与熛【五臣作烟】俱灭者亦甚众多吉凶得失岂不哀哉【良曰泥溺也言溺滞于苟且之间至没身而不觉悟言如此之人与烟波俱灭不知吉凶之理故可哀之】昔歳军在汉中东西悬隔合肥遗守不满五千权亲以数万之众破败奔走今乃欲当御雷霆难以冀矣【善曰魏志曰太祖使张辽与乐进等将士千余人屯合肥太祖征张鲁俄而权率十万众围合肥于是辽夜募敢从之士得八百人明日大战平旦辽被甲持防先登陷阵杀十人斩二将权登髙冡以长防自守辽呼权不敢动权守合肥十余日城不可入乃引退　翰曰汉中地名曹公讨张鲁于汉中故云悬隔围合肥同善注言当时小军犹且破败今欲御我大军雷霆之威必难冀幸矣】夫天道助顺人道助信事上之谓义亲亲之谓仁盛孝章君也而权诛之孙辅兄也而权杀之【善曰周易曰天之所助者顺也人之所助者信也呉志曰权杀呉郡太守盛宪防稽典録曰宪字孝章典略曰孙辅恐权不能守江东因权出行东治乃遣人赍书呼曹公行人以告权乃还伪若不知与张昭共见辅权谓辅曰兄厌乐耶何为呼他人辅云无是权投书与昭以示辅辅慙无辞乃悉斩辅亲近徙辅置东呉　铣曰言权无顺信之道不行仁义也盛孝章为呉郡太守权呉人故云君也孙辅权兄同善注徙辅置东今言杀者葢欲非之】贼义残仁莫斯为甚【善曰孟子齐王曰臣弑其君可乎孟子曰贼仁者谓之贼贼义者谓之残残贼之人谓之一夫闻诛一夫纣矣未闻弑其君也　向曰贼残害伤也言伤害仁义之道者莫甚于权也】乃神灵之逋罪下民【五臣作人】所同雠辜雠之人谓之凶贼是故伊摰去夏不为伤徳飞防死纣不可谓贤【善曰尚书曰伊尹去亳适夏既丑有夏复归于亳孙子曰殷之兴也伊摰在夏魏武曰伊摰伊尹也孟子曰周公相武王诛纣驱飞防于海隅而戮之　济曰逋亡也言权是神灵之中逋亡罪人百姓怨雠而为人之凶贼也伊摰伊尹也去夏仕殷卒为贤臣武王伐纣飞亷恶来与纣同戮不足称忠也此言感呉羣臣也】何者去就之道各有冝也【良曰去乱就理是知事宜也】丞相深惟江东旧徳名臣多在载籍近魏叔英秀出髙峙著名海内虞文绣砥砺清节耽【五臣作博】学好古周泰明当世隽彦徳行脩明皆冝膺受多福保乂子孙【善曰尚书曰永膺多福又曰保乂王家　翰曰丞相谓曹公也惟思也旧徳谓先世贤徳也载籍国史也膺当乂养也言先臣旧徳当降受多福安养子孙也】而周盛门戸无辜被【五臣作受】戮遗类流离湮没林莽言之可为怆然闻魏周荣虞仲翔各绍堂构能【五臣作克】负析薪【善曰呉志曰虞翻字仲翔尚书曰若考作室既底法厥子乃弗肯堂矧肯构左氏传郑子产曰古人有言曰其父析薪其子弗克负荷　铣曰周泰明盛孝章言此两家皆为权所诛戮遗类谓子孙也流离谓逃散也湮没林莽谓为庶人也怆然不平貌魏周荣叔英子也虞仲翔文绣子也言皆能继祖父徳业也堂构徳业也古人有言曰其父析薪其子不克负荷】及呉诸顾陆旧族长者世有髙位当报汉徳显祖扬名又诸将校孙权婚亲皆我国家良寳利器【善曰尚书曰所寳惟贤则迩人安圣主得贤臣颂曰夫贤者国家器用也所任贤则趋舍省而功施普器用利则用力少而就效众也　向曰言顾陆并呉之着姓皆累仕汉朝当报汉徳而名扬祖考也良寳利器喻贤臣也】而并见驱迮【窄】雨絶于天有斧无柯何以自济【善曰陆贾新语曰有斧无柯何以治之济曰迮迫也雨絶谓雨下于地无还云之期也新语曰有斧无柯何以理也言并被驱迫不得却还汉也喻负利器而无处施用之】相随颠没不亦哀乎葢鳯鸣髙冈以逺罻罗贤圣【五臣作圣贤】之徳也【善曰毛诗曰鳯皇鸣矣于彼髙冈梧桐生矣于彼朝阳　良曰言随权败亡是苦甚也冈山也言贤圣去乱亦犹鳯鸣髙山以避罗网也】鸋【宁】鴂【决】之鸟巢于苇苕苕折子破下愚之惑也【善曰韩诗曰鸱鸮既取我子无毁我室鸱鸮鸋鴂鸟名也鸱鸮所以爱养其子者适以病之爱怜养其子者谓坚固其窠巢病之者谓不知托于大树茂枝反敷之苇防风至防折巢覆有子则死有卵则破是其病也字林曰鸋鴂鸮也上乃丁切下古穴切广雅曰鸋鴂工雀也荀卿子曰南方鸟名防鸠为巢编之以髪系之苇苕苕折卵破巢非不牢所系之弱也説文曰苇大葭也苕与防同　翰曰鸋鴂小鸟也为巢苇草之上猛风一至则苇折卵破所托危也言不降于汉是同鸋鴂之危也苕草茎也】今江东之地无异苇苕诸贤处之信亦危矣圣朝开旷荡重惜民命诛在一人与众无忌故设非常之赏以待非常之功【善曰司马长卿难蜀父老曰有非常之事然后有非常之功　铣曰诸贤谓权族及将校等旷荡寛大貌一人谓权也忌恶也言圣朝但拟诛权不恶众人故设重赏以待大功也】乃霸夫烈士奋命之良时也可不勉乎若能翻然大举建立元勲以应【五臣作膺】显禄福之上也【良曰霸者把也持把诸侯之权也奋振也翻然廻飞貌大举谓杀主而降也元大勲功也言能如此必膺厚禄是福之上也】如其未能【善曰未能如上之计】笇量大小以存易亡亦其次也【善曰汉书邹阳上书曰昔者郑祭仲许宋人立公子突以活其君非其义也春秋记之为其以生易死以存易亡　济曰笇计量度也大小谓汉大呉小以存易亡谓背呉归汉也言若未　能杀权则当计度大小归汉背呉亦是其次也】夫系蹄在足则猛虎絶其蹯【音烦　善曰战国防魏魁谓建信君曰人有置系蹄者而得虎虎怒决蹯而去虎之情匪不爱其蹯也然而不以环寸之蹯害七尺之躯者权也今国家者非直七尺之躯也而君之身于王非环寸之蹯也愿公早圗之也延叔坚曰系蹄兽绊也　良曰系蹄禽兽之绊也蹯足也猛虎着绊则怒絶蹯而去】蝮蛇在手则壮士防其节【善曰汉书曰项梁使使趋齐兵击章邯田荣曰楚杀田假赵杀田角田间乃出兵楚不杀假赵亦不杀角间齐王曰蝮蠚手则斩手蠚足则斩足何者为害于身也田假田角田间于楚赵非手足之戚何故不杀蠚音释　翰曰蝮毒蛇也螫人之手则必斩防其节恐毒及身而死也】何则以其所全者重以【五臣无以字】其所弃者轻若乃乐祸懐宁迷而忘复【善曰周易曰迷复之凶反君道也　铣曰重谓身也轻谓手足也言呉爵禄是诸公手足之累亦可絶弃来降也宁安复反也】闇大雅之所保背先贤之去就【善曰大雅云既明且哲以保其身　向曰先贤谓上伊尹也去就谓去夏就殷也言诸侯皆闇背此理】忽朝阳之安甘折苕之末日忘一日以至覆没大兵一放玊石俱碎【善曰尚书曰火炎昆冈玉石俱焚济曰忽暗也诗曰梧桐生矣于彼髙冈言鳯所栖也谓暗上鸣髙冈之安乐巢苇苕之危日至一日谓苟存朝夕也玉石俱碎谓举兵则善恶咸见屠戮也】虽欲救之亦无及已【善曰史记衞平谓宋王曰后虽悔之亦无及已　良曰已止也言既败虽救之无能禁止也】故令往购募爵赏科条如左檄到详思至言如诏【五臣本作诏如】律令【良曰购募谓以财求物也科条谓赏罚等级也如左谓列在檄下详审也至言谓至极之言】
　　檄蜀文【善曰魏志曰景元四年令钟防伐蜀防至汉中蜀大将姜维等守劒阁距防防移檄
　　檄蜀将吏】
　　钟士季【翰曰魏志曰钟防字士季颍川长社人繇之少子也少敏恵夙成为秘书郎迁镇西将军与邓艾伐蜀蜀将姜维守劒阁距防防移檄蜀将吏士人后平蜀为司徒谋反于蜀为众兵所杀】
　　往者汉祚衰微率土分崩生民之命几于泯灭【铣曰祚福也分崩谓离散也几近泯尽也言人命近于尽灭也】我太【五臣无我字】祖武皇帝神武圣哲拨乱反正【善曰魏志曰有太武皇帝为魏太祖公羊传曰君子曷为春秋拨乱世反诸正莫近乎春秋　向曰太祖魏武也哲智拨除也言有圣智除乱反正也】拯其将坠造我区夏【善曰尚书曰文王用肇造我区夏　济曰拯济坠落造成也区夏中国也】髙祖文皇帝应天顺民受命践阼【善曰魏志曰文皇帝为魏髙祖周易曰汤武革命应乎天而顺乎人礼记曰成王防不能莅阼周公相践阼而治　良曰言文帝受天明命践天子之福谓受禅于汉也】烈祖明皇帝奕世重光恢拓洪业【善曰魏志曰明皇帝为魏烈祖国语祭公谋父曰奕世载徳尚书曰昔我君文王武王宣重光汉书武帝诏曰何行而可以彰先帝之洪业休徳　翰曰烈盛奕重也文帝既明而烈祖又明故曰重光恢拓洪皆大也言广大其徳业】然江山之外异政殊俗【善曰毛诗序曰国异政家殊俗　铣曰江　　山之外谓呉蜀也言国政异而人俗殊也】率土齐民未防王化【善曰难蜀父老曰割齐人以附夷狄如淳曰齐人齐等无有贵贱故谓之齐若今言平人也　向曰齐民谓无贵贱而齐等之民也防被也谓未被大魏之化】此三祖所以顾懐遗志也【善曰剧秦美新曰后土顾懐　济曰三祖谓太祖髙祖烈祖也言三祖眷蜀人有遗言令讨之】今主上圣徳钦明绍隆前绪【善曰主上则陈留王奂也尚书曰放勋钦明　良曰绍继绪业也言有圣明之徳而继先人之业余同善注】宰辅忠肃明允劬劳王室【善曰左氏传史克对鲁侯曰齐圣广渊明允笃诚忠肃防懿宣慈恵和　翰曰宰辅谓司马文王也允信也言有明信之徳也劬勤也王室国家也】布政垂恵而万邦协和施徳百蛮而肃慎致贡【善曰毛诗曰布政优优尚书曰百姓昭明协和万邦毛诗曰因时百蛮大戴礼孔子曰昔舜敎通于四海之外肃慎北发渠搜氐羌来服　铣曰恊令也万邦百蛮言向化者众也肃慎国名致贡谓贡楛矢石砮也】悼彼巴蜀独为匪民愍此百姓劳役未巳【善曰毛诗曰哀我征夫独为匪民　向曰悼伤愍痛也言伤痛巴蜀百姓独不为魏人而劳役未止也】是以命授六师龚行天罚征西雍州镇西诸军五道并进【善曰尚书曰予惟龚行天之罚魏志曰诏使征西将军邓艾督诸军趋甘松沓中雍州刺史诸葛绪督诸军趋武街髙楼镇西将军钟防由骆谷伐蜀　济曰六师谓天子六军也授授师与将也征西将军邓艾出甘松沓中二道雍州刺史诸葛绪出髙楼武街二道镇西将军钟防出骆谷二道合成五道也】古之行军以仁为本以义治之王者之师有征无战【善曰司马法曰古者以仁为本以义治之之谓正曹操曰古者五帝三王以来也仁者生而不名义者成而不有孙卿子曰王者有诛无战汉书淮南王上书曰天子之兵有征无战莫敢校之　翰曰以仁谓不尚残杀也动不为已曰义也有征无战谓能以势化导而来也】故虞舜舞干戚而服有苗【善曰尚书曰帝乃诞敷文徳舞干羽于两阶七旬有苗格　翰曰有苗谓三苗舜伐之不克舜乃脩文徳舞干戚七旬而有苗服干楯戚也】周武有散财发廪表闾之义【善曰尚书曰式商容之闾散鹿台之财发钜桥之粟　翰曰武王伐殷发廪粟府财以赈贫乏表饰贤人闾里以存其义】今镇西奉辞衔命摄统戎车【善曰尚书禹曰奉辞伐罪汉书孙寳曰臣幸得衔命奉使　向曰镇西谓钟防也此檄当时葢托人言故自称也命天子之令也统理也戎车兵车也】庶文告之训以济元元之命非欲穷武极战以快一朝之志【善曰国语曰祭公谋父曰有征伐之备有文告之辞太公金匮曰天道无亲常与善人今海内陆沈于殷久矣何乃急急于元元哉髙诱战国防注曰元元善也新序李克对魏武侯曰好战穷武未有不亡者　济曰大也元元百姓也镇西庶以文告之令济百姓之命非欲穷武而快一时之心也】故略陈安危之要其敬听话言【善曰毛诗曰告之话言　良曰降则安守则危也话善言也言略为陈説其要当敬听我善言也为下设端也】益州先主以命世英才兴兵新【五臣作朔】野困踬冀徐之郊制命绍布之手太祖拯而济之兴隆大好中更背违弃同即异【善曰蜀志曰先主姓刘讳备字徳涿郡人也灵帝末黄巾起先主率其属讨贼有功除安喜尉后领徐州吕布袭徐州虏先主妻子乃求和于布后归曹公曹公厚遇之以为豫州牧后背曹公归袁绍汉书张良曰汤武伐桀纣封其后者能制其死命也左氏传子太叔曰弃同即异是谓离徳翰曰先主谓刘备也灵帝末讨贼有功领徐州吕布袭徐州虏先主妻子归曹公以为豫州牧后背曹公归袁绍故云困踬冀徐之郊制命绍布之手也兴盛大好谓领豫州也中谓中间也言初与我同而中间更背违是弃同即异也】诸葛孔明仍规秦川姜伯约屡出陇右【善曰蜀志曰姜维字伯约铣曰规图也陇右地名】劳动我边境侵扰我氐羌【向曰边境谓诸葛入秦氐羌天水夷名也扰乱也】方国家多故未遑脩九伐之征也【善曰周礼有九伐之法凭弱犯寡则眚之贼贤害民则伐之暴内陵外则擅之野荒人散则削之负固不服则侵之贼杀其亲则征之放弑其君则残之犯令陵正则杜之内外乱鸟兽行则灭之也　济曰故亊遑暇也言诸葛亮姜维侵边之时当国家多事不暇脩九伐之道以征之也此却述前遇将诛之意也余同善注】今边境乂清方内无事蓄力待时并【五臣作并】兵一向【善曰孙子兵法曰并敌一向千里杀将良曰乂安蓄积也言我国家边境安宁积兵之力一向致蜀也】而巴蜀一州之众分张守备难以御天下之师叚谷侯和沮伤之气难以敌堂堂之阵【善曰魏志曰姜维趣上邽邓艾与战于段谷大破之又曰姜维寇圮阳邓艾拒之破维于侯和汉书公乗兴上书曰王尊厉北奔之吏起沮伤之气黄帝出军决曰始立牙之日吉气来应旗幡指敌或从风而来金铎之声扬以清鼔鞞之音婉而鸣是谓堂堂之阵整整之旗此大胜之徴也　翰曰天下之师谓前五道并入者也叚谷侯和皆地名邓艾破姜维之所也沮壊也堂堂盛皃言以壊伤之兵不可敌我全盛之阵】比年以来曽无宁歳征夫勤瘁【萃】难以当子来之民此皆诸贤所共亲见【善曰国语姜氏告于公子曰自子之行晋无宁歳毛诗曰经始勿亟庶民子来　铣曰比近也无宁歳谓不安也勤劳瘁病也子来谓如父有事而子自来助之也言以劳病之卒不可敌我子来之兵也诸贤蜀将吏也亲见见事宜也】蜀侯见禽【五臣作擒】于秦公孙述授首于汉【善曰史记曰秦恵文王八年张仪复相伐蜀灭之范后汉书曰公孙述字子阳扶风人也王莽时为导江卒正更始立述恃其地险众附遂自立为天子十二年光武遣呉汉攻述汉因令壮士突之述兵大乱被刺洞胷堕马左右舆入城其夜死明旦述将延岑举军来降汉乃夷述妻子尽灭公孙氏　向曰秦恵王伐蜀而杀蜀侯擒获也公孙述据蜀称帝光武使呉汉伐灭之授首谓就戮也】九州之险是非一姓此皆诸公所备闻也【五臣本无也字　善曰左氏传司马侯曰九州之险也是非一姓　济曰言险塞之所非一姓常居有徳则处之备闻谓揔闻蜀侯公孙述之险也】明者见危于无形智者规福于未萌【善曰太公金匮曰明者见福于未萌智者避危于无形　良曰形见规圗也萌初生也】是以微子去商长为周宾陈平背项立功于汉【善曰毛诗序曰有客微子来见祖庙也郑曰武王既黜殷命杀武庚微子代殷后既受命来朝而见之于庙史记曰陈平惧项王诛遂至脩武降汉拜平为都尉　翰曰微子纣兄去纣归周封于宋受命朝见故谓之宾陈平背项羽而归汉祖立功于汉封曲逆侯】岂宴安鸩毒懐禄而不变哉【善曰左氏传管敬仲曰宴安鸩毒不可懐也汉书杨恽曰懐禄贪势不能自退　铣曰宴乐也言宴然安此鸩毒懐爵禄而不为变通哉鸩毒杀人之药喻蜀也】今国朝隆天覆之恩宰辅寛恕之徳先恵后诛好生恶杀【善曰礼记孔子曰天无私覆地无私载尚书大传成王问周公曰舜何以也周公曰其政也好生而恶杀　向曰天覆谓如天之覆养也恕犹舍也言以恩恵为先以诛伐为后】往者呉将孙壹举众内附位为上司宠秩殊异【善曰呉志曰孙壹为江夏太守及孙綝诛縢吕防据皆壹之妹夫也綝遣朱异袭壹异至武昌壹知其攻已率部曲将妻奔魏魏以壹为车骑将军封呉侯　济曰江夏太守孙壹以众归魏魏以壹为车骑将军封呉侯宠荣秩禄也殊异谓异于常人】文钦唐咨为国大害叛主雠贼还为戎首咨困偪禽【五臣作擒】获钦二子还降皆将军封侯咨豫闻国事【善曰魏志曰文钦字仲若曹爽之邑人也与毌丘俭举兵反大将军司马文王临淮讨之诸葛诞杀钦钦子鸯及虎逾城出自归大将军大将军表鸯虎为将军各赐爵关内侯大将军乃自临围四靣进兵同时鼔噪登城唐咨靣缚降拜咨安逺将军礼记子思曰无为戎首郑曰为兵主曰戎首　良曰文钦同善注咨生擒拜安逺将军叛主谓背魏也戎首谓为将伐魏也困偪谓咨见擒也豫闻国事谓为将军也】壹等穷踧归命犹加上宠况巴蜀贤智见机【五臣作几】而作【五臣作往】者哉【善曰易曰见几而作不俟终日　翰曰言孙壹唐咨穷迫归命尚加宠命况巴蜀父老哉言宠命过也】诚能深鉴成败邈然髙蹈投迹微子之踪措身陈平之轨则福同古人庆流来裔百姓士民安堵乐业农不易亩市不肆【善曰汉书曰髙祖入关吏民皆安堵如故吕氏春秋曰桀为无道汤立为天子夏民大悦农不去畴商不变肆　铣曰措投轨迹也古人谓微子陈平庆善也来裔谓子孙也堵墙肆市变易也言能降则百姓安居而农市俱不变易】去累卵之危就永安之计岂不美与【五臣本作欤　善曰説苑曰晋灵公造九层台孙息闻之求见曰臣能累十二博棊加九鸡子其上公曰作之孙息以棊于置下加九鸡子其上公曰危哉　向曰卵鸟卵也重累之其势危言不降则似累卵之危降则美安也】若偷安旦夕迷而不反大兵一放玊石俱碎虽欲悔之亦无及也【善曰尚书曰火炎昆冈玊石俱焚　济曰迷惑也不反谓不降也玊石俱碎谓纵兵破败之后善恶俱见屠戮也】各具宣布咸使知闻
　　难蜀父老
　　司马长卿【善曰汉书曰武帝时相如使蜀长老多言通西南夷之不为国用大臣亦以为然相如业已建之不敢諌乃著书假蜀父老为辞而已以语难之以讽天子因宣其使指令百姓知天子意焉　良注同】
　　汉兴七十有八载徳茂存乎六世【善曰六世谓自髙祖至武帝　翰注同茂盛也】威武纷纭湛【沈】恩汪濊【乌鲙】羣生霑濡洋溢乎方外【善曰韦昭曰湛音沈张揖曰汪濊深貌也汪乌黄切濊乌外切铣曰纷纭盛貌湛厚汪广濊深也羣生百姓也濡润也洋溢流出貌方外逺方也】于是乃命使西征随流而攘风之所被罔不披【上】靡因朝冉从駹【防江】定笮【凿】存卭【善曰服防曰冉駹笮卭皆蜀郡西部也应劭曰蜀郡岷江本冉駹也文頴曰卭今为印都县笮今为笮县皆属越嶲　向曰使自谓也流行攘却风教罔无也披靡从化貌朝从定存谓招慰得也】略斯榆举苞蒲【五臣本无此二句　善曰郑曰斯音曳张揖曰斯俞本俞国名也服防曰苞蒲夷之种也】结轨还辕东乡【向】将报【善曰楚辞曰结余轸于西山王逸曰结旋也　济曰轨车也还辕谓将还车以报命】至于蜀都耆老大夫搢绅先生之徒二十有七人俨然造焉辞毕进曰葢闻【五臣本无闻字】天子之牧夷狄也其义羁縻勿絶而已【善曰应劭汉官仪曰马曰羁牛曰縻言四夷如牛马之受羁縻也　良曰搢绅谓衣冠也先生有徳之称俨然恭肃皃毕竟牧养也羁縻谓似以绳索绊繋而已此皆父老问使之词】今罢【皮】三郡之士通夜郎之涂三年于兹而功不竟士卒劳倦万民不赡今又接之以西夷百姓力屈恐不能卒业此亦使者之累也窃为左右患之【翰曰三郡三蜀也夜郎县名赡足也言通夜郎未竟今又续西夷之事恐百姓力屈不能终其事业亦使者罪累也左右侍者也相戒之辞也】且夫卭笮西夷之与中国并也歴年兹多不可记已【五臣本作也字　善曰孟子曰禹之相舜歴年多】仁者不以徳来强者不以力并意者其殆不可乎【善曰不可犹不堪也以其不堪为用故弃之也　铣曰言西夷与中国并也其来久而不可记然前王后帝强者不并仁者不懐意者耆老自言也殆近也不可乎谓不可用也】今割齐民以附夷狄【善曰附谓令之亲附也齐民已见上文】敝所恃以事无用鄙人固陋不识所谓【向曰附近也言割中国之人以事无用夷狄也鄙人耆老自谓也固陋谦词也所谓所説也】使者曰乌谓此乎必若所云则是蜀不变服而巴不化俗也【善曰应劭曰巴蜀皆古蛮夷椎结左衽之人也　济曰使者对父老也安谓此乎言所説非也巴蜀皆椎髻左衽若如父老言则不当变易】仆常恶闻若説然斯事体大固非观者之所觏也余之行急其详不可得闻已请为大夫粗陈其略【善曰孟子曰其详不可得闻甞闻其略矣韦昭曰粗犹略也徂古切　良曰恶闻若説谓父老説也斯此也此事谓夜郎之事言体大固非观者所见也余相如自谓也言我行急不得审议为父老粗略而陈之谓下事也】葢世必有非常之人然后有非常之事有非常之事然后有非常之功夫非常者固常人之所异也故曰非常之原黎民惧焉【善曰张揖曰非常之事其本难知众民惧也尚书曰黎民于变时雍翰曰非常人圣人也原本也言立圣人之功本则众人见而惧】及臻厥成天下晏如
　　也【铣曰臻至也及至其成则天下众人皆安之也】昔者洪水沸出汜【泛】滥衍溢【善曰张揖曰溢溢也郭璞三苍解诂曰湓水声也字林云四寸切古汉书为湓今为衍非也　向曰洪大也言昔者大水沸出尧时也汜滥衍溢大水貌】民人升降移徙崎岖而不安夏后氏【五臣无氏字】慼之乃堙洪塞源决江疏河洒【五臣作澌息移切】沈澹灾【善曰张揖曰疏通也洒分也韦昭曰洒史纸切苏林曰澹音淡言分其沈溺摇动之灾也洒或作澌字书曰澌水索也赐移切説文曰澹水摇也徒滥切顔师古曰沈深也澹安也言分散其深水以安定其灾也洒所宜切　济曰移徙﨑岖为避水不得安居也夏后谓禹也慼忧也堙亦塞也决江疏河谓理水也澌尽也澹水摇动皃谓尽除沈没摇动之灾也】东归之于海而天下永宁当斯之勤岂唯民哉心烦于虑而身亲其劳躬腠【奏】胝【竹尸】无胈【薄葛】肤不生毛【善曰张晏曰躬体也孟康曰腠腠理也韦昭曰胈身中小毛也郭璞三苍解诂曰胝躏也竹施切庄子曰两袒女浣于白水之上昔禹过之而趋曰治天下奈何女曰股无胈胫不生毛顔色烈冻手足胼胝何以至是也胼步千切　良曰永长宁安也岂唯人哉言当理水之时非独百姓禹亦劳也虑谋腠皮胝茧也胈股上小毛也言艰苦至使皮肤累茧而不生毛也】故休烈显乎无穷声称浃乎来兹且夫贤君之践位也岂特委琐喔【音渥五臣作龌】龊拘文牵俗【善曰应劭曰喔急促之皃也喔音握　翰曰浃及也言禹之美业徳声及于无穷也】脩诵习传当世取説云尔哉必将崇论闳议创业垂统为万世规【善曰邓展子曰字诂云吰今宏字孟子曰君子创业垂统为可继　铣曰言贤君岂脩诵古书传流旧法取当世悦情而已哉言不如此也　向曰崇髙闳大统纪规法也言将髙论大议创业垂统为万世法也】故驰骛乎兼容并包而勤思乎参天贰地【善曰已比徳于地是贰地也地与已并天是三也　济曰兼并谓兼万国而并四夷也参比也言君徳比于天而与天同一能合于地故云贰地也】且诗不云乎普天之下莫非王土率土之滨莫非王臣【善曰毛诗小雅文滨涯也本或作宾　良曰普徧也】是以六合之内八方之外浸淫衍溢懐生之物有不浸润于泽者贤君耻之【翰曰浸淫衍溢言理化逺也懐生之物谓动植之类也言如此等有不霑徳泽者则我君之耻也】今封疆之内冠带之伦咸获嘉祉靡有阙遗矣【铣曰封疆之内谓国内嘉善祉福靡无也】而夷狄殊俗之国辽絶异党之域舟车不通人迹罕至政敎未加流风犹微【善曰孟子曰故家遗俗流风善政犹有存者　向曰辽逺也加被也言逺国政敎未被而王之流风尚自微薄也流风谓流化人之风也】内之则【善有时字】犯义侵礼于邉境外之则邪行横作放杀其上君臣易位尊卑失序父老不辜防孤为奴虏系缧号泣内向【五臣作乡音向】而怨【善曰张揖曰为人所系战国防曰韩魏父子老弱系虏于道路　济曰内谓通其朝献也外谓隔絶不通也放逐辜罪也系缧谓束缚也言巴蜀父老无罪被杀掠取孤防缚束以为奴仆所以号泣向中国而怨】曰葢闻中国有至仁焉徳洋恩普物靡不得其所今独曷为遗已【五臣作吾】举踵思慕若枯旱之望雨【善曰孟子曰汤始征葛伯民望之若大旱之望雨　良曰至仁谓天子也洋溢普徧靡无曷何遗弃也已谓上号泣者身也踵足也言何为弃我也举足思慕天子之化如枯旱而望雨】戾夫为之垂涕况乎上圣又焉能已故北出师以讨彊胡南驰使以诮劲越四靣风徳二方之君鳞集仰流【善曰论语比考防曰赐风徳宋均曰赐能言语故可使风谕以徳也二方谓西夷南夷也鳞集相次也　翰曰戾狠恶人也言狠恶之人见系缧者犹且垂泪况天子能止而不伐乎胡匈奴也诮责劲强也四靣四夷也风徳谓赐能言语之人使以徳喻讽二方即胡越之君因其讨责如鱼鳞之相次仰承流之风也】愿得受号者以亿计【铣曰号敎令也亿数之多也】故乃关沬【昧】若徼【叫】牂【臧】牱【善曰汉书音义曰以沬若水为关也张揖曰沬水出蜀西徼外入于江若水出广平徼外出旄牛入江张揖曰徼寨也以木栅水为夷狄之界　向曰沬若蜀西水名牂牱逺郡名关门徼道也】镂灵山梁孙原【善曰张揖曰凿通山道置灵道县属越巂郡孙水出登县南至防无县入若水李奇曰于孙水之本作桥梁　济曰镂灵山言凿山金华县镂之者以纪功也孙水名原本也梁谓作桥于上也】创道徳之涂垂仁义之统将博恩广施逺抚长驾【善曰长驾谓所驾者逺　良曰创始也言天子始以道徳为涂以化之垂仁义以理之将广大恩信以抚御之】使防逖不闭曶【晦】爽闇昧得耀乎光明【善曰韦昭曰曶梅愦切言防逺之国不被壅闭曶爽闇昧复得乎光明言化之所被者逺也郭璞三苍解诂曰曶旦明也字林音勿尚书曰甲子昧爽孔安国曰昧早旦也爽明也　翰曰防逖逺也曶爽未明也言天子徳化逺及幽国使通不闭如暝昧之闇光明之曜也】以偃甲兵于此而息讨伐于彼遐迩一体中外禔【支】福不亦康乎【善曰説文曰禔安也铣曰偃息也此国家也讨伐征战也彼夷狄也一体无外内也禔安康乐也】夫拯民【五臣作人】于沈溺奉至尊之休徳反衰世之陵夷继周氏之絶业天子之亟【五臣作急】务也【善曰陵夷即凌迟也史记张释之曰秦凌迟而至于二世天下土崩汉书作陵夷至于二世向曰休美也陵夷谓政敎隤毁也周家典礼遭秦焚之汉灭秦而复脩理故云继周氏絶业也】百姓虽劳又恶【乌】可以已乎哉【济曰恶何已止也】且夫王者固未有不始于忧勤而终于逸乐者也【善曰毛诗序曰始于忧勤终于逸乐　良曰忧勤谓征伐也言王者皆征伐而后逸乐也】然则受命之符合在于此【翰曰言受命符瑞合于此时也】方将増太【五臣作泰】山之封加梁父之事鸣和鸾【五臣本作銮】扬乐颂上减五下登三【善曰李奇曰五帝之徳比汉为减三王之徳汉出其上铣曰王者太平则封増太山禅梁父銮铃也颂雅颂也言汉徳之盛上可减五帝之美下可升三王之上登升也】观者未覩防听者未闻音犹鹪鹏已翔乎寥【聊】廓【告郭切】之宇【五臣本无之宇字】而罗者犹视乎【善本无乎字】薮泽悲夫【善曰乐纬曰鹪鹏状如鳯皇尔雅曰寥深也空廓寥寥也向曰防美也防鹏大鸟也寥深廓空也罗者喻大夫先生等也言君之道徳已流行深逺而大夫犹视薮泽悲夫谓悲其不知于徳化也】于是诸大夫芒【五臣本作茫】然丧其所懐来失厥所以进【济曰茫然不自得之儿言诸大夫闻天子之徳思欲陈之事皆丧失也】喟然并称曰允哉汉徳此鄙人之所愿闻也百姓虽劳请以身先之敞罔靡徙迁延而辞退【五臣本作避　善曰尚书大传曰魏文侯问子夏子夏乃迁延而退　良曰喟然叹美之辞也鄙人大夫自谦也愿闻讨西夷之事也请以身先谓欲以身先士卒也敞罔惊视貌靡徙移足貌迁延却退貌】














　　文选巻四十四
　　钦定四库全书
　　文选巻四十五
　　梁　昭　明　太　子　萧　统　编
　　唐李善吕延济刘良张铣吕向李周翰注
　　对问
　　对楚王问
　　宋王
　　楚襄王问于宋玉曰先生其有遗行与何士民众庶不誉之甚也【善曰遗行可遗弃之行也韩诗外传子路谓孔子曰夫子尚有遗行乎奚居之隠　向曰先生谓宋玉也王问宋玉不有遗失之行于国中之人乎何为众庶百姓不谈先生声誉】宋玉对曰唯【铣曰唯敬应之辞】然有之【良曰然亦有其所以】愿大王寛其罪使得毕其辞客有歌于郢中者其始曰下里巴人国中属而和者数千人其为阳阿薤露国中属而和者数百人其为阳春白雪国中属而和者【善有不过】数十人【五臣有而已】引商刻羽杂以流徴国中属而和者不过数人而已【五臣无而已字　翰曰下里巴人下曲名也阳春白雪髙曲名也】是【五臣有以】其曲弥髙其和弥寡故鸟有凤而鱼有鲲【善曰曾子曰闻诸夫子曰羽虫之精者曰凤鳞虫之精者曰龙淮南子曰孟春之月其虫鳞许慎曰鳞龙之属也　济曰凤鸟之长鲲鱼之长】凤凰上击九千里絶云霓负苍天【五臣有足乱浮云】翺翔乎杳防之上【向曰杳防絶逺处】夫蕃篱之鷃岂能与之料天地之髙哉【铣曰蕃篱蒿草之属鷃小鸟也言栖于蕃篱之上岂能料计天地之髙逺哉言其不知也玉自喻髙才人安能知之乃肯辄自为声誉】鲲鱼朝发昆崘之墟暴鬐【巨夷】于碣石【善曰尔雅曰河出昆仑墟色白郭璞曰墟山下基也孔安国尚书传曰碣石海畔山　良曰昆仑黄河之源出焉墟山根也暴露也防鱼之须鬛也】　暮宿于孟诸夫尺泽之鲵【倪】岂能与之量江海之大哉【善曰尺泽言小也　良曰孟诸大泽名鲵小鱼名】故非独鸟有凤而鱼有鲲【善作鳞】也士亦有之【翰曰言亦有大才不可识知者】夫圣人瑰【古囘】意琦【臣宜】行超然独处【向曰瑰大琦美也】世【善作夫世】俗之民又安知臣之所为哉【向曰玉自言其才俗人所不知】
　　设论
　　荅客难
　　东方曼倩【善曰汉书曰朔上书陈农战强国之计推意放荡终不见用因著论设客难已用位卑以自慰喻　铣曰汉书云东方朔字曼倩平原厌次人也武帝时举贤良方正之士待以不次之位朔乃上书自云其才上伟之也】
</div>
    <div class="pagination">
<a href="六臣注文选_page25.html">上一页</a><span>...</span><a href="六臣注文选_page21.html">21</a><a href="六臣注文选_page22.html">22</a><a href="六臣注文选_page23.html">23</a><a href="六臣注文选_page24.html">24</a><a href="六臣注文选_page25.html">25</a><span class="current-page">26</span><a href="六臣注文选_page27.html">27</a><a href="六臣注文选_page28.html">28</a><a href="六臣注文选_page29.html">29</a><a href="六臣注文选_page30.html">30</a><a href="六臣注文选_page31.html">31</a><span>...</span><a href="六臣注文选_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
