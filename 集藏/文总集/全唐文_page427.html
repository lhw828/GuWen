<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 427 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 427 页/共 603 页
  </h1>
  <div class="content">
   ○代定州张令公贺老人星见表
    臣某言。臣闻惟德动天，惟睿作圣。既圣德格於上下，故元贶动於乾文。天高听卑，应犹影响。臣得上都进奏院状报，司天台奏八月某日老人星见於井东，色黄明润大者。臣按《文耀镜》曰：老人星见则主安。又《熊氏瑞应图》曰：王者承天得理，则老人星临其国。中贺。伏惟睿圣文武皇帝陛下德迈勋华，道侔覆载。武以戡乱，文以化成。然犹旰食宵衣，忧勤庶政。令动植得所，县和平。故上感，发端辰象。色黄兆土德之有庆，见井表圣年之无疆。昭昭垂庥，上帝允答，求诸简册，光绝今古。凡在亿兆，孰不欢？臣限以守藩镇，不藉称庆阙庭。舞咏之诚，倍万恒品。谨遣某官奉表陈贺以闻。
    ☆元晦
    晦，饶州刺史淇子。
    ○叠彩山记
    按《图经》，山以石文横布，彩翠相间，若叠彩然，故以为名。东至二里许，枕压桂水。其西岩有石门，中有石像，故曰福庭。又门阴构齐□亭，迥在西北。旷视天表，想望归途，北人游此，多轸乡思。会昌三年六月蒇功，南自曲沼，上极山椒。四年七月功既。
    ○四望山记
    山名四望，故亭为销忧。亭之前後，绵络山腹，皆溪梁危磴。由西而北，复东上叠彩石崖，至福庭石门，约三十馀步。
    ☆段全纬
    全纬与李德裕同时人。
    ○城隍庙记
    阳之理化任乎人，阴之宰司在乎神。人保於城，城保於德。德者，神所凭依也。则都邑之主，其城隍神之谓乎！蜀地土惟涂泥，古难版筑。至秦惠王始命张仪与蜀守张若城成都。其环十二里，其高七十尺。廨署廛里画其下，井楼橹森乎上。其金椎初作，壤颓莫就，有大蔡周旋而行，俾垒堵依准而立。即今城也。其神功乎？由此而来，乃墉洫崇浚，启塞扃固，万雉逦迤，一都繁会。神明支持，金汤缮完。故前年蛮寇卒来，戎备无素，但扰郊鄙，不近。闭关戎严，即时罢退。则扶倾捍患之力，其阴灵幽赞之神乎？前之旧祠，寓托隈堞，偏陋逼隘，星岁滋深。是用改度方隅，惟新经构。去乎幽奥，就於高明。其日惟丙，其辰惟已。其卦直巽，其宫在西。揭署於高门，宏敞於正堂。丹ぬ於周墉，图绘於回廊。庙貌如生，像容有。神保是飨，永安定位。俾夫农无水旱，人不夭札。屏绝蛮夷，阜安闾里。护乎封域，富庶乎亿年。爰书经营，以昭祀事。
    ☆冯韬
    韬，赠吏部尚书宿之子。登进士第。文宗朝官金部司封员外郎。
    ○汉文帝幸细柳营赋（以“将军出令，汉帝徐行”为韵）
    虏犯榆塞，军屯柳营。观文帝劳师之礼，得亚夫为将之名。其始也，威独立，气横行。由棘门而及灞上，列千骑而陈五兵。羽卫爰来，威仪既盛。马壮而尘起，旗整而风劲。全忘以律，自矜万乘之尊；是用加嚣，未发三军之令。及其回凤盖，驻金舆。师徒方俟於倏往，介胄俄惊其勃如。人心为之激发，天步为之踌躇。方警跸之初传，自南自北；洎銮铃之有节，匪疾匪徐。伟夫推毂而行，受而出。苟心腹之无二，视尊卑之如一。足使他将颜厚，馀凶股栗。戈有耀，压灞水之波澜；士马无声，悄辕门之风日。今古，光昭典坟。振天声於绝漠，笑儿戏於诸军。山河保誓，竹帛垂勋。守官而敢违上命，不战而自息袄氛。时也暴去强秦，功成大汉。炎火兴而刘氏将炽，旄头而胡群尚叛。思堂堂之阵，用拓封疆；得赳赳之夫，以平祸乱。宜其威加异类，才出非常。精贯金石，贞含冰霜。近镇秦城之上，遥临渭水之将。观尔类之可歼，师安得夺；谅我战之则克，敌何以当？国家威武有制，寇销蜂虿之毒，臣展爪牙之卫。斯幸也诚则可嘉，殊足称於其帝。
    ☆郑覃
    覃，宰相瑜子。历工、户、刑三部尚书，进右仆射。以本官同平章事。封荥阳郡公。加门下侍郎宏文馆大学士，进太子太师。开成四年罢相守左仆射。会昌二年以司徒致仕。
    ○谏穆宗疏
    陛下新即位，宜侧身勤政。而内耽宴嬉，外盘游畋。今吐蕃在边，狙候中国。假令缓急，臣下乃不知陛下所在。不败事乎？夫金缯所出，固民膏血，可使倡优无功，滥被赐与。愿节用以所馀备边，母令有司重取百姓，天下之幸也。
    ●卷七百二十二
    ☆杜兼
    兼字处元，元和中历官刑部吏部郎中。出为商州防御使知河南尹兼水陆运使。
    ○对陈设印绶判
    〈甲陈其车马印绶诸生非之曰稽古之力岂无前事。〉
    学能广业，德可润身。率由此道，乃终有庆。甲温故知新，博闻强识。究前言而识往行，致广大而尽精微。故三千门徒，续於斧棘；十五志学，亻素其发蒙。黄宪而初，邑里有声；陈而终，海内多誉。方今美其教化，厚以人伦。春诵夏弦，远迈永平之际；东胶西序，殊超建武之初。戴凭所以重席，周福因而获印。於是庭列辎驾，堂循礼容。将以劝凡今之人，岂徒矜稽古之力。孔宣父之至德，斯其务本；桓春卿之雅意，谁复间言。诸生或非，窃谓匪当。
    ☆武儒衡
    儒衡字廷硕，元衡从弟。累选户部郎郎中知谏议大夫事兼知制诰。终兵部侍郎。卒年五十六，赠工部尚书。
    ○请罢太庙望祭仍行朔祭议
    臣谨案《开元礼》，太庙九室，每年惟五飨六告，祭用牲牢俎豆而已。刘歆祭议曰：“大则终王。坛单则岁贡。二祧则时享。曾高则月祀。祖祢则日祭。”《国语》云：“王者日祭月飨，时类岁祀。”此则往古之明徵，国朝之显据。盖日祭者，荐新也，言物有可荐之，不必卜择日时也。故叔孙通之言，且曰古有尝果，足明古礼，非汉制也。月飨者，朔也。《论语》：子贡欲去告朔之饩羊，孔子以为不可。则告朔必具牲牢明矣。《春秋》又识闰月不告朔，犹朝於庙。此则月祭，殷周已降，皆有之也。荐园寝者，始於秦之代，汉氏因之而不改。人君三年之制，以日易月，丧纪既以二十七月而降，朔望奠酹，不复亲执。故既葬之後，移之园陵。又诸陵祠殿，月游衣冠，取象平生，务从丰洁。所以陵寝朔望上食，与太庙日祭月飨本旨不同。
    今王泾所引太庙与陵寝同日时设祭，以为越礼。臣窃谓王泾但宜论太庙陵寝朔望奠祭可行可废之旨，不当以同日同时为议。何者？汉朝宗庙园寝一百六十七所，郡国祠祀，岂不与宗庙同时者乎？在礼既祭於室，又绎於礻方，盖广乎求神者也。宗庙陵寝，尝礻勺同时，理固无害。又韩皋引《汉官仪》：古不墓祭，臣据《周礼》冢人之职，凡祭墓则为之尸。则古亦墓祭，但与汉家陵寝不同耳，安得谓之无哉！又王泾状以太庙设祭，列家常馔，以为亵味。而韩皋则云法馔依经，固非黩祭。臣案《春官》大宗伯以肆献裸飨先王者，谓解牲体荐血腥灌之以郁鬯者也。又《祭义》云：祭之日，君牵牲入庙门，丽于碑，卿大夫袒而毛。牛尚耳，取率祭腥，敬之至也，夫岂谓常馔耶？文王之祭，思死者如不欲生，夫岂知增常馔耶？盖其悫焉尽其礼而不过失焉，所以然也。是以簋有数，笾豆有杀，虽多更圣贤，不敢加也。今夫常馔，庖人羞之，膳夫熟之，糅以膻香，杂以咸辛，具有司之烹炊，漏神明於近，意虽不亵，而事已亵矣。况古者天子立七庙，又为坛单以祭去祧之主，近则起土，远则扫地，盖弥远而弥尊，益敬而益简。
    臣以为陵庙近也，亲亲也，朔望奠献，尚洁务丰，宜备常馔，以广孝也。宗庙远也，尊尊也，袷时享，告朔荐新，宜从古制，以正礼也。唯太庙望祭，无所本据。盖异时有司因其陵寝有朔祭望祭，以为宗庙既有朔祭，则望祭亦合行之。殊不知宗庙朔祭，乃告朔也。臣以为宜罢此耳。仲尼三年无改於父之道。盖言理有改更，则三年之外斯可矣。况天宝之令行於一时者哉！今陛下开十圣之景光，廓八之氛。风扫长彗，神驱大妖。刳金戟以厚农，直玉斗而序政。博采群议，讲求典经。将欲成一王之教，垂万代之法。安可因陵寝缘情取象之理，改宗庙荐鬯涓选之仪？甚不然也。
    ☆独孤铉
    铉，陇右人。元和中登进士第。
    ○凿壁偷光赋（以“将欲贪于，麟角之成”为韵）
    儒有聪明卓荦，然先觉。勿怀六蔽之嗤，是切三冬之学。（阙八字）无光；穿屋如墉，岂独雀之有角。且以兰膏既绝，日月其将。欲假明於他人之室，方凿窍於夫子之墙。乍引潜辉，怯投珠之暗；忽分圆影，疑月出之光。观夫纳耀之初，流辉乍舒。独见之明何得，和光之义则如。然後传之辨鸟，以分鱼。谅非偷人之所以，固同暗者而求於。逗影未周，将阅小明之什；分辉竟劣，难寻光大之书。於是舍之则止，用之则行。彼君子讶来风之穴，矧吾俦观继日之成。谁谓我偷，偷则不灭。谓尔失，失亦不惊。徒爱夫览则无欺，烛之有私。文从曲照，字逐圆规。守其黑非吾徒也，用其光若已有之。始惭服暗之议，不能墙面；终契袭明之旨，或异管窥。况乎贫则宜甘，学也宜耽。韬尔光不违於诲盗，开吾壁非涉於攘贪。志也则劳，自知不足。岂夺鉴微之见，实假照邻之烛。等虚室之白，宁丧尔明；喜冲孔之光，已从吾欲。然则能资於昧者，可望非亲；欲求於明者，有志无囚。达暗之心难固，偷光之道何新。是可投庸功（疑）学，舍彼求身。故能才已徵於梦鸟，道非窒於获麟。
    ○聚米为山赋（以“明知险易，寇敌成擒”为韵）
    有山负固兮远不可窥，规模之於米兮了然可知。象在其中，则远而视近；积而能散，故高以就卑。所以举一隅而必状，投一溢而增危。峙乃糗粮，始觌必盈之积。尘其糠秕，俄分不让之为。爰将取法，非曰作伪。初识聚米之夫，反为乐山之智。同远近无拔蛇之患，殊轻重去压卵之易。善於阵者，谓我幄内师谋；昧於事者，谓我军前儿戏。於是高卑殊状，岩壑再辟。爰分杵臼之资，写彼邱陵之积。持一撮之多，谓能作固；迷方寸之地，已疑见敌。操量鼓者，早讶於拔山；充糜粥者，旋惊其茹石。若其似朽疑驳，如呀欲平。防之於十手所指，负之於五斗而盈。无还三十之车，侔於造化；酷似五千之仞，势亦崇成。且夫或以筲藏，乍疑箕敛。搜其存廪之实，屹作捍邦之险。削培娄而蔽帚呈功，吐岑兮括囊未掩。於是太白忽峙，玉山宛呈。簸持兮阴灵乍泄，转捧兮云掌俄生。偕病马之冈，莫知其远；指亡羊之路，不见而明。然以小方大，布新除旧。有怀狗盗之虞，无辞蚁壤之漏。爰谋爰度，方同数米之人；为冈为陵，不是倾仓之寇。是知进退由己，高下在心。克尽崇卑之势，难均筲斗之斟。勿谓君前尝巧，事外求音。功早登於九仞，虏何逃於七擒。
    ○碎琥珀枕赋（以“良药是资，奇物非宝”为韵）
    琥珀为枕兮可保而持，欲加首兮金疮是资。况无用於寝戈之日，固非全於枕辔之时。在宝难求，不藉金之坚也；其脆易破，无劳斧以（一作斯）之。岂为我宝，用安尔止。况将展转之状，用救通中之。分好恶於千岁之姿，定刚柔於一人之捶。莫投金柱，相如之璧则非；不陨霜锋，子云之珍焉是。夫其铿然始解，发耀腾晖。定锱铢讵论乎大小，考多少未极乎精微。异色傍分兮涣然冰释，虹光中裂兮溘尔星飞。然後霞彩断，角势违。岂同摘玉之流，去彼取此。殊异毁珠之日，辨是与非。美夫节彼用物，视其丰约。始如席上之珍，忽碎封中之药。念刮骨之痛，尔将束手於无为；在抗首（一作道）之时，我则曲肱而奚若。故远於患，无或不良。扣两端兮乍疑分宝，摧一角兮尚可含章。在目无全，似假庖丁之术；应手而碎，不同石氏之强。虽谓大道不宝，吾道则屈。固非合散之流，不是群分之物。假以炫时为美，绝代称奇。昔为永坚之好，今伤善价之仪。偕符氏之坚名，果遭真石；同五鹿之神角，或遇金锤。犹能动彩熠熠，驰精杲杲。难分走海之灵，尚认涉洹之宝。徒美夫弃其异而斥其好，曾不知失其枕而获其道。
    ☆赵蕃
    蕃，元和中进士。官侍御史，出为袁州剌史，历尚书郎。武宗时为太仆卿，持节使黠戛斯。
    ○萤光照字赋（以“能励躬必大成”为韵）
    丹鸟火荧，临书育明。假蠢尔之微照，俟终焉而有成。由是引素囊，开缥帙。文的而可见，影循环而无必。孤悬虚牖，依依而鸟迹初分；回隐薄帷，幕幕而龟文乍出。嘉其炯若流，焕乎发蒙。莹分寸而靡隔，助舒卷而不穷。所以藉微素，积轻躬。隐映有馀，宁亏武子之志；荧煌如贯，爰明苍颉之功。临墨池而珠还合浦，映草翰而燎点寒丛。至若暗室方扃，清宵未艾。炫微质於幽邃，阅群言於宵霭。馀光不灭，能温故而知新；疏彩乍临，为积小而成大。尔其杳杳皆徵，历历可凭。分白黑而为度，随编简而不恒。初讶无烟，潜凝化草之状；才瞻吐耀，暗分垂露之能。及夫皓若□舒，明如珠缀。互离离而发色，纷漠漠而流睇。是以象钩深，类冥契。傥观光之不昧，庶微躬之足励。
    ○甸人献嘉禾赋
    圣上崇国本，致时康。动元象之昭鉴，产嘉禾而应祥。甸人於是具畚锸，修封疆。启芳颖於修轸，荐灵姿於我皇。懿夫挺拔自分，连拳自接。始穰穰而齐实，终矫矫而异叶。殊其本，均二气以发生；同乎心，表一德之和协。不然者，宁擢秀於坟衍，载具美於图牒。徵其瑞质，稽彼大同。见芬敷而共贯，信荣结以交通。则知符乎帝道，发自天功。合穗之珍，方将效祉於今日；异亩之美，岂独标奇於古风。於是野老欢心，田夫尽力。宛移根於沃壤之际，俄发耀於丹墀之侧。祥烟近拂，乍疑连理之形；喜气旁临，更辨合欢之色。弥彰执契之道，载助惟馨之德。尔其天鉴非远，坤珍是呈。始苕亭而间出，终夭矫而曲成。岂比躬稼之时，尽化晋君之草；挺生之岁，克符汉帝之名。向令质委离披，孤生苯。安得临玉砌，迩龙衮。设童之萌芽，为理化之根本。是知六府惟序，万邦式孚。茅三脊而非偶，兽共抵而自殊。未若耀青芳於近甸，垂嘉贶於灵图。况复圣虑弥深，皇猷思永。梯山航海，未足契其休光；菲食卑宫，将欲示其丰省。斯所谓腾茂实於厚地，故荐嘉穗於重颖。
    ○溜穿石赋（以“能以甚柔，而攻至坚”为韵）
    山溜泠然，漱幽石而溅溅。恒幂ャ以迸集，忽嵌空而下穿。介若自持，谓禀灵而利物；呀而中断，见积小以摧坚。且其轻重异源，刚柔殊类。嘉洞出而无关，知累功而有自。贯白云之幽抱，滴滴方来；破苍苔之古痕，泠泠斯至。崎危莫状，激射无穷。逗跳沫以居内，泄涓流而在中。日就月将，必渐然而争赴；因微方著，殊易者之先攻。原乎厥性既柔，其平如砥；因滴沥以成象，若洞彻而虚己。注而匪竭，叹追琢之莫加；协乃有时，顾坚贞而何以。下漱而玉，中开似冰。谓雕以为樽，洼而无当；疑凿而成磴，豁尔非凭。然则引深邃，洞觚棱。谅在物而靡及，非自微而不能。由是异类相推，於斯何甚。蒙兮莫夺，坚然是禀。清光乱洒，初熠熠以穿菱；素彩频垂，每荧荧而透锦。伟夫炯若方，於焉注兹。或零落以将尽，竟连环而不遗。依依未通，遵神泉之靡息；一一将彻，听鸣玉之远而。故可以托质悠悠，於山之幽。载吐潜液，静如冥搜。滴盘礴之间，通兹馀润；挺刚克之际，分乎至柔。谅成功之不远，庶积习之可求。
    ○隙尘赋（以“不依光末，难见微质”为韵）
    日入空隙，尘生夜光。嘉的的以初引，见冥冥而自彰。乍拂圆辉，积纤形而散乱；时摇轻吹，翻弱质以悠扬。洎夫托彼曜灵，起兹虚室。恒纷空而色碎，每烛幽而景密。仰孤光之未及，犹在暗而效质。由是亭亭旁照，幂幂斜飞。必炯尔以赋象，终飘然而相依。故所以临素壁，隐清辉。若下歌梁，方凝姿而漠漠；如惊陈榻，几引耀以霏霏。是故当皎以自飞，引虚光而将扇。振遗芳而交集，流细影而倏遍。散乎幽处，非厚地而不扬；透彼无间，庶高天而可见。尔其晶明下射，杳霭中攒。景熠熠以将尽，势规规而尚残。及辉之馀，斜分稍易；当冥之际，仰望诚难。至若窈窕孤悬，荧煌相蹂。静对幽闼，闲临虚牖。穷隐见而不让，随方圆而可久。若然者，则混而同贯，自得审於浮沈；浩以相鲜，孰可辨於妍不。是以杳如有待，纷若无机。穿栋宇以光小，拂帘栊而色微。片影方呈，似凿幽人之室；轻文靡定，如缁游子之衣。故其馀照乍沈，纤埃旁达。既在阴而不昧，将耀质而难夺。亦何必越茫洋，散空阔。愿依大厦之内，永寄流光之末。
    ○善歌如贯珠赋（以“声气圆直，有如贯珠”为韵）
    歌有能者，珠有至精。既审音於条畅，因取象於圆明。由是同其妙，得于声。上下皆宜，固累累之相合；短长中度，方一一而浑成。徵彼深旨，明乎所谓。本潜究於精微，终契言於仿佛。故永言者以有勇而可保，效珍者取无类而为贵。将察之於众音，信端如於一气。始乃辨真伪，审虚圆。顾周流而复举，若的以成妍。度曲未终，或交通而无关；成文不乱，喜繁会於自然。弥章，规规可则。侔碧玉而增美，写朱绳而逾直。方自理以心，故必臻其极。清音乍绝，宁罔象而斯求；雅韵载，信希夷而自得。则知歌之至计於不朽，珠之状符於妙有。所以因彼洪纤，形於善否。视之不见，识遗音之疾徐；象在其中，分阴魄於先後。是故事之精者，有以方诸。导延促而丽矣，引舒缓而直如。听其真疑自一觚之始，举其可方知三代之馀。然则淡以成规，端然如贯。时发响於杳默，每韬光於璀璨。求乎寂寞，岂殊无胫而臻；散彼冥蒙，匪同溢目之玩。美其连绵中矩，终始相符。畅於心，信精粗而自异；端其本，惟大小以无逾。足以徵词於师乙，擅美於绵驹。傥倾心而一听，殊有类於编珠。
    ○月中桂树赋（以“中秋夕望，光彩扶疏”为韵）
    圆月如霜，有仙桂兮，宛在中央。映澄澈之素彩，逗葳蕤之冷光。杳杳低枝，拂孤轮而挺秀；依依密树，侵满魄而含芳。观其皓尔方凝，然不改。随升沉而自若，贯盈阙而长在。幂幂而临空，杳萋萋而发彩。同蟾蜍之片影，似濯瑶池；异珊瑚之幽丛，徒生沧海。埃初歇，关山正秋。空寥而逾净，色冉弱而弥幽。谓扇花薄，如玷浮。望玉露之初垂，遥疑滴沥；听金风之乍起，远若飕。皎皎孤悬，亭亭相向。才分杳霭之质，微辨轮之状。谅攀援而莫及，宁欲淹留；叹音尘之未期，空劳旷望。嘉其竦本无地，分辉有馀。转低影於穹碧，擢幽姿於颢初。讶娥之绘成，文逾び靡；并秦镜之照出，势自萧疏。斯所以亘□路，委天衢。弱质中植，纤条外扶。乱彩时摇，起飞飞之惊鹊；澄波靡隔，掩历历之高榆。是故邈彼轻霄，呈兹永夕。纷敷远莹，偃蹇旁射。夹馀霞而暂丹，经斜汉而弥白。临紫极而天香不散，指北斗而仙花可摘。况其远象ㄔ胧，挂于冥空。惜迢递而遐想，况婵娟而内融。素色不雕，自挺雪霜之外；清阴迥泛，频移霄汉之中。何必咏招隐，卧幽丛。庶高枝兮可折，愿逍遥於蟾宫。
    ○众星环北极赋（以“辰极镇居，众星拱北”为韵）
    惟极天之枢，惟星日之馀。日散精而外布，天枢要以高居。的然守中，昭上元之道著；烂兮繁会，助下济以光舒。况乎有条不紊，既明且疏。虽贯珠而奚拟，纵编贝而岂如。周流无穷，随五纬之轨道；运行有度，参两曜之居诸。疑徐而速，若动而息。不骞不崩，匪差匪忒。俱递迁而序别，各有位而分职。瞻言粲粲，何三五之在东；彗彼累累，亦四七而朝北。是知统太一而为众，处天心而称极。故能总悬象之纲，作垂光之则。不然，何以探天之赜，何以表天之辟。必得一以含默，乃聚黄以修绎。明夫据会者静而处，辅相者动而顺。静乃常德不离，动惟适道无吝。然後众星熠熠，外辨方而不迷；一极煌煌，中居所而作镇。是以仲尼譬为政之德，羲和时敬授之信。则天道恒象，人事或遵。北极足以比圣，众星足以喻臣。惟臣不矜德，合星之夕惕；惟圣不伐道，配极之日新。故得肃清黄道，利贞紫宸。岂惟大邦是控，临明御众而已。实将先天稽极，後极立经。仰观其动静，旁畅其仪形。然後为政同乎北极，来方类乎众星。斯乃先哲之臣，是崇是奉。皋陶所以迈德，虞舜所以垂拱。不然，彼众星之环北，又奚足以为重。
    ☆林宝
    宝，济南邹县人。元和时官太常博士。
    ○元和姓纂序
    元和壬辰岁，诏加边将之封，酬屯戌之绩。朔方之别帅天水阎者，有司建苴茅之邑於太原列郡焉。主者既行其制，阎子上言曰：“特蒙涣汗，恩沾爵土，乃九族之荣也。而封乖本郡，恐非旧典。”翼日，上谓相国赵公，有司之误，不可再也，宜召通儒硕士，辩卿大夫之族姓者，综修《姓纂》，署之省阁。始使条其原系，考其郡望，子孙职位，并宜总缉，每加爵邑，则令阅视，庶无遗谬者矣。宝末学浅识，首膺相府之命。因案据经籍，穷究旧史，诸家图牒，无不参详。凡二十旬，纂成十卷，自皇族之外，各依四声韵类集。每韵之内，则以大姓为首焉。
    ☆杨宏真
    宏真，元和中进士。
    ○隙尘赋（以“不依光末，难见微质”为韵）
    隙有尘兮，则惟其常。日缘隙兮，亦孔之彰。何在阴而灭彩，能委质以和光。蔼若成规，任隙中之小大；纷然无绪，随日际以悠扬。观夫熠熠孤光，霏霏素质。尽方圆之所至，满虚明而不溢。不洒不扫，宜静以探微；或句或吹，则动而逾密。何幂ャ以可久，混空而为一。一点凝辉，异出同归。岂开帘而霰入，疑向牖之虫飞。其虚其徐，有若无兮漠漠；不不昧，散而聚兮微微。既不足以凝榭，又何虞於化衣。想夫向晦长存，匪阳不见。的尔东去，忽焉西转。嗟柳絮之从风，讶雪花之见见。翔而不息，安即为难。挂高栋而将晚，留空隅而助寒。疑琢玉成环，环中屑坠。若窥壶入洞，洞里云残。美纤姿而无隐，虽小道而可观。原夫自托於空，而隙能善诱；无求於日，而隙以虚受。察之旬精，揽之盈手。同白驹之灭没，非野马之纷蹂。远窥浊水，斯自异於浮沉；仰观歌梁，必坐分於妍不。美其含华有耀，委照无违。想剥庐之斯众，知旧馆之犹稀。寝之堂，就馀光而若在；偷光之壁，寻微烛以相依。何异暗室无欺，明诚未达。伊弱质之隐见，在无私之与夺。傥高鉴以吹嘘，愿飞翔於天末。
    ○一鹗赋（以“凌厉清浮，羽翰无匹”为韵）
    禽之鸷者，鹗兮挺生。不翩翻以群萃，自耿介以孤贞。羽族之中，虽彼众而我寡；□路之上，如特立而独行。固将杀敌无匹，击鲜莫京。岂惟拂之於平野，玩之於太清哉。卓彼雄姿，凛乎壮观。或危石以砺吻，或高柯而整翰。搏鸠之隼，不敢飞扬；逐燕之，望而伏窜。及夫当杀节，乘劲秋。双眸电击，六翮云浮。仰之弥高，方一举而千里；翔而後集，耻乘居而匹游。既而变金风，惊商律。不类聚以颉顽，自孤飞而厉疾。介然直下，固不可以同群。邈矣独翔，谅有殊於丧匹。摩碧落而上腾，与紫气而相凌。自乐其绝侣，无求於得朋。鹰扬者仰之而不逮，雕悍者攀之而不能。莽苍天高，悠扬日厉。自暇自逸，倏来倏逝。何刚者而不惧，何者而不制。风毛雨血，在嫉恶而无遗；草伏木栖，咸畏威而若厉。明心不测，利用则殊。以少为贵，匪繁有徒。想像乎八之间，视远如迩；隐映乎九霄之际，出有入无。谅搏击而不竞，岂狩而弗图。是知禽之凡者，虽累百而何补。士之杰者，将无双而必取。亦犹务利觜，刷迅羽。虽多亦奚以为，固非一鹗之为伍。
    ○萤光照字赋（以“能励躬必大成”为韵）
    儒有贫居在阴，志学无必。思照字之物类，得聚萤於心术。散点熠熠，文彩之旁流；开卷荧荧，古今之洞出。隐映，积小而成。临竹简而增美，历银钩而转明。读周室之书，每见日中之字；览庞涓之传，犹疑火照其营。既有求於时习，奚勿用而宵行。想夫交错积中，英华发外。鱼鸟飞动，铅黄ㄙ霭。无心於处暗，弥见精专；取足於临文，岂劳光大。炫晃无穷，心勤饬躬。泛凝晖於垂露，翻碎影於虫。笔精之体无隐，藻思之文有融。既的於六身之上，复浸淫於三豕之中。则知雅善後宜，功能自励。时当炎燠，嗟映雪而未期；义涉穿窬，忌偷光之失计。是用聿求昭质，承乏华灯。每扬之自此知照，况烛之因以辉宏。斯作者所以警清士而体物，俾无忘其所能。
    ○贯七札赋（以“心平体正，彻彼坚刚”为韵）
    善乎养由之为弓也，挟穿扬之技，推贯金之诚，左乌号兮右青茎。睨七属之甲，收百中之名。神驰手敏，体正心平。始则一以贯之，将叠双不息；终则迭於径也，俾合七而成。颖脱洞达，鳞差混并。旁穿而雀角非劲，深入而虻飞有声。观夫蹲蛟函，彀象弭。量步远迩，回眸徙倚。指锵锵之练，取中於兹；状累累之珠，其端若彼。蓦六以进，吾无间然；吞八之名，我异於是。是知弦木之用，贯革为先。出一札而锋自利，逾百步而犀兕无全。虚其中螳螂之卫徒设，稽其数混沌之窍齐穿。岂徒激曰羽，开月弦。俾晋侯之禽自失，汉将之石弥坚。且既启，美六材之定体；决拾将临，矜一发於巧心。是夸妙捷，岂惮重深。疑叠翮之摧颓，犹惊饮羽；类缝裳之襞积，尚谓纫针。夫弓以矢而劲，其彻得矢之正。故将笑函人之仁，掩矍相之盛。俾带甲之士，知皮之不存；在引弓之人，则心莫能竞。故称矢无虚发，艺得专场。考穷深之宜，我将用直；探破坚之理，尔则乘刚。方今寰海镜清，皇明朗彻。泽宫是选，狸首为节。望正鹄以进旅，奉弧矢之成烈。然後彻札之人，庶验其工拙。
    ○溜穿石赋（以“能以甚柔，而攻至坚”为韵）
    溜可穿石，柔能陷坚。因依而上下相遇，悠久而贞刚失全。始则泠泠，触氵宏澄而或跃；既而决决，洞达而旁穿。一道中透，孤光下悬。何载驰之不息，终渐靡之使然。观夫习坎能通，柔虚氵存至。虹挂空而饮井，星曳练而投地。徵老聃之说，柔弱胜於刚强；验夫子之文，积善由乎驯致。当其涓涓无已，皓皓未通。若崭岩之见拒，能激射以相攻。既漱荡以探奥，遂深沉而凿空。下漱花浮，似出桃源之外；乘流鱼跃，如辞丙穴之中。言念其美，因详所以。石虽坚而有崖，溜虽柔而不止。进寸退尺，常一以贯之；日往月来，则就其深矣。克谐润下之道，实契灵长之理。想夫经始之时，人莫知之。笑我者谓量力而徒尔，见机者料成功之远而。既知难而不退，长引彼而注兹。是能卒获其求，何伤守柔。细滴沥以成响，大逶迤而若抽。在彼一拳，同玉卮之无当；经乎五色，状银汉之分流。其空可玩，其义可禀。庶求福之不回，思进身而去甚。彼以水投石，吁嗟莫承。摧锋饮羽，谁谓难能。曷若挫锐而功著，积微而道宏。妙哉斯赋之旨，惟执柔而有恒。
    ○棘猴赋（以“视之不见，能尽巧心”为韵）
    昔燕王好奇，术客尝巧。剡棘刺之微物，成沐猴而不挠。毫末之细，雕锼既施。睢盱之状，委曲无遗。当晏阴之静景，辨腾捷之幽姿。其始未觏，如将受欺。虚无之中，既焦心於观者；杪末之上，宛成形以究之。实兮若虚，的尔才见。霏微而草上沾露，幂ャ而条端集霰。闪孤光而乍分，拂轻霭而将眩。观夫至精惟一，至小无朋。岂侧陋之於用，在良工之所能。不食而安，终有殊於狙怒；穷高是处，亦何异於猱升。原夫作者经之，其勤至矣。积冲妙於灵府，假锋芒於纤指。盖以神遇，宁将目视。因乎有用之质，造彼无间之理。何剞劂之一变，若儇佻之仪止。伊竹间之猿父，大小相殊；想木杪之犭斩猢，凭依酷似。若乃徵物类，较能不。贯虱心者未喻其精微，巢蚊睫者自然之妙有。庸知造物之意，暂假斯人之手。披左生之赋，方此由心；验韩子之书，诫其腾口。事远前古，名闻至今。虽幽通之不测，终仿佛而难寻。然因棘为猴，固成其麽质；乃观猴在棘，无异於乔林。盖同符於神化，而中出於人心。斯语可徵，妙能曲尽。傥雕虫之不弃，希定价於平准。
    ○月中桂树赋（以“中秋夕望，光彩扶疏”为韵）
    月满於东，桂芳其中。因澄辉之皎洁，见幽茂之玲珑。绚凝冷於清夜，写浓纤於碧空。远莫致之，讵攀折以盈手；光可鉴也，觉清明之在躬。夫擢本阴灵，流形永夕。禀玉烛之和气，润金波之滋液。枝徘徊而若垂，叶び靡以如积。同作缋於团扇，想孚尹於尺璧。悠悠历历，宜乎凛秋。满虚轮而挺秀，莹白晕以含幽。天边无风，孕香气而不散；草上有露，泛花光而若浮。异夫高谢地灵，妙融真宰。笼元兔以不动，映素娥而如在。太阳让美，收若木之馀晖；列宿怀惭，掩白榆而沈彩。既寒暑无变，亦古今不殊。是知托其所终，乃异颠而不扶。二气初分，谁见栽生之质；三光不息，斯无朽蠹之虞。与然薪之殊患，同瑞草之共舒。事相传於摭实，势终类於凭虚。楼上含华，映网轩而列耀；园中委照，益嘉木之萧疏。千里共瞻，九霄之上。春冬无清净之景，肉阙婆娑之状。及素秋之节，信谓逢时；当明德之年，何忧掩望。耻片玉以齐价，笑三珠之可尚。彼丛生因地，森挺凌霜。验植物之斯美，杳神功之可量。垂荫何方，乃传天之下界；结根何处，宛在月之中央。又安能较其小大，齐其短长。冀一枝兮可得，敢骧首以观光。
    ☆侯冽
    冽，元和六年进士。
    ○性犹湍水赋（以“性之为善，犹水趋下”为韵）
    人立性兮，诚明为本。水激湍兮，动直惟柔。将以游心於澹，故其从善如流。天理斯在，坎德可求。谓置怀而必将流恶，同赴势而咸得处休。至人之情，惟当浩浩；君子之道，所以犹犹。原夫性本皆善，诱成迁化。湍有常行，决而上下。得其道则致和平，汨其流遂成奸诈。故圣人行当顺动，义不诡随。欲滔滔而处下逾洁，将淼淼而致远不疲。顺意周流，诚随波而迁染；由衷激发，庶合道以云为。托以洗心，从之洁己，尊派别脉分之要道，守涤瑕荡秽之至理。符老君之立教，心乃善泉；同太史之奏言，德方在水。势虽相近，意当一揆。法润下流谦之迹，莫非有为为之；爱漂沙宕石之功，是皆景行行止。心源洞达，德泽潜敷。在审思其决泄，岂求润於沾濡。远近相沿，宛见为仁由己；始终共济，足见循道而趋。不然，则丧其真，失其正。动必旁午，志皆纷竞。安能使通达为无滞之姿，禀受成善利之性。德如毛而转润，行有叶而逾滋。心镜之前，若光明而上下察也；情田之内，同澹泊而左右流之。懿其义戒中人，事标前典；是明各有原本，不可迁移。岂徒虚阅波澜，以方清浅。若然者信乎孟子之言，所谓惩恶而劝善。
    ○貂蝉冠赋（以“制冠取清悍之义”为韵）
    冠表朝容，饰崇工制。示劲悍而貂文既缉，彰清高而蝉翼斯缀。所以发宰臣之盛，改武弁之弊。配紫绶而增华，入黄枢而转丽。突而将戴，翘然可观。揉轻毛而丝络，斗微壳而花攒。引杂错之光，足见乎以文为贵；分动摇之影，诚诫夫居危如安。丽则无挂，新而莫弹。彩列如星，卫文何荣於会弁；用当谒帝，齐相堪嗤於濯冠。所以类鼠咸收，如螗必取。示威无假於戴，呈巧岂矜於鹬聚。影丽华簪，光联垂组。乍临天陛，泽鲜而日照如濡；时受王言，质薄而风摇自舞。鄙旧规於却敌，笑远适於章甫。貂之贵谁忧换酒於晋臣，蝉之清是用加金於汉主。故能坚逾铁柱，妙夺玉缨。非不足之时，狗尾何续；从有而用，蜩甲如生。柔而辅曲，洁以从轻。灼灼而自为首饰，炯炯而能使心清。至矣哉！蝉者食洁居高，貂者内温外悍。尽饰斯在，齐光不散。发令姿於缀者，王何以尊。藉旧叶而珥焉，金张益焕。将进贤而并美，与交让以相资。承柱後之名，是表礼无违者；冠侍中之首，欲使人皆见之。道光汉册，事合秦赐。冠乎斯用，之以明义。
    ●卷七百二十三
    ☆纥干俞
    俞，元和中进士。
    ○至人用心若镜赋（以“方寸虚地，有来斯应”为韵）
    眷理心之至者，有明镜而比诸。皎然可鉴，泊然其虚。舍将迎之载勤，无情是得；存好恶之不辨，何状不储。彼诚之明，惟道斯守。居中自执於精一，待物岂殊乎先後。云谁鉴矣，则用当其无；匪我功焉，乃为而不有。渊兮内照，旷若虚受。伊默虑其智愚，俨分形於美丑。稽至理也，其性命哉。莹尔蒙蔽，涤乎氛埃。引曜宏纳，清明洞开。自外爰依，叶彼生而有象；由衷必应，体夫神以知来。故得称有别於宏规，等无私於众类。苟观过之能审，爰见疵而不愧。始求义於昭昭，卒穷微於至至。和平自保，非险乎山川；容貌既呈，必肖乎天地。美夫鉴乃不藏，胜而无伤。恒其德匪明而匪晦，状於物或圆而或方。仰周文之翼翼，同叔度之汪汪。是知宏量资乎日宣，储精本於明证。镜将心而共理，影与形而合应。思负局之克修，并悬心而有称。感物攸在，立诚取斯。彼范金这遗制，信灵府以相随。吾道方存，庶一观而无替；其明固久，亦屡照而忘疲。想夫朗若爰启，静而无闷。比申鉴於盈尺，愿修容於进寸。乐广播披云之词，庄生谐止水之论。冀因照以元鉴，岂逢时而在困。
    ○列子御风赋（以“至人御风，契心元寞”为韵）
    列子占风之自，履道而至。澹爵若以体轻，每泠然而意遂。感时之候，临大块以栖真；与化为徒，谅成形之分类。美夫应彼飘举，随乎屈伸。如假羽翼，回离埃尘。必俟乎转绿蕙，摇青。穆以绝俗，清乎便人。摩九霄以骋望，遵一气而游神。是知本於无营，且曰何思何虑。超然独往，畴为我御。瞻徐疾之匪差，杳徜徉之有助。诚之所待，因啸武以孤骞；为用不疲，偶化鹏而并翥。钦若扇物，资乎在躬。此焉静骛，於以元同。宜其经隐，坌遭鸿。肃以潜畅，高而不穷。期则罔愆，虞皇载美於解愠；德之为贵，轩後必闻乎顺风。其或倒影亏蔽，振衣容裔。莫逞乎远，孰睹其际。方出谷於来穴，缥形腾以神契。善行无迹，顾绥策以何施；乘化而游，信道途之不系。伊在御之有则，曷蹑虚而可寻。明上士以离代，启至言以修心。斯气也，激浊常全，接虚固然。初习习以遐迈，卒谆谆以思元。候不奸兮，节之八音而咸应；福能致矣，旬有五日而方旋。想乎上下无间，乘凌有托。既冲天而轻举，亦观徼而惟寞。鄙箫史兰台之凤，轶王子缑山之鹤。道之云远，将自保於逍遥；时不再来，因以翔於寥廓。
    ○玉钩赋（以“常协政经，故无肉”为韵）
    日云暮矣，月出之光。始如钩而可辨，亦方蛾而乍扬。太阴表精，知就盈之所渐；司历纪候，见哉生之有常。原乎内职既修，阴事允叶。故得启临照於品类，彰运行於纪牒。尚迷山桂之丛，稍应阶之荚。沈碧水以辉动，挂珠帘而影接。孤悬亳野，狼衔虚贵於殷年；回烛汾阴，鼎见方惭於汉叶。高疑雪映，朗若冰净。怀远戍於虚弓，望征人於破镜。将以洞纤芒而并深鉴，符阴德而昭圣政。岂比夫空惊思妇之心，载发诗人之咏。彼锵鸣环之侣，瑶阶玉砌之庭。徘徊瞻乎爽朗，δ晚俟其清荧。披雾才升，绡幕误传於盈手；流天未满，琐窗徒讶其分形。奚必效重轮之庆，表三珥之灵，然後可以光帝典而耀祥经者哉。是知沦精蟾兔，亦此之故。比质瑾瑜，其美何无。所以澄清景於天杪，荡浮埃於物表。倏周流於皓璧，渐泛滥於灵沼。千门始丽以涓涓，午夜俄分而皎皎。礼有让遂成其魄，政以齐勿谓之眺。昔也示冲於フ，谪见乎肉。谅无徵於次舍，斯有攵乎迟速。今圣後垂统，纤阿为仆。本其位於西方，正其居於北陆。明大易致远之义，合升歌向中之目。夫然则罔差於常度，所以集帝台之祉福。
    ○登天坛山望海日初出赋（以“海日生残夜”为韵）
    配乎地者惟山，丽呼天者为日。登之峻极，见之初出。廓灵海百川之宗，孕金鸟千里之质。浮圆光於沆氵养，焕鲜耀而滟溢。虽腾辉於碧浪之中，讵侔色於红萍之实。观夫烈霾а，赫炎精。擘洪波，太清。冯夷骇跃，罔象奔惊。照灼兮骊珠潜吐，堂朗兮龙烛忽生。愕群仙於金镜，惊天鸡於玉京。巨浸半涵，犹韬普天之美；人寰尚暝，孰识未融之明。懿其千仞可跻，四目斯在。危岫陵乎碧落，日域辽乎沧海。既登陟以遐观，知汜之浴彩。晨光乍分，夜色未改。升黄道而将始，临下土而有待。昼明夕晦，徒观其躔次之常；出有入无，孰测夫阴阳之宰。气澄雾卷，月落星残。流晖电曜，散彗虹攒。将焕烂以下烛，出浩淼而上干。挂扶桑而杲杲，升谷而团团。敷九华而奕，灿三山之峰峦。且几升天，无忧於见沫；已能ピ物，宁患乎祁寒。顺寅宾而不忒，烁溟涨之无端。乘变化而复往，得沐浴乎波澜。於是游太极，辞残夜。羲和敬导，运行有舍。得天能久，克彰乎真明；委照无私，不间於夷夏。尝倾藿而久俟，冀馀光之一借。
    ○海日照三神山赋（以“耀辉相烛，珠庭灿然”为韵）
    海日飞光，神山之阳。流一气於天表，自三峰而景彰。龙车回驰，丽於高而特异；金阙互映，混其彩以交相。原夫出巨浸以贞明，次崇冈而久照。当峻极之离立，灭尘氛而引曜。遂使授人之历，分乎命以正其方；涉海之伦，骇乎目以观其徼。迟隐见於危壁，蔼晶荧於远峤。披道接灵之府，含华蕴粹之仙。秉至阳而不极，体元气於自然。骇景克存，讶鲁阳挥戈於在侧；腾精独往，疑羲和弭节於其巅。於以系时，於焉绝俗。幽莫可辨，明之所烛。异景暂凝乎地首，奇峰载列於鼎足。影摇林树，渐升桑野之躔；色动鲸波，尚想甘泉之浴。且霞标建其南服，日观揭其东隅。虽照临之等类，亦重深之道殊。岂若丹极赫以戒晨，仙宫朗而增焕。方运行而不息，乃而未旰。森琼树之离离，曳羽衣之灿灿。此日而御，惟山有辉。谅难徵於纪牒，思载瞻乎海沂。彼或栖真，方丈必期乎悠久；如将处代，崦嵫且惧於浸微。是以养志忘形，驰晖以宁。福地无阻，无门寝扃。哲将越渤，陵杳冥。仰无私之照，穷不死之庭。愿参光而有待，庶群仙兮是听。
    ○甯戚饭牛赋（以“取贤在牛口之下”为韵）
    惟彼甯戚兮，既贫且窭。迹未出於樵夫，身尚同於牧竖。劬劳日夕，顿冒风雨。苟直道而退让，不非义而进取。执以绠索，积诸岁年。饭以露草，饮之灵泉。处东皋之田，同无得而乃得；居南山之石，常思贤以荐贤。高节弥坚，洁操无改。扣角之音虽倦，立身之志恒在。游乎绿野，息以青畴。□霞掩暧，山川阻修。异董生之乘马，同巢父之饮牛。栖息歧路，蹉跎垄亩。衣褐不足蔽其，糠秕不足充其口。心常想於青云，貌恐迟於皓首。强於学也以待问，藏其器焉以俟时。独商歌而奚谓，思齐君而听之。君乃问旃，知其在野。君臣从此而道合，理化以之而相假。才足堪於辅佐，位宁卑於庸下。
    ○铜马赋（以“铸金象形，用求良骏”为韵）
    昔伏波资越铜之具，皇汉得天马之度。盖以张戎容，程国步。允称其德，怀致远之无疆；既授於师，必命工而新铸。象物惟肖，利人则深。研精以范，酌宪於心。始察形而视骨，遂修火以熔金。焕若中起，昂然四临。望丹阙以就日，俯元墀而择阴。俾夫司仆载驰，别於群而自仰；倌人匪懈，御於王而审象。疑顾影以权奇，乍含辉而烂朗。由兹而明式遐布，观我而逸材利往。即山为类，且尚其功存；草无施，敢劳於惠养。徒想其屹以沛艾，烂兮晶荧。状赤文而呈瑞，方候日於尧庭。超乎独立，的尔殊形。讶骐骥之变态，聿登歌於彼。叶以阴德，禀於地灵。列君轩之粹异，咸此骏之仪形。是知法与人共，思众才而膺国用；；王惟智周，写宏范而俾营求。矧乎揉其物於精刚，制其器於质良。克绝奔是，邈无元黄。虽齐力齐毫，用每亏於典礼；逮如龙如鹿，形既造而昭彰。美成式之不替，信改铸之有常。奚绝尘之足比，庶出水而同方者哉。铜为宝兮，固越俗之所摈；马之神也，仰汉庭而未进。猗善相以来归，岂康衢之增骏乎。
    ☆范鸣鹤
  </div>
  <div class="pagination">
   <a href="全唐文_page426.html">
    上一页
   </a>
   <span>
    ...
   </span>
   <a href="全唐文_page422.html">
    422
   </a>
   <a href="全唐文_page423.html">
    423
   </a>
   <a href="全唐文_page424.html">
    424
   </a>
   <a href="全唐文_page425.html">
    425
   </a>
   <a href="全唐文_page426.html">
    426
   </a>
   <span class="current-page">
    427
   </span>
   <a href="全唐文_page428.html">
    428
   </a>
   <a href="全唐文_page429.html">
    429
   </a>
   <a href="全唐文_page430.html">
    430
   </a>
   <a href="全唐文_page431.html">
    431
   </a>
   <a href="全唐文_page432.html">
    432
   </a>
   <span>
    ...
   </span>
   <a href="全唐文_page428.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
