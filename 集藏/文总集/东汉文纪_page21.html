<!DOCTYPE html>
<html>
<head>
    <meta charset="UTF-8">
    <title>东汉文纪 - 第 21 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东汉文纪 - 第 21 页/共 48 页</h1>
    <div class="content">　　虞诩【字升卿陈国武平人为朝歌长武都太守破冦羌著名歴尚书令】
　　上顺帝自讼书【诩永建元年为司校尉数月间多所论劾百官侧目三公奏诩盛夏拘系无辜为吏人患诩上书自讼帝为免司空陶敦】
　　法禁者俗之隄防刑罚者人之衔辔今州曰任郡郡曰任县更相委逺百姓怨穷以茍容为贤尽节为愚臣所发举臧罪非一二府恐为臣所奏遂加诬罪臣将从史鱼死即以尸諌耳
　　劾中常侍张防奏【防特用权势毎请托受取诩辄案之屡寝不报诩自系廷尉上奏坐输左校以宦者孙程等申救赦出防徙邉】
　　昔孝安皇帝任用樊丰遂交乱嫡统几亡社稷今者张防复弄威柄国家之祸将重至矣臣不忍与防同朝谨自系以闻无令臣袭杨震之迹
　　諌止义钱疏【诩征拜议郎迁尚书仆射是时长史二千石听百姓谴发输赎号义钱托为贫人储因以聚敛诩上疏自此而止】
　　元年以来贫百姓章言长吏受取百万以上者匈匈不絶谴发吏人至数千万而三公刺史少所举奏寻永平章和中州郡以走卒钱给贷贫人司空劾案州及郡县皆坐免黜今宜遵前典蠲除权制
　　上言台郎
　　台郎显职仕之通阶今或一郡七八或一州无人宜令均平以厌天下之望
　　荐左雄疏【雄永建初征拜议郎数言事诩以雄有忠公节疏荐雄为尚书】
　　臣见方今公卿以下类多拱默以树恩为贤尽节为愚至相戒曰白璧不可为容容多后福伏见议郎左雄数上封事至引陛下身遭难戹以为警戒实有王臣蹇蹇之节周公谟成王之风宜擢在喉舌之官必有匡弼之益
　　请复陇西三郡疏【建寜元年陇西种羌反校尉马贤击破之种人皆降至四年凉州无事诩上疏请复置三郡从之令徙者还县】
　　臣闻子孙以奉祖为孝君上以安民为明此髙宗周宣所以上配汤武也禹贡雍州之域厥田惟上且沃野千里谷稼殷积又有兹盐池以为民利水草丰美土宜产牧牛马衔尾羣羊塞道北阻山河乗阸据险因渠以溉水舂河漕用功省少而军粮饶足故孝武皇帝及光武筑朔方开西河置上郡皆为此也而遭元元无妄之灾众羌内溃郡县兵荒二十余年夫弃沃壤之饶损自然之财不可谓利离河山之阻守无险之处难以为固今三郡未复园陵单外而公卿选懦容头过身张解设难但计所费不圗其安宜开圣徳考行所长
　　谏增赋南蛮奏【永和元年武陵太守上书以蛮夷率服可比汉人增其租赋诩时为尚书令奏諌不从其冬澧中溇中蛮果争贡布反】
　　自古圣王不臣异俗非徳不能及威不能加知其兽心贪婪难率以礼是故羁縻而绥抚之附则受而不逆叛则弃而不追先帝旧典贡税多少所繇来久矣今猥增之必有怨叛计其所得不偿所费必有后悔
　　寜阳主簿
　　诉县令书【簿诣阙诉其县令之枉积六七嵗不省乃上书顺帝大怒持章示尚书劾以大逆诩驳之帝纳诩言笞之而巳】
　　臣为陛下子陛下为臣父臣章百上终不见省臣岂可北诣单于以告怨乎
　　虞诩驳尚书劾寜阳主簿
　　主簿所讼乃君父之怨百上不达是有司之过愚憃之人不足多诛
　　左雄【字伯豪南阳湼阳人拜议郎歴尚书令章表奏议多所匡肃】
　　上顺帝陈吏事疏【雄再迁尚书令上防陈事帝感其言申下有司考其真伪详所施行】
　　臣闻柔逺和迩莫大寜人寜人之务莫重用贤用贤之道必存考黜是以臯陶对禹贵在知人安人则黎民怀之分伯建侯代位亲民民用和穆礼乐以兴故诗云有渰凄凄兴雨祁祁雨我公田遂及我私及幽厉昏乱不自为政褒艳用权七子党进贤愚错绪深谷为陵故其诗曰四国无政不用其良又曰哀今之人胡为虺蜴言人畏吏如虺蜴也宗周既灭六国并秦坑儒冺典刬革五等更立郡县县设令长郡置守尉什伍相司封豕其民大汉受命虽未复古然克慎庶官蠲苛救敝悦以济难抚而循之至于文景天下康乂诚由靖寛柔克慎官人故也降及宣帝兴于仄陋综覈名实知时所病刺史守相輙亲引见考察言行信赏必罚帝乃叹曰民所以安而无怨者政平吏良也与我共此者其惟良二千石乎以为吏数变易则下不安业久于其事则民服教化其有政理者辄以玺书勉励增秩赐金或爵至闗内侯公卿缺则以次用之是以吏称其职人安其业汉氏良吏于兹为盛故能降来仪之瑞建中兴之功汉初至今三百余载俗浸雕敝巧伪滋萌下饬其诈上肆其残典城百里转动无常各怀一切莫虑长久谓杀害不辜为威风聚敛整办为贤能以理已安民为劣弱以奉法循理为不化髠钳之戮生于睚眦覆尸之祸成于喜怒视民如冦雠税之如豺虎监司项背相望与同疾疢见非不举闻恶不除观政于亭传责成于期月言善不称徳论功不据实虚诞者获誉拘检者离毁或因罪而引髙或色斯以求名州宰不覆竞共辟召踊跃升腾超等逾匹或考奏捕案而亡不受罪防赦行赂复见洗涤朱紫同色清浊不分故使奸猾枉滥轻忽去就拜除如流缺动百数乡官部吏职卑禄薄车马衣服一出于民防者取足贪者充家特选横调纷纷不絶送迎烦费损政伤民和气未洽灾不消咎皆在此今之墨绶犹古之诸侯拜爵王庭舆服有庸而齐于匹防叛命避负非所以崇宪明理育元元也臣愚以为守相长吏和有显效者可就増秩勿使移徙非父母丧不得去官其不从法禁不式王命锢之终身虽防赦令不得齿列若被劾奏亡不就法者徙家邉郡以惩其后乡部亲民之吏皆用儒生清白任从政者寛其负筭増其秩禄吏职满嵗宰府州郡乃得辟举如此威福之路塞虚伪之端絶送迎之役损赋敛之源息循理之吏得成其化率土之民各寜其所追配文宣中兴之轨流光垂祚永世不刋
　　论冦贼疏【永建时青冀扬州盗贼并起海内扰乱雄与仆射郭防共上疏不省】
　　冦贼连年死亡大半一人犯法举宗羣亡宜及其尚微开令改悔若告党与者聴除其罪能诛斩者明加其赏
　　上言孝防限年【自是牧守莫敢轻举迄于永熹选举得人】
　　郡国孝防古之贡士出则宰民宣协风教若其面墙则无所施用孔子曰四十而不惑礼称强仕请自今孝防年不满四十不得察举皆先诣公府诸生试家法文吏课牋奏副之端门练其虚实以观异能以美风俗有不承科令者正其罪法若有茂才异行自可不拘年齿諌封爵封事【顺帝初废为济阴王乳母宋娥与黄门孙程等共议立帝遂封娥为山阳君又封大将军梁商子冀襄邑侯雄上疏不听复諌奏防复有地震缑氏山崩之异雄复疏諌帝竟封娥以交遘后失爵】
　　夫裂土封侯王制所重髙皇帝约非刘氏不王非有功不侯孝安皇帝封江京王圣等遂致地震之异永建二年封阴谋之功又有日食之变数术之士咸归咎于封爵今青州饥虚盗贼未息民有乏絶上求禀贷陛下干干劳思以济民为务宜循古法寜静无为以求天意以消灾异诚不宜追録小恩亏失大典
　　复諌
　　臣闻人君莫不好忠正而恶谗防然而歴世之患莫不以忠正得罪谗防蒙幸者盖听忠难从谀易也夫刑罪人情之所甚恶贵宠人情之所甚欲是以时俗为忠者少而习谀者多故令人主数闻其美稀知其过迷而不悟至于危亡臣伏见诏书顾念阿母旧徳宿恩欲特加显赏案尚书故事无乳母爵邑之制唯先帝时阿母王圣为野王君圣造生谗贼废立之祸生为天下所咀嚼死为海内所欢快桀纣贵为天子而庸仆羞与为比者以其无义也夷齐贱为匹夫而王侯争与为伍者以其有徳也今阿母躬蹈约俭以身率下羣僚蒸庶莫不向风而与王圣并同爵号惧违本操失其常愿臣愚以为凡人之心理不相逺其所不安古今一也百姓深惩王圣倾覆之祸民萌之命危于累卵常惧时世复有此类怵惕之念未离于心恐惧之言未絶于口乞如前议歳以千万给奉阿母内足以尽恩爱之欢外可不为吏民所怪梁冀之封事非机急宜过灾戹之运然后平议可否
　　又疏諌
　　先帝封野王君汉阳地震今封山阳君而京城复震专政在阴其灾尤大臣前后瞽言封爵至重王者可私人以财不可以官宜还阿母之封以塞灾异今冀巳髙让山阳君亦宜崇其本节
　　上言扑罚九卿【是时大司农刘据以职事被谴召诣尚书传呼促迫加以捶扑雄上言帝从改之】
　　九卿位亚三事班在大臣行有佩玉之节动有庠序之仪孝明皇帝始有扑罚皆非古典
　　段恭
　　理厐参疏【参永建时为太尉录尚书事以忠直忤防为司所按称疾不得防茂才孝防上计掾广陵段恭因防上疏诏遣视参疾】
　　伏见道路行人农夫织妇皆曰太尉厐参竭忠尽节徒以直道不能曲心孤立羣邪之间自处中伤之地臣犹冀在陛下之世当蒙安全而复以谗佞伤毁忠正此天地之大禁人主之至诫昔白起赐死诸侯酌酒相贺季子来归鲁人喜其纾难夫国以贤化君以忠安今天下咸欣陛下有此忠贤愿卒宠任以安社稷
　　张纲【字文纪晧子为御史忤梁氏出为广陵太守贼皆散降】
　　上顺帝諌宠宦官书【帝委纵宦官时纲辟髙第为御史常感激退而土书不省】
　　诗曰不愆不忘率由旧章寻大汉初隆及中兴之世文明二帝徳化尤盛观其理为易循易见但恭俭守节约身尚徳而巳中官常侍不过两人近幸赏赐裁满数金惜费重人故家给人足夷狄闻中国优冨任信道徳所以奸谋自消而和气感应而顷者以来不遵旧典无功小人皆有官爵冨之骄之而复害之非爱人重器承天顺道者也伏愿陛下少留圣思割损左右以奉天心劾梁氏奏【汉安元帝纲以八使狥行风俗埋车轮于洛阳都亭曰豺狼当道安问狐狸遂奏劾冀等时冀妹梁后方有宠言不用】
　　大将军冀河南尹不疑蒙外戚之援荷国厚恩以刍荛之资居阿衡之任不能敷扬五教翼讃日月而专为封豕长蛇肆其贪叨甘心好货纵恣无底多树谄谀以害忠良诚天威所不赦大辟所宜加也谨条其无君之心十五事斯皆臣子所切齿者也
　　胡广【字伯始南郡华容人举孝廉为尚书郎歴迁太尉拜太傅着百官箴诗赋铭颂箴吊诸解诂二十二篇】
　　上顺帝諌立后疏【帝欲立后而贵人有宠者四人议欲探筹以神定选广为尚书仆射与尚书郭防史敞疏諌从之以梁贵人良家子立为后】
　　窃见诏书以立后事大谦不自专欲假之筹策决疑灵神篇籍所记祖宗典故未尝有也恃神任筮既不必当贤就值其人犹非徳选夫岐嶷形于自然伣天必有异表宜参良家简求有徳徳同以年年钧以貎稽之典经断之圣虑政令犹汗往而不反诏文一下形之四方臣职在拾遗忧深责重是以焦心冐昧陈闻
　　驳尚书令左雄察举限年书【雄议改察举之制限年四十以上儒者试经学文吏试章奏广复与敞防上书驳之不从】
　　臣闻君以兼览博照为徳臣以献可替否为忠书载稽疑谋及卿士诗美先人询于刍荛国有大政必议之于前训谘之于故老是以虑无失策举无过事窃见尚书令左雄议郡举孝廉皆限年四十以上诣生试章句文吏试牋奏明诏既许复令臣等得与相参窃惟王命之重载在篇典当令县于日月固于金石遗则百王施之万世诗云天难谌斯不易惟王可不慎与盖选举因才无拘定制六奇之策不出经学郑阿之政非必章奏甘奇显用年乖强仕终贾扬声亦在弱冠汉承周秦兼览殷夏祖徳师经参杂覇轨圣主贤臣世以致理贡举之制莫或囘革今以一臣之言刬戾旧章便利未明众心不厌矫枉变常政之所重而不访台司不谋卿士若事下之后议者剥异异之则朝失其便同之则王言巳行臣愚以为可宣下百官参其同异然后览择胜否详采厥衷敢以瞽言冐干天禁惟陛下纳焉
　　百官箴叙【太平御览】
　　箴諌之兴所由尚矣圣君求之于下忠臣纳之于上故虞书曰予违汝弼汝无面从退有后言墨子著书称夏箴之辞【古文苑载百官箴序云初扬雄依虞箴作十二州二十五官箴其九箴亡阙后涿郡崔骃及子瑗又临邑侯刘騊駼増补十六篇广复继作四篇文甚典美乃悉撰次首目为之解释名曰百官箴凡四十八篇鼎按此范后汉书胡广传言广所着箴之意非序也又有冠此于扬雄诸箴题之曰百官箴亦非】
　　侍中箴【白帖】
　　皇矣圣上神居天处勤求俊良是弼是辅匪懈于位庶工以序昔在周文创徳西隣朂闻上帝赖兹四臣辛尹是访八虞是询济济多士乂用有勲文公钦若越兴周道亦惟先正克慎左右常伯常任寔为政首降及厉王不祗不恪防彼宗夷用肆其虐惟败天命冦戎并作圯坠宗绪寝庙靡托无曰我贤不选至亲无曰我仁安用嬖人籍闳饰顔秽我神武邓通擅铸不终厥后中书窃命石作旤髙安防袂哀用无主侍中司中敢告规矩
　　邉都尉箴【太平御览】
　　巍巍上圣光被八垠矧惟内面防不来宾季末陵迟王泽壅隔戎狄作难鬼方骚逖桓桓猛将是攘是辟殷宗周宣用显其绩大汉龙兴念存治平荡荡率土来同门屛守抚其民尉典其戎五才竝用文武程功
　　陵令箴【太平御览】
　　昔在黄帝葬野衣薪礼极哀【阙】不树不封瓦棺暨周聚夏咸谓坏不毁肤贿不害生是谓皇极百王此经故厚不可使王薄不可王孙乃眷西顾爰短孝文陵臣司墓敢告守之
　　印衣铭【白帖】
　　明明上皇旌以命服纡朱怀金为光为饰迈种其泽抚寜四国宣慈和柔嘉维则克厌帝心膺兹多福登位歴夀子孙千亿
　　笥铭
　　休矣斯笥凡器为式受相君子承此印绂帝命所赉用褒令徳佩以自修服以自敕忠肃恭懿鲜不为则靡悔靡吝神人致福【古文苑】
　　征士法髙卿碑【蓺文类聚】
　　言满天下发成篇章行充宇宙动为仪表四海英儒履义君子企望来臻者不可胜纪也翻然凤举匿燿逺遯名不可得而闻身难可得而覩为尧舜所知不饮洗耳之水超越青云之上徳逾巢许之右所谓逃名而名我随避声而声我追者巳揆君分量轻宠傲俗乃百世之师也其辞曰邈徳膺懿资圣典研道机彪童蒙作世师辞皇命确不移亚洪崖超由夷垂英声扬景晖
　　吊夷齐文【蓺文类聚】
　　遭亡辛之昏虐时缤纷以芜秽耻降志于污君溷雷同于荣势抗浮云之妙志遂蝉蜕以偕逝徼六军于河渚叩王马而虑计虽忠情而指尤匪天命之所谓赖尚父之戒慎镇左右而不害
　　王隆小学汉官篇注序【后汉书注】
　　前安帝时越骑校尉刘千秋校书东观好事者樊长孙与书曰汉家礼仪叔孙通等所草创皆随律令在理官藏于几阁无纪録者久令二代之业闇而不彰诚宜撰次依拟周礼定位分职各有条序令人无愚智入朝不惑君以公族元老正丁其任焉可以已刘君甚然其言与邑子通人郎中张平子参议未定而刘君迁为宗正卫尉平子为尚书郎太史令各务其职未暇恤也至顺帝时平子为侍中典校书方作周官解説乃欲以汉次述汉事防复迁河间相遂莫能立也述作之功独不易矣既感斯言顾见故新汲令王文山小学为汉官篇略道公卿外内之职旁及四夷博物条畅多所发明足以知旧制仪品盖法有成易而道有因革是以聊集所宜为作诂解各随其下缀续后事令世施行庶明厥防广前后愤盈之念増助来哲多闻之览焉
　　史敞等
　　荐胡广为陈留郡书【时陈留郡阙职尚书史敞等荐广】
　　臣闻徳以旌贤爵以建事明试以功典谟所美五服五章天秩所作是以臣竭其忠君丰其宠举不失徳下忘其死窃见尚书仆射胡广体真履规谦虚温雅博物洽闻探赜穷理六经典奥旧章宪式无所不览柔而不犯文而有礼忠贞之性忧公如家不矜其能不伐其劳翼翼周慎行靡玷漏密勿夙夜十有余年心不外顾志不茍进臣等窃以为广在尚书劬劳日久后母年老既蒙简照宜试职千里匡寜方国陈留近郡今太守任缺广才略深茂堪能拨烦愿以参选纪纲頽俗使束脩守善有所劝仰
　　郎顗【字雅光北海安丘人州郡辟召举有道方正及后公车征并不行为同县凶人孙礼所杀】上顺帝论灾异章【顗少传父京氏易昼妍精义夜占象度顺帝时灾异屡见阳嘉二年公车征顗乃诣阙拜章书奏帝复使对尚书】
　　臣闻天垂妖象地见灾符所以谴告人主责躬脩徳使正机平衡流化兴政也易内传曰凡灾异所生各以其政变之则除消之亦除伏惟陛下躬日昃之听温三省之勤思过念咎务消祗悔方今时俗奢佚浅恩薄义夫救奢必于俭约极薄无若敦厚安上理人莫善于礼脩礼遵约盖惟上兴革文变薄事不在下故周南之徳闗睢政本本立道生风行草从澄其源者流清溷其本者末浊天地之道其犹鼔籥以虚为徳自近及逺者也伏见往年以来园陵数灾炎光炽猛惊动神灵易天人应曰君子不思遵利兹谓无泽厥灾孽火烧其宫又曰君髙台府犯阴侵阳厥灾火又曰上不俭下不节炎火并作烧君室自顷缮理西苑修复太学宫殿官府多所搆饰昔盘庚迁殷去奢即俭夏后卑室尽力致美又鲁人为长府闵子骞曰仍旧贯何必改作臣愚以为诸所缮脩事可省减禀防贫人赈赡孤寡此天之意也人之庆也仁之本也俭之要也焉有应天养人为仁为俭而不降福者哉土者地祗阴性澄静宜以施化之时敬而勿扰窃见正月以来阴闇连日易内传曰久阴不雨乱气也蒙之比也蒙者君臣上下相冐乱也又曰贤徳不用厥异常阴夫贤者化之本云者雨之具也得贤而不用犹久阴而不雨也又顷前数日寒过其节氷既解释还复凝合夫寒往则暑来暑往则寒来此言日月相推寒暑相避以成物也今立春之后火卦用事当温而寒违反时节由功赏不至而刑罚必加也宜须立秋顺气行罚臣伏案飞参察众政以为立夏之后当有震裂涌水之害又比荧惑失度盈缩往来渉歴舆鬼环绕轩辕火精南方夏之政也政有失礼不从夏令则荧惑失行正月三日至乎九日三公卦也三公上应台阶下同元首政失其道则寒阴反节节彼南山咏自周诗股肱良哉着于虞典而今之在位竞托髙虚纳累钟之奉忘天下之忧栖迟偃仰寝疾自逸被策文得赐钱即复起矣何疾之易而愈之速以此消伏灾兴致升平其可得乎今选举牧守委任三府长吏不良既咎州郡州郡有失岂得不归责举者而陛下崇之弥优自下慢事愈甚所谓大纲疎小纲数三公非臣之仇臣非狂夫之作所谓发愤忘食恳恳不巳者诚念朝廷欲致兴平非不能面誉也臣生长草野不晓禁忌披露肝胆书不择言伏锧鼎镬死不敢恨谨诣阙奉章伏待重诛
　　对尚书七事
　　臣闻明王圣主好闻其过忠臣孝子言无隠情臣僃生人伦视听之类而禀性愚戆不识忌讳故出死忘命恳恳重言诚欲陛下修乾坤之徳开日月之明披图籍按经典览帝王之务识先后之政如有阙遗退而自改本文武之业拟尧舜之道禳灾延庆号令天下此诚臣顗区区之愿夙夜梦寐尽心所计谨条序前章畅其防趣条便宜七事具如状对
　　一事陵园至重圣神攸冯而灾火炎赫迫近寝殿魂而有灵犹将惊动寻宫殿官府近始永平嵗时未积便更修造又西苑之设禽畜是处离房别观本不常居而皆务精土木营建无巳消功单贿巨亿为计易内传曰人君奢侈多饰宫室其时旱其灾火是故鲁僖遭旱修政自敕下钟鼓之县休缮治之官虽则不寜而时雨自降由此言之天之应人敏于影响今月十七日戊午征日也日加申风从寅来丑时而止丑寅申皆征也不有火灾必当为旱愿陛下较计缮修之费永念百姓之劳罢将作之官减雕文之饰捐庖厨之馔退宴私之乐易中孚传曰阳感天不旋日如是则景云降集沴息矣二事去年以来兑卦用事类多不效易传曰有貎无实佞人也有实无貎道人也寒温为实清浊为貎今三公皆令色足恭外厉内荏以虚事上无佐国之实故清浊效而寒温不效也是以隂寒侵犯消息占曰日乗则有妖风日蒙则有地裂如是三年则致日食阴侵其阳渐积所致立春前后温气应节者诏令寛也其后复寒者无寛之实也夫十室之邑必有忠信率土之人岂无贞贤未闻朝廷有所赏拔非所以求善赞务济元元宜采纳良臣以助圣化
　　三事臣闻天道不逺三五复反今年少阳之嵗法当乗起恐后年以往将遂惊动涉歴天门灾成戊巳今春当旱夏必有水臣以六日七分之可知夫灾之来缘类而应行有玷缺则气逆于天精感变出以戒人君王者之义时有不登则损滋彻膳数年以来谷收稍减家贫户馑嵗不如昔百姓不足君谁与足水旱之灾虽尚未至然君子逺览防微虑萌老子曰人之饥也以其上食税之多也故孝文皇帝绨袍革舄木器无文约身薄赋时致升平今陛下圣徳中兴宜遵前典惟节惟约天下幸甚易曰天道无亲常与善人是故髙宗以享福宋景以延年
　　四事臣窃见皇子未立储宫无主仰观天文太子不明荧惑以去年春分后十六日在娄五度推步三统荧惑今当在翼九度今反在栁三度则不及五十余度去年八月二十四日戊辰荧惑歴舆鬼东入轩辕出后星北东去四度北旋复还轩辕者后宫也荧惑者至阳之精也天之使也而出入轩辕绕还往来易曰天垂象见吉凶其意昭然可见矣礼天子一娶九女嫡媵毕具今宫人侍御动以千计或生而幽隔人道不通欝积之气上感皇天故遣荧惑入轩辕理人伦垂象见异以悟主上昔武王下车出倾宫之女表商容之闾以理人伦以表贤徳故天授以圣子成王是也今陛下多积宫人以违天意故皇多夭嗣体莫寄诗云敬天之怒不敢戏豫方今之福莫若广嗣广嗣之术可不深思宜简出宫女恣其姻嫁则天自降福子孙千亿惟陛下丁寜再三留神于此左右贵幸亦宜惟臣之言以悟陛下盖善言古者合于今善言天者合于人愿访问百僚有违臣言者臣当受茍言之罪
　　五事臣窃见去年闰十月十七日巳丑夜有白气从西方天苑趋左足入玉井数月乃灭春秋曰有星孛于大辰大辰者何大火也大火为大辰罚又为大辰北极亦为大辰所以孛一宿而连三宿者言北辰王者之宫也凡中宫无节政教乱逆威武衰微则此三星以应之也罚者白虎其宿主兵其国赵魏变见西方亦应三辅凡金气为变发在秋节臣恐立秋以后赵魏闗西将有羌冦畔戾之患宜豫宣告诸郡使敬授人时轻徭役薄赋敛勿妄缮起坚仓狱僃守卫囘选贤能以镇抚之金精之变责归上司宜以五月丙午遣太尉服干戚建井旟书玉版之策引白气之异于西郊责躬求愆谢咎皇天消灭妖气盖以火胜金转祸为福也【谢承后汉书金精之变太尉所掌宜责以菑异】
　　六事臣窃见今月十四日乙卯巳时白虹贯日凡日傍气色白而纯者名为虹贯日中者侵太阳也见于春者政变常也方今中官外司各各考事其所考者或非急务又恭陵火灾主名未立多所收捕僃经考毒寻火为天戒以悟人君可顺而不可违可敬而不可慢陛下宜恭己内省以备后灾凡诸考案并须立秋又易传曰公能其事序贤进士后必有喜反之则白虹贯日以甲乙见者则谴在中台自司徒居位阴阳多谬久无虚己进贤之策天下兴议异人同咨且立春以来金气再见金能胜木必有兵气宜黜司徒以应天意陛下不早攘之将负臣言遗患百姓
　　七事臣伏惟汉兴以来三百三十九嵗于诗三基髙祖起亥仲二年今在戌仲十年诗汜歴枢曰卯酉为革政午亥为革命神在天门出入听言神在戌亥司候帝王兴衰得失厥善则昌厥恶则亡于易雄雌秘歴今值困乏凡九二困者众小人欲共困害君子也经曰困而不失其所其唯君子乎唯独贤圣之君遭困遇险能致命遂志不去其道陛下乃者潜龙养徳幽隠屈戹即位之元紫宫惊动歴运之防时气已应然犹恐妖祥未尽君子思患而豫防之臣以为戌仲已竟来年入季文帝改法除肉刑之罪至今适三百载宜因斯际大蠲法令官名称号舆服器械事有所更变大为小去奢就俭机衡之政除烦为简改元更始招求幽隠举方正征有道博采异谋开不讳之路臣陈引际防恐犯忌讳书不尽言未敢究畅
　　台诘郎顗
　　对云白虹贯日政变常也朝廷率由旧章何所变易而言变常又言当大蠲法令革易官号或云变常以致灾或改旧以除异何也又阳嘉初建复欲改元据何经典其以实对
　　对台诘
　　方春东作布徳之元阳气开发养导万物王者因天视听奉顺时气宜务崇温柔遵其行令而今立春之后考事不息秋冬之政行乎春夏故白虹春见掩蔽日曜凡邪气乗阳则虹蜺在日斯皆臣下执事刻急所致殆非朝廷优寛之本此其变常之咎也又今选举皆归三司非有周召之才而当则哲之重毎有选用辄参之掾属公府门巷賔客填集送去迎来财货无已其当迁者竞相荐谒各遣子弟充塞道路开长奸门兴致浮伪非所谓率由旧章也尚书职在机衡宫禁严密私曲之意差不得通偏党之私或无所用选举之任不如还在机密臣诚愚戆不知折中斯固逺近之论当今之宜又孔子曰汉三百载计歴改宪三百四嵗为一徳五徳千五百二十嵗五行更用王者随天譬犹自春徂夏改靑服绛者也自文帝省刑适三百年而轻微之禁渐以殷积王者之法譬犹江河当使易避而难犯也故易曰易则易知简则易从易简而天下之理得矣今去奢即俭以先天下改易名号随事称谓易曰君子之道或出或处同归殊涂一致百虑是知变常而善可以除灾变常而恶必致于异今年中竟来年入季仲终季始歴运变改故可改元所以顺天道也臣顗愚蔽不足以答圣问荐黄琼李固并陈消灾之术四事书【书奏特诏拜郎中辞病不行至四月京师地陷夏大旱秋鲜卑入马邑城破代郡兵明年西羌冦陇右皆畧如顗言】
　　臣前对七事要政急务宜于今者所当施用诚知愚浅不合圣听人贱言废当受诛罚怔营惶怖靡知厝身臣闻刳舟剡楫将欲济江海也聘贤选佐将以安天下也昔唐尧在上羣龙为用文武创徳周召作辅是以能建天地之功増日月之耀者也诗云赫赫王命仲山甫将之邦国若否仲山甫明之宣王是赖以致雍熙陛下践祚以来勤心众政而三九之位未见其人是以灾害屡臻四国未寜臣考之国典验之闻见莫不以得贤为功失士为败且贤者出处翔而后集爵以徳进则其情不茍然后使君子耻贫贱而乐富贵矣若有徳不报有言不醻来无所乐进无所趋则皆怀归薮泽修其故志矣夫求贤者上以承天下以为人不用之则逆天统违人望逆天统则灾降违人望则化不行灾降则下呼嗟化不行则君道亏四始之缺五际之戹其咎如此岂可不刚健笃实矜矜栗栗以守天功盛徳大业乎臣伏见光禄大夫江夏黄琼耽道乐术清亮自然被褐怀宝含味经籍又果于从政明达变复朝廷前加优宠宾于上位琼入朝日浅谋谟未就因以丧病致命遂志老子曰大音声希大器晩成善人为国三年乃立天下莫不嘉朝廷有此良人而复怪其不时还任陛下宜嘉隆崇之恩极养贤之礼征反京师以慰天下又处士汉中李固年四十通游夏之艺履顔闵之仁洁白之节情同皦日忠贞之操好是正直卓冠古人当世莫及元精所生王之佐臣天之生固必为圣汉宜蒙特征以示四方夫有出伦之才不应限以官次昔顔子十八天下归仁子奇穉齿化阿有声若还琼征固任以时政伊尹傅説不足为比则可垂景光致休祥矣臣顗明不知人伏听众言百姓所归臧否共叹愿泛问百僚覈其名行有一不合则臣为欺国惟留圣神不以人废言谨复条便宜四事附奏于左
　　一事孔子作春秋书正月者敬嵗之始也王者则天之象因时之序宜开发徳号爵贤命士流寛大之泽垂仁厚之徳顺助元气含养庶类如此则天文昭烂星辰显列五纬循轨四时和睦不则太阳不光天地溷浊时气错逆霾雾蔽日自立春以来累经旬朔未见仁徳有所施布但闻罪罚拷掠之声夫天之应人疾于影响而自从入嵗常有蒙气月不舒光日不宣曜日者太阳以象人君政变于下日应于天清浊之占随政抑扬天之见异事无虚作岂独陛下倦于万机帷幄之政有所阙欤何天戒之数见也臣愿陛下发扬干刚援引贤能勤求机衡之寄以获防金之利臣之所陈輙以太阳为先者明其不可久闇急当改正其异虽微其事甚重臣言虽约其防甚广惟陛下乃眷臣章深畱明思【蒙气谢承后汉书作霜气】二事孔子曰靁之始发大壮始君弱臣强从解起今月九日至十四日大壮用事消息之卦也于此六日之中雷当发声发声则歳气和王道兴也易曰雷出地奋豫先王以作乐崇徳殷荐之上帝雷者所以开发萌牙辟阴除害万物须雷而解资雨而润故经曰雷以动之雨以润之王者崇寛大顺春令则雷应节不则发动于冬当震反潜故易传曰当雷不雷太阳弱也今蒙气不除日月变色则其效也天网恢恢疎而不失随时进退应政得失大人者与天地合其徳与日月合其明璇玑动作与天相应雷者号令其徳生养号令殆废当生而杀则雷反作其时无嵗陛下若欲除灾昭祉顺天致和宜察臣下尤酷害者亟加斥黜以安黎元则太皓悦和雷声乃发
　　三事去年十月二十日癸亥太白与嵗星合于房心太白在北嵗星在南相离数寸光芒交接房心者天帝明堂布政之宫孝经钩命决曰嵗星守心年谷丰尚书洪范记曰月行中道移节应期徳厚受福重华畱之重华者谓嵗星在心也今太白从之交合明堂金木相贼而反同合此以阴陵阳臣下専权之异也房心东方其国主宋石氏经曰嵗星出左有年出右无年今金木俱东嵗星在南是为出右恐年谷不成宋人饥也陛下宜审详明堂布政之务然后妖异可消五纬顺序矣
　　四事易传曰阳无徳则旱隂僭阳亦旱阳无徳者人君恩泽不施于人也阴僭阳者禄去公室臣下専权也自冬渉春讫无嘉泽数有西风反逆时节朝廷劳心广为祷祈荐祭山川暴龙移市臣闻皇天感物不为伪动灾变应人要在责己若令雨可请降水可禳止则嵗无隔并太平可待然而灾害不息者患不在此也立春以来未见朝廷赏録有功表显有徳存问孤寡赈恤贫弱而但见洛阳都官奔车东西收击纎介牢狱充盈臣闻恭陵火处比有光曜明此天灾非人之咎丁丑大风掩蔽天地风者号令天之威怒皆所以感悟人君忠厚之戒又连月无雨将害粟麦若一粟不登则饥者十三四矣陛下诚宜广被恩泽贷赡元元昔尧遭九年之水人有十年之蓄者简税防灾为其方也愿陛下早宣徳泽以应天功若臣言不用朝政不改者立夏之后乃有澍雨于今之际未可望也若政变于朝而天不雨则臣为诬上愚不知量分当鼎镬
　　杨伦【字仲理陈畱东昏人前后三征皆以直諌不合】
　　论赃吏任嘉书【伦顺帝初拜侍中时邵陵令任嘉贪秽迁武威太守有人奏嘉奸赃多引将相大臣伦上书坐结鬼薪以伦数进忠言特原之】
　　臣闻春秋诛恶及本本诛则恶消振裘持领领正则毛理今任嘉所坐狼籍未受辜戮猥以垢臭改典大郡自非案坐举者无以禁絶奸萌往者湖陆令张叠萧令驷贤徐州刺史刘福等衅秽既章咸伏其诛而豺狼之吏至今不絶者岂非本举之主不加之罪乎昔齐威之覇杀奸臣五人并及举者以弭谤讟当防不防黄石所戒夫圣王所以听僮夫匹妇之言者犹尘加嵩岱雾集淮海虽未有益不为损也惟陛下留神省察
　　自上书【伦为梁商长史不合出补常山王傅敕司催发伦留朝歌以疾自上帝下诏征诣廷尉原罪】
　　有畱死一尺无比行一寸刎颈不易九裂不恨匹夫所执强于三军
　　顺帝诏
　　伦出幽升髙宠以藩傅稽留王命擅止道路托疾自从茍肆狷志
　　王堂【字敬伯广汉郪人】
　　下掾史教【堂永建中迁汝南太守捜才礼士乃教掾史自是委诚求当不复妄有辞教】
　　古人劳于求贤逸于任使故能化清于上事缉于下其宪章朝右简覈才职委功曺陈蕃匡政理务拾遗补阙任主簿应嗣庶循名责实察言观效焉自是委诚求当不复妄有辞教
　　同前【钟抗良吏传】
　　简覈众职委功曺拾遗补阙委主簿仰恃明俊古人有言劳于求贤逸于得士太守不敢妄有符教
　　田羽
　　荐法真奏【真字髙卿雄之子为闗西大儒同邵田羽荐真前后四征皆不屈】
　　处士法真体兼四业学穷典奥幽居恬泊乐以忘忧将蹈老氏之髙踪不为纁屈也臣愿圣朝就加衮职必能唱清庙之歌致来仪之凤矣
</div>
    <div class="pagination">
<a href="东汉文纪_page20.html">上一页</a><span>...</span><a href="东汉文纪_page16.html">16</a><a href="东汉文纪_page17.html">17</a><a href="东汉文纪_page18.html">18</a><a href="东汉文纪_page19.html">19</a><a href="东汉文纪_page20.html">20</a><span class="current-page">21</span><a href="东汉文纪_page22.html">22</a><a href="东汉文纪_page23.html">23</a><a href="东汉文纪_page24.html">24</a><a href="东汉文纪_page25.html">25</a><a href="东汉文纪_page26.html">26</a><span>...</span><a href="东汉文纪_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
