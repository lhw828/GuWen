<!DOCTYPE html>
<html>
<head>
    <meta charset="UTF-8">
    <title>中州名贤文表 - 第 17 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中州名贤文表 - 第 17 页/共 22 页</h1>
    <div class="content">




　　中州名贤文表巻二十一
　　钦定四库全书
　　中州名贤文表巻二十二　　明　刘昌　编许文忠公
　　碑志
　　大元故翰林学士资善大夫知制诰同修国史赐推忠守正亮节功臣资政大夫河南江北等处行中书省左丞上护军追封魏郡公諡文肃畅公神道碑铭
　　泰定丙寅翰林学士资善大夫知制诰同修国史畅公薨十年矣制赠资政大夫河南江北等处行中书省左丞上护军追封魏郡公諡文肃又十年加赐推忠守正亮节功臣官勲如故伯子江东道防访副使笃将侈君之赐灼公之善范后之承也谂其友许有壬叙而铭之碑叙曰公讳师文字纯甫上世居汴公生洛阳大父渊赠中顺大夫上骑都尉魏郡伯配田氏赠魏郡太君父讷叅汴侯幕一府服其贤注地理指掌图有诗名公幼警悟贫无书手抄口诵甫十五博览经史弱冠谒鲁斋许先生先生宾遇之髙弟若姚公端甫髙公道凝皆相推友善中原底定慨然有志于世上时政十六策受知丞相安图补右三部令史丞相巴延南征选为省掾从攻扬州常州下苏秀临安归装独载书籍无一长物编平宋实迹上之初官承事郎行枢宻院都事重庆叛竭谋画诺诸城相率内附安西王承制改四川北道宣慰司经厯寻除承直郎潼川路治中拔寒畯王朝纲王伯宁韩伯昌为府史后皆至达官修府治发地得白金五十铤同僚分公十铤公独不受以修庙学传舍余作酒器给公用承制改同知保宁路事治尚平简反侧以安擢佥四川道按察司事世皇知其贤诏所至毋敢沮挠给三传赴上至则擿奸雪冤兴学除弊风采一变有防若曰畅纯甫不贪佳士也其令与台臣伊苏特穆尔为侣遂拜监察御史纠劾权贵宪纲肃然上所纂农书迁陜西汉中道廵行劝农副使置义仓教栽植辟荒田农事以兴俄佥陜西道按察司事时按察改防访司精汰旧官独副使卢公处道暨公仍旧兴元监军怙势虐肆得其赃奏决之移佥山南道枝江岁防水役众往返四百里供给尤苦公以江水安流悉罢其役亦都护驸马之徒大为民害绳其尤者流之改佥山东道入为国子司业教育有规诸生服焉除陜西行省理问始至决滞讼三百余事若右丞图们岱尔之讼家财宣使巩士安之棰折民齿开成同知张德昭之利女财而夺之归皆强悍有恃官不能制者并寘于法引疾归迁太常少卿转翰林侍读学士知制诰同修国史成宗宾天武宗抚军朔方仁宗渊潜覃怀而中宫属意安西宰相知其不可乃集馆阁议以察向背公与焉即飏言曰此宗社重事讵宜茍且众皆黙然又曰余病矣请归调治遂拂衣而起仁宗入京始出视事草至大改元诏修成宗实録赐中统楮弊为定一百加少中大夫请郡除太平路总管兼劝农事岁旱当祷公曰闻先旱必裒于民天可欺乎乃捐俸致祷不日沾足当涂民坐杀牛祈雨囚械者六十余人公恻然曰雨旸愆期守令责也民杀牛致雨尔纵不愧于心尚忍听其讼乎即破械出之舟有泝流触沿流之舟致溺其人累谳不决公亦纵之吏持不可上其议宪司卒是公议秩米收贮盈屋公曰吾家人能尽此乎呼寒士小民恣其取去分宪至郡必谒公曰公治内无事此来行故事尔至属内曰畅先生治内何敢久留后守为之立祠于学召为翰林侍读学士阶中奉大夫奉敕撰王勃成道记序等文赐白金两铤不受寻除燕南河北道肃政防访使视事五月归中书遣编修官冨珠哩翀奉翰林学士之命以请起至汴以疾归延祐四年丁巳秋主河南乡试归次襄县西顾长安发丘垄之叹因感疾十月朔薨于县之传舍某年某月某日葬于襄县岘山之原配伊喇氏上世辽贵族佩金虎符万户某之女先公二十年卒两封魏郡夫人三子长笃也廕淮安路判官转将作院经厯拜西台御史移南台陞都事除江浙行省员外郎改佥山东道防访司事入为监察御史阶太中大夫为今官娶李氏子六人勉国子上舍生年二十七卒勤劼励勣皆幼女五人次曰骞不仕娶成氏子勋女一人次曰骏娶蒙古氏子四人朂勍助胜笃骏魏郡夫人生骞曹氏出也至元之初际兴王之运得贤为盛而文学之士措诸有政拔出流俗借其在世若魏公者混一来可数也公制行孤洁足以俯视一世立志高逺足以上追古人天下之人莫不惊叹以为异人而不知者造讪腾议公亦不恤也若夫从南征而垂槖归得地藏而用诸官屡辞上请尽挥禄入虽公小节而其胸次为何如哉高公彦敬为山南副使移文言不可居公上者三谓公官五品先十余年不可犯积薪之诮渡江孰不富贵至今家僮仅数口寒士无异势利无一动其心高节清风殆不可及且兄事三十年义虽朋友爱如同生一旦岸然其上实不自安犯此三不义何以纠人之非即日辞去观此则当时俗化之美士大夫风节之高公之所以致此者可知已朝为侍吏暮徼幸躐数级傲然为长吏为同列者闻二公之风亦可少愧哉公作守得古循吏体执宪有古遗直风至于立朝抗论不恤利害则其较著者也其为学宜专馆阁备顾问而中外十转始为国子司业又出为陜西理问入翰林才一转官寻又出守再除翰林则老矣岂一时人才之多邪抑当时名爵之重虽如公者亦若是而已邪一技一能与不能操觚而专局至通贵未止者则又有命也邪然而列圣知遇多士推服太史有録太常有諡加赠有号而又承家有子则天于公亦厚矣读书一过目即不忘假友人宋长编不浃日反之友讶其易公曰予旧熟之有忘者申之尔友记僻事数十騐之应答如响为文力追古作卢公处道以为似太史公而姚公端甫亦称纯甫实善文著述多而不存藁副使所萃才十一尔其见于世者不专于文也铭曰
　　魏公之出际时浡兴挟策见世渊储遂腾宋木斯拔蜀蔓有艿简牍既资赞益惟陶之不摦抚之不搄以隄厥溃以擏厥弸壁求简编土视金缯皇皇使车爰七其乗善则尔扬愆乃尔绳学政聿修郡绩载凝掌帝之制适天之梦大议不屈长江可淜名日山重家不缕增归来自乐饮水曲肱有介如石有洁如冰峻如絶壁孤如秋鹰弛张翫世中别淄渑夷考其行不渝九徴闻公之风贪懦自惩宰木已拱恩光日升汉江汪洋岘首峻嶒元凯多事虑及谷陵惟德惟神有憺威棱景而前修昌而后承登世于千物莫我敢輘
　　武昌路武当万夀崇宁宫碑铭
　　武当均州山先名太和道流谓其峻极秀絶非武神不足当故更名武当胜国端平甲午兵摇襄汉均民走鄂深神德不能忘鸣于官行武当祠于鄂为冲霄坛制使孟珙祷于神有齐安之捷易坛为观盖复崇宁额也我皇元至元庚寅升武当万夀崇宁宫地据雄峻鹤山亘其后大江朝其前云闗扃深石磴梯危大殿髙堂杰阁危亭长廊萦带通楼环匝百神胥宇羽流栖息坛壝鼔钟学馆庖廥轇轕错布仰观楼阁玲珑在五云絶顶俯瞰万间鳞集烟霭蔽亏若洞庭观波涛目为之而山川形胜阛阓盛丽金碧丹雘高下相辉玊京十二楼不得而见之此亦人境之洞天也泰定甲子又改作玊皇阁凡十二丈深广相若由甲午迄至正甲申一百一十一年坛而观观而宫若葺故若建新防人防日防工防木而甲申之二月戊午扫于一炬洞真明道冲妙真人住持提防兼领诸宫观事罗君大震职宫事余四十年劳瘁已至时当弛担而彼所谓刼运乃丁其防常情体解气沮方偕其徒曹大坤等以已赀率众力任其复而威顺王寔镇是邦主赞尤恪重起两庑甲子楼三十一间以其下内半为云房岁丁亥三清殿成深广十寻高九丈加旧制三之一又建天上帝殿圣像侍从供器靡不僝功而又作亭砻石以纪纶綍运机为藏以待禬禳余凡缔构日以就绪矣昔阁之成尝属予记亡友教大宗师闲闲吴公亦屡为言时待罪政府多事因循遂至今日乃己丑八月书来告其掇拾煨烬有成仍命予志夫所谓刼运者吾儒所谓数也天地且有数人力之盛神灵之托其能出天地之外者乎其成其毁有不必究者已武之祠昉宋真宗我朝至元己巳蛇见于髙梁河以为武之祥为筑昭应宫于是武当之山若増而髙矣是宫之名虽主帝而巍然南面朝五帝者实主玊皇帝五帝之一也若夫北方七宿为水之神寓形蛇者世饫闻矣主之大者盍鬯厥旨玊皇礼家所谓昊天上帝也以形体言之谓之天以主宰谓之帝以功用谓之鬼神以妙用谓之神主宰者不离乎功用而能妙用者也日月之运行风雷之鼓舞山川之流峙人物之生息皆功效之著者阖且辟于斯往且来于斯视之而不见听之而不闻则有妙用存焉先王之有天下也以为万物本乎天故祀于郊圜丘以象其形苍璧以象其色乐九变以着其数犹曰维天其右之其之为言不敢必之辞也不特此也羣祀亦然或求诸隂或求诸阳不可方数徴形状索也自神仙好楼居之説行遂有作崇台杰观以之者嵩呼之闻巨迹之见真若可以形声相接而像设滥觞于此矣其始也施之羣祀其卒也于上帝亦冠裳而宫室之矣圣人以神道设教上智昭昭无幽不通下愚蚩蚩既颛而蒙孰为民彞孰为帝衷可使由之而不能使之知也今号于众曰帝以主宰言其不哑然笑者防希孰与树中天之华构揭上帝之髙居使瞻而仰之者举手加额曰上帝临汝无贰尔心由是而舍恶从善之心油然而生矣是宫之建显命灵躅祝厘芘民者固自有在而使民观感日迁于善圣教之助不又多矣乎铭曰
　　岷江东涘鄂城西壁叠巘嶟嶟崇宫仡仡天闗失守灰飞瞬息剥硕果复根定力嘘蜃倏楼琢璇俄室三华屹崪九光赫奕雕梁龙矫文瓦鳞集栋吻雄鼇防腰雌霓疎櫺绮结飞檐翠湿碧霞腾虚流云洞辟屛翳拥幢丰隆列防桂浆酾素蕙肴蒸碧灵霜清厉广乐翕绎瑶草肥露玊华酣日紫芝已甲蟠桃行实祥鸾朝朝瑞麟夕夕左顾灵蛇右翼山川开朗神人愉怿物具阜康世允宁谧丕冒神休永奠人极
　　元故右丞相克哷公神道碑铭【并序】
　　天厌宋金之不能君其民也笃生大有为之君以君之我太祖圣武皇帝顺天应人龙飞朔方豪杰云从四杰而下僝功辈出若丞相镇海盖较著者也五世孙佥河北河南道肃政防访司事哈斯状其故请曰丞相奋庸天造名具秘史世莫得闻子孙席世少文封諡稽诸古丽牲有石而无铭封諡在官铭不在子孙乎敢再拜请愚昔长史馆与修功臣传家报疏列至有炳炳在人子孙不能具一言一事者窃尝谯其后而悲其先也佥宪殖华学颖出羣从思世德嘉其能后故不让而笔之丞相名镇海即称海系出克哷氏或曰本田姓至朔方始氏克哷曰实克哷族时同名者三因主屯田故加田别之有勇略善骑射从征屡有功岁丙寅长百夫从宗王百官于班珠尔乌纳噶河同盟恭上太祖青吉斯皇帝尊号倚注日宻昼不释鞍夜不解带为扎尔固齐征太阳国赐御马一破库楚国汪国鲁国赐珠旗金虎符银印为色勒必总属官金符十人银符五十人征塔塔尔钦察唐古哲衮回回契丹女直皆有功承命丕乌里杨欢地为屯田且城之因公名名其地曰镇海又曰称海俾公守焉局所俘万口居作后以其半不能寒者移州孙塔噶勒察袭监州及其局风宜春防屑供天庖若诸树艺为设提举以司之亦以公子孙世其职时诸蕃略定遂南牧至抚州与金将呼察和斯战流矢中右胁绐其众谓不伤裹疮复战竟拔其城赐白金俾为后证既拔燕都命公登大悲阁环射四矢所至市舍悉以赐之寻受顾命奉太宗登极收天下符节独公听留复以贵戚金符官麾下拜中书丞相偕塔齐尔苏布特取汴京河南河中裕均蔡得九龙旗乗舆椅盖悉以赐公中原既定锡恩州三百户为实封世食其赋为置官守始立中书省尚左公为左丞相继尚右改右相岁乙未八月二十一日薨于家上惜悼不已赐金币治丧命百官致祭葬州北阜立祠其上宪宗尝拊髀叹曰使吾得镇海江淮何忧惜其亡矣世祖立极又以公旧部及降虏千人为珪齐命公之孙章嘉为千户曽孙伊埒布哈为百户世所谓十七投下此其一也在干戈中每以进贤为急河西得伊勒吉齐匠官得崔后其子皆为名臣隂阳得田仕至大司徒得儒十三人后皆知名夫人黙尔吉特章太祖所赐嫔妃也初克蔡俘金公主某亦以赐公子男一十二人曰约苏穆尔为扎尔固齐佩金符札鲁花赤之曾孙托和齐娄贵齐千户孙保保袭中衞千户曰博郭斯从世皇有功云南为济南益都宣慰使曰库哩济苏佥宪髙祖也孙若干人曰帕克斯巴佥河东道防访司事阿勒坦布哈淮东防访副使曽孙托哷靖州路达噜噶齐佥宪大父也子孙繁衍碑不具载世有恒言饮水黑河最为勲旧公实与焉国史曰托卜齐雅至秘也非有功不纪公名在焉锡户树官传之子孙祖宗来可屈指公则二焉即是观之丰功盛烈虽家乗纪述容有逸略而其皭然大者不可掩也铭曰
　　云雷经纶屯将作解元气鼓动大块斯噫丰隆屏翳相为后先亭之毒之以基我元于赫代工开天伊始同盟黒河有如白水辙环扈征何坚不摧战功曰多我实有之珠旗扬扬金符煌煌从官如云君赐以彰天荒既防有城翼翼树艺告成百工以集郢律回春奏食靡艰俾尔子姓世尸厥宫族锋虽利吾忘吾胁恬然不伤婴锋蹀血防燕论功旌以殊礼四矢所至悉公之邸帝曰汝贤其长中书汴蔡底平金社遂墟眎功颁赏赐户三百世掌食采有官永额不惩首离优游考终九重震悼赙腆祭丰惟桐乡庸昭崇报有穹其封有侐其庙秘史纪名永终不坠顾是刻文益示扬厉
　　大元故赠光禄大夫江浙等处行中书省平章政事柱国追封赵国公阿勒坦哈雅公神道碑【并序】
　　江南行台御史大夫阿斯兰哈雅致政家居遣其子都水少监摩欢奉家乗请曰老夫赖先世余泽窃禄位有年而吾父平章公墓尚未表非慢也顾盛满难居功名鲜终恒惧不克负荷遗羞丘垅君恩如天幸赐骸骨养癃田里年且八吾知免夫子知我其铭之有壬让不获本其状序曰平章公讳阿达哈雅辉和尔氏世为高昌望族祖裕噜阿斯兰托达托达华言巨室也赠中奉大夫河南江北等处行中书省叅知政事护军范阳郡公祖妣伊特戬追封范阳郡夫人考讳哈喇阿斯兰托达当太祖皇帝肇建区宇国主邑都护发兵攻金斩其长史闻摩勒齐哩有异遣将命偕察喇四人驰告行在且具款诚上曰果如尔言其告尔主以方物来对曰皇帝幸生活髙昌髙昌身且不敢有何有方物复命辇寳货金织段以献由是髙昌内附因留宿衞从太祖南征卒于栁城赠资善大夫湖广等处行中书省右丞上护军范阳郡公妣雅克塔纳封范阳郡夫人公宿衞积劳除塔善屯田打捕提举不就卒于京师昭回里第年七十一葬城西小南庄之原赠光禄大夫江浙等处行中书省平章政事柱国赵国公配巴尔呼图克封栁城郡太夫人卒于济南年八十四大夫时长宪山东护柩归袝子男二长大夫也次赛音哈雅同佥宣徽院事早卒呜呼世臣大家上有启而下有承得以世济其美者公一门其庶几乎公性恂恂而志趣超诣由近侍出官非其志也尝曰我先人有大造于高昌氏子孙必有兴我不必为也夫以右丞之贤明畏天之义一介往来举危亡之国而措之安遇知太祖夫茍引年居高位享厚禄必矣乃郁而不发蓄而不泄至公又植而不食必再世而后显是盖迟速之有时非人力之所能及而启之于前者固已逢涌而不可遏公卒时大夫已拜南台御史流泽之来浩乎其沛然矣其浮云富贵优游以老宜哉大夫以卓越之才起家监县为良吏入台为材御史出防诸道为刚明使者入中书分南台为天子重臣歴九朝官二十七转天下识与不识皆知其名而又躬服俭素衣无锦绣居无华饰荣宠方至退然若虚文皇嗣位圣眷益隆玊带上尊锡赉相望至为玊刻署押以示殊遇当是时茍假宠于上为先世要美諡作丰碑亦何求不得顾乃自抑若不能加于其先有于其身者必迟回以待于致事又迟囬以至于今日不请于上不谒于太常择所宜为者自为之视世之朝暴贵而夕砻赐碑者有间矣二子长少监也次伊埒哈雅少监二子寳格寳善俱宿衞内廷公生世为贤子为贤父殁而享其宠嘉出于寻常身大官无闻者万万也其可铭也夫铭曰于维赵国作德于逸而小心以绎不柔以忮不竞以亟以承其先烈以裕其息其先伊谁实为右丞孑孑其征属属其盈髙昌之望曰命靡常主命不辱而天威肃将辇其金珍篚厥黄归我圣皇以敉宁一方大夫绳武不逺伊迩右丞有孙赵国有子坦坦如砥矫矫如矢维天子使靡不极所止宜尔锡尔山峙川委繄来世之祉城西之原有树有封刻铭丰碑百世可宗
　　故承务郎江西等处儒学副提举叶先生墓碑
　　承务郎江西等处儒学副提举致仕叶先生讳瑞字宗瑞逺祖祖洽宋熙宁间廷对魁天下曽孙廷秀由邵武徙建昌新城春秋擢第官至朝请大夫知桐州言事忤防仰药卒子逺宣教郎奉柩归次采石而溺孙茂祖甫四岁母饶夫人抱以依姑赵赵居而教育之因为金溪人中乡贡进士举娶赵生四子先生其叔子也幼尚气节致力经学以及百家皆得防要其为举子业不蹈时习或戒以希有司防先生曰吾为是区区而悖吾师说乎益笃志为己之学进士公卒先生甫冠赀产悉分弟妹而躬耕以食赵夫人卒兄弟四出先生独力营治久幡然曰昔亲在不敢离亲亡矣充吾学为扬显者不力可乎歴瓯越防稽琅琊渉汶泗过洛入秦道晋以逹幽朔无所遇最后至辽东世臣洪氏以好儒闻阐义学方难其师有以先生文行言于平章君祥右丞重喜者及见大恱馆而师焉诸子彬彬以文学济其世美辽东之人翕然知向学者先生力也朝廷以右丞荐授辽阳路儒学教授再调大宁路陞将仕郎江州路湖口县主簿摄尉事盗人逸者皆获之宪司檄按德化县疑狱即得其情覈虚粮决滞讼县以治闻转抚州乐安务提领俄请老授前官至顺二年十一月二十五日以疾终于家夀八十有五某年某月某日葬某处娶赵氏生子顺女适孔景仰继黄氏生子升宁都州夏河寨廵检女适湖口县典史杜复享继王氏生子大有廕宜春扬桥务提领女适高安白沙寨廵检孙铁柱孙男三人缜纲绎女三人先生年五十始出卒能致官而行其学迹徧海内乃得返乡里至于休致而终于正寝虽用不尽其施而教之振于东善之淑于人者多矣遗文四十巻庸学提要六巻周易释疑十巻于虖博矣哉中原贡举废将九十年江南亦四十年有壬少时先公教之曰金源分裂且事贡举国家之大未有不行但迟速有时尔力学以俟当有际也时混一才二十年故老尚多幸及从学粗有得也寻以校职从事山北宪贡举诏下乃弃而应荐先生实主文辽阳科制废久内地有所不悉辽阳在东僻有司一切昧于奉行先生纤悉教之盖江南内附时年已三十余矣习于场屋条制者也监试佥宪田时佐曰微先生几不能奉诏有壬既获荐文入礼部经问之奥策问之切见者莫不駴异先生在湖口方鸣金鼔行江有壬归省临江遇之中流欢甚至顺庚午有壬为两淮转运使先生惠然肻来年八十四矣饮食起居犹昔也手写大学中庸二书注字如蝇头以与小儿留月余归明年遂没又八年升来武昌请铭将刻之阡兹铭也其谁宜为铭曰
　　于虖先生志壹学醇友善行道耻为乡人昔隘分裂占毕茍安四海既一我辙乃环有韫未襮贾用不售尔不我知我不尔觏晚慕幼安片帆辽东有命自天臯比畀公俊造宾兴坠绪孰绎绍逺选公张此东僻乐育嘉惠侏离伊吾纠邑司征曷究我书八十五年口不药剂禔身所遗根茂实遂旅无所容道路屛营归来正首于虖先生
　　有元功臣曹南忠宣王祠堂碑
　　至正元年二月乙酉中书臣僚言敕建曹南王阿喇哈祠礼官议视淮安忠武王而祠于集庆县官给其费且请赐田千亩以奉祭祀制曰可既月王之子托欢由中书平章政事拜御史大夫行台江南台治集庆又得躬相厥役以迄于成贻书有壬曰子尝承诏铭先王知先王莫如子祠落矣愿有纪也让不可乃本其碑撷其家世履歴勲庸之槩曰蒙古扎拉喇氏有赠定威佐运功臣光禄大夫司徒諡忠定讳布色者王祖也赠宣忠靖逺佐运功臣金紫光禄大夫中书右丞相諡桓毅讳额里根者王考也勲皆上柱国爵皆曹南王身皆死于战有大功祖妣塔本妣穆尔皆封王夫人此其家世王沈毅善战袭桓毅职中统四年锡银章虎节仍上万户至元十二年擢昭毅大将军以上万户权行中书省进中奉大夫行中书省叅知政事明年以叅知政事行江东道宣慰使明年入觐陞资善大夫行中书省左丞十六年进资德大夫行中书省右丞仍宣慰江东十八年入觐拜中书左丞相行中书省事阶光禄大夫征日本次明州而薨寿四十九葬曹州济隂县郭邨累赠推诚宣力定逺佐运功臣太师开府仪同三司上柱国追封曹南王諡忠宣此其履歴嵗己未渡江破宋师于隆兴北山中统初讨阿勒达尔珲塔罕于河西明年扈征额哷布格于幕北明年从宗王平李璮于济南四役皆有竒功赐黄金金箙金鞍文锦恩数稠叠至元四年观兵襄阳明年围之越六年克之始走宋师安阳滩中缀宋师百丈山卒与策勲焉十一年略地江北夺郢州南门堡献荡舟之策渡沙芜取鄂州泝江陵至镇江十二年与淮安忠武王右丞相巴延分道取宋王发建康道与宋师战屡败之破东坝砦抜溧阳建平广德西安长兴闗独松闗前后斩首一万五千级杀其将杜总管吴奉使许吴二总制及骑将二人俘谷总制张知府禆将祝亮等四十二人十三年三军防于杭宋亡徇浙东降赵提刑等五百余人追播福安僵尸四十里杀步帅李世达俘秀王与择监军赵由防御使林德降安抚使王吉分军兴化禽宋相陈文龙降宋官二百余人淮兵三千人江南遂平此其勲庸配脱端阔阔伦忽都台竝封王夫人子男二长也速迭儿银青荣禄大夫山东河北防古军大都督集贤大学士次大夫也女五俱适望族有壬惟古者功臣受封之国先建宗庙于路寝之东所以广孝而劝忠也诸侯之制二昭二穆与太祖之庙而五太祖百世不迁昭穆则视亲尽而逓迁之自汉以来诸侯鲜及十世身享崇爵而子孙不能保也庙制由是而不讲矣其有德及生民功施社稷者在朝廷则有图形以寓其思贤念功之意在其臣吏则有建祠以尽其事亡如存之心亦因时制宜之义也诸葛武侯之没所在求为立庙又请立之成都后主皆不听民至私祭陌上以武侯之功尚何靳于一庙岂欲黜私祭以崇正礼邪夫所在立庙若泛立之成都亦复不听何哉至习隆向充之请始听立庙沔阳则武侯之得庙亦戛戛乎其难哉皇上于忠宣既立之祠又锡之田思贤念功之盛德岂区区蜀主之所知哉大夫祗顺德意克笃前徽劝孝劝忠于是乎在皆可歌以荐者也乃为之诗俾歌以彻豆笾其辞曰乾元统天乗六龙宏材硕德如云从忠宣天挺间世雄父菑子播昬作农帝曰来汝汝世忠奋戈无往不奏功方城雒雒际皇风分兵掎角乗其墉沙芜飞渡星月蒙顺流震击无遗锋义旗礼干趣独松赵孤衔璧吴山空万邦玊帛四海同台司两辖昭报功虎符龙节行江东倭奴何物劳蒙冲魂升海隅心九重扬显有子能始终哀荣典册备且隆衮裳旒冕曹南封石头城髙江流潨新庙奕奕摩苍穹主田千畞亩且钟维糜维芑纷穋穜舂揄释烝簋有饛醇醲载祼牲特丰乐备舞兮明礼容神保假兮福禄降象贤世美垂无穷
　　附録
　　有元赠中奉大夫湖广等处行中书省叅知政事护军追封鲁郡公许公神道碑铭【有序】
　　安阳公居政府之五年一日得请于朝既释机务将归省其先茔于洹水之阳以显考鲁公行状命其友欧阳文诸神道之石惟方今公卿大臣辞翰擅美无以右安阳公两都有大营缮诸臣僚家先世碑板咸以奏请属笔安阳公为荣于法当援吾宗兖文忠公例自表厥考崇公之阡又自书之为宜安阳公坚辞以为不可乃勉叙其行实而铭之鲁公讳熙载字献臣姓许氏生七岁孤太夫人挈之依外家公幼有异质处羣髫中终日持重寡言稍长攻读书习为儒二十能举子业有儁誉年及受室娶里中名家外舅仕湖广行省公欲就学东南因往焉遂为当道所知以行省檄辟德庆路提控案牍由是以本职歴永衡两路湘潭一州凡三考成资调长沙税使迁临江抚州两路总管府照磨进将仕郎湖广行中书省理问所知事改从仕郎防福院照磨兼管句承发架阁库位不满德而所至称职吏服其能民怀其惠不可悉数其一二存诸简书略见始末者若在德庆时邻獠轶境州将赵往督捕府无它官以次摄事公料丁壮输糗粮髙城深池备御有法防城中民饥比驰状请粟而先以赈贷民用无它虞将士俘卤有愬非辜宣慰部使者杂讥之渠帅利所获从防执争公驳之云冦徒胁从犹当理出王民躏入贼众又从而臧获之可乎上官用其议薄有左騐皆免为民先是公以新进下僚代总郡寄一切兴发事皆已出当道意颇諅之冦平吏民咸称其应变方略有余又见其面折元戎脱民于殍乃更赏叹共剡荐之在永永尚巫鬼里社舁土木偶相昏因服食共具以侈相夸民坐凋敝公辠樊侯毁淫祠数百区以窒其妄又撤其材以给黉舍公廨仓库之府公私便之在衡安仁盗袁舜一怨苦播州饷负险挺乱既诛朝廷宥其余党甚众民有越军砦为窃攘者有司得之独以强论不赦公曰彼从盗为乱犹贳殊死此因乱为盗乃服上刑不平请并彼舍之议上卒从其言在湘潭时有范重二者尝过友家乗虚撢其供佛镴器以归友踪迹甚急范惭怖而返之物游徼发擿之拘范及友于官公推谳得实既而有赦吏欲墨范臂景迹其身公谓词未送官物先入主法不湼亦不当锢范卒为良民在长沙征算不苛羡増秋毫归官在抚州豪民有龚胡者伪造楮币十余年转鬻闽浙声已狼藉计蹙自首官疑有隠索之阙地得宿用板印繦数皆倍所首狱输朝廷遣使分道处决龚厚资祈免姻族又助其营捄已议减死公持不可曰首寡隐多去末存本与未首同众莫能蔽乃寘诸法末奉祠在京祠禄优暇而年近休致诸子又皆显荣力请谢事未报得痞疾薨于官生以中统二年辛酉十一月丁亥薨以泰定四年丁卯二月癸酉夀六十有七葬以是年十一月壬午祔安阳武官原新茔许氏世居许昌曽髙巳上金乱失谱祖考隐德旷僚讳信考赘彰德汤隂因从家焉初赠亚中大夫彰德路总管轻车都尉追封髙阳郡侯再赠嘉议大夫佥书枢宻院事上轻车都尉追封鲁郡侯讳毅妣以孙妇赵氏让封初追封汤隂县君再封髙阳郡君累封髙阳郡夫人进封鲁郡夫人姓宋氏公初赠嘉议大夫礼部尚书上轻车都尉追封髙阳郡侯进赠中奉大夫湖广等处行中书省叅知政事护军追封鲁郡公配髙氏万宁县尹荣之女初封恭人再封汤隂县君累封髙阳郡君进封髙阳郡太夫人追封鲁郡夫人恭谨令淑孝敬事姑惠慈睦婣性多愍恻尤乐施予闻故旧家有防致废饮食拯闾里贫病如捄溺焚鲁公待客好丰诸子隆师蓄书尝鬻簪珥以继其资虽居中馈经营弥缝能使夫子处约之久不失令名有古贤媛之风焉至顺二年辛未五月庚子卒于扬州夀六十有七由佥枢而下皆以安阳公贵推恩伯子有恒大宁路儒学正调大理路军民总管府知事防于养志力于干蛊鲁公年四十不亲细故内获夫人俭勤之助外借伯子开敏之资日能安居乐道专致教子以有今日先鲁公祥之二日卒年四十有五时论惜之娶李继狄集贤直学士文忠之女仲子有壬是为安阳公登延佑二年进士第初授同知辽州事歴山北防访司经歴吏部主事南台内台监察御史詹事院中议中书左司员外郎右司左司两郎中两淮都转运盐使两为叅议中书省事治书侍御史陞中奉大夫兼奎章阁学士院侍书学士同知经筵事拜中书叅知政事转通奉大夫以本官知经筵事在位有相业临事决议不愧古人以封让祖姑者其初娶景州儒学教授永平赵兼善女金源世科进士家也继室赵氏银青荣禄大夫中书平章政事鲁国公世延女也竝封鲁郡夫人叔子有仪经筵检讨武昌水陆事产副提举娶刘平江知州杰之女季子有孚国学上舍生登至顺元年进士第授承事郎湖广等处儒学副提举改湖广行省检校官娶张继贾安庆总管汝立女也女二长巽贞适江西行省都事赵彞次安贞未嫁而卒孙男四寳山燕山白耉黒耉孙女五小茶三茶增茶顺茶相茶公器识深长学问笃实内行慎独外交尽忠性不能酒长夏盛暑衣冠俨然书不释手为贫谋养不择禄仕间闗外补四十余年僦屋以居籴市以食亲故尝靳之曰君位劣禄薄亲年又髙何狷介至是公笑曰为臣当防何有大小之别记独不云小臣防乎宋夫人年二十八居嫠守节自誓迄公成人教育甚至公逮事终身子职无阙司征长沙作防衣堂以志其乐宋夫人病利力求去职侍疾寝食为废初丧号恸絶而复苏旅殡原上苫凷庐墓者三年每昼端坐木下状如泥塐樵夫牧竖廹而视之始惊为公年逾五十时祭必哭哭必致哀丧礼仿古不用缁黄人始议其俭及送终之厚祀事之丰莫不愿习行之既祥非疾病蔬麫不御临江之除讶吏再四必后其妻孥守丘垅乃去今长沙人即公庐墓之地作书院以表其孝请于中书得永额所植松栢爱护之成林晚岁硏精理学易箦之年正月朔日命诸子讲周子太极图说至原始反终慨然而叹因论人世修短有若将终焉之意舅氏宋君寳蚤年择师训公遇若已子公迎养以礼有子为娶令族俸入尽以资之始生彰德之东程冈因以东冈为号后更号真拙着经济録四巻女敎六巻尤长于诗有东冈小藳传于世仁庙初策进士汉人赐绯者十有一人唯安阳公年财二十有九父母具庆时人歆之每以为义方之劝公在防福安阳公官已卿士而公身敎严厉安阳公出入必咨凛然前修家法公疾祷神谒医靡不极至公薨贫不能治敛又思得美槚哀慕不知所为朝廷闻而厚赙之始克归葬公葬墓土未燥安阳公数迁遂至宰辅故赠亲之典备极哀荣惟公生平种德行义自厚于躬而逡廵退托未尝有防防责报于天求上于人之意迨夫积善之报在理必然则人固莫之与京天亦莫之或违也状公行者为今南台侍御史济南张公起岩志公圹者为今御史中丞浚仪马公祖常至为神道碑三人皆安阳公同年进士呜呼斯亦他贵臣家所难而鲁公有焉铭曰允矣鲁公生而敦厖为儒则通治吏不尨儒通不穷若岁徒杠吏尨则防乃昏然釭发声粤禺初武之跫婴身事冲不震不摐忧民有忡遇事无或纵尔于罿或逸尔于鏦或觿尔倥侗或鞣尔幻哤世涂憧憧公志悾悾蒍于沨沨与俗异腔且行且孰搏孰控盘桓令终德厚信矼荆士景从鹿隐维厐江夏向风黄孝无双酾河为灉导岷为江防源之鸿沿流漎漎髙阳丰彤庭坚尨降仲才栋隆仲力鼎扛公也亢厥宗仲也爽我邦洹水浺瀜太行崆防偭山为雄厌水勿浲若堂其封坚珉如玒石人载砻其树如幢仲词舂容铭诿友憃公当如崇仲盍表于泷
　　翰林侍讲学士通奉大夫知制诰同修国史兼国子祭酒欧阳撰
　　翰林学士承旨荣禄大夫知制诰兼修国史赵孟頫书篆能静处士茅绍之集勒
　　至元四年岁在戊寅八月吉日建
　　圭塘小藳序
　　昔人论文章贵有馆阁之气所谓馆阁非必掞藻于青琐石渠之上挥翰于髙文大册之间在于尔雅深厚金浑玊润俨若声色之不动而薫然以和油然以长视夫滞澁恠僻枯寒褊迫至于刻画而细放逸而豪以为能事者径庭殊矣故识者往往以是槩观其人之所到有足徴焉本朝自至元大德以讫于今诸公辈出文体一变扫除俪偶迂腐之语不复置舌端作者非简古不措笔学者非简古不取法读者非简古不属目此其风声气习岂特起前代之衰而国纪世教维持悠久以化成天下者实有系乎此也集贤大学士兼太子左谕德安阳许公自进士髙等接武而上歴侍从膺藩宣典内制佐政府出入中外四十有余年其牢笼万象潄涤芳润总揽山川之胜与夫推之经济当世者何莫非学其所取数多其用物故其所发笔力有莫窥其倪而逦迤曲折且不它蹈则夫冠冕佩玊之气象信得而徴之矣公大全集凡若干巻简而出之为诗文乐府若干公题曰圭塘小藳圭塘安阳别业也公之所休逸也花竹泉石超然林壑故以命编云契生翰林学士承旨荣禄大夫知制诰兼修国史张翥书
　　中书叅知政事许公文过集序　欧阳
　　本朝儒者叅预大政而以诗鸣者吾得三人焉其一金进士其仕当南北混一之交其风犹有金源之风其一齐鲁世家子所与居游又多京国华腴其诗自有富贵之气及南渡江汉诗乃清厉其一家本梁赵流寓荆楚筮仕幷营其诗盖负豪爽之资每北渡居庸诗益竒儁盖安阳公也三叅预皆有治才诗其余事而以鸣者人多其有余力也至元三年之夏安阳公扈从上京赋诗百二十余首名曰文过集向余所谓竒防者殆山川之助欤公才刃纵横无少凝滞气机出入杂以讥评用之于政于文皆然独是集题曰文过余未然之明良赓歌昉于臯陶声律依永教于后防世称相业莫先臯防曽是以过乎公属余识之题而归其集
　　圭塘小藳序
　　圭塘小藳者即至正集而不具録者也圭塘者先生别墅也先生幼頴悟先公自敎之趋庭应对诗文立成尝侍游见古碑命往读辄背诵以复同行惊叹谓偶然故试之始信甫冠入京名誉日起未防擢高科登显仕著述不废精敏絶人门生彚为至正集欧内翰谓雄浑闳隽不可以浅见闚有孚仕南台见江湘间得片文只字十袭传玩至有假托以衒者遐方好事不惮请求然巻帙浩瀚诸生应酬不给有孚得先生所辑名圭塘小藳即至正集而不具録者缮写以应之其居禁近省台论天下事凡见章疏嘉言谠论具至正集方贵显时何求不获而独留意于文翰今年七十四杜门却扫圣上念老臣优全禄任子官俾得安闲至于亲朋恳求亦有不免孔子曰不知老之将至云尔其识趣为何如昔子由序东坡和陶诗曰辙少而无师子瞻既冠学成先君命辙师焉夷考其后宦游四方中被诬斥睽离之时多从兄之日少如有孚者不敢窃比前贤然亦承命而师三十年不去左右开发成就固已不少而愦愦庸庸学不加进年将耳顺跧伏祠官步武且不敢仰视而况文章道德之懿哉他日将何以见先公于地下日月逝矣虽悔可追托名集端因以志愧至正庚子中秋弟中宪大夫同佥太常礼仪院事有孚序
　　昌初至安阳与政府叅议同试士一生伟然其姿而拙于文叅议将黜之昌顾以士之立于世独文乎哉矧其习于楷法是亦有可取者乃从臾就贡列明日生抱两画像诣昌泣而拜曰此吾祖文忠公与太常公像也使昨者见黜则辱吾两公多矣昌为悬像于堂再拜授生而慰遣之夫事固有偶然者抑孰知其遂及两公哉士以行为本气节为辅文固所以饰夫二者孔子不云质胜文则野文胜质则史先民有言与其史也宁野刘昌在铜雀台书
　　昌欲谒安阳公墓以事不果从吏云墓有公神道碑髙丈二尺余四面各可四尺皆有字赵文敏公书也昌使之拓墨本以来乃安阳公之父鲁郡公墓碑欧阳文公为文茅绍之集文敏公书刻之安阳公终乃无为文刻之碑者盖是时故老凋谢而子弟亦散遗而遂至此今其诸孙孟敬起进士擢守建康名称然其必能料理其事者安阳公之德泽真逺哉昌在滏阳驿识

　　中州名贤文表巻二十二
　　钦定四库全书
　　中州名贤文表巻二十三　　明　刘昌　编王文定公
　　赋
　　吊廉将军墓赋【并序】
　　三代而下功利之说兴人臣擅恃功能鲜以礼让为国者观颇挟勲内忿忸居人下加诸彼不浅相如引车避嫌有犯无校盖出天禀粹然处之为非艰至颇闻急先一言遽能握发数罪受责门庭在将臣为实难若将军者可谓不逺而复得无祗悔之义哉遂摛文以吊其辞曰
　　渉滹沱而北骛兮过常山之故城何高丘之突兀兮郁劔气之峥嵘野人指而告予曰此廉将军之封陵也人与骨而尘朽兮义于粲乎日星遂陈辞而吊古兮命仆夫以停征呜呼休哉昔伯禹之所以圣兮始不伐而不矜秦誓之所以经兮善悔过而胥盟观战国之多士兮依稀犹三代之英惟功利之时尚兮天理有时而蔽明能不逺而复初兮其惟赵之廉卿方国都之中立兮资内附而兵精颇分阃而秉钺兮腾茂实而蜚英声梁从随而楚詟兮燕弭伏而齐并时有以卜将军之意气兮殆雷动而满盈遽相臣之出右兮何发言之盈庭几肉餧而食甘兮奋两虎之必争及聆急难之一言兮輙弭耳而服膺复顿颡而悔过兮折节负赎罪之荆在引车而不必多兮将臣及此所以为古今之难能也逮汉起而帝称兮礼饮至而策勲何诸将之失度兮至击柱而纷纭安得将军从容为一言兮解贩缯屠狗之棼彼臣濬之耄耋兮加充浑之贪防咤吴平于帝前兮互滔天而为已功安得将军涤易其褊薄兮俾无成而有终嗟鄂国之列公兮挟勲劳而凌帝宗纵私忿而无忌兮一堕夫臣子之恭安得将军北靣而同列兮以中和之气销悍戾于未然之胸也虽哀之而不能鉴兮文空言其奚庸繄慨慕其耿光兮日三省乎微躬荡吾伯夷之隘兮扩乎穆公之容希前贤而同升兮附骥尾而竭忠虽断断而无它兮庶几凛凛徳让君子之风冲山烟而暮去抚鸣劔兮増雄
　　熙春阮赋【并序】
　　晖上人得隆徳故閤余材斵而为阮因以熙春目之亦文殊之义也至元戊寅春同尹端甫刘御史叔谦赵太博彦伯坐心逺轩师为鼓绿水悲风二曲清越悲壮坐客感叹兴亡有怆然于懐者师请予赋之其辞曰天新雨风日妍心与闲防境趣静便拉旷懐之逸士过雪庵之老禅敛袂危坐添鑪炷笺于是出桂阮调素弦控朏月而当抱抚筠柱之横骈师曰兹熙春之断余偶丝之而清圆者也遂鼓一再行清越悲壮如泉咽冰底风行樾间翛翛兮欲断而复作淙淙兮似漱而还湲铿尔擿铜丸之韵凄兮聆高树之蝉又如游士骋说劔歌去燕何辞气之从横激太清而沈羽渊客乃呀然而惊惨然而悲信乎物之感人有不期然而然者想老徽之般乐荡侈魄以无前厌华阳之湫隘敞楼居而致仙海鼇首抃金鹏翼骞郁鼎莲之香雾锁月殿之婵娟荫千秋之歌舞寿艮岳而不骞俄龙移而鼎去继金亡而閤迁殆露盘之声折怅秋风而涕澘兴废一瞬两朝百年委繁华于野草锁莽苑之荒烟咄此木之何幸遇幽人之达观纳弥卢于芥子寓余哀于一弹犹足以舞鱼龙于海曲洗亡国之愁顔也呜呼噫嘻向之使人凛而悲者物讵能动于人哉人之哀乐妄为物之所牵不知太虚寥寥既寂而唯此理之嘿识何繁华废兴之足叹师曰子其为我赋之吾欲秋月当戸松风满轩写仲容之别操合清商而洞宣使云阴蔽空鹤下跹走商延于濮上掩新声于师涓也
　　鹤媒赋【并序】
　　中统二年予在上都掌记中堂客有负青障挟长权二鹤驯于后以廪继来请问其役曰以鹤取鹿者也呜呼鹤善类也喙虽长不钩铦以噬爪虽巨无跅指以攫而于麀伏容有忮害其如人之不仁何至元壬午冬与礼部王兄子冕因话及此慨然有感曰今人以智计相倾内险外易者何殊于鹤之取鹿也作鹤媒赋其辞曰万物者元气之盗气之灵者莫人若也既役物而君之其忍以盗作智而为得计乎如絓麂草间图鹧洁地胔纸求蜂叶城纲雉盗物矜雄此何足异以智猎愚理固宜然用愚戕愚斯则不仁之极也鹤本善类与物无忮飞翔寥廓仙游之骥教之羽舞已违元性诈以摽鹿遂戕彼命是则鹤之善人则用而险之返有过于机穽也鹤了不知鹿终弗悟岁供庖防皆鹤之故何殊人心内险外易以诈假仁显比阴忌将取彼有则必姑与彼昏不知日狎而伍一落其机投足无所诚何异以鹤而媒取也吾然后知物之显暴者既得预而防之愚而深中者尤不可玩而侮也示我同志笔而为赋
　　五言古诗
　　拟韩子秋懐十一首
　　出郭行时稼秋风正薿薿临川阅逝波浩浩去不已富贵来几时及此行乐耳把酒对西山坐看秋云起夭矫化蛇龙异状纷莫似世态初不殊傥来安可恃我懐防俗标干霄仰逸轨酒酣歌呜呜振衣私自喜
　　秋风拂庭柯物意自含悴松栢抱贞心表表岁寒地长年岂致养易衰匪自恣浩浩一气中所禀盖殊鬼人尤物之灵要以天爵贵
　　天运健不息君子戒靡曼读书下硬寨肌肠充藿饭造道苦未深纷华非所愿秋风动黄鹄千里奚足叹风涛北溟鲲变化抟九万大邦易为仁郁郁文献半出处贵有时莫遣夜鹤怨
　　揽衣起秋早露气清凌凌偶书秋懐篇悮笔成苍蝇吾言固不佞未免人屡憎圣域有坦途学步高山陵寻源有灵槎临池弄鲤罾我生恐不偶鄙事从多能
　　虚室生夜白清露发鹤警空庭海月上爱此良夕永今年苦烦歊似值苛政猛盻盻秋风来汲深持短绠庭菊被焚燎脱祸乃差幸朝来有佳色一笑倚轩屏露丛低寒花促织泣暮景呼儿曝羣书趂此秋日炯帚享千金利途竞纎梗二者昧所思厥病失坐骋既悟前日非敢事子渊请
　　长夜苦漫漫长空星斗暗商歌南山翁遗爱有余憾秖知享高明曾何恤鬼瞰而我独于世滋味嚼蜡澹畏途足风波汹汹洪水滥濯足尚云可浣缨岂宜暂此身矧虚舟敢不慎蕳缆天心幸私我书史日与勘庶还浩浩天未害家储甔
　　残暑不肯退秋阳丽庭轩静观消长理警此岁月奔成功嘿嘿去天道何曾言敛衣坐一室书帙散我前开巻饫至味忘却盘中飱最爱归去辞隽嚼了一篇作者古不少文字浩万千感君固穷节当年亦辛酸遥持酒一瓢同醉东篱边九原不可作念之终岁年
　　青竹不耐暑索寞众叶干白露下天宇洗此青琅玕风枝余润暗满佳菊团依依南飞鹊绕枝择所安感时赋秋懐古井翻晴澜我生分已定安用资走丸出门安所之呼儿解征鞍
　　闭门秋月上静院围虫声幽人掩牕卧一室鉴虚明四序倐以周代谢何其诚物华有盛衰天地复虚盈君子顺所履持身严五兵牛羊旦旦伐山木时以荣所慎独处际心荡韩卢令
　　离离垅上禾望望日攸好不勤耘耔功秀实应不早西风巻黄云收获走邻保荒田弃足惜揠之遗其稿致役贵厥初无为宋人道
　　寒雀叹
　　闲庭有遗粒寒雀往还飞盼睐傍无人翔集下疎篱一啄复三顾虑为物所窥幽人负暄坐玩之澹忘机一笑拂衣起羣惊向空归因之感吾生分外非所期富贵倘侥幸何殊鸟惊疑吾侪以义荣先贤有良规
　　鹿喻
　　我本麋鹿性出处安自然金镳非所慕志在长林烟得逺机穽地食苹饮清泉呦鸣锡同类甘以辞华轩野兕出其侧暗蹂山前田农家伺所害乃知兽之愆彼兕以计去嘉禾岁芊芊野人居山中数亩事垦劚虑为町疃场指鹿乃兕属虽无擉刃心见之恶且逐鹿心素无机澹与标枝闲遁迹入幽谷择音逺人寰尚为山中人置疑齿颊间
　　溪田暮归
　　疎林烟火微草露湿芒屩迟迟归路长清月挂林杪依依南飞鹊几回惊且绕一枝幸得安谁复睇云表田家固作苦遗安子孙寳彭泽百日令解绂径归老我心黙有契縻爵岂不好违已病交攻饥冻止枯槁躬耕南涧浩歌乐槃考
　　昆阳懐古
　　行役宛叶郊路入昆阳城水抱城左荡潏东南倾川原入四顾蟠亘多岗陵城頽削悬崖草深恶鸱鸣嗟尔一抔土当此百万兵莽图十九年聚此天为阬王者况不死千骑惊龙腾汉业兆丰沛赤伏此中兴创复两不易山川贲雄名东西遥相望盘盘两神京千年事云防草木含威灵野人无所知城边事春耕扶犂上废垒垅亩纵复横只应懐古士千古怆余情【为东坡昆阳城赋】
　　泛漳篇【并序】
　　予以王事奔命今春环走二千余里前次漳阴车殆马烦且得目髀痛疾逺不能骑舟行东下庶得一日之休富览大川勉卒来事作泛舟篇以见意时至元辛巳四月十一日也
　　盘盘魏大名属县行且周销我髀里肉四月犹绵裘舍车出漳阴步上枋头舟咿哑理双棹信船下中流清风泛微澜篙师讶当头岂知河伯意故故为迟留汀花助行吟孰取泽畔愁解衣卧篷底稳似画舫幽骇观两岸移湾环转林丘滩回浅能澁波富去自遒拍拍风水声雨打空阶秋白鸟何处来雪防河之洲前飞如导予翔集声啁啾钦念川上叹昼夜何悠悠宜为智者乐曲折涵至柔中擅利物功转漕半九州君看万斛载掀舞一叶浮仍为勉不息能若兹水不行行望沙麓且得一日休呼儿覔残纸题作漳川游
　　野河渡
　　苍茫刘桥渡南北凡几过清霜十月交澄湛东流波饮马立水边照我两鬓皤行役非所苦伤懐动悲歌三年恒山赵弹劾兼拊摩熬熬眼中民力差与科不能一勺润慰彼烦与疴顾此衣带水溉载功实多人而反不若低首愧野河素餐吾可逃奈此苍生何
　　折齿吟二十四韵
　　吾年未四旬颅发白胜雪两眼生花一耳或通塞所喜牙齿牢未省有残缺饮食虽寿基齿壮物喜囓庶几桑榆境健啖延岁月所以胾与饼饥来若刀截今晨具盘飡軱肉固纤屑一嘬出不虞左齿拉而折羣稚惨不嬉病妻惊欲絶汝老不自量无故取摧折予云盛则衰百丑见两颊平生好言辞咀嚼出五色文战怒欲碎醉饫干甚决运用勤亦至半百当衰苶【一作歇】时时以舌防乍脱觉中热一落不复生根权漫枯枿骇若中坚摧阔于山口豁自今湏慎防作事思妥帖一柔胜百刚有味老説唅呀动耻念颠倒潄水怯犹胜昌黎公余者坚尚洁既不妨歗歌底用心臲齿堕端午前诗裁重午节成亏恐有数歌以散忧结
　　汲冢懐古
　　丁亥岁三月十八日观稼西畴遂至伍城抵安厘王陵下归作是诗者盖自江左平后竹书多传于世余忧好奇攻异者读之恐有致逺汨泥之故不得不辩云
　　濔迤伍城郡背水犹阵图魏陵废已久磅礴如覆盂草树惨不春穿穴狐狸墟我来登其巅懐古心踌躇忆当战国际安厘亦狂且泽麋被臯比坐为秦人驱败亡自此始保邦何乃疎不知身后藏安用书十车上窥姒与辛下逮苍周书零乱竹简光诡説何纷挐征南辨已详多出行怪徒稽古不适正死为毛頴诬其中亟当辨阿衡被夷诛孔子修六经亦已防奸汚大书一徳后薨葬开亳都在易最奇法安取理所无兹焉万世程洋洋真圣谟何烦事幽赜致逺泥所趋长歌望陵去乐过风乎雩
　　击训狐
　　训狐本恶鸟飞潜林谷间眎夜返为昼声势何轩轩矜凶聚妖异其气几神奸家僮夜得之缚致庭阶前目光烂两炬狂跃幸一骞羣儿顾之骇四走入席眠我因为沈思善恶以气宣古云鹰隼辈不如凤与鸾以兹恻懚心逺彼凶与残胡为止我屋夜半呼声干女奴前致辞此物何足患西家养以久逸飞偶翩翻内疑始冰释念之心稍安缅懐昌黎公心炳阳鸟丹弯弧亲毙之絶类不使蕃挥策碎厥首亦与韩意然长令杖端血着此一线殷比迹孔段笏异世同不刋起视夜何其斗插西南天蒸云变晓黑漠漠来轻寒
　　望崧吟【至元丙戌长至日追作二十韵】
　　前岁试洛师忆与节斋约同作崧少游心赏为一豁羸骖鞭欲前竟为事所却宛循洛水东马首眺阴壑洪蒙元气涌磊落雷雨恶不有此峻极安得雄四岳只缘不得登万象负酬酢诸峰罗六六景气终惨错披榛入防灵【宋离宫名】吟倚废宫角陈公最健者帅可三军夺空余坠仙兴【出世説】飞堕迷岭崿归寻黑石渡易驲指巩洛行行叹不勇失此宁复作吾侪贵乘时过虑自羇靮至今有余恨梦绕神崧脚盘空转危磴矫首看飞閤探穴不知畏入室不挽葛兹焉即神清洞户四开阔山人喜余至供具为止泊防凌列宿岭一笑动寥廓
　　双庙懐古
　　铁轝动地来猎火烬九县睢阳东南冲江淮国所援蔽遮不使前恢复可立见二公明此机死守誓不变虽危所保大如蝮螫解腕最难结众心存殁匪石转彼苍畀全节谁为落贼便已矣君不忘握爪掌为穿竟能济中兴淮海了清奠至今忠烈气皎皎白日贯贺兰观成败不饮浮屠箭杀亡计多寡此论诚可辨我来拜遗像凛对如生靣乞灵激懦剸决刚同錬朔风吹树声尚想登陴战暮倚晕月城悲歌涙如霰
　　苦热叹四十六韵【效昌黎体】
　　祝融驾火虬顿辔周八裔战酣西北干回薄余暮炽朱光沸虞渊大地蒸一气苍茫夜色湿酗郁象醉今年六月中荼毒逾徃岁金晶才始伏熛怒势此鋭炎官张火伞屏翳扬赤帜四合歊陈来一鼓赫离治天潢影半涸星鸟芒欲彗吟风树叶噤塌翮林鸟坠并兼坎兑权不使天地闭王城十万家熏灼迫一势乾坤堕炽瓮逸徳骇天吏掩闗人事絶藏伏敢口议褰裳起中夜通夕不容寐扪背赭汗流窥井汤泉沸松间有困鹤无梦到清唳墙根有腐草萤化光晳晳穿帘入我室照眼惊火齐阴蟾遁老魄火防骋黠智夜深过我前跳踯翻饮器屋古又足蝎伺螫尤谨避簟纹燎炎辉侧胁能少憩举动体愞熟歔欷气短细抱冰眠或可挥翣何所济二年客京师身幸置散地虽无束带劳唯老觉加倍彷徨不知曙种发沐而被四序本平分偏盛谁所致火攻出下策不已熸万类嗟此一世人暍死将何厉此生匪金石流铄吁可畏内热复自焚衰槁将立至燥惟以静胜事湏以义制冰山讵可依炀灶非所媚遐想昆崚巅庭观何伟丽巍然五千仭日月光隐蔽回环十二楼空明澹无际水晶作柱础羣玉绚轩陛天风掠枕席月露湿环帔瑶台拥灏灵万舞发清吹真仙事朝元鸾鳯互骖翳阆风接圃追陪忆游戏何年堕尘缘坐想无由诣安得万里风振此天翅脱落区中囚高举寻吾契虞姬墓【在灵璧县东三十里虹县道南阴陵山北旧有庙在山上今废】
　　重瞳鲜情人钟爱独虞美五年有天下宠幸想无拟一朝走阴陵楚歌闻四起君王大事去饮诀共欷歔感君伉俪恩死不为汉鬼一坵鳯阳东粉黛见石纪空余山头草才歌叶披靡定应月夜魂长绕乌江水
　　食鲈鱼
　　鲈鱼昔人贤我行次吴江秋风时已过满意莼鲈香初非为口腹物异可阙尝口哆颊重出鳞纤雪争光背华防玳斑或圆或斜方一脊无乱骨食免刺鲠防肉腻胜海蓟味佳掩河鲂灯前不放箸愈噉味愈长张翰为尔逝我今赴官忙出处要义在不湏论行藏倚装足朝睡且快所欲偿梦惊聼吴歌海日方苍凉
　　平望道中
　　今日风色好舟行喜清和吴江抵嘉兴逺不百里过解衣坐蓬底闲聼吴侬歌大艑从东来帆樯郁嵯峨云是淮海公赴召躭微疴仓皇不少住进棹如飞梭物情忌太盛从者不得多尚余蔽川载意气隘两河有懐陶朱公霸业到不磨功成委之去敝屣与弃蠡左顾万金槖右顾西施婆可想不可见五湖渺烟波
　　响板辞
　　笙篌杂筝琶悲篥合蕃唱喧然一堂间余音胡得抗红牙掩自无按拍喜时向响板出新声激烈极清亮都来三脔木手拉若尔壮逺疑啄木禽扣户何异剥近惊老鹳喙顿齿振林壑划然透空去夜静秋城柝方能节众音乃见终始作我本幽吟人避喧便澹泊奈何将两耳聼此终日聒君不见陶琴无趣有余子幼呜歌死哀乐
　　望黄金台有感
　　乐生与郭隗儗徳非同侪九九乃小数正可训提孩乐生复国讐强齐卷轻埃燕昭师事隗竟筑黄金台我思贤王心要罄初始懐在昭固至徳赞襄诚众哉卧龙以力食躬耕亦堪哀昭烈昧三顾孔明甘草莱一语万代誉正独厐公开鳯凰巢千仭一举出九垓翺翔览徳下千年能几来捄时不易得况复管乐才毅然好贤心无为古所咍
　　壮士吟题郝奉使所书手巻
　　使节驻淮海人望两好熙宋人足变诈观望占成亏不知破武事中伏混一机壮士死则已不死将有为宋琚凛风概天马不受羇拘隔一馆间激之见连鸡事久变乃生势去心恫疑奄奄十六年惨悴甘湘累内哄既首防外侮宜纷披盛气屈使降壮心终不移睨柱欲碎首忍见王人微松严操愈厉草绿秋更萋萧爽隐雾豹脱畧触藩羝老贼主一杀幽愤将何施庭芝一援手所惜良不赀兵交使其间天理或可期子卿才属国所报亦以卑至今郎山冢突兀空蟠螭两行清汝帖只有老天知
</div>
    <div class="pagination">
<a href="中州名贤文表_page16.html">上一页</a><span>...</span><a href="中州名贤文表_page12.html">12</a><a href="中州名贤文表_page13.html">13</a><a href="中州名贤文表_page14.html">14</a><a href="中州名贤文表_page15.html">15</a><a href="中州名贤文表_page16.html">16</a><span class="current-page">17</span><a href="中州名贤文表_page18.html">18</a><a href="中州名贤文表_page19.html">19</a><a href="中州名贤文表_page20.html">20</a><a href="中州名贤文表_page21.html">21</a><a href="中州名贤文表_page22.html">22</a><a href="中州名贤文表_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
