<!DOCTYPE html>
<html>
<head>
    <meta charset="UTF-8">
    <title>全唐文 - 第 132 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 132 页/共 603 页</h1>
    <div class="content">    ○议沙门不应拜俗状
    刚折柔存，扇元风之妙旨；苦形甘辱，腾释路之微言。故能开善下之源，宏不轻之行（事如秘阁议中弹）。是以声闻降礼於居士，（弹曰：经云：净名居士示疾毗耶，见有妻子，常修梵行，见有眷属，常乐远离。虽为白衣，奉持沙门，清净律行。既同僧伍拜跪，故是常仪。况乎示彼宿心，得法宁容不荷，引斯为例，窃恐非宜），柱史委质於周王。此成缁服之表缀，立黄冠之龟镜。自兹已降，丧其宗轨，历代溺其真理，习俗守其迷途（弹曰：佛教入华，历经英圣，五遭拜伏，三被屏除，咸以事理难违，还遵旧辙。今言守迷溺理，似伤迂诞）。一人有作，万物斯睹，纽给天地，驱驾百王，转金轮於胜境，构玉京於元域。遂使违真道士，追柱史之遐风；矫释沙门，缉声闻之绝典（弹曰：佛教所明，人有二种：一声闻，二菩萨。菩萨形无定质，应随类以为宜；声闻发染衣，守高蹈而成则。教制声闻之伍，不令礼彼白衣，顺以奉行，何名矫释）。况太阳垂耀，在天标无二之明；大帝称尊，御宇极通三之贵。且二教裁范，虽绝尘容事，事止出家，未能逃国（弹曰：沙门所以不拜俗者，正以绝於尘客，非为逃国者也。至如严光木之流，颖商山之伍。或踞谒长揖，至之而不屈；洗耳辞荣，聘之而不至：此亦高蹈而尔，宁逃国乎），同赋形於姒镜，皆仰化於姚风。岂有抗礼宸居，独高真轨。然经尊傲长，在人为悖；臣君敬父，於道无嫌。考详其义，跪拜为允。谨议。
    ☆韩处元
    处元，龙朔中官司驭寺丞。
    ○议沙门不应拜俗状
    礼无不敬，名教是先；君父同资，彝伦所尚。况真人善下，妙在和光；菩萨不轻，义摧我慢（事如司卫议中弹）。斯则舛虑齐致，分波共源，所以纲纪百王，则成万品者也。而缁黄之侣，沿习为常，销爱敬於君亲，行贡高於尊极。苟殉私欲（弹曰：沙门弃须发，去华竞，守道不屈，岂殉私耶？《易》称“言行君子，枢机荣辱在焉。”何不慎也），坐紊天经，点厉乡之清尘，负连河之妙旨（弹曰：连河通教皆云：今沙门不拜君亲，谟诘显然，何云负旨）。静言永念，良可寒心（弹曰：《梵纲经》云：出家人法，不礼拜国王父母。”又《萨遮尼乾经》云：“若人谤声辟支，佛法毁╃留难者，诸善神王不护其国，四方贼起，水旱不调，死亡无数。”今不信佛教，抑令跪拜，此则谤法，此则留难，若佛语有徵，则粉首碎身，无以塞责，岂寒心静念，而可免之哉）。如愚管见，致拜为允。谨议。
    ☆柳元贞
    元贞，龙朔中官内府监丞。
    ○议沙门不应拜俗状
    窃以礼无不敬，名教是先；君父同资，彝伦所尚。且佛灭度後，法付国王，舒卷之规，里锺明圣（弹曰：右春坊议云：夫付嘱者，佛以像法末年，淳心渐薄，邪见增长，正法衰替。四部之众，无力宏宣，是以付嘱国王，令王拥护，如其不护，法当自坏，岂劳付嘱，令王毁坏？诚哉得付嘱之旨也）。但非常之制，黔首恒惊；雷同之心，君子为耻。自我作古，方悬日月之典；可使由之，宁拘风雨之好。如愚管窥，致拜为允。谨议。
    ☆李仁方
    仁方，龙朔中官都水使者。
    ○议沙门不应拜俗状
    爱敬之道，义极於君亲；恭和之德，事昭乎释老。岂有生因覆载，将抗礼於人天；质禀发肤，遂齐尊於父母？眷言方外，未离天地之间；顾惟俗表，尚处阎浮之域（事如司卫寺议中弹）。而为不拜天子，类严遵之不臣；长揖至亲，似宋人之名母。何以津梁品汇，导引凡庶？圣智之教，岂至於斯（弹曰：易称藉用白茅，又云巽在床下。纷若之吉，为无咎，未有抑令致拜，复曰津梁，尊而辱之，何以去取）！奉敕议闻，伏请令拜。谨议。
    ☆张约
    约，龙朔中官司更寺丞。
    ○议沙门不应拜俗状
    释教开俗，儒风范化，即途虽言异轸，证理诚则同归（事如右清道卫议中弹）。莫不粉泽仁义，舟舆恭俭，然後克阐徽猷，以隆远大。何则？忠为令德，孝实天经，惟君惟父，同取其敬。借使行超物表，道备人师，岂可长扌壹於顾复之亲，抗手於宸之贵？事须变，未可胶弦（弹曰：正以君亲容养，开以方外，抗手长扌壹，岂自为矣），君父尊严，申拜为允。谨议。
    ☆杨思元
    思元，龙朔中官中台司列少常伯。
    ○议沙门不应拜俗状
    窃以佛道二教，本尚虚元，演方便於三乘，契忘言於一指。惟寂惟寞，何寂寞之不包；非有非无，何有无之不鉴。今之法侣，实繁有徒，久损拜跪之仪（弹曰：清问何处令拜而言损耶），自处高尚之地。约有为之戒律，揖无上之君亲（弹曰：削既奉释宗，守戒不宜设礼）。推之人情，情涉纵诞；求之至理，理所未通（弹曰：推之人情，巢许无云纵诞；求之至理，沙门宁曰不通）。令致敬於君亲，庶垂范於来叶。谨议。
    ☆马大师
    大师，龙朔中官左司御卫长史。
    ○议沙门不应拜俗状
    窃以光分两曜，是显尊卑之容；位辨三才，爰彰父子之性。明乎爱敬之礼，与天地而齐生；君臣之义，将造化而俱立。至若金人启梦，慧日初开，紫气浮关，元风肇扇：此兴於中古，教始渐移。虽复各设法门，津梁庶品，究其所指，终会儒宗（事如司更寺议中弹）。庇俗既是同方，遵敬何烦异路？必将道体为别，有犯未合绳违（弹曰：有犯非僧，绳违宁容不可；无愆守道，设礼有累君亲），遗教制在国王，设礼宁容不可（事如左春坊议中弹）。况三乘之典，无闻傲诞之经；五千之教，讵载矜夸之义？敬亲何妨重道？拜主岂废寻真（事如左戎卫议中弹）？且割股舍头，犹无诉苦；尊君爱父，讵即辞劳（弹曰：割股舍头，必益无宜诉苦；敬君拜父，虑损岂敢辞劳）？参练是非，拜诚为得。谨议。
    ●卷二百四
    ☆崔崇业
    崇业，龙朔中官右司御卫长史。
    ○议沙门不应拜俗状
    窃惟藏史立言，靡替君臣之义；能仁阐教，先崇孝敬之风。纵道敬乘凫，尚委身而降礼；业成捧马，犹负榇以追恩（弹曰：负榇教有，诚文拜伏，经无此说乎）。况共践俗涂，同餐圣化，岂有盗名黄服，遂忘亭毒之功；托迹缁门，便遗顾复之德？傲物行已，高视王侯；我慢为心，长揖父母（事如中台司列议中弹）：求之前代，久滞迷方。皇家户牖百王，澄汰千古，事非害政，容或可沿；时有亏风，理宜革弊（事如秘阁局议中弹）。且四大齐德，岂使遵道而不遵王？三教均名（事如左司御议中弹），何独崇释而不崇孔？今若正其仪而教毁，设敬须疑（弹曰：诚哉，何须致惑耶）；屈其身而道存，加拜何惑？重以不轻摄行，更符真谛之规（事如司潍议中弹）；持下御情，弥合冲虚之轨。式遵玺诰，轻献刍言，致拜之礼，实谐佥议。谨议。
    ☆窦尚义
    尚义，龙朔中太府少卿师纶子，官左崇掖卫长史。
    ○议沙门不应拜俗状
    厉井微言，二篇极於为；崛园幽旨，万物存乎不轻（事如右司御议中弹）。况君亲兼极，跪拜犹简，岂非绝弃於内敬，而矫修於外迹乎（弹曰：行道以答四恩，岂矫修於外迹？育德以资三有，岂绝弃於内敬乎？幸子思之，无多言也）？如见所量，望令加礼。谨议。
    ☆蒋真胄
    真胄，龙朔中官左清道卫长史。
    ○议沙门不应拜俗状
    窃以释道二门，俱承元化，虽复缁黄有别，虔恭之志不殊，宜令拜跪，以申臣子之敬（弹曰：沙门迹超方内，津梁家国，称谓异於臣子，拜敬何预率宾）。谨议。
    ☆李洽
    洽，龙朔中官右清道卫长史。
    ○议沙门不应拜俗状
    窃以道教冲虚，释门秘寂，至於昭仁济物，崇义为心，眷儒风，理将无异（弹曰：儒教所明，不窬寰域；释宗所辩，高出见闻，故魏东阳王丕曰：“佛法冲洽，非儒墨者所知。”今言不异，何多谬耶）。至若宿德耄齿，戒律无亏，栖林Т，高尚其事，若斯俦辈，可致尊崇。其有弱龀蒙求，熏修靡誉，背真混俗，心行多违，以此不拜，义难通允（弹曰：夫称沙门者何也？谓绍法象贤，发蒙启化，仪非绅之饰，教殊廊庙之规。求宗故所以直骸，孰可分其德业？矫俗故由兹抗礼，宁容隔以尊卑）。但在家在国，事君事亲，不拜之仪，何可以训（弹曰：诚哉！奉君亲者，无宜不拜，沙门不事王侯，背恩天属，以拜为训，似未之思）？望请勒拜，垂宪於後。谨议。
    ☆邱神静
    神静，左奉裕卫长史。
    ○议沙门不应拜俗状
    若夫二仪始辟，君臣之道即隆；三才创分，父子之情斯在：莫不皆竭股肱，俱遵爱敬。故知君臣父子，禀自天然，极尊极亲，无可为间。铸乡释老之教，近日始崇，释则兴於汉朝，老则置於宋代。皆缘时君有旨，父母承恩，方染缁衣，然称入道，如无所禀，不得离俗。离俗虽言绝境，习道仍居宇内（事如司津议中弹），率土皆曰王臣，不闻限以缁素（事如左清道卫议中弹）。庚机母育，罔极难酬，於法虽曰绝尘，在身须敦仁义。岂容为臣未曾效节，为子未展温清，承恩变素衣，去发言真入道，乘兹傲诞，慢君忄蔑亲，高揖帝王，不拜父母，为臣贻宽怠之咎，为子招不敬之辜（事如左清道卫议中弹）。庸流自谓合然，往代恕其无识（弹曰：昔汉帝降礼於摩腾，吴主屈节於康会，赵邦澄上宠懋锦衣，秦日道安荣参共辇：斯并德回万乘，道降极尊，况乎十室难诬，而曰庸流无识），因循日久，行之不改。圣上重缵皇极，欲革前非，孝理苍生，思遵名教，爰降纶旨，饰光彝典，恐爽恒情，特令详议。谨寻释老二教，见在遗文，我慢矜高，是人难度（弹曰：守道不屈，宁是矜高耶），庶事谦约，无失冲，静思此言，其义见矣。入道已成，陵虚控鹤，深修禅定，得五神通：如此辈流，犹愿卑屈，况庸僧尼，见居王土，衣缁异俗，馀事知（弹曰：曼倩云：“谈何容易！谈何容易！”惜哉！夫沙门之内，功业实繁，圣朝已来，盖亦不少。且帝京僧伍，盛德如林，略举十科，用开未喻。至若译经则波颇、元装，义解则僧辩、法常，习禅则昙迁、惠因，护法则法琳、明瞻，明律则元琬、智首，感通则通达、转明，遗身则元览、法旷，读诵则惠铨、空藏，声德则智凯、法炎，宏福则德美、智兴：若此之流，具如僧苑所列，而言知馀，事何雷同之甚乎），唯自矜高，愿居人上，求之释教，其义蔑闻。凡曰是人，准经致敬，况在极尊，并之父母，欲令拜伏，义无不可。其僧、尼、道士、女道士，於君、皇后、皇太子、及其父母所，并请准敕令跪。庶使光二教之谦，隆万代之名教。谨议。
    ☆韦怀敬
    怀敬，龙朔中官右奉裕卫率。
    ○议沙门不应拜俗状
    窃以三教五仪，咸穷睿哲，殊涂一致，必俟尊严。释老戒时，遵崇是务；周孔训欲，严敬为先。遂使缁衣之首，抽簪奉教；青襟之伍，映雪传芳：为百代之楷模，作千龄之准的。且诞灵舍卫，道自尸毗，既有母一阵子之恩（事如右司御卫议中弹），岂隔君臣之礼？缁黄虽异，贤智宁殊？不拜君亲，诚乖昔典（弹曰：据教令拜，有益乎？有损乎？有益也，岂以乖昔典不拜乎？有损也，岂以顺昔典而令拜乎？今只可约损益以昌言，无宜据乖顺而申议）。无圣即仍旧，有圣即典移，法既俟圣方兴，亦冀缘兴改法。曹司佥议，请从拜礼。谨议。
    ☆赵崇素
    崇素，龙朔中官右武卫兵曹参军。
    ○议沙门不应拜俗状
    窃以三教爰兴，俱敦劝奖，流派虽别，趣善同归。缁黄之躅稍殊，君亲之仪讵隔？岂有才捐俗服，遂傲礼容，高揖乘舆，不拜严父？资敬之道不足，忠孝之迹顿亏，李释斯风，未为尽善（弹曰：内将外反，真与俗乖，何得轻弄笔端，商略元极？孔子曰：“非圣人者无法。”诚哉）。方今垂范立制，导德齐礼，经典乖失，详议改张，据理论情，拜实为允。谨议。
    ☆王思九
    思九，龙朔中官左典戎卫仓曹。
    ○议沙门不应拜俗状
    窃以川渎细流，竟朝宗於溟海；萤烛末光，终归曜於日月。故知物有深厚，犹取贵於总名；况在君亲莫大，而有弃於严肃。洎乎关浮紫气，塔照金容，老释二门，俱隆法教。但法教流布，事由君后；出家离俗，命在尊亲。遂使载覆之恩，弃而不答（事如奉常议中弹）；贵贱之礼，捐而靡修。既亏人事，有伤礼律（弹曰：内外既殊，奚可拘於礼律）。爰轸圣虑，询及刍荛，轻陈管见，从拜为允。谨议。
    ☆刘仁
    仁，龙朔中官雍州司功。
    ○议沙门不应拜俗状
    窃以元风肇扇，莫先於伯阳，总众妙而谦卑，高栖物表；致群生於道德。象帝之先。聿宣为子之方，赠言尼父；载扬事君之礼，从政周行：神功用而无名，至化流而不测，人能宏道，其在兹乎！况乎道异崆峒，人非姑射，窃比河上之德，不遵柱下之规。虚谈捕影之书，自取顺风之礼，矜傲诞於家国，绝忠孝於君亲：有之容，曾无愧怍？及至青牛西迈，涉流沙而化胡（弹曰：《魏略西域传》云：临猊国有神人，名曰沙律，年老发白，状如老子，常教人为浮图。有人灾祸及无子者，劝行浮图斋戒，令舍财赎[A18J]时。临猊王久无太子，因祀浮图，其妃莫耶梦白象而有娠，及太子生，从右胁而出，自然有髻，堕地能行七步，其形似佛。以祀浮图得儿，故名太子为浮图也。前汉哀帝元狩中，秦景使月氏国王令太子口授於景，所以浮图经教前汉早行，後汉十三年，明帝方感瑞秦景传经，不云老子化胡，作佛经是老说。《晋代杂录》云：道士王浮，每与沙门帛远抗论，王屡屈焉，遂改换西域传，为明威化胡经题彼沙律，以为老子曲能安隐，诳惑人间，尹喜与聃化胡作佛，佛起於此。裴子野《高僧传》云：晋惠帝时，沙门帛远字法祖，每与祭酒王浮一云道士基公次共诤邪正，浮屡屈焉，既不自忍，托西域传为化胡经，以诬佛法，遂行於世，人无知者，殃有所归，致患累载。《幽明录》云：蒲城李通死来，云见沙门法祖为阎罗王讲首楞严经，又见道士王浮身被锁械，求祖忏悔，但不肯赴孤负圣，人死方思悔。又案袁宏《後汉纪》、皇甫谧《高士传》等并无老子化胡作佛之文。即曰朝廷君子博识者多，岂得塞耳偷铃，指鹿为马？信可谓虚无之谈，徒聒人耳）；爰有白马东来，越葱山而梦汉。宏通贝叶，比妙莲华，行以普敬为先，教以不轻为本（事如左崇掖议中弹）。服貌虽异，同趣无为。率土之宾，未闻无父之子；普天之下，未见无君之臣。贞观年中，已定先後，尽礼致敬，断焉可知（弹曰：贞观中诏，本以皇系所宗，殊无使拜之文，但有先後之语。令例兹遣敬，斯则比附敕文，失旨之[A18J]，孰重於此）。历代兹多，曾莫先觉（弹曰：自佛教入汉，年逾六百，其中晋代庾冰、伪楚桓元、赫连、宋武、萧齐、有隋等诸君，皆抑僧拜，咸以事非通允，俱寻旧迹。而云“历代滋多，曾莫先觉”者，岂不面欺圣旨，诬罔群英乎）。陛下乘乾御历，咸五登三，振千古之ㄨ纲，维万国之绝纽，岂徒革狸首之咏，资父事君？方且变听琶之风，自家刑国。谨议。
    ☆崔道默
    道默，龙朔中官长安县尉。
    ○议沙门不应拜俗状
    窃惟在三之礼，罔极於君亲；不二之门，独遗於资事。岂不以真俗两隔，孔释双分，临之宠辱既不惊，受之发肤则已毁，元冕与缁裳诡饰，振锡与锵金殊义？足数硝丧知归，行迷识反。今若降其尘外之迹，婴其俗中之事，一乘紊典，三归弛法，尚其道而黩其仪，挹其流而汨其本：义非稽古，宋不足征，求之愚衷，有所未惬。且道之为道，元之又元，众妙所归，启圣辞属。入关之业，可大而不可小；居河之训，可尊而不可卑。降缠睿想，方宏损益，冒进刍词，伏增战汗。谨议。
    ☆崔安都
    安都，龙朔中官左威卫长史。
    ○议沙门不应拜俗状
    窃以紫气腾真，元牝之风西被；白虹沈化，涅之蕴东流。辔羽骧霞，影玉京而凝众妙；津慈照寂，启金园而融至道。义观空有，理洞希夷，祛济尘蒙，熏涤因累，神道裨教，兹焉有徽。垣躅业已遵从，流弊议资惩革（弹曰：守法高尚，称为流弊，违经拜俗，为之惩革，即事不可，其如理何）。原夫在三之敬，六位峻尊卑之象；百行之本，四始旌罔极之谈；本立然後道生，敬形於焉礼穆，实王化之始，天地之经。佛以法为师，帝以天为则。域中有四大，王者居一焉，王道既其齐衡，天法固同贯。身为法器，法惟道本，黄冠慕道，缁裳奉佛。致敬君父，眇契元波（弹曰：佛法寰外之尊，帝天为域中之大，教存而令屈折不羁，还类编人，此法水壅而不流，何元波之眇契耶）。且夫戒才高，犹尽肃於膜拜；况乎贵贱悬邈，顿遗恭於屈膝（弹曰：王谧云：“沙门所以上下相敬，而抗礼宸居者，良以宗致既同，则长幼成序；津途有隔，则义无降屈。”诚哉是言，可为龟镜矣）。必以山林独往，物我兼忘，混亲疏，齐宠辱，惠我不为是，损已讵称非？自当泯若无情。湛然恒寂，安假仰迦维而顿颡，觌天奠而雅拜？尘容不异俗，致敬未乖真（弹曰：沙门落{髟采}披缁，道俗悬隔，拜违佛教，具显经文。而言敬未乖真，容不异欲，此指南为北，反白为元也）。且伯阳绪训於和光，不轻演教於当礼，妙叶谦尊之德，远符邻照之规（弹曰：伯阳诞自姬周，身充柱史，为官则王朝之一职，言道儒宗之一流，拜伏君亲，固其宜矣！至若不轻之礼，四众据理以行之，理则无简於怨亲，通贵贱而俱礼，敕俱约其尊极，洋制礼於卑微，泾渭两殊，无宜一贯矣）。又三极之中，师居其末，末犹展敬，本何疑哉（弹曰：释众所以师资相敬，正以教义不殊故耳，非是约本末而言，何孟浪之甚也）？若以袈裟异乎龙黼，巾殊於弁，服既戎矣，拜何必华？各循其本，无爽彝式。其有素履贞Т清规振俗，神化，戒行精勤。藻桐鸾，梵清霄鹤，锦旌徵兽，琼符御灵：德秀年耆，蠲其拜礼。自馀初学後进，声尘寂寥，并令尽敬君父，请即编之恒宪（弹曰：若以不拜为非，则德秀年耆，讵宜蠲免？若以不拜为是，则後进初学，无宜令拜：进退矛盾，去取自乖，请即编之恒宪，何所见之短乎）。如此，则进德修业，出尘之轨弥隆；苦节栖坛，入道之心逾励。玄风斯远，国章维缉，庶可以详尔景则，静一讹弊（弹曰：以乖宗为景则，谓守法为讹弊，约斯见验，惟何可观），自我作古，奚旧之拘？夫镜非常之理，必藉非常之照，天鉴元览，体睿甄微，探象外之遗宗，极寰中之幽致：虽则暂骇常听，抑亦终冥大道。谨议。
    ☆张松寿
    松寿，龙朔中官长安县令。
    ○议沙门不应拜俗状
    窃闻佛道二门，虚寂一致，纵不能练心方外，摈影人间，犹须迹与俗分，事与时隔。然今出家之辈，多杂尘伍，外以不屈自高，内以私谒为务，徒有入道之名，竟无离俗之实（弹曰：不屈者奉法而然，私谒者诚违教义，只可峻其科简，惩彼不逞之流；宁容纵火昆冈，而欲俱焚玉石耶）。至若君亲之地，礼兼臣子；孝敬所宗，义深家国：不有制度，何以经纶？望请僧、尼、道士、女冠等，道为时须，事因法会者，虽在君后，听依旧式，舍此以往，并令请拜。若归觐父母，子道宜申；如在观寺，任遵释典（弹曰：夫僧尼合拜则无宜，不拜不合，岂简时方，何得发？同是一人，约处便开异礼，法服始终无二，据事遂制殊经？此首鼠两端，敬安时誉，未日志隆家国，献奉忠贞）。庶其以卑屈为耻，稍屏浮竞；以道德自尊，渐宏教法。辄进愚管，伏增惭战。谨议。
    ☆李晦
    晦，龙朔中官右威卫将军。
    ○议沙门不应拜俗状
    原夫指树ゼ祥，警龙德於皇胄；蹈花标瑞，抗轮宝於宸仪。创迹毗城，包紫宙而开宇；疏基厉壤，贯青曦而阐耀。故能抑扬庶类，控引群灵，十地闲安，趣绀殿而希果；九天凝，佩元珠而问津。由是著美皇猷，驰芬帝载，缁服齐裾於上辇，黄冠接武於中州。宴坐经行，道不参於廊庙；登坛执简，迹未齿於朝宗。今欲约以儒门，牵於王制，仪背缨冕，法符簪笏，便使贵其道而贱其人，申其教而屈其礼。礼随教显，人由道尊，固可以道废人，不应以礼亏教。诚宜畴咨故实，轨范旧章，俾夫高尚之风，昭明易象；随时之义，允洽心。但烛燎萤翻，岂增华於日月？尘霏露委，希缔美於山河。冒进刍言，轻陈舆颂，词疏理懵，汗惊神悚。谨议。
    ☆辛宏亮
    宏亮，龙朔中官右奉宸将军。
    ○议沙门不应拜俗状
    释老二门，教周四海，源流自久，宏益已深。敢申愚见，仍旧为允。谨议。
    ☆崔修业
    修业，龙朔中官右卫长史。
    ○议沙门不应拜俗状
    李释二教，旨趣幽深，理绝名言，功超意表，道以清净为主，佛以拯物为宗。然含生者以为津梁，有形者将为彼岸，故河上屈文帝之贵，鹫岭感明皇之尊。自兹以降，其道弥广，铸乡柱下妙理，迦卫神踪，仰其道者莫切於指归，挹其波者无详於终始。方审驾鹤游五岭，分形遍三千，直是托迹应身，方便诱接。但凭其化者俱希轻举之功，资其业者亦救济於尘劫。是故黄冠既变，缁服才г，人主不屈而臣，父母不子而育，此尊於佛教，非是亏於礼义。拜揖者何损於身？但恐亏於圣教。必也形神双遣，拜揖两忘，均然同彼天真，无烦貌屈。既未穷於性相，便是若存若亡，理须成此胜因，遂其高尚。况今圣上钦明，孝临天下，尤遵二教，资助福田，所以道士道人，许其不拜。且遣拜甚易，不拜甚难，足使襄野幼童，不独善於轩帝；河上老叟，无专美於汉皇。千虑一得，不拜为允。谨议。
    ☆王元策
    元策，贞观十二年为右卫率府长史，使西域，为中听琶所抄掠，元策发吐蕃兵破之。龙朔中官左骁卫长史。
    ○议沙门不应拜俗状
    自佛教之兴，始於听琶，臣经三使，颇有见闻。臣闻输头檀王是佛之父，摩诃摩耶是佛之母，僧优波离者，本王家仆隶，王亲遍礼，敬同於佛。臣又见彼国僧尼，法不拜诸天神祠，亦不拜君王、父母；君王、父母皆礼僧尼，及诸道众。臣经难彼僧曰：“此之仆隶，始落发披缁，殊无所失，即令君父致敬，大不近人情。”僧对曰：“虽初发，形已同佛，复能震动魔宫。虽曰无知，岂不如泥木？泥木一立为主像，纵博通贵胜，得不致敬？”僧不拜俗，亦已明矣。一，臣又亲难彼僧曰：“《维摩经》比邱亦礼维摩诘足，《法华经》僧行普敬。此二经文，拜俗明矣，何因比邱得不拜尊者？”僧曰：“佛制律经，是僧尼常轨。其《维摩经》比邱荷法，暂行曲礼；《法华经》大士一时别行，何得以权时别行，乱兹恒典？”臣深然之。臣闻妻死鼓盆，环尸而歌，此亦一时别行，岂得预於丧服之制？一，臣於听琶经礼天像，彼王笑而问曰：“使等并是优婆塞，何因礼天？”臣问所由，答曰：“此优婆塞，法不礼天。昔迦贰色迦王受佛五戒，亦礼天像，像皆倒地。後至日天祠，事天者恐王至礼天像倒，遂将佛像密置天顶。王三礼不倒，王怪令检，於天冠内得一佛像。王甚大喜，欢佛神德，嘉其智慧，大赏封邑，至今见在。”又云：“有外道受佛五戒，但供养天祠而不顶礼。王责不礼之罪，白王曰：‘小子岂敢辞礼？礼恐损天。’王曰：‘天损不关你事。’彼即礼拜，天像遂碎。五戒优婆塞尚不得礼天，况具戒僧尼，而令拜俗？”
    臣元策言：臣闻百王布轨，但礼制於寰中；大觉垂教，津梁於域外：莫不资真人以易俗，赖高僧以移风，遂得谧四海之波涛，脱三界之尘俗。故汉帝不屈於河上，轮王遍礼於沙弥：此则道俗殊途，岂得内外同贯？教许黄冠之辈，游一道於寰中；缁衣之徒，驾五乘於方外：因循既久，助化益深，草偃风行，其来尚矣。臣闻圣人无常师；以主善者为师，圣人无常心。以百姓心为心，兆庶曩昔，敬信归依，今议令拜君父，实乖主善、百姓之心。况袈裟异华俗之服，髡削非章甫之仪，崇之则福生，卑之则罪积。共知拜君无益於国，拜父不利於亲，臣如寝默不言，岂得为忠为孝？臣望随旧轨，请不改张，同太宗文皇帝故事，依前不拜。谨议。
    ☆徐庆
    庆，龙朔中官右武卫长史，封孝昌县公。
    ○议沙门不应拜俗状
    窃以三纲之重，义极君亲，百姓之先，实资敬爱。而黄冠缁服，咸均亭育之恩，谒帝奉亲，顿亏臣子之敬。本乎教义，颇紊彝伦，解而更张，抑为通允。然则道枢邃赜，出乎名言之外；慧轮广运，超乎心行之表。经行之侣，庇白马而栖禅；缮性之流，伫青牛而警契。虽迹羁有待，而利涉无涯；诚宜重其道而崇其教，尊其人而异其礼。是以河上真人，亲纡汉后之跸；庐山惠远，竟绝晋臣之议。况复出家殊致，显昧异途，羽带田衣，既匪朝宗之服；乘杯负局，宁同就养之方？致敬之仪，未为尽善。若以道虽可尚，而处非其人，则宜峻彼堤防，甄其律行，不可以人屈道，诚可以道励人。伏以皇家发庆，肇自犹龙之德；宸居体寂，每崇灵鹫之风。不革前规，弥光尊祖之义；傥违旧制，便旷师臣之礼。天涣下覃，俯令详议，窃怀管见，辄肆刍词，用检之宜，非敢取衷。谨议。
    ☆韦思齐
    思齐，龙朔中官外府寺卿。
    ○议沙门不应拜俗状
    窃以臣子跪拜，固是常规，爰在礼经，兼有权制。母拜其子，以礼成人；不臣其臣，以尊其德，况方外之教，为善不同，道有凌虚，佛无生灭，修心练行，因果是凭。名曰出家，明超俗表，咸言胜业，历代俱尊，盛立道场，皆求常乐。献君亲以广福，济含识於冥涂。久大而论，高於俗教，若同儒例，积想俗流。不尚学徒，无由显道，赖有崇护，道获常存，不拜之仪，以彰深护尊道之本，取益为宗。今据经文，云拜非益，利人益国，实所宜言；非益之文，何容敢进？循法仍旧，无阙彝章，体妙穷深，非下能及。幸г刍议，敢竭愚诚，惧不合宜，追深战灼。谨议。
</div>
    <div class="pagination">
<a href="全唐文_page131.html">上一页</a><span>...</span><a href="全唐文_page127.html">127</a><a href="全唐文_page128.html">128</a><a href="全唐文_page129.html">129</a><a href="全唐文_page130.html">130</a><a href="全唐文_page131.html">131</a><span class="current-page">132</span><a href="全唐文_page133.html">133</a><a href="全唐文_page134.html">134</a><a href="全唐文_page135.html">135</a><a href="全唐文_page136.html">136</a><a href="全唐文_page137.html">137</a><span>...</span><a href="全唐文_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
