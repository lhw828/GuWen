<!DOCTYPE html>
<html>
<head>
    <meta charset="UTF-8">
    <title>全唐文 - 第 202 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 202 页/共 603 页</h1>
    <div class="content">    惟冰也有坚凝之贞，惟壶也有虚受之明。谢周流之弱质，托铸以成名。直方任器，规圆惬情。对光辉而比色，因击扣而驰声。冰假壶以为用，壶含冰而转清。及夫欢呈朝晏之馀，瑞表经纶之初。尢荀吴之失对，陷王霸之後车。既遇赏以为乐，乃获成於所如。但观夫推移在道，澄澈如王。时见莹而则明，或将摧而不曲。故曰冰贵於水，器尊者壶。国因时而必用，军每击而何虞。若乃周将酬客，鲁欲藏冰，揖籍父其何忌，顾申丰而可凭。是以用之者广，须之者多。遇薛鼓而击，诵豳诗而何？至时冰销滴润，壶罄成酣。乃挟纩以荷德，岂知漏而兴惭？昔者赵衰从径，魏主其逐。虽有馁而仍携，顾无麋而未宿。每览馀轨，当思践迹。志未吐於生平，容已衰於畴昔。倘开冰之可荐，庶投壶而无ル。况霜空旦寒，晚景仍坠。虽杼轴而不辍，犹仿佛而无记；将投皎洁之姿，愿假含容之意。
    ○狐白裘赋（以“珍裘非一腋”为韵）
    邈哉瑞兽，生乎青邱；资挟温以流润，得颐素而成裘。故缜豪错毳，匪刚斯柔；象群哲以济美，轶千年而取优。配华玩於车服，曜珍奇於贵游；殷祀典以崇贲，饰礼容而克修。暨夫秋沈金气，科举元律；进卿相之门，登王侯之室。寒祛温荐，恩缠好密；任藏用以卷舒，委凉暄以黜。将衣以递御，与纨扇而更出；苟人事之宜然，谅废兴之若一。嘉其全真定色，育精含徽；千金振价，众服腾辉。朝临皓雪，且状乎寒披鹤氅；晓安朱架，又象乎高悬玉衣。虽质文之可别，盖贵贱而同归。故崇侈者取贵而尚，戒奢者含贞以非。矧乎从损而益，工兼素腋。德之攸亲，岂惟物新？晏婴相齐以推弊，孟尝献秦而获珍。贞休利乎蕃，悔吝生乎妄人，傥兹道之无替，遮遗芳於後尘。
    ○对假荫判
    〈甲为人後，请准荫人色，所由以同假冒，甲诉法有差等。〉
    有国之制，不易於常典；王者之政，未忘於继绝。人则不幸，同叔向之有言；天道如何，比邓攸之无子。甲义当为後，情切自孤，名不绝於本枝，爱未迁於他室。克闻鸠之德，宁爽螟蛉之义？知子之道必全，见父之行无改。将议继体，那惭象贤！主礼方列於宗门，入仕曷由於庇荫？苟从法之差等，亦在礼之何伤？所由无端，虽不忧惧，诉者有据，应异无文。
    ○对流外判
    〈流外解请兵部劳，所由不许，诉五品以上。〉
    百度之间，见於甲令；九流之内，言念胥徒。在邦必达於大体，为政不遗於小物。岁之云宴，更议初勋；劳之可书，仍祈後绩。慕缙□之职，名级愿迁；瞻巽风之命，节文当协。所由以司存必举，稽彼三章；诉者以理实无言，徵诸五品。既详於法，难屈尔词。
    ○饯崔朔司功入计序
    冬，天子至自河华，中使至，司功崔公朝於京师，礼也。今天下有道，声教必被，要荒来格，况其迩者乎？政莫大於殷会，使莫大於述职。故学於礼，足以专对，崔公近之矣！及夫三物，成者斯义欤？征骖如飞，郊暮来祖，渭上西眺，寒原无色。赋《皇华》而送崔氏行焉。
    ○送王侍御赴剑南序
    国家既诛邛﹂之游魂，收滇池之陈地，以蛮陬君长未即序，徼外新国，约非甚坚，将欲宣王风、布中典，必候才英矣。监察御史王公，志标劲节，天假异能，秉心而忠义必闻，多方而文武不坠。我中丞鲜于公以功名立破城江南，关启而虏不敢窥，城峻而敌不敢守者，皆倚匡时之策，仗横行之气。不然者，岂有夕舍一尉，旦麾三军，盱衡於不毛之间，决胜於大荒之表？取廷评者浃月，登宪府者周星，绣衣照於江原，风霜扫於剑壁，斯不足畏矣！中朝名雅，向义趋风，饯筵倾诚，翰墨纷瞩。百壶追送，来登董原之野；万岭苍然，更绕华阳之国。予以授简，敢无斯文。
    ○送封判官摄监察御史之碛西序
    夫子以忠义为名，以才能为用。顷年投笔，多制胜之谟；间岁策勋，有斯皇之命。以西师之未解、右地之多虞，何宁此材，岂获居息？我主将所以封弱水，擒月氐，略康居，取勃律。虽出车之任，事属於才能；而入幕之贤，功归於帷幄。嗟乎！非万里无以见远图，非三军无以知壮节。古人於是历孔道，穷河源，岂勤劳而乐行役，甘绝域而厌诸夏？必以为担石者能丧志安怀者也，而拜命封侯，功成事立，不同日言矣。勉哉封子！守其嘉谋，轩将驰，绣服将假，虽天下险阻，玉关之风，故不足为子虑耳。帝乡山川，徙倚将远，别路□树，苍茫欲秋。可以赠离杯，可以赠离唱，乃命座客，唯然赋诗。
    ○送史判官之河南序
    子始以词进，而果以政闻。拔起翰林，激昂儒服，朝升一尉，暮入五府。汉东之驾才返，河南之檄适至。皇皇之命，未尝宁居，将欲拒其辟书，韬其利用。若清规雄烈，已异於天下矣。周郑之风好僻，齐鲁之政或讹。使戎臣所以政（疑）於励精，锐於振举，以东夏候子，得无戒之哉？於是中朝名士左补阙任侯序其咏歌，太常主簿杨公鸠其晏饯。笔墨以之聚至，文章以之感合，不有君子，胡宁是焉？中条气凝，河冰将壮。关中送客，美使者之贤；泗上诸侯，盛主人之礼。慎尔行役，勉哉轺轩！别筵再兴，词赋间作。故我有後甲之作，凡百（《英华》作“故我有後甲之术”断句，“凡百”作“凡不”属下句）在任氏之唱者，实隶於斯矣。
    ○送李参军水运序
    壮哉大河之功也，南分淮泗，东委溟渤，呀呷长川，呼吸万里。若舟楫是戒，风涛无虞；则三万之廪，可得而西矣。故朝廷大役，实难其人。李公精义宏高，德量魁达，声闻关右，义彻浙川。我侍御史薛公资之以成务也，於是驿骑首路，列筵在庭，山川且长，语笑云隔。励其节，宣其规，使白波徐清，红粟流衍，则国家之事济矣。勉旃！故交不敏，诗以投赠之。
    ○送李参军序
    人生相知心乎？仆之心尝语君矣！相天（疑）以志，相忠以言。以居则无闷，以动则无悔，孰谓子非天下之知己乎？同官为僚，同志为友，岂不欲晤语终日，尽平生之欢？然而天时者盈虚也，人事者倏忽也，一合一否，与时而来。不有聚，何以同二人心？不有散，何以见四方志？长揖而去，勉哉东轩！杨花初飞，郊草先碧，自秦及洛，□山千里。《子衿》之首章善矣，吾从也。
    ○送萧少府之幽州序
    顷林胡大寇边，杀右将军，於是幽蓟之北门不启。天子方忧朔漠之事，问卢龙之策，公安得收其宏略，匣长剑，块然为一尉哉！夫感於事则忠义全，登於危则臣节见。必也海水晏，燕山空，代□胡沙，谈笑而静，盖王师之义全。言未毕，征马将散，三啸於离郊之上，敬而辞焉。
    ○送崔司户过陇迎大夫序
    夫公衔绋海裔，东归玉门。戎夏已康，金甲已息，伊大夫皆受赐矣。矧司户公诗礼是勖，庭闱是故（疑），假轩、登陇□而四望矣。吾朋乃驱征骑，携旨酒，歌白□以赠之。关河始风，秋草尚碧，众皆诗人也，安阙乎文哉？
    ○送崔二十一之上都序
    士之相知，故不在旧。仆一睹君，词志慷慨，情干绝人，是欲片心树善。君子风义相感，笑言卒获。时不与而清秋至，乐未央而别恨生。则临歧抚然，把袂如失。兰可佩也，掇而赠君；酒可忘忧，酌以酬我。且士为（疑）当世虚已之运，主司推心之时，而不能翰飞冲天，凌励劲翮，非人英也。子之往矣，吾无间然，乃徵诗寮，以壮行色。
    ○送孟大入蜀序
    襄阳孟浩然，精朗奇素，幼高为文，天宝年始游西秦，京师词人，皆叹其旷绝也。观其匠思幽妙，振言孤杰，信诗伯矣。不然者，何以有声於江楚间？嗟乎夫子！有如是才、如是志，且流落未遇。风尘所已（疑）然，谓天下无否泰、无时命，岂不谬哉？翰读古人文，见《长杨》、《羽猎》、《子虚赋》，壮哉！至广汉城西三千里，清江夤缘，两山如剑，中有微径，西入岷峨，（阙一字）有奇幽，皆感子之兴矣。勉旃！故交不才，以文投赠。
    ○送惠上人还江东序
    自延陵季子来诣上国，齐鲁晋郑，贤豪风靡。及夫顾、陆入洛，亦称南金。今钱塘惠上人，捉一盂，振一锡，则呼吸词府，颉颃朝颜。长江之南，世有词人旧矣。於是侍御史王公维、太子舍人裴公总，寄彼好事，於焉首唱。贤才翕集，文墨敷芬，作者为之不宁，词林为之一振。此公家本富春，栖於天竺。白□青岫，方丈之居，江风海涛，一杯而泛。穷其奥旨，即空王之法门；赜其精心，有真如之理性。不然，我群公风流虚伫、歌咏间作者，岂无哉？正月衤戒裳东旅，征帆南岸，眺吴山而可见，值湖水之将碧。震泽千里，孤舟渺然，比思我曹，时开离赠卷也。
    ○送王大拔萃不第归睢阳序
    才格可得而仰也，文章可知而畏也，故往年有公连之捷矣。九流之学日盛，三鼓之音未歇，今兹有天官之厄矣。天将启子於世，故命以才；授子於亨，故先以屈。屈伸理也，才位时也。子姑感激毫翰，增修词律，冲天之举，吾倚而待焉！欢洽岂常，离言实早。河岳西别，悠哉镐京；庭闱东瞻，谁谓家远？草色将变，□天浩然，诗而咏言，将以述志。
    ○送卢涓落第东还序
    噫！天生秀明，隽而才之；有九流，胡蒙而屯之。故君子守之以知息之命，而固有须也。不然者，卢氏子魁岸特达，而若是尚脉脉於公车之下，而三岁不觌哉？灞城春润，风喧景迟，莺声始调，柳色堪醉。当此而裹足千里，背（阙一字）而东，岂意者欤？众皆赋诗，以慰行旅。
    ○送谢氏昆季下第归南阳序
    吾常游江表，得二谢焉。青青子衿，始在童，时已辨其梢□喷浪之兆。江河萧散，垂二十秋。忽然上京，再莹心目。《诗》、《骚》之兴天假，流略之奥日新。才艺克备，文锋其锐。吾以此自负，不为非知人矣。金门未偶，征盖言旋；□峰闭於武阁，春野开於楚邓。盖将穷讨策府，琢磨词律。他日之奋六翮，登九霄，未为後耳。春水尚寒，郊草无色，何以赠别？必在乎斯文。
    ○送田八落第东归序
    田子行於古而志於文，雅多清调，将有新律，锋镝甚锐，将来者其惮之。勿以三年未鸣、六翮小挫，则遂有清白□之意。夫才也者，命在其中矣；屈也者，伸在其中矣。将子少安，吾以是观德。灞亭柳绿，昆池草青，於何送归？无易咏歌。
    ○仲春群公游田司直城东别业序
    余闻宥天下，不闻理天下，故忧台门（疑）而生白，秋官澹而守中。不然，我群公法家之流，惟刑是恤，亦何暇阁挂巾车，锵锵乎在此堂矣？司直雁门田侯，行修器博，心远地偏，於是启郊园之扉；主簿天水姜侯，词才俊秀，雅志坚直，於是传翰林之檄。嗟乎！城池不越，井邑不移；林篁忽深，山郁斗起。出回塘而入苍翠，更指深亭；因曲岸而扪穹嵌，忽升绝顶。□天极思，河山满目，菡萏春色，苍茫远空。烟间之宫阙九重。砌下之亭皋千里，临眺之壮也。樽酒既醉，舞袖登筵，欢洽在斯，献酬无算。措九州於乐府，移三典於颂章。皆我顺尧之心，除秦之政，所以偶春服之晏也，咸请赋诗。
    ☆苏绾
    绾，元宗朝为记室参军。
    ○对家僮视天判
    〈甲於庭中作小楼，令家僮更直於上视天，乙告违法，甲云专心候业，不伏。〉
    圣人作孚，万物惟。百僚分事，命南正而司天；五纬连衡，遵北辰而列象。莫不上稽天道，下授人时，率由旧章，克备常典。辨躔次之无忒，识运行之有度。南躔日至，爰有望於灵台；东陆春归，方可观於太室。必若官非代掌，业异家藏，复王朔（汉有王朔望气，《英华》作“霸”非）之精才，有唐都之秘术。不在其位，理宜勖於闲邪；有犯於时，辞岂逃於语怪？惟彼甲也，能微讼乎？僮则无良，异畴人之子弟；乙惟嫉恶，复吕氏之刑书。庭际遐瞻，宁用圭而测景；楼中仰视，徒以管而窥天。攻乎异端，既殊冰操；在乎正本，请霜科。
    ○对赐则出就判
    〈甲赐则，有司令其出就，诉云未成。〉
    钦若典章，丕承政道。九州封域，始昭於禹训；五等爵土，终叶於殷谟。驯致者何？率由斯在。圣朝恢国本，建方位，才优者疏以爵位，功永者颁以邑田。是则秩子男而靡出帝畿，介藩屏而用崇王室。惟德是宅，非贤孰居？甲以克构承宗，畴庸锡社，虽荷封茅之宠，犹居食采之列。成功览分，一篑尚缺於为山；赐则加荣，九等未膺於就国。因而勇退，殊匪躁求；陈力就列，先贤攸重。惟刑与礼，循理何伤？
    ☆刘知古
    知古，元宗朝绵州昌明县令。
    ○进日月元枢论表
    臣伏见近日累降诏书，委当道监军使，於诸观内求精选丹兼通药性者一二人，送赴上都，至阙下试验，不精亦不加罪。至哉精求！宏告天地，若诚如此，山川岂秘其灵文？神明安隐其元象？臣自幼年，与道合虚，情性守一，颇历岁月。至於留心药物，向此二纪，意谓无出《周易参同契》，但能寻究此书，即自见其道。臣数年属意於此，精觉开悟，尚犹未免朦胧。至於金石纪纲，亦略见其端绪。臣忽因闲暇吟咏之馀，著《日月元枢论》一卷，本欲藏诸名山，传之同好。今幸遇有道圣明之君，志慕元风，若沈默不言，实恐天下无好之志。今陛下若需还丹，切恐难遂其志。臣所著书，谨凭当道监军使随表进上。伏望圣慈讨天下精通药理之士考究，若以斯论可采，臣当无隐於陛下；若以为不可，臣自味於风尘之外，亦不愧於不取。臣不揆庸琐，辄献刍荛，伏增战越之至。
    ○日月元枢论
    夫驰骛於名利之场者，惟尊爵禄以为意；逍遥於无为之域者，独贵神仙之可尊。名位非德行可致，道术非博学而得，故仲尼不享其高爵，刘向不达其秘言。即知命有所定，分有所归，固不计其才能之与清浊矣。古今修仙学道，藜莠蓬蒿，不啻多也，得之者麟凤鹏鸾，不亦稀乎？且道之至秘者，莫过还丹；还丹之近验者，必先龙虎；龙虎所自出者，莫若《参同契》。世之习此书，近乎仿佛，其徒实繁，达乎元义者，未之有也。昔抱朴子《神仙传》云：“魏真人《参同契》、《五相类》凡二篇，其说似解释《周易》，其实假借爻象，以论作丹之意也。”又有元光先生，不知何代人也，睹《日月混元经》，其序云：“徐从事拟《龙虎》之文，撰《参同契》上卷，传魏君。魏君又述中卷，传淳于叔通。淳于叔通又制下卷，表三才也。此则葛稚川锦平城四字诀全乖，人无识者。”复有萧先生，亦不知何代人也，又注《龙虎》叙云：“《参同契》者，拟《龙虎上经》，本出真人徐从事，因越上虞人魏伯阳造《五相类》以解前篇，遂改为《参同契》。其後淳于叔通补述其类，取象三才，乃为三卷。又叔通亲事徐君，夜寤不寐，仰观元象，以配卦爻，而著其书。”研详三说，理有异同。元光之谈，失之穷远。若以魏伯阳造《五相类》以解前篇，遂改为《参同契》，此非其审也。凡《五相类》，岂不云《参同契》者？敷陈梗概，不能专一滥而说，今更撰录补塞遗脱，故复作《五类》，则《大易》情性尽矣。若不然者，则未备也。三卷之前，未有此书，此亦是以辩中卷是魏伯阳所撰。不然者，故不合云今更撰录补塞遗脱，其义益明矣。夫《参同契》者，参考三才之理，叙其符契而已，非为因三卷而得参同也。所以《五相类》者，盖论还丹之道，与五行之理相类也。所以《本经》云“参考三才”，又云“推演五行”，即此所见设题之本旨也。而不达者强生疑言，殊不究此经篇章虽异，旨趣皆同。莫不以乾坤为鼎，天地之道成焉；坎离为药，南北之位分焉；龙虎为名，东西之界列焉。若论火候，定生成，莫不循卦节、应锺律，消息合刑赏。故黄锺气至，即阳生於复，渐历临泰，至已而阳爻数终；蕤宾气至，即阴生於后，渐历Т否，至亥而阴爻数穷。如循还未始有极期，六合、三才、四时、五行之理备矣。夫鼎者所以鼎其鼎也，药者所以药其药也，鼎药一也，岂容非类哉？而有惑者妄生穿凿，谓肝青为父，是曾青也；肺白为母，是铅银也；肾黑为子，是磁石也；脾黄为祖，是雌雄也。殊不究经云“挺除武都，八石弃捐”，岂更用元精、雄黄之类也哉？谓还丹自赤而成紫色者，曾青之气染入而已，又大非也。且草木乘春而生，生即青，及其花含文彩，实熟黄赤，其中岂有假曾雄乎？谓还丹因染而成紫色，不知黄金、黑锡、赤铜、蓝玉，是何物染乎？盖阴阳之气，自然变化也。况还丹顺天地生成之道，合金水自然之质，岂得无变化者哉？只为五金、八石、硝樊、硇石，群方众药之中，或有用之。於龙虎大丹，亦无用处，岂非经旨隐而难辩耶？抑亦心究窒塞而莫可晓也？且世上闻虎者多，识虎者少。夫流珠为龙，龙即日也；黄芽为虎，虎即月也。此二物者，日月精气，咸有变化之理，故饵之者亦能变化。所谓变化者，变丹砂为水银，自阳返阴也；水银复为丹砂，自阴返阳也。故流珠丹亦名火青丹，变黑铅为黄丹，自阴返阳也；化黄丹为黑铅，自阳返阴也。二物谓之阴，倏然而为阳矣；谓之阳，忽然而成阴矣。互为夫妇，更为父母，此盖阴阳感激而成，虽圣贤莫测所以。魏夫子叙云：“□芽之灵，龙吟方泉；景□络霄，虎啸虚无。冲风四振，阳燧昭明；朱光郁起，方诸见阴。元液清溢，皆为自然也。”此大还丹妙用，其实一也。上古有水银一味，而独不成丹者，盖有龙而无虎。不如是，又何假四象、五行？亦何求於阴阳、男女哉？是以必有不因於物，亦不因於人，而往往任其大道自化者矣。《上经》岂不云“贤者能特行，不肖与母俱”？夫与母俱乃知，岂非自然之正也？如纪纲八石，本乎二物；龙虎一体，而开三条。审乎二物，易乎一源，可知至元也。所以千举万败者，其由不达三五与一之理。此非大道曲隐，由思虑之未至。《老子》所谓“能知一，万事毕”，亦为此义也。世人徒知还丹可以度世，即不知度世之理，从何生焉，盖饵日月精华故也。日月者，天生元女、地长黄男是也。虎者金也，龙者汞也，金汞相抱，得自然性。服食之者，岂不神哉？所以《典庭经》云：“日月精华救老残，岂非二景之事乎？答曰：媾二景之晖者，其徒实繁；服五晨之霞者，数亦不少。然当此道、住世长生者鲜矣。至於饵一药、服一丹、获延驻长生者，目所见多矣。”由是论长生之术，必在保养服食，内外兼资，方始有望。若独任一端，徒亦不免虚劳耳。
    学者云，铅非铅也，此恐昧甚者欤？且《上经》云：“真人至妙，若有若无，仿佛大渊，乍沈乍浮。”《中经》云：“真人潜深渊，浮游守规中。”此盖销铅为水，暖汞投之，初入则寂尔无声，火烈花浮，迥然独异，此岂不以物处於太泉深渊者乎？若谓斯铅非铅者，又不可知也。或人为鼎正当有土者，是妄也。真铅者，火铅是也。夫水位北方，卦主坎，坎主六戊，戊即土也。火位南方，卦主离，离主六已，已亦土也。真人之意，惟以戊已之气而为土，非以土地而为土也，此坎戊月精、离已日光之义也。《经》岂不云乎？“人所禀躯，元精□布，因气托初，阴阳为度。”夫作丹者，亦以法象人也。禀父母四气，以立为形，魂魄随起，乃有精神矣。然即父母之体，岂中有土乎？是知一阴一阳而为水火，火以水为夫，水以火为妻，其道自成於戊已。夫万物莫不终始於土，功用莫逃於水火阴阳。若谓土者五行之数，列在鼎中，则龙为木精，鼎中何能无杞梓之属？其道甚明，知之者鲜矣。夫金能生水，水亦能生金。水生金者，则铅中出黄芽，是其性也。《五金诀》云：“铅能制汞，汞能伏金，金汞成形，故名制伏。”此一理也。夫木能生火、火亦能生木者，则丹砂中出汞，亦是其性。所谓木者，木受太阳之气，化为流珠。太阳者日也，日出於东，东者木位；太阴者月也，月出於西，西者金位。故还丹以元象为准。日月之符，在乎晦朔。会合刑德之气，顺乎卯酉，出入乾坤，徘徊子午，以天地为雌雄，以阴阳为父母。故左名为龙，右名为虎。《经》曰：“汞日为流珠，青龙与之俱。”理在於此。有浅见之士，或以水银和山泽银合於器中烧，呼为树子。始即二物相抱，後乃银汞异处。或经一年至二年，铅母既成赤粉，其中伏火功深则十存四五，效浅者十有二三。服之者不闻益人，亦往往反损，盖缘五行之气不足，法象之理有乖。或有曰铅从银生，定以铅精合汞，名曰龙虎。殊不知黄芽虽出於铅，实非铅也。以非铅为药，而为正矣。故云“黄芽不是铅，不离铅中作”，是也。故为龙虎者，必先以黄芽为正也。《经》云“终始自相因”，此谓制汞以类，合类故名，於终始相因之义也。夫父之制子、子之制孙者，人伦之正也；火性销金、金伐木荣者，还丹之感也。又有术士或以《龙虎歌》云：“阴在上，阳下奔，首尾武，中间文。”但常在炉上，置水一瓯，出五符经语。此要言也。夫还丹起於阳生、终於阴极者，阳伏於下，阴在於上。假令虽有生者，必待阴衰之後、水旺之时也。向者自复观卦弥历十月，铅黄既谢，丹道将成，子生母胞，不相涉入，阳消阴息，金胜水衰，魂魄相安，刚柔合体，然後设阴炉於上，张炎火於下。《经》所谓“举水以激火，奄然灭光明”，又云“水盛坎侵阳，火衰离昼昏；阴阳相饮食，交感道自然”，斯乃顺时合宜、与气相得之理也。真人意者以金丹久为火化，形气乾虚，欲使受其阴津，以润肌骨，盖妙尽於此矣。尝见天下好道者，财竭不知贫，力尽不知困，深可哀也。莫不以铅黄花与水银相和烧之，谓之紫粉。或以朱砂、雄黄、水银、硫黄、曾青、空青及诸矾、□母等，同合和蒸炼煮而服之。或以诸矾、新碌诸灰结水银，名为红银，化为粉屑以服之。凡此众类，制作多门。若修炼如法，形气不散，尚可愈人之疾，亦别无所益。若散失精华，空有滓恶，但能稍热，更无所堪。或用药汁以煮硫黄，澄滤以研成玉粉；或用硫黄以染铜叶，研炼而成赤丹煮之。此於诸术之中，最为凡浅。至於砒霜以化铜铁缩锡，此盖为饥寒之徒，非道者所处也。然得妙者，亦百无一矣。世有不知道也，谓五金是金银铜铁锡也，八石是雄硫砒矾胆曾青磁也。殊不知子午以成三，戊已自为五，是以八石之名，得阴阳之数，此还丹之道备矣。所以前辈道流云：“不用二青及四黄，河车自有五神光。”《经》云：“九还七返，八归六居。”此义隐，非久通元者，莫得论焉。世人多将黑铅化为黄粉，即牛粪汁或曲糟之类，和其铅粉，同溲团烧之，铅汁流下，如此九度，谓之九炼铅精。天下学者皆以此为“九还七返”，是铅精丹砂，又不知“八归六居”，复是何物？夫金生数四成数九，木生数三成数八，火生数二成数七。此三者皆本生之气相合，故名返还。六居者，水生数一成数六。金本生水，水不得与金合居，然自谓之六居。天地左转，日月右行。俯而视之，则金能生水，木能生火；仰而观之，水返生金，火返生木。子当右转，午乃东旋，卯酉界隔，主定二名，此之谓也。故知天道不隐，人自迷之。今谓此书为“日月元枢”者，亦取此也。盖世上学者，茫茫漠漠，竟驰於金石，即无消息之见，复无明师可道，则利在於黄白之术，得不妄动，动则终败也。夫修还丹者，有十难焉：一精神不惑，二财力不足，三药物不正，四分两不同，五修炼非法，六陈布乖度，七火候愆期，八徒侣不端，九诚心懈怠，十成而不秘。有此十者，一有所亏，所失者大，而况不成有全亏者乎？所以学而得者，万无一矣。至於经年历岁，守炉看火，屏息营运，休废生业，前期未卜，内怀疑忄吴，久勤则力屈，甚贵则生怨，中道而上者，谓之难类也，岂容易哉？自非捐俗求仙，越世高迹，禀性精一，尽於名利者，安可造次议久视之要？臣不揆庸愚，好道学仙，久览《参同契》，不因其师，苦患乏财力，不能早修也。又恐荏苒过时，使後学者久困迷途，枉费资产，虽不尽露真诠，而亦颇闻元要。夫以和璞为石，荆国之众也；谓为玉者，天下皆是也。又不知所谓焉，和璞焉，悠悠然莫知所问，惟候感通，以望神仙之教也。
    ☆常建
    建，开元中进士，大历中为盱眙尉。
    ○对祭阙颁诰判
    〈所司有礼事，不颁诰所由，断徒，诉不伏。〉
    祀事孔殷，以供百神。礼容不肃，奚崇三献？兴言国典，厥在司存，颁之犹恐不供，不颁将何集事？俾左社右庙，奚捧币荐牲？方泽圜丘，曷焚柴埋玉？欲加之罪，安得有词？必也礼或重轻，法存降杀，将定所刑之典，须明所祭之神。议以从徒，宜其後命。
    ○对复以冕服判
    〈甲复以冕服，御史纠其违失。〉
    丧定等列，在乎中制。爵为公侯，招以上服，礼则有数，甲其谓何？必若锡重五侯，宠加八命。寝於中ニ，固当复彼东荣，适在他邦，是何升其左毂？冕服则顺，铁冠奚为？如或有愆於仪，不象厥德；僭而有作，同彼季孙。孝则莫彰，异夫曾子。所谓杀礼，宜其聚慝。徵大夫之辙，理既有违；论司败之刑，法将何逭？
    ●卷三百三十五
    ☆万齐融
    齐融，越州人。官秘书省正字，出为昆山令。
    ○对乐请置判悬判
    〈有州申百姓皆好操缦，都不识雅章，以不能易俗，请置判悬，供释菜宾社之用，使人观习。省以为非所宜言，不为闻，欲科罪。诉云州将卤簿，见著令文，且方古轩悬为降已甚，置之何过？〉
    国家制礼作乐，悬象示人，列在京师，编诸甲令。礼缘失序，自可取之於朝；乐章不亏，何辄列之於野？苟希专制，岂曰宜言？惟彼有州，殊非折衷。中和乐职，不见盛德之容；上下判悬，无闻达礼之意。置之何过，州乃饰非？不与上闻，省以为当。
    ○阿育王寺常住田碑
    我闻语寂灭者，本之以不生，而菩萨不能去资生立法；谈逍遥者，存之以无待，而神人不能亡有待为烦。吉（阙一字）之降，帝农教以耒耜；苍灵之下，后稷俾其播种。故维摩之毗耶，稽首持钵，尚诣於香积；释迦之给孤，洗足著衣，犹乞食於舍卫。（阙一字）知夫食者不独乎人天，农者岂惟夫政本？阿育王灵塔寺者，晋义熙元年之所置也。昔孔雀氏宿童子之因果，当金人之授记。暨铁轮位正，宝塔功成，计鸟道之千里，占人寰之一胜。夜密迹以飞行，神僧护影而围绕。虽方坛气象，已萌青石之符；而员顶光明，未质白□之状。迨观音应现而幽赞，利宾虚求以昭发。全身踊出，亻悉如多宝之音；一爪圆开，宛是楼丹阝之相。神其不灭，道在兹乎？晋安帝允三才，成就六度，聿图兰若，式印招提，景行阿育王，故以育王灵塔为称首。徒观夫轮奂规矩，钩绳创制，珠轩翠槛，延袤中霄，玉ニ金池。周罗上界，环海之下流元气；大地为衣，围山之上结太清。诸天作盖，信方广一都之会也。左赤岸而千里，右青（阙三字）曲。霞标莽苍，幽幽迷鬼谷之祠；日刹晶明，的的识丈人之馆。天花未雨，宿传龙界之香；地籁无风，时起鱼山之梵。则知定光诸佛，悔天台之赤城；罗汉群仙，谬昆仑之元圃。（阙二字）法惟神授，道乃人宏。向使输柯王昧巴连之因，初微此塔；迦叶佛晦阎浮之迹，殆旷兹山。盖虚明之绝境，不可得而思议者也。
    粤寺东十五里塔墅常住田者，宋元嘉二年奉（阙二字）所立也。宋文帝秉御乾，作娑罗之外护，感耶子砂糗之供，制赐是田；梁武皇握枢临极，为宝应之下生，见阿育王金粟之果，敕蠲其赋。日月盈止，既有命以自天；陵谷迭（阙三字）动其如地。梁普通中，沙门僧绶，兹寺之应真也，以发行为道场，以直心为净土，闻纯ヌ良田之喻，遂笃志焉。既种既戒，载芟载柞，察地道之化成，观天道之时变，晤是（阙一字）无（阙三字）始以常住名焉。次有僧济上人，虚已净心，纟由芘慧业，披衣画其塍埒，持戒整其疆畔，苗而不秀，有恨何及？逮陈隋之季，丧乱荐臻，农野萧条，鞠为茂草。我皇家执大象，乘飞龙，陟丕上帝之耿命，绍复先王之大业。有山栖广和上，道尊人杰，德贵天师。中宗孝和皇帝亲降玺书，愿同金辇，击鼓而陈其入国，造船而捧其登座。故知二乘行道，（阙二字）朱（阙一字）四果适时，还陛紫殿。虽植众德本，作南山之福田；种诸善根，存东皋之净业。
    初湖之左右，夹壤二区，榛梗始艾，粗立。僧徒理胜，力未赡农，童牧因闲，私窃种艺。和上（阙一字）蒙俗之贪垢，负冥期之幽报。乃推湖西易垄，让为间田，襄攵诤归之，舂税就给。惟割湖东十顷，复古赐地，穷海北渐，曾山南麓。楼子根盘以东峙，富都股引而西注。真陆水膏腴之沃壤，实神灵滋液之奥区。於是奠其畛辍，孚其版藉，农野罢侵，田至喜，人到於今称焉。前寺主简、皎二法师，僧之龙象也，就先畴之畎亩，敦老农之底绩。蒇事作制，蓑笠来思者久之，岁功未成，生共尽。流沙忽去，荒凉紫陌之田；影璧空存，摇落青园之寺，可为长太息者矣！有惠炬黎，德业淳修，曾统纲领。道胜之韵，生而能言；禅悦之味，老而弥笃。用能纂其（阙一字）始，高轨可追；庀其委积，长算斯远。与法言沙门，俗姓喻氏，贞已密行，惠心苦节，今屈知墅任，垂将十年。先是泻卤未斥，涂洫未，苔稗翳荟，漫於农郊。夫其心啬制度，目（阙一字）曲折，荷锸畚土，堙铲凸。ㄨ竹落，扌建石留，溉高氵奏仰，增卑培薄。分[B14I]水怒，承达土气，填淤游荡而时至，馀波宽缓而不迫。终古旱害，浸以潢，冬不祈於积雪，夏无乎小雨，由是湖有千金之号焉。当其春司载，田事既饬，产孚甲，毓萌芽，或荐或蓑，实颖实发，上农台而课长赢，汶阳之稼如□矣。及夫寒蝉纪时，农乃登谷，完积聚，筑场圃，孚不遗秉，赢无（阙四字）庾而督收成，海陵之仓非衍矣。《诗》云：“绰彼硕田，岁取十千。”其是之谓乎？百谷既蒸，万供既设，满以众香之钵，薰以毗耶之城。或异声闻，若化菩萨，虚高座以影集，时洪锺而（阙三字）座而坐。饭食经行，嗅若香风，味同甘露，遍满一劫，周流十方。闻之者得未曾有，食之者咸登正位。白衣之会龙国，无掘郁金之香；缁裳之集鸡寺，不碎罗之末。三藏大（阙三字）金之奇贵，一器沙弥；识分之非重，资我饭色，师之力与！都维丹阝元宗，游方观化，大（阙一字）慈诱。火耕水耨，常有助於上农；飞杖浮杯，今载行乎中国。上座释辨疑，十城之僧主也，（阙三字）合，金杵发其修徵；寺主释惠敏，九州之维丹阝也，风骨天成，铁镇起其灵相。咸能以如来之衣衣，分如来之座坐。护育王之灵塔，愿贸金钱；（阙一字）育王之圣田，思模石柱。弟子早校兰书，式典麒麟之阁；晚游莲迹，每参鹦鹉之林。宾头卢之下空，急见有能师子；舍丹阝私之入寺，岂谓无知老人？识异博文，才非能赋。阮公不事，曾供香花；顾越有缘，遂瞻碑版。满笈多之石室，未掷其筹；对轮王之金地，且耕其笔。多罗之叶，而书偈云：
    浑仪草昧，象物纷。或甲而乙，或萌而芽。万殊成类，百宝攸嘉。故后稷播其种，神农尝其华。（其一）燧人更运，火正司职。教以鼎饪，炊之黍稷。易兹毛茹，成此粒食。是之为人天，是之为皇极。（其二）我闻维摩，曾语舍利。如来大慈，甘露上味。又见阿难，问是香气。亦有以饭食，以之为佛事。（其三）若长者主，若声闻人。天诸居士，地虚空神。如闻饭气，而亦来臻。况生生之位（阙一字）有待之为身。（其四）猗欤童子，供兹砂糗。法王大慈，冷然虚受。伊铁轮以授记，从灭度後；何宝塔之庄严，得未曾有？（其五）鸟道於许，人寰在哉。鬼神冥运，风雨潜来。白□涌出，青（阙二字）开。（阙一字）千轮之莲迹，建百福之花台。（其六）宋帝下生，梁皇外护。太稷赐畴，司农蠲赋。皋壤英发，湖源灌注。既鱼鳞於左右，犬牙而盘互。（其七）平秩，蓑笠来思。爰疏畛辍，是务锄犁。三农（阙二字）万亩祁祁。自膏腴而兼倍，矧雨露与华滋。（其八）懿兹开士，赏功司过。悦以犒勤，刑以肃惰。东作方喜，西成是课。始象耕而鸟耘，终牛舂而马簸。（其九）千箱既积，五谷斯分。味蒸甘露，（阙一字）涌香云。孰云菩萨，而谓声闻。抟须弥所不能尽，曷毗耶之足薰？（其十）藐尔赤松，犹田白玉。矧伊塔寺，神通付嘱。信矣育王，能生金粟。彼郑国之泥紫，如富都之水绿。（十一）
    我来自东，经行成趣。净业斯辟，善根方树，式纪因缘，匪在章句。庶金田与石柱，永巍巍以常住。
    ○法华寺戒坛院碑
    或曰：佛法东度，律教南流。而云尸罗波罗蜜者何？华言持戒清净。般若波罗蜜者何？华言智慧明了。故戒为德本，万善以之为生地；慧为胜业，百福由之以出天。圣人以之而修身防非止恶，上士以之而度物劝善行慈。持之而迷倒是生，虚空不可以十指执捉；学之而住著为远，日月不可以两手扪摸。信矣！二法之难见也如是。其有不教而自得，天然而自知，持象扇而掌数明珠，据龟床而心照清镜，则我元俨律师其人也。律师俗姓徐氏，晋室南迁，因官诸暨，遂为县族。年始十二，辞亲从师，事富春僧晖。证圣元年，恩制度人，始堕僧数，隶悬溜寺。律师幼而明敏，长而韶令，标格峻整，风仪凛然。迨於弱冠，乃从光州谘受具戒。後乃游诣上京，探赜律范，遇崇福意律师及融济律师。皆名匠十方，南山上足，咸能堂睹奥，共所印可。由是道遵戒品，名动京师，安国受记，并充大德。浚还江左，偏宏四分，因著《辅篇记》十卷，《羯磨述章》三篇。至今僧徒，远近传写。初光州岸公，尝因暇寐，忽梦神僧谓曰：“元俨当为法器，云何教以小乘？”後乃命宏般若，由是研精覃思，采摭旧学，撰《金刚义疏》七卷。古德所不解，先达所未详，咸皆发挥光明，若指诸掌。誓以一生，宣讲百遍。越邑精舍，时称法华。晋沙门昙翼曾结层巅，入是法三昧，感遍吉菩萨。徒观其塔类多宝涌出以证经，宫如转轮飞行而听法。双乌所以示兆，今尚翔鸣。六象所以呈奇，时犹隐现。不可得而思议者，盖斯之谓欤？信如来之福庭，是菩萨之隐岳。大师乃考是卜，束钵深栖，建置戒坛，招集律行。若夫秦衡上士，燕代高僧，数若稻麻，算同竹苇，伏膺请益，蹑ハ担簦，宴坐不出，几三十载。开元二十四年，我开元天地大宝圣文神武孝德证道皇帝，持法镜，握神珠，亲注《金刚般若经》，诏颁天下，普令宣诵。都督河南元彦冲，躬请律师，重光圣日。律师阐扬幽赞，允合天心，令盲者见日月之光，聋者闻雷霆之响。师之演畅，盖有力焉。夫乐小法者，迷自我而为病；通大方者，懵开空之法道。若夫会三归一，触理冥事，自优波离已下，犹或病诸。而律师纲纪小乘，演畅大法，晤佛境之非有，识魔界之为空。故能使涅将生死一如，烦恼与菩萨齐致。发心而登佛地，非我而谁？白黑归依，当仁不让。昔僧护法师常居石城，宴坐青壁，仰其中峰，如有佛像。愿造十丈，以图兜率，良愿未谐，护公长逝。梁武皇帝诏僧律师驰传经理，规模刻划。意匠才施，俄而山冢崩，全身坐现，合一百五十尺。虽金石丝竹，四天之供施常闻，而功德庄严，十方之镂镌尚阙。律师乃内倾衣钵，亦外率檀那，布以黄金之色，以白银之相。铜锡铅锴，球琳琅，七宝由是浑成，八珍於焉具足。虽宝积献盖，界现三千；迦叶贡衣，金逾十万。如须弥之现於大海，若法日之出於高山。此又律师之功德，不可思议者也。故州刺史徐峤之、工部尚书徐安贞，咸以宗室设道友之敬。国子司业康希铣、太子宾客贺知章、朝散大夫杭州临安县令朱元慎，亦以乡曲具法朋之礼。开元二十六载，恩制度人。采访使润州刺史齐汗、越府都督敬诚、采访使卢见义、泗州刺史王弼，无不停净境，禀承法训。齐公乃方舟结乘，奉迎律师於丹阳、馀杭、吴兴诸郡，令新度诸僧，躬受具戒。自广陵迄於信安，地方千里，缁黄道俗受法者，殆出万人。凡礼佛名经一百遍，设无遮大会十筵，而人境住持，举无与比。夫秉法传授，从佛口生，有门人法华昙俊、崇默、龙兴崇一、开元智符、称心崇义、香严怀节、宝林洪霈、觉允。灌顶皆不倾油钵，无漏浮囊。《经》不云乎？“如旃檀林，旃檀围绕；如师子王，师子围绕。”信律师之威师有在，而法主之功德不刊。呜呼！三界无安，百龄共尽，此生已遗於後息，他世应见於前心。天宝三载岁次壬午，化缘已毕，十一月三日，现疾於绳床。七日午时，坐终於戒坛院，春秋六十有八。粤其月二十五日，窆於寺南秦山之下。高树双塔，光明逾於白□；列植千松，秀色罗於明月。经始则神邕、崇晓，住持则惟湛、道昭，并躬护圣场，亲传智印。其馀三千门人、五百弟子，承般若之深法，受毗尼之密行。尽号颛门，无待弥勒，令并列载碑阴，用В律序。初律师凶问时，余忝外役。永怀德音，谓如昨日。及瞻斯拱木，已十有馀秋。私念生涯，自怜何极？庶依神理，敢作铭云：
    律师堂堂，宗高偃王。才华骨贵，戒美名香。佛国柱石，僧门栋梁。毗尼玉色，般若金光。我闻二法，难信难解。等有开遮，平无高下。生生草系，节节支解。念电不停，身尘自假。观生若幻，视息犹风。慧明日月，戒性虚空。不远无相，修行在中。善矣真匠，贤哉法雄！我生已尽，梵行已立。示化众生，随缘悟入。去来三界，无苦无乐。常行一乘，日用斯给。哀哀释子，资父惟师。痛失瞻仰，悲深住持。方坟永翳，圆塔长辞。何时踊现，更绍迦维？
    ☆祖咏
    咏，洛阳人，开元十二年进士。
    ○对祭阙颁诰判
    〈所司有礼事，不颁诰，所由断徒，诉不伏。〉
    祀事孔明，展诚诰备。崇享献之道，则歌舞其牲；嘉涤濯之容，则诏相其礼。取则不远，闻斯行诸；政贵有恒，人用不挠。虽小祭大祭，课乃义疑；而职人充人，曷不颁布？况邮罚丽事，职汝之由。天子有司，是堪自颁；龟玉毁椟，曷所逃刑？
    ○对复以冕服判
    〈甲复以冕服御，史纠其违失。〉
    吉凶殊流，冕服异数，苟将失制，敢用此规。而泉壤幽深，生涯溘尽。缀足敛手，初闻於长游；设阶乘屋，遽见於三号。甲也用心，审於尽爱，尤差司服，还惜礼经。招平生之衣，不有曾子之问；加冕弁之服，更异邾娄之言。相彼豸冠，素为人望，今将一纠，谓正途。
    ☆薛邕
    邕，太原人。开元中官监察御史，累迁吏部侍郎。贞元中由尚书左丞贬歙州刺史。
    ○丹甑赋（以“国有丰年”为韵）
    神物昭见，圣人是则。五位时序兮万邦以宁，百祥荐臻兮一人之德。鼓兹灵器，呈我王国。有物有凭，匪雕匪刻。察其状而元妙，相其仪而不忒。谅幽赞而克成，矧徽猷之允塞。是知奇制可久，嘉名不朽。类君子之心，以虚而受；同至人之德，终善且有。既应盛而自满，不假於盘瓶；亦讵炊而自熟，何劳於薪？拟神鼎之有用，掩欹器而无咎。岂以尘见范丹之空，赂为纪国之鬼者矣？且夫清明在躬，符瑞由衷；诚之必感，感而遂通。献白环於重华，克明哲；锡元於文命，告厥成功。此唐尧之表贶，盖王母之钦风。曷若自然挺出，为瑞斯崇；其应不昧，其用无穷？莫因埏埴，宁俟磨砻；以彰我君圣，以报我年丰而已哉！客有赋而歌曰：元德日用兮象帝之先，丹甑时见兮神物光妍。中含虚兮体道，上应规兮法天。染人无所施其彩饰，陶人无所效其贞坚。以享以孝兮可以饣奔饣喜，多余多黍兮屡兹丰年。
    ○对识书判
    〈乙家有《论语谶》，邻告其畜禁书，科徒一载，郡断无罪，未知合否？〉
    幽家元苞，秘书赤制。贾逵是レ，且未能言；郑兴不为，孰云有学？倘在法而斯禁，宁当刑而可舍？丕惟斯乙，嗜学可嘉，仰惠施之藏书，得蔡邕之旧业。通德惟异，未闻北海之旌；里仁是依，遽致西邻之责。有《论语》之谶，则称私畜禁书；览《天官》之文，岂曰潜窥元象？将循名以责实，何加少而为多？役以牵傍，是非举直。闻言是信，虽吾子之有猜；执德不回，终匹夫之为谅。请从郡断，以黜邻告。
    ☆卢履冰
    履冰，幽州范阳人。开元五年为右补阙。
    ○请复父在为母服期表
    准礼：父在为母，一周除灵，三年心丧。则天皇后请同父没之服，三年然始除灵。虽则权行，有紊彝典。今陛下孝理天下，动合礼经，请仍旧章，庶叶通典。
    ○再请父在为母服期疏
    礼：父在为母，十一月而练，十三月而祥，十五月而礻覃，心丧三年。上元中，则天皇后上表，请同父没之服，亦未有行。至垂拱年中，始编入格，易代之後，俗乃通行。臣开元五年，频请仍旧恩敕。并嫂叔舅姨之服，亦付所司详议。诸司所议，同异相参。所司惟执齐斩之文，又云亦合典礼。窃见新修之格，犹依垂拱之伪，致有祖父母安存，子孙之妻亡没，下房筵几，亦立再周，甚无谓也。据《周易》、《家人》卦云：“利女贞，女正位乎内，男正位乎外。男女正，天地之大义。家人有严君焉，父母之谓也。父父、子子，兄兄、弟弟，夫夫、妇妇，家道正而天下正矣。”《礼》：“女在室，以父为天；出嫁，以夫为天。”又：“在家从父，出嫁从夫，夫死从子。”本无自专抗尊之法。即《丧服四制》云：“天无二日，土无二王，国无二君，家无二尊，以一理之也。故父在为母服周者，避二尊也。”伏惟陛下正持家国，孝理天下，而不断在宸衷，详正此礼，随末俗之愿，念儿女之情。臣恐後代复有妇夺夫政之败者。
</div>
    <div class="pagination">
<a href="全唐文_page201.html">上一页</a><span>...</span><a href="全唐文_page197.html">197</a><a href="全唐文_page198.html">198</a><a href="全唐文_page199.html">199</a><a href="全唐文_page200.html">200</a><a href="全唐文_page201.html">201</a><span class="current-page">202</span><a href="全唐文_page203.html">203</a><a href="全唐文_page204.html">204</a><a href="全唐文_page205.html">205</a><a href="全唐文_page206.html">206</a><a href="全唐文_page207.html">207</a><span>...</span><a href="全唐文_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
