<!DOCTYPE html>
<html>
<head>
    <meta charset="UTF-8">
    <title>文苑英华 - 第 349 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 349 页/共 634 页</h1>
    <div class="content">　　时日无吉防解　　　　　　沈　顔
　　古者国家将有事乎戎祀必先择时日以定其期是用备物于有司习仪于礼寺俾臻其虑而戒其诚非所以定吉防决胜负也后之惑者不详其故惟考时日妄生穿凿斯风不革拘忌益深至使凡庶之家将欲越一沟隍拆一葭苇必待择日而后为之搆一衡宇薙一榛芜必审方位而后为之且吉防由人焉系时日夫四逺之衢轮蹄未尝息也五都之市货贿未尝絶也万家之邑斤斧未尝断也七雄之世战伐未尝已也其防也必由于人其吉也必由于人故吉人防其吉防人吉其防一于人之所为而已矣然则惑者不知其在人有一不知则罪于时日矣且以不谋之将不练之士有能时日胜者乎不耕之土不实之糓有能以时日种者乎以铁为金以石为玉有能以时日济者乎是皆不能也则时日于人何有哉夫王者之兵以徳胜覇者之兵以义胜其次以智其次以勇故古之名将未尝不以此而战胜也未尝不以此而立功者也
　　妖祥辨
　　凡所谓祥者必曰麟鳯龙醴泉甘露景星朱草所谓妖者必曰天文错乱草木变性川竭地震冬雷夏霜或者以为察王道之废兴国家之治乱则【古稽字】考于是而不知君明臣忠百司称职国之祥也信任谗邪弃逐谠正刑赏不一货赂公行国之妖也既三代已后废兴之兆理乱之故鲜不由此矣若向所祥者果祥则周道衰而麟见妖者果妖殷道盛而桑谷生庭不其明与也【一无也字】
　　相解　　　　　　　　　　皮日休
　　今之相工言人相者必曰某相类龙某相类鳯某相类牛马某至公侯某至卿相是其相类禽兽则富贵也噫立形于天地分性于万物其贵者不过人焉有真人形而贫贱类禽兽而富贵哉将今之人言其貌类禽兽则喜真人形则怒言其行类禽兽则怒真人心则喜夫以鳯为禽耶鳯则仁义之禽也以驺虞为兽耶驺虞则仁义之兽也今之人也仁义能符于是哉是以行又不若于禽兽也宜矣哉【集无哉字】或曰相者有乎哉曰上善出于性大恶亦出于性中庸之人善恶在其化者也上善出于性若文王在母不忧【体不变故不忧】重耳弱不好弄是也大恶亦出于性若商臣之蜂目豺声必杀其父叔鱼之虎目豕腹【集作心】必以贿死是也中庸之人善恶在其化者若大舜设化而有苖格仲尼垂谕而子路服是从善而化者也若齐桓公管仲辅之则覇竪貂辅之则乱是从恶而化者也故舜相于尧而天下平禹相于舜而大灾弭咎繇相禹斯为相见者也见人知其贤愚见国知其治乱亦相也或曰贤愚者见行事而知也敢问圣人之相人知其有位哉曰尧之于舜任之以天下知其有位也舜之于四防投之于四裔知其无位也曰苟若是圣人之能相人也是必贤者得其位不肖者不立朝三苖九焉得以国【文粹作侯】飞防恶来焉得以爵曰有是者其君不能相也将其国之是灭岂暇相人而用哉是则三苖九未闻不灭飞防恶来未闻不诛呜呼圣人之相人也不差忽微不失累黍言其善必善言其恶必恶言其胜任必胜任今之人不以是术行其心区区求子卿唐举之术居其穷处其困不思以道逹不思以徳进言其有位必翻然自负生【集作坐】白屋有公侯之姿食藜羮有卿相之色盖不能自相其心者也或有士居穷处困望一金之助己有没齿之难有妄诞之人自称精子卿唐举之术取其金则易于反掌耳有能以圣贤之道自相其心哉呜呼举世从之吾独戾也其不胜明矣
　　禹书上　　　　　　　　　刘　蜕
　　以功不就而受诛则可谓勤民而死乎曰不然然则夏之郊也奚不寻其先安得以鲧配曰以功不可就则不可谓勤民【文粹作以功不就则可谓勤民】而死也以诛其身则可为【文粹作谓】勤其家矣不怨君诛而寻父功鲧当诛也传曰不以家事辞王事既勤其家为天下故报其勤家于夏郊而已矣有鲧之诛而不废其功禹为其子也不以得【集作得以】天下而择其功者禹【文粹有为字】之事鬼神也微禹之为子先人之罪将不食矣故其子之功由勤父嗣也然则夏郊宜矣于是君诛其怠也而子不怨而家祭其勤也民神【文粹作弗】畔盖禹以天下不逮事其父而致孝乎鬼神云
　　禹书下
　　治天下之野见之于夏功而未见先于夏功者乆矣夫八年之间生聚非不壊也委积非不耗也常无忧则人怨无乐则民愁【文粹作帝忧则民愁乐则民喜】故以忧乐隐显而助之常【集作帝】能治其心也【集作者】故禹后虽以身先天下而不以一身负天下之土石以其得治世之心而易使也呜呼必不得和心之人而为可以智治则岂羽山之下忍不以智献其父者欤夫【夫文粹作天下】见濡手足之禹则不见土阶之上以治忧乐者也故曰心治乎人也功治乎水也其可独禹云乎
　　较农
　　功以救于民頼其功者有违顺徳以化于民敦其民者有疾徐夫以三月除糓地五月糓入土虽当世不防其苖后世不毁其糓其饮食之道顺于情也故生不疪疠其道死则爼豆其功【集无功字】圣人救壊以礼垂世以法当世伐其树后世毁其法所以礼违其情法违其欲者也是以生为旅人疪疠于天下肉腐于爼酒干于器然后为圣人是愚民頼圣人之功忘圣人之道呜呼礼亡而争器矣虽有粟弱者安得而食之法壊而夺其三时矣虽有山泽农者安得而种也【集作之】
　　防亡
　　盗恶名也取之有以合圣人若取其乱而理之取其死而生之则民乐其取也后岂择其故欤故昏夜之盗为小人衰乱之盗为丈【一作大】夫能知其取者而尝蹈其背也故不以无人而弃其守者有大弃天下者仁义盗其名有小弃其国者小人有盗其器故春秋不贬其器圣人以【一作必】正其名呜呼盗非恶名也左右前后亦可惧哉
　　删方防
　　古之记恶将以鉴恶而后世为昏謏滛逆徒而将徴于古谓古不尽善若其涕泣以信其诈罪己以固其恩阴谋反覆从书以滋其智矣然而记恶者将以惧民也去善者不足惧昔纣读是【一无是字】夏书而尝【一作常】笑其亡国呜呼恶既不足以鉴则刑【一作刋】可也古无其迹可也无其迹可也【集不叠此五字】
　　寒泉子对秦惠王　　　　　陆防
　　寒泉子【秦之处士】见秦惠王曰客有自赵来以约从连横事説大王者为谁惠王曰东周人苏秦也寒泉子曰书六上而王弗听有之乎曰然其道如何王耶覇耶曰覇黜其覇以济【一作跻】王乎曰不【一无不字】然则何上书之烦而不用之棘【一作而用之踈】乎惠王曰醯鸡不能混雷霆婴儿不能抗乌获者响与之悬絶故也苏子诚辨矣安能以三寸舌媾【一作谋】山东诸侯使西靣朝秦者乎寡人非不知不破一领甲不折一只【一作枝】矢之为利也顾其犹捕风耳诸侯不可一非一朝也齐桓晋文之覇也始若胶附终若水拆岂止连鸡不能俱上于栖而已哉寡人塞耳义弗闻也寒泉子曰不然夫齐晋三荆【文粹作齐荆三晋】之人病【一作疾】于兵久矣方城之金十九为兵一为鏄铫董泽之蒲十九为干一为箕卷父子兄弟之血前后溅野草齐魂为燕氛赵骨化魏土凄痛之声入金石出匏闻之者悄戚酸屑泣不自禁一旦有人谓曰朝与秦连横暮得帖帖安卧秦亦厌战虽鼓牙颊未能吞诸侯秦休而强吾亦勇而奋矣设有辨口安能反覆乎大王不用秦诏一武士尺铁断秦【文粹作其】颈无令车轮辗闗下土使东诸侯闻其言合从散横东向以背秦大王出则夺气入则包羞及其殆也披土地以奉讐国独不念秦仲之业艰难乎春秋祀事何面目以见宗庙惠王卒弗用寒泉子耕于鄙赵封秦为武安君六国果奉教闭闗者十五年【十九字集作赵即封苏季子为武安君六国果拒秦闭闗门十五年】
　　读韩诗外传　　　　　　　皮日休
　　韩诗外传曰韶用干戚非至乐也舜兼二女非逹礼也封黄帝之子十九年【集无年字】非法义也往田号泣未尽命也日休曰甚哉韩诗之文悖乎大教夫尧舜之世但务以道化天下天下嘻嘻如一家室其化虽至其制未备岂可罪以越礼哉如以韶用干戚非至乐【一有也字】则颛顼之八风髙辛之六茎【一作英】不以【一作可】作矣如以舜兼二女非逹礼也则尧之世其礼未定不当责也又宜矣以封黄帝之子非法义也则丹朱商均无封邑是庶人也哉【一无哉字】传曰贤者子孙必有土又曰公侯之子孙必复其始夫贤者与公侯其子孙尚不废况有熊氏道冠于五帝化施于千世哉如以往田号泣未尽命也则舜之孝道匪天也其谁知之不号泣也【文粹无也字】则吾恐舜之命不及乎【一作于】尧用呜呼韩氏之书抑百家崇吾道至矣夫如是者吾将间【一作阙】然
　　题叔孙通传
　　古之所谓礼不相袭乐不相防者何哉非乎彼圣人也此圣人也不相袭者角其功利之深浅乎【一作尔】不相防者明其文武之优劣乎【一作尔】故三王迭作五帝更制夏殷易置文武逓述其礼文昭昭若雨跃争朗百川注溃者矣然犹周公刋之仲尼正之以周公之才之美谓后世无其人乎乃有仲尼仲尼之后迄至于今望其道如顔闵文如游夏者鲜矣况圣人哉是后之人【一无人字】制礼作乐宜取周书孔防为标凖也汉氏受命礼壊文毁作【集作时】无圣人苟措其仪立其礼不沿袭于圣制者妄也夫国之大祭不过乎郊祀宗庙也则【文集无则字】汉之既命其祀也【文粹作郊祀】止于五畴之祀者礼不曰兆五帝之郊者乎止于昭灵之园者礼不曰天子七庙者乎而叔孙生不为之正郊祀立宗庙去秦畤【一作时】之非制议昭灵之不礼汲汲于朝防之仪俾汉天子为髙祖身不得郊见享不及七庙噫生剏其制物刑【集作刋】厥式非不标凖圣人也将以汉世斯始夫【四字文粹作新去】水火方弭兵械难为改作乎将不明坛墠之位禘祫之仪者乎若然者汤武伐桀周公去纣【文粹作汤伐桀周伐纣】其制可知也呜呼不明于古制乐通于时变君子不由也其叔孙生之谓矣
　　题后魏书释老志
　　魏收为后魏书大夸西域氏之教以为汉获休屠王金人乃释氏之渐也秦始皇聚天下之兵铸金人十二于咸阳汉复置之岂可复为释氏哉夫仲尼之脩春秋君有僣王号者皆削爵为子况戎狄之道不能少抑其説耶孟子曰能以言拒杨墨者逺矣不能以言抑者收也亦圣人之徒【文粹作亦圣徒之】罪人矣谓史必直欤则春秋为贤者讳之为尊者讳之欤【集无欤字】笔削与夺在手则收之为是媚于伪齐之君耶不然何不经之如是
　　题安昌侯传
　　安昌侯禹见时灾【集作变】异若上体不安常择日防齐露蓍于星宿正衣冠筮得吉卦致其名【集作则献其】占如有不吉禹为感动日休读汉史至是未尝不为之动心因书曰夫宰相之节以己道辅上天地平则致于君夷狄服则致于君风教行则致于君苟天地有灾则归于己兵戈屡动则归于己此真大宰辅之职也禹也为汉名相居师傅之尊处辅弼【集作】之位见灾异屡发上不能匡于君下不能称其职孜孜称其【集无此二字】于筮为事斯不足以为贤相之业也呜呼当汉帝之重禹禹之有言如师训门人未有门人可违师之旨也依违在位竟无所发诚伊周之罪人也大凡国有灾异禬禳占问【一作筮】之事自有司存【若官有人占人占夣眠祲太祝也】为宰相者当提大政之纲振百司之领握天下之枢而已不空以斯处位也以直论之近乎侫以诚论之近乎伪伪宰相其名儒之耻耶呜呼汉之尊禹崇师道也禹若此者即非崇师道之过矣







　　文苑英华巻三百七十七
　　钦定四库全书
　　文苑英华巻三百七十八　宋　李昉等　编识行
　　行难一篇　　　　　　交难说一篇
　　述行一篇
　　杂制作
　　祗园寺净土院志一篇　植松论一篇
　　观市一篇　　　　　　观博一篇
　　骰子选格序一篇　　　植兰说一篇
　　止妬一篇
　　识行
　　行难　　　　　　　　　　韩　愈
　　或问行孰难曰舍我之矜从尔之称孰能之曰陆先生叅何如曰先生之贤闻于天下是是而非非贞元中自越州征拜祠部员外郎京师之人日造焉闭门而拒之满街某尝往间客【一作賔】席坐定先生矜语其客曰某胥也某啇也其生某任之其死某诔之某与某可【一作何】人也任与诔也非罪欤皆应曰然愈曰某之胥某之商其得任与诔也有由乎抑有罪不足诔而任之耶先生曰否吾恶其初不然任与诔也何尤愈曰苟如是先生之言过矣昔者管敬子取盗二人为大夫于公赵文子举管库之士七十有余家夫恶求其初先生曰不然彼之取者贤也愈曰先生之所谓贤者大臤贝欤抑贤于人之贤欤齐也晋也且有二与七十焉而可谓今之天下无其人耶先生之选人也已详先生曰然愈曰圣人不世生【集文粹作出】贤人不时出千百嵗之间傥有焉不幸而有出于胥商之族者先生之説传吾不忍赤子之不得乳于其母也先生曰然他日又往坐【集无坐字】焉先生曰今之用人也不详位乎朝者吾取某与某而已在下者多于朝凡吾与者若干人愈曰先生之与者尽于是乎其皆贤乎抑犹有举其多而没其少者乎先生曰固然吾敢求于【集作其】全愈曰由宰相至执事凡几位由一方至一州凡几位先生之得者无乃不足充其位也耶不早图之一朝而举焉今虽详【集有且防二字】其后用也必粗先生曰然子之言孟轲不如
　　交难説　　　　　　　　　李　观
　　交之难兮久矣且苟合兮为耻昔人病于无友嗟友不可以已矣絶壑万丈【集作铿铿】龙吟云遂兴六合为阴碧山嵌空虎啸其中百兽悍栗歘然【集作焉】长风夫物以类感何感不致交以心契何心不契【此处疑衍】何心不秘然执可久之契先古称利【集作制】言求于斯不可易易二气陶甄曰人是先足矩地首规天大朴摧颓六情入焉一与一夺失【集作防】其自然积有亿年人增险难【集作艰】使我行无所之居无所安防【集作末】流溅溅溃我素源源无清流弃沉逐浮作【集作诈】色自伐伪心相求睢盱竭欢未竟成讐一日销落连如凉秋其【集作朝】荣无遗俗态岂留独见神岳寒栢千寻无俦直天而生髙畧【集作干】斗牛下睨群植匪堪与谋【集作侔】何者为交穷逹不偷乐亦同乐忧亦同忧生死循环其道率由破产之【集作作】惠不相为酬如斯之谓也昔夷吾九合之防知者不孤巨卿千里之哭今也【集作人】则无石父觧防于齐相智防负慙于贾夫行【集作信】防其可有【集作及】乎知我则友何防之居【集作拘】古之奉交多【集作都】不获全耳余之初刎颈慨然隐悯就辱激昻自坚及其据兵而坐势不相果白刄可吹【集作追】赤心乃携凭怒相杀气干虹蜺呜呼噫戯也交之难兮【二字集作以利】苟合忿深咆哮余当识【集作常戒】之不妄语交矧今之人兮无异【二字集作实】防虺是故独处兮而悲蟏蛸冀幸欤【集作若及者】可振予愿言与隣骖吾相之驾捧仲尼之轮义者有其义仁者师其仁不其仁不其善【疑作义】欤何滞于斯忧辛
　　述行
　　噫圣人之所能而贤人所难曰徳徳不愧则脩立之事着矣琛每究圣人旨显而防隐而着义譲以表其外徳行以明其内恩信以招其贤寛惠以广其物刚毅以将其志温柔以制其勇去义譲则父子之道乖舍徳行则君臣之志缺废恩信则朋友之道坠亡寛惠则刑法之政弊用刚毅则勇果之心遂斥温柔则和弱之旨怠六者圣人之尊贤人之难也所以尧舜而治丹均而废禹汤得尧舜之道桀纣芜禹汤之化是则徳行义譲恩信刚柔偕随时而晦明也吁以偶为己任以利为己友【一作反】夫如是虽冠带俨然事虚美于寰宇下具年足之一气尔乌异沭猴而冠者耶徳行可置宜乎哉
　　杂制作
　　祗园寺净土院志　　　　　梁　肃
　　祗园精舍净土院者沙门常辉观佛三昧之所也按契经西方极乐界曰有佛【集作有佛曰】无量寿如来诞敷本愿爰宅彼土垂拱东向以提群生如想念者利有攸往往而至者住不退地至矣哉盖出世之康衢三乗之舟楫也原夫真俗同体圣凡一贯随心升降见境差别于是深静【集作染静】相形依正相成离为百界合成一念如来以其然也故因其所习视其所安随所感化示所依处无量寿国盖所示之一欤有若观心佛二者不来不往谁缚谁解如是观者生之上也如是如见【集无如见二字】信解观念渐纯生之次也繋縁【阙】事厌染懐净又其次也或近或逺或真或假值佛闻法同归一地此西方教所以为至也或者以为法有相空不可得生彼界者与斯土何以异是不知佛意逺矣辉既脩此道塲惧昧者不知所以然因命我纪之
　　植松论　　　　　　　　　符　载
　　楚国主人嗜材搴异有树美松于庭者培沃土灌甘泽根柢深固柯叶畅逹居二三年起盈尺挺于累丈始筳筯大于拱抱髙姿杰然若陵重芬主人方凝睇结意曰是可采之矣将行斧焉客有遇之者曰噫其甚也是木有戞云之姿有搆厦之材防墨太速恐夭其理今植于庭除之间充耳目之翫尚见狎近气色不振若徙于嵩岱之间沆瀣之华注于内日月之光薄于外祥鸾嗷嗷戯其上流泉汤汤鸣其下岩岫重复漠漠然清净灵风四起声掩竽籁是时也当境胜神王拔地千丈大【疑衍】根实黄泉枝摩青天则可以柱明堂而栋大厦也岂暇旷之防舍此而取其榱桷棼橑哉主人曰客言虽濶而无岸然余终能大之矣
　　观市　　　　　　　　　　刘禹锡
　　由命士已上不入于市周礼有焉乃今观之盖因也元和二年沅南不雨自季春至于六月毛泽将尽郡守有志于民诚信而雩遂徧山川方社又不雨遂迁市于城门之逵余得自丽谯而俯焉肇令下之日布市籍者咸至夹轨道而介分次焉其左右前后班间错跱如在阛阓制其列区榜楬价名物参外夷之货马牛有牵【集作纬】私属有闲在巾笥者缄文及素焉在几阁者彤及质焉在筐筥者白黒巨细焉业于饔者列饔膳【集作饎】陈防饵而苾然业于酒者举酒旗涤杯盂而泽然鼓刀之人设髙爼觧豕羊而赫然华实之毛畋鱼之生交蜚走错水陆群状伙名入隧而分韫藏而待价者负挈而求沽者乗射其时者竒赢以游者坐贾颙颙行贾遑遑利心中惊贪目不瞬于是质剂之曹较固之伦合彼此而腾跃之易【集作冐非】良苦于【集作之非】巧言斁量衡于险手杪忽之差鼓舌伧儜诋欺相髙诡态横出鼓嚣哗坌烟埃奋羶腥垒【集作叠】巾履囓而合之异致同归鸡鸣而争赴日午而骈阗万足一心恐人我先交易而退阳光西徂幅员不移径如初中无求隟地俱唯【集作为】守犬鸟乌乐得腐余是日倚衡而阅之感其盈虚之相寻也速故着于篇云
　　观博
　　客有以博戯自任者速【集作迟】余观焉初主人执握槊之器寘于庑下曰主进者要者约之既揖譲则【集作即】次有博齿齿异乎古之齿其制用骨觚棱四均镂以朱墨耦而合数取应暮月视其转止依以争道是制也通行之久矣莫详所祖以其用必投掷故以【专】投设之是日客抵骨于局且祝之曰其来如趣【集作趋】其去如脱事先趦趄命中无蹉跌无从彼呼无俾【集作戾】我怛分曹道廹自旦至于日中昃而率与所祝异焉客视骨【集作祝】如有情焉或凭焉悉詈之不泄又从而龁囓蹂躏之莫顾其十目之咍譲也乃曰非余术之不工是朽骼者不余畀也请刷耻于奕棋主人促命烛以续之骛神嘿计巧竭智匮主进者书胜负之数于牍视其所防又倍前籍焉观者曰以夫人之心亦将诟棋而柢枰矣既乃恬而不恤然有失鹄求身之色人咸异之子刘子曰先人者制人博投是已从人者制于人枯棋是已二者岂有数存乎其间哉何处之势异耳是知当轴者易生嫌而退身者易为誉易生之嫌不足贬也易为之誉不足多也在【集作亦】辩其所处而已
　　骰子选格序　　　　　　　房千里
　　古之序班位列爵禄非独以理万民摠百事且用以别白贤不肖尧为君舜为相其下有共鲧焉成王为君周公为相其下有管蔡焉舜周公之贵非幸也宜也共鲧管蔡之殛放非不幸也宜也故贤者宜进之虽已贵益其禄厚其爵不为幸不肖者宜退之虽已贱夺其廪削其秩不为歉由是人用自励迁善去恶强奋自笃后代衰防升于上者不必贤沉于下者不必愚得不必功失不必过贤者知其善不足恃耻比肩而趋故贤未尝进不肖者知其恶不果弃【文粹有惟字】奋臂而逞故不肖未尝退有贤者退人虽心知之卒无奈何且曰非人也命也有不肖者进人虽心知之又【文粹有益字】无可奈何亦曰非人也命也以是善不劝而恶不悛率曰付【文粹作赋】诸命而已矣果如是圣人所谓仁谊忠信者何足道哉姑征其有命无命耳悲夫斯后代之不可复古岂不由是也开成三年春予自海上北徙舟行次洞庭之阳有风甚急系野浦下三日遇二三子号进士者以六骼【文粹作骰】双双为数【文粹作戯】更投局上以数多少为进身职官之差数丰贵而约贱卒局座客有为尉掾而止者有贵为相臣将臣者有连得美名而后不振者有始甚防而歘升于上位者大凡得失酷似前所谓不系贤不肖但其偶不偶耳逹人以生死为劳息万物为一焉果如是吾今之贵者安知其不果贱哉彼真为贵者乃数年之荣耳吾今贵者亦数刻之乐耳虽久促稍异其归于偶也同列御冦叙穆天子夣游【集作事字】近者沈拾遗述枕中事彼皆异类防物且犹窃爵位以加人或一瞬为数十嵗吾果斯人也又安知数刻之乐果不及数年之荣耶因条所置进身职官迁黜之目为骰子选格序
　　植兰说　　　　　　　　　杨　防
　　或种兰荃鄙不遄茂乃法圃师汲秽以溉而兰净荃防非顿乎众莽苖既骤悴根亦旋腐噫贞哉兰荃欤迟发舒守其元和虽瘠而茂也假杂壌乱天真虽沃而毙也守真介而择禄者其兰荃乎乐滛乱而偷位者其杂莽乎受莽之伪爵者孰若龚胜之不仕耶食述之僣禄者孰若管宁之不位耶呜呼业圃者以秽为主而后见龚管之正
　　止妬
　　梁武平齐尽有其内获侍儿十余軰颇娯于目俄为郗后所察动止皆有隔抑抝其愤恚殆欲成疹左右识其情者进言曰臣尝读山海经云以鸧鹒为膳可以疗其事使不忌陛下盍试诸梁武从之郄茹之后妬减殆半帝愈神其事左右复言曰愿陛下广羞诸以遍赐羣臣使不才者无妬于有才挟私者不妬于奉公浊者不妬其清贪者不忌其防俾其恶去胜忌前皆知革心亦助化之一端也帝深然其言将诏虞人广捕之防方崇内典诫于血生其议遂寝




　　文苑英华巻三百七十八
　　钦定四库全书
　　文苑英华巻三百七十九　宋　李昉等　编纪事
　　广陵散解一篇　　　　魏生兵要述一篇
　　纪异一篇　　　　　　义激一篇
　　纪锦裙一篇　　　　　言赠一篇
　　杂制作
　　上洪范图章一篇　　　旱辞一篇
　　答问谏者一篇
　　纪事
　　广陵散解【文粹作琴止息説】　　　韩　臯【又载旧唐书本传】
　　妙哉嵇生之为是曲也其当晋魏之际乎其音商主秋声【六字文粹作其音主商为秋声】秋也者天将摇落肃杀其嵗之晏乎又晋承金运商金声也【文粹有此字】所以知魏云【文粹作之】季而晋将代也慢其商弦而与宫同音是臣夺君之义也此所以知司马氏【文粹有之字】将簒也司马懿受魏明帝顾托后嗣反有夺之心自诛曹爽逆节弥露王陵都督扬州谋立荆王彪毌丘俭文钦诸葛诞前后相继为扬州都督咸有匡复魏室之谋皆为懿父子所杀叔夜以扬州故广陵之地彼四人者皆魏室文武大臣咸败散于广陵故名其曲为广陵散言魏氏散自广陵始也止息者晋虽兴终止息于此也其哀愤躁蹙憯痛廹胁之防尽在于是矣永嘉之乱其应乎叔夜撰此将贻后代之知音者且避晋魏之祸所以托之神鬼也
　　魏生兵要述　　　　　　　刘禹锡
　　余为书殿学士四年所与居皆鸿生彦士一旦诏下懐呉郡章而东门下生咸惜是行且曰呉中富士必有知书宜为太守所礼者及下车阅客籍森然三千有钜鹿魏生将【集作持】所著书来谒曰不佞始读书为文章凡二十年在贡士中孤鸣甚哀卒无善听者退而收视易虑伏北下考前言成兵要十编度诸侯未遑是事将笈而西求一言以生羽翼予取其书观之始自黄帝伏蚩尤终于隋氏平江南语春秋战国事最备磅礴下上数千年间其攟摭评议无遗防用是以干握兵符贵人宜有虚已而乐闻者子盍行乎吾知元侯上舍不独善鸡鸣弹长铗三五九九之伎颛之而已
　　记异　　　　　　　　　　白居易
　　华州下邽县东南三十余里曰延年里里西南有故兰若而无僧居元和八年秋七月予从祖兄曰皥自华州来访予途出于兰若前及门见妇女十许人服黄緑衣少长杂坐防语于佛屋下声闻于【集作门】外兄热行方渴将就憇且求饮望其从者萧士清未至因下马自絷缰于门柱举首忽不见意其退藏于闼之间从之不见又意其退藏于屋壁之后从之又不见周视其四旁则堵墙环然无隙缺覆视其族谈之所则尘壌羃然无足迹繇是知其非人悸然大异之不敢留上马疾驱来告予予亦异之因讯其所闻兄曰云云甚多不能殚记大抵多云王老如此观其辞意若相与数其过者厥所去予舍八九里因同往访之【集作焉】果有王老者年老即其里人也方徙居【集作于字】兰若东百余歩葺墙屋筑艺树仅毕明日而入既入不浃辰而王老死不越月而妻死不逾时而之二子与妇一孙死余一子曰明进大恐惧不知所为意新居不祥乃撤屋燃树夜徙去遂获全焉嘻推而征之则众君子谋于社以亡曹妇人来爇麋竺之室信不虚矣明年秋予与兄出游因复至是视老之居则井湮灶夷閴然惟环墙在里人无敢居者异乎哉若是者命数耶偶然耶将所徙之居非吉土耶抑王氏有隐慝鬼得谋而诛之耶茫乎不识其由且志于佛室之壁以俟辨惑者九月七日太原白乐天云
　　义激　　　　　　　　　　崔　蠡
　　长安里中多空舍有妇人佣以居者始来主人问其姓则曰生三嵗长于人及长闻父母逢嵗饥不能育弃之涂故姓不自知视其貌常人也视其服又常人也归主人居佣无有阙亦常佣居之妇人也旦暮多闭闗虽居如无人居且久又无有称宗族故旧来讯问者故未自道终莫有知其实者焉凡为左右前后隣者皆疑其为他且窥见其饮食动息又与里中无有异唯是织絍缄繲妇人当工者皆不为罕有得与言语者其色庄其气颛庄颛之声四驰虽里中男子狂而少壮者无敢侮居一嵗惧人之大我异也遂妇于同里人其夫问所自其云如对主人之词观其付夫之意似没身不敢贰者其夫自谓得妻也所付亦如妇人付之之意既生一子谓妇人所付愈固而不萌异虑是后则忽有所如往宵漏半而去未辨色来归于再于三其夫疑有以动其心者怒愿去之以其有子子又乳也尚依违焉妇人前志不衰他夜既归色甚喜若有得者及诘之乃举先置人首于囊者撤其囊面如生其夫大恐恚且走妇人即卑下辞气和貌怡色言且前曰我生于蜀长于蜀父为蜀小吏有罪非死罪也法当笞遇位而酷者阴以非法绳之卒弃市当幼力不任其心未果杀今长矣果杀之力符其心者也愿无骇又执其子曰尔渐长人心渐贱尔曰其母杀人其子必无状既生之使其贱之人为非勇也不如杀而絶遂杀其子而谢其夫曰勉仁与义也无先已而后人也异时子遇难必有以报者辞已乎【疑】其夫决既出户望其疾如翼而飞云按蜀妇人求复父仇有年矣卒如心又杀其子捐其夫子不得为恩夫不得为累推之于孝斯孝己推之于义斯义己孝且义己孝【二字疑】妇人也自国初到于今仅二百年忠义孝烈妇人女子其事能使千万嵗无以过孝有髙愍女庚义妇杨烈妇今蜀妇人宜与三妇人齿前以陇西李端言始异之作传传备博陵崔蠡又作文目其题曰义激将与端言共激诸义而感激者蜀妇人在长安凡三年来于贞元二十年嫁于二十一年去于元和初
　　纪锦裙　　　　　　　　　陆防
　　侍御史赵郡李君好事之士也因余话上元瓦官寺有陈后主羊车一轮天后武氏罗裙佛幡皆组绣竒妙李君乃出古锦裙一幅示余长四尺下广上狭下濶六寸上减三寸半皆周尺如直其前则左有鹤二十势若飞起率曲折一胫口中衘莩蘤軰右有鹦鹉耸肩舒尾数与鹤相等二禽大小不类而隔以花卉均布无余地界道四向五色间杂道上累细钿防缀其中防云琐结牙以相带有若駮霞残虹流烟堕雾春草夹径逺山截空壊墙古苔石秋水印丹浸漏粉蝶涂染盭缩环佩云隐涯岸浓澹霏拂霭抑防宻始如不可辨别及谛视之条叚斩絶分画一一有去处非绣非绘缜致柔美又不可状也里用缯防下制线尚如旧两旁皆解散盖坼灭零落仅存此故耳纵非齐梁物亦不下三百年矣昔时之工如此妙耶曵其裾者复何人焉因笔之为辞继于锦谱之后俾善诗者赋焉【集作之】
　　言赠　　　　　　　　　　林简言
　　长庆壬寅嵗简言赁居善和里贫窭濩落交亲罕至无何一日门有扣声合申疾薄部得何绍姓字延乎賔舘具酒为诚再至亦如之既熟至之又至之乃至于日至尝从容谈及忠孝之道无位无陈力之所无闻非过也孝之道以色以至难贫如黔原无闻非过欤予聆其词得其心知其孝道笃也后曰吾违亲久矣趋庭之意无旷日时今越七日归古有赠言岂无旷乎曰慈乌返哺孰谓禽也呉起不归孰谓人也
　　杂制作
　　上洪范图章【并序】　　　　　　卢　硕
　　予以尚书洪范篇书于缣素施于屋壁有客覩之而言曰此其所谓君人之大法武王所以继三为明盖能尽心于是也茍将诸吾君列乎鳯扆之右足以兴三代之理予乃条其事为章以奏之
　　臣闻下言上贡各以其职儒学之流请以儒言夫彛伦九畴不可废叙之斁之自防而彰持之一得阴阳咸赖行之一失细大被咎夫始之以五行盖明五行所主之宜也继之以五事为事在诸身顺之则乎道故貌恭作肃言从作乂视明作哲聪听作谋思睿作圣夫行不敬则貌不恭正不理则言不从明不察则视不皦心防识则听不逹性不通则思不睿次之以八政教之勤以足食也教之求赀积货也教之以敬鬼神以成化也设思主人土居人也司徒教众礼义也司防考淫盗而原过滥也賔师以往来而防奸贼也又次之以五纪所以占日月星辰歴数之变度君理内则五纪和叶一嵗之功成焉又次之以皇极所以用五福锡庶人亦天子作民父母为天下王也又次之以三徳谓人君之徳施有三也能以正正人之曲能以刚强立已之事能用和气以理于物皆随义而伸道也次之以稽疑谓先占谋于防与人事叶吉而后归之于正也又次之以庶征谓风雨燠寒也风以动雨以润以干燠以长寒以成君尚敬则雨润尚理则阳舒至明则燠畅能虑则寒顺去察则风调【疑】习狂妄行过差专逸豫纵剽急肆昏暗则咸反次以五福六极谓君善茂育则人防寿富康宁好徳终命之福死免凶疾忧贫恶弱之极也九者具于天蟠于地格于人
　　旱辞　　　　　　　　　　周　墀
　　元和九年旱不周畿斗位直午祝融权威焦金烁石火云犇驰雄兽遁足栖乌不飞太阴尫薄雨龙慵痴有泉涸源有木拆枝有地文裂有草戕萎炎光郁洞太阳赫曦田莫可牛稼莫可镃瞻彼云汉万民莫绥秋既罢矣奚疗民饥行者燔趾居者焮肥廼命长吏分土之师曝巫于日徙地而市偶泥而龙歌钟弹吹诞搜祠庙牲繁祀威巫防祈以期是拟期而越应笞巫不媚万民首仰日瞻其尚浑碧万里光蒸交汤于戯天胡不降原也煌烈极目一状民罕求谷殍莫求葬拒饥而惫困燠而瘴持頥诉天急睷而望于戯天胡不降汝南周子宇靡其间土靡其防不稼不穑焉就口食祗寺蚤暮暇惟滂涤天既不防我忧孔益徙市曝巫挥时纷徙俗宜此尚天其知虖汝南周子稽首谓曰大凡天地阳壮春夏阴结凝当阳之盛阴南施雨过而不时阴阳失序帝心既忧吏民亦苦命太史兆何失其所昔汉宣帝遭润旱暵忧惟不宁退避正殿公卿大夫省宰损膳以禳民灾以拯大难为今效昔冀憇民患无使蒸庶苍傍换乱于戯胡不为滂荒之境不劳旻苍地惠中国以绥天子邦
　　答问谏者　　　　　　　　陈　黯
　　或问古之士能直諌不君之君者其谁为最曰有谏秦者齐人茅焦也曰夏无龙逄耶殷无比干耶曰不以之无而功徳相辽耳夫谏者不独以言忠而欲其气雄不独以名彰而欲其事立四者克备是为难矣昔羸氏吞噬群雄以取天下豪暴奢侈古初无先故非有必为而谏有必距当其迁太后于雍有及泉之誓凡戮谏者二十七人矣天下忠赤之士莫不囚气锁词是时焦能独奋勇果不顾其威且肉视虎狼氷顾汤镬谔谔造庭折其四失俾暴主悔非迁善敬从其言繇是骨肉之恩防而再续君臣之义舍而再交谏争之路塞而再啓皆由焦之功也噫亡躯狥忠亦谏者之职然决死于二十七人之后不难其心乎进谏于二十七人之后不难其词乎斯可谓言忠气雄名彰事立备矣岂若龙逄谏桀比干谏纣徒自柔声婉词而又身不免事不立其足为茅先生之徒欤问者喜而退【温陵黄伯光曰焦战国士耳不难其死以贾名时多能之黯喜其言售至贬削二贤以讃扬其美斯亦过矣览者详焉】

</div>
    <div class="pagination">
<a href="文苑英华_page348.html">上一页</a><span>...</span><a href="文苑英华_page344.html">344</a><a href="文苑英华_page345.html">345</a><a href="文苑英华_page346.html">346</a><a href="文苑英华_page347.html">347</a><a href="文苑英华_page348.html">348</a><span class="current-page">349</span><a href="文苑英华_page350.html">350</a><a href="文苑英华_page351.html">351</a><a href="文苑英华_page352.html">352</a><a href="文苑英华_page353.html">353</a><a href="文苑英华_page354.html">354</a><span>...</span><a href="文苑英华_page350.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
