<!DOCTYPE html>
<html>
<head>
    <meta charset="UTF-8">
    <title>中州名贤文表 - 第 5 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中州名贤文表 - 第 5 页/共 22 页</h1>
    <div class="content">










　　中州名贤文表巻四
　　钦定四库全书
　　中州名贤文表巻五　　　　明　刘昌　编许文正公
　　诗章
　　观物【二首】
　　裸袒游市门逢人遽侵侮俄而被捶挞号痛泪如雨若辈懵不灵妄动招危倾云何大夫士亦甘此由行行路细如缕间关何权数乆乆成拙谋一往竟不悟我始窥其端居寛尚盘桓盘桓非懦怯后事当无难
　　事物形虽同中间势各异推迁无宁期倐忽防易位智者识机微安焉处平易人生贵无私莫使见闻累
　　游黄华
　　我生爱林泉俗事常鞅掌十年苦烦剧一念愈倾仰峰峦防畵图云烟入想像心已乆成癖欲忍不可强荷有敬斋公恒以善相长擕我游黄华一洗尘虑爽行行叹竒絶举目皆胜赏镜台耸百崄瀑布落千丈石苔积重防溪风动幽响使我躁竞息豁尔心志广恍如梦中身翺翔千古上回首声利塲谁能脱尘网还家拟邻居求田冀接壤便许朴钝资于此静中养
　　有感
　　娇儿未成人病苦不肯退忧伤动中怀惨惨心欲碎老妻情更恶中夜泣相对何如早还归山阳坟垅在生平所愿心辗转不得遂十年误同游回首只多愧病连肝肺深因觉妻子累悠悠故乡情滴滴眼中泪狐死知首丘人生恋乡土我心乆焦劳宿疾安能愈所贵还故乡遗骸近先祖他事足叹嗟西风动寰宇归兴不可遏归程待何时悠悠故乡心一夕千里驰西风动霄汉惨惨令人悲况我多病身天涯乆栖迟交游义难忘岂忍轻别离重念丘垅逺娇儿正愚痴因循死异邑后世将何遗所愿经营日及此未全衰树桑墙以下开畦水之湄既得纾困难且可为镃基幼无孝悌称老无恩泽施唯有近先茔一死乃其宜诸君苦留连雅意金兰期我自无遐福形骸变焦萎生平尚求友得友还差池中怀起愁叹欲别难为辞试将问吾庐何日当西之缓急有拟议行止更无疑作诗叙悃款为报吾亲知
　　送窦清叔
　　初来识君面此行见君心匡时有长策虑逺忧且深俗情取近效雅意入幽沈人生贵所依所依贵知音我本贫贱士多君逺相寻未得办一饭胡为遽分襟征鸿出逺塞西风动踈林去去渺万里何年酒同斟含情望无极白云障孤岑
　　读东门行
　　贵德德乃显尚力力为优二者各有时天运非人谋方其贵德时贫贱固可羞及其尚力世声誉将何求人生茍辨此出处皆无忧但恐利欲困由非所当由足蹑虎狼尾手撩虺蛇头一触祸患机相寻未能休所頼天挺才砥柱岌中流处义曲而尽责身重以周报复不至起寃恨无停留
　　别西山
　　大山如蹲龙小山如踞虎烟岚鬰苍翠逺近互吞吐我来苏门居遨游成乐土防杖望朝云卷帘防暮雨佳意豁尘腥胜概入谈麈使我鬰陶消使我劳瘵愈生平鄙吝心一洗出千古囘首声利人何殊坐囹圄逺役非素怀况有防渉苦吟鞭袅东风迟迟如去鲁芳菲二三月追游盛梅坞归来愿无违一觞期对举
　　林虑山
　　我爱林虑山不处要路津兹焉防千古絶彼朝市尘我来成素交澹澹日益亲形骸两相忘谁主复谁宾充然乐我饥怡然乐我神朝光连暮色佳意含余春众物欣有托吾庐行亦新诗书咏而归况有耆德邻
　　训子
　　干戈恣烂漫无人救时屯中原竟失鹿沧海变飞尘我自揣何能能存乱后身遗芳借逺祖隂理出先人俯仰意油然此乐难拟伦家无甔石储心有天地春况对汝二子岂复知吾贫大儿愿如古人淳小儿愿如古人真平生乃亲多苦辛愿汝苦辛过乃亲身居畎畆思致君身在朝廷思济民但期磊落忠信存莫图茍且功名新斯言殆可书诸绅
　　和呉行甫雨雹韵
　　山云突起凌碧虚怪状竒态成须臾惊风急雨送飞雹飘骤散落千万珠半空光冷掣电火平地声走轰雷车神龙奋怒乃若此不识造物将何如黙知嘉禾半漂没坐防积潦横穿窬小民咨嗟起愁叹谩执俗议尤当途当途于今藐房杜机略自知天下无有财足使人羡慕有势足使人奔趋不考隂阳论调爕肯纾徴敛矜号呼今年金缯满千防明年好上登封书
　　观物
　　万物备吾身身贫道未贫观时见物理主敬得天真心爽星辰夜情欣草木春自怜斵丧后能作太平人
　　北门观涨
　　雨水添新涨陂湖没旧痕人迷堤口路船上树头村岁事知全误秋耕未可论谁怜徭役外天亦恡深恩
　　忆贾君玉
　　贾君清介士吾辈鲜能羣守志王元伯甘贫范史云铜台书废读东郡酒方醺何日寻先约青灯共夜分
　　病卧
　　一病连三载孤身萃百忧干戈良未已妻子若为谋生可陪诸弟归当老故丘难忘终始意忍死更迟留
　　不寐
　　秋宵初感慨展转不成眠老况青灯外羇愁白髪边蹉跎嗟往事安稳忆归年却起开门望霜清月满天
　　戏学老杜去蜀诗
　　十载他乡寓千山故国赊如何虚度日不肯去还家往事知难及余生度可涯愿言心益竞无用苦伤嗟
　　别友人
　　良朋不易得此去复谁羣别酒无劳劝浓愁已自醺间关花外鸟冷淡日边云莫唱阳闗彻离声忍更闻
　　喜秋晴
　　苦雨伤秋稼朝云忽放晴碧虚云尽卷沧海日初升乆客天涯兴耕夫陇上情鸡豚并社酒处处是欢声
　　喜晴
　　晓色开晴望春风破客顔緑纡东去水青起北来山魏府方期往共城巳梦还芳菲梅坞盛要醉竹花间
　　赵氏南庄
　　晓起北窓凉清谈戢羽觞入帘花气重落地燕泥香梦里青山好吟边白日长秋风载书籍相对筑茅堂
　　夜雨
　　苦雨变秋霖潇潇入夜深乱敲惊叶脱清响杂蛩吟往事十年梦故乡千里心西风助凄切不管客难任
　　登城西故台
　　薰风不解愠凉气欲生秋往事都成梦离心秪自愁苍皇原上草寂寞水边丘却忆家山好言归未有由
　　病中【二首】
　　花透香风入短櫺草抽新緑倚柴荆正忧多病作身累还喜幽居见物情花为可观遭夭折草因无用得欣荣世间巧拙多相半不许区区智力争
　　春来秋去客中情转首光隂十岁经学苦链成心上赤愁多消却鬓边青眼前世事番棋局梦里家山忆畵屏何日归同林下友笑谈书史挹余馨
　　中秋不见月继窦先生韵
　　拨去尘机得暂闲秋蟾思比去年防谁知黯黯隂云合故作凄凄夜色寒好友不来倾醁蚁诗人徒想凭阑干世间万事难前定付与无心却较安
　　游孙氏别墅
　　闻道孙家别业新招呼诸子共寻春红韬痩蕾花初动黄染轻梢栁未匀兴况便为生意好风光殊比画图真闲游对此懽无极慰我年来老病身
　　病中有感
　　十载天涯客寄身今年憔悴不堪闻病来与死传消息老去无家遗子孙故里欢游频入梦春城凝眺独销魂如何借我知音力五畆归耕沁北村
　　游黄华
　　闻道黄华山水好我来一览气増豪镜台对耸千峰起瀑水惊喷万仞髙晓色云烟生洞府霁天霏霭散林臯慿谁早遂终焉计日日登临不惮劳
　　七月望日思亲
　　凭却千思与万思音容无复见当时草窓夜静灯前语蔬圃春深膝下嬉将谓百年供色养岂期一日变生离太山为砺终磨尽此恨绵绵未易衰
　　桃溪归隐
　　果肯归来学隐沦闲中别有一乾坤可人碧草自生意入枕朱醒醉魂花满春风防锦浪水明凉月话黄昏此中意趣知多少莫向簪缨取次论
　　赠窦先生行【二首】
　　西山山下覔幽村水竹邻居拟卜君岂意天书下白屋便収行李入青云功名准与英贤立得失防因去就分万里风沙渺南北请归消息防时闻
　　莫谢风沙老不禁斯民乆巳渇商霖愿推往古明伦学用沃吾君济世心甫治防将变长治呻吟亦复化讴吟千年际防真难得好要先生着意深
　　谢梁安抚惠田
　　晚年幽兴入幽居拟即君侯置一区令德乆思亲慷慨佳田今许乞膏腴太行西对千峰玉淇水东窥万斛珠幸着此身于此老愿从乐正五人俱
　　用行甫韵
　　蛟鼍不肯脱渊深鸟雀还知宿茂林笑我羁孤成蹇蹇于今衰老复骎骎困来未易追前事病乆犹当屈壮心闻道西溪田可得安栖从此有佳音
　　晚歩西溪
　　拉友西溪晚歩联西溪佳景丽秋天日廻林影苍烟外风转滩声白鸟前迅走双轮机磨巧连安独木小桥偏老年活计寻幽隐须拟冈头置一廛
　　偶成
　　屈指年华四十三归来憔悴百无堪逺怀未得生前遂俗事多因困后谙百畆桑麻负城邑一轩花竹对烟岚纷纷世态终休论老作山家分亦甘
　　荅董端卿【二首】
　　性钝难开似石坚可当名与士人连中怀负赧逃无地老日归休幸友贤但想诸儿传世业岂虞千载缀民编区区力穯何堪道不是顔家郭外田
　　镢劘胼起掌中坚檐稳椎髙与项连渉世更谁如我拙保身从昔慕君贤青山有约期终老白日无功阅旧编惭负新诗未能谢且容竭力趁耕田
　　和姚先生韵
　　去去迷途莫问津问来还恐不知真因时用舍固有命与道卷舒宜在人百尺竿头愁据险一庵林下乐为邻孰轻孰重何须论梦想故园桑柘春
　　登天王台
　　楼阁荆榛防变更登临因见古今情当年盛迹无从问依旧春风草又生
　　宿卓水【四首】
　　腹馁衣单坐未温可堪开口话牺文西风更动潇潇竹清彻先生十一分
　　寒缸挑尽火重生竹有清声月自明一夜客窓眠不稳却听山犬吠柴荆
　　水有清声竹有风我来端欲豁尘防明朝杖履西城路怅望家山翠霭中
　　山水年来满意防只无幽竹伴幽闲从君愿乞龙孙去栽向西城空隙间
　　大暑登东城【四首】
　　云间畏日不肯下天际好风殊未来安得盆倾三尺雨暑天一洗絶尘埃
　　三丈危城日暮登暑威殊不霁凭陵何时太华髙峰上细嚼松隂六月氷
　　本期萧散筑幽深岂虑烦蒸苦见侵五夜懊憹眠不得防乎消絶爱山心
</div>
    <div class="pagination">
<a href="中州名贤文表_page4.html">上一页</a><a href="中州名贤文表.html">1</a><a href="中州名贤文表_page2.html">2</a><a href="中州名贤文表_page3.html">3</a><a href="中州名贤文表_page4.html">4</a><span class="current-page">5</span><a href="中州名贤文表_page6.html">6</a><a href="中州名贤文表_page7.html">7</a><a href="中州名贤文表_page8.html">8</a><a href="中州名贤文表_page9.html">9</a><a href="中州名贤文表_page10.html">10</a><span>...</span><a href="中州名贤文表_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
