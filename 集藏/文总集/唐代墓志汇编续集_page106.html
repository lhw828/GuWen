<!DOCTYPE html>
<html>
<head>
    <meta charset="UTF-8">
    <title>唐代墓志汇编续集 - 第 106 页/共 131 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐代墓志汇编续集 - 第 106 页/共 131 页</h1>
    <div class="content">棣萼方荣□□□先秋。垂裕後昆兮积善庆流。遗徽烈於令词，传万古而垂休。
（周绍良藏拓本，扬州博物馆藏石）
№开成００９
【盖】
失。
【志文】
唐故秀士史府君墓志铭并序府君讳乔如，其先起自大隋，享金蝉之宠盛；奕世为我唐臣，有石奋之令称。
尝著勋力，布在史册。□□□华毂二百余载，史臣名儒皆孰之，故不重（下残）
隋特进安西大都护。高祖献，皇司农卿（下残）国公。曾祖震，左监门大将军。
祖寂，皇（下残）书监监生二人，长供，次备。供不仕，早（下残）畿佐，登柏台，践粉署，累从国相军领光（下残）考殊绩时谓良二千石。有二子，府君即濮州鲤庭之长也。令显之後，人皆目之。方蹑长途，绍懿绪，不幸短命，萦宿疾，卒於洛阳县延福里，年廿。幼弟在侧，然哀号，邻里为之泣下。以开成二年二月廿日，权葬於河南县感德乡孙村原，礼也。温如以兄弟之堂也，故得以记之。
温如少孤，季父育之。及长，俾与府君等同问安。当季父易篑之际，府君尚未及冠，顾命温如主丧，抚二子。於是与二子同疚共□迩十年。呜乎哀哉！中道丧缺，手足零落，痛销骨髓，乃衔泣为铭。词曰：
吾家积善，俟汝後庆。天不与诚，噫嘻乃命！洛阳南路，□成封树。不骞不崩，贞石在下。
堂兄进士温如撰并书镌字人李元（录自《洛阳出土历代墓志辑绳》）
№开成０１０
【盖】
大唐故李府君墓志铭
【志文】
大唐故右神策军正将陇西郡李府君墓志铭并序通直郎试左卫兵曹参军上柱国李易从撰公讳万林，字玄之，陇西狄道人也。祖朝散大夫魏州大都督府士曹参军、上柱国、赐绯鱼袋，讳济；父昭义军节度讨击副使、太中大夫、检校秘书监、上柱国讳厚芝；皆含章可贞，职从王事，忠孝内肃，正誉外闻，可以佐忠烈，可以贰旌旄，奉上无违，勤劳有效，芳音永固，朱绶彰勋。子孙承庆业之基，功名久而不坠。公出身入仕，祗奉六朝，翊卫皇宫，警护清禁。或搜妖於紫府，或逐孽於丹墀。惟帝念功，普垂庆泽，累加银青光禄大夫检校太子宾客、上柱国、陇西县开国子、食邑五百户。用奖劳也。呜呼！梁木斯坏，哲人其萎。四气忽乖，寝疾於室。以开成二年夏四月六日终於安定里之私第，享年七十有二。夫人宋氏，冰玉含德，松筠比贞，穆穆温容，来适君子。奈何不寿，先公之终。有子二人：长曰怀峰，宁节度衙前兵马使、检校太子詹事。次曰怀岌，不逾一月，随父身亡。
有女二人：长适张氏，孀居在家，次适罗氏，并孝友承家，哀毁过礼，咸尽痛思，绝浆匪食。叹修短之不常，遂速营葬。以其年五月廿八日葬於长安县龙首原之礼也。恐陵谷渝改，纪石泉扃。铭曰：
山河郁郁兮陇树苍苍。哲人其萎兮书剑两亡。功名不坠兮魂归故乡，贞珉雕志兮万古垂芳。
（录自《隋唐五代墓志汇编》陕西卷第四册）　　
№开成０１１
【盖】
有唐故卢公墓志铭
【志文】
有唐故河中府参军范阳卢公改葬墓志铭并序第八房侄孤子翱撰　范阳卢公讳岑，字济，涿郡人也。曾祖履悌，皇任岐州岐阳县令。祖渐，皇赠右散骑常侍，父颂，皇任昭应县令。外祖博陵崔延方，皇任云阳县令。公少以门荫入仕，补河中府参军，秩罢归里。以贞元十九年六月廿二日寝疾，薨於京兆府县仙游乡任袁村之别业，享年卅四。属时有他，故遂以其年八月十三日权窆於其乡薛良村之原。至开成二年八月十一日自薛良村改葬於京兆府万年县孟村龙首之原，於大茔，礼也。公又无嗣，有女一人，适陕州硖石县令博陵崔实，寻即世。夫人博陵崔氏，父，皇检校司封郎中、河东节度判官。夫人族门之贤，举循规矩，仪表中外，近古罕及。常以公之旅殡村陌，荏苒星岁，痛心疾首，言发涕从。今孤侄翱等在泣血之际，扶哀匍匐，而营归者，实以有奉先命，固不敢不思死而襄其事。时也：青乌叶兆，玄堂即扃，存诸礼文，义合称美。况复亲知在外，不及远求著述。孤子侄翱，惧临事废阙，触情迷谬，故揽涕援笔，直书铭曰：
伯父之德兮贯於神明，天地不仁兮六极是婴。卅余载兮旅坟飘零，今日归来兮於先茔。松贾列植兮郁有佳城，夜台永兮万古冥冥。
（录自《隋唐五代墓志汇编》陕西卷第二册）
№开成０１２
【盖】
大唐故兰夫人墓志铭
【志文】
唐右神策军护军中尉押衙游击将军守左卫翊台府中郎将上柱国何少直故太夫人河南兰氏墓志铭并序　朝仪郎前守吉州卢陵县令崔万从撰（上残）氏故通王府长史有俊之女，其先河南人也。夫人禀柔成（下残）章，承礼训於闺闱，习威仪於壶则。故和鸣君子，归（下残）府君祚薄，不幸早终。
处贫素而弥坚，保幽芳之不昧。（下残）之逝也，有子焉。小遭罔极之哀，未奉过庭之训。（下残）终始礼经，既勖之以义方，又申之远大。皆率由慈训，（下残）子少直右神策军护军中尉、押衙、游击将军、守左卫翊壹府中郎将、上柱国；艺习箕裘，文武不坠。非夫淑明贤懿，岂若斯□盛哉。加以性近释教，礼重法门。
福庆之徵，何期不永！遘疾累月，以开成二年七月七日终於旗亭里之私第也，春秋六十有一。嗣子一号再绝，血泪俱流。闾里为之衔悲，行路为之凄恻。可谓生尽其敬，死尽其哀也。虽入室上堂，孝思无极；而祖庭葬墓，日月有期。永惟同穴之仪，仰遵归之礼。以其年十月二十五日葬於万年县龙首乡袁蔺村净福里，於先茔之东。吉用壬穴，其礼也。丧仪毕备，岂铭志无文；虽日月之徂迁，庶永存於贞石。铭曰：
懿哉夫人，令德克彰，柔闲作则，惠穆驰芳。蓬首茕居，志洁贞孀，温容玉映，节峻松篁。处家以俭，训子周良，焕耀赫奕，代为辉光。桂苑忽凋，兰丛败霜，故不可问，悠悠彼苍。於先茔，新创玄堂，纪之於石，永矣无疆。
（录自《考古与文物》一九九零年第四期）
№开成０１３
【盖】
失。
【志文】
唐故汝州襄郏等城群牧使朝议郎行内侍省内府局令上柱国赐绯鱼袋琅耶郡王公墓志铭并序　盖黄撰公姓王氏，讳志用，字志用，其先琅耶人也；比因从职，至於上京。曾祖讳仙，字彦之；辕门老效，举有嘉声，大名末彰，俄尔而殒。王父讳羔，字从一；素怀道艺，养志衡第，取乐於时，代称达士。父讳俊，字朋方，试太常寺大祝。
公幼性冲邈，异於同侪。洎德宗皇帝握图，顺宗皇帝储位。诏选颖达聪悟为侍卫者。公独届於殿庭焉。颇有异能，时辈感服。至於德宗皇帝升遐，顺宗皇帝登极，俯顾左右，择其勤劳。上惬圣心，独应人望，才衣绿服，朱绂又加。怛赫王庭，肃清内外。天降大祸，皇帝又崩。洎宪宗皇帝登极，公已先朝旧臣，还居散位。
特蒙右军中尉，梁公早年见知，一拔从事。军威肃睦，靡不咸赖，素为毗倚。後淮西悖逆，皇帝兴师。诏擢梁公监统天兵，扫清氛。遂果克获，凯歌而旋。公以为手足肺肠，潜机密运，谋而若神，纪纲实赖。奏锡章服，表於勋焉。既劳历数年，名誉时迈。□其利器，至於休期。洎穆宗皇帝登极，诏选以祗应四方之诸侯者。□内侍奏迁为内养，至难之处，靡不尽到。勤劬岁久，竭节王家。衔恩指麾，罔不事集。皇帝忧勤，特诏除於群牧使。抚兹五载，龙驹一变，圉子怡然，天马孕姿，飞黄袭庆，每岁阅於天厩，闻而上陈。天颜顾瞻，驷＊躞蹀。坟玉而舞，鸣於生风。皇帝复睹能公，察其节效，宠以朱服，再领旧务，式表思勤。公瘼瘠素无，历职方盛，始於三秋。享年五十有一，时开成二年十一月三日，奄然薨於本郡使之官舍。诏令却赴上京永兴里之私第。大殓已讫，痛忉何言。夫人盖氏，□逾冰洁，操挺松孤。号恸而幽鸟悲鸣，哀结而寒云动色。理家和协，方同鱼水之游；昧辑宗□，早播母仪之范。长子公谏，身居散位，仕未阶迁，痛失荫而心骨已摧。仰号天而精魂丧绝。次公让，年未成童，志穷艺学，毁瘠若丧，方谢老成。黄忝沐姻亲，恩逾山岳，毫厘未苔，大祸忽锺，天鉴孔明，实彰余志。
呜呼！日月逝矣，时不可留。以开成三年正月二十六日葬於万年县青龙原，礼也。
时乃寒气微敛，晴光昼昏。昊穹而陟岵无期，仰精诚而贯於厚地。铭曰：
寒玉洁，古松贞，负直气，佐王庭，何以比，公之清。瑶草忽死，芳香顷歇，宝镜破圆，宠剑摧折。何以比兮？公之影绝。茔阙已新封，垄柏方初植，哀兮将苦兮，大夜无终极。
（录自《隋唐五代墓志汇编》陕西卷第二册）
№开成０１４
【盖】
失。
【志文】
故幽州卢龙节度都押衙银青光禄大夫检校太子宾客使持节檀州诸军事檀州刺史兼殿中侍御史充威武军团练等使汝南周府君墓志铭　　次舅氏掖述并书有唐故汝南周府君讳元长，字，其先武王之裔，後别封汝川，因以称望，源分派远，代有其人。洎曾祖钊，皇金紫光禄大夫、大同军使、平州刺史、兼御史中丞、卢龙节度留後。祖贽，皇银青光禄大夫、秘书少监、邢二州刺史。考平，皇给事郎、幽府参军、蓟州录事参军使。君先府君之长子。外族陇西李氏，即余之甥也。植性明敏，禀气惠和，识智才辩，天假神授，属文游艺，不师於人，发言立词，唯孝与义，居先君丧，绝浆七日，几不胜哀。故能事亲竭力，劳苦无愠，以奉甘膳；抚育弟妹，和颜怡情，视之恐伤。贞元末，旅於渔阳，太守异席待之，一言自合，以甘旨是乏，所资及亲，遂投笔就职，受团练衙官。骥不称力，顺流同尘。元和初，侍中彭城公嗣位，辟为衙前虞候。名雄候掩，勤励克修。旋改瀛州衙门职。侍中入觐，因划瀛莫，置观察廉使。卢公以君才实见知，署为衙将，兼永宁军副。名因望高，谦虑心下，兢兢素行，议绝猜嫌。长庆初，瀛莫既复，节制朱公改授卢龙节度押衙。未几，丁太夫人忧，茹酸泣血，毁及终制，改摄蓟州司马。秉司武之能，郡无狡吏。明年，却复旧职，奉正议大夫、检校太子中允、兼监察御史，权知蓟州军州事。居守如真，边俗歌谣，襁负归业。宝历岁，横海阻命，太保武威王总戎，有诏伐叛。由是命君爪牙，委之心膂。或敷奏天阙，或将命邻封。陈七纵之机权，结两地之欢好。遂见鸿恩曲鉴，四境钦承，事合於宜，抗辞必直。沧海既定，获凶帅四人以献，对＊天颜，备论边事。上嘉之，赐锦彩、金器、衣服，诏所司转殿中侍御史。大和九载，右仆射史公受钺，特署两节度部押衙。录其勋劳，章表上请。恩除银青光禄大夫，检校太子宾客、使持节檀州诸军事檀州刺史、兼殿中侍御史、充威武军团练等使，散官如故。仍改名云长。呜呼！立节推诚，始终无替，御下能恕，持盈益谦，所谓斯仁，冀延百福，天乎不惠，遽遴鞫凶，以开成二年十月廿日遇疾，终於幽都归比里之私第，享年六十四。即以三年岁在戊午四月十三日庚子卜葬於蓟城东北七里龙道之古原。仲弟应长，躬主丧事，礼备饬终。夫人徐氏，有女四人。长女适彭城刘师穆，次女适范阳卢霄翅，一女落发披缁，小女才挂丧服。此则邓攸之恨，永闭穷泉。外生男姜氏，曰景异，感如存之念，报分食之恩，衣纟襄以嗣之。哀亦甚矣。余君之舅氏，情爱则殊，痛广厦遽折於栋梁，逝水忽沉於昆玉，收继血之泪，书不朽之文。言非饰词，事纪实录。铭曰：
岳渎之灵，人伦之英。膺时而生，禀天而明。玉润其美，松茂其贞。孝以事亲，忠以奉君。顺色敬养，策名树勋。莅职从政，在邦必闻。大梦奄然，魂归逝川。剑飞空匣，琴绝幽弦。徽酞可纪，惠爱昭宣。友弟孝思，卜宅从宜。手足既坠，肝心若遗。哀荣已矣，形影长辞。承家无子，殁有余悲。空垂盛烈，昔代箴规。
（录自《隋唐五代墓志汇编》北京卷第二册）
№开成０１５
【盖】
大唐故杨府君墓志铭
【志文】
大唐故兴元府参军弘农杨府君墓志铭并序　乡贡进士田舜夫撰公讳行立，字知道，其先弘农人也。越国茂族，关西儒学，或默而识黄绢之旨，或敏而对杨梅之诮。奕叶轩冕，世有其贤。曾祖子华，皇德州安陵县丞、赠礼部员外郎、同州刺史。祖寓，皇申州锺山县令、赠秘书少监、左散骑常侍、户部尚书右仆射。河岳降粹，嗣生元臣，扶持圣唐，底定区宇，累授泾原、河阳、汴州节度使，赠司徒。高门华毂，勋烈。公则司徒之幼子也。灵凤出丹山之穴，骊龙生渥洼之池。天资惠和，神假聪秀。七岁通孝经、论语，十岁明诗、礼。
尝曰：事父母能竭其力，事君能致其身，可以终身之矣。年十五，敕授兴元府参军，司徒公以幼稚之爱，奏请随从。优诏许焉。大和六年，司徒公罢节浚郊，寻医洛下。公乃彩衣弄鸟，奉养无违。及司徒公薨世，则居丧毁瘠，水浆不入。一门望其成器，九族保其承家。厥疾弥留，奄忽玄夜。开成元年五月三日，终於东都恭安里之私第，春秋廿一。呜呼！生於庆门，何福也。死於弱龄，何咎也。实天道之难问也。开成三年七月廿七日，葬於伊阙县尚官乡先茔之原，礼也。丹楚挽，哀荣备焉。恐虞陵谷，请志泉石。其铭曰：
关西庆门，冠盖辉映。嗟嗟参军，降年不永。岁时叶吉，□先茔。刻石泉户，其彰令名。
乡贡进士唐缜书（录自《隋唐五代墓志汇编》洛阳卷第十三册）
№开成０１６
【盖】
失。
【志文】
唐故左内率府兵曹参军颜府君墓志铭并序　乡贡进土吴繇撰公讳元贞，字玢玉，琅耶人也。懿哉圣贤之後，代有所称，爰自兖公，至北齐黄门侍郎，盛列清风，辉焕史策。公则黄门五世孙也。夙蕴大志，负宏略，沉沉然有古人之风，意廓如也。承平之中，仕不谬入，以令望所推，一命於内率，虽居下位，而美名长称於上。列秩满东还，以天宝之初，去世於任城私第，权厝於第之南陌。夫人广平程氏，赠广平太君。有子二人：长曰还期，早亡；次曰仙期，自弱冠从举京师，为宗叔鲁公所留，旋遇羯胡逆乱，盗扰中原，荏苒岁时，未遂营举。元和七载，终於河阳，以十三年四月廿三日改卜茔所，遂葬於河南府河阳县安乐乡。地名洪保，岗号龙子，氵贝梁之东，滚水之西。今次孙楷长怀罔极之心，每轸人子之恩，痛先祖坟域，漂泊时久，幸遇出守东海，逢年月日时皆利，遂自任城皆祖及妣，以开成三年九月五日葬於河阳。天地齐毕，既展礼於九原，实令孙之孝也。铭曰：
源出高山，流之必清，族自圣贤，後之必荣。兖公之胄，黄门挺生，蝉联奕叶，内率继声。文武宏博，人谁与，徒负大志，位竟无成。孤坟寂寞，岁久漂零，令孙孝思，大事孔营。启祖及妣，移葬上京，今慈一窆，永固佳城。
（录自《隋唐五代墓志汇编》河南卷第一册）
№开成０１７
【盖】
失。
【志文】
故唐王孝廉故新妇杨氏赠夫人墓志春秋曰：虞、虢、□、□、霍、杨、韩、魏，皆姬姓也，即周文王之後。望□□□因封而命氏矣。夫人尊君名□，家在卫州，好琴酒，□诗书，达时宜，有识略。放荡自纵，时称逸人。夫人即逸人之女也。幼岁聪明，天机巧妙，性行凝厚，谦而且温，妇道□□，在躬靡阙。初笄之岁，乃适名家，纳彩问名，六礼毕备，正归之日，百两将之。礼会高堂，亲族云集，可谓□母之所不鬼也。岂谓天不与之寿，岁未盈闰而终焉。夫族如丧室中之宝，父母如失掌上之珠，诚可痛矣！□与先姑相去卅余日，相次沦亡。人间之苦，莫甚於此。孝廉以贤ト少＊，哀悼颇切。云有归山之日，斯无再会之期。□昔绸缪，何以舒恳？所从备礼送窆，将表深情。以开成三年岁在戊午十月有十日与先姑同日安厝於孝廉先伯之垫，礼也。哀哉！行路□者，莫不痛惜，况亲戚宗族恸伤，所以刻石纪文，载其事矣。
词曰：
猗彼美人，上郡名家，体若春水，颜如花。□曰□□，威仪不差，温柔莫并，令淑难涯。女子妇道，在躬靡阙，□辞修行，实谓其绝。操净何比，松篁在雪，尝度岁寒，□□其节。如何少夭，不得延龄，奄俾贞质，旋归夜亭。□□□□，令名徒馨，□□纪□，□□泉扃。
（录自《隋唐五代墓志汇编》河南卷第一册）
№开成０１８
【盖】
失。
【志文】
唐故游击将军守左金吾卫将军员外置同正员上柱国王府君墓志铭并序公讳文超，字，太原郡人也。但公自求多福，弘道守中，钦二仪之仁风，吞乾坤之正气，家传赊庆，明哲嗣焉。厚义轻财，扶危拯溺，其余令问令望，岂尽述焉。曾祖，祖，父秋，皆备文武之能，悉蕴清贞之美。公职篷龙楼，趋驰中禁，出入重门之下，光辉道路之间。公平生好宾旅而九酝恒倾，妙博弈而陆梁常合。
猗欤！日月躔天，流晖鸡驻，高□犹朔，良弓斯折。中年染疾，累岁缠こ。意开成三祀岁在戊午九月十六日，薨於京师禁营之内，时春秋七十有四。以其年十月廿九日，葬於凤城之东，川之右，万年县长乐乡王栅村，厕於先君之茔所，礼也。公体质贞明，机神警悟，包韩白之奥略，怀伊吕之清才，遗二珠於圣朝，继光辉於轨辙。长曰少继，右神策军衙前虞候、左中大夫□嘉王府长史；次曰少达，子虞候游击将军、守左领军卫大将军、试太常卿、上柱国；并善书剑，尤精伎术，生有色难之养，没守不渝之道，惧陵谷之迁变，虑坟珑之湮没，克石勒铭，藏诸玄庐。其词曰：
惟天降精，贤哲挺生，幼怀奥略，早擅英声。义流朋友，德洽乡情，中山一醉，千日方醒。其一。赳赳武臣，惟清惟真，威摧强敌，义逮亲邻。镝穿长兆，弦鸣六钧，宸中斯卫，光辉日新。其二。道全艺深，佩紫腰金，羿弓居臂，乐挽当心。玉除忠奉，金吾政临，流名清史，千载嗣音。其三。
（录自《隋唐五代墓志汇编》陕西卷第四册）
№开成０１９
【盖】
失。
【志文】
故成德军衙前将试太子□□□舍骑都尉□□□□□刘君墓志铭并序开成三祀，龙集戊午七月□□□公遘疾，□世於镇府城□□之私第，年六十一。公讳忠孝，字忠孝，河间人也。炎帝之派裔，其远祖仕赵，因□永居於此，今即常山真定人。皇祖讳浚，识略聪达，风神仪表，方之时人後进者；皇考讳伯川，英姿爽逸而高其行，从我府逾年，功立未三月，位迁，誓一剑死节。葺宾馆弘敞，豪客趋门，金碧过於石家山节。婚之臧氏。公即长子也。风情颖洒，川泽之灵，遇藩缑尘起，扰乱中华，公乃愤激展效，誓期殄虏。挥玉剑以霜落，掉朱旗而火飞，擐甲前锋，斩敌俘职，元戎甄赏，职在爪牙。乃功崇位卑，命也。忽婴疾疠，枕＊淹时，□其除，竟不愈。呜呼！剑没川，玉碎昆岫。夫人李氏，蓬首无饰，缟□悴容。有子三人：长曰本立，仲曰惟庆，季曰幼弘，俱生奉晨昏之之孝，丧泣衣之血。便以其年十一月十二日卜地通吉，安厝镇府北寿阳村西南二里□□之原，礼矣。恐碧峰变溪谷，沧海易桑田，□□□□德。词曰：
雄哉都尉，烈烈武力，一剑前锋，万夫之□。功成□□，□□□□，惨凄寒柏，缭绕青云。□□浩兮□沦，泉□一闭无□，千年别兮已矣，万古化兮埃尘。
（录自《隋唐五代墓志汇编》河北卷第一册）
№开成０２０
【盖】
大唐故荆府君墓志铭
【志文】
唐故朝议郎试左骁卫长史汝南荆府君墓志铭府君讳千载，本望汝南人也。曾祖讳楚长，祖讳思立，父讳抱珍，并青高不仕，遨游自在，智量弘深，难可侧也；州县乡党，无不嗟焉。呜呼府君，将谓春云而不散，如秋月而丛明。何图上天不佑，降於斯祸，以大和九年三月六日寝疾，终於私第，享年九十有二。夫人秦氏，雍容淑质，窈窕天姿，德行早闻，坤仪必备。何花之先坠，以大和三年正月十八日，终於私室，享年七十八。有子三人：
长曰证，朝议郎，任绛州龙门县尉；次曰僧法兴，慕道出家，空门轨范，人天瞻仰，僧徒所依；次曰详，至孝彰名，丞家著美，冬温夏清，色养无难。悲哀擗地，恸哭号天，报劬劳之恩，礼归合，以开成四年七月六日，迁葬於孝义乡香洛墅之东南一里先茔，礼也。恐年代深远，海变桑田，遂刻贞石，以记万年。其词曰：
贤哉荆公，今□事空，想如风烛，双剑无纵。白杨萧萧，松□悲风，泉门夜闭，万事永终。
</div>
    <div class="pagination">
<a href="唐代墓志汇编续集_page105.html">上一页</a><span>...</span><a href="唐代墓志汇编续集_page101.html">101</a><a href="唐代墓志汇编续集_page102.html">102</a><a href="唐代墓志汇编续集_page103.html">103</a><a href="唐代墓志汇编续集_page104.html">104</a><a href="唐代墓志汇编续集_page105.html">105</a><span class="current-page">106</span><a href="唐代墓志汇编续集_page107.html">107</a><a href="唐代墓志汇编续集_page108.html">108</a><a href="唐代墓志汇编续集_page109.html">109</a><a href="唐代墓志汇编续集_page110.html">110</a><a href="唐代墓志汇编续集_page111.html">111</a><span>...</span><a href="唐代墓志汇编续集_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
