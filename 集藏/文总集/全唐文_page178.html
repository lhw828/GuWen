<!DOCTYPE html>
<html>
<head>
    <meta charset="UTF-8">
    <title>全唐文 - 第 178 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 178 页/共 603 页</h1>
    <div class="content">    ○敕突厥可汗书
    敕儿突厥可汗：道路既远，使命复稀，近日已来，音信断绝，朕每多悬念，想所知之。与儿情义既深，庶事无，父子之国，直往直来，何异一家？真无别也。苏农贺勒、处刺达等去岁将马，其数倍多，又有诸蕃马来，亦是儿所发遣。往者先可汗在日，每年约马不过三四千匹，马既无多，物亦易办。此度所纳，前後一万四千，缘儿初立可汗，朕又约为父子，恩义相及，不可却回，所以总留，计物五十万匹。兼属国家大礼，并放天下租庸，用度无穷，非特和市。缘此马价通容稍迟，处刺达未还，不是故为留滞，念悉此意，当复宽心。今见续续市易，不久望了，即当发遣，回日非赊，在此积乡当家，去住亦何异也？此後将马来纳，必不可多，积乡先可汗时约，有定准来交易，发遣易为事，须久长不是限隔。今故令赵惠琮往，并有少信物，别具委曲，至宜领取。秋气渐冷，儿及平章事首领百姓并平安好，遣书指不多及。
    ○敕突厥可汗书
    敕突厥儿可汗：内侍赵惠琮从彼还，一一口具，深慰远怀。儿表中犹言前年退马多，兼云苏农贺勒、处罗达三年在此。与儿更无外，庶事一家，所以赵惠琮去时，皆以实报，今者来报尚未体悉。且去年所将马来，前後数倍常岁，至於好恶，未必皆以儿知。其中老弱病患，及躯格全小，不堪驾驭，如何总留？所以略简多少，仍是十退一二，是於儿处大为存情，何故来章尚嫌多退？必若留售恶马，亦恐诸蕃笑人。儿既君长北蕃，复与朕为父子，须存分义，使远近知之，勿信下人专由利动。苏农贺勒、处罗达等续续市买，甚有次第，虽校迟少许，物并好於往时，不久当回，亦勿怪也。所欲遣使来者，既为父子之国，来往是寻常，须知平安，复申朝觐，伫闻来使，用慰朕心。冬中极寒，儿及平章事首领百姓并平安好，所有委曲，皆使至口具，遣书指不多及。
    ○敕吐蕃赞普书
    皇帝问赞普：缘国家先代公主既是舅甥，以今日公主即为子婿：如是重姻，何待结约？遇事足以相信，随情足以相亲，不知彼心，复同然否？近得四镇节度使表云，彼数纤与突骑施交通。但苏禄小蕃，负恩逆命，赞普既是亲好，即合同嫉顽凶，何为却与恶人密相往来，又将器物交通赂遗？边镇守捉防遏是常，彼使潜行一皆惊觉，夜中格拒，人或死伤，比及审知，亦不总损，所送金银诸物及偷盗人等，并付悉诺（一作付悉诸）勃藏却将还彼。既与赞普亲厚，岂复以此猜疑？自欲坦怀，略无所隐，纵通异域，何虑异心？又西南诸蛮，元是异类，或叛或附，恍惚无常。往年被略彼蕃，率种归我，缘李知古处置失所，又即翻然改图：彼此之，有何定分？而彼有来者，云此先举兵，以蛮为词，未知孰是？今既无外，当以此思之。缘彼州铁柱，前书具报，一言不信，朕岂厚诬？更以相仍，便非义也。铁柱书唐九徵所作，百姓咸知，何不审之？徒劳往复。至於边将在远，下人邀功，变好为恶，诚亦有此，非独相规，亦当自诫，如此觉察，更有何忧？万事之，一无所限隔，所以细故，无不尽言，想所知之，体至怀也。晚春极暄，赞普及平章事首领并平安好，有少信物，别具委曲，遣书指不多及。
    ○敕碛西支度等使章仇兼琼书
    敕碛西支度营田等使兼知长行事殿中御史章仇兼琼：近闻卿手足风缓，颇有所废，而不敢言病，竭心在公，良用嗟称，有古人之节。西庭既无节度，缓急不相为忧，藉卿使车，兼有提振，不独长行转运营田而已。事务方剧，气候又偏，将摄之间，自须得所。今遣医人将药，就彼看疗，可与之商量，随病所宜。冬寒，卿比平安，遗书指不多及。
    ○敕金城公主书
    敕金城公主：异域有怀，连年不舍，骨肉在爱，固是难忘。彼使近来，且知安善，又闻赞普情义，是事叶和，亦当善执柔谦，永以为好。前後所请诸物。其中色种不违，仍别有条录，可依领也。春晚极暄，想念如宜，诸下并平安好。今令内常侍窦元礼往，遣书指不多及。
    ●卷二百八十七
    ☆张九龄（五）
    ○敕吐蕃赞普书
    皇帝问吐蕃赞普：近窦元礼往，事具前书，赞普後来亦知彼意。朕推心天下，皆合太和，况於彼蕃，复是亲娅，仍加结约，盟誓再三，以至道言之，此亦仁义不薄也，而赞普且犹未信，复是何心？君长大蕃，固不容易，所云去年七月隽州将兵抄掠，兼有诈诱，隽州之外，尚隔诸蛮，既背吐蕃，自行寇抄掠，而推托於我，何为遥信虚词？且西南群蛮，别是一物，既不容於我，亦不专於吐蕃，去即不追，来亦不拒，乃是两界所有，只合任其所归，自数十年来，或叛或附，皆所亲见，岂假缕言？往者此蛮背恩，侵我边鄙，昆明即隽州之故县，盐井昆明之本城，今复旧疆，何废修筑？而云除却，是何道理？且边境备守，彼此常事，今既和好，何有嫌疑？至如西自葱岭已来，沿边诸处，或地势是要，或水土是好，彼有城镇，亦皆内侵。朕既不解广求，更以自益，缘已和好，不可细论。且八叠山筑城置镇，皆入汉界，何曾以此为言？而彼即生词，未知何意？边城委任，当择忠良，无信小人，令得构。夏中已热，赞普及平章事部落百姓并平安好，遣书指不多及。
    ○敕吐蕃赞普书
    皇帝问赞普：自与彼蕃连姻，亦已数代，又与赞普结约，於今五年，人使往还，未尝有。朕以两国通好，百姓获安，子孙已来，坐受其福，疆场之事，幸且无忧，此虽境上有兵，固是存而不用，在彼边事，与此何殊？近得来章，又论蛮中地界，所有本末，前书具言，赞普不体朕怀，更傍引远事，若论蛮不属汉，岂复定属吐蕃耶？彼不得所即叛来，此不得所即背去，如此常事，何固执？复於国家何有？朕岂利之？至如彼中铁柱州图地记，是唐九徵所记之地，诚有故事，朕岂妄言？所修城壁，亦依故地，若不复旧，岂为通和？蛮中抄掠彼人，勘问亦有此事，缘其初附，法令未行，亦有姚隽边人，奸险求利，或入蛮同盗，亦不可知。既与赞普重亲，朕又君临大国，正欲混同六合，岂复侵取一隅？再三已论，何不信？顾惭薄德，良用咨嗟。且如小勃律国归朝，即是国家百姓，前遭彼侵伐，是违约之萌，朕以结信既深，不顾其小，中遣使，曾不形言，赞普何独相尤，而不思已西之事？所存既大，当共成之。近闻莽布支西行，复有何故？若与突骑施相合，谋我碛西，未必有成，何须同恶？若尔者，欲先为恶，以南蛮为词，今料此情，亦已有备，近令勒兵数万，继赴安西，傥有所伤，慎勿为怪也。朕心无所负，事欲论平，但国家之所守者信。鬼神之所助者顺，未有背道求福，违约能昌。何况兵众不可当，而又天道所不假，以此求济，不亦难乎！远道所传，多应不实，亦计赞普不合异图，故令人审看，定何缘也，待潘息回日，更别具委曲。今附少物，具如别数，为路远不得多附。春首尚寒，赞普及公主比如宜也。平章事及首领以下并平安好，今使内常侍窦元礼，遣书指不多及。
    ○敕吐蕃赞普书
    皇帝问赞普：得七月一日信，所言阴承本奏请不拟与彼和，将兵马大入者。至如和与不和，事皆由朕自断，何人辄敢奏闻？何兵即敢擅入？所结亲好，不是近年，文成公主已来，亦重叠矣，中或绝或继，终是旧好存焉。惟道此有谗臣，不知彼专构造，亦须自觉，岂可推过？至如兵马边备，彼与此同，既见彼处加兵，岂此总无备矣？疑自彼起，不可相尢。近日筑城，不出疆界，边头有要，随事修营，何所致疑？以此为语。如彼频岁亦筑数城，若不恶心，何故严备？固是边境常事，不足为言，忽此相尢，深所未达。彼蕃必其自守，此兵终不妄行，所立盟约，更知何用？鬼神知意，不必多言。秋气已冷，赞普及平章事以下并平安好，遣书指不多及。
    ○敕吐蕃赞普书
    皇帝问赞普：此使前至之日，具知彼意，窦元礼中所云，亦已备论。且亲以舅甥之国，申以婚姻之好，义非不重，心岂合疑？顷岁以来，加之盟约，此又不信，其如之何？至如境上蛮夷，元是众物，来不可拒，去不可追，前书已言，想所知也，而每来信使，皆以为词，或云越界筑城，或称将兵抄掠。且蛮即背彼，伊自筑城，城在蛮中，人即随地，所以侵窃，亦是群蛮皆在荒遐，岂关处分？而归过於我，无甚乎？边境小人，不识大体，此既未免，彼亦有之，构既行，猜嫌互起。朕近已知此，赞普亦须察之，勿取浮言，亏我大信，以绝两国之好，甚善甚善。所有诸事，皆具前书，公主所请与人官及内人品第，即当续有处分。春晚渐热，赞普及平章事首领百姓并平安好。今有少物，别具委曲，至宣领取，遣书指不多及。
    ○敕金城公主书
    敕金城公主：岁月流易，忽复经年，言念远情，何能已已！比者通好，信使数来，知彼所宜，善足为慰。国家大计，以义断恩，离别婴心，固当自抑，仍善须和顺，使欢好如初。所请授官及内人品第，既久在彼，诚亦可矜，即当续有处分。宗元礼衰疾，近不能起，贾混之缘此未得独行，待其稍瘳，亦即遣去。今有少信物，至宜领取。春晚，公主已下并平安好，遣书指不多及。
    ○敕吐蕃赞普书
    皇帝问赞普：朕与彼国，既是旧亲，近年以来，又加盟约，如此结固，仍有猜嫌，明知异域之心，亦难可保。比者所有信使，惟知怨此相违，自料国家，何负於彼？至於突骑施，蕞尔丑虏，顷年恃我为援，幸至今日，而敢辜恩，朕未即诛之，待其恶积。赞普越界与其婚姻，前者以意向道，即云寻已告绝，朕亦委信，以为必然，今定婚如初，党恶可见。又莽布支西出，朕具知之。今窦元礼往彼，问以何故，又道别缘他事，为此遣还。其人实将兵西向，拟行攻取，前後诈妄，言与事违，念在目前，得不叹恨？夫人之所以为贵者，以其有信有礼，国之所以能强，亦云惟信与义。若言不可信，义不可亲，虽在匹夫，尚多耻愧，何况君长，能无情乎？彼突骑施，人面兽心，偏僻荒远，见利则背，与亲实难，赞普背朕宿恩，共彼相厚，应非长策，可熟思之。又比来观彼事意，有殊往日，惟任计数，以此为能，今与突骑施和亲，密相结托，阴有赞助，而傍作好人，如此潜谋，亦非远计。所欲为患，不过边庭，且边鄙之於中国，如毫毛之在身耳，以彼戎狄，侵我毫毛，虽实无多，何须有损？朕所以殷勤和好，欲静边人。君国之心，不能妄也。亦与赞普累代旧亲，幸无大故，不宜轻绝。今边镇兵马，不可不防，彼亦有之，与此无别。既不先举，自足知心，从前所言，岂有虚也？秋晚稍冷，赞普及平章事首领百姓并平安好，遣书指不多及。
    ○敕金城公主书
    敕金城公主：数有来使，闻彼安宁，差慰遥心，想所知也。柔顺之道，既以夙成，终始用心，贵於无失，惟此而已，馀不足言。所附物并依领，具有还答，并更附少信物，别有委曲，至宜领取。秋冷，念比何似？遣书指不多及。
    ○敕吐蕃赞普书
    皇帝问吐蕃赞普：比亦觉彼事势有异，略加防备，仍未益兵。今得安西表来，莽布支率众已到，今见侵轶军镇，并践暴屯苗，先知彼有异谋，犹未自将至此者。且莽布支西出，朕先知之，前令问其行由，得报自缘别事，今为贼，负心如何？安西诸军，去此万里，仓卒遇敌，何暇奏裁？既彼交侵，必应拒斗，倘有伤损，可无相尢。军城镇守之人，不可束手就死，事由彼起，深所咨嗟。且累代旧亲，复新有盟约，彼既欺负天地，违犯鬼神，如此用心，更知何道？一往边头所备，只缘虑有非常，今果如言，防不错。突骑施异方禽兽，不可以大道论之，赞普与其越境相亲，只虑野心难得，但试相结，久後如何？於朕已然。义则合绝，但为誓约在近，亲好又深，彼虽背恩，岂我尢效？先令奔问，欲尽旧情，必定为恶，别为之所。一昨遣内常侍刘思贤送公主封物，并每年国信物，见已临路，适会表来。思贤此行，量其在道迟缓，今故令刘思贤判官刘明子先行，具宣往意。秋冷，赞普公主及平章事首领百姓并平安好，遣书指不多及。
    ○敕西州都督张待宾书
    敕天山军使西州刺史张待宾：吐蕃背约，入我西镇，观其动众，是不徒然。必与突骑施连谋，表裹相应。或恐贼心多计诸处散，下铁关千术四镇咽喉，倘为贼所守，事交切。已敕盖嘉运与卿叶会，简练骁雄，於要处出兵，以为声援。仍远令探候，知其有无，自外临时，皆委卿量事。秋冷，卿及将士并平安好，遣书指不多及。
    ○敕河西节度副大使牛仙客书
    敕河西节度副大使太仆卿摄御史大夫牛仙客：突骑施连岁犯边，凶恶如此，若不威服，长寇仇。自夏及今，连岁不散，疏勒虽解，边城见侵，虽无如我何，亦为边所患，终须有计，以挫凶谋。卿可於西河诸军州拣练骁雄五千人，即赴安西，受王斛斯部分。朕当发遣十八年安西应替五千四百八十人，与彼相续，足得成师。若无劳，何从息甲？且此贼狂悖，不论信义，直肆凶毒，其意已然，不此加兵，以图扑灭，使其骄暴，岂有宁时？已敕盖嘉运与王斛斯审量事宜，临时为计，既为卿探访所管，亦宜随要指麾。兼有别敕发三万人，此但声援而已，可大张威势，远使震摄。又恐安西资用之乏，卿可於凉府将二十万段物往安西，令随事支拟，及充宴赐，朕则续支送凉府。冬中甚寒，卿及将士并平安好，遣书指不多及。
    ○敕天山军使张待宾书
    敕天山军使张待宾：近知贼下烧此，安然即去，竟无斥堠，来不预知，如此防边，无疏阔？此一分头抄掠，计其数不至多，向若烽燧稍明，复与北庭计会，相与来击，贼可无遗。且边镇统军，俱受朝委，共防患害，何异一家，况在绝漠，尢宜相协。已敕盖嘉运讫，可与之筹宜，凶党复来，固须有预。冬中甚寒，卿及将士并平安好，遣书指不多及。
    ○敕护密国王书
    敕护密国王真檀：朕知卿忠赤，能保国境，所以前加礼命，用叶蕃情。卿感此殊恩，尽力外御，闻有凶寇，能伸远绩。以义动众，虽弱必强，岂独人心？亦有神鉴。朕用嘉叹，不可忘也。冬末甚寒，卿及将士并平安好，遣书指不多及。
    ○敕护密国王书
    敕护密国王真檀：发匐积恶，自取灭亡，想所具知，不复烦述。卿比者虽受册立，缘此未得还蕃，彼既伏辜，固无隔阂。卿宣扬国命，慰抚远人，保我西陲，长守诚节。突骑施凶悖，恣其抄掠，卿宜善计，勿令不觉其来。已西商胡，比遭发匐劫掠，道路遂断，远近吁嗟，卿宜还国，必须防禁。蕃中事意，远路难闻，可量彼权宜，便与王斛斯计会。夏末甚热，卿及首领百姓并平安好，遣书指不多及。
    ○敕识匿国王书
    敕识匿国王乌讷没莫贺咄：卿比与护密相为唇齿，而发匐凶狡，劫杀商胡，罪不容诛，走投异域，朕知其恶积，改立真檀，遽闻却来，还占本国，卿等雠疾顽暴，相率诛之。累岁逋逃，一朝翦灭，永言忠义，氵突所嗟称。今授卿将军，赐物二百匹，锦袍金钿带七事，已下节级亦有衣物，各宜领取。夏末甚热，卿及百姓并平安好，遣书指不多及。
    ○敕勃律国王书
    敕勃律国王苏没谨忙：得王斛斯表卿所与斛斯书，知卿忠赤输诚，闻有外贼相诱，执志无二。又闻被贼侵寇，颇亦艰虞，能自支持，且得退散，并有杀获，朕用嘉之。卿克麻来亏及首领已下，各量与官赏，具如别敕。今赐物三百匹，银、盂缸银盘各一，衣一副，并金钿带七事，至宜领取。夏中甚热，卿及首领以下并平安好，遣书指不多及。
    ○敕诸国王叶护城使等书
    敕诸国王叶护城使等：突骑施不道，连年作寇，使我边镇，常以为虞，诸处攻，所在坚守，能伺其隙，各有诛夷。比卿等赤诚，临事效节，使袄不胜德，氛自消。遥料凶谋，还虑再下，且贼众乌合，疲於重来，劳则心离，久必有隙，卿等常须有预，以逸待之，一二年，奇功可立。富贵之举，彼贼是资，忠烈之怀，此心可度。今各赐卿衣一副，聊慰诚勤，所有勋劳，已令叙定，当续有处分，想亦知之。春暄，卿及将士并平安好，遣书指不多及。
    ○敕宾国王书
    敕宾国王：得四镇节度使王斛斯所翻卿表，具知好意。然事在绝域，不可预图，卿若诚心，任彼量度，事遂之日，必有重赏。朕每於远国，未尝有所食言，想亦知之，勿致疑也。秋初尚热，卿及首领以下并平安好，遣书指不多及。
    ○敕日本国王书
    敕日本国王王明乐美御德：彼礼义之国，神灵所扶，沧溟往来，未尝为患。不知去岁，何负幽明？丹墀真人广成等入朝东归，初出江口，□雾斗暗，所向迷方，俄遭恶风，诸船飘荡。其後一船在越州界，其真人广成寻已发归，计当至国。一船飘入南海，即朝臣名代，艰虞备至，性命仅存。名代未发之，又得广州表奏，朝臣广成等飘至林邑国，既在异国，言语不通，并被劫掠，或杀或卖，言念灾患，所不忍闻。然则林邑诸国，比常朝贡，朕已敕安南都护，令宣敕告示，见在者令其送来，待至之日，当存抚发遣。又一船不知所在，永用疚怀，或已达彼蕃，有来人可具奏。此等灾变，良不可测，卿等忠信则尔，何负神明？而使彼行人，罹此凶害。想卿闻此，当用惊嗟，然天壤悠悠，各有命也。中冬甚寒，卿及首领百姓并平安好，今朝臣名代还，一一口具，遣书指不多及。
    ○敕西南蛮大首领蒙归义书
    敕西南蛮大帅特进蒙归义及诸酋首领等：卿近在边境，不比诸蕃，率种归诚，累代如此，况卿等更效忠赤，朕甚知之。顷者诸酋之中，或有携贰，相率自讨，恶党悉除，即日蕃中应且安帖。然则地临外境，亦须有预，人无远虑，必有近忧：卿可思之，岂虚语也。所有蕃中事意，使者具知之。比秋凉，卿及百姓并平安好，遣书指不多及。
    ○敕柘静等州首领书
    敕柘静等州部落：昨王承训去，缘当州百姓，有相扇动，故令宣旨，告示彼人。如卿柘静等州，种落各异，本自宁帖，何复为言？比者采访使处置，或未得所，朕既知之，已有处分。卿等祖父忠赤，输诚国家，既是子孙，久袭冠带，各守先业，是得听匣，何所忧虞，而云惊惧？宜各递相告语，勿使更然。夏中已热，首领百姓并平安好，遣书指不多及。
    ○敕西南蛮大首领蒙归义书
    敕蒙归义：吐蕃於蛮，拟行报复，又隽州盐井，本属国家，中被其内侵，近日始复收得，卿彼蕃落，亦应具知。吐蕃惟利是贪，数论盐井，比有信使，频以为词。今知其将兵拟侵蛮落，兼拟取盐井，事似不虚。国家与之通和，未尝有恶，今既如此，不可不防。卿即与达奚守部落团练，候其有动，方可出兵，必无事踪，亦不得先举。隽州相去，道里稍遥，若有惊急，复须为援，并委卿与达奚守计会，无失事宜。卿於国尽诚，在边为捍，委寄得所，朕复何忧？秋中渐凉，卿及首领部落百姓并平安好，今故令内给事王承训往，一一口具，遣书指不多及。
    ○敕蛮首领铎罗望书
    敕故姚州管内大酋长舟阝傍时嫡孙将军铎罗望：卿之先祖，输忠奉国，遽闻徂逝，深怆於怀。言念边人，必藉抚绥，又逼蕃界，兼资镇遏，卿宜缵承先业，以副朕心。故遣宿卫首领王白於姚州都督达奚守计会，就彼吊慰，便授卿袭浪穹州刺史，并赐绫彩三百匹，至宜领取。秋中已凉，卿及首领已下并平安好，遣书指不多及。
    ○敕安南首领爨仁哲等书
    敕安南首领岿州刺史爨仁哲、潘州刺史潘明威、獠子首领阿迪和蛮大鬼主孟误、姚州首领左威卫将军爨彦徵、将军昆州刺史爨嗣绍、黎州刺史爨曾、戎州首领右监门卫大将军南州刺史爨归王、南宁州司马威州刺史都大鬼主爨崇道、麻县令孟耽卿等：虽在僻远，各有部落，俱属国家，并识王化。比者时有背叛，似是生梗，及其审察，亦有事由：或都府不平，处置有失；或朋雠相嫌，经营损害：既无控告，自不安宁，兵戈相防，亦不足深怪也。然则既渐风化，亦当颇革蛮俗，有须陈请，何不奏闻？蕃中事宜，可具言也。今故令掖庭令安道训往彼宣问，并令口具，有不稳便，可一一奏闻。秋中已凉，卿及百姓并平安好，遣书指不多及。
    ○张守奏裨将安禄山失利送戮京师批
    穰苴出军，必诛庄贾；孙武行令，亦斩宫嫔。守军令若行，禄山不宜免死。
    ○南郊赦书
    门下：朕获主三灵，於今一纪，听政中昃，每不敢康，观书乙夜，将求诸道。顷年已来，每思至理，或远人不率，或嗣岁不登，淳朴未还，惕厉斯在：为人上而惭德，奉天明以畏威。故祝史正辞，必期於陈信；郊丘备礼，将俟於平。今正宗庙降灵，克开厥後，乾坤交泰，保合太和。麟凤黾龙，元符黄瑞之祉；蛮夷戎狄，梯山航海之琛：莫不日月以闻，道路相属，顾惟不德，当兹休运，钦若昭报，畴咨故实。所以今年献春，恭祠后土，季秋吉日，追崇九庙，采必先於鲁经，稽肆类於虞典。爰因长至，钦谒上元，告受命之元符，昭严配之成绩，大典云备，至诚克展。诸侯骏奔，来於穆之相；百神受职，率咸秩之文：六变已陈，三献斯毕。
    盖《春秋》之大事莫先乎祀，王者之盛礼莫重於郊，柴燎克终，感庆罔极，岂予一人之福？亦尔万邦之赖。宜因咸和之际，俾承厚下之泽，可大赦天下：自开元十一年十一月十六日昧爽已前，罪无轻重，已发觉未发觉，已结正未结正，系囚见徒，大辟罪已下，咸赦除之。其十恶死罪、造伪头首、劫贼杀财主，在不赦例。就中仍虑有冤滥者，所司具状送中书门下，尽理详覆奏闻，朕将亲览。其有亡命山泽，挟藏军器，百日不首，复罪如初，敢以赦前事相告言者，以其罪罪之。升坛行事官及供奉官，三品已上赐爵一级，四品以下加一阶，诸县官并准此。升坛例内外文武官及致仕并前资，陪位者，赐勋一转。缘大礼有职掌并押当者，更加一阶。斋郎并放出身，皇亲诸亲陪位未出身者并放选，已出身者赐勋一转。亲王公主各与一子官。三品卫监门黄衣长上飞骑万骑，并仗内杂色人在斋宫宿卫，及诸色人有资劳人，缘大礼有职掌，并流外行署预见大礼者，亦赐勋一转。其充香炉执扇及礼生祝史赞者，赐勋外简日选优与处分。兵士宿卫斋宫，并诸色无资劳缘大礼职掌，及京兆府百姓缘南郊应者，各免其家一年杂科差。南北卫将军率中郎将宿卫斋宫者，并同升坛例。其诸军节度大使及三都留守，虽不陪位，委寄既重，特宜同升坛官例。百岁老人赐棉帛五段，栗五石，县令至其家存问给付。孝子顺孙，义夫节妇，飒庙门闾，终身勿事，已飒庙者，量加优恤。诸州百姓，或因逢水旱流寓未安者，宜令所司与朝集使即作赈┰，安辑法奏闻。其单贫卫士，番镇久次，令州府长官简择灼然者放免番役，征行人家，州县检校。勿使侵欺，碛西镇人，途路悬邈，特宜赐勋一转。鳏寡独，亦令州县倍加矜恤，使得存济。元置义仓，救人不足，承前贷百姓粮及种子未讷者，并放免，不得却徵。自古圣帝明王，忠臣烈士，名山大川，并令所管致祭。其已得替官人，并轻累未得处分，非老弱疾病，犹堪处事者，量加收叙，使免失职。其左贬官，非逆人五服内亲，及犯赃贿名教者，所司责勘奏闻，量移近处。其官人有清白政术，堪任刺史县令，及抱器怀才，不求闻达者，州长官其以名荐。宗室中有孝悌才术，为众所知，仍在卑任者，委宗正具以名奏，君臣一体，休戚共焉。
    朕钦承天命，恭传大宝，盖凭累祖馀业得一之符，亦由群公旧勋不二之力，永言系赖，其敢忘之？自武德已来实封功臣，知政宰辅有身无大故，而亡官失爵，子孙沦屈者，所由勘实，具以状闻，存者可畴其官荣，逝者当录其允嗣，使幽明同庆，知有今辰。亚献王守礼、终献宁王宪各赐物一千匹，捧俎申王、夹侍岐王范、薛王业各赐和的七百匹，侍中源乾曜、中书令张说、兵部尚书同中书门下三品王各赐物五百匹，正衣驸马都尉王守一、王繇、温曦、宗正少卿崔澄各赐物三百匹，二王後赐物一百五十匹，坛场使京兆尹孟温礼赐物二百匹，修造羽仪使赐物一百匹，修撰仪注官五品已上赐物一百匹，六品已下赐物七十段。自馀陪位预宴官，一品赐物一百匹，二品三品八十匹，四品五品六十匹，六品七品四十匹，八品九品三十匹。鸿胪诸蕃使与见大礼及在本蕃王侯大酋长，并同宴会例给赐。郡主县主各赐物八十匹。缘大礼数处有职掌者，任於一头从高叙。天下州府赐三日，京城五日。任所在百姓村坊宴乐，不得科率聚敛。其有处分未该者，令所司及本使比类奏闻。赦书日行五百里，主者施行。
    ○东封赦书
    门下：朕闻天监惟后，后克奉天，既合德以受命，亦推恩而复始。厥初作者，七十二君，道洽迹著，时至符出：皆用事於介邱，升中於上帝。人神之望，盖有以塞之；皇王之序，固可得而言也。朕接统千岁，承光五叶，惟祖宗之德在人，惟天地之灵作主。往有内难，幽赞而集大勋；无外虞，守成而缵旧服：未尝不乾乾终日，思与公卿大夫上下叶心，聿求至理，以宏我列圣，其庶几乎馨香。今九有大宁，群氓乐业，时必敬授而不夺，物亦顺成而无夭，懋建皇极，幸致太和。洎幽遐，率由感被，戎狄不轨，唯文告而来庭；麟凤已臻，将觉悟而在薮。以故凡百执事，亟言大封，顾惟不德，初欲勿议，伏以先圣储祉，与天同功，荷传符以在今，敢侑神而无报？大节斯在，朕何让焉？
    遂奉遵高祖太宗之业，宪章乾封之典，时迈东土，柴告岱宗。精意上达，来应，信宿行事，云物呈祥，登降之礼斯毕，严配之诚获展。百神群望，莫不怀柔，四方诸侯，莫不来庆，斯事天道之介福，邦家之耿光也。无穷之休祉，岂独在予；非常之惠泽，宜其逮下。可大赦天下：自开元十三年十一月十三日昧爽已前，大辟罪已下，罪无轻重，已发觉未发觉，已结正未结正，系囚见徒，咸赦除之。惟十恶死罪，不在此限。流人未达前所者放还。其有挟藏军器，亡命山泽，百日不首，复罪如初，敢以赦前事相告言者，以其罪罪之。内外文武官，三品已上赐爵一等，四品已下加一阶。王守礼、宁王宪、岐王范、薛王业各与一子三品官。公主、嗣王、郡主、县主各与一子官。其应文武行从官，加阶之外，并赐勋两转。三卫引贺细引黄衣长上飞骑广骑。先有武散官者加两阶，未给武散官者各赐勋两转。卫士、马主、戎车主、幕士、掌闲、供膳太常，及仗内音声人，行署及蕃官（阙二字）并别敕杂色定名行从人，亦赐勋两转。缘大礼登山（阙三字）从行事举脚等官，三品已下特赐一阶，仍与一子（阙三字）已下特赐一阶，仍赐勋两转，量与进改。其四军别（阙二字）山宿卫，及诸司上山执当官，三品已上赐爵一等，仍与一子出身，四品已下加一阶，赐勋两转，亦量与进改。其白身人及行署蕃官放蕃选。其山下坛行事官，三品已上加爵一等，赐勋一转，四品已下加一阶，赐勋一转，选日稍优。诸献官及宿卫斋宫将军率中郎并郎将，并两京留守诸军节度使，并同坛例。诸有职守押当非坛例诸有职人加一阶，选日优量。其加阶应入三品五品人非特赐者，并依十一年三月二十八日敕节限。斋郎礼生见任官前资官已上人，并依资量材与处分，未出身者放出身。皇亲别敕承恩陪位者亦准此。
    诸州岳牧，四府长史，朝觐陪位者，泛阶之外，各赐勋一转。诸方数纤及诸州父老宗姓，并从家子孙至岳不得陪位者，并赐勋一转，赐物五段。诸州及兖州道僧至岳见大礼者，并赐物五段。孔子後褒圣侯量才与处分。天下致仕官，各依本品赐一季禄并束帛，其陪位者，仍赐勋一转。诸蕃侯王酋长来会礼者，各加一官，至都节级并与赐物，其入朝留在边军人亦准此。其蕃中候衙官刺史县令，并赐物及袍带。突厥可汗小杀等诸国王，守护塞垣，岁月朝贡，并宜赐物，副使将往。侍老年百岁已上者版授下州刺史，妇人版授郡君。年九十已上者版授上州司马，妇人版授县君。年七十已上者版授县令并妇人版级，量赐粟帛。其预见大礼侍老，各别加侍丁一人。孝子顺孙，义夫节妇，旌表门闾，终身勿事。行人之家，及鳏寡独，并疾病不能自存者，委州县长官倍加存┰。诸军行有文武散官已上者加一阶，白身者赐散勋一转，欠负官物逋悬租调，并宜放免。春行过州县，供顿劬劳，并贴顿百姓，有杂差科，并车马夫役者，并免一年租赋，兖州免二年租赋。当顿官人始末不绝者，与中上考，仍赐勋一转。
    朕永惟王业，系赖旧勋，元首股肱，其犹一体。自武德已来功臣宰辅，或名存王府，遗嗣沈沦；或身无大故，衔屈泉壤：宜令所司访择申理。唐（此处隆字避元宗讳）元年六月二十六日立功官人，往属艰难，能尽忠义，今成大礼，何日妄之？宜各与一子出身，无子者任回与周亲之人。有司试策三道，等第收奖。朕躬陟天门，宿斋日观，时属严冬雪後，初夜风寒，朕因露立祈恩，誓欲代人当咎。俯仰之际，顿息霜飚，尊献之晨，变同韶景：诚荷上天垂，亦赖灵山吐祥。《诗》云：“无德不报。”宜封太山神为天齐王，礼秩加三公一等。宜令所管崇饰祠庙，环山十里，禁其樵采，给近山二十户复，以奉神祠。率土之内，赐七（《英华》作五）日，任於村坊内宴乐，不得聚敛烦劳。其节文有未г及者，所司比类奏闻。其封祠有数处行事者，从一处叙，赦书日行五百里，主者施行。
    ○后土赦书
    门下：昔者巡狩所至，柴瘗斯行，盖取诚享，以遵告类。朕恭承祖宗之烈，获主神之祀，夙夜畏，不敢荒宁。故勒兵朔陲，先展义於汾社；回旆隹上，遂有事於郊坛。王者父事天，母事地，汉氏祈，未始正名，周礼降神，为徼福而已。朕以天命之重，子道为先，惟兹精诚，在乎敦孝，庶蒙福於四海，期永康於兆人，是以率由旧章，敬恭明祀，严配之诚既展，奠献之礼又终。且《春秋》之义，大事在祀，斋祭之福，庶品维祺，岂独在予，而有斯庆？可大赦天下：自开元二十年十一月二十一日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。官人犯赃及有罪被推者，本罪虽原，不得更令却上，仍别与处分。自先天已来，有杂犯流移人等，并配隶人等，各量移近处。左降官未经量移，及经量移未复本资者，奏听进止。天下遭损免州，应损户成（《诏令》作减）一分已上者，及供顿州，无出今年地税，如已徵纳，听折来年地税。逋租悬调，贷粮种子，欠负官物在百姓腹内者，并宜放免，其不损处（一作免）州。自开元十七年已前，所有贷粮种子，负欠官物在百姓腹内者，亦宜准此。诸州缘供顿所差贴助夫，亦放其家今年地税。孝子顺孙，义夫节妇，飒庙门闾，终身勿事。诸州侍老，百岁已上赐粟七石，九十已上赐粟五石，八十已上赐粟三石，所由速付，勿淹旬日。太原潞州府侍老等，先已加恩，不在此例。
    亚献皇太子鸿赐物二千匹，终献庆王泽赐物一千匹，王守礼、宁王宪、薛王业各赐物一千匹，忠王浚已下各赐物三百匹，夹侍正衣进捧汝阳郡王淳等各赐物三百匹，皇太子夹侍正衣各赐物一百五十匹。裴光庭、萧嵩，弼亮朕躬，宏益斯远，本有优异，何殊等夷，加阶赐爵之外，各与一子官，无子者任与周亲，仍各赐物三百匹。二王後各赐物二百匹，长公主各赐物三百匹，嗣王郡主悬主赐物二百匹。行从文武官，三品已上赐物八十匹，四品五品赐物六十匹，六品七品赐物四十匹，八品九品赐物二十段。坛官三品已上特赐一阶，四品已下各加一阶，应入三品五品官阶相当，不限考数听得入。知顿使及判官、修礼仪官、撰玉册文官、知顿御史加一阶。修坛场州刺史及书册官各赐物一百匹，其已有坛职掌，从头处分。缘大礼有职掌官赐勋三转，行从官首末不绝及陪位官各赐勋两转。内外文武官，三品以上赐爵一等，四品已下各加一阶。致仕官三品已上赐物七十匹，四品五品各五十匹。行从蕃客鸿胪安置陪位见大礼者，宜赐物五十匹，节级分付。南北衙应宿卫斋宫官，及左右厢知兵马虞候总管已下，及判官别奏兼孔目官等，更加勋一转，前资官选日稍优与处分。白身人有资劳者，简选之日优与处分，无资荫者赐勋两转。南北衙行从三卫飞骑万骑引驾细引及监门直长主帅黄衣长上，各赐勋两转，仍各赐物五段。两营弩（一作弓）手六番并行，宜各赐勋两转，物五段，仍量折番役。诸卫纩骑及兵角弓手、官马主、掌闲、幕士、驾士、供膳士、供膳主、习驭、工人、乐人、杂户、官、户白、身、有职掌人、合行从人等，各赐勋一转，物三段。其斋郎既是见任官，准坛上坛下有职掌官例处分。执弹三卫及礼生赞者，各减二年劳，无劳可减者，简选日稍优与处分。流外行署从者各赐勋一转，有职掌者各赐勋两转。供顿州刺史同陪位官例，始末专知顿官各与一中上考。蒲州刺史宝鼎县官同坛官处分。管坛一乡百姓给复二年。蒲州侍老等，准太原潞州例降一等处分。
    武德初功臣，每有大庆，必存追远，业参运始，义合赏延，其子孙沈翳无在朝者，宣令勘实，即与一子官。唐（此处隆字避元宗讳）元年立功官等，艰难之际，诚效亦深，言念其初，岂忘终始？其三品已上各赐一品官，五品已上各赐紫金鱼袋，有亡没者优赠一官，仍与一子官，一子先得官者，选日优与处分。两京留守京兆河南尹四大都督府长史诸军节度副大使，准行从官例处分。诸方通表疏数纤预见大礼，准陪位官处分。诸道战亡人家，仰州县存┰，不周济者，量事赈给。诸军健儿，别敕行人，各赐勋一转，仍令所司速勘会团奏，官写告身，送付诸道行人。或有身死被逃，犹徵课役，累及亲邻，即宜审勘，为其除削。皇亲中有文武才用堪任使者，委宗正具荐，当与奖擢。五岳四渎，名山大川，自古圣帝明王，忠臣烈士辅相，各令致祭，务尽诚洁。赦书有所不该者，所司比类奏闻。亡命山泽，挟藏军器，百日不首，复罪如初，敢以赦前事相告言者，以其罪罪之。率土之内，赐三日。赦书曰行五百里，布告天下，咸使闻知，主者施行。
    ○藉田赦书
    门下：昔者受命为君，体元立极，未有不谨於礼而能见教於人，朕其庶乎有惭作者。方册存而可举，旧章绝而复寻，自古所行，无一而废，将以上乞灵於宗社，下蒙福於黎元，朕兹精诚，天宝降鉴。今嗣岁初吉，农事将起，礼有先於耕藉，义缘奉於粢盛，是所严，敢不敬事？故躬载耒耜，亲率公卿。以先万姓，遂终千亩，谓敦本之为小，何布泽之更深？宜有顺於发生，俾无偏於行惠。可大赦天下：自开元二十三年正月十八日昧爽已前，大辟罪无轻重，已发觉未发觉，已结正未结正，系囚见徒，咸赦除之。其犯十恶死罪，不在赦限，自馀死罪，特宜配流岭南远恶处。官典犯赃本犯，至死贬与岭南远恶，左降官至流者亦量贬与远。官典配诸军效力，计赃至徒，仍不得重令却上。天下诸州，损免处地税先矜放，其非损免处，有贫乏未纳者，并一切放免。京兆河南府秦州百姓，有诸色勾徵，及逋县欠负，亦宜放免，其在官典及仓督等腹内者，不在免限。天下色役，爰及支用，务令节减，并诸州贡赋，先令中书门下均融减省，宜准前敕，速即条奏。损免州税户钱未纳，并七等已上户租先未处分，及五色资钱课未纳，灼然不辨者，并放至蚕麦秋收已来赎纳。损免州逃兵健儿，承前访捉不获，合取藉人充替，自资装送军，程期逼迫，颇亦辛苦，并放至蚕麦已後发遣，仍令所司预与军州计会。诸军征行人，并令州县存恤，其行人有父母年七十已上者，委本道采访使检责取实，氇猫本军，即放还本贯，军司据阙数，募取健儿充替。行人及防丁有身亡者，为造棺榇，递还本处。诸州应发遣防下，去本贯一千里已上，比来除正课之外，给一丁充资，多不济办，宜更量与资助。两京城内今年所有诸杂夫役，并宜免放，应须使役，以诸色钱和雇取充。农桑是时，不得妨夺，州县长官，倍加劝课。孝子顺孙，义夫节妇，飒庙门闾。鳏寡独，不能自存，量加优恤。天下侍老，百岁已上版授上州刺史，九十中州刺史，七十已上上州司马。其九十以上，所由仍量给酒肉，各令存问。
    亚献皇太子鸿赐物二千匹，终献庆王潭赐物一千匹，王守礼等各赐物一千匹，忠王浚已下各赐物三百匹，夹侍正衣进捧汝阳郡王淳等各赐物二百匹，皇太子夹侍正衣等各赐物一百匹。裴耀卿、张九龄、李林甫，自其翊赞，诚有忠益，颁赏以序，等数须优，宜与一子官，仍各赐物三百匹。二王後各赐物一百匹，长公主公主各与一子官，仍各赐物二百匹，嗣王郡主县主各赐物一百五十匹。在京文武官见任及致仕，并诸色陪位官，一品赐物八十匹，二品七十匹，三品六十匹，四品五十匹，五品四十匹，七品六品三十段，八品九品二十段。节度使副大数淆都留守京兆尹各一百匹，四大都督府长史诸道采访使各八十匹。诸赐物应两给者，从一处给。其耕官及侍耕官，各赐勋两转。丞相萧嵩与一子官，仍赐物二百匹。摄九卿诸侯等各与一子出身，仍各赐物一百五十匹。侍耕执牛官各赐物一百二十匹。坛行事官修礼仪官及刺史判官等，更赐一阶，应入三品及五品官阶相当，减四考听入。摄司徒信安郡王，礼仪官韦纟舀，既不叙阶，与一子官，赐物二百匹，纟舀与一子出身，赐物一百五十匹。其坛及修礼仪两兼者，从一加阶，应与一子官及出身者，若无子，听回与周亲。供奉及押阶不坛，并坛下行事，及助耕勒牛官，别敕差中书门下差定人等，泛阶合入三品五品阶至考未定者，待考定日听叙，非待考者赐勋四转。未承别赐者各赐一等。知顿使赐物一百匹，修坛场长官、屯官、撰玉册文官各赐物八十匹，书玉册官赐物五十匹，管藉田县令赐物六十匹。
    在东京文武官朝集使外官充十道采访使，并判官诸道节度副大使，并诸方通表使诸敕使判官，新除五品已上官未赴任都城畿县令见陪位者，三品以上转爵一级，四品已下进一阶。皇亲诸亲及九庙子孙不入等陪位者，并外文武官九品已上，各赐勋一转。诸蕃入朝及贺正蕃客应陪位者，共赐物五十匹，节级分付。南北衙行从宿卫齐官者，及文武官押当有职掌，并诸色杂职掌，并应耕公卿从官等，各赐勋一转。万骑及飞骑见当上者，各赐勋一转，其宿卫斋宫者，加赐物三段。仗内坊侍诸色行从人，各赐物三段。纩骑番兵、角弓手、弩手、官马主、见当番，及留帖人、掌闲、幕士、驾士、供膳、习驭、工人、乐人、见当上有职掌，并庶人应耕者，各赐物三段。斋郎礼生赞者行事者，并减两年劳，无劳可减者，斋郎放出身，礼生赞者选口稍优与处分。三卫七色见当番，并流外行署及蕃官见上有职掌者，各转一勋。河南洛阳县陪位父老，各赐物五段，近坛百姓，各免今年杂差科。
    宗庙致享，务在丰洁，礼经沿革，必本人情。笾豆之荐，或未能备物；服制之纪，或有所未通：宣令礼官学士祥议具奏。朕自临天下，二纪於兹，不敢荒宁，日加兢业，而灾眚未弭，黎人未康，若有由而然，则在予之责，有能直言极谏者，具以状闻。每渴贤良，无忘鉴寐，顷虽虚伫，未副旁求。其才有王霸之略，学究天人之际，智勇堪将帅之选，政能当牧宰之举者，五品已上清官将军都督刺史举一人。孝悌力田，乡闾推挹者，本州长官勘实，有才堪应务者，各以名闻。致仕官久历清资，始终称著，年渐衰迈，情有可矜，量与改职，依前致仕。宗子中有才行著闻，比尚沈屈者，委宗正勘实奏闻。唐（此处隆字避玄宗讳）元年两营立功官任，折冲并改与郎将，郎将改与中郎，其亡官失爵，量加收叙。五岳四渎，名山大川，及自古圣帝明五，忠臣良相，并令所在长官以礼致祭。赦书有所未该者，所司比类奏闻。亡命山泽，挟藏军器，百日不首，复罪如初，敢以赦前事相告言者，以其罪罪之。都城内赐三日。赦书日行五百里，布告遐迩，咸使知闻，主者施行。
    ●卷二百八十八
    ☆张九龄（六）
    ○让起复中书侍郎同平章事表
    草土臣九龄言：伏奉去年十二月十四日制，复臣中书侍郎同平章事者。外沮公望，内夺私情，馀生力微，哀怖殒绝，臣诚哀诚惧死罪死罪。臣伏以宰相所职，赞理庶事，陶冶太和，以遂万物，苟非所任，有受其殃。臣实单人，本无大用，况在难疚，触绪哀迷。矧以素所不堪，加之荒塞，而军国事重，翼亮诚难，臣独何人，谬居此地？退省所有，负败将及。虽愿感恩扶力，匍匐命，其如尘玷圣鉴，污辱台衡，於国非急，於礼虚废。臣比年限役，多阙晨昏，疚之际，遽乖救药，凶讳之日，远隔追攀，而星霜未周，冠冕载道。是以庭闱昔绝，几筵今阻，凡曰名教，实所深哀，伏惟睿情，有以永锡。况质言非让，悲款不文，祈天之心，惟圣所体。实冀哀素有次，丧纪获终，俯鉴荒迷，乞遂情礼。臣无任感绝哀迫之至，谨诣朝堂奉表陈乞闻，臣诚哀诚惧顿首顿首死罪死罪。谨言。开元二十二年正月二十七日，草土臣张九龄上表。
    ○进千秋节金镜录表
    臣九龄言：伏见千秋节日，王公已下悉以金宝镜进献，诚贵尚之尢也。臣愚以谓明镜所以鉴形者也，有妍媸则见之於外；往事所以鉴心乾也，有善恶则省之於内。故黄帝《镜铭》云：“以镜自照见形容，以人自照见吉凶。”又古人云：“前事之不远，後事之元黾。”元黾亦犹镜也。伏惟开元神武皇帝陛下圣德之至，动与天合，本已全於道体，固不假於事鉴。然覆载广大，无所不包，圣道冲虚，有来皆应，臣敢缘此义，谨於生辰节上《事鉴》十章，分为五卷，名曰《千秋金镜录》。虽闻见褊浅，所择不深，至於区区效愚，其庶乎万一。不胜悃款之至，谨言。
    ○荆州谢上表
    臣九龄言：伏奉四月十四日制，授臣荆州大都督府长史。闻命皇怖，魂胆飞越，即日戒路，星夜奔驰，属小道使多，驿马先少，以今月八日至州礼上，诚惶诚恐顿首顿首死罪死罪。臣不即饮气取死，岂敢辄惜馀命？伏念心无党恶，死则似同，以此偷生，犹希圣察。臣往年按察岭表，便道赴使，访闻周子谅，久经推覆，遥即奏充判官，寻属臣改官，使亦有替。其後信安郡王奏将朔方驱使，便请授官，臣因其岭外勤劳，因而奏乞。事不敢隐，未至涉私，然进用非人，诚宣得罪。但臣特蒙拔擢，出自宸衷，陛下所用隐微，惟臣而已。伏思报效，窃恃圣恩，每於事端，无所防避，智识虽浅，声竭则深，微诚区区，义有所在，岂复与此私协，以负累圣鉴？臣虽至顽至愚，不至於此，皇天后土，照臣血诚，夙夜烦冤，欲辨无路。臣闻物有穷者，必诉於昊天；人有痛者，必呼於父母。臣今孤苦，不乞哀於圣君，岂蒙恶声，遂衔冤以没代？臣受性愚钝，ウ於知人，禀命舛剥，与此凶会，诚合自死，以谢天威。所以侧息苟存者，臣为圣朝所用，既极荣宠。而一朝至此，恐玷明时，在臣微生，有若蝼蚁，身名俱灭，诚不足言。今衅咎则然，恩礼犹重，面目有，夙夜唯忧，戴盆望天，岂期上达？又未能宣布圣泽，少答殊私，兢皇，动失次第，无任荷惧兢悚之至。谨附河西经略判官所部朝义郎法曹参军苏锐奉表陈谢以闻，臣诚惶诚恐顿首顿首死罪死罪。谨言。
    ○贺赦表
    臣言：伏奉今月八日制恩，春郊展礼，惟新布泽。臣闻古之王政，虽在方册，将崇旧典，必俟圣君。伏惟开元神武皇帝陛下德合天明，道高帝载，以为春者发生之气，气者含育之本，事重於岁始，礼故亲於东郊，振绝代之纲，作名王之法，布泽行庆，昭德顺时，以合阴阳之和，以乘天地之正，凡在品汇，莫不昭苏。臣待罪荆南，亦滥承恩赐，臣无任欣庆战荷之至，谨因所部送永王俸料官当阳县主簿陈奉表陈贺以闻，臣诚欢诚喜顿首顿首死罪死罪。谨言。
    ○贺册皇太子表
    臣言：伏奉今月二十日制，册立皇太子者。伏以皇太子天实生德，睿智夙备，爰以吉辰，光膺盛典。伏惟开元神武皇帝陛下建储固本，体天合圣，万方之心，永贞是属，一人之庆，大赍斯在。臣某待罪荆南，不获称庆阙庭。欣跃之诚，实百常品，无任悚踊庆跃之至，谨遣所部官宣义郎行枝江县尉杨崇先奉表陈贺以闻，臣诚欢诚喜顿首顿首死罪死罪。谨言。
    ○洪州进白鹿表
    臣闻圣法天则，至理调於元气；天表圣则，嘉瑞托於群生：将以幽赞王泽，觉悟生灵，知至德之所感，如虚响之必应。伏见开元神武皇帝陛下道孚神化，体合乾行，品物所资，太和罔不叶；图谍所载，殊祥罔不臻：故郡国上言，日月相继。臣所部豫章县，某月某日获白鹿一，休气所集，灵质自呈，欲效符祉，易为驯狎。臣谨按《瑞应图》云：“王者明惠及下，则白鹿见。”又按《孝经援神契》云：“王者德至鸟兽，则白鹿见。”盖鹿者仙寿之物，实为祯祥之表，虽时和岁稔，固不假於羽毛；而天意人事，诚欲伸於耳目。臣不胜感庆之至，谨诣某所奉瑞鹿表进以闻，臣诚欢诚喜顿首顿首死罪死罪。谨言。
    ○为兵部尚书王谢平章事表
    臣言：伏奉今月二十九日制，授臣兵部尚书同中书门下三品。殊常宠荣，妄集疲朽，承恩窃喜，任重惟忧，臣诚欢诚恐。臣伏以虚受之难，鲁史诫以量力；满盈之过，夏载陈其招损。臣阶缘试吏，际会登朝，遂得入拜尚书，比天之喉舌；出典方镇，为王之爪牙。虽忠烈之诚，心知所竭，而绩用之美，岁久无闻。今陛下不以为愚，之庙堂之上，委以军国之谋，实恐鼎足不任，鹈翼为刺，退失微臣之守，上累陛下之明。是以永夕九飞，终朝三省，泉为惧，冰炭在怀，道虽愿於将行，位固惭於幸得。臣已有别状，具所让人，犹蒙曲私，未寝严命，方欲俯偻恭命，对扬休光，磨铅效於一割，策蹇同於十驾。臣诚惧尘台谬齿国华，将何以允答鸿私，弼谐大化？拜命惕，罔知所为，臣不胜荷惧之至，谨奉表谢以闻，臣诚惶诚恐。谨言。
    ○为信安王献圣真图表
    臣言：臣一昨扈从，西狩岐阳，时以有年，事因农隙，整六军之众。修大田之礼，戎卒是训，威武载扬。属草浅兽肥，霜清气杀，诏虞人以即鹿，命荆州而起鸟。陛下亲御弧矢，纡驾林衡，曾不合围，取其背者。虽有逸群之狡，走险之捷，而飞黄骋辔，萦拂如组，绿沈纵镝，宛转若神，必命中於前期，皆应弦而绝倒。其馀变态不测，神妙无穷，非臣瞽言，所能模状。既而备献禽之礼，虔荐寝之诚，教人以孝，自天作则。此外效获，毕赐懿亲，兼禁羽骑，无犯宿麦。是行也。典礼斯备，仁恩允洽，三令惟肃，七德以宣。魏武何阶，亦纪功於猛兽？周文差拟，将比义於非熊。臣忝籍宗枝，幸陪銮辂，窃观神武，冠绝古今，以为载之空言，不若图之绘事，向所述圣，今皆为真。虽天颜不违，而丹青莫拟，徒极愚思，庶存万一。谨录上陈，伏深战汗，臣诚惶诚恐。谨言。
    ○为何给事进亡父所著书表
    臣言：臣父某官某名，往历枢近，志勤忠益。至於霸王大略，军国要务，事关兴替，言涉箴规，因著十篇，名曰《帝图秘》，将欲献纳，才加撰次。寻属臣私门殃衅，夙遘闵凶，手泽所存，心瞿不忍，遂未奏御，犹在缄滕，二纪及兹，遗言将坠。诚愚臣不克负荷，丕扬休烈，俾亡父之业，圣代莫传，虽忝掖垣，若冰。伏惟陛下听政中昃，观书乙夜，思上皇而合道，恨古人於同时。而臣亡父所论君臣之际，必欲验之行事，非直垂於空文，诚宣上感宸衷，由没代而匡补；下藏秘府，因圣君以发明：竟未上闻，伏增悲惧。臣不胜感惕之至，谨缮写封进以闻。谨言。
    ○谢赐香药面脂表
    臣某言：某至，宣敕旨，赐臣衣香面脂，及小通中散等药。捧日月之光，寒移东海：沐□雨之泽，春入花门。雕奁忽开，珠囊暂解，兰薰异气，玉润凝脂。药自天来不假准王之术；香宣风度，如传荀令之衣。臣才谢中人，位参上将，疆场效浅，山岳恩深。唯因受遇之多，转觉轻生之速。
</div>
    <div class="pagination">
<a href="全唐文_page177.html">上一页</a><span>...</span><a href="全唐文_page173.html">173</a><a href="全唐文_page174.html">174</a><a href="全唐文_page175.html">175</a><a href="全唐文_page176.html">176</a><a href="全唐文_page177.html">177</a><span class="current-page">178</span><a href="全唐文_page179.html">179</a><a href="全唐文_page180.html">180</a><a href="全唐文_page181.html">181</a><a href="全唐文_page182.html">182</a><a href="全唐文_page183.html">183</a><span>...</span><a href="全唐文_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
