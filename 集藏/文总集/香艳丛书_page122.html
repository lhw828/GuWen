<!DOCTYPE html>
<html>
<head>
    <meta charset="UTF-8">
    <title>香艳丛书 - 第 122 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 122 页/共 467 页</h1>
    <div class="content">
　　月夜弹琴记（附谭节妇对咏三十首）　明　佚名　撰 　　 

　　四明乌斯道，博洽君子也。洪武初，除吉安永新知县。到任三日，祗谒先圣，顾见殿楹础边，有一女形悲泣之状。怪而问之，儒生贺仲善进曰：“此宋谭节妇赵氏影也。”元下江南，此地既归附，文丞相起兵勤王复之。未几，镏盘引元兵陷城，城中死者大半。谭氏一家亦仓卒避难学宫，节妇匿大成殿，乱兵追及，见其年少色美，欲犯之，妇大骂曰：“吾贵宗女，名家妇。岂汝犬彘耦哉！且吾舅死于汝，吾姑又死于汝，恨不磔汝肉喂鸟鸢，吾有死而已，岂耦汝犬彘哉！”兵怒，并其怀抱中二岁儿杀之，血沁入砖之上。自宋元至今，久已淹没。迨乌公谒圣之夕，援琴而鼓者久之。公忽讶指下之音不律，遂铿尔寂坐，谓：“宫商错乱，必有邪崇盗听吾琴者。”语甫毕，节妇正色敛衽登堂而揖，备诉以致死颠末。公达旦，辄举砖，磨以沙石，煅以烈火，愈见明莹。邑人义之，而未有祠之者。乌公乃叹曰：“此吾为令者之责也。”乃捐俸构其堂于泮池之上，刻其影于碑石之阴，仍作文刊诸庑下。读者为之毛发森竦，涕泗交颐，而节妇之名愈彰矣。 
　　公之子熙光，字缉之，尤尚风概，且精于琴，见节妇事，唶唶叹慕，作《贞松操》，写之丝桐。一夕，天空月明，夜凉人静，独坐轩中，拂琴拭微，调弦转轸。忽见美姬自外入，缉之问曰：“何物女子辄此来耶？”姬敛衽拜曰：“妾姓钟，名碧桃，宋谭节妇侍儿也。主母贞节，上帝嘉之，已位高仙，见莅南狱。太上以其影留下界，恐人亵慢，将命六丁取之。未免随以风雷，惊骇先圣，莫若留在人间，永为激劝，令本学地灵常加守护。若其亲近，宜用旧人。以妾幸无罪戾，夙奉教言，授以薄职，俾儿卫焉。但视事以来，依栖无所，欲乞于主母坐侧，别设一位。题曰：‘故侍儿钟氏之主’，则身无所苦，获燕雀之帡幪，鬼有所归，免鱼龙之混杂。如蒙矜悯，即赐施行。”缉之许焉，因问曰：“节妇仙居南岳，亦颇至祠中否？”姬曰：“不来也。自尊公大君子构祠之后，斩一下降。是夜万籁无声，月色如昼。主母临眺旧乡，人非物是，不胜令威华表之感，因援琴鼓悲风一曲。妾听凄然，双泪雨落。主母顾谓曰：‘汝尚淹滞鬼箓，无以相慰，可取纸笔来。’妾如言以进，即濡毫集古句七言近体诗二十首以赐，掷笔凌空以去。”缉之曰：“诗何在？”姬曰：“妾宝之若珙璧，元本不可纵观，且仙书云篆，公亦不能识，但可诵耳。 宜即录焉。”诗曰：　　 
　　其一　　 
　　花压阑干春书长（温飞卿），清歌一曲断君肠（沈云卿）。　　 
　　云飞雨散知何处（温飞卿），天上人间两渺茫（宋　邕）。　　 
　　已托焦桐传密意（胡　宿），不将清瑟理霓裳（宋　邕）。　　 
　　江南旧事休重省（李　玉），桃叶桃根尽可伤（宋　庠）。　　 
　　其二　　 
　　魂归冥漠魄归泉（朱　褒），却恨青娥误少年（无名氏）。　　 
　　自是桃花贪结子（王　建），只应梅蕊故依然（陈简斋）。　　 
　　风流愧落他人后（李太白），哀乐犹惊逝水前（许　浑）。　　 
　　何事黄昏尚凝睇（崔　珏），孤灯挑尽未成眠（白乐天）。　　 
　　其三　　 
　　寒蛩唧唧树苍苍（李　涉），城上高楼接太荒（柳宗元）。　　 
　　五夜漏声催晓箭（杜　甫），六街春色动秋光（张　沁）。　　 
　　满庭诗景飘红叶（崔　陶），此地悲风愁白杨（李太白）。　　 
　　舞袖弓鞋浑忘却（画美人），人间惟有鼠拖肠（欧阳修）。　　 
　　其四　　 
　　云想衣裳花想容（李太白），青春已过乱离中（刘文房）。　　 
　　功名富贵若长在（李太白），得丧悲欢尽是空（温飞卿）。　　 
　　窗裹日光飞野马（韩　俨），岩前树色隐房栊（王　维）。　　 
　　身无彩凤双飞翼（李商隐），油壁香车不再逢（晏　殊）。　　 
　　其五　　 
　　应笑无成返薜萝（谈用之），年年惆怅是春过（罗　邺）。　　 
　　时攀芳树愁花尽（温飞卿），寒恋重衾觉梦多（温飞卿）。　　 
　　桂岭瘴来云似墨（柳宗元），蜀江风港水如罗（温飞卿）。　　 
　　人生富贵须回首（薛　能），世事无成奈尔何（司空图）。　　 
　　其六　　 
　　家在寒塘独掩扉（刘文房），高情雅淡世间稀（刘梦得）。　　 
　　不将脂粉污颜色（杜工部），惟恨缁尘染素衣（陈简斋）。　　 
　　归目并随回雁尽（柳宗元），离魂潜逐杜鹃飞（韦　庄）。　　 
　　东风吹泪对花落（赵　嘏），惆怅朱颜不复归（宋　邕）。　　 
　　其七　　 
　　有时颠倒着衣裳（杜　甫），万转千回懒下床（崔莺莺）。　　 
　　艳骨已成兰麝土（皮日休），蓬门未识绮罗香（秦韬玉）。　　 
　　汉朝冠盖皆陵墓（彦　谦），魏国山河半夕阳（李　益）。　　 
　　满眼波涛终古事（薛　逢），离人到此倍堪伤（罗　邺）。　　 
　　其八　　 
　　一寸思想一寸灰（李商隐），且将转扇暂徘徊（王少伯）。　　 
　　月明古寺客初到（项　斯），风静寒塘花正开（刘　沧）。　　 
　　绿水青山虽似旧（耿　湋），红颜白发递相催（刘　沧）。　　 
　　无情不似多情苦（晏　殊），肯信愁肠日九回（崔　曾）。　　 
　　其九　　 
　　形容变尽语音存（苏东坡），地迥难招自古魂（崔　曾）。　　 
　　闲结柳条思远道（范　领），欲书花叶寄朝云（李商隐）。　　 
　　窗残夜月人何在（胡　曾），树蘸芜香鹤共闻（陆龟蒙）。　　 
　　今日独经歌舞地（赵　嘏），娟娟霜月冷侵门（康伯可）。　　 
　　其十　　 
　　风火年年报劫尘（李嘉佑），每因回首即长颦（李群玉）。　　 
　　明蛑皓齿今何在（杜工部），异服殊音不可亲（柳子厚）。　　 
　　几树好花闲白昼（吴　融），数株残柳未胜春（刘禹锡）。　　 
　　狂风落尽深红色（杜牧之），水远山长愁杀人（李　远）。　　 
　　其十一　　 
　　弦管遥听一半悲（司空曙），罗衾滴尽泪胭脂（康伯可）。　　 
　　乌啼花落人何在（崔　珏），节去蜂愁蝶未知（郑　谷）。　　 
　　鹏上承尘才一日（许　晖），雪残鳷鹊亦多时（杜　甫）。　　 
　　绿云斜亸金钗坠（晏　殊），独立苍茫自咏诗（杜　甫）。　　 
　　其十二　　 
　　烟郊四望夕阳曛（陈尚美），世路干戈惜暂分（李商隐）。　　 
　　内屋金屏生色画（李　贺），粉霞红绶藕丝裙（李贺　）。　　 
　　蒹葭淅沥含秋雨（柳宗元），铜雀荒凉锁暮云（温飞卿）。　　 
　　旧业已随征战尽（唐　音），独留青冢向黄昏（杜工部）。　　 
　　其十三　　 
　　愁心一倍长离忧（李　崔），到处明珠是暗投（郑　谷）。　　 
　　雨冷香魂吊书客（李　贺），夜深灯火上樊楼（刘子单）。　　 
　　山中老蓿依然在（苏东坡），槛外长江空自流（王　勃）。　　 
　　明月易低人易散（苏东坡），寒鸦飞尽水悠悠（严　维）。　　 
　　其十四　　 
　　叶满苔阶杵满城（卢　弼），登高望远自伤情（武元衡）。　　 
　　琼枝璧月春如昨（张仲宗），冰簟银床梦不成（温飞卿）。　　 
　　往事悠悠增浩叹（薛　能），清愁苒苒带馀酲（苏子由）。　　 
　　岂知一夕秦楼客（李义山），肠断绿荷风雨声（吴商皓）。　　 
　　其十五　　 
　　芙蓉肌肉绿云鬟（元　稹），泣雨伤春翠黛残（王真白）。　　 
　　歌管楼台人寂寂（王介甫），山川龙战血漫漫（胡　曾）。　　 
　　千年别恨调琴懒（谈用之），几许幽情欲活难（薛　逢）。　　 
　　回首旧游真是梦（苏东坡），寒潮惟带夕阳还（皇甫茂政）。　　 
　　其十六　　 
　　一见清明一改容（郑　准），每惊时节恨飘蓬（来　鹏）。　　 
　　风尘荏苒书音绝（杜　甫），人物萧条市井空（张　沁）。　　 
　　荒埭暗鸡催晓月（王介甫），野花黄蝶领春风（王仲初）。　　 
　　玉环飞燕皆尘土（辛稼轩），只有襄王忆梦中（李义山）。　　 
　　其十七　　 
　　处处斜阳草似苔（韩　偓），野塘晴暖独徘徊（韩　偓）。　　 
　　侍臣最有相如渴（李义山），欲赋惭非宋玉才（温飞卿）。　　 
　　弦管变成山鸟弄（李　远），屧廊空信野花埋（皮日休）。　　 
　　情知到处身如寄（高士谈），莫遣黄金谩作堆（张　佑）。　　 
　　其十八　　 
　　落落疏星满太清（储光义），寒江近户漫流声（戎　昱）。　　 
　　长疑好事皆虚事（薛　能），道是无情却有情（刘禹锡）。　　 
　　且尽绿醽消积恨（纪唐天），休将文字占时名（柳宗元）。　　 
　　秋来见月多归思（雍　陶），斜倚熏笼坐到明（白乐天）。　　 
　　其十九　　 
　　绕门清槿绝尘埃（韩　偓），白石苍苍半绿苔（许　浑）。　　 
　　酒力渐消风力软（苏东坡），桃花净尽菜花开（刘梦得）。　　 
　　一泓海水杯中泻（李　贺），万里铭旌死后来（张　佑）。　　 
　　世上英雄本无主（李　贺），争教红粉不成灰（张建封妾）。　　 
</div>
    <div class="pagination">
<a href="香艳丛书_page121.html">上一页</a><span>...</span><a href="香艳丛书_page117.html">117</a><a href="香艳丛书_page118.html">118</a><a href="香艳丛书_page119.html">119</a><a href="香艳丛书_page120.html">120</a><a href="香艳丛书_page121.html">121</a><span class="current-page">122</span><a href="香艳丛书_page123.html">123</a><a href="香艳丛书_page124.html">124</a><a href="香艳丛书_page125.html">125</a><a href="香艳丛书_page126.html">126</a><a href="香艳丛书_page127.html">127</a><span>...</span><a href="香艳丛书_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
