<!DOCTYPE html>
<html>
<head>
    <meta charset="UTF-8">
    <title>唐代墓志汇编续集 - 第 102 页/共 131 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐代墓志汇编续集 - 第 102 页/共 131 页</h1>
    <div class="content">大唐故骆府君墓志铭并序　将仕郎试左卫兵曹参军郭琼撰有唐故兴元元从中散大夫、守内侍省内给事、员外置同正员、上柱国、赐绯鱼袋骆公讳明，其本会稽人也。保姓受氏，斯为源，茂阀华宗，克昌来裔。
祖曾官衤失，具在家谍，以其文繁，略而不载。父奉仙，特进、右骁卫大将军、知内侍省事、上柱国、江国公，食邑三千户。诚竭邦家，捍御多寇，勋书策府，盛绩咸闻。公即江国之嗣子也。积善依仁，怀忠践义。爰从弱冠，入侍彤闱。兴元中，逆率乱常，上西避敌，銮舆顺动，巡狩巴梁。公扈跸载驰，心悬捧日。洎王纲反正，恩奖稠叠，游泳皇泽，休声蔚尔。贞元二十年，锡其朱绶，任华清宫使。经三岁，课效彰闻。宪宗以统领禁戎，畿甸称最。精选名望，公其当焉。改东渭桥监军。抚土有卧辙之爱，训戎无覆饣束之忧。殷若长城，森如矛戟。星移二十，朝易六君。佥谓忠贤，仗以心膂。尽力王室，瘁而患生。未及辞荣，遘疾官次。寻医阙下，养志家庭。药石无功，短景难驻。以大和元年十一月十九日告终於广化里之私第，享龄七十有七。於戏，运之数绝，时何能留。烛之焰销，膏岂云补。即以大和二年十一月二十日卜葬於京兆府万年县长乐乡张寿里，安其神，礼也。公之大茔次东十里。以其松贾四傍，土隘形陋，年辰不利，龟筮不袭，改择新茔，以从叶吉。公之夫人南安焦氏，蕴嘉柔之姿，执贞顺之操，霜凋兰叶，风翦桂枝。早公六岁而亡，比权窆焉，今则矣。继夫人弘农杨氏，令淑传芳，端庄播美，守君子温雅之节，成宗党雍和之道。日月虽至，仁且无亏。昼哭於庭，棘心蓬首。长子曰朝宽，内侍省奚官局令，赐绯鱼袋，充飞龙副使，质厚深沉，襟怀坦荡，事亲孝著，交友信行；次子曰朝干，立身严悫，秉志居忠，职在丹墀，名参黄绶；并皆泣护帷裳，动循典礼，绍修前业，不坠遗风。今以玄车既驾，□乌告期，言从窆穸，虑变陵谷。遂命纪其年代，书其馨香。顾昧涉文，实惭虚旷。（上缺）慨，盛美难畴。铭曰：
（上缺）匡赞中夏，抚镇渭滨兮威清原野。功高扈跸兮万古傅（下缺）化。
天不福善兮歼其良人，地受灵贶兮奄兹大夜。松门（下缺）□兮鸳鸾并驾。悲夫悲夫！世皆有谢。
（录自《隋唐五代墓志汇编》陕西卷第四册）
№大和０１８
【盖】
失。
【志文】
唐故郑县丞邢府君夫人陇西县太君墓志铭并序　乡贡进士邢群撰夫人陇西人，实为皇裔。由毕王而下，世以婚姻礼乐称。曾祖令，祖睦，父华，无显宦，皆仕及州佐。夫人归吾门，而专用严敬，耻一事不由仪，法吾门有光。有子五人，曰瑗，曰，曰珏，曰，曰球；二女曰崔氏、李氏。郑县府君早世，家贫莫有庇赖，不能去华，寄假佛宇，衣食无所自而霈若有余。诸昆有请揭诸甥就官者。夫人曰：有家有室，非浪言也。决不从请。其不徇迩而图远也如是。由是诸子果承训有立。瑗娶夏侯氏女，得贤妇，色养无违。下齐诸季，率相尽手足之爱，自义成军廷评为洪洞、王屋、河东令，秩在五品。诏授夫人陇西县太君。到官未几而瑗妇亡殁，太君年高，不忍视诸孙，中宵而忽告沉恙。以大和二年十二月廿二日终於河东县官舍，享年七十六。瑷等泣血奉丧，以明年正月廿二日自蒲来华，廿八日於先府君之兆。呜呼！生尽其敬，殁尽其礼，孝子之道备矣。铭曰：
太华崇崇兮清渭汤汤，前修素行兮松贾斯行。家立身寿兮吾无不臧，归於其室兮孝心难忘。
大和三年正月十七日孤子球书（录自《隋唐五代墓志汇编》陕西卷第四册）
№大和０１９
【盖】
失。
【志文】
唐大明宫玉晨观故上清太洞三景弟子东岳青帝真人田法师玄室铭并序　从母内学士宋若宪撰　太清宫内供奉三教讲论大德兼左卫道门威仪赐紫郄玄表书叙曰：道尊德贵而常自然，惟老氏乎？天生哲人，怀道抱德，阐无为之教，莫测其深浅者，其唯我仙师乎？仙师姓田氏，讳元素，字知白，其先京兆□原人也。曾祖茂宣，皇任同州长史。祖淮，皇韩城县大夫。父归道，高道不仕。欲□黄老参授上法，号玄靖先生。深希微之妙旨，得河上之真宗。所著疏义玄之□也。
仙师幼而聪辩，仁孝自天，宿合道真，辞荣弃俗，玄冠黄神，志溢烟霞。元和九年夏五月，诣开元观，依三洞法主吴君，授上清真诀，遂研精秘奥，无不□通。
内事典坟，遍皆披览。演五千之玄妙，听者盈堂；登法座而敷扬，观者如堵。大和己亥岁，有诏召入宫。□宗一见，甚器异之，於玉晨观特为修院居止焉。夏六月□次□□□□一闻法音，再三加叹。遂赐章服：玳瑁冠、玉簪等，锡赍重叠，辉映法徒，□□一时之盛也。每一讲说，妃嫔已下相率而听者仅数千人，或舍名衣，或舍□宝，愿为师弟，升堂入室者不可数焉。长庆末，甲辰岁，遂□□茹芝，冫食霞咽液，□色皎洁，逾於昔时。入□修持，则与真□为侣；登斋讲说，则有灵鹤徘徊。志愿名山，以寻灵迹，有诏赐许，遂其本心。而太后惜其德能，遽违不听，乃从□於道德之场，栖心於白云之表。夏五月，忽染微疾，天医御药，道路相望。太后亲问，给侍医药等物焉。以大和三年五月廿九日终於玉晨观私院，享年□三。太后哀恸。□□兴悲，如何上天，歼我明哲。赙绢三百匹，钱百万，以充丧事。礼也。门生擗踊，□侣号兆，千有余人。崩心洒血。师之存也，不以财利为荣，及终亡也，家无余财，只有乐器十数事而已。所为淡泊清廉者矣。
所殡殓之具，皆出法侣、门生之赙□焉。粤以其年七月七日葬於万年县洪固乡毕原之礼也。哀哀慈母，痛切肝□，叫叫同生，摧心泣血。筮兆叶吉，窀穸有期，惧陵谷之有迁，刊贞石而为志。其铭曰：
□岳降灵，仙师诞生，志行高洁，不慕时荣。幼服黄冠，晦迹藏名，阐三玄之妙旨。演道德之玄经。漱咽灵液，咀嚼芝英，乘□白云，□朝玉京。吾师去矣，法侣何□。衔酸茹痛，泣血涟ㄝ。书仙师之德行，述仙师之令仪。庶千载之不朽，刊贞石而记之。
（录自《隋唐五代墓志汇编》陕西卷第四册）
№大和０２０
【盖】
大唐故右领军卫上将军赠太子少保何公墓志铭
【志文】
唐故银青光禄大夫检校上部尚书守右领军卫上将军兼御史大夫上柱国庐江郡开国公食邑二千户赠太子少保何公墓志铭并序　故吏前坊节度判官朝议郎殿中侍御史内供奉上柱国卢谏卿撰　故吏前坊节度巡官通直郎试大理评事李铢书葱岭崛秀於西陲，归邪耀芒於北极。应图而梯航委质，诞粹而英髦特生。其非社稷长龄，家声兆庆；则雄才骁帅焉，契於圣期。妙算咸谋，讵生於厄运。徵其否泰之际，求夫危急之秋，鹰扬挺匡复之勋，龙战有克宁之捷者，其唯我公之胄欤？公讳文哲，字子洪，世为灵武人焉。洎根彼长源，穷其发地，则又辉於我门矣。公本何国王丕之五代孙，前祖以永徽初款塞来质，附於王庭。簪缨因盛於本朝，爵赏由光於中土。曾祖怀昌，皇中大夫、守殿中少监，赐紫金鱼袋；权兼六局，职备大朝，肴膳无废於供储，劳绩共多於修举。祖彦诠，皇正议大夫、行丹州别驾、上柱国。王祥屈居别乘，诸葛攸展良材。稽功尚袭於遗芳，积善果徵於余庆。列考游仙，皇宝应元从功臣、开府仪同三司、行灵州大都督府长史、上柱国，赠尚书右仆射。禄山僭盗，肃宗幸边。毒志方肆於狼心，义勇共歼於枭师。
功均正始，褒典自颁於夏书；光被承家，追级寻高於汉历。公即仆射之第三子也。
孩笑尚扫除之志，弱冠通战伐之经。雄图未展於戎场，侠气寻高於附党。贞元初，德宗追惟旧勋，悉求其後，乃下诏两广，即今搜扬。时开府护军中尉窦公文场以公名闻，旋补左军马军副将。又四年，加忠武将军，仍试授光禄。楚王惧子文无後，韩厥惜宣孟之忠。年代寂寥，畴庸间起。功既铭於剪伐，恩遂及於兴亡。十五年，皇帝献岁会朝，执御殿。公魁岸长鬣，颖脱军前。德宗目而伟之，退朝，敕左右图形录进。既而咏叹无叹，锡赍甚繁。寻许转主兵正将。王商鸿大，威实慑於北庭；田奉言容，衰异遂隆於南面。宪宗纂位，制加云麾将军、试鸿胪卿、兼上柱国。二年，充马军厢虞候知将事，累授散兵马使。五年，制封庐江县开国子，仍食邑五百户。十年乙未，进阶银青，俄改宾客兼监察御史。丙申，又转厢使兼押衙。丁酉夏，改正兵马使，旧职如故。庚子建戊寅，宪宗厌代，神驭不留。明月闰三日，穆宗立，公有册勋焉。不日，观稼升阳殿，有顷，召公与语。宸眷褒美，独奉恩霈。即於行在赐物有差。或名传洼水，或价重齐纨。恩自九天，荣於一代。越月，授云麾将军兼左神策军将军知军事，充步军都虞候。明年，长庆建号，二月，加殿中。其日谐银台奏谢，敕令前殿对策，就列之时，顾遇尤异。帝谓公曰：卿翊卫心膂，为朕爪牙。即令宰臣别议超奖。是月特加御史中丞。易称三接，史赞九迁。求之我公，尽得於此。壬寅三月，迁云麾将军守左神策大将军兼御史中丞。公仪范磊落，气概孤迈。兵符参於六甲，戎政美於两军。
若非河图降祥，岳灵锺秀，则伟度奇质，神骨天姿，焉能标准寰区，仪形上国哉。
公控制十万，只奉六朝。勋绩屡彰，渥泽弥笃。洎皇帝坐朝百越，祈福六宗，或登坛礼天，或端纳贡。公出入通籍，申宫外藩，交戟百重，军卫千列。指挥而风云变色，顾眄而夷狄丧精。及彩仗还宫，虹旌彻警。深恩厚赏，唯公加焉。汉主重於解衣，尝颁御府；曹皇多於绨带，必降王人。嘉柔罗列於八珍，箧笥交辉於五色。虽光武之多於马援，晋朝之遇於羊祜，以此而言，何足方也。公幼闻武艺，生知将谋。自效试此军，更践繁剧，干用无比，馨香不凋。制变洞星图火阵之机，攻取得垂危击虚之便。属军号强悍，人称雄豪，临之以法惧不安，待之以宽辄难理。唯公水火兼济，恩威并驱，步伍车徒，无不畏服。绝甘分少之德，高视於宽饶；长孤问疾之勤，齐芳於句践矣。明年正月，穆宗升遐。神器有归，敬宗嗣位。夏四月，贼臣张韶乘间窃发。敬宗失御，越在左军。公领敢死七千人，或擐甲重门，严其环卫；或荷戈讨乱，诛剪群凶。社稷之庆素长，反正之功旋著。
凡曰昏狡，无不枭夷；获丑执俘，八十余数。其夜敬宗召见与语。公歃血誓志，期於扫除。且云：今日投卿，安危斯在，还官之後，必议甄酬。公顾拯横流，受命呜咽。翌日，车驾刻复，再恢皇纲。帝感其忠贞，嘉乃勋绩，约赐金银器及锦彩等五百余事。寻迁御史大夫。乙巳之岁，帝始南郊。皇极惟新，改元宝历。甲辰三月，复降新恩，特加左散骑常侍，依前神策大将军事。其年月建丁丑，宦者刘克明构衅萧墙，贼乱宗社，毒肆渠逆，祸及敬宗。其时寇害暴兴，王业幽辱，臣妾波荡，人鬼风号。虽有嗣立之名，未是适从之主。公领神策勇士万余人，与故开府中尉魏公弘简创议协心，犄角相应，誓清逆党，伫开天衢。又选骁勇数百人入内搜斩。自辰及酉，氛浸悉平。扫豺狼於谈笑之间，前无强敌；剪鲸鲲於波澜之上，靡有孑遗。然後与开府右军中尉梁公守谦同谋义始，选练精兵，册建我皇，匡合文物。公以忠骨扶四大，以义脉贯百骸，矸朱比心，砺石为节，故能立功鹊起之际，植志袅据之时。昔二虢享於周封，勋高史笔；旦荣於燕鲁，业铭景锺。公之绩用，庶并於此。其月诏加检校工部尚书，旌其劳也。今上统极之明年，改号大和，春三月，幸升阳殿，独召公入语曰：卿有莫大之功，社稷今存，是卿之力。即今宰臣与卿土地。其年月建庚戌，迁州刺史，充坊丹延等州节度观察处置等使。公素有吏才，又闲军政。至止之後，务勤葺绥。一之日，决冤滞，议刑狱。二之日，问人疾苦，辟田劝农。三之日，谨关防，训兵习马。四之日，进善黜恶，犒有德，录有功。五之日，访粮储，阅戈甲。暨初临而三军毕喜；一月而百姓获安；二月而刑狱平，冤滞释。三月而田畴垦辟，疾苦不作。四月而兵士□实，器甲完备。五月而关防静谧，烽燧不惊。公杖节三年，终始一致，而人乐其善，军不懈严，其为官理戎之绩，得悉数焉？明年己酉正月，策勋进封庐江郡开国公，食邑二千户。庚戌春正月，诏追还京。二月，授右领军卫上将军。
方期领袖天庭，准绳风俗，更膺廉问之寄，历践旄钺之荣。不幸寝疾，享年六十七，以其年四月一日，薨於长安县义宁里之私第。寮吏流涕，士林改色。皇情震悼，特加褒崇，诏赠太子少保，辍正朝一日。哀荣之典既备，窀穸之魂有光。其非德及生人，恩深轸恸，曾何以加焉？惟公天质爽俊，风韵潇洒，凝睇而暮壑蹲虎，顾眄而秋空击雕。天下之人谓公为堂堂男子、落落丈夫矣。惟公武艺绝伦，妙略神假。制敌而墨子萦带，临难而终军请缨。义敦在三，功最第一。天下之人谓公为忠矣。惟公堂有孀姊，坐有孤甥。慈惠及於六亲，仁义锺於九族。燔炮之贵，廪给自丰。啜菽之欢，退食斯在。天下之人谓公为孝矣。惟公人典禁戎，出建旗鼓，身曳紫绶，腰横黄金。怒可以困人於沉垫，喜可以拔士於云霄。而公益尚谦冲，卑以自授，天下之人谓公为能守位矣。惟公富而有疆土，雅总兵权；被服可以穷轻纤，饮食可以＊滋味，燕赵可以溺心意，娱宴可以列歌锺，驰骋可以纵佃猎；而公端居自检，非礼不动。天下之人谓公为贤矣。惟公清为廉问，寄重塞垣。苟一垅不耕，必劝之；一田不稔，必复之；一兵不励，必秩之；一矢不中，必罚之。天下之人谓公能理人统军矣。噫！天爵有五，公能得之；中寿满百，公宜履之。何垂天之逸翮，忽厚地而曝？呜呼呜呼！已而已而。夫人康氏，皇奉天定难功臣、试光禄卿普金之女。有子两人。以贞元十三年六月十九日终於延寿里之私第。公追惟前好，犹乞嘉姻。爰以其年复就亲迎，即前夫人之第三妹也，有子四人、女四人。夫人从公之爵，封於会稽，为郡夫人焉。长庆四年十二月，享年六，疾恙不世，终于左神策之公馆。长子公贲，皇琼王府军庐江郡开国公，食邑二千户。次子公质，朔方节押衙兼节院兵马使兼监察御史。家承义勇，世袭畴劳。尝在五原，御蕃寇。决机料敌，势比风驱。论公举劳，近若天启。次子公贞，前行和王府参军。气禀清明，学参邹鲁。忠信是宝，迹已造於孔门；篇咏自娱，志寻栖於文苑。次子公赏，左神策军押衙知将事、银青光禄大夫、检校太子宾客兼监察御史。环姿奇状，得凤凰之一毛；妙算军机，噬孙吴之七略。雄情始侔於鸿渐，徽烈攸冀於鹏图。次子试太常寺协律郎公实，秀而不稔，已兴叹於宣尼；逝者如斯，奄徵文於鲁语。次子公赞，行安王府参军。年方嗜学，卓尔生刍；志尚云霄，伫为贞干。并执丧残毁，泣血增哀。顾日月而有时，考休贞而是卜。以其年十月八日启二夫人而葬於长安县布政乡大郭村龙首原，从权也。呜呼！晓霜皑皑兮旭日流光，盾舆む带兮奠别高堂。挽绋悲歌兮将辞帝乡，寒风切切兮宾御浪浪，山河牢落兮松柏莽苍，笳箫呜咽兮嘶马踯躅，车乘俨列兮旌飘扬。黄泉闭兮青灯热，素而反兮玄夜长。铭曰：
岳渎流精，河图诞灵，持颠而谁，惟良挺生。贵相标拔，义概峥嵘，容止不群，帝命图形。沉沉禁署，讠各讠各环列，匡卫是重，陛戟攸设。惟公统之，惟帝赖之，明宵有程，警跸无疑。帝运中否，阴谋窃发，句陈失守，乘舆播越。环卫振旅，枪扑灭，惟公勋力，铭於有截。寇害犭狂，纂毒乱常，血污行殿，虏中御床。□王师既列，我矢亦张，惟公芟剪，社稷用康。伪孽已平，论公策名，登坛授钺，有土专征。六师既理，双旌启行，虏不南顾，人安北扃。雄图方壮，朝露旋曦，良木既坏，蕙兰亦萎。皇情震悼，褒崇异之，车徒惨澹以无色，宾从涕集而交颐。青乌已筮，素车在门，辞帝里而西度，望汉陵之近村。荣华熏灼兮光仪永，功名辉赫兮竹帛空存，松贾认将军之树，文字旌忠烈之魂。
（录自《隋唐五代墓志汇编》陕西卷第四册）
№大和０２１
【盖】
失。
【志文】
前试太常寺协律郎荥阳郑公故夫人李氏墓志铭并序　河间张次撰夫人姓李氏，陇西人也。曾祖，皇宗正卿；祖先，皇云麾将军、右千牛卫大将军；考，皇献陵台署令；枝源高远，系於九天。夫人温德内备，休和闺门。
夙罹悯凶，与其兄姊弟妹敦以温顺，勖以礼教，为姻族所重。及长，适荥阳郑公。
温温多雍，志性端良。保谦和之道，履吉人之迹，亦为儒者之所器慕。自御轮成礼，填篪韵合，琴瑟克谐，逾二岁矣。仪光可仰，坤范可称，悲□□归郑室，遘疾不痊。大和二年五月十八日，终於河南府偃师县元舅之别业，享年廿五。倏归杳漠，悼怛何及。今将议窀穸，称其有无，以大和三年十月廿日归葬於河南府河南县金谷乡伏和村之原郑氏先域之左，礼也。惧年代迁远，陵谷变移，於是书三代官阀，封树之日，志於贞石。铭曰：
懿乎夫人，温□是性，天付其德，不得其命。厚地冥冥，夜台何永！剑没重泉，鸾栖孤影。来日何短，去日何长。古陌蔓草，悲风白杨。马鬣新封兮旧域依然，积善罹殃兮难谌昊天。□矣□矣兮嗟恻何及，情在人间兮身归下泉。
（录自《隋唐五代墓志汇编》洛阳卷第十三册）
№大和０２２
【盖】
失。
【志文】
唐故右神策军弘农郡杨公墓志铭并序　朝请郎试光禄寺丞崔元古撰有唐大和三年五月十七日右神策军右廿六将、正将、奉天定难功臣、银青光禄大夫、检校太子詹事杨公殡於长安城东京兆府万年县长乐乡张寿村春明门外，礼也。温州长史□□之孙，右羽林军判官试华州华阴县尉杲之子。公松筠是操，孤标不群，文武两全，□行美□，翼卫金阙，辅佐玉阶。公名，少习武□，幼小攻文，□同以忠，承□以孝，□□幽燕兵悖，乱我中元。銮举西游，驾幸奉天。
卫佐人君，游时匡难，不离銮举，遂得枪殄灭，日月再明。因此建功，诏赐奉天定难功臣，银青光禄大夫、检校太子詹事。随驾入朝，亲循玉阶，辅弼金阙。
时频年西戎大下，＊我郇。诏令将军戴公，部领精锐亲卫将士，镇於襄乐县。
遂感烽烟绝非时之火，萧关无牧马之忧，四五十年，烟尘不起，公勤於王事，干於公门，一将无困弊之劳，所主有课缉之绩。皇天不，奄我贤良。去大和三年五月十七日，薨於襄乐私第，享年六十一。夫人石氏，恨一剑先沉，孤鸾独舞，邻里泣泗，六亲恸哭。嗣子悦，右神策散副将、致果副尉、行左清道率府押细引长上、上柱国，号天叫地，五内崩摧，高柴泣血，曾子绝浆。禄益厚而慕焉，衔恤问礼，永图幽宅。其年十月八日发引於襄乐县，克用十月廿六日殡於斯原。世尔非琢石泉下，无以示久违。其词曰：
哀哉杨君，禀性风云，洋洋美德，谔谔不群。职□正将，特建功勋，昊天厚地，俄尔归记。风悲陇树，月□□坟，幽局路隔，永闭泉门。琢石为记，只斯文。万古千秋，记於子孙。
（录自《隋唐五代墓志汇编》陕西卷第四册）
№大和０２３
【盖】
失。
【志文】
大唐故天水赵府君墓志铭并序儒林郎拭湖州安吉县尉骑都尉曹宾卿撰并书公讳爱，字茂之，其先长安京兆人也。爰自周秦，至於汉魏，或入宰廊庙，匡佐邦家，出拥旌旄，位居方伯，轩冕不绝，易叶重光，傅庆子孙，如玺纶也。
曾讳，祖讳彰，父讳宗，皆仁德敏达，学蕴生知，不趋世誉之名，不亲权贵之道。公少而好学，秉操孤贞，杖义依仁，交不苟合，髫龀之岁，则有松筠之心，目视勋华，亦如脱屣。虽王公之贵，曷足羡焉。高尚林泉，足为玩世；五美之德，全而备之。於戏！生也有涯，命也无际。去大和二年二月廿四日寝疾，终於光宅里之私第，春秋六十有七。夫人乐氏，淑茂贞姿，四德齐备，琬琰之质，六行无亏。去元和九年二月廿八日寝疾先逝，权殡，礼也。有子三人：长曰辅政，幼而从仕，入侍禁闱，文学修身，才艺兼著，任朝散大夫、行内侍省奚官局令、上柱国、赐绯鱼袋。穆宗皇帝念以侍从日久，警卫勤劳，乃诏授荆南监军，勋赐仍旧。
尝以奉公之暇，博赡群书，学富三冬，尤精墨妙。以长庆三年九月四日遘疾先逝，薨於荆南公馆第也。於戏！狂风何速？摧大厦之材，神理何辜？碎荆山之璧。次曰辅弼，肃参环卫，职列崇班，恭己临仁，谦和自牧，任左龙武军僻仗押衙、朝议郎、试太子宾客，兼监察侍御史、上柱国、赐紫金鱼袋。季子师周，冰容之质，玉白含霜，早应高科，久而未第。孙惟弁，始於童，孝礼天知，承顺於家，清风自揖，即以大和三年十月廿六日葬於先营长安城东川乡上傅村，礼也。次子等，追罔极之痛，思顾复之恩，泣血连洳，一踊三绝。虑以星霜变易，陵谷更移，见为文，刻乎贞石。铭曰：
浩浩之水，如仁如德，忠孝两全，谁为俦敌。善与人交，久而益敬，太华之峰，长河月影。昆山是玉，磨砺转莹，公之贤美，如斯之盛。
大和三年岁次己酉十月戊申朔廿六日癸酉（录自《隋唐五代墓志汇编》陕西卷第四册）
№大和０２４
【盖】
大唐故许府君墓志铭
【志文】
唐故内坊典内银青光禄大夫行内侍省内侍上柱国高阳郡开国公食邑二千户许公墓志铭并序　　翰林学士中大夫中书舍人上柱国赐紫金鱼袋王源中撰　　翰林侍诏儒林郎守常州司仓参军骑都尉刘讽书公讳遂忠，字贞颀，其先高阳人也。太岳以盛德济人，爰锡姜姓；周武以畴庸启国，乃建许邦。厥後子孙因以命氏，弈叶绂，承家公侯，史册续书，蝉联不绝。曾祖浩，祖炼，咸有懿行，高尚其心，守道本仁，故皆不仕。父讳进运，皇剑南西川监军使、中大夫、行内侍省内府局令、上柱国，赐绯鱼袋；入侍禁局，出监藩镇，敏恪驰誉，端明显猷。公即第二子也。公以忠贞振名，直亮立节，初列储宫之属，俄宠宣徽之荣。当德宗践位岁久，睿谋日彰，选任之间，鉴用斯极。
至贞元十七年，恩赐绿绶，拜将仕郎、掖庭局监作。洎宪宗临御，特加朱绶，迁登仕郎、内府局丞，充宣徽供奉官。祗卫龙銮，以旌功业。其岁除武德副使，盖山园之礼，充奉藉能，事任克修，渥泽尤异。元和初，授徵事郎、内府局令；二年，赐勋上护军，依前供奉官。皇华宣命於四方，清问驰声於多士。十四年，紫绶崇荣，金章有耀，伐罪之绩，申恩所加。十五年，为右三军僻仗，加朝议大夫、行内常侍、上柱国，以酬功也。寻转中大夫。十二月，迁太中大夫、内侍省内侍。
当郊坛之盛礼，赏禁旅之殊效。允答忠恪，爰增宠光。长庆元年转正议大夫，进封高阳县开国男，食邑三百户，其年，迁银青光禄大夫；是冬，中书令田公弘正之统镇冀也，公衔命宣风，辑宁藩翰。二年，监天平军。以公识度宽明，智略精密，故有此选，克副群情。洎敬宗继位，除内园使；宝历元年，复护河东军。北门雄都，委擢非易。公既至，声绩洽闻。进封开国伯，增邑七百户；二年，又封国公，食邑二千户，以显劳也。大和元年，赴阙。上以陈恋主之诚，内以表养亲之节。诏旨允若，星言朝天。除华清官使。二年，改琼林库使。泉货之聚，清廉是求，及司库务，果著能政。未几，除内坊典内。福善之理，神鉴无徵。疾恙是婴，凶衅俄至。以三年六月廿九日薨於大宁里之私第，享龄四十八。以其年十一月八日窆於万年县川乡上傅村，礼也。夫人成氏。有子一人，曰夷赏。苫凶居丧，以奉卜宅。太夫人朱氏，高年在堂，哀痛何逮。恐岸谷有变，年代莫传，铭名下泉，以示千古。铭曰：
太岳有光，子孙其昌，在周封许，本系称姜。功传竹帛，代秉璋，爰生明哲，左右我皇。纡朱佩紫，银印金章，崇阶封邑，开国名扬。入司禁署，出护藩方，忠勤显绩，信义流芳。雄雄北门，管钅仑戎虏，戈甲万夫，貔貅千旅。公宣圣泽，叶睦师武，声问克彰，威严是惧。华清秘殿，琼林御府，典内剧司，事任咸举。中寿是享，高堂养亲，奄忽殂谢，天乎不仁。哀哀孀妻，令子，卜兹宅地，树此松梓。勒石记铭，垂於万祀。
（录自《考古与文物》一九八五年第六期）
№大和０２５
【盖】
大唐故王府君墓志铭
【志文】
唐故湖南监军使正议大夫行内侍省内府局丞上柱国赐绯鱼袋王府君墓志铭并序　右神策军判官朝散大夫行洪州都督府功曹参军上柱国赵玄卿撰府君之先也，自周灵储嗣曰子晋，以封王而登仙驾，因命氏焉。至汉广宗侯曰成，其後以银钩擅名，金埒盛事。逮於皇朝，令族之裔，代为京兆人也。曾祖玄爽，祖游仙，耽书体道，秉志儒术，皆以鹤版来徵，龙骧宾请，辞荣不受，傲逸林壑。烈考朝进兴元元从朝散大夫内谒者监讳明哲。彤闱授任，玉塞成功。令德徽章，布在方册。府君即谒者公之长子也。气质端悫，神智宏深。临事不怍於鹰扬，触邪岂惭於豸角。以贞元廿年九月起家赐绿，署掖庭局蓝作。承旨禁闱。
元和初迁内养。戊子岁九月，充浙西道监军判官。癸巳岁，拜鸿胪使掾佐。当宣谕廉察，抚慰军师，得表殷雷之声，以赞国风之化。寻迁内府局丞上柱国。长庆四年，加银章朱绂，授鸿胪礼宾副使。射雕之虏，申令畏威；惊马之戎，敬而知礼。宝历乙巳年，迁殿前高班，秋八月，授湖南监抚使。届彼潭府，连帅每询於政事，郡寮获奉於纪纲。自裨将至於部伍，龙韬虎畅，感其惠而畏其严。至大和三年夏六月，寝疾不瘳，殆至绵忄。秋七月乙未，瞑目於潭府之廨署，春秋五十，甲子三百。故夫人吴郡朱氏，著苹藻之德，备组训之敦。早岁云逝，木ㄆ於坟。继室夫人高平徐氏自凶讣远临，哀缠昼哭。嗣子二人，长曰守洪，行内仆局丞。泣血苫庭，玄穹罔极。制理丧事，茔兆俨然。次曰守润，顷以晨昏侍从，今则扶护灵举。以其十一月归奠於上都永兴里之私第。咸以绝浆茹苦，乐棘其容。
筮问蓍龟，克协时日。以其月廿六日葬於万年县川之西岗，礼也。於戏！驿骑交驰，名冠四方之策；凤阙承诏，功殊百胜之勋。天何言而命不继时，孝有思而子不及养。奠酹既飨，封树礼终。以其陵谷代更，员石不磷。旌贤之志，於鄙文。铭曰：
周王之裔兮淮水长，抚军当代兮为忠良。直而温兮词令迅茂，简而廉兮邦家有光。潭之府兮奄从大夜，冬之仲兮灵还故乡。敬姜昼哭兮哀且尽，胤子茹荼兮比乐棘。素产右岗兮终窆礼，青乌前兆兮以为式，松风苦月兮徒臆，万古衔悲兮竟何极！朝请郎试左金吾卫兵曹参军上柱国宋居本书（录自《隋唐五代墓志汇编》陕西卷第二册）
№大和０２６
【盖】
失。
【志文】
唐故朝议郎行大理评事上柱国范阳卢公墓志铭并序外弟中大夫守太常少卿上柱国荥阳县开国男郑肃撰公讳方，字仁囿，其先范阳涿人也。昔尚父佐周，剪商世祚，东海公子，因邑命氏，代居北燕，其後尚书翊亮汉室，卫尉毕命晋朝，世载忠贞，光于简册。
洎後魏以官婚礼乐定天下五姓，则远派愈清，祟基愈峻，如众山之有嵩华，百川之有河海矣。曾祖临汝郡长史府君讳寰；大父检校库部郎中、太子中允，赠越州都督府君讳政；父检校御史中丞、亳、抚、歙三州刺史府君讳瑗；外族陇西李氏，外祖皆，□皇建州刺史。公倜傥不羁，恺悌多可，每推诚以格物，不诡激以邀誉。
博览传记，颇习艺文。以□歙州府君远分符竹，恋切晨昏，迨集荼蓼，身迫当室，故盘桓利贞，不应乡里之荐有年矣。佐仆射韩公皋以硕德元老保厘东周，挹公器度，表为从事，授奉礼郎。地当清洛，府即皇居，实东夏之准绳，赞二南之风化，固有光矣。未几韩公出拥麾幢，作藩於许，复参幕画，改协律郎。时河北诸侯阻兵角立箐茅不贡，进节萌生。宪宗皇帝奋赫斯之怒，命将而诛之，有诏许师先加於镇，凡所以调，兵食具坚锐，士无亡矢折镞之利，将有执讯获丑之功，系公之谋也。无何，昌黎公再居君陈之位，又为防御巡官，换大理评事。毗佐三府，出入数年，韩公之待公也益加，公之奉韩公也弥固，则公之事业可知也。府罢调集，复授大理评事分司东都。尝叹曰：大丈夫处世，得其时则大行，不得其时则笼蛇也。若夫屑□□□□和掠奚，寻常之步武，侣风波之群子，吾不为也。乃於有洛之东，卜居清旷，因□□□因下而也，发乎心□，成乎□指，疏流渺弥，而潭岛百亩；杂英烛耀，而组绣一川。则帝城风烟，生我松筱，嵩高岩岫，倚在庭户。
英人名士，载酒肴从公而游者，日日继至。乃相与棹扁舟，具尊俎，烟朝夕月，泛广浮深，一杯冥机，万累都遣，视得丧蔑如也。则公之道胜可知矣。呜呼！仁与智，宜而寿，降此大戾，谓之何哉？以大和四年正月七日终於康俗里之私第，享龄六十有三。凡我士友，咸叹公有干时之具，而君不试；有韬世之量，而人不知。沦於盛时，没於下位，可胜恸哉！公之季曰冀，以明识利器为侍御史、泾原节度判官、西郊绵邈，丧讣未定，嗣子宗和，泣血茹荼，＊龟得兆，以其年二月廿八日，归葬於河南府洛阳县平阴乡南陶村之先茔。夫人清河崔氏。□皇处州刺史济之子，公之姑女也。母仪妇道，光备六姻，不幸先公而殁。逾三十载，至是合焉，从周制也。公三男：长曰宗和，前郑州中牟尉；次曰岌，曰金。四女：
长适公之生前河中府参军事荥阳郑謇，次适前右领军胄曹参军河东裴思敏。男自岌而下，女自裴氏而下，非夫人之出。宗和以肃中外懿亲，粗知绪业，哀铭志，悲而不文。铭曰：
谅□武王，时惟鹰扬，崇基始构，灵派攸长。曰汉曰晋，弈业而光，门称鼎甲，世济忠良。缘□夫子，袭我介祉，其质如琼，其心如水。信直待物，恭宽由己，孜孜吏途，恳恳坟史。既植此基，元侯见知，三辟大府，功宣许师。一居廷寺，分务东厘，时则心壮，年逾耳顺，逸足期骋，修途□进。时耶命耶？溘然而荆魂往东岱，形归北邙，丘坟垒垒，松贾苍苍。展也淑疋，亦齐之姜，众灵幽赞，双剑同藏。月苦荒隧，风号古岗，神之格斯，乐此玄堂。
（录自《洛阳出土历代墓志辑绳》）
№大和０２７
【盖】
失。
【志文】
天水赵货墓志铭并序河东柳习述大和四年三月十日，天水赵氏以其月一日疾丧长子货於襄河之滨，即是日王父讳戎魏州大都督府、莘县令之墓，在相州安阳县邵村之原。尊夫人范阳卢氏。
货遭王父丧，年始冠。幼则其家过爱之，父不忍严，货明敏亦能自立。及丁其艰，居丧养母，皆合礼。年廿二卒。
或闻者孰不兴嗟零泣。弟二人，稚童孩提，力未能事，贫不及墓，时服以送往。其□□□赙之财。弟处直又主其事，相礼不逾。□□□柳子利，故货先人，乃为之叙。铭云：
茫茫大化，实生死职，世有五教，能守为极。大道日当，仁人怀感，百龄中夭，同归不一。元灵乾本，容仪永失，感亲之痛，气阗膺窒。上不泄哭，与天地毕。
（录自《隋唐五代墓志汇编》河南卷第一册）
</div>
    <div class="pagination">
<a href="唐代墓志汇编续集_page101.html">上一页</a><span>...</span><a href="唐代墓志汇编续集_page97.html">97</a><a href="唐代墓志汇编续集_page98.html">98</a><a href="唐代墓志汇编续集_page99.html">99</a><a href="唐代墓志汇编续集_page100.html">100</a><a href="唐代墓志汇编续集_page101.html">101</a><span class="current-page">102</span><a href="唐代墓志汇编续集_page103.html">103</a><a href="唐代墓志汇编续集_page104.html">104</a><a href="唐代墓志汇编续集_page105.html">105</a><a href="唐代墓志汇编续集_page106.html">106</a><a href="唐代墓志汇编续集_page107.html">107</a><span>...</span><a href="唐代墓志汇编续集_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
