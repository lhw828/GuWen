<!DOCTYPE html>
<html>
<head>
    <meta charset="UTF-8">
    <title>宋文鉴 - 第 66 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 66 页/共 75 页</h1>
    <div class="content">　　杂著
　　告友　　　　　　　　　　　　王　囘
　　古之言天下达道曰君臣也父子也夫妇也兄弟也朋友之交也五者各以其义行而人伦立五者义废则人伦亦从而亡矣然而父子兄弟之亲天性之自然者也夫妇之合以人情而然者也君臣之从以众心而然者也是虽欲自废而理势持之何能也惟朋友者举天下之人莫不可同亦举天下之人莫不可异同异在我则义安所卒归乎是其渐废之所繇也君之于臣也父之于子也夫之于妇也兄之于弟也过且恶必乱败其国家皆受其难被其名而终身不可辞也故其为上者不敢不诲为下者不敢不諌世治道行则人能循义而自得世衰道微则人犹顾义而立刚有不若其亦无害于众焉耳此所谓理势持之虽百代可知也亲非天性也合非人情也从非众心也羣而同别而异有善不足与荣有恶不足与辱大道之行公于义者可至焉下斯而言其能及者鲜矣是以圣人崇之以别于君臣父子兄弟夫妇而壹为达道也圣人既没而其义益废于今则亡矣夫人有四支所以成身一体不备则谓之废疾而人伦缺焉何以为世呜呼处今之时而望古之道难矣姑求其肯告吾过也而乐闻其过者与之乎
　　记客言　　　　　　　　　　　王　向
　　客有语西师者道刘平石元孙败时事初起鄜延兵十万人吐谷坂欲与贼遇乃战战时昏矣贼多解马休劲兵驱老弱对敌士卒得利人人出死力与战投夜且息更三起鬭防明老弱畧尽士卒争获过当悉已疲畨军始徐皷起士掲新旗乘髙处呼汉兵来鬭军士气失金鼓皆不敢鸣贼稍出马驰略阵上调呼射军中军人多死此时特刘石军也前此分万余人属监军黄徳和使屯西坡且以张向背为游声动贼防得相应援去事已急念引去贼必乘之恐逼险不利不如合军决死幸有所完两将方议未熟都监郭应起曰太尉决出此谋应愿得善马走徳和军招与俱来语未已平接之曰始议固在舍人呼军吏出骑士百人从去应曰得百人不足为防徒自露耳彼知吾呼旁军必出马遮去路矣不如独去便平曰独去审易即有险欲谁倚邪应曰借令覆发得百人何可倚者请立表日投午不来应死也太尉毋相迟乃下令军中皆完阵自固敢妄发一箭入敌师斩应从军背出行十里许至徳和军军闻应来白开壁欲内徳和不肯促闭壁使卒将隔壁门问曰闻太尉已战舍人宜身在行阵反西来欲西背与贼邪应收马立阵外呼卒将前与语传太尉令如此如此卒将还白之徳和愕曰审如舍人语取符验来应曰应为军都监得亲与议使应来正为信耳安须符太尉分军时有符约邪曰无虽然吾専一军来系属重其轻去就必得一事可按乃去应辞索度徳和畏避本不在符曰执应缚军中见太尉一言不如令死此可不疑徳和固怯闻敌大殊不敢去应连促数数度无以拒诋应曰天子取舍人勇当万夫欲以备敌破坚使也顾乃受一骑任使欲避兵自完如何军归必以奏促先自去报太尉比军随至矣第战无留待也应不敢止复驰还白徳和语平等信以为徳和审来即鼓起士战连三北徳和军竟不来应独出入行间军稍却即覆马以殿持大鐡稍横突之所当尽死呼入敌军军不敢视我师将整而止最后军比时贼使人持大索立髙处迎应下马下辄为应所断终不能得应因纵应深入鼓其旁曰急追汉兵留十余弩连射应马马死步下行杀数人欲归军取马军已乱不得入乃脱身亡去士卒死者什八两太尉失军不还邉大警承受者驰二十驿比三昼夜至京师以闻已而贼遂收去败兵散亡十余日稍稍出邉旁诸郡负伤被创不及四万独徳和一军完天子使吏治徳和以法死天子思平等失援不救人人力死哀之下诏曰邉鄙有事卿大夫为朕率身戎行朕以不明信任失职使中人监军卒败邉事朕唯一二将帅失身鼓鼙终无慰朕西顾恻恻之念其赠将佐已下官七迁若子若孙聴以父兄任为右职云郭应之亡也走东原伏大崖下士卒十余辈与俱各解甲吮伤使一人下崖取雪手掬食之息树旁良久望见败马行自取之弃士卒驰去促后卒皆呼曰舍人舍我徒邪应愈促马顾谓趋还州来应及环州自以失主将疑未敢见既而闻黄徳和斩已从坐死者封遂匿山中而时时出部落乞食而子弟缘应故多得官任邉事王氏曰吾久闻郭应死客独引延州卒言质之以语人人固不谓信然石元孙败时而固已传死前年贼归元孙而元孙竟不死应其可知邪
　　临淄尉考词　　　　　　　　　黄　庶
　　尉能捕盗使盗知不可免而不敢为盗亦去盗之一端也山东大约号多盗今临淄献一嵗之状视他县者才防人而已前件官为尉盖有助云
　　汜水县尉第一考词　　　　　　傅尭俞
　　夫尉职捕盗而赏罚最着唯用得失多少为差汜水县前山溪而大河横其后旧多椎埋为奸今周嵗无盗非畏尉而不为乎顾不贤于得盗多者哉虽赏不及尚宜优其课等可考中上
　　济源县主簿吕师民考词　　　　傅尭俞
　　古者三载考绩今则嵗第之非责吏事严切谨密者哉前件官两防其课有劳无疵亦可谓勤吏矣可考中中
　　録事参军考词　　　　　　　　傅尭俞
　　纪纲掾地名右曹职典诸事窃比他局宜须得人前件官检身亷平临吏精敏载第其课众谓为能固当少褒且劝不饬可考中中
　　道旁父老言　　　　　　　　　王　令
　　道旁父老髯而黒瘠天甚寒衣破上而露下王子遇而嗟之父老曰小子何为嗟答曰翁老矣衣食不足以胜寒饥筋力已疲不肖窃有志者故敢嗟父曰子来前吾语尔夫畜牛者求刍食犬者懐谊然则尸之者宜若然耶且不知吾辈又尸之谁也无乃亦宜马牛其思欤答曰太平之世明天子在上四民各获其利衣食所不及者游惰之民尔虽然翁胡为至是父曰天时连凶有田不足以偿租赋子孙散去不能见保然则为老人者尚有罪邪谢之曰翁无多怨嵗饥尔奈之何父怒曰饥何罪邪授人之羊匪牧是思十羊其来九皮而归曰羊病死奚牧之非然则可乎小子未可与语也又何志之有邪投其杖而去追而谢之不复应
　　自讼　　　　　　　　　　　　刘　恕
　　平生有二十失佻易卞急遇事辄发狷介刚直忿不思难泥古非今不达时变疑滞少断劳而无功髙自标置拟伦胜已疾恶太甚不防怨怒事上方简御下苛察直语自信不逺嫌疑执守小节坚确不移求备于人不防咎怨多言不中节髙谈无畔岸臧否品藻不掩人过恶立事违众好更革应事不揣已度徳过望无纪交浅而言深戯谑不知止任性不避祸论议多讥刺临事无机械行已无规矩人不忤已而随众毁誉事非祸患而忧虞太过以君子行义责望小人非惟二十失又有十八蔽言大而智小好谋而阔论剧谈而不辨慎密而漏言尚风义而龌龊乐善而不能行与人和而好异议不畏疆御而无勇不贪权利而好躁俭啬而徒费欲速而迟钝闇识而强料事非法家而深刻乐放纵而拘小礼易乐而多忧畏动而恶静多思而处事乖忤多疑而数为人所欺事往未尝而不悔它日复然自咎自笑亦不自知其所以然也
　　东坡酒经　　　　　　　　　　苏　轼
　　南方之氓以糯与秔杂以卉药而为饼嗅之香嚼之辣揣之枵然而轻此饼之良者也吾始取面而起肥之和之以姜液烝之使十裂绳穿而风戾之愈久而益悍此面之精者也米五斗以为率而五分之为三斗者一为五升者四三斗者以酿五升者以投三投而止尚有五升之赢也始酿以四两之饼而每投以二两之麴皆泽以少水取足以散解而匀停也酿者必罋按而井之三日而井溢此吾酒之萌也酒之始萌也甚烈而微苦三投而后平也凡饼烈而麴和投者必屡尝而増损之以舌为权衡也既溢之三日乃投九日三投通十有五日而后定也既定乃注以斗水凡水必熟而冷者也凡酿与投必寒之而后下此炎州之令也既水五日乃篘得二斗有半此吾酒之正也先篘半日取所谓赢者为粥米一而水三之揉以饼麴凡四两二物并也投之糟中熟撋而再酿之五日压得斗有半此吾酒之少劲者也劲正合为四斗又五日而饮则和而力严而不猛也篘絶不旋踵而粥投之少留则糟枯中风而酒病也酿久者酒醇而丰速者反是故吾酒三十日而成也
　　述医　　　　　　　　　　　　龚鼎臣
　　周官载医掌飬万民之疾病盖凡受疾者举可治也唯久之不治遂革以死未见其有始疾而不可治者也巴楚之地俗信巫鬼实自古而然当五气相沴或致疠疫之苦率以谓天时被是疾非医药所能攻故请祷鬼神无少暇鸡豚鸭羊之荐唯恐不丰迨其不能则莫不自咎事鬼神之未至或幸而愈乃曰由祷之勤也荐之数也不然乌能与天时抗乎又有治之不早其疾气之毒日相熏灼一家之人皆至乎病故虽亲友之厚百步之外不敢望其门庐以至得病之家惧相迁染子畏其父妇避其夫若富财之人尚得一巫觋守之其穷匮者独僵卧呻吟一室而已如是则不特絶医药之馈其饮食之给盖亦阙如是以死者未尝不十八九而民终不悟余尝访于人其患非它繇觋师之胜医师耳呜呼觋者岂能必胜诸医哉其所胜之者盖世俗之人易以邪惑也夫疾病干诸内神鬼冥诸外良药所以治内也今不务除疾于内而専求外福之来及其甚也其存防讯问之宜不复相通不其谬欤夫稼茂田畴为螟所害唯能悉除螟则稼之秀可实也家蓄竒货而盗入其门主人操刃持挺或杀或捕则赀之厚可全也人之身亦然冒隂阳之气辄遇疠疫当得医者察声视色按脉授药使离诸腹心肝膈然后其体可平若不医之用曷异不除螟而望稼穑之实不驱盗贼而求家赀之全决不可得矧惟国家重医药之书最为事要先朝编缉名方颁布天下郡国其间述时疫之状实为纎悉及庆厯中范文正公建言俾自京师以逮四方学医之人皆聚而讲习以精其术其黜庸谬救生灵倬然为治道之助而世俗罔识朝廷仁爱之意如此而徒惑邪诞而夭性命愚实悯之今已戒医博士日与医之徒考神农子仪扁鹊秦和之术一防于岐伯俞跗之道以正绌邪以诚消妄使可治之疾不终害人亦济民之一事也而虑巴賨之俗尚安故态不知医効之神倍祷淫祀之鬼故刻词以告嘉祐四年七月二十日述
　　吊镈钟文　　　　　　　　　　秦　观
　　嘉鱼县傍湖中比嵗大旱水皆就涸而夜常有光怪赫然属天乡人相与志其处而掘之得古镈钟焉其形有两栾如合两瓦靣左右九孔总三十六于鼓钲舞衡旋干之类考之不与合者无防县令施君识其寳谋献之太常未果乃输武昌库中防其守解秩佐摄事见而恶之曰郡得背时器畜之不祥也亟命投于兵器之冶呜呼物之不幸有如是邪昔九江吏盗忠肃之碑材寘其所述欧阳詹闻而吊之以词予悲夫镈钟鼓乐之器先王所以被功徳而和人神审音之士至有振车铎于空地而求之者非若九江碑材因人而贵也而辱于泥涂无所自効遇其非鉴以触废毁好古之士焉得黙黙而已乎乃作文以吊之词曰呜呼众方之生谬形殊器更首迭尾雌雄相废朝为美姬夕为蕉萃或竒偶之相续或九升而一踬清饿和黜刑王眇贵生犊失明得骏折髀洞所遇之参差莽循还于一气传曰黄钟毁弃瓦缶雷鸣余始以为不然今乃信之矣呜呼镈钟何世所为质不呈刚形不露奇协律中度浑如天资掩抑虽久不见瑕疵爰有两栾三十六孔厥音琅然小大随叩曷所挺之瓌伟而偶沉于幽陋辱泥涂之汚漫厌鳞鬛之腥臭嗟笋簴之一辞遽月宏之防彀幸阳愆而水涸天日怳其复觏谓庭贡之是充获効鸣于金奏何夜光之暗投卒按劒而莫售呜呼赤刀大训天球河图秦玺汉劒赵璧隋珠犍为之磬汾阳之鼎曲阜之履大泽之孤厯世相传以华国都下至威斗错刀羯鼓之棬破镜缺符遗簮堕珥信无益于经纶犹见收于好事是钟也郊庙所荐乐之纪纲统和元气舞兽仪凤令大河而更清使左角其不芒变化风俗返乎羲皇而乃废于深渊出而遇毁殆藻盘之不如矧牛铎之敢企此义夫志士所为疾心而切齿也然余闻之隂精之纯燥气之裔虽从火革其质不变一晦一明昔者既然偾而复起可无毕乎呜呼钟乎今焉在乎岂复为激宫流羽以嗣其故乎将凭化而迁改服易制以周于用乎岂为钱为镈为铚为釡以供耕稼之职将为鼎鼐以効烹饪之功乎岂为浮图老子之像巍然瞻仰于缁素乎岂为麟趾防蹄之形翕然玩于邦国乎岂为干越之劒气如虹霓扫除妖氛于指顾之间乎将为百链之鉴湛如止水别妍丑于髙堂之上乎新故相代未始云毕纷然殊途必有一出决不泯没草亡木卒呜呼镈钟又将奚防
　　责沈文贻知黙侄　　　　　　　陈　瓘
　　适越而北辕越不可至徙越人而置于齐里则越语可易而为齐然而气质一定而不能自易其习者非以其不学欤气质之用狭道学之力大习其所自习者未尝察也天气而地质无物不然人藐乎其间亦一物耳物与物奚以相逺或哲或愚不系其习乎思诚之道莫先于学务学之要在于求师顔子之不迁不贰得于孔子睎顔之人将孰师焉叶公问孔子于子路子路不对夫叶公有知人之明有谋国之忠爱贤而得民慎微而忧逺其事皆有可指其遗语之记于缁衣者亦可观焉楚国之贤谁出其右子路非慢贤者也鲁有尼而彼不知焉则于其问也何足对哉陈良楚产也而能使北方之学者莫或先之故孟子以良为豪杰之士为其能悦周公孔子之道而已不知仲尼则虽贤如子髙亦孔门之所不对也为士而稽古者可不鉴哉予元丰乙丑夏为礼部贡院防检官适与校书郎范公醇夫同舍公尝论顔子之不迁不贰惟伯淳有之予问公曰伯淳谁也公黙然久之曰不知有程伯淳耶予谢曰生长东南实未知也时予年二十有九矣自是以来常以寡陋自愧得其传者如杨中立先生亦未之识也崇寜之初兄孙渐就学其门时予在合浦始获通问予之内讼改过赖其一言渐于是时亦以所闻警予之缪予始忽其言久而后知其为药石也今渐来天台考其学益进闻其言益可喜陶染薫铸有自来矣举修歩于南溟观洪澜于北壑此可逺之基也始之不谋何以得此古之善学者心逺而莫御然后气融而无间物格而不二然后飬熟而道凝山上有木其进也渐合抱之干岂一朝一夕之所可俟哉人之患在不立其基基立而不勉亦何以愈于彼乎物之终始可不严哉始识而终成同乎一黙非言语所能究也予以多言取祸尚未诛殛戴恩自幸不知嵗月之久而生死之有二也既老且病手痹目昬简编笔砚殆将捐弃今于渐之行不能忘言作责沈以贻之喜渐之能谋其始而笃之使有成也政和三年八月九日








　　宋文鉴巻一百二十七
　　钦定四库全书
　　宋文鉴巻一百二十八
　　宋　吕祖谦　编
　　对问
　　应责　　　　　　　　　　　　栁　开
　　或责曰子处今之世好古文与古人之道其不思乎苟思之则子胡能食乎粟衣乎帛安于众哉众人所鄙贱之子犹贵尚之孰从之子化也忽焉将见子穷饿而死矣栁子应之曰于乎天生徳于人圣贤异代而同出其出之也岂以汲汲于富贵私丰于已之身也将以区区于仁义公行于古之道也已身之不足道之足何患乎不足道之不足身之足则孰与足今之世与古之世同矣今之人与古之人亦同矣古之教民以道徳仁义今之教亦以道徳仁义是今与古胡有异哉古之教民者得其位则以言化之是得其言也众从之矣不得其位则以书于后传授其人俾知圣人之道易行尊君敬长孝乎父慈乎子大哉斯道也非吾一人之私者也天下之至公者也是吾行之岂有过哉且吾今栖栖草野位不及身将已言化于人胡后于吾矣故吾有书自广亦将以传授于人也子责我以好古文子之言何谓为古文古文者非在辞澁言苦使人难读诵之在于古其理髙其意随言短长应变作制同古人之行事是谓古文也子不能味吾书取吾意今而视之今而诵之不以古道观吾心不以古道观吾志吾文无过矣吾若从世之文也安可垂教于民哉亦自愧于心矣欲行古人之道反类今人之文譬乎游于海者乘之以骥可乎哉苟不可则吾从于古文吾以此道化于民若鸣金石于宫中众且曰丝竹之音也则以金石而聴之矣食乎粟衣乎帛何不能于众哉苟不从于吾非吾不幸也是众人之不幸也吾非以众人之不幸易我之幸乎纵吾穷饿而死死则死矣吾之道岂能穷饿而死之哉吾之道孔子孟轲扬雄韩愈之道吾之文孔子孟轲扬雄韩愈之文也子不思其言而妄责于我责于我也即可矣责于吾之文吾之道也即子为我罪人乎
　　答客问　　　　　　　　　　　尹　源
　　客谓予曰敢问人臣不忠孰为大曰无过为大客曰过之为言失中之谓也为臣有是则悖于事而害于治君子善于无过而子以为不忠惑矣曰余所谓无过者非果能无过众人不以为过无迹可攻也何则自古人臣为不忠者未有不外示畏谨循法度而能固其宠久其权以遂其邪者内则为宰相为卿大夫不敢主天下事与进退贤不肖曰吾知循故事尔専则罪也外则为郡为邑以至亷察一道视政之不敢革视民之疾不敢去曰吾知奉法尔违乃辟也若此者不惟时君以后无过天下之人亦以为无过苟终不能辨之使内外相济以成其俗则国日削民日敝以至大乱而莫之御谓之忠可乎忠臣则不然一心公乎天下不以身之安危易其守其行事也或犯上之忌或冐下之谤若此者不惟时君以为过天下之人亦以为过矣苟能辨之使得行其道则国享其利民被其赐谓之不忠可乎故忠臣本于爱君姧臣本于爱身未有爱君而先其身爱身而先其君者客曰如子之説仲山甫明哲保身万石君崔光忠谨无过皆不忠乎曰若数子皆纯乎其中非求无过之名以为巳利故忠臣之过小而必形奸臣之过大而不章世人徒见其形者以为过也孔光张禹所以危汉宗林甫所以祸唐室曰然则人君何以辨之曰舍其迹而责其心术斯得矣
　　谕客　　　　　　　　　　　　　刘　敞
　　寳元康定之间元昊畔诏书求材谋之士于是言事自荐者甚众辄下近臣问状髙者除郡从事其次补掾史且数百人时予方逰吴中客有相哀者作谕客客谓公是先生曰盖闻贤者不遗利智者不失时因形推势以亊为机是以功勲流于竹帛盛徳载于黎庶厯百世而不衰掩众人以独骛此所谓豪杰之士也而先生亦有意于此乎先生曰何以教之客曰今西兵距境昆仑道絶主上不怡邉有宿甲旃裘之贡不入钟鼓之娱不劝者于今三年矣是以下求贤之诏开自荐之路总擥奇俊兼聴天下恩涵于人心义激于肺腑故令下之日坐者泣沾襟卧者涕交頥咸欲奋必死之力蹈难测之机忘山川之苦薄战伐之危请长缨以系颈输家财以济师拜章者交乎公车献策者满乎北阙起徒步以析爵由一言以改列此亦遭遇之时变化之契勇辩之辰敌国之势穰苴所以权军而西出苏秦所以掉舌而东逝也今先生乃悄乎如不知藐乎如不闻名与智寂迹与世沦懐书满腹不如众人意者暗于事势而然乎且夫道期于用不必全洁功期于成不必无辱是以伊尹负鼎伍员鼓腹百里食牛包胥恸哭乘时因势大直细曲崇如丘山炳若执烛今先生乃独习无用之言守难行之事遗弃诸子専意六艺井田虽通不可以厚财赋之入乡饮虽讲不可以助军旅之急羽舞虽文不可以代干防之执麻冕虽纯不可以更甲冑之袭睢盱拳曲空言少实不可图进取之益则何不卑论侪俗夜寝夙兴驰骋乎孙吴之场揣摩乎苏张之营舌如电流功如雷行威名并建家国两荣乃反侈陋巷之处甘藜藿之食目无韶曼耳絶金石抱瓮而汲不知用力行身若此老且奚益先生曰吁客何貎之壮而语之少何愿之大而智之小信难以议道矣虽然不可以不陈也昔者轩有版泉之师尭有丹浦之征舜有三苖之诛啓有扈氏之兵成汤造攻于牧宫文王收绩于崇城当此之时覆载侔于天地文明比于日月休恩渗于时雨厉威粲于霜雪跂行喙息罔有不服然且干戈未尽戢弓矢未尽闭小至俘馘大至流血巍巍之功不为之差减赫赫之号不为之灭裂适足以增其徽名广其休烈而已客以谓有损于盛徳邪夫狂童鸱张天夺其魄跳踉颠豗假命顷刻亲戚不言思得所殛狗吠其主防窃疆场此亦蚩尤三苖何以异哉然而将帅之臣阅于诗礼介冑之卒奋于防兕赏未及悬刑未及峻而天下之民亿兆之众固已集矣于是乎虎眄鹰眎龙行云起譬若挽千石之弩决垂溃之疽引洪河之流沃殆灭之燬曽不移息而可见又何足烦天下之学士主上所以干干夕惕劳于求贤通自进之路开愽访之门者恐伯髙傅説之流藏于岩野伊尹大师之品逸于屠钓又所以明谦让之义恭聴卑之操使非常之业与士大夫共有也此乃三王所不及五帝所难行愚陋之人岂能昭见其情哉昔燕欲骏马乃市朽骨而千里之驹果至越欲勇士乃揖怒而百夫之勇来萃主上亦欲致特达之人是以狂狷者无所咈排触者无所忌髙爵重禄或富或贵鉴洞乎神明量配乎天地岂以为小丑之未夷羣凶之尚恣哉且夫东渐岛夷南及交趾西奄孤竹北越凿齿受令朝朔齐一车轨雷动风行方百万里观数郡之地元昊之众曽不若黒子之着靣蚁之循宂而欲以敌国论之固失类矣且客独不闻宋受命之説乎昔者唐失其御海水横溢寰宇之内分为六七不贡不朝靡所统一于是蠢蠢之氓困于戈鋋积尸为山流血成川糜溃屠剥者盖五十余年上帝眷之乃命太祖受禅啓国方行千里犹有残孽弗率弗祀太宗平之真宗成之至于制作之道以或未遑然亦开籍田封太山礼河汾考百王皇上率循圣武靡有遗轶而胜残去杀适底今日是以往者申访古乐绪正郊配大定六籍谨敇元防欲以就一王之法成必世之期使后嗣遵其矩太常肆其仪参于六经表于万年泽漏于重溟功陟乎上天还成康之俗俪典谟之篇包弓偃革无得逾焉此学者所以踊跃而鄙儒所以拳拳也何以苏张于平世孙吴于异类终无益于王道空自絶于圣治客徒笑我暗于事机我亦悲客躁于冨贵而不知制作之义也言未毕客竦而谢曰荒野之人溺于所闻先生幸教之谨受令矣
　　反求斋对　　　　　　　　　　　谢　逸
　　李子作斋于防事之北求名于余其名曰反求李子请曰愿闻反求之义对曰子不闻楚国之盗者乎楚之盗曰支贡者行若无迹语若无息逾垣若鸟宂土若防居于楚国人无夜不亡其物焉国人心知其贡也而执之无状每亡物必骂曰是必贡也其如不可执何居一日贡语其隣之子曰楚之盗不为寡矣每亡物必尤贡也何隣之子曰子无怒国人之尤已也子能为盗故亡物者必尤子子而不为盗其谁尤子哉贡曰是不难也吾且阖户不出矣傥夜有亡物者亦将以尤贡可乎是夜楚人彻卫释禁而国中无犬吠之惊君子曰人不可不反求诸已也仁所以爱人者也爱人不亲则反诸已曰仁未至也智所以治人者也治人不治则反诸已曰智未至也敬所以礼人者也礼人不答则反诸已曰敬未至也行有不得者皆反求诸已而惟人之责则与楚之盗日攘其物而怒人之尤已也何异哉反求之义其在斯乎李子怃然为间曰命之矣李子名绂字明服余表弟也又从余故告之以名斋之义使归而书诸壁焉
　　三山移文　　　　　　　　　　宋　白
　　三山之英十洲之灵排烟拂雾勒移山庭夫以逍遥俗之姿缥缈飞仙之状控白鹤于云末骖青鸾于天上吾方知之矣若其冥冥帝先杳杳象外厌浮世而龙摅曵天倪而蝉蜕聆白雪于太虚挹流霞于上界因亦有焉岂其侈靡轻浮猖狂迅速习夏癸之奢用商辛之酷将大道以为戯勦万民而逞欲何其谬哉呜呼龙驭不存鼎湖长往万古千秋英灵肹蠁世有秦皇爰及汉帝既崇登髙益骄益炽然而貎学希夷情忘橐籥窃祀神山滥封东岳污吾真风轻吾上药虽笃志于仙林竟无心于天爵其始至也将拍洪崖挹浮丘捐百揆弃诸侯鼋梁架日劒气凌秋或思玉皇可接或忆金仙共游废元元以不治仰苍苍而是求燕昭何足比子晋不能俦及其妄説斯行贪诚弥勇智刃挥霍灵台飞动乃阅意海隅穷奢世上泛楼船而济重溟建祈年而侔大壮兰桡馥其天风桂栋凌乎辰象望仙阙而何极顾又寰而如防至其俨霞冠垂珠绶履鳯文之舄列蛟龙之绣焚百和于筵上辉九华于坐右羽斾争耸瑶坛竞开丹台紫府在何处白凤青鸾犹未来大寳非贵三清是属耻万机之屑隘六合之局促将纪号于真图任销声于帝箓希风七十君委政三十毂使我徒费步虚尝轻举徐福不归安期谁侣文成五利并虚词太一上元徒延伫至于栢梁灰烬承露飘零甲帐空兮暮烟怨羽人去兮秋风惊昔求长生跻夀域今见委骨在穷尘是知碧海汪洋瀛洲浩渺方丈争奇蓬莱竦峭慨沙丘之云云悲茂陵而谁吊故其露惨长寒风啼自咽秋草凄凉春花愁絶嗟罗绮之皆空叹池台之已灭且夫奄有神器化育羣生将天地以合徳与日月而齐明岂可使凤扆寂寥龙图销毁帝道荒芜天潢泥滓游心于幻路教臣民而以诡宜扄玉洞掩天闗扬大雾涌惊湍隔袄风于海上杜妄魄于云端于是瞠波如山怒云寡色斥二主之讹谬警后王之道徳请为治世君无俟宾天客
　　跛奚移文　　　　　　　　　　黄庭坚
　　女弟阿通归李安诗为置婢无所得乃得跛奚蹒跚离疏不利走趋颡出屋檐足达戸枢三妪挽不来两妪推不去主人不悦厨人骂怒黄子笑之曰尭牵羊而舜鞭之羊不得食尭舜俱疲百羊在谷牧一童子草露晞而出草露降而归不亡一羊在其指防故曰使人也器之物有所不可则亦有所宜警夜偷者不以马司昼漏者不以鸡准绳规矩异用殊施天倾西北地缺东南尺有所不逮寸有所覃子不通之则屦不可运土篑不可当屦坐而睨之小大俱废子如通之则瞽者之耳聋者之目絶利一源收功十百事固有精于一则尽善徧用智则无功有所不能乃有所大能焉呼跛奚来前吾为若诏之汝能与壮士抜距乎能与羣狙赋芧乎能与八骏取路乎能逐三窟狡兎乎皆曰不能曰是固不能闺门之内固无所事此今将诏若可为者汝无状于行当任坐作不得顽痴自令谨饬晨入庖舍涤鎗瀹釜料简蔬茹留精黜觕脔肉法欲方脍鱼法欲长起溲如截肪煑饼深注汤和糜勿投醯韲臼晚用姜葱防不欲焦旋不欲黄饭不欲着牙扬盆勿驻沙进火守烓水沃沸鼎斟酌芗芼生熟必告姨防临食爬垢撩髪染指杓嘬胾懐骨事无小大尽当闗白食了涤器三正三反枚拭蠲洁寝匙覆椀陶瓦髹素视在谨数兄弟为行牡牝相当日中事闲浣衣潄襦器秽器净谨循其初素衣当白染衣増色栀郁为黄红螺蚜光挼蓝杵草茅搜橐皂浆胰粉白无不媚好燥湿处亭尉帖坦平来往之役资它使令牛羊下来唤鸡栖桀撑拒门闗闲防草窃饮饭猫犬堙塞防宂凡鸟攫肉猫触鼎犬鎗防窥甑皆汝之罪也春蚕三卧升簇自裹七昼七夜无得停火纻麻藤葛蕉任絺绤锡踈手作无有停时紾缉偷工夫一日得半工一缨亦有余暑时蕴蒸扇凉蜜水薫艾出蚊水盘去蝇果生守树果熟守筥执弓懐弹驱吓飞鸟无得吮尝日使残少姆妪骂讥痢泄呕天寒置笼衣食毕烘搔痒抑痛炙手撋冻无事倚墙鞵履可作堂上呌呼传声代诺截长续短鳬鹤皆忧持勤补拙与巧者俦凡前之为汝能之不跛奚对曰我缺于足犹全于手如前之为虽劳何咎黄子曰若是则不既有用矣乎皆应曰然无不意满
　　连珠
　　连珠二首　　　　　　　　　　徐　铉
　　道不可以权行终则道防情不可以苟合久则情踈是以兵谏爱君君安而忠敬已失同舟济险险夷而取授自殊
　　运不常偶体道者无忧时不常来抱器者无滞是以霜露既降徂来不易其贞弓矢载櫜董泽不逾其利
　　连珠一首　　　　　　　　　　晏　殊
　　时平徳合秉均者续隠于防先运极道消享位者誉隆于事外是以房杜之恩勤莫二无迹可寻郭裴之退黜居多其名益大【郭汾阳裴晋公也】
　　连珠一首　　　　　　　　　　宋　庠
　　山有楩梓之材居山茇草而舍田有禾稷之实力田者半菽而饱廐有骥骤之乘掌廐者羸股而步此所谓役于物者智不建乎物也无木者有华榱之防无田者有嘉糓之享无廐者有上驷之御此所谓役物者智包乎物也故君子逸于用徳小人劳于用力
　　连珠一首　　　　　　　　　　刘　攽
　　盖闻诡道取胜得以暂用懐恶致讨未有能克是故以桀诈桀可容于徼幸用燕伐燕不足以相服






　　宋文鉴巻一百二十八
　　钦定四库全书
　　宋文鉴巻一百二十九
　　宋　吕祖谦　编
　　琹操
　　怀归操　　　　　　　　　　　刘　敞
　　蟋蟀在堂嵗云除今我不乐鬰以防岂不怀归畏简书蟋蟀在堂嵗云逝今我不乐濡以滞岂不怀归友朋畏
　　醉翁操　　　　　　　　　　　苏　轼
　　琅邪幽谷山水竒丽泉鸣空涧若中音防醉翁喜之把酒临听輙欣然忘归旣去十余年而好竒之士沈遵闻之徃游以琴写其声曰醉翁操节奏踈实而音指华畅知琴者以爲絶伦然有其声而无其辞翁虽爲作歌而与琴声不合又依楚词作醉翁引好事者亦倚其词以制曲虽粗合均度而琴声爲词所防约非天成也后三十余年翁既捐馆舍而遵亦没乆矣有庐山玉涧道人崔闲特妙于琴恨此曲之无词乃谱其声而请于东坡居士以补之云
　　琅然清圜谁弹响应空山无言惟翁醉中知其天月明风露娟娟人未眠荷蒉过山前曰有心也哉此贤【泛声同此】醉翁啸咏声和流泉醉翁去后空有朝吟夜怨山有时而童顚水有时而囬囦思翁无嵗年翁今爲飞仙此意在人间试听徽外三两
　　于忽操　　　　　　　　　　　　王　令
　　刘表见厐公将起之而公不愿也表曰然则何谓公曰我可歌乎旣歌命子弦之凡三操
　　于忽乎不可以爲其又奚爲离娄之精夜何有于明瞽旷之耳聋者亦有耳【一本作塞何有于声】束王良之手兮后车载之前行险以旣覆兮后逐逐其犹来虽目盻而心骇兮顾其能之安施委墨防以听人兮虽班输亦奚以爲于忽乎不可以爲其又奚爲椽栌桷榱之累重顾柱小之奈何方风雨之晦隂行者艰而莫休居者坐以笑歌不知压之忽然兮其谁安何
　　于忽乎不可以为其又奚为谓鸡斯飞谁得之吾方饥而覊谓豕斯突何取于防是皆以食而得之吾方饥而后噫噫鸡豕兮死以是兮
　　昼操【孟子去齐舍于昼作】　　　　林　希
　　彼滔滔之天下余孰从而与归来何其然兮其去何为吾行或使矣止或尼之母嗟吾行矣于此迟迟弃其量鬴兮撮安施钧石则委兮亦何用于铢絫顾瞻咨嗟兮人曷余疑呜呼余归兮已而已而
　　上梁文
　　开封府上梁文　　　　　　　　杨　亿
　　受三灵之眷命开百世之丕基居中土以制四方坐明堂而朝万国上观象设路寝而辟应门下鉴黄图定神州而分赤县玉帛骏奔而荐至舟车辐凑以交驰居民最处于浩穰寰宇共瞻于表式法天崇道皇帝陛下道光上圣仁洽普天性尧舜之聪明体禹汤之勤俭垂衣裳而布政悬法象以授人旰食视朝俾精求于理本临轩遣使常散采于民謡物情而煦育如春王道而坦平若砥故得五兵不试边陲无金革之声四序由康陇畆起仓箱之咏敦淳反朴黎民尽致于可封献賮输防异域曽无于后至混车书而一綂颁正朔于四夷十年逺过于成周拓土更逾于彊汉乃眷京畿之千里旁连魏阙之九重包括诸华仪刑列郡疆理既推于广斥闾阎最号于便蕃岂惟侠少之场所谓帝王之宅爰求控实在元良皇太子道契黄离位隆苍震问安视膳素彰周寝之勤主鬯承祧爰践汉储之贵自春宫而育德镇天邑以分忧诞扬慈惠之风广布神明之政緑林屏息絶吠犬以堪惊玉烛匀调无喘牛而可问于是决断簿书之暇经营土木之功广栋宇之新规集班输之絶艺挥斤者成市荷锸者如云度楩柟杞梓之材召丹雘圬墁之匠百堵皆作不日而成梁横防蝀以蜿蜒瓦叠鸳鸯而迤逦堂皇有炜防事斯严廊回合以四周庭清虗而中敞制度迭彰于壮丽形容备极于巍峩足以明东朝副贰之尊表南府镇临之盛儿郎伟今兹吉日将毕竒防爰自抛梁式申犒劳散金钱而满地堆饼饵以如山巵酒肩盈樽满案极量而饮应不羡于单醪实腹而飡固如塡于巨壑旣醉以饱式舞且歌同承涣汗之恩共乐升平之化
　　抛梁东三韩百济慕华风毛车逺渉浮天浪欢呼鼓舞未央宫
　　抛梁西雪岭金河路不迷万里玉关皆我土葡萄苜蓿徧髙低
　　抛梁南跕鸢浪泊圣恩覃大贝明珠盈帑藏崔嵬铜柱拂烟岚
　　抛梁北匈奴逃遁空沙碛茫茫絶漠胡无人待上隂山重刻石
　　抛梁上非烟颢气何萧爽厯厯天边种白楡亭亭云际峩仙掌
　　抛梁下万并繁华堪大诧家家楼阁倚晴空处处弦歌乐皇化
　　伏愿抛梁已后风调雨顺时和年丰圣夀灵长与大椿而难老邦家巩固将磐石以无穷少海长浮于厚载前星永耀于穹济济宫庭之僚属森森天府之賔从尽预商山之羽翼咸依俭幕之芙蓉将吏奔趋而有幸军民抚育以皆同悉倾心而奉上并竭节以向公路絶冦攘夜戸而从兹不闭人无争讼圜扉而自此常空百姓咸跻于寿域八方悉被于仁风然后我皇帝之千秋万嵗长端拱以居中
　　英宗殿上梁文　　　　　　　　　王安石
　　天都左界帝室中经诞惟僊圣之祠夙有神灵之宅嗣开宏筑追奉睟容方将广舜孝于无穷岂特尚汉仪之有旧先皇帝道该五泰德贯三仪文摛云汉之章武布风霆之号华夏归仁而砥属蛮夷驰义以骏奔清跸甫传灵舆忽往超然姑射山无一物之疵邈矣寿丘台有万人之畏已鼎湖之弓劔将游髙庙之衣冠今皇帝孝奉神明恩涵动植纂禹之服期成万世之功见尧于羮未改三年之政乃眷熏修之吉壤载营馆御之新宫考恊前彛述追先志孝严列峙寝门可象于平居广拓旁开辇路故存于陈迹官师肃给斤筑隆施揆吉日以庀徒举修梁而考室敢申善颂以相欢謡
　　儿郎伟抛梁东圣主迎阳坐禁中明似九天升晓日恩如万国转春风
　　儿郎伟抛梁西瀚海兵销太白低王母玉镮方自执大宛金马不须赍
　　儿郎伟抛梁南丙地星髙每嵗占千障灭烽闻岭徼万艘输賮引江潭
　　儿郎伟抛梁北边头自此无鸣镝即防呼韩渭上朝休夸窦宪燕然勒
　　儿郎伟抛梁上彷佛神游今可想风马云车世世来金舆玉斚年年徃
　　儿郎伟抛梁下万灵隤祉扶宗社天垂嘉种已丰年地产珍符方极化
</div>
    <div class="pagination">
<a href="宋文鉴_page65.html">上一页</a><span>...</span><a href="宋文鉴_page61.html">61</a><a href="宋文鉴_page62.html">62</a><a href="宋文鉴_page63.html">63</a><a href="宋文鉴_page64.html">64</a><a href="宋文鉴_page65.html">65</a><span class="current-page">66</span><a href="宋文鉴_page67.html">67</a><a href="宋文鉴_page68.html">68</a><a href="宋文鉴_page69.html">69</a><a href="宋文鉴_page70.html">70</a><a href="宋文鉴_page71.html">71</a><span>...</span><a href="宋文鉴_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
