<!DOCTYPE html>
<html>
<head>
    <meta charset="UTF-8">
    <title>全唐文 - 第 438 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 438 页/共 603 页</h1>
    <div class="content">    十一年冬，诏书仲战。十月乙未，上遣中贵人来临视。将军於是图其阵於帐中，令诸将各识其序，旦暮击鼓，教士卒为分合圆方之势，备尽所用。将军出，客有难之者曰：“自建中於今，淮夷三叛其间矣。虽蒙赦令，然未尝斯须忘战。故介兵人传其兵，父训之子，兄教之弟，非战事不语。是寇以将军名闻天下，故不敢犯。自将军西出疆，屯兵於万胜城，以控其要，濠水而东，连次江淮之间，郡邑之人，耕桑自力，转输相属，曾不为寇虞，此将军之功也。以强计毅诚，招其转祸之人，继来如绳，此将军之用也。今将军不以此为百全之基，驱貊越之人，身自蒙坚，而与必死之寇决命顷刻，即万一有不如将军之指，东土之固，将安仰哉？”对曰：“此吾以熟於计久矣。然吾昔尝仕於河塞十有馀年，若偻之忘伸也。前行始入觐，不意蒙宠於过误，使率师振旅。吾之力，唯其所指，以死效。夫马随羁而引者也。羁之使驰，则为之驰，羁缓则步。安有择涂陆而避僵蹶哉！如有纵之不前，衔之不止，徒见挞贱之弃，焉得延颈足以待御。且圣上旦暮待绩於吾，中贵继至，亦吾蒙羁之日也，何敢自引於便而已矣。”
    遂以十一月庚长夜，漏过四十刻，引兵西渡，上史蔟牧之，下瞩贼垒，分铢皆察。及日中，大风从西起，折干回帜，将军谓中贵人曰：“今日之候，非其利也。愿屯兵堡史蔟以伺之。”中贵人曰：“某受命视公战，不视公守。将军不得已，乃阵中军为前，武宁军次之，左右辅皆亲兵。战凡十合，会庐宣之居间，闻战声，自惊溃失次，且遁。是时贼军方苦中军、武宁之杀伤，几欲引去，及闻庐宣之军惊溃，即分精兵数百，劲突所溃以击之。而将军复与中军、武宁深逐贼而行数十里，因与庐宣之军相弃。庐宣之军先遁去，卒无所伤。至暮，中军力斗遂死，其将曹惟直张忠信，杨浑等，及卒死者数百人。武宁死者亦数百人。还军新城，虽无功者亦劳之，以故士卒无战苦畏叛之患。时亚之客寿春，得详其语而书之，以备史听。
    ○临泾城碑
    临泾之筑，迹於郝比。贞元中，比为泾将，德於军，军中皆推其公。尝从壮数百骑出捕野，还白於帅曰：“临泾地扼洛口（原注：有洛川在泾州西北，尽於临泾），其川绝饶利息蓄。其西大野，走戎道，旷数百里，其土乃流沙，无能出水草，当涉者尽疲，即屯临泾为休养便他。愿以城控之，可艰其来。”比出，其傍一人谓帅曰：“诚以比言有是也。虽然，公自念之。公所以蒙殊恩大幸，子姓昆弟俱得不业而官者，盖以边防未有可制。上心日夜悬於此，故厚公之事无所难。今用比言，则边已固，公安倚耶？虽戎不得越所趋，而捕者复何以称获。使上闻之，亦且轻所忧矣。”遂不从比计。及帅死，其校段代为帅。岁馀，比又白曰：“昔天宝时，天下有兵，为防者独西戎矣。而边至王畿，尚万有馀里。其烽燧之惊，东不过敦煌、张掖之间。又有严关重阻，盘错之固，绵属於其中。乃者安、史反，其边兵强壮，悉会难咸阳东，而西陲复为所攻，尽亡美地。今王畿之傍，列为边郡。飞烽传候，昏晓之际，必奏於帝垣。况未有可固。今每秋戎入塞寇泾，驱其井闾父子，与马牛杂畜，焚积聚，残庐室，边人耗尽。而又以一方便宜，委决於将军，何以自塞。夫临泾之筑，於泾甚便。前年比白於故将军不听，今日幸愿将军省计”遂筑城於临泾，以比部镇之。自是戎无敢犯泾者。元和初，入觐，因留宿卫。後为帅者恶比能，强诬以年朽不任兵罢之。八年，余西道塞，历岐、陇，而边人无幼老，尽能诵郝比之功。故余悉著所论，勒其事於临泾城。
    ●卷七百三十八
    ☆沈亚之（五）
    ○唐故银青光禄大夫检校左散骑常侍兼宫苑闲厩使驸马都尉郭公墓志铭
    府君讳某，其先关西郑人也。大父汾阳王，始以戎勋著绩，为朔方军副使，天宝末，元宗南巡巴蜀，肃宗劳兵於灵武，乃率其义虏顺夷，合兵逐叛，得为朔方军节度，既而二驾还都，拜为中书令，统兵於外。代宗初，犬戎饮马昆明，至於御沟。天子在陕。又以击逐之功，益拜尚书令，封汾阳王，尊称尚父。乃诏子暧尚升平公主。都尉主客皆贤，故长安中名人文士，自李端司空曙之徒，咸游其门，赋诗席酒更日。而主生子男三人，女二人。长今为皇太後，府君即其少子。初宪宗居邸时，亲临主家，纳迎如礼。及今上即位，皇太後昆弟皆宠锡尊官。而府君最少，益蒙隆念，自州剌史入为殿中监，尚西河公主。岁馀，改宫苑闲厩使。府君宽柔和易，不守刚决。长庆二年七月五日，暴疾卒於主家，享年三十七。太後闻之，惊悼悲哀。使者自中宫出，按问发疾之状，月馀乃解。以其年十二月十九日，葬於京兆某原之上。初西河主前降吴兴沈氏，生子男一人。及郭氏之丧无後，而以沈氏之嗣为之主办。卜葬有期，主丧者使其家吏，牵马操币，至於栎阳，即尉家曰：“尉之文记事有闻矣。愿得为之铭，以志其圹。”於是与序勋典之事，表於墟中。铭曰：
    河族昆仑，命源惟长。跋於神华，其来泱泱。影响迈会，披华吐章。灵烟气交，鼓而兴祥。陶以精神，涵为浓光。保我国步，乃生汾阳。在户作扃，横天为梁。息灾破难，以药痍疮，帝子入室，固如维纲，孙为国母，沙麓以昌，少为姻臣，谦宽汪汪。禄而不寿，哀彼中霜。惟其流庆，与唐无疆。
    ○泾原节度李常侍墓志铭
    府君讳汇，太尉武穆公光弼之少子也。为人俭毅意气。祖楷洛，自匈奴提其属来入，始为唐臣，累迁至将军，赠司徒。武穆既壮，当天宝末，以平燕寇有功，故公於提襁之间，得赐校书郎。武穆薨，公少无所倚。薛兼训怜之，奏试殿中丞。後从朔方军，事汾阳王於。又从东平军，事李正已於淄青。正已悖，公说之以善，语虽不从，然得重赐与驰归。即从宣武军司徒勉公使於京，而贼希烈攻勉城拔，公不得赴，乃从淮汝军，事哥舒曜於东都。兴元中，行营为先军，得试将作少监兼侍御史。後从义成军，再事贾耽於滑，得兼御史中丞。贞元九年入为左神策左将，加都将。元和初加御史大夫。二年出镇同官。四年加右散骑常侍，迁宿州剌史。七年改安州刺史。九年入为右羽林将军。十年春加左散骑常侍，拜节帅泾原。既至，闻士卒前以食不赈而鬻子者，皆与赎归之。夏六月，公疾发，视政不能勤。七月十二日薨，行年五十九。赠工部尚书。发御府粟帛，命官即其家吊劳。生子男三人，女七人。长女适焦氏。娶窦氏夫人，生嗣子罕。夫人卒，娶潭氏。潭氏亦早卒。公将葬，使卜兆，兆言合葬不宜，罕从卜。竟先将军太尉之墓於华原某原。乃用亚之为志，以铭其所。词曰：
    帷汉都尉，肇自其源。居彼北方，继世不还。乃公之祖，始为唐臣。武穆嗣毅，即我家勋。帝念不忘，公亦为藩。乃葬王畿，北指华原。呜呼哀哉！惟功与魂，千古不泯。
    ○故太平令李寰墓志铭
    长庆元年，故太平令李寰之丧，其妻沈氏，挈其稚嗣，哭丐於姻党之门，以事其殡，事将具，命其族亚之为铭，以志其圹。府君唐之裔也，其先奉高祖入关定隋，封定州刺史。曾祖承昕，为鸿胪丞。丞生少连，为氵殷水令。令生牟，为梁县尉。尉生府君。世以宗荫调官，卒无达显。贞元中，沈氏始以外戚隆贵，而胄得为列卿，掌太府。乃以子女归之府君。府君贫，负其屈而家，仰给为生。元和中调为太平令，卒於官舍。亲党语为善人，多痛之。铭曰：
    廓乎圆穹，覆乎万古之中。贤者或塞，而夸者或隆。唯达识不穷，善人有终。哀哉！
    ○韦妇墓志铭
    夫人姓王。祖曰楚，天宝中为吴王府司马。父曰新，贞元中为杭州文学卒。母河南姚氏。永贞初，归夫人於京兆韦氏。夫人之归，年始十四，已能成妇道。年十八，暴疾亡。亚之姊，乃夫人诸父之兄嫂也。或谓姻家之丧，必有赙。亚之贫无货，请以文易之。故韦氏妻之丧，沈氏得为铭志。
    夫人之邦曰琅琊。夫人质多於容，行多于和。岂天不命，於寿不多耶！实既命短，可奈何。已矣莲湖之西，灵山东趾，南极於江，近十五里。元和三年，四月庚子，而琅琊氏之骨归於是。
    ○沈参军故室李氏墓志铭
    汉孝武时，匈奴累犯塞。夫人之先为都尉，出居延，力战且陷，遂与其部居胡中为贵落。其後入唐为功臣，世世以武绩显。至大父临淮王光弼，父尚书汇，皆为帅长。及父殁，门下客沈亚之，请其属以夫人归於从祖之子曰称师。从祖讳房，当代宗时，取良家配帝。其姑以妃受选入宫，生雍王。沈氏之先，继列组冕，显於籍牒者，皆由文学。及德宗即位，追尊皇太後。太後昆弟父祖既追封矣，其子侄皆蒙宠荫，遂以房为将军执金吾，冤为卿掌太府，羽为驸马都尉，尚长林主。夫人既嫁三年而卒。生子男，未能视在。元和十四年正月六日，具葬城南，次於沈氏之陇。作铭，其词曰：
    冗叶虽荣，逮霜霰兮。劳飙罹炎，延而眉兮。韶妖之葩，笄刻晷兮。触烟寤露，条委衰兮。元金苍砾，安静兮。红琼海碧，包脆危兮。呜呼夫人！曷而得支。姑啼夫哀，丛咽尹兮。姊弟酸屑，垂涎Д兮。凄风送魄，樽生漪兮。黄圹圆隆，缄若帷兮。明能之魄，来而安兮，无越违兮。
    ○卢金兰墓志铭
    卢金兰字昭华，本亦良家子。家长安中，无昆弟，有姊四人。其母以昭华父殁而生，私怜之，独得纵所欲。欲学伎，即令从师舍。岁馀，为绿腰玉树之舞，故衣制大袂长裾，作新眉愁，顶鬓为娥丛小鬟。自是而归，诸姊不为列矣。因恚泣，谓其母曰：“今不等我，不若从所当耳。”年自十五归於沈。居二年，从沈东南。浮水行吴越之间，从七年，乃还都。又二年，沈复东南，而昭华留止京师，不得随，病且逝。从沈凡十一年，年二十六。生男一人，女一人。葬於城南尹村原之下。作铭，其词曰：
    野辽刺兮众草罗生，飕郁蓊兮孰先殒零。绮颜奄忽兮辞金楹，去何止兮归无程。芳霍红荃兮昔所迟，今销亡兮不可再馨。魂魄归来兮复此园茔。
    ○灵光寺僧灵佑塔铭
    释家之法，以弟子嗣师由子，其事死送葬，礼如父母。由是籍书赞记之，常名而不姓。今通氏言释者，必祖自佛派，分诸系於七祖，各承其师之传，以为重望。而律师光范者，始为童子时，事师曰灵佑。且满岁，师与其曹为状喻之语，而律师侍侧，辄达其至。既学五年，而通经纪。年及冠，遂去发被褐，言语应引，则老缁不能对矣。大历中诏度，始成僧仪。初居吴之嘉兴空王寺，其後缁衣男女相与诵其能，於是俱使授学，更居灵光寺。遂与其徒讲赞微言百流会归之说。自吴南北郡邑，缁衣咸果受，人人自得，若濡露然。又著《会释章句》十五卷，贞元十六年十月某日，灭于其寺之居，僧年四十五，寿年七十四。遗言令其子弟曰：“当殡我寺之居西园中。”其後四年，门弟子相与成塔於其所。元和中，余游吴，弟子明辨来求铭焉。律师字楷，其家本吴人，其乡里在吴之昆山县。曾祖师利，开府仪同三司，食邑三百户。祖元亮，於潜令。父君卿，彭泽丞。母河东裴氏。其子与明辨之列凡六人，皆童子受学，是哀氏之仪由子也。作铭，其词曰：唯寂之门，呜呼已矣。匪媾匪育，孰後尔已。能传其心，即继乃嗣。以图我铭，以纪万祀。
    ○为汉中宿宾撰其故府君行状
    △故银青光禄大夫检校户部尚书左金吾大将军兼御史大夫上柱国河南县开国公食邑二千户赐紫金鱼袋赠太子少保柳公行状
    曾祖  该  皇任陵州录事参军赠陵州剌史
      祖  岑  皇赠秘书监
      父  潭  皇太仆卿驸马都尉赠司空
    状。公讳晟。其先河东人，肃宗时诏取儒贤配主。其父以门叶中选，拜太仆卿，尚和政公主。主及太仆继丧，而公年始十二，孝闻宫姻。既去丧，代宗怜之，召养宫中，令与皇子诸王俱受学，故公得通籍中禁。诏以吴大为之师，又以大子通元、通微为助教，令十日考学绩，劝所进。乾元初除尚舍奉御，得归故邸。又诏吴大、通微、通元令就舍授学。广德中加检校太常卿，赐佩金鱼。
    及德宗即位，以公故奉铜辇，将欲加赐迁官，未几而属车驾西狩矣。公徒走会难奉天，因泣奏曰：“臣愿得尺诏，持而东入都，购其豪人以为效。”德宗奇其忠，赐诏如奏。公於是佣装入贼军中，见贼伪右将军郭常左将军张光晟，公说曰：“阴潦之灾，鱼鳖游其墀坛，即扬光赫明，是辈不知枯挂之地者。公等宁能从其挂哉？”乃出诏示常等，皆捧诏伏，与誓约所归。未及期，会枢籍宦臣朱既昌阴以公之状飞告Г，遂为Г捕系，定死矣。Г诘二将，词不伏，即徙於外狱，稍宽之。有顷，贼兵累败，守吏益怠。公因其共系者十馀人谋，相与脱其锢，髡而走之奉天。德宗为之抚背流涕。明日，宸舆幸汉中，公奉辔至南梁，还拜原王府长史。
    贞元六年改嘉王府长史。岁馀，翰林舍人吴通元谪死，公为疏陈雪，再进不得命。公之季止公曰：“上方怒，宁可为也？”公不听，公章卒三贡。於是德宗寤之，谓公见义不回，赐书宠劳，竟雪通元，改沣州别驾。十一年入为少将作。永贞初迁大将作，加朝请大夫。起崇陵功，以检校左常侍居使内作，封河东县开国子，食邑五百户。又加银青光禄大夫。起沣陵功，赐上柱国。
    元和初，西蜀叛。发岐、陇、、泾、朔方、太原及山东六郡之卒，皆属长武军，诏以高崇文讨之。既诛，三蜀大困，而汉中最险狭，益不能赈输所奉。中朝以器用当济，遂拜工部尚书兼御史大夫，持节帅汉中。始诏诸征蜀卒各还故部，而独以汉中卒三千人移戍梓州。其卒以为始去父母乡里，既劳而归，及境乃不得见其闾，亦以功自赖，今则徙之，谓若谪耳。皆锋奋食所，引刃援弓，迫中贵人。时公行未及郡，闻之，遂疾驱倍走，往其所，先劳其苦心。劳已，乃问曰：“君等何以而成功乎？”俱曰：“某等伐辟耳。”又问：“辟何以而得伐？”俱曰：“骄不受指於天子。”公曰：“君等既知辟以不受指而得伐，又亲灭之而得功，反不受指耶？今即不受指，即受灭矣。”于是卒皆免胄匍匐，遂从所徙。
    岁馀，入为大将作，使匈奴。先是戎相出视国使，必自据偃，以相辱傲。公知之，乃先谓曰：“闻若等皆以去信为强，亡礼自大。礼信不为，诚不仁也。何足奉吾国乎？”于是单于诸王贵人闻之，愕然失恃，皆莫能词。见则改容跪伏，遂致天子之命，约信成礼而归。拜金吾右将军，始得居公爵，益封千五百户，加为大金吾。九年加户部尚书，以大金吾为左将军。
    元和十三年三月九日殁，享年六十九。上闻之，一日废听奏诏，命从官临吊之。赐赙粟帛，赠太子少保。公强辩多学，谦下好问，因危而致其节，见义不顾其私，输公之急。某从僚其门，备得前行，谨以所闻所见，实录於斯，谨状。元和十四年七月十七日状。
    ○喜子传
    喜子者，饥年女子小字也。且困时，蒙活於估人刘承家女使，喜子为人惠口而柔颜，承载与往来襄、闽、楚、越之间。常之闽纳货於息客崔氏，闽市中有韦生者，居比屋，与承、喜子旦夕交候言。韦动悦喜子，而承顾颇喜酒多亡，故韦生得纵语靡曼，喜子既拒，韦益欲淫之。会承欲北舟向利，韦思得与偕及图，假载於承，承曰诺。且承因匿货，坐抵禁系公室。独得与喜子在舟，因赂傍者教以语，云承得死罪事，其财妾奴婢当输入，度终不能脱矣，不如以财亡。韦语达喜子，喜子立谋自杀，即夜就溺。人相与出之，几死。及苏，复与言，然知其妄，乃已。自是各去，其後不复相闻。事在元和四年。卫人程生为之说，赞曰：吾闻程生云，喜子之事，至死不变，亦可谓烈。呜呼！狐死正邱首，而喜子之仁也。
    ○李绅传
    李绅者，本赵人，徙家吴中，元和元年，节度使宗臣在吴，绅以进士及第，还过谒。舍之，与宴游昼夜，能其材，留执书记。明年，以骄闻，有诏召，称疾不欲行。宾客莫敢言，绅坚为言。不入，又不得去。曾留後使王澹专职为具行，蓄怒始发於澹，阴教士食之。初士卒当劳赐者，皆会府中受赐。与中贵人临视，次至中军，士得赐者俱不散，齐呼曰“澹逆可食。”既尽，即执中贵人胁曰：“尔宁遂众欲，宁饱众腹？”曰：“请所欲。”曰：“为我众书报天子，幸得复位。”贵人惧，伪诺之，召书记以疏闻。绅闻之，亡人内匿，众索不得。及中贵人至，促行，益怒，急召绅授纸笔，令操书上牍。绅坐前，佯惴怖战，管摇纸下，札皆不能字，辄涂去。累数十行，又如是，几尽纸，怒骂曰：“是何敢如是，汝欲下从而先人耶！”对曰：“绅不敢恶生。直以少养长儒家，未尝闻金革鸣。今暴及此，且不知精神在所。诚得死在畏苦前，幸耳！”复制以兵刃，令易纸，复然。傍一人为言曰：“闻有许侍御纵者，尢能军中书，绅不足与等。请召纵。”纵至，锐意自举，授词操书，无不可意。遂幽绅於润之外狱，兵散乃出，纵竟逆死。
    赞曰，李之贼江东也，其抗节者有李云、李绅。云则山中刘腾为书以大之，而绅之迹未及称。且绅职肘腋下，举动顾盼有一不诚，则支体立尽众手。而绅亦不顾，而晓然自效如此，可谓临大节而不可夺者耶！
    ○冯燕传
    冯燕者，魏豪人。祖、父无闻名。燕少以意气任，专为击球斗鸡戏，魏市有争财斗者，燕闻之，往搏杀不平，遂沈匿田间。官捕急，遂亡滑，益与滑军中少年鸡球相得。时相国贾公在滑，能燕才，留属中军。他日，出行里中，见户傍妇人翳袖而望者，色甚冶。使人熟其意，遂室之。其夫滑将张婴者也，婴闻其故，累殴妻。妻党皆怨望婴。会婴从其类饮，燕伺得间，复偃寝中，拒寝户。婴还，妻开户纳婴，以裾蔽燕，燕卑脊步就蔽，转匿户扇後，而巾堕枕下，与佩刀近。婴醉且暝，燕指巾，令其妻取。妻取刀授燕，燕熟视，断其妻颈，遂持巾去。明旦，婴起，见妻毁死，愕然，欲出自白。婴邻以为真婴杀，留缚之，趣告妻党。皆来，曰：“常嫉殴吾女，乃诬以过失。今复贼杀之矣。安得他杀事？即其他杀，而安得独存耶！”共持婴，且百馀笞，遂不能言。官家收系杀人罪，莫有辨者，强伏其辜。司法官小吏持朴者数十人，将婴就市，看者围面千馀人。有一人排看者来呼曰：“且无令不辜者死，吾窃其妻而又杀之，当系我。”吏执自言人，乃燕也。司法官与俱见贾公，尽以状对。贾公以状闻，请归其印以赎燕死。上谊之，下诏凡滑城死罪皆免。亚之曰：予尚太史言，而又好叙谊事。其宾党耳目之所闻见，而为予道。元和中，外郎刘元鼎语予，贞元中有冯燕事，得传焉。呜呼！淫惑之心，有甚水火，可不畏哉！然而燕杀不谊，白不辜，真古豪矣。
    ○表医者郭常
    郭常者，饶人，业医。居饶中，以直德信。饶江其南导自闽，颇通商外夷，波斯、安息之货。国人有转估於饶者，病且亟。历请他医莫能治，请常为诊。曰：“病可去也。”估曰。“诚能生我，我酬钱五十万。”常因舍之，先以针火杂治，导其血关，然後辅以奇药。诫曰：“第橐虑。”块居月馀，估称愈。欲归常所许财，常不听。估曰：“先生以为寡欤？”常曰：“不也。吾直吾之药，计吾之功不能损千钱。而（一作令）所受非任，反祸耳。”卒不内。人以常为诈而责常，常曰：“夫贩贾之人，细度而狭见。终日希售榷买，计量於毫铢之间，所入不能补其望。今暴夺之息钱五十万，则必追惜郁惋，宁能离其心。且药加於人，病新去而六腑方惫，复有悒然之气，自内而伐，即不可救。奈何！彼方有疾时，知我能治而告我，我幸免之。因利其财，又使其死。是独不畏为不仁，而神可欺者，吾何敢欺！”沈亚之曰：仲尼盖言，我未见好仁者恶不仁者。而後学之徒，未闻明好恶也。岂其言之愤不足畏耶！今世或有邦有土之臣，专心聚敛，残割饥民之食，以资所欲，忍其死而不愧，受刑辱而无耻，是亦不仁甚矣，终无有恶者。若郭常之贱而行之，又焉得不称於当时哉。
    ○表刘薰兰
    刘薰兰者，洛阳中女子也。字嫣荪，故居家时名郑儿。元和九年，年十六，房叔豹来求弹弦者，其母以郑儿入焉。後以善笑得大悦，因更名薰兰。叔豹为人喜酒多废，薰兰勉之曰：“某以孙稚蒙君曲娱之爱使得奉巾馔，诚不足以正非是。然而君之齿方壮，且又足给，幸疴恙无有，乃终日碌碌自堕，如即至力（阙）旦暮将何以拔之？若终不更，则亲戚友朋，视君若某，皆貊之乎。”於是房叔豹蹶然自咎，遂取古籍诗书并学之。是岁余罢陇西军，来舍房氏，始闻其语，因嘉之，遂为著篇以继劝。且古语有云：“女为悦己者容。”亦见其志也。如薰兰之能引媚其志，归於至理，岂不知贤女之为容。
    ○祠汉武帝祈雨文
    维长庆三年正月己巳，栎阳尉沈亚之，承命於大京兆，以岁旱，用乾肉清醪，恭祀於汉武皇帝神之祠下，因巫人以达其祝语。呜呼！阴阳水旱，其司惟神。五行六气，神得而均，如愆且灾，神何为仁。惟神昔帝汉日，何祥不臻。雍熙滂洋，甘露麒麟。人荷其泽，亦仰如春。气配高明，没而为神。居满必诛，居抑必申。今者献阳始岁，亢而为屯。草木蔽萌，塞脉沈津。不蒸不泄，逾於十旬。雨师慢傲，尸违不宾。潜深骄高，枯此下人。风伯嚣戏，{欺}陶浓尘，溃为凝霾，坌若颓□。鸿混突渤，上蒙无垠。掩蔽光明，以垢春晨。彼风伯雨师，皆神所司。处位不职，荒役不。神假之权，使之用为。上帝如怒，其殃孰罹。神明胡不督其稽，察其欺。坏法者戮，後期者笞。然後泰阳蒸云，雨膏以时。发生有涯，农力有施。今官庶并诚，虔虔於祠。集於宫室，鼓舞弹吹。神其听之，无敢苟祈。
    ○祝木神文（并序）
    谪掾秋病，偃於汉之阳。恍而梦鬼，其形甚秽。长股短胸，薄顶无尻，秃眉狞吻，嗜痔而饕，瞪视ㄦㄦ，气生臊，指人生寒，粟肌扌建毛。及寤怪叹，以告笔吏王扃。扃曰：“斯疠鬼也。”亚之曰：“疠鬼何端而侵我乎？”扃曰：疠之为情，恶傥傥而狎睢．同邱为仇，同恶扶依。依邪傅影，倒步侧，找舌附语，以调淫巫。今掾之为人，体旷情虚，乐能恶污。内旷外竦，翱翔自仪。举止无虞，不机不扃，为所啁也，无乃异乎。”亚之曰：“何以去斯患也？”吏曰：“扃闻之：木之神，其司郢土之阴，可以酬而诉也。愿召巫，用酒肴，以寄词为祝，使其有愧，必榜且戮。掾无郁也。”於是乃与撰为祝言一阕，以道所恶。其词曰：倾江汉之长澜兮，淘晨云於宿霭。惟附之横峰兮，写甘湾之清Г。闻木之留古神兮，宅同麓之荒邸。茹清明之灵英，含瑞光而为体。与午节及皎峭兮，恶晴明之暗霭。粤客子之何羁兮，啁吾血於疠鬼。疠鬼之状，草创朴束。蹴折兮蜍背，棚横兮虿腹。板聱兮薄顶而蛇颡，觇兮赤脸而鼠目。伺差池於隙情兮，投怪言以祸福。拒良药於烦痰兮，谤嘉肴而谓之毒。衣戾气以为介兮，避神丹之利镞。彼怪魅之朽险兮，非神君兮孰能以族。洗苦身而为词兮，望皇灵於木。
    ○刘岩夫哀文
    秀才刘岩夫，父殁不胜丧。余吊而作词以哀之，其词曰：号呼窒懑，喑呜呼兮。一溢不入，百体兮。醴泉渴竭，白发枯兮。脆黄摧乱，如霜芜兮。形若龙蜕，骸骨<疒者>兮。悲占六腑，神无居兮。魂魄惝惝，客四隅兮。去依风□，将君疏兮。待待（一作得得）地之，赴幽都兮。生成（一作诚）果克，志意舒兮。厚姻薄养，世有诸兮。俗浸且广，无谁诛兮。清魂佳宇，赫来图兮。鼎设海陆，备肴俎兮。吴梅狄酪，浃浓腴兮。逢果错实，态味殊兮。酣颜若颊，视若珠兮。香津桂醑，蚁沈浮兮。绿盎既发，有樽盂兮。醪醴百味，君安须兮。惟君之尝，恣所如兮。三爵与洗，祝延呼兮。为君浇奠，一飨余兮。
    ○祭河南府李少尹文
    维长庆四年五月十七日，福建等州都团练副使沈亚之，谨遣郡吏李权，奉酒肴之奠，敬祭於故河南少尹李公之尊灵。夫哲智之达塞兮，系其时之艰通。故孔子厄而周公通，管遇齐而卒业，贾遭汉而不终。呜呼哀哉！古昔何思，所思维时。谟不我进，纲不我维。民不得济，道不得施。虽富且贵，何大用为。夫子之道殁矣，今将遗谁？卷清明之特达，归坏厦而藏之。哀哉尚飨！
    ○祭胡同年文
    维长庆元年十一月二十六日，同年韩复、张正谟、庞严、沈亚之，馔庶羞清酌之奠，祭於故安定胡君之灵。惟温毅之龙颜兮，含朴谦而苞野。工时言之便诗兮，斗风识於远雅。同遭恩於昔年，蒙擢身於长者。念嘉欢之平生，君何先而捐舍。痛雕华之谁疾兮，闻号号之稚寡。省余奠之不遒兮，促将征於前马。何决迈而无顾兮，岂乐居乎壤厦。既启全而无尤，君子美其终也。哀哉尚飨！
    ○为韩尹祭韩令公文
    泽梁宋之戎郊，涵雄浑於云水。陶沈毅与浓刚，作光々之巨士。绵将流於洪光，鼓神涛之在已。昔丞相之东征，统梁城之千雉。命宾余以掌檄，踪枚马之遗美。见公佩之横腰，冠衙旗於宋垒。及夷门之节卧，余奉归於故里。宁後者之无当，顾狂埃以渤起。司马啖而宾徒烹，血肉肆而为市。何继师之无作，始公之功由是。伏豺豹於神猊，遂清宁乎千里。闻君书於天阍，帝嘉悦而忘耻。尝叙族以侄予，谓同原於康子。言康乐於一方，竟绵历乎再纪。廪蓄粟以亿计，积有馀而流委；枥甲马之万衔，惟君王之所指。扑淮童与齐虿，犹烹冰以燎苇；视燕赵之强侯，若负垤之群蚁。彼承风其如何，闻当饭之遗匕。及柱天而辙日，信博壮之可倚。逢谅暗之初晨，遂践阼而为治。推毂兮升坛，河桥兮。恩光被以湛稠，仍分疆以及嗣。遵往年之来觐，见差班於父子。复何殃之不造，遽相追而没齿。荣华之不遒兮，倏云乎已矣。悼皇情以注想，每凝旒而抚。锡秘物之必周，予得命为临视。还壤厦之将驾。导清笳於哀徵。鉴卑志之洁恭，愿降歆而省此。呜呼哀哉！尚飨。
    ○祭故室姚氏文
    噫佳惠之淑敏，承严明以信修。既笄佩之有仪，俟嘉人以为仇。岂位者以无当，顾采贽以纳予。惟鄙夫之蓬尘，牵阻离以为尤。始仕笔而关塞，俄自夏而涉秋。谁来归之须臾，遂省拜於东陬。洁幼弱之室处，奉板舆於修途。值凝冰之溯川，乃筑居以舍舟。念姻嫁之以时，负重钧於薄躯。何困蹇之多淹，汨岁序之忽周。误闻恙於中闺，言迅辔於皇都。及郑洛之外郊，承凶言们来书。悼追悲之莫及，声失恸以咽呼。目虚疑而直想，容仿佛之在眸。举椒桂之觞奠，感百年之永乖。缆む帷之抚臆，非彷徨於故居。惟灵魂之昭昭，省余心之劳劬。
    ○为人祭媵者文
    念昔媵者，容华不常。喜颜如春，酣葩之芳。乎将然，煜乎为光。偏然去步，如烟洋洋。萃然来居，如鸾下翔。佳言如酒，和人中肠。情如茧丝，缭不可央。系云其御，惟我所当。遂栖余床，为余馨香。自始于今，六谢冰霜。才云就木，言归陇首。道既已隔，淹不可久。呜呼哀哉！尚飨。
    ●卷七百三十九
    ☆白敏中
    敏中字用晦，太子少傅居易从父弟。长庆初进士。会昌中累官兵部侍郎学士承旨同平章事兼刑部尚书集贤史馆大学士。宣宗朝加右仆射金紫光禄大夫太清宫使太原郡公。罢相，检校司空，出历宁节度使剑南西川副使荆南节度使。懿宗立，徵拜司徒，复辅政，寻加侍中。罢为晋绛节度使。累迁中书令太子太师卒。
    ○如石投水赋
    石明臣节，水喻圣聪。顺投既因於纳谏，虚受必俟乎输忠。从以谠言，出清规而有中；类夫贞节，入碧浪以无穷。爰自人谋，式彰天奖。言必在乎能发，道奚疑於虚往。自怀从善，闻蹇蹇於股肱。何异临川，运磷磷於指掌，理既符於水石，事且契於云龙。伫启心而是赞，在虚已而能容。石投水而诚资手敏，臣佐君而讵得面从。当手敏则水不伤清，匪面从则君能立政。嘉献替而无爽，幸遭逢而有庆。致至坚於元奥，象以得贤；受可转於清流，因之启圣。所以垂衣广纳，侧席深居。言之者何常率尔，闻之者足以启予。攻玉之形随帝心之沃若；补天之质，应王泽之濡如。既而流谤靡行，沈几自得。当持重而无挠，冀临深而不惑。逆於耳而顺於心，黜其邪而褒其直。用砺金於睿鉴，涣汗潜通，举韫玉於恩波；津涯莫测，於是宣教化，罢畋游。开直道，务旁求。发挥谔谔之明节，会合洋洋之圣谋，石以贞坚，本无疑於虚掷；水惟柔顺，安有阻於暗投。夫然，则臣心磊落而上达，君德汪洋而下流。况乎舟楫之道大行，不侮不慢；药石之言尽入，何忧何患？当道泰而人悦，固河清而海晏。彼汉高之用留侯，未若吾皇之纳谏。
    ○息夫人不言赋（以此人不言其志安在为韵）
    有一人兮甚美，事二夫兮深耻。不咄咄以怨人，常默默而伤已。何窈窕兮若彼，而寂寞兮如此。舌虽在而口不言，身未亡而心已死。殆其丧主失身，去故从新。初为息侯之妇，今为楚国之嫔。标二八之佳丽，冠三千之等伦。岂君恩之不至，顾我恨之有因。触类无言，似峡口为云之女，含情不语，如山头化石之人。守而不改，邈矣而心有所在；行之实难，确乎而性有所安。指逝波於旧宠，比浮□於新欢。得不伫蕙思於心曲，秘玉声於舌端。於是语笑已而，得意其。处喧哗而不乱，挺节操以自持。翠羽常低，多值敛眉之日；瓠犀难见，少逢启齿之时。然则动宜三省，情顺九思。似慎枢机，暗合吉人之象；类含锋刃，潜符《静女》之诗。嗟夫！秦家之女兮，在德何有；贾氏之妻兮，其言亦苟。谁令喋喋，驻五马而诮使君之愚；焉用嘻嘻，获一雉而忘大夫之丑。彼则尔，此则否。外结舌而内结肠，先箝心而後箝口。既而载离生育，几变寒暄。想蘼芜之不见，厌苡之空繁。势异丝萝，徒新婚而非偶；华如桃李，虽结子而无言。及夫□梦春游，章华夜侍。永忘一顾之念，难夺三缄之志。起居有节，惟闻佩玉之声；应对无时，不吐如兰之气。君王於是崇其意，重其义。命女史以书之，为楚宫之故事。
    ○请追谥刑部尚书白居易赠太尉牛僧孺表
    臣顷自布衣，爰及仕进，饱僧孺之惠义，师居易之文章。斯人之亡，各已数载。属先帝忧勤之际，赠典未行；遇陛下圣明之初，谥法宜颁。其将行业，以传册书。
    ○滑州修尧祠记
    白马津西南五十里，曰尧祠。衮龙腾文，剑佩有光，德音不遐，精魄如在。然而祠庙僻远，藻荐亦稀，荒榛不除，茂草斯鞠。司空陇西公即戎之二岁，勤恤人隐，期於俗阜。夏四月，宿麦方登，油云未施。公愀然殷忧，思降甘泽。因曰：“古先帝王，孰神於尧？盍将祷焉，期有所应。”乃率寮属将校，质明而往。钟磬毕陈，牲牢在筵，翊精肃容，虔祷移时。祝拜之际，如答，未及回车，重阴已周。密雨轻洒，槁苗特起，逮夕及晨，自叶流根。寮属将校，相率称贺曰：“天灾滑民，仍岁不登，道堇流离，十年於兹。公能以诚明动神，膏泽发枯朽，免积逋於饿隶，变早歉为丰稔。固当大崇庙貌，以旌厥美。”於是饰粉壁，张罗帷，栾栌四周，丹绀交辉，肃肃静密，神之所依。是宜播公之美，扬神之祉，刻於金石，而为之记。时宝历二年七月二日建立。
    ○滑州明福寺新修浮图记
    唐乙巳岁，帝命司空陇西公作藩於滑。公既至，问甲士以安，问文吏以理，问黎人之疾苦。翊月之後，既安且理，而无疾苦。明年夏五月暇日，公与监军军ヘ宾介游於佛寺。寺号明福，因询明福之义。
    有僧定俊曰：“《冥报记》云：隋开皇年中，滑人杜明福妻齐氏，尝读《法华经》，没後为崔氏男子，名彦武。至仁寿四年，崔年三十，为滑守。一日，了然通前生事，顾谓从者曰：‘吾昔为此郡人妇，今知家处。’因乘马抵城，入修巷，指门而呼杜氏。明福老矣，疾出拜迎。崔入门先堂，指东壁圬墁之隆处，谓明福曰：“吾昔所持经众金钗，藏於此第七卷，纸末火字灭，今每念至此，常不终卷。’因坏垣，果得经并钗，其未处咸如说。复指庭前树曰：‘吾常断发，置诸穴中。’取之又得。明福殆不胜情，云皆亡室之所遗记也。比计物故之日，及生之年，略无差焉。噫！灵验应兆既如彼，存没契会又如此，感叹久之。遂请施宅为寺。崔即日为之上言，请置寺，因号明福。由是起殿中虚屋，周廊回回，前三其门，庭二其台，架危楼以声钟，植修茎以飞幡，界宇峻严，宛如鹫山。於兹三百有馀年矣。”公异其事，惜无铭记，遂勒石以载。
    既而出家财，修浮图，贾彼馀力，因其隙时，人乐就役，物无枉耗。越七月，浮图成，峻层孤危，高无有伦，压地贯天，泉缩石低，铁轮周回，风铎四鸣。军城用为壮观。公命敏中援笔以记。敏中蹶然而起曰：释氏之教，其来久矣。汉魏以降，复煽而炽。其教以禅定慈忍报应斋戒为事，亦以是诱掖人心，辅助王化。何者？先王恭默无为之道，乃禅定乎？忠恕恻悯之训，乃慈忍乎？惩恶劝善之法，乃报应乎。防欲闲邪之礼，乃斋戒乎？分其教而则殊，归於礼而何异。子不语怪力乱神，恶其人之惑也。今崔氏之应，足彰福善之理，焉可同怪神乎。故得直而书之无愧词。於戏！公不至寺，谁表其异，寺不公值，谁为之记。时也皇帝之代，宝历二祀，白露之秋，八月癸未。因其异而致其施，施乎施（疑）而增其圯。後人之兮，知我公修浮图之义。
    ☆施肩吾
    肩吾字希圣，自号栖真子，洪州人，元和十年进士，隐居洪之西山。
    ○太羹赋（以宗本诚敬遗味由礼为韵）
    至敬尚洁，在礼惟恭。飨异四时，大飨以先王为；羹重五味，太羹以无味为宗，荐既殊於，礼乃变乎秋冬。则知此祭不数，此羹不混。法明水以成功，恶咸鹾而是损。义由反古，类稿秸之无文；道尚全真，喻恬淡而为本。故宜轻八簋，黜三牲。其味惟德，其色惟清。若谓我在物；则物不在於盐菜；若谓我在水，则水不在於污行。小周人之尚臭，哂殷家之贵声。虽无形而可挟，务展礼而由诚。观乎一鼎无包，百王是庆。法君长以为尊，事鬼神而听命。既陈既酌，弥重乎精诚；不絮不调，莫先乎圣敬。聿修前典，不可度思。因七献以成礼，约三岁而为期。飨宴既终於勿勿，礼容方盛乎迟迟。且在有名而可重，孰云无味而见遗。是以不飨甘苦，不由饔饩，虽假於一烹，用不因乎多味。澄氵亭在洁，恶姜桂以为滋；降灵，歆明德以为气。是以礼因羹而克举，羹因礼而允修。乍同西伯之礻勺，宁比东邻之牛。一以表专一而不二，一以表通微而阐幽。岂徒不和而为贵，亦以明反本之所由。懿夫！其名类饣束，其正在礼。下以叙人伦，上以亲祖祢。苟倾覆之无虞，谅威仪之由体者也。
    ○象樽赋（以观器礼肃为韵）
    稽太古之至荐也。以污樽А饮，除地而为坛。迄後圣之礼也。其笾豆牺象，咸饰其碧丹。是以五礼秩经於宗伯，六樽诏典於春官。实有严而有翼，岂无取於异端。故殷王有肜日之祭，鲁智有月之观。且皇周之享也。肇绘象於兹器。既普淖於式洁，乃登堂而奠次。耀如金石以率舞，派若洪瀛而，腾圭瓒以沃畅，达群神於元秘。敬宗宜社，以交其幽明；返本归仁，以尊其天地。可以等上下之列，可以参阴阳之位。岂齐夫斗筲之外役，宁假乎挈瓶之凡智。愤季氏之将旅，耻王孙之宁媚。况今交节以义，具物昭洗。介兹寿考，以洽百礼。柔嘉涤濯，以修其虔恭；登降挥觯，以流其恺悌。夫礼以器成，器以礼肃，拟冰壶之洁彻，鉴膳鼎之覆饣束，望尧衢而咸惠，赖嘉时而有淑。既无列野之郊，愿致诚於工祝。
    ○与徐凝书
    仆虽幸忝成名，自知命薄，遂栖心元门，养性林壑。赖先圣扶持，虽年迫迟莫，幸免龙锺。观其所得，如此而已。
    ○西山群仙会真记序
    性非生知，学道者必资於切问；道难言传，立教者不尚於明文。藏机隐意，恐轻泄於圣言。比物属辞，乃密传於达士。世有读书而五行俱下，开卷则一览无遗。声名喧世，孰知不死之方；头角摩天，岂悟希夷之理。必也访道寻真，求师择友。览仙经之万卷，不出阴阳；得尊师之一言，自知真伪。水火金木土，五行也。相生而为子母，相克而为夫妇，举世皆知也。明颠倒之法，知抽添之理者鲜矣。上中下精气神，三田也。精中生气，气中生神，举世皆知也。得反覆之义，见超脱之功者鲜矣。知五行之颠倒，方可入道，至於抽添，则为有道之人也；得三田之反复，方为得道，至於超脱，则为成道之人也。古先达士，皆曰道成，真成道者，百无一二；今来後学，徒有道名，真入道者，十无八九。欲论道而超脱者，西山十馀人耳。遂从前圣後圣，秘密参同。一集五卷，取五行正体之数；每卷五篇，应一纯阳之义。开明至道，演说元机，因诵短篇，发明锺吕太上至言。庶得将来有悟，勤而行之。继仆以出尘寰，同作蓬瀛之侣。华阳真人施肩吾希圣序。
    ○五空论
    夫太空浩渺，虚无自然。视之杳溟无形，听之寂寞无声。近而无比，远而无边，用而无竭。处後而无後之後，居先而无先之先。欲究空而不空，莫若神之与气。斯乃太空之维纲也。予乃观已之空，与他人之空，其空有五焉。一曰顽空，二曰性空，三曰法空，四曰真空，五曰不空。在人高下，逐性存亡。本自一空而生，翻作多空之用耳。
    顽空者，虚而不化，滞而不通，凝而阴沉，黯黯胚浑。清气埋藏而不发，阳魂朴质而不生，斯乃至愚之人也。
    性空者，虚而不受，静而能生，泯尽诸相，不生一意。惟见空中之空，匪知空而不空。但见离中之虚，莫测坎中之满。关扃诸妙，楗守孤云，枉住性空，终归寂灭。誓作杳冥之鬼，莫谐升举之仙。斯乃古今禅伯之流也。
    法空者，知识相之分行，究生死之根源。寂寂有归，皎皎不昧。动而不挠，静而能生。块然勿用於潜龙，乾位初通於元谷。在忘色忘形之内，居无为无色之中。合大道以无差，处人伦而不惑。乃得道之初也。
    真空者，知色不色，有正色以视之；知空不空，有真空而在矣。得无用有用之力，获无为有为之功。元之又元，道非常道。真空一变，则见真神。神变之中，物无不备。斯乃神仙中人也。
    不空者，天之至高至清，而生日月星辰；地之至静至宁，而生山川草木；人之至虚至灵，而生仙宾羽客。三者至虚而复一。一神变而千神化形，一气化而九气皆煦。换凡骨为仙体，变萱草作松桧。故动以静为基，有用无为本。斯乃亢龙有悔之高义也。故千经万纶，出自无言。古圣今贤，空能别法。予恐後人辄生私见，强为书之云尔。
    ○识人论
    《上清元格》曰：“大道似不肖，盛德若不足。韬光晦迹，自卫其身，人不知也。”道未足於己，言已轻於人，事未充於内，骄已见乎外，好胜於人，人不知也。修真之士，识人为先务。当其取士也。听其言而观其行；及其求法也，察其理而验其功，勿以人而废言，防其大辩若讷者；勿以言而用人，防其善为说辞者。或大醇而小疵，始愚而终圣。修真之士，亦有知人之鉴，不可不奉无上之道也。
    《西山记》曰：“古今圣贤，虽有兼人之智，普照之明，未尝不先求於人。”谓务学不如务求师，师人之模范也。黄帝求赤松子，半年方得中戒经，止於防外行之失；刘安玉师王道原，终年始得小术法，又不及修养之事。阴长生不以马明生久病而怠其业，葛稚川不以郑思远家法而诲於人。耳朱度胡氏而始终如一，方遇金华而远近相随。张梦乾三遇海蟾，方得三乘之法；解志一一见旌阳，尽授九转之功。王猛见长寿大仙，谈笑之间而识破大道；梅福遇大洞真君，步趋之次而诀尽天机。历古非无神仙以入南州，然修真之士不遇者，於识人之际不明也。
    其或道貌古颜，辩词利口者，始谓得神仙，悠久弛之，常俗之辈。学而不遇，一也。或业重福薄，不信天机；轻命重财，甘为下鬼。录人纤恶，弃人大善。虽见其人，不听其言。虽听其言，不纳其理。终无所得，仙凡自隔。遇而不得，二也。或博学笃志，切问近思。纵得真诀，自生懈怠。悦须臾，厌持久。朝为夕改，坐望立成，得而不守，三也。又况交结狂徒，寻搜异论，废时乱日，何以成功？古人上士，始也博览丹书，次以遍参道友。以道对言，所参无异论；以人合道，所师无狂徒。嗟夫！愚而自专，贤否不辩；贱而自用，邪正不分。论识人之去就，不可胜举也。
</div>
    <div class="pagination">
<a href="全唐文_page437.html">上一页</a><span>...</span><a href="全唐文_page433.html">433</a><a href="全唐文_page434.html">434</a><a href="全唐文_page435.html">435</a><a href="全唐文_page436.html">436</a><a href="全唐文_page437.html">437</a><span class="current-page">438</span><a href="全唐文_page439.html">439</a><a href="全唐文_page440.html">440</a><a href="全唐文_page441.html">441</a><a href="全唐文_page442.html">442</a><a href="全唐文_page443.html">443</a><span>...</span><a href="全唐文_page439.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
