<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 195 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 195 页/共 603 页
  </h1>
  <div class="content">
   ○著作郎厅壁记
    化成天下，莫尚乎文。文之大司，是为国史，职在[B14A]贬惩劝，区别昏明。故《牧》颂於鲁侯，《祈招》讽於楚子。史官之任有述作，盖王者之元符、生人之极教也。昔沮诵、仓颉，为黄帝史臣，文字以兴，其来尚矣。若南正、北正，建於颛顼；羲氏、和氏，命於唐尧。更虞夏商，代序天地。周官宗伯之属，有太史正岁年以序事，小史尊系代辨昭穆，内史受纳访以诏王听理，外史达书名於四方。前志所载，有左史记事，或箴王之阙，或司过於朝，所典不同，其纳君於善一也。《传》曰：“天子有日官，”则史逸、史伯是也；“诸侯有日御，”则裨灶、子韦是也。倚相在楚，南史在齐，董狐在晋，邦之司直也。其事举则三灵不慝，其政息则百度惟危，故先王贵之。至於汉廷，参用周礼。太史公既殁，其子迁，缄金匮石室之文焉。降及东京永平中，特诏班固著作东观，继其事者。杨彪、蔡邕，由是太史但掌天文、律历而已。《小雅》寝周，圣人生鲁；道尊而文武将坠，德至而天地不通。感於获麟，叹於与蜡，爰制国典，邱明传之。因历象以正时元，假鬼神而讨有罪，善人劝焉。淫人惧焉，百代之英，所由用也。向若前代阙能文之史，旷记事之官，虽禹舜之烈无闻焉。有国有家，何以直道而行也？魏太和年，肇以著作名官，为中书属。晋元康年，改隶秘书，朝服单衣介帻，始亲职，必选名臣。传历宋、齐、梁、陈，官品第六，元魏、高齐、周、隋，秩从五品。魏则王沈以侍中兼之，卫凯以尚书带之。至於有晋，若史材之美，陈寿自佐郎迁；元舅之尊，庾亮以中书领。宋则徐爰、何承天，齐则沈约、裴子野，梁则陆□、公姚察，陈则顾野王、张正见，後魏则崔光、高允，北齐则邢子才、魏收，周则苏亮、柳虬，隋则虞绰、王劭，皆一朝名选也。贞观初，诏梁国文昭公、郑国文贞公统英儒盛才，修五代史。天子亲垂笔削，与《春秋》合符，巍巍乎史氏之光耀也！因是开馆於内，别立史官，多以著作郎领带其职，而旧史所掌，唯碑志、祭祝之文在焉。然以其能综群言，且居百乘，出典下国，转为郎官，经纬斯文，昭宣有政，或上迁秘书少监，或擢拜中书舍人，固不易其任也。天命元圣，降而为唐，唐之建官，罔非俊。若虞永兴德函大雅，魏侍中才高王佐，郑吏部绝韵锵鸣，崔司业雄词飞动，皆历焉。今上兼帝王之极功，总文武之能事，思所以比崇轩，绍美唐虞，润色乎大猷，发明乎皇道。问谁献箴，则宾客崔氏；问谁执简，则恒传吴公。胡谕德游刃诗骚，韦庶子贯珠今古。济济多士，时惟秉文，盛矣哉！同风乎《雅》、《颂》也。名岳已迁，别封天柱，旧章不改，尚列周官。登陟蓬莱之峰，循环藏室之奥，从容简贵，信君子保明宏道之司欤！今大著作清河崔公名杰，天宝三载自秘书郎拜。阅天禄之图书，践人文之苑囿；澡身於三德，研虑於六经。执谦而光，好善能泽；惠风吟於秀水，明月镜於安流。代为元臣，家曰茂绪，壮宫室者，必邓林之条干乎？以儒雅之姿，从班、蔡之後，挥绰令誉，达於清朝，则百禄随之，曷其有极矣？先是命官之记，不列於斋。以华职忝末班，与闻前志，拜命之辱，敢叙官之守云。时天宝七载二月辛亥记。
    ○杭州刺史厅壁记
    唐虞之代，四岳十二牧，分掌诸侯。宗周有方伯、连帅之职，秦有监郡，汉魏以还，初曰部刺史，後曰州牧。近代罢州牧，复为郡太守。太守、刺史，无恒其称，职同九卿，假以符节。虽亲如鲁、卫，贵若周、召，任切安人，往往除拜。天宝中，朝廷以尚书郎人物之高选，二千石元元之性命，始以省郎临大部。若密迩京师，或控压冲会，万商所聚，百贷所殖，将择良吏，重难之。杭州东南名郡，後汉分会稽为吴郡、钱塘，属隋平陈，置此州，咽喉吴越，势雄江海。国家阜成兆人，户口日益，增领九县，所临莅者，多当时名公。宋丞相、刘仆射、崔尚书之︳谟大政，其间刘尚书、裴给事之盛德远业，魏左丞、苏吏部之公望遗爱在人，韦太原、崔河南、刘右丞、侯中丞节制方隅。有事以来，承制权假以相国元公。旬朔之间，生人受赐，由是望甲馀州，名士良将，递临此部。况郊海门，池浙江，三山动摇於掌端，灵涛贲攵激於城下。水牵卉服，陆控山夷，骈樯二十里，开肆三万室。近岁灾繁兴，寇盗连起，百战之後，城池独存。王师雷动，元恶授首，乳哺疲人，分命贤哲。诏以兵部郎中范阳卢公幼平为之；公体仁而清，直方简亮，文以辅德，武以静人，澄旷有清江之姿，巍峨有秋山之状。麾幢戾止，未逾三月，降者迁忠义，归者喜生育，旌次让利，辕门无声，人咸曰休哉！以卿佐之才，遵王泽，敷德政，吾见其为公为侯，福履宜之，未见其极也。刺史冠服印绶，甲令载之，故不书。词尚体要，古史之遗也。永泰元年七月二十五日记。
    ○衢州刺史厅壁记
    有汉已还，州统郡，郡或连十城，州或部十郡。江南多大郡，如会稽、丹阳，镇领遐阔，分置部都尉。自富春而南，太末一县抵於建安今此州即古会稽西部之地也。虽官明吏修，如旷阻何，厥後相因，损益无恒，时更乱离，罢置纷糅。圣朝字育元元，纳于大中。自卫公累单于、英公灭句丽，天下和平，户口繁衍。元圣溥《行苇》、《蓼萧》之泽於下，廷延公卿，议割州邑。谓疆与府近，则易为理；人与吏亲，则易为安。以婺州封畛为广，分置衢州，领六县，犹为大郡。近岁析玉山全邑洎须江南乡益信州而不为寡。去年江湖不登，兹境稍穰，故浙右流离，多就遗秉，凡增万馀室而不为众。吴越地卑，而此方高厚，居者无疾，人斯永年。名山大川，既丽且清，俗尚文学，有古遗风。国朝不以州领郡，郡与州更相为号，迁复从宜，事之当也，置观察之司而董临之。此州长吏之选，甲於他部。忠贞之老，则武威公李仆射杰；亲贤之望，则信安郡王。遗政行为故事，名位光於屋壁。开元、天宝中，始以尚书郎超拜名郡，贺兰大夫为之，李郎中为之。自逆胡悖天地之慈、犯雷霆之诛，贺兰起北海之师，郎中佐浙东之幕，有文有武，家颂户歌。元恶天讨，馀凶稔罪，皇恩示以钺之威，未即大刑，以为不教人战，是谓弃之。乃分诸州，置节度以镇之；州有防御军，刺史为之使，俾与夫持节某州诸军事名实副焉。以此州密适山阴，爰隶浙东。厅事冯高，戟户临江，武文左右，麾幢成列。千夫长、百夫长，上寮郡掾，属邑官吏，进退无声，趋拜风生。仕不登州，谈不为荣。
    凡为州者，儒不毅勇则顿威，攻守所由败也；勇不儒和则失人，邦国所由困也。故二千石之任，方今为难。至尊垂忧勤於兆人，延俊於高位，以苏州刺史陈郡殷公，文可以成政，武可以安人，明断良谋，忠在王室；其理也，宽不容怠，严不拒情，清白贯於神明，简易契於黄老，德必有邻，歌声宜继，由是命公典此邦也。至若建置城府之年月，升降品第之等差，风俗贡赋之宜，男女提封之数，图牒备矣，老幼传之。今之所书，略举勋德也。元年建寅月二十一日，左补阙赵郡李华於江州附述。
    ○常州刺史厅壁记
    晋分丹阳为毗陵，後改为晋陵。隋置常熟县，创常州理之。无何，常熟隶苏州，始於晋陵置常州。当楚越之襟束，居三吴之高爽，基地恒穰，故有嘉称。领五县，版图十馀万，望高地剧，此关外名邦。自狂虏肆乱，江湖流毒，地荒人亡，十里一室。天子诏宰政，审可以安人者，以工部侍郎赞皇公览允（一作充），帝俞，拜为此邦。昔齐人闻石相将至，举国大理。赞皇东辕，明诏先下，吏愉人泰，如时之春。视之犹身，归者遍野。赞皇公以为易简本乎悠久，久於其道而化成，封章上请，求理三岁。诏书宠异，进品正议大夫，优贤报功，於时为盛。自吴通上国，越盟诸夏，秦裂捃阵，智如伍员，才若鸱夷，以及我国家贤良，临州者甚众，未有河渠，引大江，漕有馀之波，溉不足之川。沟延申浦，至於城下，废二埭之隘，促数州之程。海夷浮舶，弦发望至，出古人创物之智，见君子济众之心。大矣哉！一境清净，无为而理。此举大略也。汉制：刺史部领郡国，迁为太守；太守课最，入为公卿。及魏晋以来，或称州牧。国朝州刺史、郡太守更相为名，亲贤如宁、岐，弼谐如狄、宋，皆拜焉。在部视侯伯，入朝亚卿尹，其车服早盖朱︶、华虫七旒、进贤两梁冠、玉佩青绶。古有铜兽竹使符，太守不假节，刺史临兵则持节。今虽无事，亦称使持节，戒不虞也。降铜鱼诏书合之，代兽符也。夫子门人，高第者众，唯称雍也可为诸侯，至矣哉，古之为理，本於德行。赞皇公秉心宣猷，尽瘁王室，恺悌君子，民之父母，为王者辅，宜哉！永泰二年二月庚戌，赞皇公从子检校吏部员外郎华述。
    ○寿州刺史厅壁记
    《禹贡》淮海，惟扬州、彭蠡、三江在焉。汉文帝封淮南王长子安为五，都寿春，即此州也。两汉扬州刺史治於此州，单坛犹在。後魏卢潜为扬州，亦镇於兹；潜有惠政，时人比之羊祜。厥後州境，或南或北，随人推迁。国朝一家天下，华夷如一，寿春郡在淮南，隶扬州，其风俗山川，可得而知也。某年，以兼侍御史扬州司马独孤问俗为寿州刺史。公有德政，理外如内，易不遗物，周不害通，忠孝简於王室，廉平闻於天下，刚克以顺，柔谨而肃。公理州三年，迁御史中丞，镇江夏。工部郎中楚州张纬之代公为州牧，某部郎中韦延安代张典此州，佥有政闻，故书其事，以慰楚人之心。
    ○京兆府员外参军厅壁记
    东汉中平以来，王室多难，元臣统戎，括群才而不遗，徵众虑而从善，故公府置参军事，虽位高八命，权重三军，苟好谋而成，亦参於幕下。迄於魏氏，沿汉旧章。洎有晋将殄夫全吴，石苞责礼於孙楚，由是府朝致敬，稍用下寮。逮南北分於帝郊，华夷寝於王泽，而此官之选，益以众矣。及隋平江岭、唐有天下，圣人贵因循而重改作，思豫备而戒不虞，故因其名而降之秩，则殷周之损益可知也。至若两京垂戎於四方，府吏同体於郎署，非夫公卿盛德之允、才望当仁之流，不可膺其任。今王国多士，贤能岁益，职员之外，犹以命之。取类乎律吕起於黄锺，沧浪发於清汉，人皆以为美也。赵郡李，碣石峰峦，台桢。婴年闻礼，敬睦传於家庭；绮岁入官，名节动於寮友。敏以经德，清而达和，自怀济众之心，仍有封侯之骨。嘉鱼在藻，良马食苗，知其人，有其位，千云萌於甲拆，贯革兆於机张。且曰清阶，因之故事，则锺繇、李允、魏舒、王遵，事炳於前代；韦仆射、李大夫、陆少保、杜尚书，功宣於盛朝。叔父侍郎发迹於河南，黄门顾公渐羽於京兆。骥子蹑乘黄之早，大雏入威凤之巢，荣縻九霄，纵游千里，其可必也。夫其职谐易简，道在中和，高步同於列仙，弹冠预於朝会。若乃薄书堆案，则誉发彀中；醪醴蒲壶，亦名高方外。动静皆适，刚柔两持，是以为从事者，所贵师古之事。车服盘盂，毕闻旌记，用垂後代，饰布德音，况朝之命官，阙而不载？以华闻於旧史，请以直书。故略其所知，疑殆颇阙云尔。
    ○河南府参军厅壁记
    文与武，邦之大司，参以弥纶而果於折中，军以厉禁而阙其暴蔑。弥纶之谓文，厉禁之谓武，居一称而兼二义，参军有焉。汉车骑将军张温行司空，专征关右，始徵幽州刺史陶谦参军事，由是上将之府，以为常仪。魏骠骑将军右苞镇扬州，晋文王命孙楚参苞军事，宾主降礼，始於孙、石。时方用武，则军师之谋主；天下安，则府公之属吏。盖因府郡之长，使持节领诸军，故虽列曹，悉以参军为号。若以汉晋俦於圣代，郡国比於神州，则理乱不侔，而小大相妨矣。参军自国朝以来，跻盛位者数十人，远则仆射韦公，师保中朝；今则中丞蒋公，澄清东夏。用贤而衣冠焯叙，踵武而声度相邻，选部所以较卿佐之才、举公侯之胄，是以慎署斯职，而要其德艺。《传》所谓“仕而优则学，学而优则仕”，处下僚而无咎悔，从吏道而获安闲，差池鹭之间，宴息风□之外矣。京兆韦昱，门高器全。其文也，若英敷华；其武也，长剑淬锷。朗玉调律，鸷禽乘秋，服楚傅之训诫，传汉相之经术。每从容府中，或有异政，虽不吾以，必预咨谋，如川决防，如竹迎刃。夫然，则贵与寿、功与名，非斯人而谁获？君子之所贵者，名位不失其人，声闻不忘於後。故录官族，第其迁授，俾将来俊茂，有所观焉。时天宝九载九月十三日记。
    ○安阳县令厅壁记
    令长之位，详於《汉官》；土地之宜，列於《禹贡》。谈者备矣，而词人略焉，则此官之职守、此境之风俗可知也。国朝之有天下，淇漳之间，於京师为近；守宰之寄，於元元最亲。故授署此官，延至王庭，曲蒙睿渥，制令[B14A]赐，与内官同法，清贯往往超拜。天宝以来，东北隅节度，位冠诸侯，按数军钲鼓，兼本道连帅。以河北贡篚征税，半乎？九州，边於山戎，岁备寇，每置长吏，朝廷特难之。或操尚亏渝，或中涂迁换，或流亡未夏，或委罪刑书。繇是使臣，慎简其人，密表陈请，锺恩光於异土，萃人物於东州。不然，何公方振羽青□，胡为而在此堂也？公以德行文学，为人伦羡慕，清而道艺，邻於昔贤。自登封主簿，抚有兹邑，以西门沈巫为不仁、仲康解绶为能断，酌古中道，为今令图。下车无何，休闻四塞，他疆之人父母之，居尸祝之，则境内之欢，可以心见。君子哉！至若由身立政，谋近及远，邑人趋拜，静闻堂上之琴；军师往来，潜预幕中之画，所利者大，岂惟安阳？夫然，则繁缨曲县，衷甸四牡，人所愿也，於公宜之。记事者，志盛德而旌善人。今特书公何，尊王命，其春秋之义欤！天宝十载记。
    ○临湍县令厅壁记
    邓为天下扃闼、两都南蔽，秦汉以来，多封将相姻戚，故其人益豪。疆内全邑，曰南阳，曰穰，曰临湍，盖古新城也。穰州府所理，吏不暇息；南阳领户既寡，奸侠所归。惟临湍境清，人间从仕者所乐。开元裂此乡三千户为菊潭县。天宝、至德之间，狂虏南侵，南阳为战地，地荒人散，千里无烟。犹以邮置之冲，往复王命，权置官吏，招集疲人，如寒资裘，如馁并食。圣朝临下有赫，哀抚兆人，诛元凶，清天下，诏方镇选良吏。平昌孟威字承颜，自左骁卫兵曹参军本道节度使表为为此县。始至，户不盈百。为政七月，尽室而归者千馀家。难矣哉！古之为政者先诸人；後诸身，先其人则人不劳，後其身则身自逸。承颜勤恤老幼而休息之，损有馀补不足而煦育之，人谕其心，则不劳而理矣。古之求士者观诸其家，知乃为政。承颜奉版舆，冒虏尘，北越巩洛，归家於汉上，又以清白之禄，为甘旨之资。臣子之道卓然，则其馀可知也。令长品秩章绶，人皆知之，故不书。今所书，议能也。宝应二年七月甲辰，左补阙李华记。
    ○故中岳越禅师塔记
    智之深者反照，仁之大者无思；反照而万物同明，无思而一切咸寂。真如住乎无住，妙有生乎不生，惟禅师至其极也。禅师法号常超，发定光於大照大师，垂惠用於圣善和上，证无得於敬受黎。司徒郭公举为东京大德，御史中丞郑公表敷教於三吴。乃沿汉至黄鹤矶，州长候途，四辇瞻绕，请主大云寺。浩浩群醉，愿г醒药，於是以梵纲心地，还其本源，楞伽法门，照彼真性。荆越之俗，五都侨人有度者矣。宝应二年暮春季旬之二日，证灭於禅居。杖百千，江哀山悴。凡入诸佛正位二十九夏，存父母遗体五十九年。门人宝藏、熙怡等，号捧香ふ，建塔东冈，遵象法也。禅师沧州人，姚姓。灵和应於海碣，弱岁齿於儒者。既而舍孔氏之经，为释门之允。闻西河摄护第一，乃往从师，次诸嵩颍，服勤上法。理妙词简，神凝道深，盖六度之龟麟、人天之海岳也。嗟夫！雨宝之珠，伏於泥下；燎原之火，隐在木中。开示有期，继生宗范，摩诃达摩以智月开瞽、法雷破聋，七叶至大照大师，门人承嘱累者曰圣善和上，环注源流，含灵福备，乃灌其顶，龙像如林。及狂虏逆天，两京沦翳，诸长老奉持心印，散在群方。大怖之中，人获依怙，则不言之教、无为之益，广矣大矣！觉之正之，默兹元照，不为深乎？弟子司封员外郎赵郡李华，泣举双林，敬表仁旨。时广德二年正月六日。
    ○卢郎中斋居记
    鸿鹄逆清风，陵颢气，翱翔自得於冥冥之间，故虞衡&lt;矢敫&gt;，不能为患。甘刍丰秣，羁絷骏骥，首冠[A14E]锡，身被缨纟襄。力方盛也，骋於康逵；及其殆也，困於鞭策。由是智者高鸿鹄而卑骏骥，岂妄而论之哉？今凶渠假息，五兵未偃，庙堂有风力之臣，征镇皆方召之老，则仁人静士，戢伏自持，各其志也。尚书左司郎中嗣渔阳公卢振，字子厚，奉世德而聿修之，味道风而游泳之。处於九江南郭荒榛之下，不贻害於身，不假力於人。夷堆带，填寻尺无遗材，草木不移植。书堂斋亭，成於指顾；高松茂条，森於门巷。宴然燕居，胜自我得。君子出则行其志也，公以瑚琏之器为郎官，以干将之断宰赤县；君子入则善其身也，公就鸿鹄之冥冥，舍骐骥之驰骋。况大江在下，名山当目，嘉宾时来，携手长望，可以颐神养寿、畅其天和。“浴乎沂，风乎舞雩，吾与点也。”寻阳侨旧，推仁人焉，推智者焉。广德二年四月五日，赵郡李华记。
    ○贺遂员外药园小山池记
    悦名山大川，欲以安身崇德，而独往之士，勤劳千里，豪家之制，殚及百金，君子不为也。贺遂公衣冠之鸿鹄，执宪起草，不尘其心，梦寐以青山白□为念。庭除有砥砺之材、楚质之璞，立而象之衡巫；堂下有畚锸之坳、圩冥之凹，陂而象之江湖。种竹艺药，以佐正性，华实相蔽，百有馀品。凿井引汲，伏源出山，声闻池中，寻窦而发。泉跃波转而盈沼，支流脉散而满畦。一夫蹑轮，而三江逼户；十指攒石，而群山倚蹊。智与化侔，至人之用也。其间有书堂琴轩，置酒娱宾。卑Φ而敞，若云天寻文，而豁如江汉。以小观大，则天下之理尽矣，心目所自不忘乎！赋情遣辞，取兴兹境。当代文士，目为“诗园”。道在抑末敦元，可以扶教，赵郡李华举其略而记之。
    ○鹗执狐记
    某尝目异鸟击丰狐於中野，双睛宿，六翮垂□，迅犹电驰，厉若霜杀，吻决肝脑，爪刳肾肠，昂藏自雄，倏而逝。问名於耕者，对曰：“此黄金鹗也。”何其快哉！因让之曰：“仁人秉心，哀矜不暇，何乐之有？”曰：“是狐也，为患大矣！震惊我姻族，挠乱我闾里，善逃徐子之卢，不畏申孙之矢。皇祗或者以其恶贯盈而以鹗诛之，予非斯禽之快也而谁为？”悲夫！高位疾偾，厚味腊毒，遵道致盛，或罹诸殃，况假威为孽，能不速祸？在位者当洒濯其心，祓除凶意，恶是务去，福其大来。不然，则有甚於狐之害人，庸忸於鹗之能尔。
    ●卷三百十七
    ☆李华（四）
    ○质文论
    天地之道易简，易则易知，简则易从。先王质文相变，以济天下。易知易从，莫尚乎质，质弊则佐之以文，文弊则复之以质。不待其极而变之，故上无暴，下无从乱。《记》曰：“国奢则示之以俭，国俭则示之以礼。”礼谓易知易从之礼，非酬酢裼袭之烦也；俭谓易知易从之俭，非茅茨土簋之陋也。盖达其诚信、安其君亲而已。质则俭，俭则固，固则愚，其行也丰肥，天下愚极则无恩；文则奢，奢则不逊，不逊则诈，其行也痼瘠，天下诈极则贼乱。故曰不待其极而变之。固而文之，无害於训人；不逊而质之，艰难於成俗。若不化而过，则愚之病，浅於诈之病也；无恩之病，缓於贼乱之极也。故曰莫尚乎奢也。奢而後化之，求固而不获也。利害迟速，不其昭昭欤！前王之礼世滋，百家之言世益，欲人专一而不为诈，难乎哉！吉凶之仪、刑赏之级繁矣，使生人无适从。巧者弄而饰之，拙者眩而失守，诚伪无由明，天下浸为陂池，荡为洪流，虽神禹复生，谁能救之？夫君人者修德以治天下，不在智，不在功，必也质而有制，制而不烦而已。太康，启子、禹孙，当斯时，有尧舜遗人，亲受禹之赐。国为羿夺，内则夏之六卿，外则夏之四岳，而羿浞愚弄斗争，内外斗默然，一以听命，至少康艰难而後复。由是观之，则圣有谟训何补哉？汉高除秦项烦苛，至孝文元默仁俭，断狱几措。及武帝修三代之法，而天下荒耗，则文不如质明矣。汉氏虽历产禄、吴楚之乱，而宗室异姓，同力合心，一举而安。且汉德结於人心，不如夏家；诸吕吴楚之强，倍於羿浞。安汉至易，而复夏至难，何也？周德最深，周公大圣，亲则管蔡为乱，远则徐奄并兴，四夷多难，复子明辟。兼虞夏商之典礼，後王之法备矣，太平之阶厚矣，至成王季年而後理，唯康王垂拱，囹圄虚空。逮昭王南征不返，因是陵夷，则郁郁之盛何为哉？周法六官备职，六宫备数，四时盛祭，车服盛饰。至於下国，方五十里，卿大夫士之多，军师之众。大聘小聘，朝觐会同，地狭人寡，不堪觐谒。大何得不乱？小何得不亡？《记》云：“周之人强仁穷赏罚，”故曰殷周之道，不胜其弊。考前後而论之，夏衰失於质而无制，周弱失於制而过烦故也。愚以为将求致理，始於学习经史。《左氏》、《国语》、《尔雅》、《荀》、《孟》等家，辅佐五经者也。及药石之方，行於天下，考试仕进者宜用之。其馀百家之说、谶纬之书，存而不用。至於丧制之缛、祭礼之繁，不可备举者以省之，考求简易、中於人心者以行之，是可以淳风俗，而不泥於坦明之路矣。学者局於恒教因循，而不敢差失毫，古人之说，岂或尽善？数骨肉之罪而[B14A]叔向，不忍闻之言而书昭伯，敬龟荚之信而陈偻句，使不仁之人萌芽贼心，而仁义之士闭目掩卷，何如哉？其或曲书常言，无裨世教，不习可也。则烦溃日亡，而易简日用矣。海内之广，兆民之多，无聊於烦，弥世旷久。今以简质易烦文而便之，则晨命而夕周，逾年而化成。蹈五常，享五福，理必然也。孔子言“以约失之者鲜矣”、“与其不逊也宁固”，《传》曰“以欲从人则可”，《记》曰“大乐必易，大礼必简”，颜子曰“无施劳”，经义可据也。如是为政者，得无以为惑乎？
    ○三贤论
    或曰：吾读古人之书，而求古人之贤未获，嗟夫！遐叔谓曰：无世无贤人，其或世教不至，沦於风波，虽贤不能自辩，况察者未之究乎？郑卫方奏，正声间发，极和无味，至文无彩，听者不达，反以为怪谲之音，太师乐工，亦皆失容而止。曼都之姿，杂於憔，被絮，蒙萧艾，美鬼夷伦，以为陋。此二者既病不自明，又求者亦昏。将剖其善恶，在迁政化，端风俗，则贤不肖异贯，而後贤者自明，而察者不惑也。余兄事元鲁山而友刘萧二功曹，此三贤者，可谓之达矣！
    或曰：愿闻三子之略。遐叔曰：元之志行，当以道纪天下；刘之志行，当以六经谐人心；萧之志行，当以中古易今世。元齐愚智，刘感一物不得其正，萧呼吸折节而获重禄，不易一刻之安。元之道，刘之深，萧之志，及於夫子之门，则达者其流也。然各有病：元病酒，刘病赏物，萧病贬恶太亟、奖能太重。元奉亲孝，居丧哀，抚孤仁，徇朋友之急，莅职明於赏罚，终身贫，而乐天知命焉。以为王者作乐崇德，殷荐上帝，以配祖考，天人之极致也。而词章不称，是无乐也，於是作《破阵乐词》。是乐也，协商周之《颂》。推是而论，则见元之道矣。刘名儒史官之家，兄弟以学著称，乃述《诗》、《书》、《礼》、《乐》、《春秋》为《五说》，条贯源流，备今古之变。推是而论，则见刘之深矣。萧以史书为繁，尢罪子长不编年陈事，而为列传，後代因之，非典训也。将正其失，自《春秋》三家之後，非训齐生人不录，次序缵修，以迄於今。志未就而殁。推是而论，则见萧之志矣。元处师保之席，瞻其形容，不俟其言而见其仁。刘被卿佐之服，居宾友之地，言理乱根源、人伦隐明，参乎元精，而後见其妙。萧若百炼之钢，不可屈折，当废兴去就之际、一生一死之间，而後见其大节。视听过速，欲人人如我，志与时多背，恒见诟於人。取其中节之举，是可以为人师矣。学广而不偏精，其贯穿甚於精者。又文方复雅商之至，当以律度百代为任，而古之能者往往不至焉。超蹈孤厉，不可谓不知言也。茂挺父为莒丞得罪，清河张惟一时佐廉使，按成之。茂挺初登科，自洛至莒，道邀使车，发词哀乞。惟一涕下，即日舍之，且曰：“萧赞府生一贤才，资天下风教，吾由是得罪亦无憾。”夫如是，得不谓之孝乎？或曰：三子者各有所与游乎？遐叔曰：若太尉房公，可谓名公矣。每见鲁山，则终日叹息，谓予曰：“见紫芝眉宇，使人名利之心尽矣。”若司业苏公，可谓贤人矣。每谓当时名士曰：“使仆不幸生於衰俗，所不耻者，识元紫芝。”广平程休士美端重寡言，河间邢宇绍宗深明操持不苟，宇弟宙次宗和而不流，南阳张茂之季丰守道而能断，赵郡李伯高含大雅之素，族子丹叔南诚庄而文，丹族子惟岳谟道沈邃廉静，梁国乔潭德源昂昂有古风，宏农杨拯士扶敏而安道，清河房垂翼明志而好古，河东柳识方明遐旷而才，是皆慕於元者也。刘在京下，尝寝疾。房公时临扶风，闻之，通夕不寐，顾谓宾从曰：“挺卿（集本作“柄卿”，《英华》亦作“柄卿”，注云：“《唐书》作捷，一作挺。”）若不起，无复有神道。”尚书刘公每有胜理，必诣与谈，数日忘返，退而叹曰：“闻刘公清言，见皇王之理矣。”陈郡殷寅直清有识尚，恨言理少对，未与刘面，常想见其人。河东裴腾士举精朗迈直，弟霸士会峻清不杂，陇西李广敬仲坚明冲而粹，范阳卢虚舟幼直质方而清，颍川陈谠言士然淡而不厌，吴兴沈兴宗季长专静不渝，颍川陈兼不器行古之道，渤海高适达夫落落有奇节，是皆重於刘者也。工部侍郎韦述修国史，推萧同事。礼部侍郎杨浚掌贡举，问萧求人，海内以为德选。汝南邵轸纬卿词举标干，天水赵骅□卿才美行纯，陈郡殷寅直清达於名理，河南源衍季融粹微而周，会稽孔至惟微迹而好古，河南陆据德邻恢恢善於事理，河东柳芳仲敷该练故事，长乐贾至幼邻名重当时，京兆韦收仲成远虑而深，南阳张有略维之履道体仁，有略族弟邈季遐温其如玉，中山刘颖士端疏明简畅，颍川韩拯佐元行备而文，乐安孙益盈孺温良忠厚，京兆韦建士经中明外纯，颖川陈晋正卿深於诗书，天水尹徵之（集本、《英华》作“徽之”，《英华》又注云：“一作”微）。诚明贯百家之言，是皆厚於萧者也。尚书颜公，重名节，敦故旧，与茂挺少相知。颜与陆据、柳芳最善，茂挺与赵骅、邵轸洎华最善，天下谓之颜萧之交。殷寅、源衍睦於二交之间。不幸元罢鲁山终於陆浑，刘避地逝於安康，萧归葬先人殁於汝南。今复求斯人，有之无之？是必有之，而察之未克也。三贤不登尊位，不享下寿，居易委顺，贤人之达也；不蒙其教，生人之病也。予知三贤也深，故言之不怍云。
    ○正交论
    上古无文，饱於和气，从化而避，何交之哉？至於善恶分，利害竞，而後有交。交天命也，疏附奔走之友，夫友天纵也亦然。微鲍子之知管氏，则诸夏迁为左衽；无归生之说屈建，则椒举死於他国。大者济天下，叔牙、夷吾是也；小者全宗族，声子、伍举是也。慈明奉元礼，一如大人；真长丧仲祖，临柩动色。由是近於骨肉之恩，不止交游而已矣。王邑崇继前好，父事君卿；梁松恃贵遗旧，构陷伏波。两存其道，而後兼善，是知人事艰难，仅发於造次；生死变礼，不必更时代。朋友渐於讲习，缘情而亲，於我为重。忧危相急，仕进相推，望而不从，厚实生怨。《诗》曰：“丧乱既平，既安且宁。虽有兄弟，不如友生。”美道义相成也。又曰：“将恐将惧，维予与汝；将安将乐，汝转弃子。”哀势利相倾也。三代之教，自家刑国，树之以经师，启其心而身修，则家事理；次定朋友，端其性术，摄称从之，声与实谐；次诸侯无敢不贡士及於政，是以富有贤哲，动符六经。王泽既衰，《小雅》皆废，诸侯无贡士之理，司马无论材之政。犹或先王教存，国有君子，圣人生於鲁，七十子遍游诸侯。文武之道，а而复明，孔、孟轲之徒，无不儒尊。汉代人心尚朴，辟署由州郡，公府往往有奇节骇俗之士。东京宗祖好学，海内翕然，是以王室多柱石之臣，交游有死生之友。降及魏晋，亦未甚俞。近代无乡里之选，多寄隶京师，随时聚散，怀牒自命，积以为常。吠形一发，群响雷应，铨擢多误，知之固难，使名实两亏、朋友道薄，盖由此也。况众邪为雄，孤正失守，诱中人之性，易於不善；求便身之路，庸知直道。不从流俗，修身俟死者益寡焉。加以三尊阙师训之丧，朋友无寝门之哭，学府无衰服之制。礼亡寝远，言者为非，人从以偷，俗用不笃。弊在不专经学，沦于苟免者也。师乏儒宗则道不尊，道不尊则门人不亲；友非学者则义不固，义不固则交道不重；选不由乡则情不系府，情不系府则举荐寡恩。三者化人之大端，而情礼尽旷，徼幸道长，而纯悫道消。悲夫！礼首於冠而成人，筮日筮宾，即事於庙，同师之友、乡邦之族，醮而礼之，遂相与字之，身何以不严？友何以不敬？虽有暴慢，无自入焉。呜呼！士大夫略之，礼坠於地久矣！信义不厚，斯有渐欤！後进未较，是以非僻者多附成而远败，成或非经，败或非义，三代之理，不能无是，矧弊末乎？於是大雅之友扫除，无妄之交风动，利招则不悔机纲，名眩则甘心鼎镬。颂之以势，则不畏於天地；饵之以权，则忍绝其亲爱。苟患失之，无所不至。故《诗》有《谷风》之刺，《礼》有邦朋之禁。以此防人，犹或逾之。嗟夫！奇巧钓情者，明哲所恶；锋芒逆物者，道家不取；受施忘惠者，仁义之蠹；迹均心异者，蛮貊之俗；面附背携者，人道所弃；远贤奔利者，商贩之行；俞可强不者，仆妾恒性；爱子遗亲者，犬彘之心，若然者无代无之。呜呼！至交之道殆绝乎？如有唱而无应，非唱者过也。善交者不好甘而恶辛，贵弃同而即和。鲍叔洁廉而管敬仲三归，至知之契。故无与二，君子不器，交议宜然。义在切切，匡救其阙，善则辅宣之，过则规诲之，不从则一心以蔽之，不幸於刑辟，则生死以全之。《传》曰：“朋友无大故不弃”，此之谓也。苟能久要之约必存，平生之言可复，如楼护终身与吕公同食，张裔养杨恭母如亲，则家室有归，人谁虞死？古者言之不出，耻躬之不逮也。行之难，言之得无讠刃乎？务省诸身而已矣！
    ○卜论
    天地之大德曰生，舜好生之德洽於人心。五福首乎寿，麟凤龟龙，谓之四灵。龟不伤物，呼吸元气，於介虫为长而寿。古之圣者刳而之，观其裂画，以定吉凶。残其生，剿其寿，既剿残之，而求基灵，夫何故？愚未知夫天地之心、圣达之谟。灵之寿之，而夭戮之，脱其肉，钻其骸，精气复於无物，而贞悔发乎焦朽，不其反耶？夫大人与天地合其德，与日月合其明，与四时合其序，与鬼神合其吉凶，不当妄也。寿而夭之，岂合其德乎？因物求徵，岂合其明乎？毒灵介而徼其神，岂合其序乎？假枯壳而决狐疑，岂合其吉凶乎？《洪范》曰：“尔有大疑，谋及卜筮。”圣人不当有疑於人以筮也。夫祭有尸，自虞夏商周不变。战国荡古法，祭无尸。尸之重於卜，则明废龟可也。又闻夫铸刀剑者不成，则屠犬彘血而祭之，被而哭之，则成而利，盖不祥器也。其神者，跃为龙蛇，穿木石，入泉源，以至发炯光声音。人不能自神，因天地之气、化天地之物而为神，固无悉然，是亦为怪。古者成宫室必落之，钟鼓器械必衅之，岂神明贵杀享膻腥欤？今亡其礼，未闻屋室不安身，而器物不利用。由是而言，则卜筮阴阳之流，皆妄作也。夫洁坛单而布精诚，求福之来，缅不可致。耕夫蚕妇，神一草木，祷一禽畜，鼓而舞之，谓妖祥如答，实欤妄欤？牺文之《易》，周孔之述，以为至矣。杨子□为《太元》，设卦辨吉凶，如《易》之告。若使後代有如子□，又为一书可筮，则象数之变其可既乎？专任道德以贯之，则天地之理尽矣，又焉假夫蓍龟乎？又焉徵夫鬼神乎？子不语是，存乎道义也。
    ○四皓赞
    时浊代危，贤人去之。商洛深山，鸾鹤潜飞。汉以霸兴，皇王道衰。玉帛虽至，先生不归。吾非固然，可动而起。眉皓，来护太子。至尊动容，夺嫡心已。四贤暂屈，天下定矣。返驾南山，白□千里。
    ○隐者赞七首
    △严君平
    先生冥冥，隐於卜肆。宗师老氏，精究《易》义。爰衣爰食，止足非利。垂帘燕居，默养真气。诲人不倦，人悦其风。昧柔刚，在我域中。心与世远，事与人同。不臣大君，不友上公。在贵反贱，齐明若蒙。辽哉远哉！微妙元通。弋者何为？仰慕飞鸿。
    △严子陵
    五彩虽美，玉不质。光武盛明，子陵不屈。羊裘鱼钓，以此终日。网罗遍野，乃致□鸿。降尊申旧，延卧禁中。舒体展肢，加於帝躬。星官告占，天下闻风。富春长往，漱濯清江。
    △申屠子龙
    齐宣、燕昭，折节下贤。群儒毕至，冠带森然。天子尊崇，盛於尧年。爰及暴嬴，书焚人坑。东汉祖宗，悉尚儒生。生徒横议，公府畏名。肆基吻端，以正钧衡。物极变兴，子龙遐征。身全道高，惟智惟明。
    △陈留老父
    去危图安，危则不陨。渴而後汲，力亦随尽。麒麟遐步，终日不，逃刑诸生，自脱何晚？深乎智叟！孤游冥远。
    △管幼安
    我蚕我衣，我耕我食。推心而动，神佐正直。溟波不沈，仗此之力。岛夷卉服，移我淳德。衡门栖迟，台佐让职。时非吾世，语不如默。
    △留侯
    孺子心壮，阴雠国冤。结客飞椎，天下雷喧。神付幽符，帝纳密言。去则项亡，就则刘兴。唯天有鉴，类日之。元机静运，四海波澄。绝粒谢时，方追赤松。强为国起，镇定东宫。安危在我，万古清风。
    △皇甫义真
    桓灵政昏，衅因宦者。黄巾四起，血流天下。就师动摇，鬼哭匝野。义真受钺，誓众而前。即日扫除，京观如山。渠帅已死，破棺折元。谣颂风兴，家邦获安。世故纷纷，罕有令人。既成其勋，又保其身。东汉纯臣，呜呼义真！
    ○先贤赞六首
    △管敬仲
    小白圆霸，尊周服楚。聿求仁智，扶我此举。叔牙知人，拔管於鲁。一言而合，爰制师旅。布命诸侯，威行九土。周王南面，列国来朝。朝服济河，心无动遥。束左衽，迁乎一朝。邢归卫存，楚贡包茅。悬车北讨，山戎遁逃。三归备职，不足累德。七子仕楚，後人г臆。
    △随武子
    周衰晋霸，世有哲卿。范武在秦，晋国如倾。半中军师，世主夏盟。典礼攸兴，刑政以清。神歆正词，国赖直清。诸侯朝贡，楚不敢争。告老归政，身全德明。溥传嵩岱，首冠春秋。楚子叹息，赵文绸缪。馨闻百代，风畅春流。
    △东里子产
    荆王晋侯，虐我小邦。南则荆侵，北则晋攻。扌求首扌求尾，不能起。当炎获濯，国氏之子。孤明内断，颂兴谤止。入陈事周，权礼并理。诸侯新睦，霸主悦喜。遗爱不忘，我行溱水。
    △鸱夷子皮
    龙蟠幽谷，潜伏非时。蝉蜕高枝，饮露而飞。进如风行，退若□归。冥冥其义，几赫其归（疑）。小越霸兴，强吴荡夷。功成不居，先生传之。
    △乐生
    明明昭王，文武乐君。君臣相趋，龙起□蒸。既佐弱，燕削耻南伐。风驱□鼓，齐国瓦裂。吊厥罢人，旌其故节。宗彝乐器，归献燕阙。化弱为强，摧坚俾折。镇以仁义，期之感悦。梁赵屏风，秦楚弭节。天厌诸姬，燕不可扶。昭王不禄，乐生道孤。谗行将换，齐复为都。季命邻君，君告谋燕。痛词而泣，义贯於天。劲飙遐举，摄辔将奔。赵王惭羞，故国获存。赫赫高皇，戎辂北辕。徘徊赵墟，封其子孙。遗风可师，名教之源。
    ○谢文靖
    在昔符秦，将霸晋邦。百万雷行，饮马竭江。江淮岌で，力屈则降。谢公从容，子弟董师。以少击多，一鼓歼夷。
    ○二孝赞（并序）
    灵武二孝，曰侯知道、程俱罗。目不睹朝廷之容，耳不闻韶夏之声，足不登齐鲁之境，所见戎马旃裘，参於夷狄，而能生养以孝，殁奉以哀，穿圹起坟，出於身力。乡人助之者，哭而反之，庐於冢次，号泣无节，侯氏七年矣，程氏三年矣。根於天性，陶我孝理，其至乎哉！埃垢积首，草生间。每大漠晨空，连山夜寂，人烟四绝，虎豹与邻。拥坟椎膺，声气咽塞，下入九泉，上彻九天。背烂心朽，皮枯节挛，草木先秋而凋落，景气不时而凝闭。殊鸟异兽，助之悲号。万物有极，此哀无穷。大哉二子！能以孝终始乎！语曰：“孝如曾参，不忍离於亲。”生不忍离，殁忍离之哉？二子之孝，过於曾氏矣！昔吴起忍与母盟，陈汤忍匿父丧；起谋复楚霸而戮死，汤功释汉耻而囚废。神道昭昭，若何无报？九州之众，谁非人子？践霜露者，闻风永怀。士有感一诺一顾，犹或与之死生；嘉一草一木，犹或为之歌咏，而况百行之宗、终天之感乎？华奉使朔陲，欲亲往吊焉，属河凌绝渡，愿言不果。凭轼隔川，寄声二孝，因为赞一章，敢旌善人，以附史。其文曰：
    厥初生人，有君有亲。孝於亲者为子，忠於君者为臣。兆自天命，降及人伦。背死不义，忘生不仁。愚及智就，为之礼文。礼文不能节其哀，系道德之元纯。至哉侯氏！创钜病殷。手足胼胝，成此高坟。蔬果为奠，茅蒲为茵。其奉也敬，其生也贫。大漠黄沙，空山白□。柏庭既夕，松路未晨。寇戎接境，豺虎成群。夜黑飙动，如临鬼神。哭无常声，迥彻苍。风雨漂摇，支体鳞皴。色惨莪蒿，声酸棘薪。苴斩三年，尔独终身。邑子程生，其哀也均。顾後绝配，瞻前无邻。冬十一月，浮冰塞津。吾将唁之，其路无因。寄诚斯文，挥涕河滨。
    ○灵涛赞
    泱泱灵川，沧溟一支。每岁八月，雄涛庆期。昧爽风生，凛若切肌。凄清阴氵，旷朗阳。雪山潢江，神物驱之。万里齐足，千车并驰。雷破天动，山扌追地移。汤室□分，却跃鹭飞。突象差切，奔鲸合离。踣逃夔魑，窜蛰龙罴。共工折柱，武安行师。群源委会，祥怪丛滋。炽毒乘人，帝降明威。一日再至，洗其纤疵。仲秋大至，以荡以夷。世称伍员，忿憾而为。肇开混元，宁莫常斯。惟天阴骘，日用不知。是述是赞，呜呼慎词！
    ●卷三百十八
    ☆李华（五）
    ○言医
    晋侯方图秦，既而有疾。秦伯使医和视之，将行，戒之曰：“邻国相病，大夫何以为行？对曰：“臣不发药石，请以词痊晋侯，而国无害。”秦伯悦，以卿礼遣之。和至於晋，晋君幄铜之宫，凭丰肥，倚柔容，更衣被珠玉者百许人，膳夫列鼎於庭，而後延客。客辞曰：“始受命於寡君，以除君疾为役，今大国反以色与食病臣，非臣所及也。”中军师对曰：“此寡君待先生之礼也，不意为过，敬惟所择。”客曰：“臣辔而驰千里，形甚劳而气不足，所欲者，酒一盛，果一器，居肃佐饭而已。其馀不敢烦大国。”再拜受赐，而诊之曰：“君声流而阳，气浊而浮，色寒而容壮，与楚王相若，亦可为也，亦不可为也。”晋侯曰：“楚子何如，而方寡人？”客曰：“臣尝聘楚，楚境大而富山川，林薮之盛，逾淮而竟南海，晋与齐秦不敌也。”晋侯曰：“寡人未尝涉楚，且置楚王，愿闻其国之说。”客曰：“君不念，臣亦未究楚封疆之事，直以所见言之。楚也近郊去郢，尚三百里。引车登冈，平视诸宫，丹素烛天，仰不见空，如水漂浮，半在其中，沧波动摇，低昂随风。蔼蔼南极，山松不尽，乍伏乍起，参差高卑，流云重轻，或灭或明。道路绵绵，萦山绕川，车盖如轩，稍觉登原。赤霄冒顶，举手摩天，向之高者，乃在车下，阴冥冥，投石无声。状其乳苑之内，则连山黯以当户，容杳杳而でで，若坚刃与幔涂，呀将拆而复合；露封隙之嵌空，声小往而大答；耸崖岘以日矿，穿偃仆而□Χ。滨江皋衍，百里芳草，往往白沙日炙，晶氵羔绿野，芊绵走举，苍连菌。便梓橘柚之林，密孕元气，寒暑若一，翳不流风，幽不漏日。猿狙飞走，经息百态，啾啾互号，终昕竟晦。坠英纷目，如雪蔽路，四望无人，移足没屦，黄鸟时鸣，白鹇飞度。临险瞰江，江隗为潭，不动，常有神怪，龟鱼涵泳，露鳞出介。纤草以飙，风波起，崩涛迸沫，势不得止，精怖魂怕，毛骨洗然。攀木瞑眸，犹惧踣泉，颓麓疏冗，繁源鼻贲。支流氵营々，合注汤汤，昼夜有声，当暑清凉。透崖扑湍，跃而後逝，初疑可及，忽似无际。旋眩回，氵朋泊兑宕，辊石敌磨，火发川上，才夷又亚，倾沙委浪。白烟微苍，通波满望，澹澹滟滟，久而生垠。淅淅飞雨，冥冥起□，沅湘春生，苍梧日晚。声与听尽，色随望远，荇荷华，组绣一川。愕羽族之多名，纷合散於水间，泛随流而将下，时逆浪而复还。喧呼雷骇，沈起□翻，两不相伤，貌豫体闲。缘涯叠观，照江成霞，碧水涟漪，深浅见沙。旁经闱闼，溢浸栏槛，上有嫔嫱，绵音入□，侵杳眇而将绝，随ㄨ风而复闻。齐宋郑卫之乐，张於宫中，撞金击石，草木竞发。坚城雉坼，崇山峰坠，鸟兽狂悸，淮湖皆沸。首饰戴千金，一膳倾千家，耻不相及者以粒计。仓禄之众，半於平人，秣马之费，倍於租入。其馀奇丽之富、奉养之侈，率与是侔。楚王甚泰，而楚人甚病，申叔请老而不与政。”
    言未毕，晋侯舒气而伸干曰：“向先生言亦可为也，何哉？”客曰：“此未足累楚，故曰可为也。若张而无厌，则不可为也。”晋侯色生力起，斥御者撤膳羞，而请曰：“先生终说，寡人病幸间矣。”客乘时而动之曰：“楚使令尹司马理兵於北疆，以临弊邑。弊邑大夫，少者则请开关以战，老者则曰：‘君务息人，楚恃其富强，因侈生欲，未足畏也。’寡君乃发府将，而四境寡小，或以四时之用为请。寡君曰：‘是出於人，而归於人，无人则无是，夫何爱焉？’申命上大夫，布币於人，而谢之曰：‘孤不德，使尔父兄子弟，不自保於楚师，故罄以相劳。’秦人感君皆泣，妇人、处子亦请执兵报楚。楚朝闻而夕卷师，君臣震伏而受职於秦。此先王不战之术也。”晋侯然，以楚事而照於晋，遂辍谋秦。由是大国修好，小国来朝，戎狄皆附。客果以词痊晋，故曰“言医”。
    ○贤之用舍
    上之於贤也，患不能好之；好之也，患不能求之；求之也，患不能知之；知之也，患不能任之；任之也，患不能终之；终之也，患不能同其心而化於道。是故士贵夫遇，惧夫遇而不尽也。
    ○君之牧人
    古之帝者，非不欲厚其养、泰其身，固揣於变化之原，而要之以极，亦至矣！盖以为上逸则下困，困百众而逸一人，非天意也。极非天意，亦不忍为也。故下逸而上困，帝者甘心焉。况百姓逸，君孰与困？《书》曰：“元后作民父母。”父母劳於养子，则襁褓之疾弭；（阙）则父母之心泰。推是而求之，圣人志於俭薄，不得不尔也。
    ○国之兴亡
    为国者同於理身，身或不和，则药室之，针炙之。若夫扶病而不攻，疾病则毙，扶之者尸也。齐随之亡也，以贞於终始为惑，苟而无耻为明，慢于事职为高贤，见义不为为长者。绳违用法，则附强而溃弱也；议於得失，则异寡而同众也。尚学希古谓之诞，趣便中时谓之工，观其燥湿而轻重之，侯其成败而[B14A]贬之。肉食之尊，以滋味糊其口，忍危亡而侥禄利。自是而下，则曰上司犹如之，我於国何有？设能愤发，则逆为备豫，动阂关束，气沮志衰，亦从以化。幸於生者，炎炎而四合；死於正者，求援而无继。麒麟悲鸣，凤鸟垂翅，鸱鼓害翼，犬呀毒喙，则也鸩虎狼之炽，其可向耶？嗟乎！心腹支体一也，为病者万焉，虽有岐缓而不请，岐缓视之而不救。噫！齐隋不亡，得哉！返是而理，则王道易易也。
    ○材之小大
    攀巢之雏，羽翼将成，习飞而从其母，不幸为乌鸢所震，堕於尘辙。阀阅之家，有侈女焉，周车绣茵，过於中陌，遇而怜之，藏以玉笥，粒以红稻。胡然而然？材小为贵，养而玩之，易为力也。充轭之牛，望若山行，其生也，任重致远，以利天下；其死也，筋角皮骨，皆为器用。水旱寒暑之不时，艰难驱乏，登降重冈，踣起涂潦，蹄离节坼，力气皆顿，病矣，目犹睨人。盗鸟爪其背，嘴其肉，犹恨喙啖之未逞，鸦鸦而相呼，群犬引其腹胃，狺狺而争之。车马往复於傍，以千万计，不顾也。胡然而然？材大为累，扶而救之，难为功也。向若不殚斯须之劳而存之，其利固厚矣。悲夫！材之大也为累，材之小也为贵，戾於理，悖於道，莫甚焉！君天下者辩而返之，则不世而仁矣。
    ○字诀
    或有人示以文卷者，中有《小学说》一篇。其略曰：“鸿文先生坐於堂上，手执经一卷，弟子以次立。先生讲既，已而为文焉，示於众子，则不善书也。小学家流曰：‘先生通儒也，而弗能字学，何哉？’鸿文先生方隐几，闻是言也，笑而召之，责曰：‘夫儒之立身，以学乎？以书乎？苟其书，则孔子无以加也。且止云典籍，至是则无闻也。尔徒学书，记姓名而已，已乎已乎？’”华既览之，心贲贲然，思有以喻，故作论云：
    夫六艺中，此为难事，人罕晓其奥，予非能也，亦尝闻其旨。盖用笔在乎虚掌而实指，缓衄而急送，意在笔前，字居笔後，其势如舞凤翔鸾，则其妙也。大抵字不可拙，不可巧，不可今，不可古，华质相半可也。锺王之法，悉而备矣。近世虞世南深得其体，别有婉媚之态。凡云八法，学者悉善。予有二字之诀、至神之方，所谓截拽也。苟善斯字，逸少、伯英，彼何人哉？噫谅哉！书功之深，人之难能，知也是欤？曷可已乎？
    ○四皓铭
    天静地一，默成四时。人妙其用，三灵推移。Т蜕秦祸，出扶汉危。道不可屈，南山采芝。抱和全默，皆享期颐。山下水滨，四坟累累。悚慕元风，徘徊古祠。
    ○唐丞相太尉房公德铭
    元宗季年，逆将持兵。天锡房公，言正其倾。群凶害直，事乃不行。虏起幽陵，连覆二京。帝慈蒸人，避狄西蜀。爰命抚国，理兵北朔。登贤为辅，让子以续。公赍册书，亦捧瑞玉。圣人神圣，天地咸若。子孝臣忠，元元踊跃。命帅中军，谋歼羿浞。人或有言，志屈道行。公曰不可，屈则佞生。柄不在公，众昏а明。退师储宫，出守函谷。入为尚书，正色谔谔。又剌汾浍，遽临彭濮。何负而东？何负而西？公受挫抑，邦人凄凄。帝怀明德，俾我不迷。徵拜秋官，佥曰休哉。薨殂阆中，国瘁人哀。乔岳陨踬，辅星昏霾。天子Д涕，追崇上台。岩岩岱宗，瞻其峻极。赫赫房公，尊其盛德。昔抚宜春，列邦是式。建铭江滨，以尉南国。
    ○台州乾元国清寺碑
    天宝十五载，逆将犯阙，虏尘翳郊庙。上皇哀苍生，避狄幸蜀；皇帝誓复君父之耻，理兵於朔方。避狄，仁之盛也；复耻，孝之大也。惟仁盛孝大，故不逾年而收京师，奉陵寝。凶孽走而天降之戮，化气和而人至於道。巍巍乎！尧舜之烈，不足比崇。天子斋心元默，运行慈煦，为元吉卿士妙讲化之宗，以为五帝三王之道，皆如来六度之馀也。厥初生人，降及中古，君臣父子，日用而不知，故元圣师竺乾而有古。先师宣尼有言：三皇五帝，皆非圣者，而西方有圣人，其为大千之尊，乳育群圣明矣。夫玉帛非为礼之本，舍玉帛则无以为礼；象饰岂施教之源，舍象饰则无以为教。建塔庙为礼容，履霜坚冰，物有其渐，於是卿士从，兆人从，九围之中，列刹相望矣。盈川，非古邑也，襟东江西山，因而城之。寺在远郊，信者劳止。自官吏耆耋，至於商旅，咸以津梁未建，为愧为羞。邑城之西，有净名废寺，背连山而面通川。杉栝昼暝，缁褐经行；寒潭夕清，车马无声，境胜心闲，十金果成。耆寿徐君赞、录事徐知古等请於县令陇西李公平，平请於前刺史赵郡李公丹，丹请於河南等五道度支使御史中丞京兆第五公琦，琦闻於天子，墨制曰可。僧义等伏以乾元之初，元恶扫除，国步既清，庙易名榜，因改曰乾元国清寺，昭睿功也。自所志洎於州县之长，僚吏以降，多舍清白之俸，徵梓人，求绘工，为民储福，为佛成宫。高殿倚□，长廊生风，莲花出界，开在空中，自江南无有。是刹上座某等至某都维那某，奉前佛之心印，得轮王之髻珠。第五公以上智利国，人登宰辅；李使君以全德公才，持宪为郡；今刺史陈郡殷公日用忠武杰出，长城江海；专知官司马陇西李公乾嘉峻能操纲，清可激俗，县令李令宗室大儒，政之善者，皆易简诣於真境，清净符於度门。醍醐胜味，甘露妙源，正性无说，宏之在言。其词曰：
    东裔名刹，西方乐土。吴山倚垣，越水当户。柽松黝蔼，下有象潭。龙在泉中，水容耽耽。景象光澈，江湖气含。天清宝界，地涌灵龛。大圣蒸蒸，动乎天地。百神夺走，戎服既备。命将誓师，殄歼逆类。奉迎太上，开辟正位。神人释愤，品物咸遂。鼓舞赓歌，上通元气。无思不洎，杂沓祯瑞。轮帝御，像法昭融。须弥四洲，建大莲宫。倬彼盈川，秀冠越中。县有德政，州有名公。奉宣睿谋，爰度崇工。梵侣开士，慈□惠风。愿言上报，圣寿无穷。建表勒铭，堂堂乎锺。
    ○庆王府司马徐府君碑
    君讳坚，字伦，名与宗人同，故以字称。东海郯人也。象德所自，如山积高；佐人施泽，如水锺下。三代以降，仁贤不绝。至宋齐间，位望益尊，三公令仆，常伯卿将，追赠衮司，降嫔帝女，南朝衣冠宗之。国子博士东莞男讳文远，有盛名於国朝。东生王屋令士安，析城以东，人受其赐。王屋生大理卿赠越州都督讳有功，社稷之卫也。高宗弃万国，太后临朝，宗室元臣，以猜受衅。顽虐阿指，扇成大狱，海内懔懔，不保其生。凶残朋党，嚼牙顿翼，起於上国，延及诸夏。不止於此，将图我国家，三分人，其一为血。宗社垂灵，而生大理，俾刑典，蔽本朝，元恶惮其义烈，人鬼卫其恺悌。惟身与族，随正而行，争性命於豺狼之口，解威怒於雷霆之下，大者完州郡，小者活门闾。累为群凶所排，阽於破灭，神佐贞独，终以真合。昔咎繇事唐虞，释之、定国当盛汉赫赫，大理而丁此时，功倍古人，声动百代，是之谓也。君即大理之元子，直温秉廉，深於德行，祖考之训，丛乎厥躬。以荫宿卫，调临邛主簿，亲累故也。历怀州参军、邵王府户曹、陕州司法，清方知名。朝廷以先父之劳，超拜大理司直，闻者皆垂涕而喜。平端谳议，果振家风。皇舅大尉希，以先大理尝拔家冤，表让官於君，以申蓼莪罔极之感。拜恭陵令，除陈州别驾，改陕州，入为岐王府司马，转庆王府，阶朝议大夫，袭封东莞侯。开元十六年四月二十九日，终於洛阳南郊居，春秋六十八。不登期颐，不至大官，呜呼惜哉！天地之於物顺也，君子如之；穷达之於人命也，君子安之。惟君德性，与是相准。执亲之丧，哀毁逾礼迨启手足，不贻忧於坟墓，孝也。守官廉平，未尝违道干誉，奉长临下，小大悉心，一夫得罪，则为之损容色，有可缓者，忻忻然出之，仁也。惠文太子之在岐邸，肤敏好学，上最器念，四时钟渥泽，宾客多词人，君每引道书满盈之诫，以扶俊德，忠也。仁孝与忠，虽无位为贵，《礼》所谓“以道得人”而已，况承前人之烈光，被圣代之冕服乎？夫人赞皇县君赵郡李氏，北州望族，左司郎中公淹之孙，杭州刺史自抱之女。左司博古，杭州知人，训成懿淑，光配有德。後君六岁而终，合於济源之燕川南原。龟从筮从，兆因德叶。嗣子光禄少卿、前蜀郡兵曹参军殷、句容尉毅，出言举足，不坠孝慈。行备忠厚，辞无枝叶，朗而不华，直而容众，有古人之情、君子之度。为大理正，负荷前猷。历宰三县，牧守一郡，人感怀之，刊石继起。再莅京邑，不求名声，推心而理。盛德有後，曷其崇高？神道聪明，岂旷人欲？君从父弟恽，御史中丞陈留太守河南采访清廉有威，所向霁肃。大理殁而有中丞，中丞殁而有光禄，徐氏之兴，将在裔乎？爰族幽兆，与天地极。是文也，华无鬼词。铭曰：
    三命益恭，庆祚犹锺。矧我大理，全人门宗。蔽皇家，枝梧群凶。百族感慕，大哉勋庸。克生茂德，山镇泉塞。卷以道风，舒为士则。如何人，终始藩国？在昔偃王，仁义道兴。氵公源而下，勋德相承。或西讨济河，或北义延陵。又有达者，鲁连服膺。绵绵世祀，奕奕髦士。晋宋齐梁，名臣继起。荐蹑公府，连嫔帝子。东莞以降，羽仪清朝。美矣哉！如金如玉，如翰如翘。君子践修，德音孔昭。抑抑仁人，宜於进退。合符黄老，不不昧。推心无方，我德用大。建世何居？松门已蔼。永言孝思，光禄有之。式播芳烈，为将来师。
    ○韩国公张仁愿庙碑铭（并序）
  </div>
  <div class="pagination">
   <a href="全唐文_page194.html">
    上一页
   </a>
   <span>
    ...
   </span>
   <a href="全唐文_page190.html">
    190
   </a>
   <a href="全唐文_page191.html">
    191
   </a>
   <a href="全唐文_page192.html">
    192
   </a>
   <a href="全唐文_page193.html">
    193
   </a>
   <a href="全唐文_page194.html">
    194
   </a>
   <span class="current-page">
    195
   </span>
   <a href="全唐文_page196.html">
    196
   </a>
   <a href="全唐文_page197.html">
    197
   </a>
   <a href="全唐文_page198.html">
    198
   </a>
   <a href="全唐文_page199.html">
    199
   </a>
   <a href="全唐文_page200.html">
    200
   </a>
   <span>
    ...
   </span>
   <a href="全唐文_page196.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
