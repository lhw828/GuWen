<!DOCTYPE html>
<html>
<head>
    <meta charset="UTF-8">
    <title>香艳丛书 - 第 163 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 163 页/共 467 页</h1>
    <div class="content">　　却临书案重添香，小步仍归坐象床。 
　　芙蓉褥上一尘绝，眼看绣枕横鸳鸯。 
或谓是书出广东一方姓孝廉手笔，其称厚甫陈氏者讹也。然《香奁集》嫁名韩冬郎，从古已有其例矣。 

　　小青 
　小青，虎林冯氏姬也。本姓冯，因归冯，故讳之，但称曰小青。以不容于大妇，辗转而卒，亦可悲已。或曰：“小青者，情之拆字也。本无其人，特文人寓言八九”云。然吾谓古之伤心人，挑灯闲看《牡丹亭》，一若痴魂在望，呼之欲出者，其始亦不过“光照临川之笔”耳。此外访丽娘墓有诗矣，梦丽娘魂有记矣，妙绪澜翻，层出不竭，又何疑乎小青？钱塘陈云伯大令（文述）曾为小青营墓于孤山之麓，以菊香云友附焉，且建兰因馆以实之。添湖山之掌故，增词苑之清谈，诚解人哉！（当日方稚韦孝廉咏句有云：“乐府好歌三妇艳，乡亲况有六朝人”以西泠有苏小坟也。） 

　　东门女士 
　昔东坡先生闻其妇“春月秋月”之论，亟许为能诗，实其妇不知诗也。余则谓红裙不必通文，但能识趣，已是诗人。东坡妇语，所谓诗趣也。没字碑固可作无弦琴抚耳。亡室王氏，名阿玖，小字玫官，字璋舍，居近郡之东门，又自号东门女士。龙溪人王玉墀游戎长女。幼入蒙塾，粗解文义。归余后，授以唐宋诗词，渐获妙悟。灯下观余作韵语，辄戏为之。平仄虽调，押韵时复出入。淌假以年，必斐然者。何期结缡二载，遽陨昙花。（以光绪辛卯十一月来归，壬辰九月卒于鼓浪屿舟次，存秋一十有九）殁后思之不置，瞑想姿仪，属画师图之。稿数易而未就，始叹生时不为留真之疏，然悔已无及矣！ 

　　偶阅红楼梦有咏 
　　斑斑哀怨至今存，日夕潇湘见泪痕。 
　　莫讶芳名僭妃子，湘君何必定王孙。（林黛玉） 

　　绣到鸳鸯种夙因，扑来峡蝶见精神。 
　　此中倘有传神手，千古肥环是替人。（晴雯） 

　　一刹人间事渺茫，前生幻境认仙乡。 
　　如何尽领芙蓉号，不断情缘反断肠。（莺儿） 

　　柳条穿织啭黄莺，结络余闲说小名。 
　　偏是飞琼人未识，翻从梦里唤分明。（薛宝钗） 

　　梦神女非襄王事 
　词赋家多以巫山神女之梦属之楚襄王，其实非也。按宋玉《高唐赋》云：“昔者先王尝游高唐，怠而昼寝，梦见一妇人曰：‘妾巫山之女，愿荐枕席。’”所谓先王者，怀王也。《神女赋》云：“楚襄王与宋玉游云梦，使玉赋高唐之事。其夜王寝，梦与神女遇。”所谓王寝者，玉寝也。《文选》刻本于“玉寝”二字，既讹为“王寝”，以下“玉异之”，“玉对曰”，“哺夕之后，玉曰茂矣美矣，”诸“玉”字，则不得不承讹作“王”字。“明日以白王，王曰：其梦若何，”“王曰，状如何也，”诸王字，又不得不率易作“玉”字，以顺其势。此襄王梦遇神女之谰言所由本欤？宋?洪迈着《容斋随笔》，讥襄王既使宋玉赋高唐之事，其夜王寝，梦与神女遇，父子皆与此女结识，近于聚鹿之丑，则未尝深考之过也。盖“明日以白玉”，既无以君白臣之理，且于下文“王曰：若此盛矣，试为寡人赋之”之句难通。唐人沈佺期云：“为问阳台客，应知入梦人。”王无竞云：“徘徊作行雨，婉娈逐荆王。”皇甫冉云：“云藏神女馆，雨到楚王宫。”李端云：“悲向高唐去，千秋见楚宫。”四诗皆不指襄王言，诚为有见。宜白傅过巫山神女祠，读之且为搁笔也。（前半本青浦胡鸣玉说） 

　　龚芝麓娶顾横波 
　　顾横波词史，自接黄石斋先生后，有感于中，志决从良。后为明故尚书龚芝麓所得。甲申流寇李自成陷燕京，事急时，顾谓龚若能死，己请就缢，龚不能用，有愧此女矣。后人议龚失臣节，自是正论，至并其纳顾氏而亦讥之，则未免过刻。有以诗为之昭雪者云： 
　　怜才到红粉，此意不难知。 
　　礼法憎多口，君恩许画眉。 
　　王戎终死孝，江令苦先衰。 
　　名教原潇洒，迁儒莫浪訾。 

　　林蕉棣眉史 
　　张亨甫（际亮），吾闽才士也。尝仿《板桥杂记》例，着《南浦秋波录》一书，专言榕垣南台妓院之胜。余未之见，闻其书殊过艳冶。大吏某，有爱女见而溺之，竟致瘵卒。搜箧得书，因毁其板，并禁翻者。外间传本绝少。 
　　余以癸已试省闱，后友人拉往南台选胜。至则歌院比邻，层台傍水，香巢小结，深巷垂杨。见夫陈设之华丽，梳掠之入时，举止之大方，应酬之温雅，未曾真个，已觉魂销。老于是乡者，每谓南台乐户，排场略逊于申江，若言情意之缠绵，周旋之侠洽，举各郡之繁丽情场，亦无以加之。想必有见而云然矣。余愈以未见亨甫所著为恨，盖博访于见闻难周，意浏览于纪载毕贯也。回念时距亨甫，已越四十余年。昔之艳帜高张，今皆西陵松柏，即垂髫小女，谅亦梦醒春婆，竟无踵亨甫后成南部之新书，续板桥之杂记者，又何也？岂承平点缀，抒写从容，当夫时事孔艰，士亦有所不急者耶？独是世孰无情，人孰无遇？雪泥鸿爪，各证因缘；凤泊鸾飘，同深沦落。借彼艳迹，写我闲情，当必有之，特未之见耳。故余目遇，不乏娟娟，兹乃无所撰述者，虽曰看花雾里，末由端详，何敢附会？亦意以此邦之人，必有亨甫其人者，而为风流月日也。彼盛名鼎鼎者可无虑矣。予所必千回百转而为是烦言者，盖意中有极不能忘情之一人在焉，请追录之，以告后之修花史者。 
　 
　　蕉棣自言氏林，本良家子，幼为人诱卖。既长，身材燕瘦，喉嗝莺清，桃靥迎春，柳眉入画，姊妹行多哀怜之。余初识之德裕胡同，芳名犹未着也。盈盈十五，已解愁思，宛转随人，可掌上舞，恒终日依依肘下不忍去。曾昵余兄妹相呼，故余每至其家，婢媪辈必疾呼曰：“阿姑，哥哥来者。”一日，余宴客集，指谓座上：“此虽樗桂不如耳。”命之歌，当筵发声尽一折，忽而儿女，忽而英雄，悲壮淋漓，敲戛金玉。客大惊，为之引满。继以曼声诵余《问桃诗》十首，则复抑扬抗坠，箫振微风，回视四座，玉山颓矣。 
　　诘旦其事遍传，咸欲一识面为快。枇杷巷底，车马盈门，而眉史自若也。悄语余曰：“果爱妹乎？得为婢役，固所愿也。”余诿以榜后再决，遂寡应觥纠之召，有杜门意，惟日以金钱投卜榜花之至。 
　　适余获家报，先期归澄。揭晓寂然，眉史懊恼万状，逢人必寄声起居，询后约。甲午再至，则迁新居，芳誉藉甚，定花榜者至以第三人位置之，侪于三妹红梅之列矣。（二人皆彼时翘楚，三妹尤珠圆玉润，明艳绝伦）数请往过，余恐见时，反牵绮障，终不肯往。归途闻捷，柬之以诗，有“题笺急欲谢云英，夸婿由来口可凭。”又“一事独怜人索解，君犹未嫁我成名”之句。自此经年不相闻问。或告余有为眉史梳拢者，拟营金屋，聘以明珠。想一朵秋莲，必不致久行坠落耳。 

　　漳州闺秀纪略 
　　世言女子无才便是德，非也。礼称女人四德，原不废言。圣人赞易离为中女，系之以文明；兑为少女，系之以朋友讲习。若言女子有才，其所好者多风云月露之辞，其所感者，必耳目心思之欲，则尤不通之论。诗三百篇，半出闺中之手，贞者自贞，淫者自淫，于才不才乎何与？古今来荡检踰闲，败名失节之妇，何可数计！其不尽出于有才者可知。然吾不敢知有才者之尽属昭质无亏也。其有抱兰蕙之质，具柳絮之才，而又克兼松柏之操者，尚已。即不幸隳行于冥冥，随风而飘荡，犹得以才华所蕴，补救于末路者有之，相庄于白首者有之，识士于未遇者有之，勖子以克家者有之。此其志趣，则亦有超乎流辈之外矣。况乎彤管有炜，韵我湖山；国风不淫，同其好恶。凡兹所录，闺秀之克擅才德者，搜而存之，当为大雅所乐闻也。 
　吾漳女子以节烈着最多，闺秀反寥寥罕睹，明旧志书惟载李氏一人而巳。嗣后逐有增修，亦不过数人，岂当时之有遗漏耶？抑才难之果信耶？则甚矣传文之匪易也。宝之宝之，谁曰不宜。李氏，名久佚，漳浦云霄人。雅善风韵，有《汲水诗》云： 
　　汲水佳人立晓风，青丝辗尽辘护空。 
　　银瓶触破残妆影，零乱桃花一井红。 
又《书怀》云： 
　　门对云霄碧玉流，数声渔笛一江秋。 
　　衡阳雁断楚天阔，几度潮来问故舟。 
（姊大李亦能诗，独不传。） 
　大妹张氏，平和人，张一栋进士孙女。全集三百余首，皆不传，仅传其《书感》诗云： 
　　寒月穿林薄，寒泉出涧悲。 
　　寒花无意绪，还逐寒风吹。 
又 
　　寒风动秋草，愁人向谁道？ 
　　重忆少年时，所悲人易老。 
颇清脆可诵。 
　杨氏，失其名，适漳浦蔡而烷进士。幼聪慧，通音律，尝抚琴动操，听者为之志和，固不歉君家中郎女也。尤工于诗，稿多散佚，余欲诵其全首而不可得。可得而诵者，惟《晓起》诗：“径留残夜月，帘卷落花风。”一联而已。然见凤一毛，谓之见凤不可得也，谓之未见凤毛不得也。 
　 明龙溪陈太常慧山先生族女，有号贞淑者，归莲池林氏。林氏子早卒，女不二，有《孀居吟》一作，几百余言，其略云：“嗟此奄奄待逝人，为君朝暮为君辛。只将白骨淋霜雪，休把红颜泣鬼神。”闻者哀之。今志书载其事。 
　耀霜，诸氏，适长泰戴钾。着《冰心集》六卷，今皆佚，传者惟五言《寄弟》云：“书回燕市月，人醉酒家楼。”《别妹》云：“相逢无一语，别后有千思。”《发湖口》云：“云连江上树，露暗水边扉。”七言《金陵道中》云：“对酒客谈桃叶渡，题诗人羡凤凰台。”《春日遣怀》云：“穿林明月花三径，隔岸青山水一湾。”《早春即事》云：“侵檐夜月依霜白，隔水寒梅点雪红。”俱楚楚有致。 
　《希行刘氏稿》为长泰戴达室作。稿今佚，世传其佳句，如《咏花影》：“非描非绣非人写，朵朵轻盈月送来。”如《咏腊梅》：“寿阳近日嫌脂粉，洗尽宫妆学道妆。”如《咏虞美人》：“血溅乌江原上草，花开犹带泪痕重。”皆极力追摹，不肯放松之作。余尤爱其咏花影后七字，颇极含蓄之致。 
　梦玉周氏，平和人，适海澄郑白麓名进士之孙廷璋，着有《清宁里集》。乾隆甲戌死于水，集亦不传。文人多穷，波及红粉，殊可悲也。其子升如每向人诵其遗句，五言有“风高盘马地，雪霁射雕天。”七言有“草短花残蛩近榻，风清露冷鹊窥楼”之句。当时得不与全集俱湮者，亦不幸中之幸矣。 
　又珪苏氏，郡中黄上公配。诗喜用事，如《咏莲》云：“清芳君子品，超逸谪仙才。”《来雁》云：“归时人每后，落处曲难终。”《眉柳》云：“难工京兆笔，欲扫汉宫春。”皆佳。旧刻《瑞圃诗钞》不着。（《瑞圃诗钞》多试帖，是其一病。） 
　仲姬，周氏，适龙溪李蓟门。旧刻有《二如居集》，不着，惟《读周忠愍传》云：“后死七人无复恨，先生千载有余悲。”《双节庙》云：“为厉欲歼生吊眼，捐躯才信死齐眉。”为跌宕可喜。 
　近世闺秀以诗闻者，必推谢氏浣湘。谢字芸史，诏安人，谢声鹤明经女。适邑沈氏，好以诗自娱。着《咏雪斋稿》。殁将十年，始获林太史二有为之锓板，友人曾以一卷遗余。中多七律，然非其所长。七绝咏梅诸作，颇脍炙人口，亦非其至。惟五律二首，空诸依傍，当为平生得意书。诗云： 
　　竹外雪消时，孤高见一枝。 
　　仙姿真绝俗，我相可如伊。 
　　流水逢今日，空山订后期。 
　　寒中多少韵，难遣世人知。 

　　隐约来姑射，冰容浅淡妆。 
　　自然超众卉，不是藉春光。 
　　冷伴邀明月，幽邻结翠篁。 
　　欲持尊酒访，到处只闻香。 
恨不起芸史而问之。 
　之十人者，皆有文可征，其不随烟云俱灭者幸也。外此若蔡氏（黄石斋先生继室）、林氏（林次崖先生女，适龙溪杨氏）。皆博览知书，节行盖一时。迄今求其稿，乃不复只字之存，而要之盖棺论定，无间人言一也。并附于此，使乡人有所观感焉（闻乡人传说，漳郡吴君廷杰有女工诗，余尚未见）。 

　　绣鞋诗 
　唐以后咏绣鞋者多矣，能工切，未必能入情。明人徐秉衡平有是题云： 
　　几日深闺绣得成，着来便觉可人情。 
　　一弯暖玉凌波小，两瓣秋莲落地轻。 
　　南陌踏青春有迹，西厢立月夜无声。 
　　看花又湿苍苔露，晒向窗前趁晚晴。 
能得情中三昧。若近人沈小山（济清）句：“昨夜肩头今夜酒，不曾孤负可怜宵。”黄笛楼（鹤秋）句：“湿到凤头非是酒，刚才风露立中宵。”则又兼绣鞋杯，而非专咏绣鞋矣。 

　　再嫁 
　宋世士大夫，最讲礼法，独于此一事，不甚讲究。如范文正公，幼随其母吴国夫人改适朱氏，遂居长山，名朱说。既贵，乃复范姓。凡遇推恩，多与朱姓子弟。前事曾不以为嫌。又公长子纯佑，与公门生王陶为僚婿。纯佑早卒，陶亦丧偶，寡妇鳏夫，遂相配合，实为陶之长姨也。文正亦不之禁。更有事之可怪者，如王介甫怜媳未寡嫁人是也。夫再醮之事，律无明条，先王不禁。岂不以男女之别，虽不可不严为之防，至于情欲所关，则亦难以抑勒者乎？宋人知之，亦曰：“与其坠行于冥冥，毋宁小过之不拘也。”至若有夫之妇，而再嫁人，苟非七出之宜，便干三尺之禁。媳而曰怜，其非犯七出可知。不谓文章经术如王介甫，而竟毅然为之，且不于其子而于其躬也。两引之，以见彼则有非有是，此则终非无是，固不可同年而语云。 
　戚里早寡者，或不安于室，始焉求牡，终且居鸠，率以招夫养子讏言为口实。此等恶俗，不知起于何时。甲午岁，家君仿范文正公义庄之例，集赀鉅万，以赡族之穷民。倘仍不安于室者，听其改嫁，毋浊我径。村邻则之，遂将千余里百年来之陋习，一旦革除，诚快事也。而所以相与有成者，实赖录章、振祥二老辈之力。 

　　破瓜解 
　或解乐府“碧玉破瓜时，”为“月事初来，如瓜破则红见”者，非也。盖破瓜字为二八，指十六岁解耳。观李群玉诗：“碧玉初分瓜字年，”可证。又《谈苑》载吕嵒赠张泊诗云：“功成当在破瓜年。”后泊以六十四岁卒，亦作二八解。此二字男女可用，其不作月事解可知。或又以破瓜为女子破身者，乃市井之谈，更不待辨。 

　　吊马湘兰 
　　葛箔亭吊马湘兰句云：“天教薄命为官妓，人实谁堪作丈夫。”佳则佳矣，移置薛校书，亦何不可？诗所以贵切题也。 

　　沪游旧诗 
　炜萲乙未春仲偕计北上，道出沪江，小住侠旬，感成四律云： 
　　昔年蛮激剩诗囊，（余少侍家君客新嘉坡者八年）今日征帆望帝乡。 
　　海上有山疑缥缈，巫峰成梦本荒唐。 
　　沈郎十载从教瘦，杜牧三生未敢狂。 
</div>
    <div class="pagination">
<a href="香艳丛书_page162.html">上一页</a><span>...</span><a href="香艳丛书_page158.html">158</a><a href="香艳丛书_page159.html">159</a><a href="香艳丛书_page160.html">160</a><a href="香艳丛书_page161.html">161</a><a href="香艳丛书_page162.html">162</a><span class="current-page">163</span><a href="香艳丛书_page164.html">164</a><a href="香艳丛书_page165.html">165</a><a href="香艳丛书_page166.html">166</a><a href="香艳丛书_page167.html">167</a><a href="香艳丛书_page168.html">168</a><span>...</span><a href="香艳丛书_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
