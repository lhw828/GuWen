<!DOCTYPE html>
<html>
<head>
    <meta charset="UTF-8">
    <title>皇清文颖 - 第 170 页/共 274 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清文颖 - 第 170 页/共 274 页</h1>
    <div class="content">　　皇于是辟天府以罗观象之儒登灵台而集稽天之侣致土景于秉圭齐钟管于累黍兹葢法天五之得位实五极其建之时规地六之成方洵六位时乘之所也斯时也神鼇扶柱羲驭鸣鞭蓂以迎抽荚葭因送吹烟以凖律元则鳯仪兽舞以通歴本则璧合珠连五六分而天地之中见十一合而天地之道全夫岂非圣天子之明时以革行徤惟干陶甄百族镕铸亿年乃以发机缄于无始之始而宗法象于先天之先者哉










　　五六天地之中合赋【以敬授民时圣人所先为韵】
　　于　振
　　道原于天性本于命理足而数不能违道存而器莫能竟是以羲呈龙马荣光起而上浮姒畀龟书休气辉而四映一为竒而二为耦葢由于理势之自然五为生而六为成总归于性情之各正此皆造化之苞符有待于圣人之主敬原夫数之所始也太极之先自无而有俄动静之攸分倐阴阳之渐剖图行而左书转而右数极于十章终于九一生二二生三三生万物非巧厯之所稽仪生象象生卦卦统羣爻岂恒情之可究惟
　　圣人道洽于清宁故妙悟无烦于指授于是理穷其秘蕴析其精扪天心而探月窟阐干符而握坤珍五为天之中而地来比之惟其两也故能化六为地之中而天亦应之惟其一也故能神阳之发微而不可见者所以藏诸用阴之充周而不可穷者所以显诸仁葢不徒以緑字朱文演畴而观象殆将以龙官扈正利用而前民尔其往来相错经纬互施一与二三与四五与六七与八九与十若琴瑟焉而无虞专壹一与六二与七三与八四与九五与十犹臭味也而何敢差池葢分而言之则天以参地以两天地之撰固昭然其不紊而合而言之则竒之积偶之积天地之中乃居然其可知以数而言则参伍错综适符乎道之则以理而言则刚柔健顺更协乎
　　圣之时是以玉烛常调金绳永正鸟火虚昴四序脗合于尚书醎苦辛酸五味不愆于月令用之蓍防则道济三才窥以璿玑则功存七政自羣言之日淆执师説而互竞或以谶纬而乖先哲之经或以清谈而酿浮华之病猗理学之昌明必折衷于
　　至圣
　　圣人在上抚于五辰太和保合万物皆春天生之地成之
　　圣人与之相参皆一中之运用天至易地至简
　　圣人与之相似显大化之弥纶所以鼓腹之民就日希光奏松云于檐栋垂裳之世编珠毓贶迓景福于神人若乃萤室防儒粗知章句虞喜安天之论未渉其藩邵雍经世之书鲜穷其绪幸长夜之悬黎比众星之向所究之性率乎命命本乎天植鼇维而永奠法亭毒而不愆合羲文周孔为
　　一人道何分于上下滙河洛龟龙为一理图何别于后先允矣哉兀圭锡麟符启炳吾道于亿万斯年








　　五六天地之中合赋【以敬授民时圣人所先为韵】
　　杭世骏
　　原夫子建天元丑为地柄试推防于二篇实肇基于三正帝出震而成艮一元之运皆本中徳以流形星伏戍而见辰四序之行必于合神而布令析之是名九星统之乃云七政数得主而有常道无为而不竞抚辰惟勤授时在敬竒全耦半积五位以相乘兼两函三合六爻而互应尔其积寸该分课虚责有生成备而变化行神鬼交而刚柔剖五则一三七九相后先六则二四八十居左右探天根者必以为圆葢之心溯地极者必以为方舆之纽马拳毛而图浮龟坼文而书授大衍置闰以归竒皇极居尊而用九求天产则音以出清声唱而浊声酬求地产则管以成阳律终而隂律奏验空积于忽微穷嵗差于章蔀是故自阏逄以至上章随乾道而错行由星纪以讫元枵叶坤维而比夀三才鼓荡一气陶钧天枢之行五五二十五数而俱合地轴之奠六六三十六宫而皆春元功不宰大化转淳天之五合于地而六气为之磅礴地之六合于天而五味为之氤氲穹苍于焉发散沆砀于焉列陈海结为错山融为珍彼夫阴阳风雨晦明之殊状者顺施逆受无非穆清之元化酸醎辛苦甘之効精者逓生互尅壹皆富媪之元神丕成大运绥兹烝民气结为味六情所以无拂味禀于气五性所以克驯用以叹防通之妙极交错之文特是财成有道辅相有宜五徳之当王者尊则利道而节宣者有序六物之成功者退则和齐而斟酌者有机功先截竹令戒愆期绳方应矩径员象规卦剖分以应圭测景以成仪音有君而有臣律一雄以一雌六管各有同而参以二变则七始兼夫八十四调五子厥惟倍而虚其中央则四维周夫二十四时和声缪声之不忒大余小余之毕齐于以见声音之道直与天彻而厯象之志罔与律违暨夫玉烛调璇玑定懋对之功以成愆伏之虞毕罄惟交泰者大同亦有感者必应天运则春生夏长秋敛冬藏罔乖夫九纪之宜民生则水润火炎木滋金克备兼夫羣产之胜百神是以有明徳而凟扰不闻兆民是以有孚诚而慆淫俱靖夫律居阴而治阳原凖乎五部之盈虚歴居阳而治阴实闗夫六府之歉盛天五下降则生数即以开成数之端地六上行则成数即以为生数之竟羲和占日常仪占月臾区占星善言天者所以验于人伶伦作律大挠作甲首作算穷其理者所以至于命则夫苞符之运固日着于天壤而参两之功能不归之睿圣洪惟
　　国家之锡福实承
　　三后之作君鸿业超于古昔学统彻夫天人辨律而发径一围三之误则房范之争尽息调歴而通圆田勾股之邮则中西之惑俱冺羲仲春而和仲秋作讹成易之咸叙南正木而北正火神祗物类之惟寅正方顺布六宇同欣物有菀枯以元气而消其夭札时分消息即方寸而施以陶甄是以百福之祥在宥三王之世如春皇上秉祗肃之纯心伟神明之接武以中正者调钧以合同者握矩六官修而五行之气无愆五福兼而六峜之宜以序泰阶之星流符北辰之杓居所饔飱牢醴养贤及民厯象玑衡敬天笃祜于是上探五辰之秘遐综六术之传理参乎大易之大数演乎先天之先或前疾或后留大中者黙运夫隂消阳息或东盈或西缩有合者潜协于右转左旋媿管窥之末学探三统之遗编洵高深之莫赞敢玩索以穷年








　　五六天地之中合赋【以敬授民时圣人所先为韵有序】
　　刘　藻
　　【臣】闻两仪浩博待哲后以财成三统乘除归元功之调爕太昊图呈龙马聿先象数之苞符夏王书啓神龟再发乾坤之槖籥一竒一耦厥位惟均五生五成其机迭嬗起消息以正闰法始容成立章蔀而得天防归黄帝五家怫异宜溯太初之元四序循环共信一行之确顾太初起冬至于牵牛未精考验一行附节气于蓍防亦属紏纷谨按汉志曰天之中数五地之中数六二者为合又曰天六地五数之常也五六天地之中合民所受以生则知函三为一统六虚而周流法九实三行十日而运用我
　　皇上参天两地静阴动阳得虞书钦若之原履端举正合周易明时之义凝绩抚辰左右方圆大衍厘于指顾错综参伍畴范就其经纶斯固羲和之所不能窥班范之所无从识者也【臣】心同牖见难读精蕴之书技止管窥谬诵商高之对自
　　天授简伏地悚惶惧无当于敷陈殊有惭夫丽则缅鸿蒙之初开奠高卑而各正伟不宰之神功秩形象而定命主极者理鼓元气以流行效动者才分全数而纵横健也顺也竒耦以管摄夫阴阳经之纬之易简实神明于圣敬懿夫天数有五本一以陈地数有五惟二之因由一至九三三所积自二而十二五斯均顾一为阳之始生其气初复二为阴之甫判其机未申三四者方圆之径围求全而未得其半七八者阴阳之少位渐老而日趋于新逮九而阳已极至十而数终旬调钟律而或失讵能被于生民葢天地之数止得其一偏而未底于中正故天地之情虽不无所合而未彰其化醇也乃若全图之位五实内守六奠其下象卦之姤一仰而承一俯而就一与十为之营二与七冠其首三八翼于东四九辅其右惟渊居以冲然罗四表而在宥天起一而终廿五皆本五而积分地起二而终三十实由六而推究或乘为八百一十律叶黄钟或乘为六百四十声符太簇至如终则有始徃而必复天以六妙其显藏地以五通其营腠辨六气之降生滋五味而殷富妙无过不及之用孰察其所由然大专直翕辟之能难名其所自授尔乃动静相感变合乘时天降其气地受其施六为虚而五为声周徧兮歴十二辰而无或遗也六为甲而五为子参错兮符六十日而不可移也二始以位刚柔二终以纪闰余总防于中而律吕夫妇纯固兮琴瑟之两相宜也五以降为五行生数六以徃为五行成规置数于中而表里朏朒和同兮元气之放而弥也嵗功以起元纪以推羃防兮珠联璧合之无或差池也作讹不爽分至以厘氤氲兮缇室葭灰之以息相吹也然而觉世为师时宪惟
　　圣必握符以察玑乃序辰而齐政
　　圣主乘干正位凝命协理气之自然验存存于成性保章守典证宿离之弗违太史陈书调风雨而从令惟中是凖宁用挂扐归竒之文有余以归直溯斟元陈枢之盛其存之也惟诚其行之也惟敬不偏不倚帝则潜孚于无言无思无为
　　王心常守其至正于是考三正励羣臣肃百度惠兆民统万物而咸若与四时以皆春中则常贞敷锡弥于两大合则不贰敛福备于
　　一人其引伸也最微其成功也至钜定晷影于毫芒较中星于累黍上律者不爽其候来备者各以其叙羙归徳而不留任一寒而一暑淑风转处感大造之无私斗柄廻时凛
　　深宫之作所固知徳无弗至有开必先不知天地之本始莫得授时之大全伟矣五六之数灿于卦爻之篇惟大圣人为能用易直探夫一神两化之前故举一事而顺五行之序纯一念而绍万古之传欤敬为颂曰在天成象在地成形惟形惟象有数以通惟五惟六天地之中是曰合之以肇嵗功我
　　皇御极上下合同宥宻缉熙防元统宗四正四隅以生以成幽赞羲防气动尧蓂理数同得万世之型又歌曰皇徳无私天地配兮四气不愆泽汪濊兮建中表正七政乂兮惟数精微事不悖兮三角八线息众喙兮矢割切待进退兮万物熙熙共茂对兮反于上元亿万代兮









　　五六天地之中合赋【以敬授民时圣人所先为韵】
　　汪士锽
　　伊睿哲之抚临端开天以敷政符元化于大钧契两仪之中正观万彚所由生聿钦若而只敬探奥窔于隂阳测端倪于动静槖籥旋枢权衡运柄竒耦攸分生成交并综章蔀纪元之无方防物象滋数之靡竟固致逺以钩深由厚生以定命时乘以御鸿蒙示兆而体元悬象为章凤职编年而守令原夫律歴相通风气应三正递传五纪协懋孕育防昭包罗宇宙创自容成命于轩后彼参伍而错综羌成数之可究自一而至九者天以埀施由二而终十者地以承覆五与六其居中乃妙合而相遘象虽判乎刚柔理不隔乎先后位既得而益彰气以交而弥厚五合六而干支之运周六合五而气味之生茂推温肃于木金稽永短于宵昼验冲盈于三旬之中审次舍于廿八之宿必羲歩之不差庶底日以相授尔乃孟陬贞位摄提司辰南正北正有秩有伦青阳始而朱明续西颢行而元防因参天之数判生长收藏以迭用两地之数交子复午姤而更新五五相承布为七十二六六递嬗浃乎三百六旬乘除而分至启闭之按节加减而晦朔望之适均履端乃不违其序举正斯无惑乎民归竒零于盈缩置闰余以引伸繄周流而变动爰往来以弥纶挈乾坤之纲维感翕辟之潜移孳萌以逮赅阂大明终始出甲而迄陈揆不爽毫厘溯权舆于嶰谷断两节以吹之度既均夫厚薄鸣遂协夫雄雌长九寸而筒十二同心一统律娶妻而吕生子损益成规五声莫尚于宫函阳气而施种六律以黄为色象君服之昭埀十一而道已毕五六而物咸资纷负隂而抱阳受中各得其宜中无偏而无陂合不杂而不漓五行以协而羣生遂六府以修而百昌滋成乎变化贯乎云为术不违天政不失时乘干出治而百官轨仪厘工亮采而庶绩用熙乃知河献图以锡瑞洛出书而启圣图则五正位而六之奠于坤者以宁书则五处中而六之贞于干者自靖陈畴建极雨旸寒燠以征休推防知来璧合珠联而互映合三统于一元调八风而谐咏宿离不忒恒炳耀于璿枢始和以布弥朗澈于金镜以明六礼之修以复五常之性天神格而地示享兆民頼而一人庆仰苍苍之正色睇堪舆以无垠越流行而各正类金冶与泥钧区秀顽于五体洽离涣于六亲戴高未解夫蚁旋之次履厚谁测乎鼇极之轮匪中枢之执要孰保合夫贞纯矧文明之炳蔚沛渥泽于斯人正亨衢兮绥泰运握干符兮阐坤珍六合为家摄纷驰于同轨一中允执肃环共于钩陈懿夫
　　盛治洊升
　　圣明当宁百度贞九功叙五纬叶六符举占星辰调寒暑和风应甘露湑迹接梯航畴盈禾黍协气旁流芸生得所刚健以运天行照临而开遐阻五敎敷于胶庠六乐谐于律吕立均出度大挠首之俦齐政明时臾区常仪之侣玑环籥仰合万防以同风轮映阶平照三光于秉炬夫然则盈虚合轨正朔靡愆隆规迈古成宪鍳先务周详以缜宻亦广运乎自然出震见离文章标于云汉巽申兑説恩膏浃乎渊泉贞七曜以有常从毕雨箕风而适愿抚五辰以熙载赫帝车御宿而高悬故合夫四海九州之众无不共戴乎
　　崇効卑法之全










　　五六天地之中合赋【以敬授民时圣人所先为韵】
　　齐召南
　　寻图书之秘奥知律厯之相因有生成之中数为隂阳之适均阳为竒兮自一而递于九隂为耦兮自二以浃乎旬竒则三与七俱同列以进耦则四与八亦聨翩以陈惟中数之得位见作合之相亲天以五兮分一隂一阳于十日地以六兮布一刚一柔于十二辰支干合而成嵗纪气味合而普化神溯降衷于上帝遍受中于兆民图则五连六于坤而奠于北书则五友六于干而趋乎寅揭中宫之土徳开子半之阳春虽自然之法象待推衍于圣人步始大挠算由首验摄提于丑未纪困敦于甲戊测望于羲娥察缩盈于星宿有中法之可稽参五六以考究六以当期嵗之寒暄五以辨月行之宵昼爻以六纪周流三十六宫日以五迁顺布七十二候积八百一分即得章数之元歴二十四位仍起牵牛之旧浑仪则赤交黄防东角西娄土圭则夏短冬长子复午姤五加六则十一握终始之根六除五则太一包行生之富五其六可符共毂之旋六其五亦合一舍之守现端倪于穹壤推开辟于宇宙虽三统之循环总一元之相授得中而举正靡差有合而对时始茂若夫量盈虚于辟卦别清浊于神弦声维五兮象夫五行之生尅律维六兮助以六间而具全即有变徴变宫二少原无殊号虽列编钟编磬堵肆第曰在悬五生六则十二之筩以制六正五则六十之律以传凤鸟嗈喈而雌雄叶应华鲸鞺鞳而宫羽昭宣然而五声上宫惟宫居天五之中位六律尚黄惟黄为地六之中权拱至尊于含少肇滋育于幽泉在木角金商之上开未林寅太之先中处之数积阳为九九八十一合徳之数至亥实十七万七千任方田与粟米极勾股以测乗除于河图而有凖加减于洛书而靡愆于黄钟之宫也见天地之合焉原夫唱始施生无细无巨五参天以为规六两地以执矩曰负隂而抱阳聿成男而成女俱太极之孳萌共旡妄之物与臧府具而汤液宣性情凝而彛伦叙信为本而仁义礼智不虚思作睿而视聼貎言咸举悟妙合之有原识致中之居所天地交矣大君则之黄实冠乎五色土兼旺于四时臣民事物同心以为役前后左右普照以无私盖天数至五而生之功已就地数至六而成之量方滋合生成于裁成辅相参易简于覆载高卑维
　　圣宪
　　天维
　　天啓
　　圣握珠囊朗金镜乐如天以同和礼法地以合敬执厥中而六府修建皇极而五福并敷五典而帝载熙驭六辔而官方正握六符于泰阶抚五辰于斗柄调玉烛于辰居考葭灰于月令啓苞符以焕八荒在玑衡以齐七政赫文眀于离照溥恩膏于巽命信合撰于清宁与勲华而比盛方亿万以斯年赓
　　一人之有庆














</div>
    <div class="pagination">
<a href="皇清文颖_page169.html">上一页</a><span>...</span><a href="皇清文颖_page165.html">165</a><a href="皇清文颖_page166.html">166</a><a href="皇清文颖_page167.html">167</a><a href="皇清文颖_page168.html">168</a><a href="皇清文颖_page169.html">169</a><span class="current-page">170</span><a href="皇清文颖_page171.html">171</a><a href="皇清文颖_page172.html">172</a><a href="皇清文颖_page173.html">173</a><a href="皇清文颖_page174.html">174</a><a href="皇清文颖_page175.html">175</a><span>...</span><a href="皇清文颖_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
