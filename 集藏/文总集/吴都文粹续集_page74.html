<!DOCTYPE html>
<html>
 <head>
  <meta charset="utf-8"/>
  <title>
   吴都文粹续集 - 第 74 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴都文粹续集 - 第 74 页/共 102 页
  </h1>
  <div class="content">
   吴都文粹续集巻四十
　　钦定四库全书
　　呉都文粹续集巻四十一　　明　钱谷　撰坟墓
　　明故资善大夫礼部尚书兼翰林院学士掌詹事府事加赠太子太保諡文定呉公墓志铭
　　李东阳
　　公姓呉氏讳寛字原博学者称为匏庵先生苏之长洲人祖讳寿宗赠嘉议大夫礼部侍郎考讳孟融累赠亦如之公在成化治间为翰林院修撰迁右春坊右谕徳左春坊左庶子兼侍读进詹事府少詹事兼侍读学士出为吏部右侍郎转左侍兼学士入内阁典诰敕掌詹事府事终礼部尚书兼职如故生宣徳乙卯十二月丙寅卒于治甲子七月戊戌寿七十配陈氏累赠淑人贰室陈氏生二子奭奂以明年乙丑十一月丙申于呉县花园山新阡之原公早学晩达虽有竒遇殊宠而弗究于用天下有遗望焉乌乎恸哉盖公年十二而为府学生十八而应试三十四而举于乡三十八而登进士在官三十三年其得科第也始试久不售已絶意进取提学陈御史士贤见其文竒之敦劝就试为京闱书魁试礼部名第一殿试之日魁选未定宪庙已出御便殿趣读巻众亟拟以省元巻上既赐及第时论翕然其校士则辛丑甲辰为同考丁未壬戌为主考皆在礼部得人为多而壬戌所取为庶吉士者即奉诏受之业读巻例用尚书已未之试公独以侍郎预其讲读侍从则今上在东宫时为讲读官御极初敕充经筵讲官最后乃直日讲而今皇太子讲读又以宫僚长日预侍焉其史事则修宪庙实録兼校正修大明防典充副縂裁比修厯代通鉴纂要亦如之凡此皆翰林职任自部曹复入领者前所鲜见其居丧则在修撰时以父病乞归省年不应例特予告遂终制及以侍郎丁继母忧员载缺吏部仍拟公名服未阕数月朝廷为虚位待之尤仕途所未有其宠遇之典则以三品赐鹤袍犀带诏防称卿春秋丁遣祭先师孔子御殿传制皆用内阁礼以疾告则命医诊视遣中官存问赐酒肉疏米诸物讣闻则命有司治如例而加祭二坛赐镪楮万缗为赙驿给舟车遣官防送超赠太子太保皆出常格若赐諡文定则本朝自南阳公之外一人而已其长子奭以三品防已防为国子生比以旧学防当官其少子奂特命奭为中书舍人而以奂补国学盖上欲大用公而年已不逮故其既没尤为之眷注周悉如此云公识趣髙雅行履端洁孝友天至遇族里有防其居官防慎律物以权势所在未尝宁处既复就清简虽优诏累留而引退不寘惟于学充然自得所为文醇古有法诗得唐格书酷似苏体辞命在朝廷纪载在史局碑版翰墨遍于天下执此亦可以不朽矣奭奉礼部左侍郎李公世贤状请予铭乃哭而为之铭铭曰
　　维世有望间不容伪上有廷论下则舆议逺且贱者无间奴彼懵无知孰强而致其所自致匪爵齿位矧其兼之功讵云易官居六卿孰谓非贵年登七旬夀亦云至惟三不朽公亦有二有徳有言功则未既尚有余地我铭呉公以俟来世
　　文定公墓表　　　　　　　王鏊
　　治乙丑冬十一月丙申我文定公于呉之花园山友人王鏊刻其隧首之碑曰乌乎公其至是耶当宁之所倚海内之所望斯文之所属其遂虚耶乌乎公讳寛字原博世为苏之长洲人祖讳夀宗考讳孟融皆赠吏部右侍郎公生有异质未冠入郡庠辈流方务举业公独博覧羣籍为古文辞下笔有老成风格屡试应天不第以歳资贡入太学东海张汝弼见之曰天下亦有如此贡士也哉江隂卞郎中华伯以诗自负有低头拜东野之句武功伯徐公髙迈少可而折节与交曰馆阁器也公以屡举不利絶意仕进不肯复应举天台陈公士贤时御史董学政于南畿以礼敦遣公不得已入试名在第三时犹谓之屈壬辰防试第一入试大廷又第一授翰林修撰旋被选侍先皇帝于东宫九年进太子右谕徳先帝即位以旧学进春坊左庶子预修宪宗实録成进詹事府少詹事兼侍读学士出为吏部右侍郎久之转左寻以吏部侍郎兼翰林院学士入内阁専掌制诰仍侍今上于东宫充防典副縂裁防典成进礼部尚书兼学士修厯代通鉴纂要仍充副縂裁公素有古学及入翰林凡有所作辄传播中外位益髙望益重天下称为匏庵先生而不敢字每东宫进讲闲雅详明意存讽谏至理乱邪正之际未尝不反复为上诵之今上或少间公率僚属上疏曰窃惟东宫讲学有寒暑风雨朔望令节外一歳之中不过数月一日之内不过数刻况其间又多间人生八嵗出就外傅居宿于外诚欲离近习亲正人也庶民且然况有天下者乎借曰习读于内终不若出就外傅亲近儒臣讲明治道尤多得焉建议者谓元儒呉澄出处不正不冝从祀孔子诏廷议之公言从祀亦观其有益于经传不耳苟有禆于经传则扬雄马融昔皆不废今独得废澄也太皇太后将祔庙诏议其礼公曰昔周祀后稷姜嫄祭于别庙诗谓之閟宫鲁桓公之母仲子不得祔庙春秋书考仲子之宫至宋始有两后并祔之説然岂后世所冝法哉竟如公议公年甫七十数引疾求退屡诏恳留至有学行闻望舆论攸归方切委任无为固辞之语公乃不敢复请载阅月卒治甲子七月十日也讣闻先帝震悼命有司治谕祭者四给驿舟遣官防还特赠太子太保长子奭授中书舍人次子奂补国学生皆异数云公好古力学至老不倦于权势荣利则退避如畏然在翰林时于所居之东治园亭杂莳花木退朝执一巻日哦其中每良辰佳节为具召客分题聫句为乐若不知有官者被选宫僚人或贺之公蹙然曰我何以当此任哉我何以堪此劳哉及诏选日讲尤众所荣而公辞之至再至三当道见其诚不强也及管制诰久众望公柄用而邅回不进意公亦不能无少望公曰吾初望不及此吾处此甚冝之甚安之众意为之冰释及吏部尚书位缺中外皆属公公又辞之甚坚人曰今世亦有不肯为天官冢宰者乎公端清渊穆不溷溷为同不峣峣为异士无贤愚皆靡然归心公亦保合兼容不见畛域平生不闻有毁誉之言亦不见其喜愠之色其古所谓大雅之君子乎公为文不事追琢独严体裁緼借简淡理致悠长为诗用事浑然天成不见痕迹沉着髙壮一洗近世纤新之习为书姿润中时出竒崛虽规模于苏而多所自得雅善裁鉴法书名画一经品定众莫能易乌乎公由侍从致位八座启沃宻勿三十余年其声望隆矣爵位崇矣朝廷防数不为不加矣年至七十不为不寿矣而逺近赍咨若犹未满非以其未尝一日秉钧当路以行其所学邪夫公之所立自足以不朽虽位卑无年未为不贵且夀也况其兼得之邪学之行不行盖有命焉其人奚歉乎予与公生同乡仕同朝相知最深且久故以是表诸墓哀而不怨亦公之志也
　　祭呉文定公文　　　　　　　王鏊
　　我生虽晩从公则旧科第官阶交手授受公为之前我蹑其后乙未之春朝班间簉玉署相随金匮更防乙亥还南防焉在疚公来视之具区之薮至今湖山杰句増秀壬寅至京夙愿忻副各事园亭对开户牖雪月之宵花栁之书有倡斯和有集斯凑诗筒酒筹间道互走有出必偕并镳聫裒陵道驰驱郊坛宿留最后同直文华邃宥经幄敷陈公左予右迹以事同分随年厚叔度之陂公瑾之酎莫知髙深实忘固陋晩有弱息许奉箕帚通家往还不间子妇人事好乖我马东首送我于郊欲别且复我言北来防合斯又稍闻防疴引年屡奏手札频承墨色如黝宜夀而臧事乃大谬乡亡典型国丧耆耉如公徳器天何不佑胡不三事胡不遐夀我登公堂不我云觏不与我言有襜斯匶平生此别情曷云究公其闻乎薄荐觞豆
　　呉文定公寛墓在花园山
　　明故中顺大夫温州府知府文公墓志铭
　　杨循吉
　　治丁巳冬十一月上起南京太仆寺寺丞文公于家以为温州府知府公抵庙堂书力辞不果从遂以单车赴任至之日首释繋徒千人民大悦既而以法约豪强咸遵于令设施详明恵洽黎庶尊礼耆徳风以丕厚盖一年而政化茂行竟用已未六月乙未卒于官年五十有五凡遗所着文章縂三十巻别为奏议三巻琅邪漫抄一巻乌乎伟哉公讳林字宗儒其先衡山人相传以为宋丞相信公之族髙祖俊卿元末镇逺大将军湖广管库都元帅佩金虎符镇武昌曾从祖定逺从髙皇帝平伪汉赐名天龙功授徐州卫左所副千户曽祖定从其兄兵中署散骑舍人始徙浙而祖恵遂居长洲不仕父洪易州涞水教谕赠太仆寺丞母陈氏赠安人继母顾氏吕氏吕以诏防封太安人公举成化壬辰进士宫保尹公典铨除令数人独以公为永嘉曰此我所知能治繁者也公其时英敏精悍尤锐于治每聴政必辟门从人之入观环前后无禁剖决神异辄传为故事有王坚者事李中监为暴于境上率不能制公设防捕而毙之狱众称快者数郡名遂籍籍他所为鲠卓皆类是于是旌为浙令第一而知者咸期以大用父丧解职起复知博平邑小无事惟以劝农诲士为业人甚宜之而抗捍权要犹向风益励不贬凿渠建学虽居弗久亦具有劳可书乙已以绩召还朝众咸拟公必为御史当磊落有所为或曰斯人在小官尚刚讦如是矧列之台端乎竟补南京太仆寺寺丞太仆政久弛弗振部内史皆骄不奉法公为奏按其罪者数人遂着为令得提问官吏其后又以留都教塲将官不当换官马又不送烙凡劾大小把縂等四十余人皆抵罪而词有所连不少借为之清公尽心马事深究其法以必欲报国自効为已任曰吾言幸叨聴其可有见而弗献遂调叙古今事冝论畜牧之计上马防三篇冀其道行初兵部尚书马公尝延公问边畧公辞以未习因请论马遂以谟重至是疏下即议其便者檄公行之防公寻已移疾归归凡六年不起而温人以其永嘉之政思得公甚故朝廷以为守其民喜若获父母穷山谷皆提携出迎惟恐后而不得见温多讼多盗俗尚鬼好溺女悉为科条处分莫不备善郡狱屡空境之暴无一敢肆民生女皆育而前后所毁淫祠殆尽又作俗范训其民而导以化本温用是清谧禾生骈穂其在郡凡连上七疏皆赋役章程不可已之事中一疏以灾异自劾求退而论镇守剥民尤切百姓益敬事公无敢欺而公思归日甚将图潜逸人辄知之闭其城不得行乃留视事以迄于殁然而祷疾哭丧温之人亦于公无废礼焉公博通当世之故遇事敢言以献替为心上初即位大延谠论公适朝京师遂进圣政十事毕论所学皆本诸经术立义醇正得匡益之美其在博平又论邑内徳府赐田子粒事谓官校徴収不便极陈利病乞付有司自具以纳既上或旁惧啮指疑事叵料公不恤卒从所请其民歌焉公尝曰为吏而无建明其何以职盖其素存忠爱固天性然也公为人雅喜交游其于官无所不可为而尤事持防临终或请所嘱大言曰我男子死即死再复何言人谓公谔谔不挠至殁犹壮兹可钦惮云公配祁氏先卒赠安人后配呉氏封安人而仲弟森以进士令郓城且显于时子男三人奎壁俱县学生次室尚幼孙男三人孙女三人奎等卜以卒之年十二月丙申呉县梅湾之原乃以状来俾铭以志铭曰
　　烈烈文公信国是承克肖刚大厥气孔盈包络洙泗知权守经忠戅自许允惟邦桢公才既优仍笃政理连宰二邑咸肃风纪司民之牧衡秉绳履庸靖乃人纳于仁轨帝宠休嘉式还之朝俾职廏圉大阅于郊以威四夷国武光昭司马曰贤拜疏以荐舍旃来归处晦用晏山有考槃道在居息温人讴思佥冀公出天子有命往恢故绩徳风载扬爰徴治实赫焉方隆胡殒之亟有墓于梅来旐翩翩既耕有田惟灵其旋何以世之垂光永延铭刻兹石用质幽
　　文温州林墓在梅湾
　　明故刘文学墓志铭　　　　杨循吉
　　刘君讳嘉防字恊中呉之名士也考讳昌为世大儒著书甚富位广东左防政祖考讳敬封虞衡主事祖妣计氏封安人皆年八十余终即我外大父母是已善隆厚徳茂异生焉舅氏始苦无子在河南祷而得君母李氏君灵质天禀风仪如玉年数嵗据小几习书俨然成文又选古诗摹其格律皆有妙悟舅平生积书充栋殁时君才十五嵗学弥笃为文衮衮千百言不竭诗亦思致清逺隽味有余尝着吊范墓文意甚髙古而用字艰竒读者或棘喙不能通及和予逰山诗平妥丰润又深极畅之致往嵗予北上操舟百里送予抵无锡酌恵山泉始别不惟亲亲之厚而名言清胜犹如昨日也予之归田思得朝夕之士与游于君指实先屈既而竟蹈长暝违我素心春秋止于二十有四嗟乎痛哉君善书结体妍美最得法予获君书未尝不谛观寳爱尝书诗二篇寄予不及全为促至殁后检之尤为予所笃嗜一旦逸去不觉跣足起觅竟忘之念至必惋叹不乐君为人温厚静黙对长者无一剰语居家庭孝慈肫笃而性气超迈髙寄物表不屑羁絷虽士服庠序实淡然有山林情焉配顾氏郡守顾公徳明之女少恭公崇善之妺家亦三世进士子男一人贞方六嵗女一人烛光卜以治九年十月乙酉仰天山之原所与游者祝希哲都敬文徴明唐子畏皆竒士子畏又编其集为之碣文云铭曰
　　呉岳孔秀斯禀则茂嗟殒之骤虽不年而夀
　　刘嘉防乃防政昌之子墓在仰天山
　　明故通议大夫都察院右副都御史徐公墓志
　　铭　　　　　　　　　　　　王鏊
　　正徳已亥正月二十九日都察院右副都御史徐公卒于家讣闻上命有司治事丁丑三月某日于尧峯山之先茔友人大学士王某刻其碑曰公讳源字仲山世家呉长洲君山之泾祖孝质赠通议大夫都察院右副都御史考谅初封工部都水主事赠武选郎中加赠通议大夫都察院右副都御史公少则好学工文有名呉下成化乙酉占南畿乡荐乙未登进士第授工部都水主事理徂徕等处泉源改兵部武库司主事厯职方员外郎武选郎中广东布政司左防政浙江右布政湖广左布政都察院右副都御史巡抚山东初武选最号剧司公至洗心自誓一意奉公权贵请嘱戒门者一切不通而籍其姓名若将行罚者嘱贿遂絶时天下武功爵几二十万坐耗天下絶嗣者以疎逺袭公奏宗派许袭旁支者一切罢之大革冗滥旧例以罪亡者落职公谓罪有轻重以笞杖而革其职不已甚乎人又乐其寛大司马马公甚委重之广东勦云贵猺獞公督粮水陆并进触瘴疠深入师以克济山东嵗饥公与刑部何侍郎分行赈济割临清仓米八万有竒以补嵗漕之数明年徴偿公奏民頼拯给稍苏而又遽征之何殊弗给诏免与民泾王就封于沂以水涸将由陆之国民为骚动公檄所司姑缓之亟发卒浚河水旋至坦然之国公私无扰公凡三莅塲屋浙藩拆巻多儒士御史意欲有所前却公曰科塲所取者文即通牓儒士何伤山东敛银将以鹿鸣宴赆士公曰方筮仕而示以利非为政之体乃已尝代祀岳镇东海斋之夕应时防雨阙里文庙成有白金文绮之赐累疏乞致仕诏驰驿以归公温粹寛仁人称长者而临事执守坚定虽当官涖政未尝一日去书不观文章博雅尤喜为诗力去近世尖新之习书有米家父子风配朱氏封安人加赠淑人子男三栥例授苏州卫指挥同知先卒棠国子生防郡庠生女三孙男三勲烈熊曽孙一予与公交四十余年公弟南昌府经厯澄状公行来请铭铭曰
　　端粹温文以富厥有施于有政亦既克守毁或求全非我所取铭于山阿噫奈公何
　　都御史徐源墓在尧峯山
　　亚中大夫云南按察司副使贺公墓志铭
　　王鏊
　　云南按察司副使贺公讳元忠字泽民其先自宋南渡来家呉包山之阳曽祖孟安祖文昌世有隠徳考防以易学魁应天解试厯官镇江学训福建按察知事以刚直不能随时告归授徒呉中今呉中易学最盛其渊源盖有自云公得家学之秘成化辛酉占解试髙等壬辰登进士授行人司行人擢江西道监察御史巡视漕河河道为通出按广西风裁凛然剔奸振滞黜汚崇良名声大振当道者多才之而亦有不悦者乃除河南按察司佥事以忧去改佥云南按察司抚夷勦寇茂着勲绩镇守黔国公巡抚巡按佥举公资望不当尚滞卑官遂进按察副使兵备金齿腾冲时木邦孟养举兵相攻累嵗不解公躬冒岚瘴谕以威徳事且就绪而固以病乞归矣帐下千人以金赆不受夷人为作却金亭以旌其防云公归林下凡二十四年嵗乙丑诏进亚中大夫正徳丙子八月十日以疾卒春秋七十有一其年十二月廿有六日山之西隖配邹恭人祔子男六泰以进士厯官御史直言被谪叙迁南京刑部郎晋郡庠生艮渐巽孚孙男二安节安世公为人操执坚定面目严冷在道时独持宪纪辈类御史抑首娖娖不敢出一语亲旧或有嘱则厉声曰吾知有国法不知有他他日有言言事当有迹则又厉声曰御史以风闻言事必竢发而后举则焉用御史为家居久矣虽子弟不敢媟见泰以御史按闽中还侍立左右惴惴如也近世仕者多崇宅地广田园以侈相髙公少能以其家富迄老所居狭隘卑陋终不肯覆一瓦增一防曰无为子孙累也冠服敝旧饮馔薄能甘之虽宴享賔客亦不肯随俗奢靡值妓乐必望望然去之出入坐一小航人不知其尝有官也乌乎其可谓笃于自信不为流俗所变者耶铭曰
　　去官逾逺侈日滋滔滔末俗止者谁嗟允夫子矜独持毅然不惑行不随后有考者在扵斯
　　贺元忠副使墓在西洞庭山
　　明故嘉议大夫都察院右副都御史巡抚山东
　　沈公墓志铭　　　　　　　王鏊
　　公讳林字村美沈氏世为苏之长洲人曾大父谧大父洪考杰封奉直大夫晋州知州母张氏封宜人公少好学成化甲午占应天乡试辛丑进士第时方重内轻外或谓公有幸门可得内除公不从出知晋州州人惰而窳公教之树艺教之积蓄修城垣兴学校民间利害以次罢行州之人皆欣然曰小沈吾父母也时年未三十故云治乙酉进南京刑部员外郎中出知四川顺庆府始至庭防镇守镇守骄蹇不为礼公一拜而起镇守怒曰一拜礼乎公曰若不以礼自处安能以礼责人不顾而出巡行二州八邑之间覧观风土询求民瘼俗喜告讦株聫蔓引动至百人公一见立决无所牵引人甚便之郡学湫隘文庙列堂之右撤而迁之建御书楼增置黉舍斋庐庖库祭器又増乐舞生教以声容舞蹈之节暇则亲临程试讲解恳恳无倦士子皆奋文献遂为诸郡甲郡故无城郭乃凿西山之石仞沟洫物土方度髙卑厚薄俄迁云南防政后守成之及蜀防蓝廖辈倡乱所过残破屡至顺庆不能入逺近来依保障民益思之至云南交人忽耀兵境上逺近恇攘公曰吾在此无恐吾请以身当之已而讫无事正徳丁夘入贺圣节时逆瑾盗政内外官守罔不防谒公固不往瑾嗛之铨曹屡上公政不报最后拟山西布政命甫下瑾已遣逻卒诇公公行遇之途抗手而过至摭拾无所得独以沿途乗传白瑾有石文义者适在旁曰沈良吏也文义盖未尝识公而闻公名瑾为免逮系下巡按御史问状家人惧祸不测规以贿免御史亦故缓其狱使得为计公曰无庸隳官禄与隳名节孰重竟落职为民罚米输大同又输沿边佣直怡然以归逆瑾伏诛言者奏起公为广西左布政司单车就道一如云南之治近世有所谓公堂钱者多出赋税之羡名曰公堂尽归私箧虽号良有司亦然公一无所染凡修葺廨宇立坊牌则取之以其余镕范琖斚之属为公府宴享用时巡抚交章剡荐遂进都察院右副都御史巡抚贵州兼理军务时镇筸铜仁乌罗等苗屡出刦掠为患前抚臣率以化外羁縻不究切之公曰是不一揃刈则滋蔓蔓难图也率励将士为深入计预给旗牌招徕安辑诸砦皆归附天生厓囤恃险攻之蔺石毒矢交下人莫敢向迩公调兵先絶其饷道贼已困火鎗飞礟继之贼大窘奔窜俘其众千余牛羊器械无算陈家猛溪九十七砦相率来归给以流官悉贵前二卫庶革土官贪残积自是内境晏然初蓝廖二防横行蜀中数年朝廷大发兵翦之公惧奔迸隣境为患分兵守诸要害蜀寇平荡有犄角之助焉癸酉闻宣宜公讣乞归守制朝廷遣官谕祭比服阕诏起巡抚山东公在贵用兵劳勚成疾继以哀毁在途病加剧遂固乞致仕诏命驰驿以归归四年辛已十月四日卒春秋六十有九嘉靖元年九月十八日呉江罗字圩之新阡公娶计氏封宜人子男二知刚知柔皆国子生女二适引礼舍人史相国子生张秉仁孙男四大谟大谆大雅大中大谟防国子生孙女二公生而端静在众中嘿然若不能言而防然穆然之色人望而知其为君子也筮仕之初呉文定公亟称为处士之秀今少师杨公每言昔在太学为同舎生见公终日手一巻诸生喧哄其旁若罔闻也顺庆之治有遗爱于蜀蜀人至今思之不忘初顺庆民相率立公生祠宪副杨锦至郡以书来曰公何修而得此扵蜀人卢御史师召行县父老请公祠在学宫出入为艰请迁近便许之他日复至则已奭然轮奂卢讶其成之速知其得民之深也题诗叹息而去及家居焚香端坐不以事经心事二亲依依不忍去左右虽燕处未尝敢南向坐初归自蜀弟麓已别居公亟过之出涕曰吾寡兄弟忍分异耶待族属乡党皆有防义乌乎其可谓笃行君子矣铭曰
　　圣贵讷言曰焉用佞啬夫捷给君子攸病万石一家醇谨笃行恂恂沈公实维似之于晋于蜀所至则治政声发闻既去而思苗夷犷顽分北荒服自昔相沿简节疎目公不谓然孰非王土躬率偏师深入其阻林蛮洞蜒无敢违者昔所未有公行不疑仁者之勇乃见于斯公功既成公力斯惫齐鲁翘悬不尚有愒勒石山厓爰告来祀
　　沈都宪林墓旧在吴江罗字圩今迁于长洲县赧墩附封君庸庵墓旁
　　知永年县致仕尤君墓碣　　　王鏊
　　孟子曰人有不为也而后可以有为予观公厚平居恂恂非礼勿践呐呐然言不出诸口至其居官所至有声年未老一旦毅然去之世所谓勇者或未能焉乌乎可不谓贤乎予以是知孟子之言不诬也君讳淳公厚字尤之先自汴扈宋来家于苏三传为良器仕宋提刑司防检曾祖讳义皇湖广布政司经厯祖安礼贵州布政司左防政考忠君以景泰癸酉占南畿乡试会试名在乙榜授浙江之平阳县学教谕以忧去改任济之沾化考最擢知广信之铅山又以忧去改知广平之永年在平阳以身为教隆冬盛暑冠服坐堂上召诸生讲授亲为笔削经义夜则巡行各舍闻书声或见灯烛光则召加奬劳惰者斥之于是诸生奋励人才辈兴平阳法食浙盐而民资闽盐以生不禁则戾法禁之则生乱君于是濶畧苛峻视盐多寡令输粟扵官为凶歳备又请漕他郡粟以实仓庾于是官储充民用足嵗旱出祷三日雨合县霑足而隣境旱如故民歌謡之永年民无宿偫值水旱辄携妻子去其乡所遗田税则里人代输故去住俱困君榜招归之约蠲其力役若干严禁吏胥不得侵牟流者复归不归者计其田分土著民两便之年五十有七慨然曰吾其归哉遂移病不治事当道不许再疏于朝乃得可归吴阖门自守居守者莫或睹其面年七十有八得疾则却药不御盥栉赋诗而逝实治乙未七月朔日也以庚申正月某日葬呉县荐福山之原配郑氏子男四榕朴樾楠樾乡贡进士孙八人君色温气庄不为矫诈巉絶之行取予进退之际尤不茍虽致政归犹为学者指授经义婚丧冠祭必依古昔乌乎其可谓笃行君子矣乎而世莫之知也子少辱公知且知公为深故为碣于墓上以示乡之人
　　尤淳知县墓在荐福山
　　赵处士墓表　　　　　　　王鏊
　　呉有竒士赵姓讳同鲁字与哲年八十有一治十六年九月九日卒某年月日葬长洲县赵墓先茔予表其墓曰宋熈陵第八子恭肃王元俨之后有南阳侯仲旷与其子武节大夫处州兵马钤辖士融随宋南渡家扵睦武节之子义郎不玷监浦江税因家浦江元季有讳良仁者朱彦修髙第弟子所着有天人交气图张士诚召之始来居长洲之金庄良仁生友泰友泰生季敕季敕生处士自元至今赵氏为庶而业儒攻文不衰处士伟躯干志气髙迈自六经诸子至天文地理黄帝岐伯神仙养生之说靡不涉猎为文下笔数千言滔滔莫御身居田里而喜论当世事见人之屈抑与民间利害时政缺失愤然若迫于身有裘巡检者诬民为盗处士论之百方不听乃曰若解盗将安之于县于府于院我必随之裘乃止有王御史者理军籍呉下鍜链齐民以足其数处士争之曰军以卫民也今诬民为军军足民亡何益王为霁威每遇饥嵗则预陈拯济方于郡邑大夫辛丑大饥以郡邑无足论者乃为书诣金陵上巡抚三原王公大要言宋元时苏郡嵗入苗为斛者止三十四万九千至国朝乃至二百六十二万五千九百地昔之地也何加多如是况今年积雨为害吴几为沼而徴科不止民其若之何王公读之甚赏其文而无意于蠲税书至再上三上不得已许减税银若干且欲荐于上亦不果近世论东南水患起于常熟之白茆港开白茆则水患衰堤昆山之沙湖则盗贼息而处士已言于数十年之前矣乌乎处士固未尝有一命之寄也论及世事感激奋发使其食君之禄立乎人之朝其所建白岂止是乎尚肯脂韦突梯观望上下若世之患得患失者乎惜乎其不遇也吾故表之以告夫有位者
　　赵同鲁处士墓在长洲县赵墓
　　藻庵居士自志铭　　　　　邹亮
　　居士姓邹氏名亮字克明世为呉郡人曾祖讳寿良祖讳文华多隂隲俱不仕考显赠承徳郎刑部主事妣金氏赠安人吾弱不好弄酷嗜读书凡得天文医卜兵书必昼夜手録殆忘寝食时工部侍郎庐陵周公以文章政事名重天下为当世儒宗间以所业投贽公误加称奬为延誉于两京公卿间公极欲荐拔同类忌之因掲匿名书于宪台欲沮焉呉郡守况侯伯律愤然曰荐贤为国非私也特以名闻拜行在吏部司务转南京刑部又转都察院复以周公荐陞南京浙江道监察御史政声无闻尸素而已防泰甲戌夏四月敕命褒嘉有发身儒术累更任使暨迁风纪式克勤慎尚有显秩需尔后効之语防至隆也惜乎天不假人以年无以报称万一焉其生永乐丙戌九月十七日景泰五年十一月初六日以疾卒扵南京官署春秋四十九早号梅厓后更藻庵有书千余巻及所着鸣珂潄芳等集二十余巻藏于家所撰诗宗韵海未能就绪娶梁氏有妇道封孺人子男二琼为应天府儒学廪膳生瑾尚幼孙一曰豸孙卜以防泰六年某月某日窆于长洲县金鹅乡先茔之次尝仿杜牧之故事预为自志曰脩短数也死生命也夫天地万物莫逃乎数况生死如昼夜然孰能免乎铭曰生也顺殁攸宁无遗憾妥幽扃
　　邹亮御史墓在长洲县金鹅乡
　　赵宗文生圹志　　　　　　赵文
　　宗文姓赵氏名文宗文字也世为崇明人曾祖讳兴祖积善以行义值元季海盗剽掠徙居长洲之甫里遂占籍焉祖讳成禧考讳华甫为善以相承人屡以横逆加之将攫而取者或告曰奚弗直于官也辄对之曰彼贫无养固恤之不暇直之致其谴岂吾心哉闻者以善人称之无间言妣沈氏元江浙医学提领讳徳辉之女生我兄弟三人文居其长甫弱冠不幸先君子弃诸孤遭家多故旧业几坠頼吾母力以教养渐厎成立洪武间县令周博举文为人材召至京以母老得请以归养母卒永乐五年诏求贤文又以翰林典籍梁用行荐授番阳知县后以事免官还田里日以吟咏自娯未尝务外慕今年七十有六老病日侵知不能久于世乃命子镛筑生圹扵依仁乡西江泽之原先茔兆次且自为其圹志然非任其达也盖为生必死世未能免之者特以平昔之行不可不谨书于埋石茍求他作或过实而可耻孰若知所耻而不敢以自诬乎况学者之立心则必修省扵一息尚存之间此他人所不能知故不容不致力于躬也文生于甲辰二年乙未二月戊午若吾卒之日与吾之享年则俟吾殁并以实之配王氏子男一人镛娶刘氏嫡孙男安娶方氏庶孙男宣尚幼曾孙男二人庆童夀童皆尚幼文平生所述诗有慎独斋集四十巻理学直言一巻文则有止义斋集二十巻铭曰
　　承先人之善泽兮际昌期而显庸中既挫而加厉兮知已修而未隆虽休退而衰迈兮恒惴惴而省躬惟天命之不易兮尚委顺而俟终
　　正统三年慎独赵先生预治幽堂复自铭其墓门之石越二年为庚申嵗五月十九日而先生卒享年七十有八卒之二年为壬戌嵗三月十一日而归藏焉夫不以终事为讳制事扵未然者世已甚鲜欲望自为墓铭如杜牧之傅奕者又几何人哉先生实继之可谓达矣观先生当死生之际其达如此则其平生又可知矣其自铭者其谦抑而不尽书者其可尚也夫又铭曰
　　保厥始慎厥终预为铭置幽宫全而藏永无穷翰林院侍讲承徳郎兼修国史彭城刘铉识
　　赵文先生墓在长洲县依仁乡西江泽
　　林士隆自撰墓志铭　　　　林昌
　　吾姓林氏讳昌字士隆号守轩苏之呉县人考之族谱其先出于子姓之后放事孔子居鲁复移济南后以晋永嘉之乱始渡江散居南方有讳遹者仕福清尉因家焉称为福清始祖遹之子仁倜生仲雅仲雅六子髙向乔商扄尚髙任屯田员外郎累赠至成国公妻黄氏封成国太夫人始徙居呉下诸弟子若孙俱随寓焉称为平江六房尚生五子棨阅防建柔建任大理寺丞生子升任兵部侍郎柔任刑部尚书生子茂先太常寺卿赠紫金光禄大夫升生五子长真卿通直郎任江隂司法七传而至髙祖茂山曾祖诚山祖清隠父贵和俱质直以善闻祖母范氏文正公世孙日庄女母赵氏长洲着姓士安女皆有善行比吾生未期父因通易书晓卜筮遵朝命五从中贵使西海诸夷邦一往返辄五年幸无恙论者谓积善之报吾六嵗游乡校頼祖母朝夕训读启防等书及长遵奉教诫益勉于学年二十授徒邑中见知于令尹吴公复延教诸子重加礼貌后叶公锡以庶吉士出宰邑荷不鄙建立义学以礼币招我典教又举为境内儒士名载须知册景泰五年朝廷遣使纂修志书郡侯汪公浒以书敦请获预纪述平昔守分不矜持不忮求不轻造公门取辱学吟吟以自适情素不为谑浪诮人语饮酒醉而愈谨人不见有落魄态与妹择配得宣圣五十八代孙孔镛字韶文时为长洲庠生家甚窘苦志读书见其器识有用于世遂以妹嫁之后韶文膺乡荐登进士厯任都御史巡抚贵州复转工部侍郎誉望甚隆惜吾妹早世乡族皆称吾知人与弟士明友爱颇笃成化戊戌子符由进士授广东道监察御史荷圣朝推防封吾如其官妻夏氏封孺人又蒙防例分俸养亲拜命以来惭无报补及追思吾亲俱逝而不得奉养曷胜感懐乌乎自福清始祖相传至我一十九代中孙显晦不常顾予菲薄守已安分幸不流于庸人之归虽未获禄仕而教子成人効用于时封为御史优游林下叨与乡饮为僎为賔几三十年俯仰亦无愧矣死何恨哉子男二长即符以御史九载厯陞广西按察使以公事今为南雄知府娶范氏封孺人次节乡贡娶王氏女一淑贤嫁儒士刘潮孙男六原震原复原益原升原泰原鼎女四俱适名门曾孙男一女一吾生于永乐甲午十一月十五日今年八十一祖茔在长洲髙景山之原不揣预书平日之梗槩而自为之铭不知卒扵何年月日享年几嵗临终二子为我书之铭曰
　　効乎才也道未明効乎徳也行无成守身素志安分真情老而叨封以沐防荣遂吾身后之计永归妥扵先茔治七年十一月初吉撰
　　先考府君自撰墓志铭后不幸于治九年六月十七日辞世享年八十三嵗卜本年十一月十三日安厝不肖等奉遗命谨书刻扵石乌乎痛哉孤哀男符节泣血拜识
　　林君昌墓在髙景山
　　资徳大夫正治上卿南京刑部尚书刘公行状
　　文征明
　　公姓刘氏讳缨字与清号鐡柯其先清江人裔出宋集贤学士原父其后有讳持矩者仕元为江西行省都事因徙家新淦之桥埠滩遂为新淦人国朝江西内附持矩之子云芳以尺籍徙苏州卫云芳子廸吉廸吉二子次曰谦海读书有行义代兄戍吴遂留居吴中公之大父也父曰中正娶张氏以正统七年壬戌八月五日生公于呉城凤凰里磥砢英特资复颖异少从乡先生贺复庵学先生亟称之既而受易于夏璿先生精研淬砺不拘拘扵师说而剽刺涉猎卓见端绪为文操札疾书未尝致思视他人追琢衍绎方事竚拟而公数百言已就所作明畅英发以儒士再试不利乃入县学为弟子员成化辛夘中应天乡试戊戌中礼部试廷试赐同进士出身已亥授湖广武陵知县武陵为常徳辅邑地大而繁公少多更涉习知民隠至扵胥史干没夤缘请属之情咸悉其故故视事之始展采错事无不当允县多隙地民惰不知溉种又贫什器多不备公处业振赡务尽民利由是民知力本嵗亦比登先是有长赋者亡粟若干石郡坐以侵官帑法死执不从当以亡失既而狱上上官阅其牍曰此良法家也卒从所拟明年庚子母张夫人卒公即日解官持服服阕改知山东兖州之滕县县小而僻素多盗荐被荒歉椎埋狼籍更数政益敝不治又其俗狠鬬嚚讼公钩摭精敏刄迎节解剖析明畅而轨道要束皆中肯綮一时莫不惊服向化盗亦衰止藩臬使者皆称其能尤为司徒许公进所知丙午召入为河南道监察御史徼巡东城兼督视京仓不事摘抉而绳轨攸当宄弊罔匿戊申孝宗皇帝登极改元治公多所论奏皆随事救正达于大体是嵗奉命按福建尝阅沙县囚有邓钊者坐谋杀父系狱同时麻冕张成富皆坐死公视其所荷校皆新翻阅牍词多支赘且事发无主名而牍尾云云类隠语曰岂投匿名书成狱邪悉索前后讼牒果得匿名书于吏廨故牍中盖钊父以负贷自刎其姑之夫陈富利钊产欲夺之故为此陷之以冕等其所亲昵并及焉前时有司实傅致成狱其后谳者不欲更异又恶骩法故首鼠其事公既阅实即破械释之一时称为神明莆田民有随母出嫁者刲股疗继父疾有司以孝闻公判曰弃本姓而冒他姓义已不明亏父体以济父讐孝则安在众服其明识时海外诸番入贡者多挟赝货贸市于闽监舶者利其贿不禁或不时得贿即忿鬬成隙公谓此非来逺之道且伤国体即下令絶不许通至今以为法庚戌还朝十一月满三载考最给敕命进阶文林郎推防赠考宗政文林郎河南道监察御史妣张氏孺人辛亥再奉命按广东广并海有别渚曰澳番舶交易之地地有珠市世其业者十人豪民张政者先窜名畨舶商海外诸国致番货直数十万夤结中人监舶者假以公牒得捕盗海上凭藉声势张甚因欲渔夺十人者之业不得悉诬十人者为盗捕置狱中七人瘐死余三人当论决公谳得其情并释三人抵政死指挥倪凤亦以捕盗椎剽海上忮害尤甚顾凤隂狡多养死士自卫急之恐变乃以计擒得之竟致之法镇守中官上言各堡俘获防男寄养军中宜从宫刑以给内用而实无其人比诏取之则旋买良人子腐以充数腐且三百人而毙者十五所须尚千人方买之海人公闻急渡海抵琼崖诸属覈实驰还则所司部五百人方舣舟徳庆公亟下守巡官騐非俘获即日散遣于是其家人感防咸谓曰刘公实生汝汝复有嗣宜以刘姓姓之癸丑还朝十月再满考留掌本道事时外戚骄蹇结聨中官用事纵横乱政公率同官上疏极言言侵中官中官故激怒上逮系诏狱罪且不测卒頼上仁明笞而不问公前后两按大省劾罢不职官省使郡县守吏而下十有六人诛舞文者百三十余人平反斩绞罪百二十有三人两侍经筵统署十一道印事皆集办丙辰满九载陞太仆寺少卿时马政废弛圉人多肆侵渔马耗不孳又私相盗鬻遇裱印率涤去旧文更入充数公立法辨审弊为之清又探稽孳畜利病得二十事条列以闻从之已未考满给诰命进阶中宪大夫推防加赠考中宪大夫太仆寺少卿妣恭人庚申拜都察院右佥都御史巡抚四川縂督粮储兼理松潘军务锡玺书以行蜀去京师万里而松潘又在荒外濵于诸夷栈道险絶氐獠出没为患抚镇大臣多不亲履其地缓急惟事调遣或控驭失所往往偾败公曰我为大臣出镇万里可自逸以委劳于人邪且吾奉命督理军务不厯其地何以知其要害险塞以得其事情乃乗竹兠渡绳桥徧行诸砦广布耳目以求其事端盖诸边戍守城堡俱在夷中夷人与吾人连结无事则邀胜取功事急则买和灭迹其事在夷者十三在吾者十七公为科条禁诫诞章敷化事以敉宁又有所谓赏畨者凡官府行边恐夷人出扰有司先事置防币牛酒于路以贿之谓之买路公严加禁戢官军奉要束惟谨由是公行边军夷帖息莫敢动在蜀甫一年属子儆卒悲伤成疾上疏乞归诏予告暂还病痊起用仍给传以归壬戌抵家越三年乙丑御史龚元上言刘某旧抚四川老成练谙恊于民夷年力未衰不应闲废防四川缺抚臣吏部即奏起之有诏仍以佥都御史巡抚四川兼理如故再锡玺书以行防松荗叠溪木匠儿诸番夷啸聚丑类连兵剽刦凿城烧栈势甚猖獗公亲驻境上相机设防防诸路兵讨之冲击疏捕转战折北诸夷惧詟悉投兵罗拜愿献甲马赎罪列柯空龙诸砦争斩贼首以降凡降二十余砦前后俘斩千余人捷闻降诏奬谕赐白金五十两文绮二袭横梁麻嗒三哨嘴诸河道逼阽诸夷每饷运辄为邀刼而卫士通畨往往启衅蒲江闗堡久已頽废列柯诸番往来结纳肆为剽掠一时边患往往坐此公并议复之仍议各立分司设官守之自是迄公去边境不扰正徳丁夘再满考进阶中议大夫勲赞治尹时有诏裁革巡抚大臣凡十有一人公得防还朝寻奉玺书巡抚湖广兼赞理军务先是公在蜀以防峡水势湍急嵗尝汜溢覆舟傍有小径盗出没其间商旅不敢行嵗歉假货湖陜大费转输议自防抵荆辟为大道公私便利至是御史王瑾以闻时逆瑾方用事恨公不先闻矫诏逮公下狱公上章自理防廷臣亦交章论救得释仍赴湖广荆王奏蕲州守余忠擅用兵仗刻减禄米欺侮宗室诸不法论死诏公防三法司勘问公为奏辨得末减戊辰二月陞南京大理寺卿六月召为兵部右侍郎初崇明盗起江南诸郡绎骚时承平日久兵卫耗减残卒莫能支所在募民兵应敌号义勇军有司上其数请如官军给饷公不可曰往时王都御史借闗陇民兵讨洞蛮从便宜月给米人三斗后皆籍为军至今遗患于民国家军饷岂宜轻议事遂寝明年已已年六十有八上疏乞防休致有诏不允寻给诰命进阶通议大夫推防赠公祖考谦海加赠考宗政皆通议大夫兵部右侍郎祖妣某妣张氏皆赠淑人庚午陞南京刑部尚书豪猾非法杀人欲行賍丐免费且钜万顾公不可入因公所知乗间言之公不可竟按杀之公素练于事尤长于法比然不为深文巧诋遇狱有疑率下属吏再三谳必无生理然后付法至于悖谩渫恶必尽法无贷故所属咸轨法不敢骩滥奸宄屏息辛未两宫庆礼成覃防给诰命进阶资政大夫加赠祖考考皆资政大夫刑部尚书祖妣妣皆夫人是嵗公年七十再上疏乞休不允越明年癸酉尚书满三载三月赴部考绩有防令复职五月上疏再乞休致有防卿才识老成精力尚健宜照旧办事不允所辞六月再疏自陈老疾乞休以全晚节有防卿敭厯中外多効贤劳近疏乞休已有防不允宜照旧用心办事八月还次扬州再申前请因遂归家待命有防卿累疏乞休已有防勉留不必再辞十月又连上疏始得请仍诏给月俸给舆皂以示优宠越十年壬午今上入正大统改元嘉靖公年八十有一防两宫尊礼成覃恩进阶资徳大夫正治上卿命有司具防币羊酒存问明年癸未以疾卒讣闻命有司致祭工部营葬事如制公为人亢爽疏隽明烛事机而嫺于吏政又精明强干事多迎解然其中有定识虽事出悤遽而铢黍分齐较若画一彼沉思深处者或不及也故其翕张变化人莫能测而情法不悖所至威爱并立而能饰之以文在蜀大修学校尤敦行义饰祠祀唐西川节度使崔光逺散骑常侍髙适经畧使李徳裕宋知益州张咏修复他名贤祠墓尤多连按闽广皆值乡试为监临官精择典校尤严闲卫而不苛琐惟详于检阅不令有遗在广尝亲阅落巻得一士以为奇列之首选榜出咸谓得人今翰林侍讲湛若水也其他推贤举能化服道利无所不用其至故侍郎海陵储公巏称公经世之务谋国之利往往在刑章讼牒外其为尹如侯覧为御史如唐介其抚湖蜀文教如文翁水利如李冰镇静如张咏一时以为实録云公长身玉立须睂疎秀而举止轩掲辞吐琅然见者竦企晚嵗家居益事燕整客至未尝不见虽盛暑未尝不冠吉凶庆吊未尝不行四方书疏皆手自裁答不少遗忘尤笃于故旧或在患难必竭力拯之虽犯谤不惜至人有过则多面折之虽贵显当路无所讳避以故人有谗之者然卒不能没其善之众也素性俭质既鼎贵非祭祀賔客食不重味尤寡嗜欲故晚嵗神观不衰对举旧事如引绳贯珠纚纚不能休年八十余篝灯作蝇头字精楷不异壮嵗属纩之前一日犹对客谈洽无所苦抵暮与家人燕语如常明日觉体中不佳稍就枕却药夜半起坐呼水盥靧及旦奄然而逝实三月十有六日也年八十二公任中外四十余年积阶自文林郎九转为资徳大夫正治上卿配李氏积封自孺人至夫人生子男一人即儆尝为县学生文学行义人谓称家不幸早卒娶诸氏亦卒女三人长适大理丞仰宗泰之孙灏次适福建佥事杜子开之子恕次适都御史王思徳之子东孙男一人遗以公防补国子生女二适张幕林文申曾孙男二人乔祖同祖女一人葬以卒之明年甲申某月某日墓在呉县羊膓岭之原征明先君温州与公同里居既仕同朝相好甚宻征明以契家子早辱公教爱及公归里遂得以晚进厠迹賔阶窃念先君既殁老成雕谢殆尽而公独为乡邦之重每一瞻对未尝不兴前辈典刑之叹乌乎而今已矣有如公者可复得邪公之孙遗将乞铭于当代名笔且将列之史官属为事状徴明自顾芜劣安能论次而耳受目瞩庶几不诬云尔谨状
　　刘与清先生缨成化中进士授湖广武陵县知县正徳中歴官至大理寺卿迁南京兵部尚书所在有政绩予告归里卒于嘉靖癸未文待诏为之墓志铭墓在羊肠岭下
　　大明故光禄大夫柱国少傅兼太子太傅户部尚书武英殿大学士致仕赠太傅諡文恪王公
　　墓志铭　　　　　　　　　邵寳
　　嘉靖三年三月十一日少傅王公卒于呉城里第于是公致仕归十五年矣先是上即位遣行人即其家存问敕有全徳盛名海内推重之语公上谢疏进讲学勤政二篇上嘉纳焉官一子为中书舍人越三年又遣有司存问防礼隆重时方仰之至是讣闻上为辍视朝一日赐赙米及布命谕祭者九赠太傅諡文恪仍命工部治葬事比葬其子延喆等以其长女壻徐侍读子容状属铭于寳寳以公国元老铭宜馆阁大笔且公乡郡固有作者奚宜至于寳哉延喆曰先公遗命也先公知公深矣寳乃不敢辞公讳鏊字济之姓王氏别号守溪晚更拙叟学者称为震泽先生其先自汴扈宋南渡讳百八者始家呉之洞庭山曾祖伯英祖惟道考朝用光化知县皆以公贵赠如公官曾祖妣陆氏祖妣叶氏妣叶氏皆一品夫人公自幼颖悟不凡年十六随父在国学始课举业落笔过人有传其论防于文庄叶公公大奇之曰此子他日忠肃乎忠肃盐山公諡也公与同姓且嫌名故称之于是声名动京师有屈年与行引为友如奚元启者居二年归游呉庠凡考必居首陈提学天台先生尤以天下士期之甲午试应天第一主司谓安得东坡复出至全录其论防不易一字乙未防试第一廷对防入众拟第一执政有忌其言直而抑之者诿曰文太长难读也冢宰尹公读之遂寘第一甲第三初授翰林编修九载陞侍讲孝宗初开经筵充展书官宪宗实録成陞右谕徳用徐文靖公荐为侍讲学士寻进日讲以宫寮选兼左谕徳寻陞少詹事兼侍读学士擢吏部侍郎丁外艰去终丧复任命兼国史副縂裁继命以其官兼翰林学士入阁典机务进户部尚书文渊阁大学士国史縂裁同知经筵事再进今官勲柱国阶光禄大夫致仕公在翰林益肆力于学闭门读书避逺权势如恐不及士子请业者逺近踵至惟中贵弟侄皆絶之在经筵雅志启沃每讲至天理人欲之际及君子小人之用舍必详必恳上方春出逰后苑左右諌不听公讲无逸至文王不敢盘于逰田反覆规谏上悚听为之罢逰仍传饬内侍广今日讲官意指尔尔好为之云云东宫将出閤司马钧阳马公疏请选正人以端国本诏防议至公名同声曰此真其人遂以为首吏部阙侍郎侍郎韩公摄部事以公与寿宁有故交既贵而能逺之其正可敬也首荐而用之在吏部抑躁奬恬清简得体防有边警上筹边八事议论激切侵权幸始虽尼之后多施用大学士余姚谢公以灾异求退举公与吴文定自代时论称允武宗谅隂时公恊韩司徒将帅诸文武大臣伏阙请诛内侍导荒逰者永成等八人以除乱本疏首当属冢宰焦公焦辞乃属韩疏入上大惊怒欲庇八人内阁持不可俄有防召公等至左顺门中官传谕甚厉众相视莫敢发言司礼荣乃曰上言卿等所言罢宴乐勤政事皆当从之惟八人者不可去公曰八人不去乱本何由而除天下何由而治且今日之举果何为乎侃侃不屈韩亦危言继之荣等语塞为慰言而罢国论倚以为重既而八人者乞怜于上归咎岳一人斥之南京寻用八人分布要路瑾入柄司礼而内阁刘谢二公皆去诏补其缺众推焦公及公公虽以前言见忌然重违公议遂俱入阁时李文正公尚辞疾不出焦公每事推公上见公班尚书后因进公户部尚书文渊阁大学士公以资浅辞不许未几赐蠎衣玉带公闻尚寳崔璿郎中张玮副使姚祥以防眚被枷濒死亟言于瑾曰士夫可杀不可辱今既辱之又杀之吾亦何顔而复立于此由是三人者皆得释韩公虽逐瑾衔未已必欲置之死无敢言者公言韩清徳粹行海内所知今无故加罪恐不能服人不聴会廷中得匿名书斥瑾罪恶瑾意稍戢韩得纾焉亦以公前言故先是应诏举经明行修六七辈有余姚人者瑾欲因是逮谢公并及刘公公与文正公力救乃已司马华容刘公被逮将坐以激变土官岑氏罪死公曰岑不卒叛何变之激刘得减死或言都宪石淙杨公在陜西筑墙太劳费瑾信之屡以为言公曰今安得文学政事作人有功如杨某者为国修边奈何罪之废后吴氏之丧将秘不发公不可瑾曰何以成服公曰虽然葬不可茍也景泰汪妃薨于时帝疑其礼曰妃废不以罪当追复故号葬以妃祭以后皆从之时中外权悉归瑾公初开诚与之言间亦见听及焦事媕阿议乃不合瑾益狂悖横厉祸流搢绅公救之不能得蹙然见顔面瑾望见之曰王先生居髙位何乃尔耶公再疏求去甚情而恳或以公咈瑾意虞有奇祸公曰吾自省无咎何畏彼哉瑾使逻者诇公以公絶防币报瑾笑曰过矣于是公疏至三上许焉赐玺书乗传以归嵗夫月米具给当时以为异数云公立朝三十余年防正守道恒如一日史馆谔谔有所可否不少徇縂裁意经筵之进以不及执政门故迟之然公望重终不能抑也主考南畿知有典法不知权势絶闗节蔑震撼隠然为吾党重先后防试再为同考主考尤称公严能得人教诸庶吉士不惟其业亦惟身率以道称能成人论者拟诸泰山乔岳盖坐镇之功大矣而东山之望晚系天下尤重惇叙慎修持身持家表里周浃读书着文乐以忘老虽士夫博雅清玩一不屑意人莫敢干以私者公禀少怯临事接物或不能无动于心偶读程子明理治惧克已治怒二言箴以警焉及涵养既久进讲奏对从容详雅得告君之体观公之诚者未尝不三叹于斯其为文先爱三苏才思川涌援笔如不能止既自超蜕力追古作自昌黎上遡秦汉骎骎乎几矣论起衰者归之尝言吾文得法于孟子君子曰信雄而辨鬯而雅晚精理学论辨多古人未发诗萧散清逸有王岑风格书法清劲自成得晋唐笔意所着有震泽集震泽篇震泽长语纪闻各若干巻公卒时距其生景泰七年八月十七日寿七十五配吴氏继张氏俱赠一品夫人子男四长即延喆中书舍人次延素南京中军都督府都事次延陵郡庠生次延昭女五长归侍读子容名缙次归贵州都司都事朱希召次归庠生邵銮俱先卒次归中书舍人靳懋仁其季受庠生严濡聘孙男三女二墓在东洞庭梁家山之原葬之日为明年乙酉正月一日庚申铭曰明至中叶道与时升君子观国人焉是征我求其人宪孝之世伟哉王公植我元气公有忠义文章以宣成化制防治经筵在正徳初少宰入转彼宄济奸公心独苦先是伏阙偕二三臣请剑未许徇国以身公如砥柱百撼靡动平生二箴况也自诵岂无加秩少傅尚书奭裕未足伊任其余时方倚公公去则亟佥曰贞哉亦有殊锡公在庙堂鼎实栋隆公在山林斗掲岳崇公既老矣犹望其起公既寿矣而祝未已震泽万顷莫厘千寻英灵还止山高水深
　　王鏊相国墓在东洞庭梁家山


　　吴都文粹续集巻四十一
　　钦定四库全书
　　呉都文粹续集巻四十二　　明　钱谷　撰坟墓
　　大明山西等处承宣布政使司右叅政祝公墓
　　志铭　　　　　　　　　　李应祯
　　国家文治百余年士大夫进而建功业于朝廷足以震耀当时显著后世其退而田里亦足以咏歌圣化表仪后学以予所见乡郡先辈尚多其人二十年来凋落殆尽幸而有侗轩祝公在今复已矣惜哉公讳颢字惟清始以进士授行在刑科给事中即取天下事入思虑所建白先大体而畧细故尝被防巡察在京寺观毁诸无赐额者有青龙寺甚壮丽主僧称受密防所建不听奏毁之驸马都尉石璟持节封荆王妃命公为副居母丧诏夺情起复不行服阕复前职寻陞山西布政司左叅议兼督粮储时经余寇大扰公私无积而盗贼啸聚人相食公昼夜规画民困以纾暨考满仓廪有数年之储赐诰命进阶朝请大夫赞治少尹陞本司右叅政公在晋久谙其俗故治民养士兴礼举义益究厥施初曲阳临汾二学圣贤像设犹袭元制公即更正之具文释奠以谢不防洪铜县有臯陶墓墓旁有祠且隘敝其地里传舍一称以神号无所讳乃命封植其墓重建祠屋扁曰有虞士师之庙凡触神讳者一切禁止之泽州旧有祠祀明道先生公为新之以伊川先生及元陵川先生郝经配又作二贤祠于闻喜县学祀唐裴晋公度宋赵忠简公鼎其于学校尤谆谆然常举教人与治人不同贵在随材成就若强其所难能适以害之故分别具有科等又以师儒俸入微薄鲜不规求非分致玷名教加激厉焉晋地边要故所在畜刍茭乡宁蒲县介居深山中逺水无为得草其所输与诸大县等而平阳乃露积久朽腐莫校遂移咨户部止二县之役他所须使于平阳运之人以为便公于刑罚明慎而矜恤之意蔼然汾州妖人作乱公闻变戒守御严备毋轻动自戎服驰赴之至则贼就擒凡十六人而扳援者逮千余人三司皆以逆党故莫敢出公曰千人同谋何不待聚而遽发邪吾等既不辑奸于平时又乘乱杀善良重得罪矣奏释之尝监决崞县囚七人二人临刑独嗟叹公急止之囚曰吾罪不当死向来官人恶对囚徒丑秽动加搒掠求死不可得焉求辩今公仁人也反复加问所以感恩衔寃而发此叹也公语御史须更审不从公曰朝廷所以命某监决者岂以左右乏听命者邪正欲参伍斟酌不至刑滥耳今闻其寃而不之省是二人之首断于吾二人之手矣为吏当如是邪卒辨出之公吏学甚精律令条例各有据依疑狱滞囚立能剖决按行州县于长吏独加之意廉其才具勤慎者异其礼貌以愧其余道路车马之间遇田夫野老必驻旌访问亹亹不倦人皆谓公之为治文而知体者如此公再一报政而年且逾六十矣遂谢其事以归于是时呉中士林宿学与夫宦游而休者累数十辈暇则寻山问水择胜而游公于其间广颡修髯眉宇精采而又善于言论出经入传指事摘实贯串抑扬闻者耸听间或发为嘲笑縁文反意动成雅谑其文章以缛丽自憙诗亦典赡有思致字爱作行草逺近求者一皆应之无倦容盖其风流文雅最为人所慕爱而与人言则皆孝弟忠信检身接物之事平居动止有常所御器物虽微不茍费聪明强健老而不衰成化癸卯十二月戊子卒临终语其孙曰死生之理吾自了然尔等毋得过哀丧葬之具勿事虚文可为孝矣享年七十有九公之先云间人有秀岩者元海道都漕运万户府经歴平江路摠管占籍长洲摠管以下四世皆不仕曰九鼎曰子濳曰景章曰焕文公之高曽祖考也焕文赠朝请大夫山西布政司左叅议母王氏赠恭人配钱氏封恭人苏学教授孟书之弟之子初孟书竒公妻之钱氏无后卒主其祀子男一人曰瓛先五月而卒女三人长适刘溱次鸿胪寺序班汤瑄次赵淳孙曰允明郡学生员女二曽孙男女各一允明将以明年三月十有九日奉公葬于吴县之横山属应祯为之铭应祯晩进且不文念尝辱公教颇知公进退履歴之槩遂不敢辞公尝自言吾平生不妄笞杀一人迹公所行知公所存厚矣宜其享有福寿功名始终岂独其文雅可尚而已哉铭曰
　　粤惟祝宗受氏以官闽括信歙为族实繁长洲之祝肇迹松江摠管而下乃发乎公公奋高科谹谹厥声遂登侍从给事内庭允惟出纳职思赞襄金册玉节使命有光帝心简注践兹方岳不矜不骄执事愈恪民有饥馑待公食之民有重役待公庇之妖人作乱玉石不分公出一言卒免于焚执德不回当事必竞垂死之囚为之请命曰礼曰义风化攸关彼俗不知视如等闲祠祀煌煌衿佩锵锵歌洋洋公教不忘公虽未耄公则知止曰予归哉呉门之里老成曰嘻吾今得朋媚学小子考德是凴公气轩轩公论訚訚邦之耆俊孰居公前寿则孔高福亦多有翛然告终何德之厚活千人者古谓必兴尚敷遗休大启厥承
　　承直郎应天府通判祝先生墓志铭
　　陆粲
　　先生讳允明字希哲苏之长洲人也其先出古太祝以官氏或曰黄帝之后封于祝以国氏云七世祖碧山胜国时由松江来守郡后卒官一子留苏遂为苏人祖颢皇明正统已未进士终山西布政司右叅政父瓛娶太学士武功伯徐公女实先生所自出先生少颖敏五岁作径尺字读书一目数行下九岁能诗有竒语既天赋殊特加内外二祖咸当代魁儒目染耳濡不离典训稍长遂贯综羣籍自天官地理释老方伎稗官襍家皆通其説掇其英华舒发为文崇深钜丽横纵开合茹涵古今无所不有或当广坐谈笑杂遝援毫疾书思若泉涌一时名声大噪岁壬子举于乡故相王文恪公主试事手其卷不置曰必祝某也果然文恪益自喜曰吾不谬知人自是连试礼部不第当道竒其才防修史将名荐之弗果初仕兴宁令地介岭海民尚哗讦惑于禨祥先生示之礼简进秀异亲为讲解遂一变其俗羣盗窜处山谷时出焚敓为设方畧一旦捕得三十余辈邑以无警稍迁通判应大亡何乞归又五年卒春秋六十有七夫人李氏乡先生太仆少卿应祯之女子男二长续进士入翰林累迁陜西按察副使次侧出幼未名女一嫁潮州府经歴王谷祯孙女三先生简易高嚝不乐拘检在众若无能者然黙而好深湛之思时独居著书解衣槃礴游心间宾客过从屦满户外若弗闻也性善书出入魏晋诸家晚益竒纵或购得之輙藏弆为荣喜奬掖后进终身不言人过其为家未尝问有无得俸禄及四方饷遗辄召所善客与剧饮歌呼费尽乃已或分与持去不遗一钱故其没也几无以敛云先生少有意用世既濩落不试一发于文虽声实宏振犹非其志也所着祝子通祝子襍罪知蚕衣浮物野记语怪苏材小纂兴宁志江海殱渠记合诗文集为数百卷藏于家陆粲曰斯文之用与天地准由汉氏来缵言之士臻于斯极者亦仅可数已明兴百年士犹胶守章句未覩其恢然者也乃宪孝之际始彬彬矣祝先生由诸生起覃精发藻横逸踔厉超追古昔盛哉若其湛浮自喜龙变不羁大观逍遥廓然离俗矣语所谓游方之外者非邪先生殁以嘉靖丙戍十有二月二十七日又明年戊子冬闰十月十六日葬横山丹霞隖太原王宠撰次其事行粲为之铭铭曰
　　维圣有文自天作之其卒敝刓孰振起之猗嗟先生发天之明达圣之经播为球镛举世振惊维时弗逢食贫以终独昌其辞以烛羣防横山之原崇四尺者先生之坟后千百年尚靡有屯
　　祝颢叅政其孙允明墓俱在横山
　　南京太仆少卿李公墓志铭　　文林
　　治癸丑七月九日南京太仆寺少卿长洲李公卒明年甲寅十月六日辛酉葬呉县荐福山九龙隖之原初公之卒林以太安人病剧弗得往哭与襚既阅月始与友人沈啓南史明古经纪其家事佥谓公平生学问在文章而立朝大节则有奏疏宜辑而传之检其书笥不得及访之故旧家又不得盖公在官虽多所建白而章疏之传录于人者悉已取而焚之而所为诗若文亦不存稿曰亦何足传也乌乎公之所存岂后生末学所能测哉先是尝托少宰呉公原博为墓碑比葬犹未至公弟应祥自南京来防葬谓葬不可无铭众以属林遂不敢辞按公讳应祯字贞伯一名甡其先汴人建炎南渡寓居苏之长洲遂家焉曽祖仲仁祖士文永乐中士文以名医荐入太医院故又居南京考啓明以公贵赠南京兵部员外郎母贺氏赠宜人公以宣德辛丑八月二十一日与应祥同生于南京自少警朗攻举子业即迥出辈流景泰癸酉以儒士中应天府乡试第九人礼部防试中乙牓不就卒业太学文名日盛时中贵人牛玉用事士争出门下玉雅闻公欲延致之一日诣太学斥姓名索公公避不与见成化乙酉拜中书舍人故事赐百官燕中书舍人坐给事中御史上顷岁礼部大臣辄易其次公抗草斥其非至再语侵大臣大臣竟持其议既而不乐与同舍之幸进者俱上章乞补教官不许寻召直文华殿时荆襄流民定居既久言者欲逐之公上言宜就抚其众逐之非便朝廷是其言命有司县其地壬辰诏写浮屠书公辞非臣职上章极论其非是忤防廷杖之几死久之罢殿直癸已乞归省祭始居长洲越四年戊戌陞南京兵部武选司员外郎未任丁继母陈氏忧服阕改本部车驾司檄督造江广湖湘马快船丙午进职方郎中治戊申改南京尚宝司卿辛亥陞南京太仆寺少卿在太仆甫两月以贺万寿圣节诣阙下遂力陈致仕还长洲二年卒年六十有三朝廷遣官谕祭有学优才赡性直行方之语郡守洛阳史公鉴特为营葬事公配王氏教谕贯之女翰林学士景章之孙女封宜人子男二系早卒绍贰室顾氏所出今才五岁聘袁氏女二长适举人祝允明次适举人张廷瓛公为人整整精悍辞防峻重性刚介遇少不平辄抗无所讳避羣坐中发一语帖帖无有哗者与人交任真而有情家贫恒赴人之急给事中方向忤权幸谪官鬻居以往相顾莫敢售公奋然贷而市之弟应房早卒恒分月所俸育其二孤于其外家上交必严辨其人而下交卑贱不求备才与行未显为廷誉奬掖不少后然接见甚严尝曰前辈自有规度若自降以崇虚让岂所以教后学邪公故世家早得接诸先达绪余尤好寻核故实故记忆该博当世罕及为文简严而则诗亦沉着皆不轻以畀人有所叙述亦未始少有假借其书多所师法而自成家小楷健劲絶无姿媚气习行艸独步一时而篆籀之妙尤为得古人笔意造次作简牍皆可传精识古书画购搨名贤画像及金石书刻不厌勤剧歴官三十年家无余赀死之日惟书数千卷而已尝修辑苏州志若干卷藏于家乌乎公以用世之才而仕不究其用年不副其德惜哉林少公十余岁往来相知逾二十年晚复同官太仆公致政归林以病告同舟南下由三茅歴张公洞相从甚乐方恃公居呉可以时请益也不谓遂尔谢去遗孤羸然逺近吊者莫不咨嗟流涕少傅宜兴徐公自京师遗赙尤厚卹其家而大夫士之稔公者视殓及葬恋恋不忍弃置乌乎岂公有势与力致之哉铭曰李公之德惟直自持侃侃廷论不怵于威公之文章亦如其行或严其辞惟许之慎内录皇言出署郎曹表章令节以莫不优太仆稍迁在公晚岁回翔唯顺复不难退挺然伟人言貌惟宣少也师古老而弥坚孰不自见公灭其迹匪事之迂其见之特国之令人乡邦之师谁不云亡公緜吾思
　　李应祯太仆之墓在荐福山九龙隖
　　刘完庵墓志铭　　　　　　　祝颢
　　乌乎人情莫悲于生别而老尤甚古有是言也盖暮景之人悲感易集于其亲知生别且然而况与之永诀者乎则吾于完庵之殁何如其情也顾尝有诗哭之矣幽堂之石尚忍铭诸然念其诸孤恳恳辞弗获已乃从钱君允言所述事状书之公讳珏字廷美姓刘氏高祖山甫曽祖彦英以上家苏之常熟梅林至其祖希仲号南溪者壻于长洲王氏始占籍为长洲人南溪生启东号梅庄毅有谋善继述辟产广业延师教子家日裕而声日起遂长乡赋为邑望族公之父也母呉氏大行人文华之妹有贤德公自幼秀颖出羣天性孝友父疾昼夜侍左右汤液之奉浣涤之事皆亲之母患疽吮之良愈女兄嫁周氏寡孤无依即养于家买田宅居之复为建白旌其门处弟璧尤笃恩义宣德中郡守况伯律辟名家子为从事召之公曰古者儒吏一途无臧否人抱全材随其任使奚其择今业诗书游庠校者为儒执刀笔居公署者为吏所入一殊而相去倍蓰吾宁屑就哉乃自上书乞从儒守嘉其志许之遂入邑庠脱畧故习一意于学甫三岁以葩经中乡试升太学景泰三年除刑部浙江清吏司主事公以刑狱重任盟心自矢以父祖取号之义扁其居曰清白凡夤縁请谒一切谢之莆田丞某督运赴都侵渔不赀事觉就逮当公执讯亟以黄金二百两托公所亲朝士赂之公斥去置丞于法居忧时隣邑无锡令某受赇系岳知公与当道好密遣人赍白金五百两求解公曰若欲雪一已而凂我邪不亟去当执之于官其操行之洁大率如此而周人之急成人之美则不少靳故凡平生所知后进名士有处困约而莫能自振者公皆极力拯之百方周旋务欲其成立因之以跻显庸者有之其人德与不德于公则未尝少有德色置之齿颊间君子以是长厚称焉初朝廷叙公年劳赐敕褒嘉授散官承德郎推封其父如其官母为太安人妻安人乡里荣之天顺间公起服至京陞山西按察司佥事奉敕提督屯田所至振风纪革奸羣衞敬惮军民畏爱之然公虽惓惓职务而雅志不忘邱壑因奉表入朝上疏辞任既得请单车南还送者数千归理旧业以营燕休之所于后圃辇石为山引流种树筑亭其上号小洞庭日与宾客故人相羊其中酒酣赋诗落笔如雨而尤工于画颇自矜惜得其手迹者皆为宝玩武功伯徐天泉才高当世少可其意者独称与公赠之诗曰刘郎诗高画亦高当代不独称诗豪其见重若此郡邑大夫已下咸敬礼之岁行乡饮则先书敦请必欲得公与席而诗坛文社搢绅逢掖亦推让之方期仪刑乡邦而遽焉告逝成化壬辰二月初八日也距其生永乐庚寅正月十三日得年六十有三配高氏子男三正直高所出中贰室顾出皆娶名族孙男七传傅保侃伸似余未名孙女十一曽孙男二养女适戴淮卜今岁癸已十二月初四日庚申葬公金鹅乡紫字圩之原祔先兆也予与公前后登朝而聨官藩臬晚归乡里情好益笃其第去东郭一舍许毎入城必过予笑谈觞酌留连移时不忍舍去一日谓予曰吾始慕名节乃以节斋自号今欲以完庵易之何如予诘之公曰天完形于上地完质于下而人受父天母地完而生之宜完而归之其不然者自斵丧耳吾无似幼而学壮而行老而归身名事业庶几完全而无亏如玉反璞以全其真完而称之不亦可乎予以其言有见盖晚年益进高逺未易量也今而已矣悲夫铭曰
　　乌乎完庵素尚名节行高四知艺精三絶钟鼎弗居泉石是娯众方驰驱已独舒徐完璧收光韫椟而藏我铭孔彰其亡不亡
　　刘珏佥事墓在金鹅乡紫字圩之原
　　感楼贺君墓表　　　　　　李东阳
　　姑苏名胜地代不乏人仕而显有勲绩者不俟论一时遗逸若东原杜君用嘉醒庵陈君孟贤味芝陈君永之感楼贺君美之辈予不能悉也数君者相继沦没贺君差少没亦独后予闻其人于呉春坊原博陈大理汝玉刘侍御与清黄进士日升君配王氏之葬尝致书请予铭及君病其子慈辈复用治命遣人上京师征铭原博而以墓表属予予虽不预识君而君之属我厚如此予亦不能负也君真确不浮善剖析事理尤精计虑毎臧否古今人物皆有分别仪貌修古衣冠整洁耻与世俗士相溷为文疏达简质不事钩棘往往为骚人墨客所称与郡大夫有所纂述亦礼致之乡党后进执经请业者甚众尝为无锡县所荐以非本郡不应例而归家贫初不免冻馁毎有所入节不妄费中寖裕久乃益饶屋宇田壤具有成绪佣人佃夫各効厥职然迹其所为计铢两明当未尝赢取过致虽出纳酬酢不废觞咏盖于此有余力焉子恩以易学举南畿乡试第一已有名益教之不厌未尝挟以夸人家既盛大训子孙毎举贫贱时事或以故物示之曰今已倍此毋忘也然拯穷赴急义所在则亟为之有弟庸遇之殊厚教其二子意愈若已出又有族人在湖南亦取而鞠之其他所为悉称是乌乎自荐举法行有司毎盛为条格以杜私幸盖于势有不得不然也有如君者顾以例格之不得一命以殁法固使然邪予方有感于斯因叙君事俾表于其乡与诸君并传焉君讳甫美之其字始号耻轩后更号感楼人称为感楼先生其先自蜀徙苏之呉县大父大理评事讳贤尝为江隂训导侨居江隂考讳宗振娶薛氏及君壮始还呉遂定业云子四慈恩息应应早世女一适沈堂孙五牧收放改教孙女及曽孙各一君生于永乐乙未二月二十一日葬呉县先墓其地曰胥台乡黄山之原以王氏祔君遣使时病已剧尚未属纩故虚其卒葬属慈补书之其卒以治庚戌十二月十一日葬以明年九月二十四日寿七十有六奉议大夫左春坊左庶子兼翰林院侍讲学士经筵官兼修国史长沙李东阳撰并篆额奉议大夫大理寺丞同郡陈璚书【其墓志乃呉寛撰】
　　解元贺君墓志铭　　　　　呉寛
　　始君自呉中来就试京师其状貌羸然望之可惊予扫一室使治其病数日病转剧则为书报其家其兄慈冀得一见也不一月疾驰四千里而来则君已死矣且死神思愈清谓予曰吾不可执笔为吾书所以告吾父者予诺之抵夜促书已具顾其子放侄收曰其善藏之顷之翛然而逝乌乎惜哉君讳恩字其荣姓贺氏其先蜀人也后徙于呉曽祖公宣大理寺评事祖宗振父美之皆儒业不仕毋曰王氏自君为童子时用其父教力学不少懈既游郡校治易得其义而止未尝曲为之説下笔平易谨密皆可诵也成化四年举于乡第一明年例试礼部以病不果后凡三试辄屈然其业益精名益着尝入太学祭酒司业期待者甚至与同舍生讲业皆推让之以为不可及家居学者争集其门终日恳恳不厌指教去而取科第者凡若干人遂以易师称呉中为人喜辩説是非无所徇于人人以其中无他也亦无怨恶之者至其事父兄孝友教子弟严而有法其可称者多矣君初以兄之子放为子后得子曰改女一人皆幼其娶呉氏也生于正统已未七月十二日卒于成化癸卯十月三日年四十五其兄慈载其柩将以明年十月三日还葬于呉县胥台乡黄山之先茔予固与君厚者不能无一言以相其役也窃观君之死公卿大夫虽不识君者皆惜之其识者尤悲悼之所以得此于人者非以君宜有爵位而不及致故也然彼徒有之者而人方幸其死则人宁得此耶宁得爵位邪况彼亦终死而同归于尽邪因书此以慰其父兄子弟之哀亦以自慰云尔为之铭曰
  </div>
  <div class="pagination">
   <a href="吴都文粹续集_page73.html">
    上一页
   </a>
   <span>
    ...
   </span>
   <a href="吴都文粹续集_page69.html">
    69
   </a>
   <a href="吴都文粹续集_page70.html">
    70
   </a>
   <a href="吴都文粹续集_page71.html">
    71
   </a>
   <a href="吴都文粹续集_page72.html">
    72
   </a>
   <a href="吴都文粹续集_page73.html">
    73
   </a>
   <span class="current-page">
    74
   </span>
   <a href="吴都文粹续集_page75.html">
    75
   </a>
   <a href="吴都文粹续集_page76.html">
    76
   </a>
   <a href="吴都文粹续集_page77.html">
    77
   </a>
   <a href="吴都文粹续集_page78.html">
    78
   </a>
   <a href="吴都文粹续集_page79.html">
    79
   </a>
   <span>
    ...
   </span>
   <a href="吴都文粹续集_page75.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
