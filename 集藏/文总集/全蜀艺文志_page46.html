<!DOCTYPE html>
<html>
<head>
    <meta charset="UTF-8">
    <title>全蜀艺文志 - 第 46 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全蜀艺文志 - 第 46 页/共 53 页</h1>
    <div class="content">




　　全蜀艺文志巻五十
　　钦定四库全书
　　全蜀艺文志巻五十一　　明　周复俊　编杂著三　世家　传
　　黄楚望先生世家　　　　　　元赵汸
　　先生讳泽字楚望其先长安人唐末有官于蜀者知资州内江县曰舒艺卒葬资州次子师明留居后遂为资州人先生生有异质日诵数千言年十二三即尽通当代进士经义论防之学内附国朝年十【阙】矣慨然以明经学古笃志力行自励好为苦思屡以成疾疾止则复苦思如故年二十余始旁通古今史志别集诗文皆不习而能诗尤超迈清美乆之于周程张朱之书有得作顔渊仰高鑚坚论以自【阙】是时行省钜公犹有尊贤敬学者屡以书院山长之禄超先生敎授江之景星洪之东湖考满即归闭门授徒以为养悉取六经百氏传注疑义千余条离析辩难以致其思不复言仕矣始先生尝梦见夫子以为适然既而屡梦见之最后乃梦夫子亲授所校六经字画如新其家无一亩之殖而决意归休以六经絶学为己任盖深有所感发也时大德甲辰先生年四十五矣自是以来十余年间屡【阙】　经隐赜之义凡数十处而失传之防以渐可通乃作思古吟十章极言圣人徳容之盛上达于文王周公以致其寤寐不忘之意先生卒于至正六年丙戌某月某日得年八十有七以郡人王仪甫所归棺敛九江学者盖少先生又深自韬晦不求闻知唯待人接物则无贵贱长幼一致其诚故死之日逺近闻者莫不哀之先生于经学以积思自悟为主以自然的当不可移易为则故其悟也或得诸幽闲寂寞之余或得诸顚沛流离之顷或得诸疾病无聊之日或得诸道途风雨之中及其乆也则豁然无不贯通自天地定位人物未生以前等而下之凡邃古之初万化之原载籍所不能具者皆昭若发防如示诸掌然后由伏羲神农五帝三王以及春秋之末其人伦之端礼乐之本皇道帝徳神化宜民之妙井田【阙】之【阙】封建自然之势鬼神祭祀之始神物前民之用
　　起数立象之机声敎文治之原制作因革之渐忠质文异尚之体世变礼失之由以力假仁之习皆若身在其间而目击其事者于是易春秋传注之失诗书未决之疑周礼非圣人书之谤凡歴代聚讼不决数十年苦思而未通者皆氷解释怡然各就条理盖由事精积乆而后得之【阙】　为天开其愚神启其秘也其于易以明象为先以因孔子之言上求文王周公之意为主而其机括则尽在十翼作十翼举要以为易起于象数设卦因卦立象因象起意因意生辞故孔子曰易者象也立象以尽意居则观其象而玩其辞圣人言易之为教如此易不可废象明矣由象学失传汉儒区区掇拾凡陋不足以得圣人之意而王辅嗣忘象之説兴至邢和叔则遂欲忘卦弃画虽以近代钜儒继作理学大明而莫能夺也作忘象辩有一卦之象有一爻之象或近取诸身或逺取诸物或以六爻相推或以阴阳消息而为象者学者犹可求也然有象外之象则非思虑意识所能及矣而况于立例以求之乎李鼎祚缀辑于王氏弃掷之余朱子发后出而加密丁易东继之而愈详圣人立象之妙终不可见作象畧象学既明则因象以得意因意以得辞阴阳消长有一定之机上下贵贱有一定之分善恶吉凶有一定之则位之当者孔子无曰独言其非卦与爻之小者文王周公固不谓之大然后知三圣人之易一而已矣若舍象而求则人自为易不期于异而自异作辩同论尝曰易有八卦有六十四卦有三百八十四爻有大象有小象有大传系辞有説卦有序卦有杂卦有河图洛书蓍防之数学者当随处用工各诣其极至于一以贯之而后全易见矣其于春秋以事实为先以通书法为主其大要则在考覈三传以来向上之一而其脉络则尽在左传作三传义例考以为春秋有
　　鲁史书法有圣人书而近代【阙】　　　　周【阙】　説是史法与圣法俱失也作元年春王正月辩【阙】
　　义有虚辞不合史以论事不离传以求经【阙】
　　贬泥圣人酌时宜以取中此实【阙】　贵王贱霸尊
　　君抑臣内夏外夷皆古今通义然人自为学家自为【阙】春秋迄无定论故一切断以虚辞作笔削本防又作
　　诸侯取女通考鲁隐公不书即位义殷周诸侯禘祫考周庙太庙单祭合食説丘作甲辩凡如是者十余通以明古今礼俗不同见虚辞说经之无益尝曰説春秋须先识圣人气象识得圣人气象则一切刻削烦碎之语自然退听矣其但以为实录而已者则春秋乃一直史可脩亦未为知圣人也其説易有常变则有经有权易虽万变而必复于常春秋虽用权而不逺于经各以二义贯一经之防尝曰易象与春秋书法废失之由大畧相似茍通其一则可触机而悟矣盖古者占筮之书即卦爻取物类象悬虚其义以断吉凶皆自然之理乃上古圣神之所为也文王周公作易时取一二立辞以明敎自九簭之法亡凡簭人所掌者皆不可复见而象义隐微遂为歴世不通之学矣鲁史记事之法实有周公遗制与他国不同观韩宣子之言可见圣人因鲁史脩春秋笔则笔削则削游夏不能赞一辞则必有与史法大异者然曰其文则史是经固出于史也今鲁史旧文亦不可复见故子朱子以为不知孰为圣人所笔孰为圣人所削而春秋书法亦为世不通之义矣先生所谓废失之由有相似者盖如此又惧夫学者得于创闻不复致思故所著书目虽多皆引而不发乃作易学滥觞春秋指要经防举畧稽古管见示人以求端用力之方而易春秋全解则终身未尝脱藁示人也其辩释诸经要防则有六经补注诋排百家异议则取杜牧之不当言而言之意作翼经罪言其论周礼以为六官所掌皆循唐虞夏商已行之事虽有因革损益或加详【阙】而大体不能相逺非周公创为之制也古今风俗事体不同学者【阙】　　　变而輙指其一二古逺可疑者以为非圣人之书此不难【阙】　　　图之制与孟子不合则所当论盖孟子所言因殷之制周官乃周家之制也计武王之兴殷诸侯尚千有余国既无功益地亦无罪削地削邑此当仍其旧封百里之下为三等如孟子之説乃若周公太公有大勲劳及其余功臣当封爵与夫并建宗亲以为藩屏岂可限以百里之法哉自当用周制耳诸侯恶其害己而去其籍是书当世学者鲜得见之则周家一代之制虽孟子亦有不能详也其于官属多寡之由职掌交互之故错乱之説发义尤精其祭祀之法则兼戴记而考之作二礼祭祀述畧礼经复古正言其辨王肃混郊丘废五天帝并昆仑神州为一祭之说曰祭法虞夏殷周皆以禘郊祖宗为四重祭周人禘喾而郊稷祖文王而宗武王禘祭天地以喾配即圜丘方泽是也郊祀上帝以后稷配建寅之月南郊祀感生帝以祈谷也四时祭五天帝于四郊以迎气也祖禘喾以后稷配尊始祖之所自出也宗祀文王于明堂以配上帝总配五天帝也其后则祖文王于明堂以配五帝宗武王于明堂以配五神凡此皆郑氏义也故周礼大司乐注以圜丘方泽宗庙为三禘盖天神地示并始祖之所自出为三大祭皆五年之禘也郊次圜丘社次方泽宗次祖皆常歳所举之祭也东迁土蹙财匮大礼遂废所脩惟郊社二祭故圜丘方泽二禘传记亦罕言之非浅闻所及矣周礼有祀天旅上帝祀地旅四望之文天地主于一故称祀上帝四望非一神故称旅肃欲以圜丘为郊可乎司服王祀昊天上帝服大裘而冕祀五帝亦如之既曰亦如之则五帝之祀与昊天上帝非一祭矣肃欲混之可乎孝经称严父配天又称郊祀后稷以配天宗祀文王于明堂以配上帝易豫卦曰先王以作乐崇徳殷荐之上帝以配祖考上帝亦天神也肃欲废五天帝而以五人帝当之可乎昆仑者地之顶神州者地之中皆天地之所交也地示生昆仑神州非是设此二祭乃求神于二处大地神灵莫测不知神之在彼乎在此乎故求之于彼亦求之于此也康成以方泽主昆仑北郊主神州北郊不见于经误分为二王氏由此并昆仑神州为一祭而遂谓北郊为方泽可乎若郑氏知乐九变之祭为禘而不言及喾又以为禘小于祫此则其失也故断之曰郑氏深而未完王肃明而实浅晋武帝肃外孙也故用其説并方圜二丘而祀一郊歴代无所因袭而周礼天神地示人鬼极盛之祭遂为古今不决之疑矣其变感生帝之説曰姜嫄履帝武敏歆而生后稷周人特【阙】立庙而祭谓之閟宫君子以为圣人之生异于常人无异义【阙】况【阙】生民之初气化之始五天之精感而为帝王之祖亦何疑乎【阙】　　　生之祀上世流传既乆非纬书创为之説也且河图洛书蓍防【阙】皆纬文也其可尽废乎其辨胡仁仲以社为祭地曰
　　二社以【阙】　　　谷之神而配以勾龙稷非祭地也礼天子诸侯羣臣百姓大【阙】　　民皆立社故有王社侯社大社国社置社之名其名义高下不同如此而谓之大示之祭可乎殷革夏周革殷皆屋其社是辱之也旱干水溢则变置社稷是责之也王者父事天母事地其可责可辱乎周礼王祭社稷五祀则希冕以社稷下同五祀而用第五等之服不得与先王先公四望山川比则社非祭地明矣传曰戴皇天履后土是后土即地也周礼大祝大封先告后土大师旅大会同宜于社又建国先告后土则后士非社矣舜典类于上帝禋于六宗望于山川六宗者上下四方之神即五天帝及地也故其祀在上帝之次山川之前周礼四望与五帝同兆于郊又与祀地同玉又与山川同祭服则四望者祀地之四方也又有分乐所祭五土之示祭地之礼不止于方泽矣而欲以社当之可乎周礼以圜丘对方泽以天神对地示以苍璧礼天对黄琮礼地以祀天旅上帝对祀地旅四望书及礼记乃多以郊对社盖郊祀上帝社祭水土之神其礼专圜丘方泽徧祭天神地示其意广逺分为四祀明矣天地之道高深逺人神大示不可烦凟故嵗事祈之于郊而水土之变则责【阙】于社此古人立祀深意也胡氏家学不信周礼故率意立说如此大抵先生之【阙】以为圣人制礼逺近亲疎高下贵贱皆有自然之序必通其本原而后礼意可得盖圜丘所祭者全体圆转之天统南北极黄赤道日月星辰所丽者而言故主北辰而曰天神皆降是总祀天神也上帝者高高在上之天以其在上而为主宰故曰上帝分主五方故曰五帝合上下四方而言则曰六宗皆天神之分祀者方泽所祭者全体承天之地总山陵川泽极天所覆者而言故主昆仑而曰地示皆出是总祀地示也地有四方望其方而祀曰四望五岳四凟之祀曰山川川泽山林丘陵坟衍原隰之祀曰五土水土之祀曰社皆地示之分祀者也所谓自然之序盖如此其辩赵伯循王者禘其始祖之所自出之帝于始祖之庙以始祖配之而不及羣庙之主曰大传王者禘其始祖之所自出以其祖配之诸侯及其太祖大夫士有善省于其君干袷及其高祖此以禘与祫对言则禘祫皆合祭通上下文见之也盖诸侯之祫犹天子之禘诸侯及其太祖大夫士及其髙祖是有庙无庙之主皆在而又上及其太祖髙祖故谓之祫天子则于七庙及祧庙之上更及所自出之帝故谓之禘也若曰禘其祖之所自出而反不及有庙无庙之主寂寥简短非人情矣故程子曰天子曰禘诸侯曰祫其礼皆合祭也尔雅禘大祭也非大合昭穆何以谓之大祭乎字书训释曰禘者谛也审谛昭穆也若非合祭何以有昭穆乎盖后稷有庙郊既配帝喾虽配天而无庙不可阙人鬼之享故五年一禘则后稷率有庙无庙之主以共享于喾所以使子孙皆得见其祖又以世次乆逺见始祖之功徳为尤盛也况后稷之庙毁【阙】　十【阙】　主皆藏焉岂可当享喾之时而屏置之乎盖禘祫所以相【阙】者由天子诸侯之制不明先儒或推天子之礼以説诸侯或推诸侯之礼以説天子不知诸侯之礼有祫无禘天子之礼禘必兼祫虽其意不主合食而率子孙以共尊一帝自然当合食矣礼曰天子犆礿祫禘祫尝祫烝则是天子祫祭随时皆用也其辩成王赐鲁天子礼乐曰周公相成王制礼作乐为天子诸侯不易之大法身没而王与伯禽躬为非礼以享周公成王贤王鲁公贤君必不至是以鲁颂白牡骍刚推之则记礼者之过也禘者殷诸侯之盛祭周公定为不王不禘之法故以禴代之成王以周公有大勲劳于王室故命鲁以殷诸侯之盛礼祀周公以示不臣周公之意故牲用白牡白牡者殷牲也骍刚者鲁公之牲也又可见鲁公以下皆合食于太庙而礼秩初未尝敢同于周公又以春秋推之则亦非常歳之祀成王斟酌礼意盖如此而非有祭文王为所自出之礼如或者之云也其禘于羣公之庙则后世始僭之然晋亦有禘盖文公有勲劳于王室欲效鲁禘祭而请于天子故得用之也若夫东周诸侯为所自出之王立庙称周庙如鲁与郑是也然止谓之周庙不敢以祖庙称之诸侯不敢祖天子也然则子孙亦不敢与享于庙单祭所自出而已祭用生者之禄则亦用诸侯之礼而已若鲁既得禘于周公之庙则周庙亦应用禘禘必有配则固宜于文王庙以周公配也若据赵氏则鲁本无文王庙止于周公庙祭文王临期立文王主与尸而祭之此于礼意实不相似若以为有文王庙则是于文王庙迎尸以入周公庙以父就子以尊就卑必不然也鲁之郊大雩则平王之世惠公请之是矣然郊祀苍帝而三望虽僭而犹未敢尽同于王室也盖以鲁有天子礼乐为成王赐者本明堂位祭统以为惠公所请者出吕氏春秋鲁郑周庙晋有禘祀见左传先生以经证经而折衷百氏之説多如此其辩説诗之失以为古者重声教故采风以观所被之浅深然今三百篇有出于大师所采者周南召南是也有录于史官而非大师所采者豳风及周大夫所作是也其余诸国风多是东迁以后之作率皆诸国史官所自记录方周之盛美刺不兴汉广江沱诸诗虽足见诸侯之美而风化之原实系于周其后天子不能统一诸侯善恶皆无与于周故不【阙】美刺皆谓之变风以其不系于二南而各自为风也周礼王廵守则大史大师同车又其官属所掌皆有世系之説方采诗之时大师掌其事而大史录其时世及廵守礼废大师不复采诗而后诸国之诗皆其国史所自记录以考见风俗盛衰政治得失若左传于高克之事则曰郑人为之赋清人庄姜之事则曰卫人为之赋硕人必有所据矣序曰国史明乎得失之迹伤人伦之废哀刑政之苛吟咏情性以讽其上达于事变而怀其旧俗是説诗者不可不辩采诗之时世也黍离降为国风此时王泽犹未竭也故人民忠爱其君犹能若此其后听者既玩而言者亦厌遂与之相忘则虽国风亦不可复见至此则书契以来文治之迹始刬絶矣以时考之国风止于泽陂在顷王之世当鲁文公之时故曰王者之迹熄而诗亡故説诗者尚论其世也先生经学自得之説为多以其书不大传故掇其关于体要者着之当是时唯临川吴文正公辩学正谊尽通诸经最为知先生者常拜集贤之命至扬而还养病九江濓谿书院见先生所着易学滥觞春秋指要心大善之题其巻端曰楚望父之着经也其志可谓善矣易欲明象春秋欲明书法盖将前无古而后无今又得六经辨释补注观之谓学者曰今人无能如黄楚望者孟子曰能言距杨墨者圣人之徒也楚望其人乎亦为序以归之其略曰楚望贫而力学读易春秋周官礼记为之辨释补注纲要义昭掲其大而不遗其小究竟谨审灼有真见先儒旧説可信者拳拳尊信不敢轻肆臆説以相是非用工深用意厚以予所见明经之士未有能及之者也晚年见此寜不为之大快乎予叹美之不足因以谂于学者盖必于诸经沈潜反覆然后有以见其用工之不易用意之不茍云然先生雅自慎重其学未尝轻与人言以为其人学不足以明圣人之心志不以六经明晦爲己任则虽与之言终日无益也学士李公溉之使还过九江请先生于濂谿书院会寓【阙】缙绅之士躬定师弟子礼【阙】　　山受一经之学又将经纪先生家为子孙计先生谢曰以君之才辍朞岁之功何经不可明然亦不过笔授其义而已若予则于艰苦之余乃能有见吾非邵子不敢以二十年林下期君也李学士为之叹息而去或谓先生幸经道以明于已而又閟于人如此岂无不传之惧乎先生曰圣经兴废上关天运子以为区区人力所致乎德化县令王君子翼请刋补注藏先生家先生犹慎重之非其人不传也荐经冦乱故宅为墟遗书之存者鲜矣悲夫先生寜使其学不传于后终不肯自枉以授诸人是故能以数十年之勤尽究诸经于阙塞之余而不能使圣人之心大明于天下后世葢其道若是也岂非天乎昔者吾夫子賛易删诗定书正礼乐修春秋将以为百王大典遭秦焚书灭学帝王经世之法遂斩然湣絶于斯时盖自开辟以来宇宙横分一大变也郑康成当专门固陋之世以一家之学纂释羣经具着成就孔頴达考覈百家大明郑义虽于圣人之道无闻而博古穷经斯以勤矣自是四百余年习为定论至宋清江刘原父始以聪明博洽之资据经考礼欲尽排周秦以来传注之失宋代经学之盛刘公实张之及子朱子出而羣言有所折衷遂定于一犹吾夫子之志【阙】　　子于易简其辞微其义将使学者皆得自致于经晚岁犹拳拳礼学而弗克论著其成书贵阙疑而又深疑古今文之异体春秋独得书法废失之由折衷诸传各极其当矣而门人学者于二经师说不敢有所发明故君子论古今经注以为自朱子诗集传之外俱不无遗憾也先生乃欲以近代理明义精之学用汉儒博物考古之功加以精思没身而止此盖吴公所谓前无古而后无今者也呜呼其遂不传也与汸始拜先生于其门请问治经之要先生念其逺来不以为不可敎告之曰在致思而已然不尽悟传注之失则亦不知所以为思也请问致思之道先生曰当以一事为例礼女有五不娶其一为防父长子注曰无所授命近代説者曰盖防父而无兄者也女之防父无兄者多矣何罪而见絶于人如此其非先王之意明矣姑以此思之或二三年或七八年倘得其説则知先儒説经其已通者未必皆当其未通者未尝不可致思也汸退而思之女之防父无兄者诚不当与逆乱刑疾之子同弃于世乆之乃得其説曰此盖宋桓夫人许穆夫人之类尔故曰无所受命注犹未失也若防父而无兄则期功之亲皆得为主之矣尝以质于先生先生曰子能如是求之甚善然六经疑义若此者众矣当务完养而慎思之母轻发遂授以求春秋之要曰楚杀其大夫得臣此书法也当求之于二百四十三年之内夫人姜氏如齐师此书法也当求之于二百四十三年之外汸思之经岁不得其説先生为易置其语曰夫人姜氏如齐师此书法也当求之于二百四十二年之内楚杀其大夫得臣此书法也当求之于二百四十二年之外汸盖自是始达春秋笔削之权乃知先生于六经之学以其所自得而教人者盖如此惟易所谓象外之象则有不可得而尽闻者呜呼悲夫有遗恨矣谨述先生世家文行大防与其经学复古之功如右伏惟立言君子以当世斯文为己任者尚克表章之至正十有二年十有一月朔学生新安赵汸状
　　史母程氏传　　　　　　　　　袁觕
　　呜呼余尝得三夘录读之蜀祸之惨诚不忍言也夫朱禩孙之死而复生也蜀民就死率五十人为一聚以刀悉刺之廼积其尸至莫疑不死复刺之禩孙尸积于下莫刺者偶不及尸血淋漓入禩孙口夜半始苏匍匐入林薄匿他所后出蜀为枢宻使尝袒示人未尝不泣下贺靖权成都录城中骸骨一百四十万城外者不计呜呼推是考之盖可悲者蜀眉州史氏由唐吏部侍郎俨从僖宗幸蜀因家焉其先墓在青神将二十世宋氏号名族其出蜀也今唯居湖州一房读其遗事益悲之史母程夫人苏文忠公之母之族也夫人将携其家下峡江以槖金腰纒之兵暴至伏林莽与隣妪谋曰输金果可生吾儿无资不复能出蜀史宗诚无噍类矣纵得生旦夕兵复至亦决死均死死以全史儿诚不恨妪见身死为吾出腰中金告儿使速走须臾兵果执母谢以实亡金遂遇害翼日妪语于隣告史氏儿儿甫十三从草野得尸如其言窆以归且亟图其象识曰史光母年五十有四嘉熈二年十月二十七日申时死兵难儿遂东南来占籍湖州刻意自奋以右科为淛东兵马钤辖钤辖生子圭文嘉定儒学敎授嘉定生子台孙介喜孙台孙儒术通吏文复有子几人而史氏繇嘉熈至于今且四传矣噫蜀繇秦帝入中夏至于宋凡一千五百余年文物大盛絶不知有兵革一旦扫削殆尽迄今百余年遗墟败棘郡县降废几半可哀也已可哀也已
　　赞曰妇人内徳不出门房中歌废战国而下俱不幸以着非得已也讳莫甚于死从容反复烈士犹难之况士女乎欧阳公传断臂妇人以媿冯道夫人以死传宗承平世泽于是乎见作史者乌得废诸
　　平蜀传
　　江邑世渝郡元末兵乱羣雄角逞【至正十二年】全蜀为伪夏主明玉珍所据渝即夏都江邑为伪畿甸邑未几珍殂子升嗣歳辛亥【伪夏开熙五年】实我太祖高皇帝金陵登极之四年也时已削平群雄混一疆宇惟明氏依违弗决正月乙亥太祖乃命中山侯汤和为征西将军江夏侯周徳兴为左副将军徳庆侯廖永忠为右副将军暨平章杨璟等率荆湘舟师由瞿塘趋重庆颍川侯兵趋隆州五月丙辰汤和师发夔州攻瞿塘以江水暴涨驻大溪口己未傅友徳兵至汉江阻水未渡造舟以济己夘至汉州欲以军中消息达汤和而山川悬隔卒莫能通适水涨乃以木牌数千书克阶文歳月投汉江顺流而下守者见之为之解体六月壬午友徳攻汉州守将向大亨悉兵出战败走进克汉州先是夏人闻王师将至悉众守三峡及阶文失守乃分瞿塘守兵以援汉州及至而城已下矣逆战败走两川大震丙戌太祖以汤和师乆逗遛赐诏责之廖永忠闻命奋起率兵先进会得木牌于江和亦进兵自白盐山伐木通道以趋夔州守将飞天张整众逆战大败退走而出峡水急又阻于铁索飞桥舟莫可进永忠乃密遣壮士数百人舁小舟逾山渡关以出其上流夏人不之觉也度其将至乃夜率精鋭分水陆为二军而攻之遂克其陆寨舁舟者出上下夹击大破之擒斩无算遂入夔明日汤和兵至乃各分兵约会重庆丙申永忠舟师自夔州乗胜直抵重庆是日次铜锣峡明升等大惧欲奔成都其母彭氏泣止之曰事势如此往亦无益况此城之兵胆破心悸区区城守死伤必多不如早降以免锋镝也乃遣使纳欵请降永徳以汤和师未至辞不受癸卯汤和兵至乃合驻朝天门升面缚衔璧与母彭氏及诸臣以降东川底定江邑遂入王朝仍重庆七月庚申傅友德兵围成都伪丞相戴寿及知院向大亨等驱象载甲士出战友徳中流矢益奋鋭进击大败其兵防得重庆报寿等遂请降友徳接兵入自东门壬戌遣兵徇下州郡未附者八月甲子周德兴兵下保宁蜀地悉定乙丑明升至京师赐爵归义侯赏赉甚厚九月乙未和等班师还京上所佩印绶并所得蜀金印冠冕仪仗及路府州县宣慰宣抚之数官吏将士牛马等类太祖颁赏有差盖自出师至此凡九阅月尔臣彛曰大哉皇灵其丕显乎古者明王伐不敬取其鲸鲵而封之以为大戮王师伐蜀拯民水火昭义【阙】哉古者征西将士多不利光武屡陨元戎宋祖两川反覆视今中山颍川之师风行电逐无一矢只轮之衂诚帝王之师以全取胜哉征伐之烈振古所无也薄海内外罔不康乂迄今用休是皆高皇开天列圣抚运之所被也于戯贲隙照者仰大明饮勺流者思沧海矧我蜀人
　　韩娥传　　　　　　　　　明刘惟徳
　　娥姓韩元四川盐运司副使韩新泽之孙处士韩成之女也母王氏生娥于元至正乙酉娥甫三歳失怙七歳失恃鞠于叔父韩立遭元季之乱岁丙申盗贼蠭起劫夺货财掳掠妇女无所惮叔母杜氏度娥不能自保宻谓娥曰我夫妇老矣汝年十二必遭防手吾不忍视汝受掠吾制男子衣裳汝可服之冦知汝男或可免叔父又哭曰汝本故官之孙吾鞠汝恤汝愿汝有家不幸至此时也命也汝宜自裁娥受叔母敎即易其服总其角旦日往拜叔母曰而今而后或违母训有死无二岂忍不念吾叔母言甘受冦辱求茍活耶未几果为防掳问韩娥姓名娥曰我韩关保也遂与负戈而徃后遇万户王起岩见而怜之以与千户罗甲甲蜀之叙南人也抚之如已子与征云南自云南复归叙南娥在师旅中与人和睦或有与之嬉戱即正色曰韩关保不能闲戯恐官长怪责无益也每遇祈寒未尝怨咨暑雨未尝裸浴至夜则和衣而卧卧常后起常先人问其故曰恐家务不办乃尔自是甲有军旅之事事无大小娥皆勉力为之无斯须惰容甲矜其勤谨间与之酒辞曰关保天性不能饮饮輙病甲益重之娥尤兢兢业业惟恐有失而违叔母训出入军中一十二年人皆不能窥测又善以父事甲故甲信而不疑甲尝谓人曰我之关保干蛊之子也为之婚娶兾其成立娥不得已从而百计避之妇诉其父母父母责娥夫妇不睦娥犹隐讳不言一日娥从王万户自叙南之成都计事娥微行至城东度缘桥物色得叔父母已不能识娥矣娥具以实告指额上刀伤痕仰天痛哭叔父亦哀其艰苦将以白金赎之王万户谓娥叔父曰是子罗甲之【阙】　　爲尔之女侄事闻有司召媪视之媪曰室女也万户乃受白【阙】　　叔父以娥归戍士马复宗生男一人女二人娥夫妇继殁而男【阙】　　洪武奄有全蜀王万户入京朝授礼部郎中致仕还蜀以闻于蜀【阙】　召见赐宝钞五锭褒之士君子多爲诗文褒美永乐七年冬十一月余使蜀方外士韩太和立之子娥之弟也以其详诣余诵之余喜娥之贞烈且孝作韩娥传
　　刘生曰韩娥少孤遭时多艰受叔母一言微服处军中一纪人莫辨其为女譬之执玉驰马马骤而玉不坠捧盈升车车摇而盈不溢善于执捧故也亦由洞洞属属之心坚似金石故能保其身归于马氏娥有三善焉智也贞也孝也诗云既明且哲以保其身娥之谓也
　　清风先生传　　　　　　　　前人
　　先生姓杨名学可其先世居蜀之新都【阙】相传为关西夫子杨震之后至处士某其裔也有隐徳弗仕惟读书敎子乡闾称为善士先生其子也自丱角好语孟书既长就学从乡先生某受诗书春秋三经学既通丁元季世海内震动四郊多垒先生知蜀不能居乃遁入云南之昆明邑昆明士君子闻先生来争设臯比席以延之先生讲论六经开陈二帝三王治天下之大经大法尝谓帝王自有真不可僭窃以取荼毒由是名公贵人闻先生之言皆守其分大夫士服先生之训咸知其义故多敬事先生而心实忌之先生亦知西南夷不可齐以礼又不可屈已以从夷俗寻归西蜀遭遇明氏强盛以国子助敎逼之先生辞不就职至以法挟之先生坚以抱疾杜门自守逮乎圣朝混一海宇先生与故官宿儒计偕赴京师诉老疾辞归蜀蜀之士知先生道学之明执经座下者无虚日先生随其才而敎之皆有造就由是先生之师道益彰彰于逺近矣未几蜀邸就封崇儒重道乃召先生为蜀中士子矜式士子多跻显官尽忠相国王知先生有徳赐田宅于国之大安门外驷马桥北俾先生有终身之乐【阙】　流水画桥题柱客清风精舍读书人一十四字列于先生之门士子从学者皆称为清风先生【阙】郡顾禄篆书清风精舍扁于室且为文以记大夫士歌诗褒美永乐七年冬十一月余奉使来蜀道经其门得拜先生函丈前入门则喜松竹满园芳菲绕蹊有隐者之趣焉升堂则喜诗书盈案琴瑟在前有长者之风焉又爱温如昆山片玉者仲子也秀若桂林一枝者季子也茂似芝兰玉树者众孙也贵如瑚琏圭璧者诸生也先生坐定畧见辞色亹亹乎经史雍雍乎礼让余益喜而敬曰先生少时奔迸遐方先难也命也暮年遭遇贤王锡养老厚恩后获也命也于是乎先生之清风逺矣高节遂矣宜夫门弟子以清风先生称之不诬矣作清风先生传
　　刘生曰晋征士陶潜居柴桑里于夏月高卧北牕清风飒至自谓羲皇上人先生居精舍子孙【阙】　师上论道清风徐来焚香静坐陶然为尧舜之民视潜无愧矣






　　全蜀艺文志巻五十一
　　钦定四库全书
　　全蜀艺文志巻五十二　　明　周复俊　编宋王象之舆地纪胜碑目
　　成都府碑记
　　汉蜀太守何君造尊楗阁碑【容斋随笔云在成都其末云建武中元二年】汉王涣墓碑【在新都县北五里涣字穉子东汉循吏也冡前有二石阙其一题汉故兖州刺史雒阳令王君稚子之阙其一题云汉故先零侍御史河内县令王君穉子之阙】汉文翁学生题名【集古录不著书人名氏文翁题名可见者凡一百十二人碑在益州】汉文翁石柱记【集古录云汉不著书撰人名氏永初中火灾被焚惟庙内两阙存太守高防重立又于其东别筑周公礼殿碑以初平五年立益州】殿柱记【旧谓钟会书非也钟会是晋咸熙元年始入蜀距汉兴平初禩已七十一年不应追书也今在礼殿】东汉学殿歳月记【系年录云绍兴六年成都教授范仲殳奏疏言本府学殿建于东汉之初平汉人以大记其脩筑歳月刻于东楹至今九百四十三年葢天下栋宇之古无过于此者】高宗皇帝御书大成殿榜【系年录云绍兴六年上书大成殿榜赐成都府府学】左右生题名【欧阳公集古录谓为晋宋间碑】晋益州刺史罗君碑【在碑隂】晋朱龄石刻宋高祖檄谯纵文【在石室】馆学庙堂记【唐永徽元年贺公亮撰集古录谓不着撰人名氏不同】州学庙堂颂【唐神龙二年史夀撰】唐太平公主出家勅【在天庆观】孔子庙堂碑【唐开元中周灏撰】唐平蛮碑【集古录云唐萧晋用撰开元十九年刻石纪功在成都昭烈帝庙又容斋随笔云成都有丨丨丨丨开元十九年南蛮为边患明皇遣内常侍高守信为南道招慰处置使以讨之防其九城此事新旧唐书及野史皆不载肃宗以鱼朝恩为观军容处置使宪宗以吐突承瓘为招讨使议者讥其以中人主兵柄不知明皇用中人之有以启之也】先主庙碑【贞元四年蘓端撰在昭烈帝庙中】韦臯寳国寺记【政元中立】段文昌元和中律师铭【共为一碑见在府学】蚕市记【韦南康文在华阳县寳厯寺寺有南康像最得其真】武侯碑阴记【集古录云唐崔备撰元和二年武元衡刻及其寮属题名于武侯庙碑阴】古柏行【长庆四年段文昌文】重写前益州五长史真记【李文饶撰云益州草堂寺列画前长史一十四人代称絶迹余尝于数公子孙之家获见图状乃知草堂绘事靡不造真者余以精舍甚古貌像将顿乃选其功徳尤甚者五人模于郡之防记】资福院记【集古录云唐李徳裕撰长庆二年立石】诸葛武侯碑【在昭烈帝庙中长庆四年裴度撰栁公绰书】总绾大学碑【周益州刺史齐国公宇文宪颂徳碑也】石室赞【唐维州刺史郑藏休撰大厯十年殿中侍御史李枢篆】脩文宣王庙碣【会昌五年裴坦撰】唐栁公权书金刚经【在城嘉祐禅院】唐僧大辩修功徳碑【元和十五年立在文殊阁】唐韦南康碑二【并在大慈寺福殿中】石本九经【在府学容斋随笔云皆孟昶时所刻其书渊世民三字皆阙画盖高祖太宗讳也】龙兴寺碑【容斋随笔云乃前蜀王氏时所立及唐诸帝皆平阙阙】高骈筑城记【唐中和四年翰林王徽记在城忠信相院】孟知祥修城记【后唐天成二年李昊记】唐明皇追諡孔子册文【本朝太平兴国五年府尹辛仲甫立石】十贤赞今存其七【姚崇赞冉伯牛宋璟赞冉有源干耀赞闵子骞韦抗赞子贡陆余庆赞子路卢从愿赞子游裴璀赞子夏】观政阁记【秦汉至唐阙太守刺史节度使之职有功绩可考而画像存焉得二十八人考别图于他阁而榜曰观政吕大功丨丨丨丨成都志云画像存焉一十有八人李泉文翁王遵张堪第五伦廉范种暠李膺高防诸葛亮王濬髙八陆象先蘓颋严代翟寜韦臯髙崇文武元衡段文昌李徳裕杨嗣复杜琮魏謩牛丛夏侯孜高驯陈敬瑄】文翁等画像十赞【宋祁撰祠之内图文翁庄君平郑子真司马相如扬子云蜀土先贤凡九及公之像而十常山公赞】苏文忠公留题【成都志云极乐院有苏文忠公壁间留题至和丙申季春二十八日眉阳苏轼与弟苏辙来观卢楞伽笔迹今存】成都古今前后记【眉山人孙汝听修成都古今前后记六十巻见眉州江乡志】赵清献公成都记【见张有成光福寺记】成都志【袁説友序】
　　崇庆府碑记
　　蜀府主碑【在晋原县西南二里唐房琯文】唐李百药碑【在江原县之万歳寺文字残缺】唐开元碑【唐天寳八年碑在晋原常清观鲜于仲通文】唐开元皇帝送赵仙甫尊师归蜀诗碑【见在新津县寳真观】唐樊知迁碑【在江原县浄居寺唐顔师古文今颇残缺】翠围山碑【在永泰之翠围寺文字残缺】万歳寺碑【碑记具存见万歳寺注】善颂堂留题【见赵抃注】范公镇留题【在太平院范公入蜀游岷山过此纪阙于寺之经阁上云熙寜公年三月游青城间四日趍峨眉俱过此与百世相见百朋百嘉侍行蜀郡公记】法天寺留题【见法天寺注】蜀州刺史防壁记【唐纪事诗云贞元十四年皇甫澈刺蜀州时赋四相诗序云蜀州刺史防壁记云居相位者前后四公谟明弼谐迁转歴比顾已无取忝迹于斯景行遗烈嗟叹不足也谨述其行事咏其休美庶将来君子知圣朝之德云尔】
　　眉州碑记
　　汉刻黄龙甘露之碑【在彭山之黄龙镇】杨洪碑【汉犍为太守丨丨丨在今彭山县北小板桥杨中云五十年前余洪字其它皆磨灭不可考究今三字竟无矣】北平山碑【在彭山县之北平山大书北平山治之碑余不可读碑阴书大唐阙元阙年道士尹侍衡等字】南康郡王纪功碑【唐贞元十三年建碑元在龙兴寺乃皇太子诵书天圣五年移在州衙门外】唐眉州剏罗城记【唐大顺一年卢极撰文】眉州新移彭山县记【唐防昌五年楼旦撰文】唐丹棱县龙鹤山成链师植松碑【唐元寳元年歳次庚寅建】城东贡院佛殿中唐碑及五代碑【城东寺殿宇建于唐时今为贡院中有石碑二堵】象耳山李白留题【夜来月下卧醒花影零乱满人襟袖疑如濯魄于氷壶也李白书】杜子美两川夔峡诸诗石刻【黄庭坚书旧见大雅】夷獠誓碑【寰宇纪云在洪稚县市中】大池院题【去眉山县一十里苏文忠公尝过之今柱上有手书云自老翁井还偶憇治平丁未十二月某日子瞻凡十八字】州园十咏【绍兴间邵博】眉州古志【孙汝听编】通义编【家安国编】江乡志【张伯虞编刘光祖序】
　　简州碑记
　　后周宇文泰纪功碑【碑在本州界首云泰数遣都督入蜀一治石罔县一治怀逺县见简池志】郡守壁记名氏【始唐贞观十三年见刘左史折栁亭记】韦南康纪功之碑【在周治颁春亭侧碑甚巨乃御制皇太子臣诵奉勅书】唐干符脩城碑【在州之城隍庙】天光观唐碑【观在阳安县东三十里有唐碑可读者云天和初三洞道士王君赐因张文举施地基剏建】罗汉院石刻【在阳安县有僧继晖斩木开基而岩石呈露见石镌罗汉等像有碑曰唐兴元年禅师道明镌刻以为禅宫】灵岩院石刻【在平泉县西南二十五里院中石刻字乃元和长庆间】周文王庙碑【在阳安县西北七十五里即后周高祖文帝之庙旧碑题额云大周植其碑元年歳次丁丑造元年即后周闵帝之初元也今石刻存焉】北岩院碑【院有唐碑其歳月乃大厯时重脩云】圣居院碑【唐申和年建】
　　嘉定府碑记
　　汉杨宗畅墓碑【墓在夹江县东十里墓前两阙其左书汉故益州太守杨府君讳徳字仲墓道十六字】汉和帝时开道碑【在夹江县西蜀郡青衣越嶲道界中有永和七年永和八年等字】汉灵帝时张道陵碑【在洪稚县易俗乡上有嘉平二年三月一日等字】沐川古碑【唐垂拱三年玉津令马元庆等杀马湖夷贼纪功今存】李徳裕石阙【旧市镇有名滩曰墨崔其上有唐李徳裕领重兵过此九字】孝女碑【在犍为清溪口杨洪山下东汉永建初孝女叔先雄以父泥和坠湍水口防不归雄于父溺处自投水死后五日与父尸相持浮江上郡表言为雄立碑国朝至元祐中重立】都安王庙碑【碑载隋开皇九年置青衣县后周保定三年置青州宣政二年始为嘉州】灵鹫山碑【唐贞元中僧干老为其师道真令徐崇彛撰碑而碑刻于长庆中】韦南康大像碑【在凌云寺大像之左】郭璞移水记【记谓世主播迁戎羯乱华于是优防笑傲放意于山水间仍于嘉州城东百歩乌丸山凿书嵓而蘓子由诗亦指其注尔雅于此史谓入蜀之文谨按移水记有嘉州二字则非璞之手笔恐后人之附会耳盖嘉州之名始于后周而自周已前止曰汉嘉郡曰龙逰县耳安得有所谓嘉州哉或者后人书则未可知耳当攷】张无尽沐川寨记【其畧云南蛮东北接境常秋吐蕃以为中国患葢其路一出大渡河一出沐川源一出马湖江等其狭邪之径曰荣泾曰八靣箐曰黑水曰中镇曰赖因曰龙水曰阴川而沐川之路常为啸集之地】申孝友西南会要【孝友论唐自开元之际始有南诏之忧葢合六诏而南诏最强连吐蕃而蜀患乃酷降及太和之际李徳裕作筹边楼南诏颇有所惮而蜀赖之以安令西南诸蕃自祖宗以来以迄于今阻隔大蕃之要道宾为蜀部之藩篱是致云吐之二蕃不复疥疽于中国今边夷近属虽众且微然而势合则强力分则弱必离其党使不得亲分其势使不得不弱斯可矣】嘉定志【郭公益编】续志【林洁已编】嘉定诗【岑参编】
　　雅州碑记
　　汉蜀郡太守治道记【其碑在荣经县西二里建武中元二年立】羊窦道碑【在严道县东三十里汉永初六年碑也】汉故检校巴郡太守樊府君碑【建安十年三月上旬造】髙孝廉墓碑【在严道县东二十里按其碑年月乃汉建安十四年高君兄弟皆孝廉有二大阙其一曰故益州太守武阴令上计吏举孝廉诸部从事高颐字贯方其一曰汉故益州太守阴平县都尉武阳令北府丞举孝亷高君实字贯光又一大碑其首云故益州太守高君之碑】邛崃关开路记【天寳六年章仇兼琼记】龙兴寺碑【在州城外有咸通四年再建丨丨丨丨吴行鲁建又有二苏先生墨迹亦在本寺】平羌江绳桥碑【在严道县平羌江有唐咸通十年上官朴所撰碑字亦体今在江凟庙】两面碑【在卢山县南五里与府君碑甚近碑靣阙与背皆有篆文歳久讹阙不可识或辨其文曰卢上县阙碑】尊健阁记【建武中元二年其碑在荣经县西三十里景峪县崖间阙巽嵓李焘有防以辨正年谱且言按后汉纪建武二十三年夏四月后为中元无建武字又按祭祀志改建武二十三年为建武中元元年以此知记与志合而纪失之矣】神水阁记【在荣经县东二十里铜山峡中碑字磨减今已不复可考故老相传其体大率如尊健阁字云】李白月下帖【在郡治】杨凝式诗帖【在郡治】鲁直木兰歌帖【在郡治】鲁直梁甫吟帖【在郡治】雅安志【李嗣文序】
　　威州碑记
　　鼔角楼记【唐维州军事判官高测文干符五年十月十五日维州刺史阙光置】天寳寺碑【唐咸通六年建军事判官陶师文】伏波庙碑【唐咸通八年左武卫兵曹参军崔遂文】
　　茂州碑记
　　唐廻车院碑【唐刺史葢巨源撰大中十三年立】唐刺史题梁【黄唐梁记有寳厯元年刺史窦季余大中三年刺史刘成师咸通三年刺史盖巨源题】张延赏脩城记【董守愚两路记载唐大厯十四年吐蕃大下火焚予郊馆兴元元年张延赏重脩其后别驾大夫脩建城宇堡壁雉堞】茂州治平寺碑【寺旧在外缘叛羌董阿丹焚元丰初移入城】滋茂池善应庙碑【张商英无尽居士阙其神或传姓吴或传姓郭颇有异同】西山记【绍圣中茂守曹坦作】更生阁记【政和丁酉倅贰跨鼇先生李新目击静州之变记载其事甚详】图经【郡守史宪序】
　　隆州碑记
　　汉黄龙甘露之碑【在籍县江口上鋭下方其状如钟大书丨丨丨丨丨丨丨文字余不可读其可识者羣臣将军位号葢为龙纪也】艳阳洞石碑【在洞之顔书曰艳阳仙洞四字字体兼篆不知何代书旁有欵识歳久磨灭东南贵人见此碑本寳而藏之以为真汉也】唐金刚经碑【在佛龛山磨崖唐真观中率更令欧阳询书】道超和尚精徳碑【在石城山平等寺天寳四载薛兼金撰】开国王碑【在唱车山贞元元年贵平令王觉纪】张天师灵庙碑【元和十五年知陵州李正卿撰】贵平县牟尚书墓记【见在报恩寺开成四年吴商撰】篆字心经碑【在小大悲阁咸通七年仇溥撰并书】修大悲堂碑【在小大悲阁景福二年僧承徽记】黄帝书阴符经【在至道观咸通十五年丘冲书】古大悲堂碑【在报恩寺干符三年周宋莒撰】超觉寺记【广明二年陵州刺史肃竞记】龙华院山门路记【在籍县天复七年立今为观音院】唐节度使杨公墓碑【隆州井研县道旁有石刻云唐银青光禄大夫检校御史中丞上柱国节度使杨公墓其旁多杨姓也】灵泉院碑【在本寺后唐同光三年立】僧晓微碑【在寳休院西蜀明徳元年立又有显教大师碑广政四年立】铁骑将军碑【在归安镇孟蜀广政二年立】寳峰院记【在贵平县西北四十里院内有王羲之记王氏庐墓铭】飞泉山碑【其碑有二并在仁夀县东飞泉山】飞泉山院碑【唐神龙元年立在超觉寺】玉堂砚铭【文同与可将赴陵州朱巨源以玉堂大砚赠之与可属苏子瞻为之铭陵州在高山上难得水】蔡君谟法帖　东坡多心经　文与可书千字文【并在州治】
　　永康军碑记
　　汉石刻治道记【距紫屏二里许道旁有汉石刻二皆治道记也其一曰建平五年者孝哀时刻也其一曰永平元年孝明时石刻也在范公平磨崖之西】鬼界古碑【在鬼城山下昔天师驱鬼于絶域有丨丨丨丨字画磨灭不知年代矣】天师戒鬼笔迹【在大龙桥侧深一十三丈濶三十丈】晋塼【在郡西鉢盂泉因垦地得一塼上有晋太康年号】隋薛道衡磨崖碑【在玉女祠后有磨崖碑云刺史薛道衡撰或云薛曽】唐贞观十三年韦作观鱼记【在军城五里北山朝天寺】唐崇徳庙记【唐李徳裕镇蜀时重建崇徳庙命段全暐为记】唐元和十四年寳幢院记【在青城海晏寺】唐僖宗中和年改海晏寺记【在本寺】唐观音院记【在青城县东南九里有唐干符二年记】青城山碑【在常道观中轩辕石龛之下隋大业七年立太常博士阴道文】宗真容碑【在六时岩下】脩丈人殿祝文碣【进士任磻文在丈人观殿上】置丈人观碑【徐大亨文在丈人观三门下】纪符瑞碣【甘遗荣八分书在丈人观平门之右】脩诸观功徳记【郑敖书在丈人观大殿之右】延庆观手诏碑【在丨丨丨后絶峯之上石龛中开元十二年立】唐吴行鲁碑【在鬬鸡台有古碑尚存但字画磨灭葢唐大中十一年治彭州时长史吴行鲁所建之碑也】玉垒关碑【唐大中十年白敏中帅蜀日建关旁有大碑即幕府陈可度颂功徳之碑】獠泽水石记【路次石门崖壁镌吴行鲁大中七年奉使廵边行见丨丨丨丨丨矣】唐人徐浩书金刚经【导江天宫院有丨丨丨丨丨丨丨丨全帙金刻之石】杜光庭重脩冲庙观记【在青城县一里冲妙观也】韩择木八分书【延庆观灵寳真人五符幢其下记铭乃开元十二年立】蜀嘉王宗夀墨迹【伪蜀王建宗子嘉王宗夀与能仁院僧外往来书劄二十余简存于院墨迹如新】迎祥寺钟楼刻字【在导江县北丨丨丨丨丨内有丨丨不记年月观其有节度押衙字即为唐末五代间刻也寺有老泉为记东坡所书碑刻俱存】青城山里记【唐杜光庭编】永康志【教授张増编】青城山乙记【范仲立编】
　　石泉军碑记阙
　　泸州碑记
　　萧齐碑【在丁公岩磨灭难攷】唐高宗安乐山取丹经诏碑【在安乐山】刘真人藏经碑【在安乐山】唐真如寺碑【在州北真如寺】唐苏公甘井碑【在州城南门上唐乾元中都督苏元开并记】董太史书砥柱铭碑【在高寺】大像记醉僧图诗碑【黄太史一碑并在开福寺】尹吉甫祠堂记【许沅为之记曰父老相传周尹吉甫实生此地见于图经旧矣陈帅损之作清穆堂以祠之尝观郦道元水经注江阳异闻与华阳国志颇类其载扬雄琴清英叙伯竒流放并子安之操附之　扬雄蜀人也其説必有据】吏隐阁记【治平四年邓太师绾作邑于泸州作吏隐阁阙泸之合江邑居之甫转清溪而上六十里曰安乐山世传隋开皇刘　先生登真之地杜光庭为之传李淑为之记开皇所置二观其一尚在乃命道士作刘真人祠堂因名其阁曰丨丨丨】镜砚铭【黄太史铭曰泸川之桂林有石黟黒泸川之人不能有而富义以为观则宜笔而受墨唐安任君从简之砚面为镜而背三足　形天下若山林不若而不得访诸禹也】泸州平夷记【熙寜中范百禄撰今在江安县之偶佳亭】刘真人传【杜光庭撰】合江县安乐山腾清三观记【皇祐乙丑李淑撰】江阳志【教授李濬序】江阳谱【永嘉曹逺编集】
　　潼川府碑记
　　晋云南太守段宗仲徳政碑【宗仲有徳政墓在通泉县碑在墓下】唐防圣寺钟铭【唐龙纪二年节度使顾彦晖铸有铭】甘泉寺誓犀碑【李雍书】李义府碑【寰宇记在永泰县北】马元直开元中诰【图经云元直在唐为滁州刺史家有开元中诰】陈拾遗与赵彦昭郭元振题壁【图经载杜甫题陈拾遗宅诗防】唐薛稷书慧普寺【稷道衡之孙魏郑公之甥也以书名天下书普寺三字径三尺笔画雄健在通泉夀圣寺聚古堂】梓川官僚磨崖赞【唐武后时司马参军杨炯作在北崖字十六七磨灭不可读】逰仙观老君碑田真人殿记【在中江县集虚观蜀广政六年碑】王勃庾信防圣寺碑【在城北防圣寺】弥勒院记李商隐书甘泉亭碑李潮八分书【在城北防圣寺水陆净土岩北】刘蜕文冢碑【在城南长夀寺兜率院之崖壁】精舍四证堂碑　道兴观碑　道士胡君新井碣铭【并见李义山集】莲花漏记【天圣中燕公肃守梓州日置仍自为之记】梓潼古今记【淳熙间郪令孙汝阙作】梓潼风俗谱【元祐年间教授石庆嗣作】旧图经【李宗谔序】新潼川志【刘申序】
　　遂寜府碑记
　　唐张九宗题记【在府东崇元观其字圆劲有虞褚风骨】唐觉苑寺铸钟记【在蓬溪县觉苑寺唐元和十二年遂州刺史张九宗撰铸钟记兼书】唐刘纂文宣王庙记碑【后唐天成四年】唐磨崖金刚经图【在长江县南二十里】唐天复四年禅林碑【在鹤鸣山福胜寺李仁表文】唐贾岛诗碑【在长江县】蜀安国寺碑【在州罗城外有永平二年碑】后唐武信军衙记【广政间欧阳炯文】卞高五十六体篆字碑【在小溪县之长庆院】蜀明徳四年碑【在小溪山向泥寺】金地院孝童孝女碑【在青石县九节镇】遂寜好【阆守志载熙寜中遂寜守向公着丨丨丨十章寄阆守郑公申郑荅以南隆好十章】遂寜志【马崇文序】
　　顺庆府碑记
　　汉车骑崖石刻【郡国志云后汉车骑将军冯绲于此镌崖刻石十有余处寰宇记在流溪县】相如故宅石记【在相如县之西南先圣佛阙漫不可读父老尚知其为唐陈子昻之文】二良牧碑【马眉孟撰载唐二刺史事碑在郡治醋库之侧】唐朱鳯山观铭【长史息袁玘文在山上】唐金泉山僊居述【唐太和五年果州刺史韦公肃文在山上】唐郑余庆诗刻【在金泉山上】唐诰刻【在金泉山】伪蜀刺史徐光溥诗刻【在金泉山】唐移县碑【在南充县门大中年立文字磨灭不可详辨】唐王维送杨长史赴果州诗【在郡治】唐屈突公德政碑【在西充县资福寺河南府陆浑尉崔晟撰】唐僊林观碑【在西充县列真观唐中书侍郎赵彦昭撰】唐程仙师蝉蜕偈皂荚碑【在西充县降真观】唐圭峯禅师傅法碑【在西充县金莲院】唐相如县石龛佛像记【在县治县令陈子良撰】伪蜀誓大碑【永平五年建在州北广州庙】永兴节度使王彦超重建行成思堂石刻【不着其姓今附于后作堂在姑孰把麾来果山男子四方志万里如目前振振佳公子性行纯于天既知仁有本自应枝叶繁宣尼语参孝推广十八篇君能广充之九思极其全道行身亦立扬名显其先囬观庐墓人卑卑何足言】谢寰山灵泉碑【谢真人父讳寰所居名谢寰山山有院名灵阙　　唐碑字多讹缺】耆旧录【汉纪信以下三十六人并见学录蒲阙龙所编丨丨丨又有赵嗣业赵昌藻游问为之赞阙绘像于乡贤堂又自隐逸王公宇已下十四人在丨丨丨外亦绘像于乡贤堂又复搜访自王绾以下二十余士悉系于左而其游公仲鸿传纪赵忠定绍熈甲寅末甚详】开汉志【郡守朱繁丨丨丨序云纪将军加阙　词阙亦曰开汉理亦无碍而郡志序云又以开汉名郡象之切详州名皆朝廷所锡不应改今九域志第曰南充郡尚朝廷所以命也阙请于朝以求改命而目称曰开汉于理未安】
　　资州碑记
　　汉永建五年汉安脩栈道记【在内江县界磨崖字今已磨灭】陈君徳政碑【陈君失其名汉永建五年为汉安长有碑在獠井埧层崖之腹字虽磨灭然尚可攷】隋勅改罗汉院碑【隋初丨丨丨丨丨丨碑今在决云院】唐开元栖神山略记【在法鉢池前刺史房涣文】唐顔鲁公书中兴颂碑二【一在东嵓一在北嵓】河相农碑【在资阳县王褒墓左】王褒墓石表【西汉王褒墓在资阳县西二十五里碑字已磨灭】三仙磨崖题名【在资阳县三江镇碑云贞元十四年十月十日杜锡崔熊席夔三人同逰】洗公石马塔院记　滴水岩结界记　郑钢诗【在北嵓及寰国寺】陈图南诗【在得道山并邵博文】崇夀观碑【唐天寳二年建宗御书额见有石刻乃唐御史中丞宋阙文已磨灭】杜光庭醮坛山北帝院记　王师闵西岩龙潭瀑布诗　李渭北岩诗　卢拜北岩诗　张公瑾北岩诗【在龙水】重修北岩诗【唐邵叅文】裴晋公自赞【在灵虚院】灵仙观碑【西汉王褒宅在资阳县西驿马里今改为灵仙观有碑碣洗砚池今尚存焉】唐裴瞻墓碑记【唐左仆射裴瞻墓在盘石县北五里有世谱碑记藏于寳灵院】唐韦臯纪功碑【碑在郡市心居民室下绍兴丁已穴土有碑石太守命工取其石重彻民屋不果士录其文乃御制纪功碑铭并序皇太子书碑而残缺不全惟碑阴乃开成元年臯从孙铤为本州守日纪述其文具全遂复覆之】安夷军诗碑【绍兴十六年内江令董昌龄移徙新市平县基土中得小碑一片有诗云战马向风嘶荒鸡隔水啼终日随征斾何时罢鼔鼙】青松亭记【在州治唐干符四年四川节度使成都尹高骈记并书】北田沙门法王赞【绍兴壬戌都守邵博得碑城北隅唐羊士谔为刺史撰并序】资中志【扈自求编李析序】
　　普州碑记
　　唐栖岩山寺赞铭序【唐开元戊辰前刺史农杨公珪博陵崔克让及刺史房公失其名】唐老君应见碑【唐开元观丨丨丨丨丨开元二十九年岳阳郡奉勅建大宋淳化二年重镌】唐紫极宫碑【集古录唐栾阐撰贾岛书乐彦融篆额宫元皇帝祠靣乐又重修碑以会昌元年立在普州】唐西岩禅师受戒序【普州刺史阙忠开元十年建】普慈志【郡守杨泰之序】郡北小千佛院记【普慈志在开皇十三年】唐宣宗赐浪仙墨【在大中八年】贾浪仙墓表字【浪仙燕人岛广明庚子东蜀从事上谷主表曰于戯有唐诗流君之墓】贾岛墓志【集古录云唐苏绛撰冯贤书碑以防昌四年立在普明】聂公真龛记【在灵召山军事判官佪先逺撰广政四年建】茗山平防录【见普慈志巻】
　　合州碑记
　　唐令长新戒【在赤水县开元二十四年立宗尝择县令百六十三人赐以丁寜之戒其后为县者皆以戒刻石集古录取马景祐中令重刻之今非唐故物矣】古书岩【在巴州县石间隐如篆文不可读】石门弥陀像【在石照县之北嵓唐开元二十三年州别驾张钊为刺史孙希庄作】祭龙多山题名【天寳十四载十月十一日大中大夫巴州郡太守真寜县开国男上柱国赐紫金鱼袋韦藏锋凖制阙祭】涪内水石镜题名【大唐大厯十年三月三日此石出时兵甲息黎庶归六气调五种熟刺史兼侍御史王铤记】唐大厯王铤题名【在内水石镜之趾大厯十三年云此石出时兵甲息黎庶归六气调五种熟刺史兼侍御史王铤记】卢舍那佛二菩萨记【在石照县之北嵓唐长庆二年刺史刘温作】集圣院记【在赤水县之龙多山唐咸通间李作】季子墓铭【在巴州县相传以为孔子所书张从申记云旧石堙灭宗命殷中容蹋本传之大厯中再刻此从申所记也此刻未知何人所撰】濮岩铭【距城三里元祐五年郡守州刘象功磨崖】唐孙樵龙多山录【旧刻刓阙元祐七年刘象功再书遒劲可喜】龙多山鹫台院记【绍兴三十二年十一月缙云冯时行记】将军祠石刻【在龙门东八里印土院有丨丨丨丨丨石刻云故唐将也逃难山中而死塟山阴或曰战国人也岁春夏民以车葢迎其神至水上张幄致飨】唐永泰二年石刻【在化度阙　县西五十里阙　　　永泰二年案永泰齐明帝唐代宗萧齐永泰阙五月而永防二年十有一月始改大厯故知为唐】鴈塔题名【水阙　厯宣和间栁城始刻置长安慈恩寺葢榻本也】活乐乡校记【沿涪江阙　郡人度正立夫子庙士之向学者有所依归又自为之记】垫江志【郡守任逢编】
　　荣州碑记
　　大周圣徳勒石文碑【在州衙子城门外长安三年立韦綨撰】州院碑【伪蜀司仓参军茍延庆撰】真义侯碑【在本朝唐元和二年迁旧经至即古独孤白马蜀将二人庙也】唐刺史薛髙丘磨崖碑【在荣徳山唐开元二十年刺史薛高丘磨崖碑多载仙灵事今字画已磨灭】荣隐山修道观石碑【在本山上】荣黎山古寺碑【在本山上】唐元符元年祷雨碑【在荣黎山上】荣徳山薛刺史磨崖碑【在山半】静难侯庙碑【在本庙内】图经【隆兴元年李焘为守教官勾演编】
　　昌州碑记
　　演教院碑【在昌州旧基院有断碑载唐咸通岁县令唐允中】浄土院碑【在昌元县东西十里碑云唐大和五年建】石佛寺记【在永川县东二十里方舟李公石为之记】唐韦君碑【在北山干寜二年靖南令胡宻所作】吴季子墓碑【在北山相传以为孔子书开元中殷仲容奉诏模榻大厯中萧定刋之润州有张从申题其后】髙祖大风歌碑【在北山】古文孝经【在北山凡二十二章与今文十八章小异按今文先出于汉初而古文与尚书同出于孔子坏宅今文巳盛而古文独不得列之学官惟孔安国马融为之传及明皇注今文十八章孝经为古文益微矣司马光范祖禹皆曽缴进光谓始藏之时去古未逺其书最真祖禹又为之説亦云古文广得其正】六经图碑【在郡学郡人杨甲鼎卿所着也】六十四卦象碑【在昌元县】画维摩石碑【绍兴间北山刻云郡之患因寺藏殿壁阴有水墨画文殊诣维摩问疾一堵意全相妙合经所説恐浸漫灭故又刻于此】靖南志【太守黎伯巽序】
　　渠州碑记
　　双石阙【在大竹县北一里其一镌云汉谒者北屯司马左都沈府君其一镌云汉新丰令交趾都尉府君其阙上各镌出屋宇禽兽飞走之像又有单石阙二相去双石阙一里其中镌雕物像与此亦同】三圣碑【系唐睿宗御制文今在县南州学内】道徳经碑【在城北紫极观唐咸通中州刺史程寿建立】后汉车骑将军冯绲墓志铭【墓在大竹县古寳城双石阙西南一丈二尺按后汉书冯绲宕渠人也墓铭碑尚在碑额篆云车骑将军冯公之铭碑文作书字尤可辨也】公府建置碑【开寳二年张琪记干徳六年许允修创】大唐渠江县冲相寺碑【碑立于会昌之后】古寳城碑【九域志云流江古寳城有古城文字磨灭】宕渠志【无编集人姓名无郡守题名及仙什诗章等文】
　　叙州碑记
　　晋张麟夫人墓表【在庆符县南一百六十里】韦南康纪功碑【在江西旧州治岸既元和五年刺史张九宗立碑碑阴载南康谢赐表碑至今字画大半磨灭】定夸湖唐碑【在城东门外有唐碑存焉有曰山苍苍烟际横波渺湖水平其余漫灭不可攷】唐都督戎州李通破贼碑【在州南一百里今碑字亦残缺】大唐南诏王碑【在石门界唐贞元七年袁滋题】唐古戎道记【在州治之对天苍山崖壁间唐人所书笔画劲正乃唐干封二年詹君秀修复此道而为之记】唐黎干墓表【在州西崖石马溪之上今石马尚存】唐张九宗修花台寺记【元和五年张九宗书】金箱浩【在宣化上流三十里吴季成所阙筑在山之阿有山谷老人所书盘谷序防州学记碑刻】山谷悟轩石刻【在南溪县资圣院】
　　怀安军碑记
　　汉张子阳碑【汉幽州刺史牂牁太守张子阳碑在唐化镇沿江五里许乃张子阳墓东汉顺帝永建四年造】唐昌利观记【在昌利山延祥观开元中金堂尉沛武犍譔】王头陀塔铭【在云顶山塔院贞元十五年薛倕撰】如舜禅师碑铭【在金堂龙槐院唐节度使杜琮撰】支提石塔记【在三学山唐节度使段文昌撰】鹦鹉舍记【在三学山韦臯撰】为八戒和尚谢复三学山精舍表【李商隐撰】放生记誓石记【邑宰张西撰】段翳故老旧碑【后汉隐丨丨丨丨丨今郡城内天是也有段隐居李真人二像有旧画磨灭不可辨】金堂尉沛国武犍碑【在金堂县东延祥观唐开元中立】金渊志【郡守植亭】鹤栖山古碑【鹤栖山在兾都镇有古碑字虽漫灭尚髣髴可认其大畧云唐贞元十年歳在甲戌果州女子谢自然白日升仙刺史李坚以状闻又为之传于时先有双鹤栖于此山然后飞迎自然驾之而去自是俗呼为鹤栖山按自然升仙在果州金泉山李坚上其事唐徳宗赐诏今刻于金泉年月日与此碑所载不差】故县镇顔鲁公碑【旧传邑宰有姓顔者鲁公之先鲁公之刺湖州也过道因有碑铭今碑磨灭存十四字曰命除湖州刺史顔真卿勒铭于道院乾道中移置军城】山碑【在岳池县东六十里凿池得断碑乃唐人经行所记】勅赐孚惠灵公庙碑【在皛然山有晋太康八年碑文】广安志【嘉定改元郡守寥唐英序】
　　长寜军记录文
　　五代伪蜀勅牒【武成三年牒清井镇羁縻十州五团土都虞候罗元审武成三年牒清井镇羁縻清井土刺史罗元楚永平元年牒土兵马使罗元审】国朝所给诰劄【嘉祐三年给长寜夷人头首斗葢充土刺史诰国朝所给诰劄甚多今始录其阙或补以官则诰上帝曰每年添盐若干觔防若干疋更不依禄令支给请受】祥符平夷本末　庆厯皇祐平夷略　熙寜经制诸夷本末　元丰平乞弟本末　范中书百禄誓夷文【熙寜七年平五国蛮作文以誓之碑在今报恩寺】范荣公进誓平夷文表　赵招讨平晏夷贺犍表　长寜志【嘉定己夘教授贺寅东序】小桃源铜牌【见小桃源下】梅圣俞春雪诗【归田录载苏子瞻尝于涓井盐得夷人所卖蛮弓衣其文织成梅圣俞春雪诗葢其名重传落夷狄】
　　富顺监碑记
　　汉董孝子墓表【圣灯山之近有董孝子墓墓表云汉益州刺史广平郡侯董孝子】磨崖碑【皇宋皇祐七年知监张齐阙题云西山城郭沿滩数里群峯重叠一佛独立容相端正真如塑出髙数丈古代留迹后倚林翠前瞰江碧图记渭圣佛】中岩普觉院【天禧丁丑赐院名康定二年翰林学士李淑撰】咸平奬谕李处荣勅【守臣董裳防章圣皇帝录邦人丁处荣殄殱均贼之功擢荣州长史勅书藏其家】石灯台赞【郡人王光明孺家旧收公用灯台客丨丨丨丨一首并序进士元鋭撰元和中庄伯良能书富义县令孟公才】富顺志【郡守杨汝为序】
　　夔州碑记
　　汉盐铁盆记【在巫山县黄太史石刻云余弟嗣直来摄邑事堂下有大盐盆有欵识葢汉时物也其末曰永和二年】晋桓温字碑【在巫山有黄太史防嘉定癸未漕使王观之并黄太史防俱徙置漕阙漕又作防语攷其为昔周抚墓今不存今此碑已不存】唐夔州刺史防壁记【长庆二年五月一日刺史中山刘禹锡撰今见存】夔州始兴寺移铁像记【刘禹锡撰】夔州都督府记【唐防昌五年刺史李贻孙文缪师禹书载欧阳公集古录今在阙　漕台】鏁水记【碑字但记官名有都押衙金吾大将军白元曜等字】神女庙诗【集古录唐李吉甫诗一首以贞元十四年刻丘元素一首无刻石年月李贻孙二首会昌五年刻敬骞一首元和五年刻沈幼真书其他皆无书人名氏在巫山】关城白帝庙碑【其一元和元年其二长兴二年其三广政元年】巫山诗碑【唐金吾卫兵曹参军沈真撰元和五年建】重修大仙庙记【唐寜江军掌书记司空薰撰同光四年建】杜少陵诗石刻【少陵逰蜀凡八稔而在防独三年平生所赋诗九千四百六篇之多而在防者乃三百二十有一治平中知州贾昌言刻十二石于北园歳久字漫建中靖国元年运判上蘧新为碑今碑在漕司】移城记【景徳四年丁谓撰】八阵图铭【旧经云有图铭石刻在碛中今不复见苏子由诗云中原竟不到置陈侠无所】甃井记【陈刚记云夔惟节度府漕台西防有井绍兴二年井大坏景公领使使事发地一百尺而及泉以柟木甃之】夔州图经【故相国安阳公乾曜尝参军事修图经言风俗甚备见刘禹锡集】旧图经【李国纬编】固陵集【费士戣编】新夔州志【马导编】
　　开州碑记
　　盛山宿云亭记石【开州西北三里唐元和十三年刺史韦处厚诗温造撰记】盛山十二题诗【唐韦处厚撰韩文序云韦侯所为十二诗其诗其意以入谿谷上嵓谷追逐云月不足日为事读而咏歌之令人欲弃百事往与之游和者元复许康佐白居易李景俭严武温造于是盛山十二诗与其和者广行于时】唐开元刺史新宅记【权徳舆撰】盛山集【商有序】图经【李宗谔编】
　　施州碑记
　　招抚蛮人盟誓碑【九域志云阙在边上近西阙　州界首】知保顺州田承恩誓状【天圣五年刻石在尖木寨】蛮人纳贡物碑【在阙　　天圣五年阙夘立】皇宋奬谕碑【转运使王立奏阙人上京进奉在路多有搅扰今后只説施州纳下贡物支与例物三年一度于元定数内十人量差三两人上京买卖天圣五年五月日勅】蛮人向永思誓柱文【皇祐五年岁次癸巳立畧曰皇明如日所照不偏睿爱若天无逺不获溪洞蛮人输忠事国刻石説盟谨当固草芥之命以奉本朝无复肆犬羊之狂以触宪网所有归阙蛮供纳结牢重阙欵状镌之用传不朽他誓文皆不经惟此可读故录之】蛮人田思忠等受降碑文【碑在寜边寨南五里受降立誓元丰六年立碑长四尺濶二尺】蛮人廖【阙】崇等誓柱文碑【在寜边寨南五里元丰六年立誓刻石界首】
　　达州碑记
　　汉车骑将军冯绲碑【达州志在永睦县之西八千里绲薨于威帝之永康元年其文了然可读其父亦有两碑断裂不全存大】汉广汉属国候李翊墓铭及属国候夫人墓铭【翊以灵帝熹平二年卒夫人不着姓氏疑其为臧氏首尾亦不□缺】书【阙】崖碑【在巴渠西十里多断缺不成文理其间有晋昌太守按晋孝武方上晋昌郡则此必东晋以后人碑耳】唐处士墓碑【在州城北十五里杨斗埧马脑鼻山下乃唐景龙二年刻字画遒媚如欧栁可爱】元稹告畣三阳神文【元和志年作通川之华阳观】广福院修佛殿记【在永阙之广福院即唐福田寺有会昌三年王钦説脩佛殿记】泸潭院镌佛记【唐通川县东富教里岸侧阙上乃唐人所镌傍有中和造像立姓名百余字余多漫灭泸潭又有龙洞】节妇碑【初节妇赵氏移居有凶人欲犯节妇胁以白刃节妇不为动既而诱以百端终不可遂刺杀之时皇祐二年知州薛仲茂其节为之立碑于达州之西北山上后邑令解仲祝为剏祠绘节妇于中】黄山谷赠通川令韩广叔文【韩广叔赴通川日黄庭坚以言赠之曰惟勤能办公家惟清能律贪吏严而信则吏不病民阙而敏则民多在野】
　　忠州碑记
　　丁房双阙【在临江县巴阙王庙有阙　二阙对峙庙庭高可二丈上为层观飞檐表里四旁多刻车马人物在阙上为双扉其一扉微启有美人出半面而立皆极巧妙其刻漫灭有汉丨丨丨丨等字尚可认也】屈原碑【九域志】江原君石阙【在州西十五里今迁于郡庠有延熹二年等十七字】严孝子碑【在城西十二里今迁于郡仪门碑字半灭有延熹二年十八六字】五大夫碑【在梁山军界上字尤漫灭然字乃汉】修道碑【字亦漫灭有建初二年等十二字】严顔碑【苏东坡严顔碑诗注云在忠州诗曰先主反刘璋兵意颇不义孔明古豪杰何以为此事刘璋固庸主谁为死不二严子独何贤谈笑傲碪几国亡君已执嗟子死谁为何人刻山石使我空涕泪】玉虚观有唐碑四【皆修建观字碑】洞眞观唐明皇梦天帝降碑【在本观】禹庙唐碑【今字画漫灭】丰都景徳观唐碑十【段丞相修观记段少监修斋记天尊石像记老君石像记感应碑张大理诗杜光庭石函记李吉甫眞人影堂记二眞君碑二仙公碑】唐平都二仙公碑【景云二年李防之撰】唐平都山二仙君铭【景云二年薛湜撰】玉石碑【即景观三眞人碑唐贞元中李吉甫修碑刻见存碑石莹润号曰丨丨丨】唐平都山眞人影堂记【平都唐碑惟此三碑尤佳皆李吉甫修撰人曰玉石碑】唐土洲耆老思旧记【贞元十七年段文昌记】唐刺史房公式善状碑【阙唐阙院中阙】　　　唐酆都三官堂碑【唐中和元年忠州刺史陈侁撰】唐杜光庭碑【在平都山】唐率更柘浆帖【丨丨丨丨丨丨真迹藏于临江农民瞿氏圣深购得之命男宗摹于忠之议道堂绍圣四年七月二十四日题后有涪翁防】王右军半月橘帖【在州庠有涪翁题防】商比干铜盘铭【唐人开元间于偃师县掘地　得丨丨丨丨丨丨有十六字字画　壮而古甚其释云右林左泉后冈前道万世之铭兹焉是寳得铭　地后五步乃比干墓今碑铭复列于平都之山】南宾志【樊汉炳序】荔支图序【白文公文】
　　涪州记
　　涪陵太守阙【其上书云汉涪陵太守厐肱阙厐肱者即厐士元之子也刘后主时尝为涪陵太守淳熙中贤良任子宣舟过涪陵于阙民家见汉隐然遂载以归碑在左绵任贤良家至今犹存此事得之夔路钤干冯田乃任之甥】唐千福院水泉记【光启中太守张濬】李文定公神道碑【在报恩光孝禅寺张方平撰】普净院记【在涪江北阙　净院治平间校书郎傅耆记】誓虎碑【在许雄山下广汉县令神道俗传为丨丨丨近碑仆虎入城县令设祭复立丨丨丨丨之虎遂止】古书山碑【去乐温县四十里按山上石刻云唐大厯间有人脩此山路于石穴中得科斗书数轴古书之号因此而得】山谷碑【在涪陵尉防】涪陵纪书录【纪伊川和靖诸贤语录】花蘂夫人诗序【熙寜五年臣安国奉诏定蜀民所献书可入三馆者得花蘂夫人诗乃出于花蘂手而辞甚竒与王建宫辞无异建自唐至今诵者不絶口而此独遗弃不见甚为可惜也臣谨缮写入三馆而归口诵数篇于丞相安石明日与中书语及之而王珪冯京愿传其本于是甚行于时花蘂者伪蜀孟昶佳人事在国史臣安国题】陵志【杨兴序】新志【郑鉴序】
　　重庆府碑记
　　汉故益州刺史碑【在本邑】巴郡太守张汭颂徳碑【汉灵帝中平五年立事见合州志今碑在府学中】白君冢碑【在巴县文字缺落】禹庙碑记【巴志云江州县治涂山有禹王祠及涂后祠有碑铭】丰年碑【在江岸碑谓之义熙碑每水落而碑出则年丰人争摹打数十年不能一见】蜀广政十五碑【在东阳镇市心】周濂溪防彭应求诗序碑【在温泉寺】图经【李宗谔编】
</div>
    <div class="pagination">
<a href="全蜀艺文志_page45.html">上一页</a><span>...</span><a href="全蜀艺文志_page41.html">41</a><a href="全蜀艺文志_page42.html">42</a><a href="全蜀艺文志_page43.html">43</a><a href="全蜀艺文志_page44.html">44</a><a href="全蜀艺文志_page45.html">45</a><span class="current-page">46</span><a href="全蜀艺文志_page47.html">47</a><a href="全蜀艺文志_page48.html">48</a><a href="全蜀艺文志_page49.html">49</a><a href="全蜀艺文志_page50.html">50</a><a href="全蜀艺文志_page51.html">51</a><span>...</span><a href="全蜀艺文志_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
