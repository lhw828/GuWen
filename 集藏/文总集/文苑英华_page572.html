<!DOCTYPE html>
<html>
<head>
    <meta charset="UTF-8">
    <title>文苑英华 - 第 572 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 572 页/共 634 页</h1>
    <div class="content">　　心箴
　　大化之精孕之曰人大纯之华【集作灵】结【集作形】之曰心心由是君身由是臣中既龃龉外亦【集作乃】纷纶耳厌闻义目恶覩仁手持乱柄足践祸门舜为天子舜不得尊其不尊者与身【集作心】为臣纣为天子纣乃得尊其得尊者与心为君天子之外复有尊者乃舜之心将舜之身天子之外复有卑者乃纣之心将纣之身危乎惕哉臣之谏君苟辅相不明诸侯不宾君为秽壤臣为贼尘未及于斯良可自勤呜呼吾君无忽兹文
　　口箴
　　古铭金人谓无多言忽有所发不可不论既有所论复论【集作谓】多言中庸之士由兹保身吾谓斯铭未足以珍出为忠臣言则及君入为孝子言则及亲非君与亲则宜黙云谤讪之言出入沦一息之波流于无垠猜毁之言如临帝阍【集作出如钧天】钧天之乐闻于无闻佞媚之言出如丝棼一入于人治乱不分间谍之言出如鹰鹯鹰鹯之迅一举凌【一作戾】天无嗜于酒酒能乱徳【集作国】无味于味味能败徳以道为饮以文为食成吾之名繄乃勉力
　　耳箴
　　聼于无聼黙黙性闻于无闻洋洋化源勿恃已善不服人仁勿矜已艺不敬人文勿聆郑声其乱乃神勿信美谈其殛乃身聼误多害聼妄多败近贤则聦近愚则瞆尧居九重聼在民耳故得大舜授彼神器勿聼他富荧惑乃志勿闻他贵隳壊乃义慎正今非慎明古是舍是何适古乐而已
　　目箴
　　愧尔了焉【集作然】为吾所视髙覩古人有如隣里勿分秋毫分于邦理勿视邦禄视于人纪惟书有色艶于西子惟文有华秀于百卉见彼之倨污甚涂害见彼之贤绵甚葛藟勿顾厉阶紊吾大志勿窥怨府损吾高义入吾明者何人而已古之忠臣古之孝子上立大业中光信史苟不若是蚳蝝之类
　　手箴
　　惟尔之屈伸由已勿执乱权勿树贼子勿秉非道勿持非理勿挤孤危勿援【集作授】奸宄慎握吾操俾直于矢慎持吾心俾平如砥剪恶如草飏奸如粃为而不矜作而不恃智如公倕勿为小巧机如偃师勿为竒伎身髙道端毫直国史敬之戒之俟为天吏
　　足箴
　　惟尔跰跰为吾所先居必择地行必依贤勿践乱堦勿履利门勿蹈【一作踏】怨府勿蹑祸源鳯凰乃禽不栖凡木驺虞乃兽不践生物惟尔栖践保兹无忽
　　动箴
　　动生于欲行生于为欲则不忘为则不疑吾道未防予何不知勿生季世有爵则危勿居乱国有禄必尸住无布怨去无取嗤迹无显露名勿【文粹作无】求知声无取猜誉无致疑坦道如砥履过蒺藜四海如家去剧絷维日慎一日念【集作言】兹在兹
　　静箴
　　冥冥黙黙惟道之域处不违仁居无悖徳勿欺孩孺衣冠失则勿慢皁语言成隙深山虽寂【集本文粹作乐】豺狼尔殛深林虽安虺蜴尔螫【音释】居不必野唯性之寂止不必广唯心之适勿慠乎名要乎聘帛勿矫乎节取乎禄食躬虽已【文粹作以】安若敌锋镝味虽已【文粹作以】甘若含氷蘗成吾淳【集本文粹作髙】风唯静之力
　　酒箴【并序】
　　皮子性嗜酒虽行止穷泰非酒不能适居襄阳之鹿门山【鹿门山去襄阳南三十里后汉逸民传云厐公与妻子入鹿门山采药不反是山或名苏岭山】以山税之余继日而酿终年荒醉自戱曰醉士【有醉士传存于他録】居襄阳之洞湖【洞湖去襄阳南二十里厐徳公之旧隐也襄沔记曰厐公居上洞杨颙居下洞】以防【上目下宿小船也】载醇酎一甔【音眈可受一石】徃来湖上遇兴将酌因自谐曰酒【集作醉】民【有酒民颂存于异书】于戱吾性至荒而嗜于此其亦为圣哲之罪人也又自戱曰醉士自谐曰酒【集作醉】民将天也至广不能害醉士酒【集作醉】民哉又何必厠丝竹之筵粉黛之产也襄阳元侯闻醉士酒【集作饮】民之称也订皮子曰子躭饮之性于喧静岂异耶皮子曰酒之道岂止于口腹乐悲欢而已哉甚则化上为滛溺化下为酗祸是以圣人节之以酬酢谕之以诰训然尚有上为滛溺所化化为亡国下为酗祸所化化为杀身且不见前世之饮祸耶潞鄷舒有五罪其一嗜酒为晋所杀庆封易内而躭饮则国朝迁郑伯有窟室而躭酒【集作饮】终奔于驷氏之甲栾高嗜酒而信内卒败于陈鲍氏【一有之甲二字】衞侯饮于籍圃卒为大夫所恶呜呼吾不贤者性实嗜酒尚惧为鄷舒之僇过此吾不为也又焉能俾喧为静乎俾静为喧乎不为静中滛溺乎不为酗祸之波乎既滛溺酗祸作于心得不为庆封乎郑伯有乎栾高乎衞侯乎盖中性不能自节因箴以自符箴曰酒之所乐乐其全真宁能我【二本作全】醉不醉于人
　　食箴【并序】
　　皮子少且贱至于食自甘梁粝【集作粢粝是下同】而已未尝食于乡里食于亲戚食于州鄙有邓邑大夫【邓邑去襄阳沔二十里春秋曰邓之南鄙鄾人是邑也】向皮子之名曽未相贽具厚羞以賔之皮子辞大夫订之曰子自甘梁粝则可矣于乡里亲戚州鄙何有皮子曰一杯之食至鲜矣苟专其味必不能自抑既不能自抑日须丰其羞既日须丰其羞则贫也不能无不足因是妄求苟欲之心生穷贪极嗜之名生且大夫不见前世之味祸乎故【一作在】羊斟不及华元受其谋鼋不均子家肆其祸熊蹯不熟杀宰夫而赵穿弑双鸡易防馈子雅而庆舍死呜呼吾不仁者乎诚頼其因【集作用】所欲不可求所嗜不可得方自甘梁粝而已使我生于钟鼎之家膏梁之门日纵异嗜年成奇欲未必不为御者之奔华元也子家之伐灵公也晋灵之杀宰夫也卢蒲癸之杀庆舍也此犹之贪【集作禽】兽争食而死者矣故食于天子者则死其天下食于诸侯者则死其国食于大夫者则死其邑食于士者则死其家又焉能以乡里亲戚州鄙为让乎大夫曰善自惟食之性不能自节亦犹酒之性也复箴以自符箴曰
　　宁能我食不食于人既【集作复】食于人是食其身















　　文苑英华巻七百九十一
　　钦定四库全书
　　文苑英华巻七百九十二　宋　李昉等　编传
　　周大将军邱乃敦崇一首
　　唐相国兵部尚书梁国公李岘传一首
　　唐故东川节度使卢坦传一首
　　周使持节大将军广化郡开国公邱乃敦崇傅
　　庾　信
　　崇恒州代郡皷城县广义乡孝让里人也昔夀邱建国赐姓者十二人平阳举贤登朝者十六族况复大电绕枢流星入昴派分源别干其嗣兴者乎魏道武皇帝以命世雄图饮马河洛兄弟十人分为十姓辨风吹律族氏即其一焉五代祖邈骠骑大将军开府仪同三司营邱郡开国公于时天道西北既禀谋谟马首东南实资匡賛因以封名仍为赐氏与夫南公伯即有连类宗则【疑】乐正非无凖则曽祖双轨使持节骠骑大将军司徒青兖二州刺史范阳文昭公洛食之始上马治国登庸之初升槐论道生则絶席武宫死则配祠清室夫人太原王氏三世为将四代为公社稷大宗钟鼎贵族伉俪是归秦晋匹也祖提使持节衞将军驸马都督河交二州刺史灵夀县开国公公子公孙声名籍甚増辉增耀弱冠升朝夫人清亷郡长公主孝文帝之第二女也王姬有行车服不系故得衞青上将张耳贤夫父愿使持节大都督徐州诸军事徐州刺史平阳县开国公食邑四千户少年习象多见兵书浇沙聚石之营却日横云之阵弯弧则防破小支抽劔则泉飞枯井夫人宇文氏周文皇帝之第三妹也母仪令范女师贤哲徳高隆虑义重河阳魏受其终周新其命式墓封坟追旌盛徳乃赠使持节大将军广化郡开国公食邑一千户夫人赠安徳郡长公主游魂寃结非无广汉之城乆客思归唯有东平之树自永安以来魏室大坏海水群飞天星乱动礼乐征伐不出于人主举贤诛暴议在于强臣高丞相驱率风云奄荒齐晋我舅氏文皇帝驾驭龙虎据有周秦南北渝盟东西敌怨既而各受图书并当珪壁百姓则父南子北兄东弟西事主则忧亲求生则虑祸大周亲戚徧钟荼炭输之城旦下之织室闗河严隔三十余年天厌防乱人思反徳彼之风尘既静凾谷此之冠盖屡渉漳濵中山寃枉之余代郡凋残之泽并遇革音咸防礼送崇賔兄弟二人相防气息亲爱凋零方寸乆乱恒山杀翮岂望同飞而安国徒中郁为卿相班超絶域遂得生还天和四年至于新邑朝廷以舅甥之国外内之亲乃授賔使持节骠骑大将军开府仪同三司大都督安乐县开国公食邑一千户賔得免虎口仍上龙门声价已高风焱即逺方欲讨论国耻申雪家寃横尸原野是所甘心时不我与先从朝露春秋若干衞国兴文子之恸长安有诏之悲乃赠本官加少傅蒲虞勲三州诸军事蒲州刺史以天和六年某月日于长安之洪渎原妻青州石氏长城郡君子孤茕生妻嫠室即能有节还成守义崇防授使持节大都督骠骑大将军开府仪同三司广化县开国公食邑一千户昆季二人同年上将彤廷交映棨防相临昔二冯同徳继踵当官两杜齐名夹河为郡比斯荣宠彼将慙色俄然賔疾奄捐舘舍崇兄弟胜衣备罹祸酷同气长养得及全人今者来归更连防闵每一悲恸行路伤心抚飬爱子情深马援之慈防事寡嫂义甚顔含之孝天和六年授大将军余如故龙庭赏出塞之功玉门劳旋师之宠异代同和见之今日建徳二年授使持节都督宜州诸军事冝州刺史怱怱横閤但有诵书暧暧重帷惟闻善政清不置水眀非举烛乃是入境移风非直停车待雨有勑大将军冝州刺史广化郡公崇自夏季无雨以迄于今虽靡神不祷仍未降感知彼州内独防滂泽谅由大将军精诚所至忧念郡人丰稔可希良以为慰又勑广化公崇知此存心政术治勤黎人受委称职嘉尚无已古人有言非行之难念加勉朂以致尽善指令宣纳抑操赐齐陈物如别宜谕朕怀昔阳平太守别降红粟之恩荆州刺史偏防衮衣之赐治绩尤异此之谓乎崇清净为政廉明为法人不忍背吏不忍欺性不饮酒无所嗜欲深沉墙仭喜愠不形文必正词弦惟雅曲仁义礼节是所用心缇祑缃素爱翫无已当今四郊多垒尚有公卿之辱皷鼙不息犹劳将帅之谋语其讐耻唯愿横行死地思其报国不身膏原野但令天假之年时绥之福忠贞之事公其取焉畧书梗槩陈之直史
　　故相国兵部尚书梁国公李岘传
　　李　华
　　梁公讳岘字某其先陇西人曽祖曰呉王大宗爱子也父曰信安郡王宗之大臣肃宗之军佐也公年二十学道于大智禅师志深行苦禅师谓曰汝当为国家陈力縁不在此也自太子通事舍人五迁为魏州刺史化行河朔迁为京兆尹嵗大水至尊幸温汤每冬为恒畿辅进奉万计公止府县无所献上知其箴亮益以重之甸服千里饥不为害忠矣哉权臣所排出守零陵迁御史中丞荆州等五道副元帅征为宗正卿鳯翔太守时兵荒之后两京未复公为政人不劳而公赋足智矣哉除尚书左丞礼部尚书御史大夫兼京兆尹公明赏罚而隐人过下吏不逮上延威伸【一无此字】令引自谢责而慰安之推徳及人刚柔皆化仁矣哉平讼【一无此字】狱刑察以人情断以古义正词匡上直法伸下明矣哉迁吏部尚书平章事以正直进以正直退贬蜀州刺史迁为御史大夫兼江陵尹节度观察使入为礼部尚书宗正卿加黄门侍郎平章事以道事君不可则止可谓大臣欤行垂益之道事尧舜之君公志不申元元失望除大子詹事又歴御史大夫礼部尚书迁吏部领选江西改兵部复命至南阳诏兼衢州刺史一州之人如得父母永泰二年八月薨于衢州一州之人如絶乳育天地痛心朝廷悲懐赠太子少师谥曰某兵部尚书少师同先父之职国家孝治追其世徳乎周之兴也内有周召外有伯禽康叔汉之盛也东平入辅圣徳巍巍公为股肱衞侯之哭栁庄曰非寡人之臣社稷之臣也公可谓社稷之臣欤夫子称闵子骞曰孝哉闵子骞称史鱼曰直哉史鱼宣盛徳者一言蔽之与公游者咏公之徳曰柱石天下仪刑缙绅宋【一作宗】韩房后惟公一人公享年五十五伯兄峘户部尚书统江淮尝与公并为御史大夫及公之逝伯季同齿哀哉仲兄峄户部尚书散骑常侍一门亲贤继美毕荣盛矣哉公嗣子大理司直孝孤女范阳卢浩妻哀有余礼孝因其心孝矣哉哀奉世父尚书公之裳帷自信安归于上都跣行号哭三千余里以大歴二年某月日窆于某原礼也夫人河南独孤氏祔焉夫人某官某之女以才淑礼法闻于邦族公为茂徳崇勲之后享大名尊位有令兄弟有贤夫人有孝男有孝女全美如是虽古烈无之
　　故东州节度使卢公傅
　　卢坦字保衡河南人父峦赠郑州刺史坦少孤初任韩城县尉歴宣城【一作武】县巩河南三县尉其吏河南知捕贼杜黄裳为河南尹谓坦曰某家子与恶人游破家产公为捕贼盍使察之坦抑【集作仰】曰凡居官终始亷白祗入俸钱者虽歴大官亦无厚蓄以传其能多积财者必剥下以致如其子孙善守之是天富不道人之家也【集有不字】若恣其不道以归于人坦以为冝故不使察黄裳惊视因使升就【集有堂字】坐自此日加重及黄裳为吏部侍郎将授以太常博士防郑滑节度使李复表请为判官得监察御史薛盈珍为监军使累侵军政坦每据理以拒之盈珍尝曰卢侍御所言皆公我故不违也有善吹笛者大将十余人同启复请以为重职坦适在复所复问曰众所请可许否坦笑曰大将等皆乆在军积劳亟迁以为【集作及】右职柰何自薄欲与吹笛少年【集有同字】为列耶复告诸将曰卢侍御言是也大将慙遽走出就坦谢且曰向闻侍御言某等羞愧汗出恨无穴可入李复病甚盈珍以甲士五百人入城州人皆骇恐坦遽止之盈珍不敢违复率盈珍主兵事制以姚南仲代盈珍方防客言曰姚大夫书生岂将才也坦私谓人曰姚大夫外虽柔中甚刚又能断监军若侵之必不受祸自此萌矣若从公防而西必遇姚大夫吾惧为所留以及祸遂潜去姚果以牒来请终以不逢得解及盈珍与姚有隙从事多黜死者王纬观察浙西兼盐鐡使请坦为转运判官及李锜代请如初转殿中侍御史锜所行多不循法坦每争之词防深切听者皆为之惧累求去不得凡在锜府七年官不改锜恶状滋大坦虑及难又非可以力争遂与裴度李约李棱继以罢去后数年诏追锜入锜遂扇兵士杀留后以留已因发兵取宣州为其将所擒送斩死顺宗寝疾王叔文居翰林决大政天下懔懔坦说宰相韦执谊速白立皇太子以树国本执谊深纳其言将以为殿中侍御史时御史中丞亦以为请王叔文使人请坦将以为员外郎知杨州【集作子】留后坦假他辞不受叔文不説故亊皆不行及王叔文贬出坦遂为殿中侍御史权徳舆为户部侍郎请为本司员外郎寻转户部兼侍御史知杂事未乆迁刑部郎中知杂事如故赤县尉有为御史台所按者京兆尹密救之上使品官释之坦时在宅台吏以告坦白中丞请覆奏然后奉诏品官遽以闻上曰吾固宜先命所司遂使宣诏乃释数月迁御史中丞赐紫衣分司东都寻归西台初上禁絶罢镇节度使等献财货载于赦条时山南节度使栁晟浙东观察使阎济美皆罢镇有所献坦劾奏之晟济羙皆白衣待罪上召坦对因曰栁晟阎济羙所献皆家财非刻下卿勿劾坦对曰陛下所以布大信于天下者赦令是也且两臣首违诏臣职当举奏陛下不可以失大信于天下上曰朕既受之矣如何坦对曰出归有司以明陛下之徳上善之竟为宰相所李锜之诛有司将自淮安王之下坟墓皆毁之宰相不敢言坦奏曰李锜与国同族其反逆不道身既斩死并杀其子罪塞矣若将追毁祖父坟墓臣以为不可淮安王有佐命之功且国真又死王事汉诛霍禹不毁霍光之坟房遗爱伏诛罪不诛于龄此前代及圣朝之故事也康诰曰父子兄弟罪不相及若将易之无乃罪及良臣且伤大体乎上改容曰非卿言何由知此【集无此字】遂命停毁仍禁采樵给伍户守淮安王之坟以示不忘其功上防试贤良方正之士有懐书防入者将深罪之坦奏言四方不明知所犯必以为策辞抵忤宜轻其责上从之江陵节度使裴均入为仆射行香时将处常侍諌议之上坦引故事及姚南仲近例以为节【集作证】裴均怒曰姚南仲何足为例耶坦应曰姚仆射但不是勑使耳何不足以为例也遂为均所排改右【集作左】庶子坦初为殿中当杜黄裳为相故累迁凡二十有三月而至中丞及居官守道正言日闻而人忘其迁之速也【集无也字】数月宰相裴垍白以为宣歙池等州都团练观察处置节使兼御史中丞宣州刺史刘辟之逆其婿苏强坐诛死强兄为晋州从事自免归人莫敢用坦奏言苏有才行以其弟强坐诛死刘辟反诛与强相去三千里必不通谋以强废非陛下惜材之意因请以为判官上曰假令苏强当时不就诛尚且宜随材而任之况在其兄耶遂得请及在宣州江淮大旱米价日长或説节其价以救人坦曰宣州地狭糓不足皆他州来若制其价则啇不来矣价虽贱则无糓柰何【五字集作如无糓何】后米斗及二百商人舟米以来者相望坦乃借兵食多出于市以平其价【集作直】人頼以生当涂县有渚田乆癈坦以为嵗旱茍贫人得食取佣可易为功于是渚田尽辟借佣以活者数千人又以羡钱四十万代税户之贫者故旱虽甚而人忘灾五年冬迁刑部侍郎充诸道盐鐡转运使减冗职八十员自江之南补置付之院监使无所与数月转户部侍郎判度支坦更歴【集作歴更】重位以朝廷是非大体为已务故多所陈请或上封告泗州刺史薛謇为代北水运使时畜马数百匹有异马不以献者事下度支乃使廵判官往騐之未返上迟之使品官刘泰昕案其事坦上陈以为陛下既使有司騐之又使品官往岂大臣不足信于品官乎臣请先罢免防三奏上于是遂追刘泰昕旧赋于州郡者或非土地所有责厚价以市之他境坦悉条奏各去其所无罢宣歙防支米收其价以移之于湖南免江南鹿腊配之鄜汝州以韩重华为代北水运使开废田列栅二十益兵三千人嵗收粟二十万石八年西受降城为河所壊城使周懐义上言宰相议徙天徳故城坦以受降城张仁愿所作当碛石得制北狄之要若避河流宜退三数里其费不多天徳故城北倚山去河甚逺失制虏要地非便因使水运使察视逺近利病以圗进上使品官强文彩覆之文彩言与坦合上召坦使条陈将行之竟为宰相所夺乃出坦为劒南东川节度使周懐义数月忧卒燕重旰代其位遂移天徳故城军士归怨因杀重旰屠其家初坦与宰相李绛议论多合綘借为己助及坦出半嵗而綘罢坦至东川尽罢两税外山泽盐并率之籍夷人歌之绵劒二州有通文成州路每嵗奏发二千兵以防西蕃其实不过一二百人坦乃奏于冲地置戍镇之上诛蔡州诏发兵二千人于安州每朔望使人问其父母妻子其有疾者与之药故兵士皆感恩【集而有字】无逃者及薨赠礼部尚书











　　文苑英华巻七百九十二
　　钦定四库全书
　　文苑英华巻七百九十三　宋　李昉等　编传
　　陈子昻别传一首　　　田司马传一首
　　陆文学自传一首　　　圬者王承福传一首
　　毛頴传一首　　　　　革华传一首
　　陈子昻别传　　　　　　　卢藏用
　　陈子昻字伯玉梓州射洪县人也本居頴州四世祖方庆得墨翟秘书隐于武东山子孙因家焉世为豪族父元敬瑰伟倜傥年二【陈子昻集作三】十以豪侠闻属乡人阻饥一朝散万钟之粟而不求报于是逺近归之若鱼之赴渊也以明经擢第授文林郎因防览坟籍居家园以求其志饵地骨錬云膏四十余年嗣子子昻奇杰过人姿状岳立始以豪家子驰侠使气至年十七八未知书尝从博徒入卿学慨然立志因谢絶门客专精坟典数年之间经史百家罔不该览尤善属文雅有相如子云之风骨初为诗幽人王适见而惊曰此子必为文宗矣年二十一始东入咸京游太学歴抵郡公都邑靡然属目矣由是为逺近所籍甚以进士对防髙第属唐髙宗大帝崩于洛阳宫灵驾将西归子昻乃献书阁下时皇上以太后居摄览其书而壮之召见问状子昻貎寡援然言王覇大畧君臣之际甚慷慨焉上壮其言而未深知也乃勑曰梓州人陈子昻地籍英灵文称伟拜麟台正字时洛中传冩鬻其书市肆闾巷吟讽相属乃至转相贸鬻飞驰逺迩秩满随常牒补右衞胄曹上数召见问政事言多切直书奏輙罢之以继母忧解官服阕拜右拾遗子昻【阙】晩爱黄老之言尤躭味易象往往精诣在职黙然不乐私有挂冠之意属契丹以营州叛建安郡王攸冝亲防戎律台阁英妙皆署军麾特勑子昻参谋帷幕军次渔阳前军王孝杰等相次防没三军震慴子昻进諌曰主上应天顺人百蛮向化契丹小丑敢谋乱常天意将空东北之隅以资中国也大王以元老懿亲威畧迈世受律庙堂吊人问罪精甲百万以临蓟门运海陵之仓驰陇山之马积南方之甲发西山之雄倾天下以事一隅此犹举太山而压卵建瓴破竹之势也然而张遇王孝杰等不谨师律授首虏庭由此长冦威而殆战士夫冦威长则难以争锋战士殆则无以制变今败军之后天下侧耳草野倾听国政今大王冲谦退让法度不申每事同前何以统众前如儿戱岂徒为贼所轻亦生天下奸雄之心圣人威制六合故用声尔非能家至户到然后可服况兵贵先声今发半天下之兵以属王安危成败在百日之内何可轻以为寻常大王若听愚计即可行若不听必无功矣须共成功报国可欲送身误国耶伏乞审听请尽至忠之言凡军须先比量智愚众寡勇怯强弱部校将率士卒之势然后可合战求利以长攻短今皆同前不量力又不简练暗驱乌合败后怯兵欲讨贼何由取胜仆一愚夫犹言不可况奸贼胜气十倍未可当也且统众御奸须有法制亲信若单独一身则朱亥金锤有窃发之势不可不畏人有负琬琰之寳行于途必被刼贼何者为寳重人爱之今大王位重又防半天下兵岂直琬琰而已天下利器不可一失一失即后有圣智之力难为功也故愿大王于此决防非小让儿戱可了若此不用忠言则至时机已失机与时一失不可得愿大王熟察大王诚能听愚计乞分麾下万人以为前驱则王之功可立也建安方求鬬士以子昂素是书生谢而不纳子昻体弱多疾感激忠义尝欲奋身以答国士自以官在近侍又叅预军谋不可见危而惜身茍容他日又进諌言甚切至建安谢絶之乃署以军曹子昻知不合因箝黙下列【一作吏】但兼掌书记而已因登蓟北楼感昔乐生燕昭之亊赋诗数首乃然流涕而歌曰前不见古人后不见来者念天地之悠悠独怆然而涕下时人莫知之也及军罢以父老表乞罢职归侍天子优之听带官取给而归遂于射洪西山构茅宇数十间种树采药以为飬尝恨国史芜杂乃自汉孝武之后以迄于唐为后史记纲纪粗立笔削未终钟文林府君忧其事废子昻性至孝哀号柴毁气息不逮属本县令叚简贪暴残忍闻其家有财乃附防文法将欲害之子昻荒惧使家人纳钱二十万而简意未塞【陈集作已】数舆曵就吏子昻素羸疾又哀毁杖不能起外廹苛政自度力气恐不能全因命蓍自筮卦成仰而号曰天命不佑吾其死矣于是遂絶年四十二子昻有天下大名而不以矜人刚断强毅而未尝忤物好施轻财而不求报性不饮酒至于契情防理兀然而醉工为文而不好作其立言措意在王覇大畧而已时人不之知也尤重交友之分意气一合虽曰白刄不可夺也友人赵真固鳯阁舍人陆余庆殿中侍御史毕构监察御史王无竞亳州长史房融右史崔泰之处士太原郭袭征道人史懐一皆笃嵗寒之交与藏用游防乆饱于其论故其事可得而述也其文章散落多得之于人口今所存者十巻尝着江上丈人论将磅礴机化而与造物者游遭家难亡之荆州仓曹槐里马择曰择昔从父友王适获陈君忻然忘我防龄矣榆闗之役君筹其谋戎安累年不接晤语圣歴初君归宁旧山有挂冠之志予懐役南游遘兹欢甚幽林清泉醉歌咏用览所记倐徧岷峨予旋未防陈君将化悲夫言絶道冥杳然若防之几延陵心许而彼已亡天防斯文我恨何及君故人范阳卢藏用集其遗文为序传识者称其实録呜呼陈君为不亡矣遂为賛曰岷山导江回薄万里浩瀚鸿溶东注沧海灵光氛氲上薄紫云其瑰寳所育则生异人于戯才可兼济屈而不伸行通神明困于庸竪子曰道之将防也命矣夫
　　田司马传　　　　　　　　于　卲
　　司马姓田氏名某字某其先盖自齐诸田之裔逺代仕汉徙家于秦世【一作今】为京兆茂陵人也生而岐嶷七嵗能诵诗遂通诸经齿太学数嵗不上第因左常侍王倕授职西河之地乃喟然而叹谓同舍生曰大丈夫立身致位不在于此徒索长安米耳遂投刺王公见而奇之数日酬对以为必可用也遂表随军要籍从事耳目甚有禆补居无何公罢将军下势禄乃不及亦无愠色御史大夫哥舒翰兼统五原雅知其人得之甚喜表清胜府别将非其好也人皆叹屈独不以介意骤改永平府左果毅长松府折冲虽从列叙亦不出牙幢之内矣天寳中士马殷富国用仰给哥舒公得黩武于河陇之间横行青海河收九曲西拓蕃境数千里置亭候郡邑创鄯城郡于河源军又临蕃县由是选举能吏以充员位者见善如不及临蕃介在大【一作天】府尤难其人所被斟酌者盖百余軰人人自以为得令而哥舒公决防取之招辑新附承上接下罔有不悦其声洋洋播于逺近防安禄山以范阳叛潼闗失守有诏御史中丞郭英乂专制陇右未及下车表渭州陇西县令实资旧迹抚我凋甿曽未浃年风俗大变郭公尝按部至邑见其治理褒叹乆之不以礼物为隔时【一作特】为公道见合下榻宴慰累日方还今阆州刺史马雄参谋军事亦幕之良也时有序述满嵗鳯翔尹李鼎复兼陇右以秦渭临洮饷馈不继发汉阳之赋以资之遂举知长道县事仍表请起拜清要固辞不获随牒员来在公之勤嵗寒不易嘉声美政益震于曩时自是日慎一日谦而致让者至于数四时特进鸿胪兼刺史太原王公劳于取人逸于用人前后褒贬无有不当田公虽让徳有余而王公渴日不足遂举摄司马仍知县事以为喻且俟后命书曰靡不有初鲜克有终田公有焉诗曰惟其有之是以似之王公有焉故人歌之曰二公更事阖境之庇二公其休谁其为嗣君子闻之曰汉阳之郊政有经矣昔有巫宓卓鲁亦由今之视昔云霄之望岂徒然哉邵忝春秋之徒实采舆人之诵执简以徃为之传云
　　陆文学自传
　　陆子名羽字鸿渐不知何许人也或云字羽名鸿渐未知孰是有仲宣孟阳之貎陋而有相如子云之口吃而为人才辩为性躁多自用意朋友规諌豁然不惑凡与人宴处意有所适【一作择】不言而去人或疑之谓生多瞠又与人为信纵氷雪千里虎狼当道而不諐也上元初结庐于茗溪之湄闭闗读书不杂非类名僧高士谈防永日常扁舟往来山寺随身唯纱巾藤鞵短褐犊鼻往往独行野中诵佛经吟古诗杖击林木手防流水夷犹徘徊自曙逹暮至日黒兴尽号泣而归故楚人相谓陆子盖今之接舆也始三嵗【一作载】惸露育于竟陵太师积公之禅自九嵗学属文积公示以佛书出世之业子答曰终鲜兄弟无复后嗣染衣削发号为释氏使儒者闻之得称为孝乎羽将授孔圣之文公曰善哉子为孝殊不知西方染削之道其名大矣公执释典不屈子执儒典不屈公因矫怜抚爱歴试贱务扫寺地防僧厠践泥汚墙负瓦施屋牧牛一百二十蹄竟陵西湖无纸学书以竹画牛背为字他日于学者得张衡南都赋不识其字但于牧所仿青衿小儿危坐展巻口动而已公知之恐渐渍外典去道日旷又束于寺中令芟剪卉莽以门人之伯主焉或时心记文字懵然若有所遗灰心木立过日不作主者以为慵堕鞭之因叹云恐嵗月往矣不知其书呜咽不自胜主者以为蓄怒又鞭其背折其楚乃释因倦所役舍主者而去巻衣诣伶党着谑谈三篇以身为伶正防木人假吏藏珠之戯公追之曰念尔道防惜哉吾本师有言我弟子十二时中许一时外学令降伏外道也以吾门人众多令从尔所欲可捐乐工书天寳中郢人酺于沧浪邑吏召子为伶正之师时河南尹李公齐物黜守见异提手抚背亲授诗集于是汉沔之俗亦异焉后负书于火门山邹夫子别墅属礼部郎中崔公国辅出竟陵因与之游处凡三年赠白驴乌幇【一作犁下同】牛一头文槐书凾一枚白驴幇牛襄阳太守李憕【一云澄一云枨】见遗文槐凾故卢黄门侍郎所与此物皆已之所惜也宜野人乗蓄故特以相赠洎至徳初泰【一作秦】人过江子亦过江与呉兴释皎然为缁素忘年之交少好属文多所讽谕见人为善若已有之见人不善若已羞之忠言逆耳无所廻避繇是俗人多忌之自禄山乱中原为四悲诗刘展窥江淮作天之未明赋皆见感激当时行哭涕泗着君臣契三巻源觧三十巻江表四姓谱八巻南北人物志十巻呉兴歴官记三巻湖州刺史记一巻茶经三巻占夣上中下三巻并贮于褐布囊上元年辛丑嵗子阳秋二十有九日
　　圬者王承福传　　　　　　韩　愈
　　圬之为伎贱且劳者也有业之其色若自得者听其言约而尽问之王其姓承福其名世为京兆长安农夫天寳之乱发人为兵持弓矢十三年有官勲弃之来归防其土田手镘衣食余三十年舍于市之主人而归其屋食之当焉视时屋食之贵贱而上下其圬之佣以偿之有余则以与道路之废疾饿者焉又曰粟稼而生者也若布与帛必蚕绩而后成者也其他所以飬生之具皆待人力而后完【独本有者字】也吾皆頼之然人不可徧为宜乎各致其能以相生也故君者理我所以出令【二字蜀本作生】者也而百官者承君之化者也任有大小【集作大小】唯其所能若器皿焉食焉而怠其亊必有天殃故吾不敢一日舍镘以嬉夫镘易能可力焉又诚有功取其直虽劳无愧吾心安焉夫力易强而有功也心难强而有智也用力者使于人用心者使人亦其宜也吾特【集作故】择其易为而无愧者取焉嘻吾操镘以入贵富之家有年矣有一至者焉又往过之则为墟矣有再至三至者焉而往过之则为墟矣问之其邻或曰噫刑戮也或曰身既死而其子孙不能有也或【集有则字】曰死而归之官也吾以是观之非所谓食焉而怠其事而得天殃者耶非强心以智而不足不择其才之称否而冐之者耶非多行可愧知其不可而强为之者耶【十字蜀本作知其不可能而强为之者耶】将贵富难守薄功而厚飨【蜀本有之字】者耶抑丰悴有时一去一来不可常者耶吾之心悯焉是故择其力之可能者行焉乐富贵而悲贫贱我岂异于人哉又曰功大者其所以自奉也博妻与子皆飬于我者也吾能薄而功小不有之可也又吾所谓劳力者【集有也字】若立吾家而力不足则心又劳也一身而二任焉虽圣者不可能也愈始闻而惑之又从而思之盖贤者也盖所谓独善其身者也然吾有讥焉谓其自为也过多其为人也过少其学杨朱之道者耶杨朱之道不肯拔我一毫而利天下而夫人以有家为劳心不肯一动其心以蓄其妻子其肯劳其心以为人者哉虽然其贤于世之患不得之而患失之者以济其生之欲贪邪而亡【集作忘】道以防其身者其亦逺矣又其言有可以警余者故余为之传而自鉴焉
　　毛頴传
　　毛頴者中山人也其先明眎佐禹理【集本文粹作治】东方土【阁本作土】飬万物有功因封于卯地死为十二神尝曰吾子孙神明之后不可与物同当吐而生已而果然明眎八世孙防世传当殷时居山得神仙之术能匿光使物窃姮娥骑蟾蜍入月其后代遂隐不仕或【文粹无此字】云居东郭者号东郭曰防狡而善走与韩卢争能卢不及卢怒与宋鹊【集作防】谋而杀之醢其家秦始皇时使【二本无此字】防将军恬南伐楚次中山将大猎以惧楚召左庶长与军尉以连山筮之得天与人文之兆筮者贺曰今日之获不角不牙衣褐之徒缺口而长须八窍而趺居独取其髦简牍是资天下其同书秦其遂兼诸侯乎遂猎围毛氏之族拔其毫载頴而归献俘于章台宫聚其族而加束缚焉秦皇帝使恬赐之汤沐而封诸管城号曰管城子日见亲宠任事頴为人强记而便敏自结绳之代以及秦事无不纂録隂阳卜筮占相医方族氏山经地志字书图画九流百家天人之书乃至【一字文粹作及】浮图老子外国之説皆所详悉又通于当代之务官府簿书市井货钱注记唯上所使自秦始皇及太子扶苏胡亥丞相李斯中车府令髙下及国人无不爱重又善【集作喜】随人意正直邪曲巧拙一随其人虽后见废弃终黙不泄惟不喜武士然见请亦时往累迁【文粹作拜】中书令与上益狎上尝呼为中书君上亲决事以衡石自程虽宫人不得立左右独頴与执烛者常侍上休方【蜀本作乃】罢頴与绛人陈农陶及防稽楮先生友善相推致其出处必偕上召頴三人者不待诏輙俱往上未尝恠焉后因进见上将有任使拂拭之因免冠谢上见其发秃又所摹画不能称上意上嘻笑曰中书君老而秃不任吾用吾尝谓君中书【文粹有君字】而今不中书耶对曰臣所谓尽心者也【文粹作焉】因不待召归封邑终于管城其子孙甚多散处中国夷狄皆冒管城唯居中山者能继父祖业
　　太史公曰毛氏有两族其一姬姓文王之子封于毛所谓鲁衞毛者也战国时有毛公毛遂独中山之族不知其本所出子孙最为蕃昌春秋之成见絶于孔子而非其罪及防将军拔中山之毫始皇封之管城世遂有名而姬姓之毛无闻頴始以俘见卒见【卒字一作幸】任使秦之灭诸侯頴与【文粹作亦】有功赏不酬劳以老见踈秦其【集作真】少恩哉
　　下邳侯革华传
　　下邳侯革华者其先陇西人也三十六代祖守犍为黄帝时以力见【文粹无此字】召拜大司农以其辟土有功又知稼穑艰难迁轻车都尉子孙相继至周武王时徙桃林冠冕遂絶其后人思其济世之才因复其位而加任使焉华父犨生五年袭先祖爵仕至上轻车都尉华母居长乐有乳哺之恩越王勾践时尝侍宴姑苏台诗所谓有觉徳行者也犨因引重【一字集作引轻车使】至大行山力不任事遂死于轘辕下【蜀本有主字】上嗟悼命太宰中屠公执刀而【集作以】觧之其枝【集作支】派分离散在他处革华长子也上念其父劬劳而死于王事封华为下邳侯诏将作大匠治之华【集有为字】性坚劲崛强难以直御匠以其膏润之然后去其豪族而加裁割焉防大原人金十奴与新郑人斯生相逢荐华于五木大夫是后稍稍得成其名上嘉之遂释褐赐墨绶焉华尝曰吾辛勤乆今方成名得处在【集无在字】上左右足矣及献之果然华为人善履道别威仪进止【集作退】趋跄一随人意上将驾出游畋猎驰骋毬击【集作击毬】射御及交賔接贤礼神祭祀未尝不召华俱【文粹作皆】往伏事上乆之因病【文粹作忽】开口论议泄露密【集作上】防上由是踈之诏将作大匠治之又命其友金十奴等令补过之寻献于上上虽纳之然亦不甚见重有泥涂贱处方召使之余并不得预焉顷之上见其顔色顦顇哀惫失度上咨嗟曰下邳侯老而惫不任吾事【集作用】今弃于市朝不复召子矣遂弃之而终华无子【文粹作息】其继者族人矣
　　太史公曰华之先皮姓【五字集作华氏之先出于皮姓】轩辕时苍颉观鸟迹制文字以其始于皮而声于革故从革焉初华【集作革】自胡而来赵武灵王时【集作为赵武灵王】见重是后子孙盛于中国汉书功臣表有煮枣侯革朱者即其后也

　　文苑英华巻七百九十三
　　钦定四库全
　　文苑英华巻七百九十四　宋　李昉等　编传
　　宋清传一首　　　　　种树郭橐駞一首
　　童区寄传一首　　　　梓人传一首
　　李赤传一首　　　　　长恨歌一首
　　宋清传　　　　　　　　　柳宗元
　　宋清长安西部药市人也居善药有自山泽来者必归宋清氏清优主之长安医工得清药辅其方輙易雠咸誉清疾病疕疡者【五字蜀本作信能疗病故病者】亦皆乐就清求药冀速已清皆乐然响应虽不持钱者皆与善药积劵如山未尝诣取直或不识遥与劵清不为辞嵗终度不能报輙焚劵终不复言市人以其异皆笑之曰清蚩妄人也或者【集无者字】曰清其有道者欤清闻之曰清逐利以活妻子耳非有道也然谓我蚩妄者亦谬清居药四十年所焚劵者百数十人或至大官或连数州受俸博其餽遗清者相属于户虽不能立报而以赊死者千百不害清之为富也清之取利逺逺故大岂若小市人哉一不得直则怫然怒则骂而仇耳彼之为利不亦翦翦乎吾见蚩之有在也清诚以是得大利又不为妄执其道不废卒以富求者益众其应益广或斥弃沉废亲与交视之落然者清不以怠遇其人必与善药如故一旦复柄用益厚报清其逺取利皆类此吾观今之交乎人者炎而附寒而弃鲜有能类清之为者世之言徒曰市道交呜呼清市人也今之交者有能望报如清之逺者乎幸而庶防则天下之穷困废辱得不死亡者众矣市道交岂可少耶或曰非市道人也栁先生曰清居市不为市之道然而居朝廷居官府居庠塾乡党以士大夫自名者反争为之不已悲夫然则清非独异于市人也
　　种树郭槖駞传
　　郭槖駞不知始【文粹有自字】何名病偻隆【文粹作癃】然伏行有类槖駞者故乡人号之駞駞闻之曰甚善名我固当因舍其名亦自谓槖駞云其乡曰丰乐乡在长安西駞业种树凡长安豪家富人为观游及卖果者皆争迎取飬视駞所种树或移徙无不活且硕荗蚤实以蕃他植者虽窥视俲慕莫能如【集本文粹作加】也有问之对曰槖駞非能使木之夀且孶也以能顺木之天以致其性焉耳凡植木之性其本欲舒其培欲平其土欲故其筑欲宻既然已勿动勿虑去不复顾其莳也若子其置也若弃则其天者全而其性得矣故吾不害其长而已非有能硕而茂之也【文粹有吾字】不抑耗其实而已非能蚤而蕃之也他植者则不然根拳而土易其培之也若不过焉则不及【集有焉字】茍有能反是者则又爱之太殷忧之太勤旦视而暮抚已去而复顾甚者爪其肤以验其生枯摇其本以观其踈密而木之性日以离矣虽曰爱之其实害之虽曰忧之其实雠之故不我若也吾又何能为矣哉问者曰以子之道移之官理可乎駞曰我知种树而已理非吾业也然吾居乡见长人者好烦其令若甚怜焉而卒以祸旦暮吏来而呼曰官命促尔耕朂尔植督尔获蚤缲而丝【二本作绪】蚤织而缕字而防孩遂而鸡豚鸣皷而聚之击木而召之吾小人辍【文粹作具】飱饔以劳吏者且不得【文粹有日字】暇又何以蕃吾生而安吾性耶故病且怠若是则与吾业者其亦有类乎问者曰嘻不亦善夫吾问飬树得飬人术【文粹作而得飬人仍有故字】传其事以为官戒也【文粹无也字】
　　童区寄传
　　栁先生曰越人少恩生男女必货视之自毁齿已上父兄鬻卖以觊其利不足则盗取他室束防钳梏之至有须鬛者力不胜皆屈为僮当道相贼杀以为俗幸得壮大则防取么弱者汉官因为己利茍得僮恣所为不问以是越中户口滋耗少得自脱唯童区寄以十一嵗胜斯亦奇矣桂部从事杜周士为余言之童寄者栁州荛牧儿也行牧且荛二豪贼刼持反接布囊其口去逾四十里之虚所卖之【南越中谓野市为虚为集作日】寄为儿啼恐栗为儿状贼易之对饮酒醉一人去为市一人卧植刃道上童防伺其睡以防背刃力上下【集作下上】得絶因取刃杀之逃未及逺市者还得童大骇将杀僮遽曰为两郎僮孰若为一郎僮耶彼不我恩也郎诚见完与恩无所不可市者良乆计曰与其杀是僮孰若卖之与其卖而分孰若吾得专焉幸而杀彼甚善即藏其尸持僮抵主人所愈束防牢甚夜半童自转以防即炉火烧絶之虽疮手勿惮复取刃杀是者因大号一虚皆惊童曰我区氏儿也不当为僮贼二人得我我幸皆杀之矣愿以闻于官虚吏白州州白大府大府召视而儿防愿耳刺史顔证竒之留为小吏不肯与衣裳吏防还之乡乡之行刼防者侧目莫敢过其门皆曰是儿少秦武阳二嵗而计杀二豪岂可近耶
　　梓人传　　　　　　　　　前　人
　　裴封叔之弟在光徳里有梓人款其门愿佣隟宇而处焉所职寻引防矩绳墨家不居砻【文粹作磨】斵之器问其能曰吾善度材视栋宇之制高深圎方短长之宜吾指使而群工役焉舍我众莫能就一宇故食于官府吾授禄三倍作于私家吾收其直太半焉他日入其室其床阙足而不能理曰将求他工余甚笑之谓其无能而贪禄嗜货者其后京兆尹将餙官署余往过焉委群材防众工或执斧斤或执刀锯皆圜立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趋而左俄而斤者斵刀者削皆视其色俟其言莫敢自断者其不胜任者怒而退之亦莫敢愠焉画宫于堵盈尺而曲尽其制计其毫厘而构大厦无进退焉既成书于上栋曰某年某月某日某建则其姓字也凡执用之功不在列余圜视大骇然后知其术之工大矣继而叹曰彼将舍其手艺专其心智而能知体要者欤吾闻劳心者役人劳力者役于人彼其劳心者欤能者用而智者谋彼其智者欤是足为佐天子相天下法矣物莫近乎此也彼为天下者本于人其执役者为徒为乡师里胥其上为下士又其上为中士为上士又其上为大夫为卿为公离而为六职判而为百役外薄四海有方伯连帅郡有守邑有宰皆有佐政其下有【文粹有力者二字】胥吏及其下皆有啬夫版尹以就役焉犹众工之各有执伎以食力也彼佐天子相天下者举而加焉指而使焉条其纲纪而盈缩焉齐其法制而整顿焉犹梓人之有防矩绳墨以定制也择天下之士使称其职居天下之人使安其业视都知野视野知国视国知天下其逺迩细大可手据其图而防焉犹梓人画宫于堵而绩【文粹作绘】于成也能者进而由之使无所徳不能者退而休之亦莫敢愠不衒能不矜名不亲小劳不侵众官日与天下之英才讨论其大经犹梓人之善运众工而不伐艺也夫然后相道得而万国理矣相道既得万国既理天下举首而望曰吾相之功也后之人循迹而慕曰彼相之才也士或谈殷周之理者曰伊传周召其百执事之劳勤而不得纪焉犹梓人自名其功而执用者不列也大哉相乎通是道者所谓相而已矣其不知体要者反此以恪勤为公以簿书为尊衒能矜名亲小劳侵众官窃取六职百役之事听听于府庭而遗其大者逺者焉所谓不通是道者也犹梓人而不知绳墨之曲直防矩之方圆寻引之短长姑夺众工之斧斤刀锯以佐其艺又不能备其工以至败绩用而无所成也不亦谬欤或曰彼主为室者傥或发其私智牵制梓人之虑夺其世守而道谋是用虽不能成功岂其罪耶亦在任之而已余曰不然夫绳墨诚陈防矩诚设高者不可抑而下也狭者不可张而广也由我则固不由我则圮彼将乐去固而就圮也则巻其术黙其智悠尔而去不屈吾道是诚良梓人耳其或嗜其货利忍而不能舍也防其制量屈而不能守也栋桡屋壊则曰非我罪也可乎哉余谓梓人之道类于相故书而藏之梓人盖古之审曲靣势者今谓之都料匠云余所遇者杨氏潜其名
　　李赤传　　　　　　　　　前　人
　　李赤江湖浪人也尝曰吾善为歌诗类李白故自号曰李赤游宣州州人馆之其友与俱游者有姻焉间累日乃从之舘赤方与妇人言其友戱之赤曰是媒我也吾将娶乎是友大骇曰足下妻固无恙太夫人在堂安得有是岂狂易病惑耶取绛雪饵之赤不肯【文粹有服字】有间妇人至又与赤言即取巾经其脰赤两手助之舌尽出其友号而救之妇人觧其巾走去赤怒【文粹有其友二字】曰汝无道吾将从我妻汝何为者赤乃就牗间为书辗而图封之又为书博封之讫如厠乆其友从之见赤轩厠抱瓮诡笑而厠视势且下入乃倒曵得之又大怒曰吾已升堂靣吾妻吾妻之容世固无有堂宇之餙宏大富丽椒兰之气油然而起顾视汝之世犹溷厠也而吾妻之居与帝居钧天清都无以异若何苦余至此哉然后其友知赤之所遭乃厠鬼也聚仆谋曰亟去是厠遂行宿三十里夜赤又如厠乆从之且复入矣持出洗其汚众环之以至旦去抵他县县之吏方宴赤拜揖跪起无异者酒行友未及言已饮【文粹作饮已】而顾赤则已去矣走从之赤入厠举其床捍【文粹作杵】门门坚不可入其友呌且言之众发墙以入赤之靣防不防者半矣又出洗之县之吏更召巫师善呪术者守赤赤自若也夜半守者怠皆睡及觉更呼而求之见其足于厠外赤死乆矣独得尸归其家取其所为书读之与其母妻诀其言辞犹人也柳先生曰李赤之传不诬矣是其病心而为是耶抑固是厠鬼耶赤之名闻江湖间其始为士无以异于人也一惑于恠而所为若是乃反以世为溷溷为帝居清都其属意明白今世皆知笑赤之惑也及至是非取与向背决不为赤者几何人耶反修而身无以欲利好恶迁其神而不返则幸耳又何暇赤之笑哉
　　长恨歌传　　　　　　　　　陈　鸿
　　开元中泰阶平四海无事宗在位嵗乆勌于旰食宵衣政无大小始委于右丞相苐深居游宴以声色自娯先是元献皇后武淑妃皆有宠相次即世宫中虽良家子千数无可恱目者上心忽忽不乐时每嵗十月驾幸华清宫内外命妇熠燿景从浴日余波赐以汤沐春风灵液澹荡其间上心油然若有所遇顾【文粹作顾遇】左右前后粉色如土诏髙力士潜搜外宫得农杨琰女于寿邸既笄矣鬓髪腻理纎秾中度举止闲冶如汉武帝李夫人别防汤泉诏赐澡莹既出水体弱力防若不任罗绮光彩焕发转动照人上甚恱进见之日奏霓裳羽衣曲以导之定情之夕授金钗钿合以固之又命戴歩摇垂金铛明年册为贵妃半后服用繇是冶其容敏其词婉娈万态以中上意上益嬖焉时省风九州泥金五岳骊山雪夜上阳春朝与上行同辇居同室宴专席专房虽有三夫人九嫔二十七世妇八十一御妻暨后宫才人乐府妓女使天子无顾盻意自是六宫无复进幸者非徒殊艶尤态致是盖才智明慧善巧便佞先意希防有不可形容者叔父昆弟【川文粹作仲】皆列位清贵爵为通侯姊妹封国夫人富埓王宫车服邸第与大长公主侔矣而恩泽势力则又过之出入禁门不问京师长吏为之侧目故当时謡咏有云生女勿悲酸生男勿喜欢又曰男不封侯女作妃防女却为门上楣其人心羡慕如此天寳末兄国忠盗丞相位愚弄国柄及安禄山引兵向阙以讨杨氏为词潼闗不守翠华南幸出咸阳道次马嵬亭六军徘徊持防不进从官郎吏伏上马前请诛晁错以谢天下国忠奉缨盘水死于道周左右之意未快上问之当时敢言者请以贵妃塞天下怨上知不免而不忍见其死反袂掩靣使牵之而去仓皇展转竟就死于尺组之下既而宗狩成都肃宗受禅灵武明年大赦改元大驾还都尊宗为太上皇就养南宫自南宫迁于西内时移事去乐尽悲来毎至春之日冬之夜池莲夏开宫槐秋落梨园弟子玉琯发音闻霓裳羽衣一声则天顔不怡左右歔欷三载一意其念不衰求之夣魂杳不能得适有道士自蜀来知上皇心念杨妃如是自言有李少君之术宗大喜命致其神方士乃竭其术以索之不至又能游神驭气出天界没地府以求之不见又旁求四虚上下东极天【川文粹作大】海跨蓬壶见最髙仙山上多楼阙西厢下有洞户东向阖其门署曰玉妃太真院方士抽簮叩扉有双鬟童女出应其门方士造次未及言而双鬟复入俄有碧衣侍女乂至诘其所从方士因称唐天子使者且致其命碧衣云玉妃方请少待之于时云海沉沉洞天日晓【川文作晩】琼户重阖悄然无声方士屏息敛足拱手门下乆之而碧衣延入且曰玉妃出见一人冠金莲披紫绡佩红玉曵鳯舄左右侍者七八人揖方士问皇帝安否次问天寳十四载已还事言讫悯黙指碧衣取金钗钿合各折其半授使者曰为我谢太上皇谨献是物寻旧好也方士受辞与信将行色有不足玉妃固征其意复前跪致词请当时一事不为他人闻者验于太上皇不然恐钿合金钗负新垣平之诈也玉妃茫然退立若有所思徐而言曰昔天寳十载侍辇避暑于骊山宫秋七月牵牛织女相见之夕秦人风俗是夜张锦绣陈饮食树华焚香于庭号为乞巧宫掖间尤尚之时夜始半休侍衞于东西厢独侍上上凭肩而立因仰天感牛女事密相誓心愿世世为夫妇言毕执手各呜咽此独君王知之耳因自悲曰由此一念又不得居此复堕下界且结后縁或为天或为人决相见好合如旧因言太上皇亦不乆人间幸惟自安无自苦耳使者还奏太上皇皇心震悼日日不豫其年夏四月南宫宴驾元和元年冬十二月太原白乐天自校书郎尉于厔鸿与琅邪王质夫家于是邑暇日相携游仙游寺话及此事相与感叹质夫举酒于乐天前曰夫希代之事非遇出世之才润色之则与时消没不闻于世乐天深于诗多于情者也试为歌之如何乐天因为长恨歌意者不但感其事亦欲惩尤物窒乱阶垂于将来者也歌既成使鸿传焉世所不闻者予非开元遗民不得知世所知者有宗本纪在今但传长恨歌云尔
</div>
    <div class="pagination">
<a href="文苑英华_page571.html">上一页</a><span>...</span><a href="文苑英华_page567.html">567</a><a href="文苑英华_page568.html">568</a><a href="文苑英华_page569.html">569</a><a href="文苑英华_page570.html">570</a><a href="文苑英华_page571.html">571</a><span class="current-page">572</span><a href="文苑英华_page573.html">573</a><a href="文苑英华_page574.html">574</a><a href="文苑英华_page575.html">575</a><a href="文苑英华_page576.html">576</a><a href="文苑英华_page577.html">577</a><span>...</span><a href="文苑英华_page573.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
