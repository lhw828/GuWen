<!DOCTYPE html>
<html>
<head>
    <meta charset="UTF-8">
    <title>吴都文粹 - 第 21 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹 - 第 21 页/共 24 页</h1>
    <div class="content">　　移任长洲县舟中兴有余篷髙犹见月棹稳不妨书雨碧芦枝亚霜红蓼穗踈此行纡墨绶不是为鲈鱼移任长洲县孤帆冐雨行全家随逆旅一夜泊江城身世漂沦极功名早晚成惟当泥尊酒得丧任浮生移任长洲县穷秋入水乡江涵千顷月船载一篷霜竹宻藏鱼市云踈漏雁行故园渐迢递烟浪白茫茫移任长洲县辞亲泪落衣折腰虽未晚搔首欲何归晓月霜华重晴山栗叶飞江头鸥鸟在应怪不忘机移任长洲县沿流渐入呉见碑时下岸逢店自微酟野庙连荒塜江禽似画图髙堂从别后应梦宿菰蒲
　　春日公舍偶题
　　薄宦苦流离壮年心力衰莺花愁不觉风雨病先知晓月晃竹屋寒苔叠槿篱无人慰幽寂庭桞自低垂
　　长洲遣兴
　　七十浮生已半生徒劳何日见功名折腰米贱堪羞死负郭田荒好力耕庭鹤惯侵孤坐影隣鸡应信夜吟声年来更待贤良诏咫尺松江未濯缨
　　妻儿莫笑甑中尘只患功名不患贫自觉有文行古道可能无位泰生民烟村旧叶劳归梦雪屋孤灯照病身投老緑袍未休去九重天子用平人
　　长洲　　　　　　　　　　　　杨　备
　　太湖东面即长洲临水孤城逺若浮雨过云收山泼黛管歌动酒家楼
　　花光带露桞凝烟茂苑笙歌已沸天有客寻春一醉书楼红粉洞中仙
　　长洲县在府治之北三里长洲县分自呉县自唐以来为名邑本朝王禹偁常为之宰哦咏最多邑望益髙县有茂苑歳寒二堂掬月蟠翠二亭
　　蟠翠亭记　　　　　　　　　　龚頥正
　　申国吕君宰长洲之明年行受代矣一日公退吏散约客相羊县治之圃时属初夏红紫事休宿雨收霁新緑鬰勃林采焕发菳叶左右屏列余花错落如缀珩佩有风徐至芬香袭人乃命酒坐蟠翠亭上君指柱间仲公弥性之诗有云樛枝宻叶翠虬蟠者曰名以是为花故也余居此之日久矣率夜漏未尽起视事漏下五六刻犹不得息装懐倥偬于簿书期防间领畧于此盖不一二数也适少间拾余材为支其将倾葺其甚弊朽腐则新蠧而墁之示不欲以将去而怠其事焉方此佳时一杯相属客盍尽欢于是楚人龚颐正使折花侑坐起以酒属君曰夫草木之生其性也遂深山大埜清旷广漠春敷秋陨付荣瘁乎自然亦复何有不幸而名人从而玩之封植矫揉揠助其长而人方以为异而喜要非其性分也士而志于用小而小大而大其得而遂耶逹者视之牺尊孰先于枫桞蓬艾孰后于兰耶抑余闻卭蜀山林中此花如积栾城蘓公诗半垂野水弱不坠直上长松勇无敌等语概可想见君贤者后号有家法周旋州邑老益更事且有用于时顾欲遂其私且不可得若余者其将遂余生乎异时尚记前后二公之诗见此花为一笑君引饮釂遂书以记之时淳熈戊戌四月上澣也
　　蟠翠亭在县治仲弁建吕存中重修
　　企贤堂记　　　　　　　　　　黄　由
　　长洲为县肇唐万歳通天中至于我朝雍熈元年翰林学士王公讳禹偁字元之济州钜野人实来为令满秩召为左正言直史馆公自叙其时侍亲而行姑苏名邦号为繁富鱼酒甚美亲年方逾耳顺子孙满前多自乐者形之于诗见之家集至其论酒惧遗斯民之害则忧深思逺反覆陈之为防壁记则欲激其风俗遟之教化抑兼并而哀流亡所谓鸠敛民瘼评议政体以待后人则其言皆凛然是知公凡所以为训者其言皆不苟发也惟公首倡斯文济之忠直全名大节见诸国史如庐陵欧阳公眉山苏公豫章黄公皆尝退述为诗賛极其推尊自是公之言谊风烈在人耳目表表愈伟后公垂二百年今令曽君德寛来亦将终更顾县治之东堂壁间有公之子嘉言所序题名记继徃来之详兴踵武之叹读之慨想因求公像于虎邱寺绘之堂上而扁曰企贤并刻三公之诗賛于石髙山景行用志则深异时永阳黄冈之祠冠佩陆离以仪以瞻并媺相望足以使有识歆耸起敬慕矣淳熈九年十月一日邑人黄由记龚頥正书
　　企贤堂在县治淳熈九年知县曽防求王元之像于虎邱绘之堂上其详见于郡人黄由之防
　　曽程堂记　　　　　　　　　　李处全
　　余同年友髙君炳儒主呉江县簿之二年既请于府县以新治舍又即其西作堂三楹为退食之所规制稳宻不痹不隆榜之曰曽程以礼部尚书贑州曽公楙中书舍人新安程公俱尝为此官示尊贤也且属余记之余防侍先君获拜二公席益知其文章议论轩轾一时在京师已崭崭有人望曽公既登华近而程公亦赐第擢馆阁迄为中兴第一流先后典内外制渡江文物追配中原二公有助焉其去此虽逺而流风遗迹犹或可攷尚友昔人炳儒得之矣炳儒行终更去一纸书入光范门诸公当争挽致之由西垣入北扉丹青帝谟鼓舞羣聴则于二公何羡虽然孔子之贤贤孟子之论世其尊德乐道之风可少废耶后之君子将有取于斯文乾道三年四月朔日賛皇李处全记
　　曽程堂在呉江县治主簿防县之西
　　新修主簿防记　　　　　　　　范成大
　　州县之任古谓之宦逰岂直以斗升易农而已哉名山大川雄尊竒秀之境从事其间足以窥览观而昌神明古之君子固有乐乎此矣松江太湖水国之胜当天下第一四方好事者想像其处欲至而无由今行临东南士大夫假道以奏名埸与夫商贾百族擢船而逐利者飚颿相摩此其人皆有所期防嚣呼争先乱次以济终夜汹汹有声其势岂能少留而一寓目是虽日过乎前而与未始至者奚辨余家呉门莽苍在望又无声利火驰之役宜能数逰而躬畊作苦正尔少暇日私念诚得筑室苇间卜隣三髙以朝夕于斯吾乐可胜计耶乾道丙戌八月既望间从容汛舟垂虹主县簿髙君炳儒适新作治所落其成余与观焉盖自始役至是七十七日而闬闳髙照牖户靓深髹绩甓镘皆中度程既聚庐之者须无一可恨而为之读书之斋休坐之堂修竹绕围光景潇然所谓垂虹者乃在其旁数十百歩耳夫出有江湖之趣居有清燕之适此固古之君子宦逰之乐而余素愿朝夕于斯而不可得者炳儒之职防计当而已无催科敲朴之烦奔走将迎之劳而有可乐者如此于是求文以为识余闻汉髙士不为主簿孙子严徙舍而有喜色士未遭随所遇而安其可愧者不在我也炳儒有文学行谊而不卑其官又作意而新之视祭灶请比隣有加焉其志固未易量姑为序其所可乐以告后之贤者使共之明年二月一日顺阳范成大记并书左廸功郎平江府呉江县主簿主管学事四明髙文虎建
　　常熟县题名记　　　　　　　　曽　慎
　　常熟为县其来久矣旧为毗陵郡南沙县至梁改为常熟自梁歴唐由唐迄于伪呉几数百年前尹是邑者姓名莫或纪録故不得而考本朝太平兴国中钱氏以图籍归于京师始于县令蒋文怿至元丰初知县宣德郎刘极求得其姓名凡四十有二人列之板榜置于防壁角自此来尹者至则书之观其间相继登金门上玉堂仪羽堂阁正位枢极盖翩翩焉未见其止余因承乏虑板榜不足以久传于是命工镌之于石立于防之左阙者补之庶为不朽之传宜观名列以劝方来俾尹斯邑者知夫儒之効恺悌及民延福百里庶几乎刋石而无愧也绍兴二十一年九月鲁国曽慎记
　　常熟县在府北一百五里
　　常熟县新建顺民仓记　　　　　祁　淑
　　治平二年河内向侯作新仓成尝语予其始终曰吾至之初见太守永州陈侯席不暖陈侯曰常熟大县也考其民版之数至四万户歳输之粟至八万石有仓汚庳廹窄才容四分之一濵江之民逺者百里水浮陆走捆载而至仓或既盈则累数夕而不得输于州又病其逺此一不便职是歳常散蓄于浮屠之居廊庑皆满盖藏弗谨涂塈弗完得毋有以诲盗哉此二不便盖遟君之来也久矣君亟图之吾退而自惟仓廪盖今天下郡县之先务京师兵储禄廪之出入一皆仰给于东南兹又为东南之剧歳入之粟他郡莫加厚焉吾邑虽不腆其敢后其所先务耶矧其弊又如此之甚宜陈侯有以告吾也及吾视事之日见吏民问其所疾苦尤为不便者凡几然而献计者又皆不出吾陈侯之议也于是访县方比得隙地数十畆以营筑焉始召民而论其所以作之之意民既病此久矣莫不奔走以听命咸愿治材于家请期日合众材以成之既而至期仓遂已成予谓二侯皆能以才名于世所至莫不着见风迹至于兴利去害便民皆其所素蓄沛然而有余矣以沛然有余之才相与恊谋治其因民所欲之役其成也宜其不劳而功多甚榜曰顺民尽得之矣若夫世之从政者利害较然居前畏谤忌谗諰諰然不肯一日出其力则有诿曰爱民斯不逺哉夫爱民莫如古又古之人有为岂天作而地生斯亦出于民而已且始视利害之如何岂可为而不为乃曰爱民哉此大不然昔者子产尝以其乘舆济人于凑洧孟子谓之惠而不知为政凡以此也向侯亦以余言为然因刻之于石俾来者考焉时熈宁元年三月十一日将仕郎前守沂州临沂县令祁淑记
　　题常熟县　　　　　　　　　　杨　备
　　逺逼江垠傍海壖落帆多是两来船县庭无讼乡闾富歳歳家收常熟田
　　顺民仓记　　　　　　　　　　陈　暎
　　上方驻跸临安于时呉门视周畿内汉三辅唐同华我旧京之陈郑也衣冠之所鳞集甲兵之所云萃一都之防五方之聚土腴沃壤占籍者众虽前代与全盛时犹不可同年语府邑之事宜其倍称况乎府库之出内狱市之浩穰盖不待较而知者环府之邑五而常熟居其望焉时主客以户计者八千九百七十有二而今五万一千一百三十八夏赋金钱为缗二千八百其币帛疋合万二千六百而竒弗详秋租谷粟七万六千余斛乃今折帛为緍者十万二千三百而解州损其旧二千邑之事其倍称何如哉今其邑从事于民者如是而邑复濒海道直故疆沂宻莱全齐在望刺利规恢舟师所宿则实居今日之要害风播连林夜严震海资粮巨万以日馈给营缮百项以时调度苟有不至责且之兴若民兵之事又如是重以府所倚集月四大万版籍输要风雨寒暑不渝此为令者才或不济负罪投劾而去者项背相望也则壁记之不列何以自警朝夕庸少惰乎陈暎不佞爰来亦既年所事定得间始阅次中兴以来为令者至暎人名氏授受月而日之铭石壁端以告来者噫令秩比京寺月奉逾二万廪逾四斛歳入圭田直过六百石其顾一已之利害去就而不思其责之塞将不特能祸其身千室之邑亦必有受其弊者矣而某其敢堕哉今吾邑之人或知某不敢堕也率以淳厚简孚交相为治倘如是愒日庶乎列名下方其无辱若大邑之望则有巫咸所止之山太伯所葬之墟言偃所居之里龚景才所表之闾其风俗之美犹或可防见而邑之升置凡附于府者有职方氏在故不记记其今昔之同异云
　　顺民仓常熟县仓也建于治平二年记于熈宁元年淳熈元年邑令陈暎重记
　　昆山县补注题名记　　　　　　叶子强
　　昆山秦疁邑也天下壮哉县五季云扰四方棊于兵呉越虽保有所履然诗书仁义之事缺焉国家文经海内始严令守淮海王以版图归时邉公仿治呉最首赐玺书褒徙以来尚旄头紫微间能即学立夫子庙北门王公元之记故此地翕然趋于文至今好学而知礼尚孝而先信乃有昔之流风焉疆岸海江夷旷沃衍者数百里一山巍然怪石错立井井阛阓间又有室屋林壑之胜士大夫自京都来官者乐之观游咏歌永觉身逺其歆艶者至合省寺赋祖帐之诗由此以相以辅小却言语侍从之班踵相蹑也而其意依然于是二百年间风流緼借续续可纪又建炎间敌独不侵荐绅比来乐其土风而居之宦游间多胜事益号佳邑属歳县诗盛来须入者闻其名相与骇汗若蹈甚畏岂先后难易若是不同耶亦才术限量之或异耶不然则今之所谓不足非古所病耶曷其趋违异见如此汉之郎官上应列宿出宰百里晋之舍人洗马妙天下选然不更长吏不得为台郎今天子重字民之官褒庸旌善使观瞻者以为荣顾力所底尔因仍规畏其可哉子强至之逾年劳于耳目思虑之外乃喟然而叹信学力之未至则诹诸前人以矩范焉然所传止自崇观间益稽史牒碣识得自雍熈以次五十有六人序而镌之石尚俾来者知前辈优防庶几勉之淳熈丙申六月缙云叶子强记并书昆山县在府东北七十里
　　嘉定十年置补注省劄
　　朝请大夫集英殿修撰知平江军府事赵彦橚奉议郎提举两浙西路常平茶盐公事兼权提防刑狱公事王棐奏照对平江府管下五县其境土广袤无如昆山而顽犷难治亦无如昆山详攷其故盖昆山为邑一十四乡五十二都东西相距几二百余里县治以迁就马鞍山风水僻在西北故西七乡与官司相接稍稍循理自昆山县治东至练祁七十里自练祁至江湾又七十里通计一百四十里其间止有商量湾杨林两寨又皆不足倚仗故东七乡之民凭恃去县隔絶敢与官司为敌不奉命令不受追呼殴击承差毁弃文引甚而廵尉防合亦敢结集千百挟持噐杖以相抗拒习成顽梗之俗莫可谁何其害有三争竞鬬殴烧刼杀伤罪渉刑名事干人命合行追防不伏赴官至有经年而不可决者此狱讼淹延之害濵江旁海地势僻絶无忌惮之民相率而为冦公肆剽掠退即窝藏殆成渊薮此刼盗出没之害豪民慢令役次难差间有二十余年无保正之都两税官物积年不纳只秋苖一色言之歳常欠四万余石其他类是此赋役扞格之害有此三害昆山遂为难治之邑其来非一日矣盖县方百里而兹邑广袤倍焉以一令临之制驭必有所不能及养成顽恶亦地势使然昨于嘉定七年准尚书省行下备白劄子陈乞欲于练祁市添置一县本府已尝委长洲县娄主簿呉县邱县丞两到练祁相视利害据各官所申亦以为合置一县但恐有起盖廨宇等费且先添置一尉然东七乡之顽根深蔕固决非邑尉之卑所能耸动察其理势莫若置县之为利便今斟酌事宜欲割昆山西乡之安亭并东乡之春申临江平乐醋塘凡五乡二十八都为一县就练祁要防之地置立县治以嘉定为名所有东乡惠安新安湖州及西乡朱塘积善全呉防川武元永安凡九乡二十四都仍属之昆山县所有其他张官置吏事件并欲照绍兴府新昌县处州庆元县创置一般体例参酌续次申请施行如防朝廷拟照事宜特从今来所乞庶使近畿之邑无不率化之民冦盗可弭赋役可均于公于私皆有利益实郡县幸甚十二月九日奉圣防依仍令浙西提刑司平江府条具合施行事宜申仍公共选辟清彊有心力之人充知县一次
　　嘉定县在府东北一百四十里
　　阖闾墓　　　　　　　　　　　王禹偁
　　惜哉呉王墓秦帝尝开破应笑埋金玉千年贾为祸不待虎迹消已闻鲍车过又是骊山头炎炎三月火呉王阖闾墓在虎邱山剑池下呉越春秋云阖闾葬于国西北虎邱穿土为山积壤为邱发五都之士十万人共治千里使象摙土凿池四周水深丈余铜椁三重倾水银为池池广六十歩黄金珠玉为鳬雁扁诸之剑鱼肠之干在焉之三日金精上扬为白虎据坆故曰虎邱越絶书云阖闾塜在阊门外虎邱下池广六十歩水深一丈五尺铜棺三重池六尺玉鳬之流扁诸之剑三千方圆之口三千盘郢鱼肠之剑在焉发卒十余万人筑治之葬之三日白虎居其上二说畧有同异顾坟邱中事又古今辽絶无所考騐今两存之
　　题呉孙王墓　　　　　　　　　杨友防
　　阖闾城南荒山之邱昔谁葬者孙豫州久无过客为下马时有牧童来放牛居然珍寳出光怪识者夜见踪其由玉环金盌到城市土花不蚀余千秋州家亷问亟封守贼曹掩骼穷妍偷已知其中有可欲亦恐未免无穷忧当时义师奋四海少日已无袁与刘英雄异世凛如在暴露毋乃为神羞人生浮脆无可料蝼蚁乌鸢从所求髙陵劝尔一杯酒自古南山能锢不



　　呉都文粹巻九
　　钦定四库全书
　　呉都文粹巻十　　　　　宋　郑虎臣　编
　　呉孙王墓记　　　　　　　　　滕　宬
　　出盘门三里有髙塜或得其冡砖有文在侧曰万歳永藏问其傍老人曰孙王墓也又曰孙王长沙王也或传其先世之说盗尝发取藏金王未竟败获有碑已断缺不全止辨有中平年三字复掩之后郡置窑其傍取土为砖殖号官窑后有授民田牧其上前常平使者创丛冡建齐升院与孙墓相附近院甫成防从他官将去职一日始得其事立命其属表之为之表者不暇询攷题曰先贤墓今使者以为失事实不可示久逺即命呉县主簿刘允武订其事乃具条所得冡傍老人之言以报属宬记之按陈寿志长沙王字伯符始受汉爵为呉侯大皇称帝追封长沙威王而其子绍嗣封于呉此墓当盗伐时有杨友防舜韶者作诗吊之乃以为孙破虏墓陈寿志破虏薨葬曲阿杨诗固已差谬则所传长沙王者几是按中平元年朱隽表破虏为佐军司马讨张角杨盖据碑有中平年字故定以为破虏而不考其史江表传载破虏为隽佐军留家寿春长沙王方十余歳已能与知名士交周瑜自舒来寿春劝王徙舒则碑之所称或谓王也又寿志及裴松之所补孙氏自破虏而下皆出所葬地独王不言葬而王之薨其将周瑜吕范皆赴丧于呉至大皇始用张纮计自呉徙秣陵则王之葬当在呉也然碑今既不存故订而表之其传亦曰孙王墓者从俗称也舜韶序其诗又称盗所得冡中物有东西银杯金搔头握臂瓦薫垆中灰炭犹存其物皆归朱勔家实政和丙申也前使者姓詹氏名体仁字元善今使者姓徐氏字子宜绍兴三年三月日记
　　呉孙王墓在盘门外三里政和间村民发墓砖皆作篆为万歳永藏之文得金玉瑰异之噐甚多有东西银杯初若灿花良久化为腐土又得金搔头十数枚金握臂二皆如新并瓦薫炉一枚而近世陆墓所烧畧相似而箱底有灰炭如故父老相传云长沙王墓按长沙王即孙防又恐是其母若妻郡守闻之遽命掩塞所得古物尽归朱勔家洪刍香谱亦畧载此事郡人杨友防为诗序其事为详但直指以为坚墓故有髙陵之句按史坚自葬曲阿绍熈辛亥提举常平张体仁始加考订以为孙氏疑墓姑从乡人谓之孙王墓又命郡人举贤良方正滕宬记其事复以史考之定为孙防所葬与世俗长沙王之说稍合今皆録之
　　梁鸿墓　　　　　　　　　　　陆防
　　先生为五噫之歌汉天子闻而病诸南走乎大江之波客臯氏之宇下志沉潜而靡他自呉粲以举臼夫人之勤亦多不懐志于将没适乎道之无颇比要离之烈魄冡虽夷而不磨嗟余后先生之千祀聊奉奠而来过俯灌地而仰语顾先生之谓何心褊性诞客他人之宇下不得故力耕而自获所以法先生之义者庶五噫之可学
　　梁鸿墓在金阊亭南臯伯通以要离烈士梁生清髙因附葬之呉地记云在泰伯庙南与要离坟相并陆防云伯鸾墓在呉门金阊亭下几一里尝作文以祭焉
　　江纂墓　　　　　　　　　　　孙起卿
　　冢有古篆碑近自田家获藏之五六年未甚见省録古苔侵文理封结殆莫识偶然嗟其穷一一为磨剔始若漫无文细寻适可读文云晋江纂长夜垂兹刻贞石殊不用块然但埏埴合葬无别铭背面书反覆一字不渉笔本枝记明白二父遂兼书于逌乃宗嫡【志云养父谌本父逌也】考诸晋史篇真是小出入字画亦崄劲然不类镌斵汉魏尚丰碑此独何褊廹岂时丁丧乱不暇加品式于时义熈季歳次实庚戌五胡剖中原典午窜南极苟简理宜尔宁诒不考责审订既昭然疑去喜自适歴年七百余瞥尔驹过隙名节苟不传埃化先瓦石兹当眼前用代铭几席
　　江纂江逌子也木渎孙起卿顷于天平山下地名上沙获墓碑乃以大方砖刻之字画俱存与石无异
　　真娘墓　　　　　　　　　　　谭　铢
　　虎邱山下冡累累松栢萧条尽可悲何事世人唯重色真娘墓上独留诗
　　白居易
　　真娘墓虎邱道不识真娘镜中面唯见真娘墓头艸霜摧桃李风折莲真娘死时犹少年脂肤荑手不牢固世间万物难留连难留连易销歇塞北花江南雪
　　前题【有序】　　　　　　　　　　李　绅
　　真娘呉之妓人歌舞有名者死葬武邱山寺前呉中少年从其志也墓多花草以蔽其上嘉兴县前亦有呉妓人苏小小墓风雨之夕或闻其上有歌吹之音诗曰一株繁艶春城尽双树慈门忍草生愁态自随风烛灭爱心难逐雨花轻黛销波月空蟾影歌息梁尘有梵声还似钱塘苏小小秖应回首是卿卿
　　王禹偁
　　女命在于色士命在于才无才无色者未死如尘灰虎邱真娘墓止是空土堆香魂与腻骨销散如黄埃何事千百年一名犹在哉呉越多妇人死即藏山隈无色故无名邱冡空崔嵬唯此真娘墓客到情徘徊我是好名士为尔倾一杯我非好色者后人无相咍
　　杨　备
　　氷肌玉骨有遗妍粉作娇云黛作烟知有香魂埋不得夜深岩底月中仙
　　真娘墓在虎邱寺侧云溪友议云呉门女郎真娘死葬虎邱山时人比之苏小小行客题墓甚多
　　周先生住山记　　　　　　　　令狐楚
　　先生姓周氏名隠遥字息元宗其道者相号为太先生汝南人也抱天和冲澹之气含至精洁朗之质玉冷泉润松髙鹤闲韬精守道得真契谷神既存而长守关无键而不开贞元初防苏州呉县之包山林屋洞秋八月始于洞西得神景观讯其居者曰距此数里世传毛公坞毛公道成罗浮居山三百余歳有弟子七十二人聚石为坛遗趾犹存尔能勤求吾请导之既行而萝篠迷宻不知所往先生冥目久之逢一物焉双眸尽碧毛色紫而本白髙数尺余随而行之视乃鹿也须臾乃跪止若有所告先生黙记之而还至十九年冬刜木鬋茅奠厥攸居得异石一方上有防篆验之即毛公镇坛符也既而凿户牖以为窦有鹤御冠裳戯舞于庭砌后得一井香白滑甘溢为白泉其傍得古池焉深广袤丈阳愆隂伏湛如也初先生尝息于洞之南门中神化恍惚往往失其所在遇好风日亦来人间将至必先之以云鹤其弟子洒扫香室俄而至矣嗟乎先生之体同乎无体矣不以昼夜更动息不以寒暑易繊厚不食而甚力走及奔马全乎气者也虽饮而无漏正如灵外乎形者也鹿以导歩神柔异物也符以存视道契先躅也井泉去厉昭乎仁也池水不枯齐其虑也仙云灵鹤之騐去来髣髴之状其必神行而着知乎予叔服膺先生之门二纪于兹録先生本起见命为记凝神遐想直而不遗元和十三年八月华州刺史兼御史中丞令狐楚记
　　隋周隠遥洞庭山道士自云甪里先生之孙山上有其祖甪里村言其世数人得道隠遥学太隂錬形死于崖窟中嘱弟子曰捡视我尸勿令他物相干六年后当更生当以衣裳迎我弟子守视初甚臭秽防壊唯五脏不变如言闲防之至期往视身已全起坐弟子汤沐以新衣迎归髪鬒而黒髭麄而直若兽鬛焉十六年又死如前更七年复生如是三度已四十余年且八十歳状貌如三十许人隋炀帝召至东都寻恳还本郡唐贞观中召至长安馆于内殿问修习之道对曰臣所修者匹夫之事功不及物帝王一言之利万国防福得道之效逺于人臣区区所学非万乘所宜问也复求归山诏遂其所适出仙防拾遗
　　吕真人感应记　　　　　　　　赵彦清
　　昔阳大明南安名士也孝纯笃出于天性亲丧庐墓而上帝昭鉴遣吕真人赠诗遗药以答其诚郡守既尝表于朝又刻石传于世予窃谓神仙在茫恍惚之间安得与人接始疑而未之信平江之常熟海嵎山北十七里絶顶有僧慈恱结庐于白龙祠之侧向得水肿疾屡投药石不疗一日有客自云姓回忽至龙祠音容异常徐而入见慈恱甚怜其病遂以指甲划其股腹水即溃而瘇消又以药一弹丸教用商陆根煮汤服之且语慈恱寿至八十有五不逾两日其疾遂痊慈恱初不信其为何人也后两月余有客云来自临安因观补陀至此以画一轴授慈恱曰吾所画也须臾而去及展视之乃薜荔所覆吕真人之像方悟前日姓回者即吕也慈恱奉于龙祠三十年其不懈如一日凡有祷祈随即感应里人莫不爱重之天而使真人来治其病其事亦类于阳君也欤夫人患不诚不信诚可以开金石信可以及豚鱼况于神仙乎余因祷龙祠慈恱以此告余既以释我之疑而且有感也故刻石以记之
　　隆兴间常熟县海嵎山顶有僧慈恱者患水肿病医药弗效一日有客自云姓回怜恱病以指爪划其股腹水溃肿消又授以药且云寿至八十五后两月又有客以画授恱曰吾所画也须臾而去展视乃吕真人像方悟前所姓回者即吕也
　　适题三首　　　　　　　　　　林遇贤
　　扬子江头浪最深行人到此尽沉吟他时若遇无波处还似有波时用心
　　门前緑树无啼鸟庭下苍苔有落花聊与东风论个事十分春色属谁家
　　心门増道气忍事敌灾屯谨言终少祸节俭胜求人遇贤姓林氏东禅院僧饮酒无筭乡人目曰林酒仙口中可容双拳间有异事毎出人羣聚观之能自图其形无毫厘不肖好吟诗语虽俗有理致诗如此类甚多不具録今其真身塑于院中
　　题西湖一山寺壁　　　　　　　僧守诠
　　落日寒蝉鸣独归林下寺柴扉应未掩片月随行屦唯闻犬吠声又入青萝去
　　和韵　　　　　　　　　　　　苏　轼
　　但闻烟外钟不见烟中寺幽人夜未寝草露湿芒屦唯应山头月夜夜照来去
　　惠诠呉僧体垢汚而诗絶清婉尝书西湖一山寺壁云云苏文忠公和于后云云诠遂以诗知名
　　题临平赠苏子瞻　　　　　　　僧道潜
　　风蒲猎猎防轻柔欲立蜻蜓不自由五月临平山下路藕花无数满汀洲
　　又
　　隔林髣髴闻机杼知有人家住翠防
　　赠妓
　　寄语巫山窈窕娘好将魂梦恼襄王禅心已作沾泥絮不逐春风上下狂
　　道潜呉僧有标致效陶靖节为诗尝自姑苏归西湖经临平作诗云云苏文忠公赴官钱塘得诗大称赏一见如旧识尝有诗云云苏公曰此吾师十四字师号也苏公移守东徐潜访之馆逍遥堂士大夫争欲识面馔罢客俱来红妆拥随之遣一妓前乞诗援笔立成一座大惊自是知名【冷斋夜话】
　　适题　　　　　　　　　　　　僧道川
　　我有一条铁楖标纵横妙用无人识临行拨转上头关轰起一声春霞雳
　　道川本昆山县弓手瞿起以勇力名方被差捕贼宿庙中忽有所得径投山西东斋出家徧防江湖间道遇虎不为动虎亦驯伏其傍一日大书四句【云云】危坐蜕去有注金刚经其徒传诵之
　　送文畅北防　　　　　　　　　韩　愈
　　昔在四门舘晨有僧来谒自言本呉人少小学城阙已穷佛根源粗识事輗軏挛拘屈吾真戒辖思逺发荐绅秉笔徒声誉耀前阀从求送行诗屡造忍颠蹶今成十余巻浩汗罗斧钺先生閟穷巷未得窥剞劂又闻识大道何路补剠刖出其囊中文满听实清越谓僧当少安草序颇排讦上论古之初所以施赏罚下开迷惑胸窙豁劚株橛僧时不听莹若饮水救渇风尘一出门时日多如发三年窜荒岭守县坐深樾徴租聚异物诡制怛巾韈幽穷共谁语思想甚含哕昨来得京官照壁喜见蝎况逢旧亲识无不比鹣蟨长安多门户吊庆少休歇而能勤来过重惠安可掲当今圣政初恩泽完胡为不自暇飘戾逐鹯鷢仆射领北门威德压胡羯相公镇幽都竹帛烂勲伐酒埸舞闺姝猎骑围边月开张箧巾寳自可得津筏从兹富裘马宁复茹藜蕨余期报恩后谢病老耕垡庇身指蓬茅逞志纵猃猲僧还相访来山药煮可掘
　　苏州四瑞聨句诗序　　　　　　崔　端
　　观察推官承奉郎试大理评事崔端撰苏州四瑞聨句诗序云休祥之出必俟乎时感应之证亦系乎政政或未乂物理宁通时既防昌神灵斯格苏台四瑞其殆庶乎而况分连牛斗地控江湖壤赋繁剧里门雄盛郡守之选古难其人昔太宗有命俾我良牧吏部员外郎陈公镇抚之公自下车决政之壅伸民之寃挫猾吏之锋削刑禁之滥靡劳于力厥功告成嘉瑞荐臻休祥杂防花房连蕚竹耸双茎白见乎昆邱甘露零乎佛庙【甘露降瑞光寺】斯乃我后重离继照有开必先之灵感也歴观藩邸未有若斯之昭报焉以进士陈公【名尧咨】与南阳茂才张公【名君房字尹方】诗敌者也丁酉孟夏之夕防宿于郡斋酒酣据席言及四瑞且曰非笔墨无以纪郡政而颂圣德由是赓唱迭咏终宴为聨句律诗自十二韵至二十韵四章凡五百八十言
　　姑苏四瑞谓白甘露合欢芍药双竹也吏部员外郎陈省华守郡四瑞并出省华之子尧咨与张君房各赋诗推官崔端为序
　　隠石诗　　　　　　　　　　　幽独君
　　青松多悲风萧萧声且哀南山接北山幽陇空崔嵬白日空昭昭不照长夜台虽知生者乐魂魄安能廽况复念所亲痛哭心肝摧恸哭复何言哀哉复哀哉
　　又
　　神仙不可学形化空防魂白日非我朝青松为我门虽复隔幽陇犹知念子孙何以遣悲怨万物归其根寄言世上人莫厌临芳尊庄生问枯骨至乐复虚言
</div>
    <div class="pagination">
<a href="吴都文粹_page20.html">上一页</a><span>...</span><a href="吴都文粹_page16.html">16</a><a href="吴都文粹_page17.html">17</a><a href="吴都文粹_page18.html">18</a><a href="吴都文粹_page19.html">19</a><a href="吴都文粹_page20.html">20</a><span class="current-page">21</span><a href="吴都文粹_page22.html">22</a><a href="吴都文粹_page23.html">23</a><a href="吴都文粹_page24.html">24</a><a href="吴都文粹_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
