<!DOCTYPE html>
<html>
<head>
    <meta charset="UTF-8">
    <title>全唐文 - 第 584 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 584 页/共 603 页</h1>
    <div class="content">    ○宪宗圣神章武孝皇帝谥议（元和十五年五月）
    王者崇高以配天，广大以法地，章明以象日月，诚信以合四时。谓之令王，谥以全德。所以名盛烈，昭至公，尧、舜、禹、汤、文、武、成、康是也。伏惟大行皇帝由疏封以继明，自前星而受命，以四海为养，以万乘问安。稽古法天，自家刑国，穆穆峻德，煌煌大明，焕乎人神，塞乎天地。国家天宝之季，宿兵中原，强侯专地，往往而有，号令不一，朝廷包羞。元和单威，霆击扫，戡夏翦蜀，擒潞殄吴，夷蔡取齐，朝沧纳定，开千载之期运，平六叶之梗俗。动也用轩辕之干戈，静也戢武王之弓矢，圣神之道，其至矣乎。以无方之能，行不宰之用，济天下之务，施天下之仁，夷狄之情伪，遐迩之虚实，揣其变化，权其後先，屈指前算，若合符契。多士济济，任其器略，文武俊杰，毕力致用。纲目张而万化具，斟酌明而百事宜，委庶务於庙堂之上，寿百姓於循良之府。开直言之路，庶无蔽听；（阙）广大之恩，物无违性。宥恕刑狱，哀惠困穷，省薄徭赋，尊礼老。约己恭俭，推心平明。公卿大夫，任德终耆，近狎贵宠，畏忌守法。采纳群正，听断精慎，忠直树立，谗邪不行，巍巍成功，赫赫在上。《春秋左氏传》曰：“武有七德、禁暴、戢兵、保大、定功、安人、和众、丰财之谓也。”歼夷奸宄，灾害讫息，禁暴也；淮河底定，大赦疵人，戢兵也；归马於汝南汉南，散卒於齐梁淮楚，保大也；封有劳，爵有德，定功也；宽天下之蚕丝，举域中之方正，安人也；赦生致之寇虏，爵拒命之戎将，和众也；乘舆服御，俭而有制，赐与供给，惠而中节，丰财也。神武不杀之德，其若是焉！不登轩年，不享舜寿，百姓思慕，如丧考妣，同轨毕至，昭庭有时，敢奉官常，尊名称德。
    谨按谥法，兵禁残暴曰“圣”，应变无方曰“神”，洪度大明曰“章”，为人除害曰“武”，慈惠爱亲曰“孝”。戮鲸鲵而清四海，不曰圣乎！裁造作而刑一德，不曰神乎！洞明哲而贞百度，不曰章乎！推仁义而服万物，不曰武乎！戴尊亲而谐五典，不曰孝乎！《书》曰：“惟天聪明，惟圣时宪，法也敏也。”谨酌之谥法，质诸六经，谨上尊谥曰。“圣神章武孝皇帝。”庙号“宪宗”。谨议。
    ○穆宗睿圣文惠孝皇帝谥议（长庆四年）
    臣议曰：夫垂天人之盛美，庖牺建其极；含昊穹之正气，金天侔其称。仁圣或异，号谥则殊。至於兼包二体，昭宣一德，有自来矣！我今因之，爰徵克类，以腾茂实。伏惟大行皇帝睿鉴通微，神智周物，平由藩邸，式践储闱。诞膺眷命，用建皇极，缵承丕绪，克绍洪勋。允厘帝载，光被王度，以易简凝庶绩，以仁和寿蒸人。明遂事而虚受，进昌言而不弗。清庙严荐，中壶问安，彰爱以诚，因心则著。永言恭默，思致雍熙，敷庶氓，宗承古训。徵特牲之盛礼，蕴祈谷之至诚。亲率公卿，奉郊祀，爰舁大辂，俯及端门。休祥告应，非烟在上；轮五色，回复半空。六辔时按，百辟称贺。迨圜丘展敬，天感乐和，柴燎告终，人神胥悦。
    於是雷雨作解，惠及万方，布乘春之煦育，行惟新之颁赐。详延彦，敷纳正辞，纳哀敬之书，用宽大之典。鲐背是恤，虐缪斯平，优赍困穷，矜蠲逋赋。三光增耀，群物昭苏，葳蕤汪之泽，不可得而名也。东寇猖狂，在浚为畔，有征之日，歼厥渠魁。此所谓王者之师，不战而克也。昆夷恃众，崆峒骋武，亟为边患，时渐睿谟。烦戊己之戍，劳癸庚之修，自我新命，咸归旧封，款叩旁午，求成修好，俯从坎血之恳，猥加筑馆之荣。弓矢载橐，亭障罢警，倚成辅弼，清一区宇，无私之覆既均，不宰之功遽化，矧乃优游乎文史之内，精穷乎草隶之源，崇杖席而选文儒，设官司而尊侍从。所以讲求为务，听纳居多，遵三代之盛猷，垂亿载之休烈。虽疾留圣体，而虑发宸衷。每求衣夙兴，太阳但出，没金是请，方事谦。凭玉俄闻，奄承末命，年冀逾於尧舜，时忽从於轩鼎，六龙飞盖以上万姓号天而靡及。
    今因山既卜，同轨将臻，爰究德威，式循典礼。《周书》曰：“睿作圣，又前儒（阙）睿圣也。”谨按谥曰：“敬礼祀享，施为於人，皆曰‘圣’。”大行皇帝虔恭郊庙，轸志黎元，教尚不严，化行无朕，不为圣欤？又慈惠爱人，道德博闻，皆曰“文”。赦三就之刑，采百氏之奥，仁恕育物，宽明致理，不为文欤？又慈仁好与，柔质虚受，皆曰“惠”。溥锡贫窭，哀及鳏寡，开延纳之路，容谠直之言，不为惠欤？又曰：秉德不回，慈惠爱亲，皆曰“孝”。文以继明，圣资统御，服勤不替，就养无方，不为孝欤？考古谥而符德教，请上尊谥曰：“睿圣文惠孝皇帝”，庙号曰：“穆宗”。谨议。
    ○韩皋庙议（宝历二年七月太常礼院）
    伏奉四月二十八日敕，前同州朝邑县尉韩约进状，请亡父故金紫光禄大夫守尚书左仆射赠太子太保皋神主，付礼院议定闻奏者。谨按《礼经》：诸侯二品以上祠四庙，五品以上祠三庙。今据韩皋祖休，先已立先祖庙三室。今子孙见继，昭穆享祭。皋父是众子，官至二品，身殁後长子群官至国子监司业，已别立祢庙，神主入庙。今子孙承袭，自为一宗。皋是次子，官虽一品，身殁无升庙文，伏惟《礼记》云：“别子为祖，继别为宗，继祢者为小宗。”若皋子约官至五品清资，即合别置祢庙，皋神主，自列昭穆，庶合《礼经》。
    请复庾威等官议（太和元年三月都省）
    定罪者必原其情，议事者必究其本。庾威均税之法，情实扰人，顾其施为，必有工拙。工者何也？富户业广，以资自庇。产多税薄，归於羸弱。威能尽简，并包者加籍取均，困穷者蠲减取济。税既顿异，法亦稍严，事归平一人无冤诉。此所以威之工也。其拙何也？五县土广人奸，徵簿书即隐占居多，简田苗即惊扰为虑。散乱村野，胥徒千人，虽成功於已事之时，而受於作法之始。岂无他术，用以周知？竟此纷纭，斯所以威之拙也。
    大凡为郡，止於四过，一者私加以税，二者逃失黎，三者虐害平人，四者富润私室。庾威改张税额，赋不加徵，联绵歉灾，人悉安业。刑甚峻而下无屈，禄不厚而赏无滥，顾兹四者，威无一焉。而以扰人均税，投荒黜远，是使循常守故者得以称功，革去奸者坐以招谴，谁能自苦，纳诸刑名？劝沮之风，於斯何在？
    官职黜削，本自庾威，罪既无名，官吏所宜牵复。台司所勘定税本，谓有害於人，事既无私，理当免复。若因其案验，举察细微，以法吏合科条，在众议须明本末。郡人远诉，益表事情，幸遇圣明，合从昭雪。
    ○修宗庙议（光启三年二月太常礼院）
    按《春秋》“新宫灾，三日哭”。《传》曰：“新宫宣公庙也。三日哭，礼也。”按国史开元五年正月二日，太庙四室摧毁。时神主皆存，迎奉於太极殿安置。元宗素服避正殿。宝应元年，肃宗还京师，以宗庙为贼所焚，於光顺门外设次，向庙哭。历检故事，不见百官奉慰之仪。然上既素服避殿，百官奉慰，亦合情礼。窃循故事，比附参详，恐须宗正寺具宗庙焚毁及神主失坠事由申奏。皇帝素服避殿，受慰讫，辍朝三日，下诏委少府监择日依礼新造列圣神主，如此方似合宜。伏缘采栗须十一月，渐恐迟晚。
    ○请依李琪朔望奏对议（天成元年七月中书门下）
    比令五日内殿起居，虑百司有事论奏，中外或为拥隔。至於朔望入阁，亦是朝廷旧仪。李琪自领宪纲，每循故事，备官条奏，颇叶国章。望依所奏。
    ○覆奏卢文纪请御书殿最臣寮议（天成元年十月中书门下）
    卢文纪践履清华，昭彰问望，行己每闻於端悫，操心动绝於阿私。以为将耸效官，莫先较考，欲明书於殿最，冀显示於劝惩。况将相两途，尤为重委，虑无报国，最要闻天。欲迂宸毫，亲书常课，诚有尘於圣德，亦是责以佐君，直道不欺，忠规可尚。至於所陈黜陟，并叶规绳。以此责成，庶求良吏，事无疑碍，理可施行。
    ○私斋不得废大祀议（清泰元年五月中书门下）
    据太常礼院申：明宗圣德和武钦孝皇帝今月二十日庙，太尉合差宰臣摄行。缘冯道在假，李愚十八日私忌在致斋内；今刘句又奏见判三司事烦，请免祀事。今与礼官参酌，诸私忌日，遇大朝会入ト宣诏，尚赴朝参。今飨事大，忌属私斋日，请比大朝会宣召例，差李愚行事。
    ○请定旌表门闾式议（天福四年七月户部）
    李自伦义居七世，准敕旌表门闾。先有邓州义门王仲昭六代同居，其旌表有厅事步栏，前列屏树乌头，正门阀阅一丈二尺，二柱相去一丈，柱端安瓦桶墨染，号为“乌头”。筑双阙一丈，在乌头之南三丈七尺，夹街十有五步，槐柳成列。今举此为例，则令式不该。
    封母加太字议（乾元年尚书省）
    今详前後敕条，凡母皆“太”字，存殁并同。此即是父殁母存，即叙封进封内加“太”字，母殁追封，亦加“太”字。故云存殁并同。若是父在，据敕格无载为母加“太”字处。若以妻近，敕因子贵与父命官，父自有官，则妻从夫品，可以封妻，父在不合以其子加母“太”字。若虽有因子之官，其品尚卑未得荫，妻亦不合用子荫之限。
    ●卷九百七十六
    ☆阙名（十七）
    ○对冯相会天判
    〈甲为冯相氏，掌十二岁，以会天位阙於冬夏致日。所司科之不伏。〉
    惟甲冯相称氏，阴阳具司。登台窥天，庶无乖於经纪；观景致日，方不越於躔次，自可式旌典法，克审璇衡。或禳灾於未彰，亦表瑞於先觉，而乃旷我後之要列，效羲和之废时。爱阳南临，既暌於宿偶；畏暑北至，又阙於瞻度。倘冬夏失度，分至乖道，则六气不节，五行混施。尔职不恭，天位斯紊。所司科处，诚谓合宜。徒事薄言，终资按法。
    ○对驱傩判
    〈月晦，所司阙堂赠之礼。〉
    率以大傩是驱，群厉斯逐。（阙）夏官之所掌，在东堂而成法。饰其金目，视方隅而皆知；壮乎丹首，（阙）彩章而必备。有司奉职，无竞惟人，既尸百隶之位，当顺四时之节。值此日月初晦，星辰已周，钦奉国仪，必闻堂赠，须因周以成法，将始逐兹赤疫，罔被清泠，上以破除恶梦，下以司执遗鬼。宣尼之礼，更立阼阶；张衡作赋，是清京室。此时废执，孰以逃刑？抚状诚合科绳，执文或当推问。何者？所称晦日，乍涉阳春，傥作元律在时，不可朱裳有事。理兹伏念，然正严科，必当建日之辰，请先庚之罚。
    ○对西陆朝觌判
    〈西陆朝觌，阙肜绎之仪。御史劾之非其时不合礼。〉
    冰以御炭，祭而後用。东风初至，启阴室以祓除；西陆既躔，命凌人而蒇事。朝觌而出，必有事於司寒；彤绎之仪，固可徵於旧典。眷言一职，实忝司存。进而不知，类羲和之废职；退而隳礼，异申丰之善对。献羔斯阙，须置严科，神豸触邪，岂其所过！
    ○对不拘文法判
    〈甲为守，不拘文法。科其罪，曰：“无为而已。”〉
    建官惟贤，临下以简，爰合大中之道，可还淳古之风。甲委质清时，分符列郡。崇简易之道，化洽百城；削文法之苛，人安千里。如汲黯之为守，卧理淮阳；若龚遂之能官，行歌渤海。无为而理，不肃而成，固良吏之可嘉，何深文而见劾。且政有经矣，岂必拘之守常？人可化焉，自当变而至道。欲科厥罪，不见其宜。
    ○对增赀就赋判
    〈刘乙为邑道百里，增赀就赋，减年从役。〉
    学古入官，议事以制。正其德以率下，下不忍欺；厚其生以养人，人乐其业。既而教化之本，礼让为先，量力而行，省啬其用。怀恩者增赀就赋，慕义者减年从役，可为铜墨之标长，不在金科之拟议。若必情由抑遣，事与愿违，欲求异政之闻，殊失养人之道。此亦深心莫测，逖听攸疑，百虑未孚，两端须叩。
    ○对蜀物至京判
    〈得庐江人使计吏多赍蜀物至京，分遗博士。巡使问其故，云“官长劝人，非为过也。”〉
    经邦致理，化人成俗，率由广学，可以移风。或美政之聿修，则善诱而为训。眷言官长，颇谓循良，精敏其才，使乎计吏。减少府之用度，鬻ク渝之货物，无赍刀布，行备束修。诣秦京而访道，遗鲁儒而请益。就贤体远，既虚往而实来；阅礼敦书，果日将而月就。类朱蓝而易染，非贾楚以收威，自成洙泗之风，以变庐江之俗。百年讲学，谅崇化於文翁；三月舞雩，宁惭咏於宣父。巡使致诘，胡乃不经？计偕有词，足以明道。
    ○对乡贡进士判
    〈乡举进士至省求试秀才，考功不听，求诉不已。〉
    髦俊之侣，乡曲有声，阅五车之坟籍，光三道之词翰。是得咸充岁赋，各骋翘材，喧莺谷以载飞，歌《鹿鸣》而入荐。既臻华省，方得甲科。但以进秀异名，考试殊例，不应本举，诚恐非宜。考功不听，良为允当；诉求不已，何大乖疏？
    ○对乡贡进士判
    〈乡举进士至省求试秀才，考功不听，求诉不已。〉
    汉辟贤良，尧徵侧陋，庶见拔茅之汇，方资刈楚之才。故选彼乡闾，贡之天府。始策名於进士，诚合明攵；终求试於秀才，一何乖谬！既离局以干事，方越樽而代庖。薄诉虽多，厚颜奚甚！国章攸著，甲令斯存，考功不听，诚则无爽。
    ○对乡贡进士判
    〈乡举进士至省求试秀才，考功不听，求诉不已。〉
    讲信明义，修词立诚，岂惟润身，且以干禄。德成而上，充岁赋於司徒；道在则迁，嘉名闻於会府。叩两端而入仕，博之以文；论二举之殊条，夺之於理。寻择贤之意，无遗十室之才；详历试之规，宁归四科之秀。循名责实，虽在司存；改业惟人，何求物议？
    ○对举抱瓮生判
    〈河南东持斧举抱瓮生，或告云矫。州科生妄罪。不伏。〉
    世道交丧，文质平易，朴略之绪，眇焉不逮。混沌之萌，去之弥久，眷言持斧，庀我王职。将镇风化，是旌汉阴。孑孑干旄，虽得诗人之咏；悠悠抱瓮，仍昭孔父之责。或者之告，不其宜乎？假修之名，於是验矣！然刑克以当，遁真成肥。甯越尚不致科，巢父如何诘罪？免夫度外，窃以为得。
    ○对荐贤能判
    〈甲荐贤能之士，三诣公车，试皆高第。表请锡彤弓矢。廷尉致诘，辞云“三适有功”。〉
    甲何人斯？惟曰“举善”，士异其行，光乎荐能。如祁大夫，则仇雠不避；若随武子，乃管库先登。才膺明试，虽公车之是辟；事匪专征，岂彤弓以为请！名器不假，车服以庸，信有德之可嘉，终无功而何锡。致廷尉之诘，虽三适称劳；异诸侯之勋，而百矢奚用？典礼不易，事义斯存。
    ○对请立长子为嗣判
    〈得甲告老，请立长子为嗣。长辞云不能，请让其弟。或诘之，云弟“好仁。”〉
    让贤虽仁，废长非顺，徒闻建善则理，其如乱嗣不祥。甲著老於朝，立子为後，虽急难自举，必有可观者焉。长幼以伦，无所苟而已矣。况欲正其爵位，岂宜越以雁行？于弟克恭厥兄，徒有“好仁”之请；知子莫若於父，盍从“立长”之言。无忌虽欲传家，季札终当弃室。谅可致诘，罔听不能？
    ○对芝草白兔由刺史善政判
    〈岳州人王怀俊，幼丧二亲，庐於墓侧，负土成坟。至孝潜通，屡呈祥瑞，其地内生芝草兼白兔。刺史元利济仁明训俗，善绩著闻。廉察使以为由刺史录奏，怀俊不伏。〉
    孝通神明，诚感天地，乌驯兔扰，声高曩传。芝秀董荣，事蔼前史，尝闻其语，岂独古人？王怀俊性实由衷，行非外奖。风树不静，遽轸攀柏之哀；陟屺无望，终缠负土之感。岂唯坐帐警鹤，故已祥霄集雁。遂使金英孕彩，夺神叶於芝田；玉毳含辉，接仙毫於丽魄。斯固仁圣有道，至德潜通，兆庶沐化以自效，动植乘休而相感，非借瑞於闾里，不乞灵於郡县。而利济仁明，不问乔卿之德；察使风绩，未见王褒之颂。掠美窃誉，在济虽是有心；假应移祯，於使无宜妄察。昔闻让善，今见争功，贪天之诚，颇同於往责；无伐之愿，亦隳於前事。但论孝则义归光国，於师则不许让仁，与其抑俊而扬济，未若舍贵而褒下。任虽通广，孝实因心，许与一介之人，岂累六条之政？既经录奏，须更申闻，劝奖之规，窃将合序。
    ○对赤乌巢门判
    〈乙丧亲之後，家有赤乌巢门，白兔游墓。人告不报官司。〉
    仁者曾舆，孝哉闵子，感彼天道，通乎神明。乙以颜色为难，温清是切，顾罔极而何报？当永锡以攸居，致爱敬之欢，尽哀切之性。宣父为政，足可连芳；颍叔称纯，行堪施及。志义冲洁，精诚洞昭，故得赤乌巢门，白兔游墓，霞明丹翼，日彩以扬光，霜映素毛，皓月华而皎质。匪徒美，宁用报官？人也无良，讦之非直。乙兮推孝，善则可嘉，宜表陈遗之感，用旌吴顺之行。
    ○对投笺获弟判
    〈河内县荀君林乘冰省舅，冰陷而逝。兄伦求尸不获，遂作笺与河伯，经宿冰开，获君林执笺出。乡人告称妖惑。〉
    风化所行，德义为本，焕彼经籍，形诸典谟。君林行著循良，道存甥舅，比韩君之不别，若刘生之酷似。秦渭之际，宁止康公赠璜；晋河之阴，非无子犯投璧。故使薄冰必履，微躯不吝，乘游水而长往，咏龙君而久辞。兄伦志切原，情敦雁序。散彼棣萼，恨盈东注之流；投於笺牒，泣下西门之恨。（疑）惟德降美，至诚感神，芳声列於缃帙，雅誉标於今古。执笺而出，自可矜於至仁；乡人告妖，恐或紊於常典。
    ○对嫂疾得药判
    〈颜甲养寡嫂疾，求药无出。有童子授之，化鸟而去。邻告妖异，甲不伏。〉
    天鉴昭著，神心正直，苟精诚而聿敷，何贶施而靡应。颜甲族承先哲，行不违仁，宁见倨於下机，每防嫌於通问。荣摧棣萼，痛违爱於仁兄；讽起伯梁，遂虔心於寡嫂。衣冠肃敬，方礼国而躬勤；衾枕婴缠，忽霜闺而寝疾。四时有厉，始见攻里；五药无资，爰将瞑眩。至诚攸感，异兆旋臻，岂童子之何知，有神人之叶契。香囊遽委，俄瞻见於灵蛇；敛衽方回，宛迁形於翥鸟，联翩彩翮，疑徵入梦之祥；央元功，即降痊疴之庆。勿药有喜，道则虽殊，无言不雠，义终可尚。乡党称孝，固足当仁；邻伍生诬，何诚蔽善？
    ○对坟树有甘露判
    〈楚州申殷贤丧亲，负土成坟。甘露降树，芝草生庐，青鸾镇集，白鹤翱翔。县令张德以为孝感，刺史欲旌表。乡人梁静告国家祥瑞。〉
    殷贤所亲云丧，罔极缠哀，集荒蓼以崩心，攀寒松而泣血，既流悲而绕墓，遽结欷以成坟。所以白鹤、青鸾，灵芝、甘露，翔集坟茔之际，降生庐树之间，善应类彰，祯符氵存至，所感虽因孝致，论孝亦感皇风。旌以门闾，实将无愧；告以祥瑞，良亦有疑。
    ○对坟树有甘露判
    〈楚州申殷贤丧亲，负土成坟。甘露降树，芝草生庐，青鸾镇集，白鹤翱翔。县令张德以为孝感，刺史欲旌表。乡人梁静告国家祥瑞。〉
    殷贤名编泽国，业预封人，荷圣皇东户之期，感孝子《南陔》之咏。仰攀风树，俯蹈寒泉，同王裒之手艺松柏，比平原之躬修坟墓。哀哀之性，切切逾悲，孝彻幽明，祥闻动息。故得春芝列秀，晓露凝甘，青鸾回入镜之容，素鹤举闻琴之翼。县き检巡非谬，州端勘亦不虚。静是乡人，亲来投告，以为盛瑞，咸属国家。但以子舆之冠，前询乌集；休徵之屋，复见鱼游。则殊贶之来，诚关於至化；而楚州申状，亦符於孝感。事缘奖劝，理合申明；眷彼门闾，固须旌表。
    ○对孔目判
    〈得诸司长官，初上皆孔目。所由不送，依问已付散官，遂被遗失。〉
    百揆分曹，六官咸事，由来区别，各有司存。旋降丝纶，遽覃簪绂，令首正长，实繁有徒。众务条流，须施孔目，凭之以提纲纪，藉之以恤玑衡。爰洎有时，彰乎无替，所由自宜遵奉，所阙须有科绳。散官非受纳之人，小吏是施行之辈，苟乖其事，盍於辜。恭视事端，方取诮於周客；敬寻失状，欲何黜於尧封？据律不见本条，论情有亏《通典》，请归司败，以正刑书。
    ○对孔目判
    〈得诸司长官，初上皆孔目。所由不送，依问已付散官，遂被遗失。〉
    建官分职，揆务班司，是称会府，实宏邦教。绿墀黄阁，棘寺兰台，廨署星分，胥徒□集。瞻言管辖，必先卿尹，案牍填委，簿领殷繁，剖析是凭，准绳斯在，事资孔目，以备阙遗。而小吏宽疏，下寮弛慢，不恭尔事，擅付他人。因而致失，谁任其咎？散官阙送，自合科绳，请更推寻，方填刑典。
    ○对番官判
    〈番官请稍食，不给，诉求达吏。〉
    番官名书小吏，位列群胥，自宜恪守邦程，动从吏道。何得叨祈稍食，苟徇私储？瞻彼有司，出纳惟吝，闲而不给，雅合良规，何所未厌，仍劳上诉？将求达吏，虽且觊觎；考以通章，恐成牾。何则？国之甲令，悬诸日月，如或番程式序，岁考兹深，昔年自有常规，今日何烦妄请！
    ○对流外判
    〈流外解请兵部劳，所由不许，诉五品以上。〉
    十等分贤，九流殊致，异汉仪之命史，若周官之尔胥。颇供操牍之役，宁有策勋之义？具闻奸命，复欲冒官。未输自贻之辜，仍引无稽之诉，纵已荣参朱绂，其如匪是清流。鲍鱼不可登庖，笄冠岂宜双履？抑而未许，实谓有司。
    ○对差羊车判
    〈丁被差羊车小吏，辞曰“籍小年高”。〉
    国章攸著，人命是悬，莫匪黎咸凭版籍。设令齿貌则长，其如名数不逾。二十朝之大夫，既不登於雁序；十五府之小吏，亦何贱於羊车？徒有诉於高年，终无补於兹日。理宜小冠趋事，短服骏奔。陪晋後之行宫，爰纡御女；从卫君之过市，长观玉人。语事不阙於奉公，论职岂卑於陈力？过为辞费，殊谓不然！
    ○对小吏欢言判
    〈景与小吏欢言，倨见功曹，将黜不伏。〉
    景与小吏，欢而且言，不勤无傲之心，旋得有皮之刺。恭匪近礼，信则承羞，黜而未甘，或难夺志。若使才不足美，怠而可尤；必也德有可甄，倨而何责。徵诸故事，折有其伦，郦生见重於抗词，元淑无嫌於长揖。与其诘过，宁取优贤。
    ○对畋猎三品判
</div>
    <div class="pagination">
<a href="全唐文_page583.html">上一页</a><span>...</span><a href="全唐文_page579.html">579</a><a href="全唐文_page580.html">580</a><a href="全唐文_page581.html">581</a><a href="全唐文_page582.html">582</a><a href="全唐文_page583.html">583</a><span class="current-page">584</span><a href="全唐文_page585.html">585</a><a href="全唐文_page586.html">586</a><a href="全唐文_page587.html">587</a><a href="全唐文_page588.html">588</a><a href="全唐文_page589.html">589</a><span>...</span><a href="全唐文_page585.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
