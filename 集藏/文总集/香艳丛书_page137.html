<!DOCTYPE html>
<html>
 <head>
  <meta charset="utf-8"/>
  <title>
   香艳丛书 - 第 137 页/共 467 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   香艳丛书 - 第 137 页/共 467 页
  </h1>
  <div class="content">
   至四日而银钱衣服等物亦已运尽，刘乃杀鸡宰豕，遍召乡里贫农，得二百余人，饫以酒肉，呼至前，举其积年债券，尽为烧之，曰：“吾欲为死者资冥福也。”众大喜。复开仓廪，人给米二斗，麦半之，棉花五斤，菽五升。众益大喜，不觉罗拜。皆曰：“黄母施恩于我等，并为穷人折券豁免向债，凡经渠手，每不苛刻，今复行此大度事，将何以报？”刘曰：“吾非望报，欲烦尔等者，有米二千余石，能为我运至直塘，醇酒肥肉，尽汝饱啖也。”众皆如命。经四日而运毕。时值岁饥，乡间富家囤米者，往往为穷民攘夺。刘反用穷民力，竟无攘者。凡黄三世蓄积，不下数十万，一朝尽输他姓，造物变置之机亦巧矣哉。 
　　已而钱生来，邀刘至其居，行有日矣。视历乃不宜迁徙，迟三日乃吉。越两日夜半而难作。李总戎成栋者，于弘光时降新朝，所过城邑，辄为残破。掠妇女十余艘，过嘉定，乡民焚其艘，妇女死者过半。及罗店镇，誓必掠取吴中美姝以偿。继破松江，择大宅，多畜姬妾于其中居之。旋奉命征粤（时永历方僭号粤中），则嘱其弟奉母居守，而令心腹将帅旗兵千人保松江，实为室家计也。七之党有为守将标下汛卒者，当七为盗而逃，即走之松江，谓汛卒曰：“得营兵百人，银钱米粟，可捆载而至。”卒曰：“此险道，不若首之主将。倘重获则尔有功，非得官，即邀厚赏耳。”七抚掌大喜曰：“吾将得官。”于是首之主将，谓：“刘拥资百万，如乳虎噬人，一乡恨入骨髓，得大军除民害，取百万资，充军饷，计甚便。”守将以为然。乃令偏裨某帅千人由刘河至昆山，至七浦塘而进。时刘方封锁楼房，诫居守者，碌碌竟日，至夜复与张媪整顿细事，素服淡妆，坐而待旦，为起行之计。俄而门外炮声轰天，墙户倾塌，旗兵千人，一拥而入。启其廪，廪空；启其窖，窖空。搜其箱柜衣服什器等，无一存者。裨将恚甚，见七与数人拥刘至，方欲责问，而于炬光中望见刘貌，注视良久，忽曰：“赖有此，不然何以复旗主？”遂掳刘而去，张媪从之。是时旗兵厅人劳而无获，各忿忿不待将命，乱刃刺七身，乃纵火焚黄居。亭阁楼房仓庾厨库，顷刻悉遭一炬。众乃投七尸于烈焰中，掠近村数十家，稍取赀粮而归。珍闻变惊绝，号泣无昼夜。时已举子，乳冲，钱翁患之。乃令子往松探问，以慰其念母心。至松，则成栋亲属被收，凡所掠妇女，皆归旗安置会城（南京）。钱生归，邀刘、仲偕往江宁。至都统署，见有遵奉令条开一应逆栋所掳妇女，俱许亲人领回等谕。钱、刘皆大喜，急欲入告，而未有路。适有武弁自署出，钱揖而问：“令条内语果信否？”弁曰：“昨已领回三人矣。”钱遂告以情。弁曰：“汝音似吴人，我亦吴人而投旗者。同乡之谊，敢不实告。”乃携钱手至无人处，语之曰：“王爷令条内固云尔。但黑都统司此事者，非阿堵儿不可。”钱生云：“所欲几何？”弁曰：“视妇女之年貌为多寡。极美而年少者，一百金。”钱生曰：“适不及持来，奈何？”弁曰：“速归取，五六日事可成也。”钱遂偕仲归，取赎锾，珍罄己所蓄，令生偕仲复往。嘱生曰：“诚得吾母归，虽千计万计，无虞缺也。”于是持千金复至会城。寻向所识武弁，而告以赎锾已具，复许事成酬金五十。弁喜谓钱生曰：“取年貌籍贯来。”又云：“署内有掌家婆二太者，照管诸妇女，每百两，例予十金。否者必留难勒。”钱生曰：“无不如命。”弁即取刘之年貌籍贯入署，付二太查验，迟久而出。亟摇手谓钱、刘二人曰：“无其人，奈何？”钱生惶遽曰：“某月某日某将至某乡掳去，生亲莅松访确，知某将献入某总戎宅内，何乃无之？”弁曰：“吾岂恶孔方而过绐尔者。适据二太回报云，实于三百余妇女中，遍询之，竟无有。尔得无误耶？”钱泣谓仲曰：“甥婿此番归去，女甥必死，女甥死，甥婿誓不独生。”乃大哭，仲谓钱生曰：“哭无益也。不若仍求是人，或知一果否确据。”钱生于是前执弁裾泣曰：“祈台台示一果否确据，当有以报。”遂举所许五十金予之。弁踌躇良久，计无所出，忽欣然曰：“得之矣。”乃疾趋而入。顷之，袖一册至。谓二人曰：“此果否确据也，非我不能取出，然幸为我秘之，无泄之他人，我头尚思啖饭几年也。”钱、刘急揭册细阅，至末页，则果有黄刘氏及张媪二名，而朱圈标其上，注于旁云：“选入王府。”弁曰：“何如？此间果无有，吾终不尔诳也。”钱涕泣不知所为。刘仲曰：“事无可奈何，且归。”于是返虞。不数日而刘书至。 
　　先是，刘被掳至松，入李宅，李之母见而悦之，曰：“若固名家女耶？何妍丽至是。盍母事我，依我寝处，行将送汝还故乡耳。”未几成栋以粤东叛（降永历），母与弟皆械送京，姬妾等俱听本旗发遣，悉置之南京。刘亦入籍中，为黑都统承管，辟内署后马厩旁空地居之，妇女三百余，群聚席棚，几于露处。又马尿熏人，不能一刻居，皆号泣不欲生。越一日夜而满洲太太者来矣。满洲太太，王府中总管老媪也。年七十余，发白颜赪，髻圆而扁，鬓簪花，衣履皆男子式。善汉语，滑稽多智。至则都统皆跪迎。其管家婆二太者，叩首鞠躬，导引至棚中，遍望作汉语曰：“诸姊妹无恐，我来作降福符官也，不知谁是有福者。”乃侧身入妇女队，择当意者，拽其裙而行，得三十余人，令至别所，命摆列于前。上下睨视久之，乃曰：“彼太长，此略短。”而三十人中，复去其半，留十余人，令至前。谛视其发及手掌臂指，复隔衣扪其乳，则又去七，仅存者五。乃令五妇列坐，待以茶，殷勤问讯，而细审其音，俟其答语，则耳属之。中有一妇女音微窳（音与恶也），复去之。旋起立，语四妇曰：“无动，且安坐。吾欲一观履式耳。”乃揭其裙，叉两指量其履，戏语曰：“无乃唐突，然不尔则不见真才。”仅得四人，而刘与焉。满媪向刘作满语，“塞楞塞楞”者再四。“塞楞”者，言“最好”也。复汉语谓四人曰：“有侍婢乎？任随尔行。”回顾二太满语曰：“雅海沁兀律罕。”言“渠婢令随去可也。”俄拥四妇登舆，至王府，刘持张媪痛哭曰：“入此间，万无与珍相见日期，吾命亦休矣。”媪亦相抱而泣。 
　　至暮，王宴，命四妇侍酒，满妪诫四妇曰：“至前，各叩首俯伏，命汝等起乃起，慎毋哭泣致怒，以取鞭朴。”已而三妇皆如所诫，膝行匐匍，叩首毕，伏地不起，屏息莫敢作声。刘则冉冉而来，倚柱而立，向左壁，侧其面目，不盼灯下，额光煜煜，射人目泪，睫晕微红，倍添娇艳。王异之，问何籍。刘不应。问年几何，不应。问有夫否，又不应。忽自号泣曰：“我民间寡妇，被鞑兵掳。以恋恋于一女，故不遽死。今至此，已与吾女永隔，尚安用生为？盍速杀我？我良家女，决不肯为奴婢。”乃撞其首于柱，满妪即抱持。且踊且号，鬟髻为解，发委地丈余。王见而益异之，遂有怜爱心，谕满妪曰：“善护持，无令悲损。”妪为巧言百端，引刘入己寝以安之，朝夕进参，凡果饵粥糜熬黍，稠叠几案间，而勺粒不入口，坐卧唯泣，张媪忧甚。私语满妪曰：“刘痛念其女，故悲毁至此。前在松江传闻李兵归，复掠直塘一带，今及三旬，而女之存亡音耗寂寂，计得一当通问于其女以慰其心，或可少进饮食。”满妪然之，为启王。王曰：“速令写书，可遣疾足往。”满妪告刘。刘霁颜曰：“汝累日所言，吾俱不欲闻，唯此言差强人意。”乃作书寄珍曰：“我生不辰，叠罹险难，向日送汝河干，竟成长别，痛何可言！自七兽肆毒，掳我往松，幸叨假母慈覆，寝食相依，且许送我归虞，令我母子完聚，不期挂名眷籍，候遣省中。忽又送入掖廷，厕身穷袴。竟如坠崖之人，不能奋飞。嗟乎！珍儿，汝母至此，尚能隐忍以求活哉？所以苟延残喘，累遭窘折而不死者，尝与张媪言，汝是我一点血脉，若不相闻问，而泯泯以死，使汝抱无涯之戚也。前在松江，惊闻直塘一带村落，尽被兵燹，想七兽未遂所欲，故又发纵指使。以势而揣，汝家亦为破巢之卵，然究竟是真是假，尚不免将信将疑。今吾书至而汝有手书来，则吾知汝之幸不死于七兽也；吾书至而汝若无手书来，则吾知汝之不幸而竟死于七兽也。其生其死，决于片楮。专睇归鸿，慰我愁思。若夫茕茕嫠妇，给事掖庭，凡所自计，皆所素审，彼若辱我下陈，使以鞭棰，非口唾其面，即头撞其胸，虽粉吾骨不辞也。吾秉性高抗，不肯下人，拼却一死，彼且奈何我？珍儿珍儿，无为我虑！”云云。 即缄书付满妪，妪启王命标将发捷足，限两日夜到虞，两日夜返省。 
　　珍接书泣曰：“不意今日始见慈亲手书。”钱生读竟泣曰：“何爱女情切也。”回顾珍曰：“事已至此，临大义则妻不得二其夫，论至情则女不得死其母，此际殊难措词，汝回书须斟酌出之。”时刘仲适至，仲展书玩之再四，忽蹙眉曰：“汝母执拗，不顾利害，王非他，当今王爷也，入关时为从龙第一功臣，至江南，降弘光，平两浙，贵戚而功高，威重莫比。乃欲唾面撞胸，徒以性命劘虎牙，万一激发雷霆，吾与若俱无噍类。事已无可奈何，回书宜劝之婉从。”珍曰：“女无劝母失节之理，第本心则不欲母死，余非所知。”乃作书始慰以无恙，后云：“母生则儿亦生，母死则儿亦死。”情殊恋慕，而无激劝语。钱生寓书于刘，则以曹大家勉慰，亦两无所碍。而仲则私自为书，不令钱生夫妇知，书盛言王厚恩，选其寒微，不遗荆布。又云：“妹固女中智士，匹妇小谅，宜所不为。”又云“当思熊耳山人言，此番作合，或妹命中宜膺奇福。”末则告以：“房屋皆毁，纵使全节而归，栖身何所？女婿外人，终难倚托。何如自发根枝，使我两兄亦叨庇荫。”乃署伯名于书尾，而己附之。先是刘知王为发书，心感之，始饮糜粥。及回书至，亟开函，知珍无恙，不觉色喜。已而细味钱夫妇书中立言微意，又不觉涔涔泪下。继阅两兄书，沉思久之，则又怒形于色曰：“非出伯兄之言，乃刘二所为。四十金不获如愿，乃更欲卖我于旗下为婢妾乎？”令张媪火之。 
　　居无何，忽喇氏薨于京邸。讣至，为位于中堂，凡本旗灶下妇女皆得临哭，其在外者，穿素衣而已，盖国制也。满妪语张媪曰：“王妃薨，凡在府中妇女，哭临日三至，宜凛遵无违。”媪以告刘，刘曰：“吾固啖此间饭者，敢违此间大典？”乃葛髽缟衣练裙素履而出，素艳幽姿，见者无不神魂飞越。王忽于中溜遇之，遽问曰：“此妇得非发长委地者耶？”为目送久之。密语满妪曰：“此妇骨格不凡，可善视之，无使与群婢伍。”自是满妪见刘辄跪叩，听使令，唯恐不当其意。未几王使杂沓而至，汉妆衣服一箱，满妆衣服一箱，满妪跪而进曰：“王爷赐也。”刘弗视。旋又赐参十斤，东珠百颗，满妪跪而进曰：“王爷赐也。”刘又弗视。旋又赐首饰一箧，宫扇二把，手帕二条，荷包四副，银锭、金锭各一盘，满妪罗列案前，又跪而告曰：“皆王爷赐。”刘又弗视。妪乃曰：“王赐宜面叩申谢。”刘忽倒卧于床，不起。是夜，王命刘侍寝。刘乃大号且泣曰：“果也欲婢妾畜我，我难妇耳，生长良家，岂有罪而输为城旦者，任彼朝朝暮暮邪？”王闻乃已。 
　　满妪私问张媪曰：“刘自入府以来，王待以殊礼，凡馈食沃盥等事，俱不令承应，又赏给稠叠，实为非常异数。王之用意，不为不厚。今忽喇氏薨，尚无子，群婢中绝无宠幸者，而独注意于刘，此大福将至时也，而必自多龃龉何耶？如以孀妇自嫌，我旗下夫死辄嫁，以广丁男，向着为令，何嫌之有？”媪曰：“彼性高抗，在家喜南面坐，凡诸婢仆，皆屏息听指挥。一旦欲卑躬屈膝于王前，宜其宁死不愿也。”满妪微会意。越数日，王赐刘金凤冠一品命服。媪语刘曰：“蒙尊礼至此，宜若可从，天生尔貌，决不令其落莫以终也。”刘不言而手受其冠服。满妪从屏隙中窥之，知其意转，乃遍张灯悬彩鼓乐，令刘闻之。乘间更至刘前，附耳言曰：“朝廷有定例，凡正室不孕，侧室有子者，许奏闻，册立为妃。今之服，止一品夫人服耳。后且更有贵于此者。”王以御赐蜡炬导刘入寝，刘呼满妪曰：“独忘拜谢天恩乎？”王乃命移炬至中堂，中立，刘立王后而居左侧，齐行九叩礼。至王寝室，刘卸金凤冠，易命服，向王三拜三叩而起。王喜其知大体，有淑嫔风范。是夜刘遂侍寝。 
　　次日，王悦甚，赏满妪钱六十缗，妪率府中男妇三百余人至刘前，叩首称贺。乃出白金四百两，第其等而轻重犒之，阖府中皆大悦。王命陈、刘二监听刘使令。二监者，先朝内臣，年皆七十余。刘乃作书，命二监往虞寄珍曰：“汝母命衰，失身叱利，孽非自作，叫天何辜。我生平不作短气语，今且欲出诸口，不胜忸怩。而不得不为汝言之者，母子本是一体，又汝是黄氏一脉，责无可辞，故为汝聊白吾意。汝父生前，实未尝与我有一语忤，夫妇之私，有逾常格。无言息妫，不禁怀旧而暗自伤心。馁矣若敖，谅亦赍恨，而难于瞑目。今为之计，莫如访立本宗为嗣，分受万金，绵其血食。一以尽生者之心，一以安死者之魄。善体吾衷，是诚望汝。又二监乃先朝内臣归旗者，须加礼款待。别时将我所存元宝二锭赆之，亦使此辈知汝非寒俭家儿也。东珠十颗，可为甥儿帽饰。京样手镯一副，欲汝佩之，如见汝母耳。两舅氏暨夫婿，余情耿耿，不及细诉，非不欲诉，言之丑也。吁嗟珍儿，而今而后，吾不能依汝以居矣，夫复何言！” 
　　二监奉书，钱生已偕二刘先启行来江宁矣。时王以浙西民叛，奉命往抚。刘见三人至，不交一语，但两手捉婿臂，目视两兄而泣。刘仲曰：“今骨肉相聚，亦大幸事，妹纵有苦情，可徐述无悲。”既而满妪奉茶至，皆跪而进，称二刘曰舅爷，钱曰姑爷，始知刘已为蔡文姬矣。遂不问入府后事。珍奉母冬夏衣各十袭，小菜十瓶，客点廿种，炙鸡糟鸭等物数盒，皆手交内监挈至。二监备言珍款待加礼，赆赠多金，遍告同列，同列为之啧啧赞扬。刘乃大悦。方刘伯之将至也，于其妹改节事，尚在疑信间，乃私问仲。仲曰：“妹已处于王宫，又何疑？”伯大恚，作书骂妹，付仲转达，拂衣先归。仲接书曰：“腐儒语何可令妹见？”遂火之。既而钱告归，刘私语之曰：“吾欲为汝图功名，但旗主英察，汝且勿复见我，我在南在北，尚未可知。为语珍，音书弗绝可也。”仲盘桓府中，独无旋里想，遂与刘监结为同宗，而共处于值房。未几，王归自浙，仲乃谒见。问刘：“汝兄才乎？”对曰：“小有才。”乃命仲办理薪水事。 
　　居无何，内召还京师，至济宁而刘病气逆，登舆辄呕。王乃驻行旌，檄中丞遍召良医治病，皆云水土不调，宜用下利之剂以泻其湿。刘视方，皆碎而焚之。谩骂曰：“蛮牛。”王不解何意，似艴然。刘强起拥被坐，牵王袖，令坐于所卧榻，手抚王背，附耳而告曰：“吾病是妊耳，乃欲以下利杀我耶？”王闻，喜慰之至，如锦之添花也。越数日，刘体渐安。乃就道抵京，陛见。皇帝问：“年四十何尚无子？”王对：“臣在江南，得本旗妇刘，已有身。”上喜曰：“男也，则亟告宗人府以闻。”未几，刘果生男。上闻之，赐人参百斤。皇太后复赐洗儿钱百万。乃遵例上请，册立刘氏为妃。刘以失节妇，贵在皇后之下，一品夫人之上，乃倾侧摧挫于难妇宫婢中而得之。噫，奇矣！皇太后万寿节，刘以王例得率福晋等（镇国、辅国将军妻，俱称福晋）入宫庆贺。皇太后见刘，即问曰：“闻某王妻艳极，此其是乎？年几何矣？”刘以三十有五对。太后曰：“不减少女容也。”又问何籍及进身之由。刘具以实对。太后悦之。庆贺毕，目逆而送之曰：“不意民间乃有此尤物。”翌日，赐见食果品、宫扇两柄、艾虎等以奖异之。 
　　是时，朝廷重科场，秋闱届期，命王监国学官录科，试牍呈邸，内官送至刘所。刘偶阅姓氏，则其婿钱生与焉。盖钱固以拔萃生入京肄业者，守刘前所诫，绝不入见。刘乃视其籍贯，校其笔迹，皆无讹。及侍王寝，语之曰：“日间国子监各官呈诸生录科卷中，有钱某名沈堃者，乃吾婿也。”王默然。是科钱果以经魁获隽。明年，钱试礼部中乙榜，未几膺部曹之选。皆刘隐成之也。一日，钱以公事诣王第。王命各官皆退，独召钱进见。谓钱曰：“若欲更见一人乎？”遂延之入内，令刘出见，则已满妆矣。黄锦袍，银鼠套，蒙首以紫貂，珠珥盈头，如明星灿烂于发鬓间，易屦以靴，纤窄如凌波微步。见钱至，喜形于色曰：“吾思珍久矣，近为置宅一所，欲令汝告假，归挈妻孥，至京居之。又仲兄患消渴，恐不测，汝可偕之还乡。”于是偕仲归，仲中途死。钱护其丧，归殡之，而挈珍来京师。刘见珍，相抱而泣，已而欢乐如初。或过珍寓，则又汉妆坐鱼轩，女从百余人，围以步障而行。至则犹为珍处置家事。年四十余，尚有少容，凡一花一服，着其体辄倍增妍。复妊生一子。 
　　常倦寝，梦处故居，薄书契券，堆积案间，宛然黄氏盛时，觉而于心戚戚。适钱来候起居，爰问曰：“吾前与珍书，嘱其访黄氏本宗，立为后嗣，今得其人否？”钱曰：“黄自塘市迁任阳，三世单传，别无支派，又其人先自虞而昆，复自昆而虞，统系皆无考。吾前遍访故老，显示求后意，竟无出而应者。”刘叹曰：“吾欲延彼一线，如此奈何？”乃出百金，遣纪纲至泖湖，为黄氏修墓，且置墓田，为岁祀计，令两仆守冢。至则墓木已刊，一望皆原隰，黄氏兆域，无由别识。或云：去年为开浚者挖其墓，兆域为河身矣。乃抔土为三封而还。时珍举三子，刘语之曰：“次甥可姓黄，为黄氏后。俟其长，可于黄故居遗址营第，使奉汝祖父母祀。”珍诺。不二年而次子死，乃命其季。季又殇，而黄氏遂绝。 

　　钱氏以一念和尚逆案，株连籍没，而黄氏产亦尽入官，见《沙溪妖乱志》（《摩西附志》）。 
　　幼时阅毛对山《墨余录》，亦载此事，标目为《孀姝奇遇》，大致不殊，而此更加详。曾记刘入邸后，致珍书“有母今受王恩重，此身，已不及自持”云云。措词得体，为刘解嘲。文笔雅驯，与此正异曲同工。庚戌夏日，皞皞子附志。 
　　 

　　述怀小序　清　闺秀朱文娟吟梅　着 

　　记梦里之悲欢，若作新闻，便成实境；辨戏中之面目，欲知结局，但看排场。世无全福之人，丰于才者啬于遇；古有遣愁之曲，异其事者同其情。余则时运多艰，生辰不偶，自惭蒲柳，亦凛冰渊。春短春长，恰是莺花二月；愁深愁浅，哪堪风雨三更。须知火本无莲，何处乡留清净；还说月真有桂，总教影入空虚。有生不若无生，来路岂忘去路。倘生慧眼，前因当作如是观；即具菩心，今日不可无此想。 
　　回忆庭前嬉戏，膝下娇痴：换得裳衣，试学斑衣舞彩；分来梨枣，笑看剥枣称觞。当窗细拣纤毫，呼爷学字；昨日新磨明镜，泥母梳头。邀兄拈得诗题，偏嫌袭旧；倩姊描来花样，却喜翻新。吟到海棠，嚼红香于片片；绣成蝴蝶，窥碧影以双双。夜月团圞，遍照人间之乐；荆花烂漫，齐开心上之香。何期锦幔牵丝，赤绳系足。含情不语，春风轻掷掌中珠；顾影自怜，晚雾忽迷云外雁。共指蒹葭是倚，谁言琴瑟堪调；恶缘认作良缘，佳偶翻成怨偶。画眉窗下，厌斟连理之杯；织锦楼头，误挽同心之带。鸡既鸣矣，不听警戒之词；肉可啖乎，唯睹咆哮之性。纵使裙钗无恙，安能冰炭相投。常占反目之爻，每为登堂视膳；欲进采葑之咏，几同入室操戈。誓与笔墨为仇，甘心自弃；谈到诗书是药，苦口难争。人之无良，余将焉托？所以翠眉暗锁，趋时权效东施；红泪偷弹，藏拙懒吟新句。模糊花影，恨结三生。缥渺烟痕，情留一缕。奄奄待毙，身如未死冻蚕；渐渐成灰，心似将残银烛。拟归地府，恐负亲恩。岂真伶俐反痴，竟是聪明无福。 
　　吁嗟乎！未知生乐，焉识死悲？漫寻芝草之根，偶视昙花之色。亦真亦幻，直欲填平怨海，永息风波，不灭不生。遂尔勘破尘缘，尽除罣碍，莫展瓦全之策，常怀尸谏之忱。迹殊沟渎之经，或得消夫后患；情等箴规之切，庶几格其初心。若怜翘首于重泉，不枉捐躯于早岁。此日叶凋松柏，正值三秋缺月之天；他时魂恋椿萱，定入五夜残钟之梦。 
　　〖吟梅，吴中人。幼聪慧，工诗。年二十二，归郏氏。以遇人不淑，结缡未及三百日，自缢死。时嘉庆壬戌十二月十四日子时也。此序缠绵悱恻，读者亦可以鉴其苦心矣。〗 


　　河东君传　清　武进陈玉璂赓明　撰 

　　河东君者，三河妇人也。甲族历代多显名，汉天子尝幸其家，筑苑以为居。隋炀帝时，尤被恩泽。锦帆下扬州，夹堤弥望，绵亘道里，所赐第宅甚多。河东君亦其族，先世居河东，故号河东君。河东君，名丝，字青青。生而姣好，眉目如画。性闲婉，动止得人意。稍长，益婀娜生态，好腰肢，纤细无比。人或欲效之，不能得。河东君揶揄之曰：“昔楚王好细腰，宫中多饿死，无以妾为学也。”所居临大道，高楼危栏，饰以珍珠之帘，玉钩银蒜，掩映荡漾之。旁带陂塘台榭，又多花亭酒店。王孙贵客，过河东君之门，每系马其下。而河东君为人，风流放诞，绮窗朱户间，往往以青眼窥人。去其居十余里，有樊姓者，生一子，以狂自喜。其父母与河东君之祖有旧，遂以君字焉。河东君颇闻樊氏子狂，常悒悒。既嫁，益凄然不乐。一日，樊氏子冶装，将之塞外，博取封侯，与君为别。君制《阳关三叠》以祖行，送之渭城。自是独居无聊，时有乱乌栖止庭前，君作《乌夜啼》曲以寄恨。常凭高徙倚，每于晚烟晓雾，细雨斜风，未尝不泪沾罗袂也。 
　　会偶游陌上，遇一豪家，乘玉骢，家僮数十人随行，见君容貌，竟劫之去。河东君初婉拒之，又甚柔弱，不耐狂暴，日就摧折。河东君愈憔悴，不得意，临秋风，望长亭，顾影自怜而已。其邻人李生者，能道河东君当年。为言盈盈十五时，着淡黄衫子。盈盈者，君小字也。又言河东君有中表妹桃姬同居，桃姬艳衣丽妆，河东君则粗服乱头，不施粉泽。尝同行，望之者曰：“桃姬丽则丽矣，然不若河东君摇曳动人。”又言河东君多态，作大垂手、小垂手。尝临水拖绿裙，倩碧一色。又时作愁蛾远山，狼藉可掬。又少学舞，曳袖若云，当舞时或结其裙带，恐其仙去也。又好人吹笛，杏林梅岭中，或有为新声以媚之，君辄解。又言河东君爱春月中立。时有王生，姿形濯濯，君见而悦之，曰：“人言王生似我，我亦自谓似王生。”故当时大有微辞焉。予闻君故天上星躔，偶谪人间，故袅袅绝世如此。又闻君有兵术，当周亚夫陈兵时，用君计，每战必克，令营中皆呼君为细君。天子入其阵，甚宠之。又闻京兆尹张敞，遇君于章台，后敞仿君螺黛法，为妇画眉，啧啧人口云。 
　　野史氏曰：“宋武帝时，有为灵和殿宫人者，见宠侍，尝三眠三起，亦岂其族耶？闻河东君之姊若妹，居永丰坊，皆倩媚弄姿，其族布满天下，灞上、汉南尤繁衍。大抵轻盈飘宕，其天资然也。宁独妇人，其男子亦然。又其别族，为杨氏，有女，为唐明皇妃。” 
　　文情摇曳，句调清新，不让张绪当年风流独步。 


　　惧内供状　清　佚名　撰 

　　伏唯阴盛阳衰，巾帼之雄可畏；女强男弱，须眉之妇堪怜。禀坤而乃以乘干，夫网已堕；治内更兼乎正外，妻道何隆？风斯下矣，岂世间多燕赵佳人；教且同焉，实宇内少昂藏男子。慨往古而已然，叹近今之更甚。某本儒生，家传阀阈，自信美如城北，岂期配在河东。号阃内之大将军，自他有耀；怕老婆之都元帅，舍我其谁？非关南国人柔，倍见北方风劲。鸠盘茶踞白莲台上，胭脂虎卧红锦丛中。一言触恼，分明太岁当头；片语加嗔，俨似山魈破胆。抱衾禂犹存觳觫，侍饮食时切悚惶。奉令承教，早等纶音谕旨之严；言听计从，恪遵妇倡夫随之训。破骂总莫妙装呆，动怒又何妨陪笑。出必告似哀猿唳月，返必面如怒马奔槽。可骇者，平时声若洪钟，到妻前而不闻其响；可怜者，纵尔勃然盛怒，入房中而忽改其容。诚何心哉？良有以也。兼之娘子每抱采薪之忧，卑人独尽割股之孝。茶汤自进，不同保母之烦呼；药食亲调，岂比梅香之偷懒。体心着意，痛痒相关，敲背摇肩，殷勤曲尽。宜乎恩威并用，赏罚兼施，奈何慈悲心不舍半毫，冰霜而居然终日。纵使盈盈秋水，但常见金刚努目之时；如何淡淡春山，不曾有菩萨低眉之日。灯影下，谁教你屈体蛇行，所可道也，言之丑也；人面前，可畏他大声狮吼，庶几改之，予日望之。更可惮者，立法尤严，设刑备至，大门闩使丈夫之惊魂堕地，小棒槌乃娘子之扑作教刑。马桶盖制就圆枷，俨似中军之帽；裹脚布权为长练，竟同绵殓之尸。绣房中一个罪囚，即夏禹泣之而奚益？黑夜中浑身疼痛，纵文王视之而徒伤。欲讨饶，既虑钻隙相窥；将高喊，又恐隔墙有耳。无奈哑气低声，学吞炭之豫让；攒眉咬齿，等刺股之苏秦。古公何罪，竟罹无妄之灾；阳货邀恩，常感不孥之德。瓠犀牙如此锋铦，长颈边时隐着一个紫印；麻姑爪这般利害，瘦脸上早现出几缕红斑。以云困顿，不亦甚乎！若谓风流，未之有也。将登山临水，总是惊心吊魄之场；即宴客娱宾，尤多疐后跋前之恐。九子魔时时作伴，罗刹女刻刻相依。既难为孟尝君之秦地私逃，亦徒为齐景公之牛山陨涕。颇情愿削发而心阿弥，或告之吁无所祷也；恨不能腐刑而为阉侍，彼将曰：“噫！于女安乎？”是以生死均难，进退维谷。从未得吐气扬眉之日，恒抱此囚首蹙额之容。此惧内之禀性良然，真怨慕之苦衷莫解。不得已而传之管城子，犹未尽我形容；无可奈而寄诸楮先生，庶得知予苦楚。聊以藏拙，不敢书名。人各有妻，观之莫笑，供状是实。 

　　原评：“极情尽致，非过来人不能道。” 
 

　　灵应传　唐　无名氏　撰 

　　泾州之东二十里，有故薛举城。城之隅，有善女湫，广袤数里，蒹葭丛翠，古木萧疏。其水湛然而碧，莫有测其浅深者，水族灵怪，往往见焉。乡人立祠于旁，曰九“娘子神”，岁之水旱袚禳，皆得祈请焉。又州之西二百余里，朝那镇之北，有湫神，因地而名曰“朝那神”。其肸蚃灵应，则居善女之右矣。 
　　干符五年，节度使周宝在镇日，自仲夏之初，数数有云气，状如奇峰者，如美女者，如鼠如虎者，由二湫而兴。至于激迅，风震雷电，发屋拔树，数刻而止，伤人害稼，其数甚多。宝责躬励己，谓为政之未敷，致阴灵之所谴也。至六月五日，府中视事之暇，昏然思寐，因解巾就枕。寝犹未熟，见一武士，冠鍪被铠，持钺而立于阶下曰：“有女客在门，欲申参谒，故先听命。”宝曰：“尔为谁乎？”曰：“某即君之阍者，效役有年矣。”宝将诘其由，已见二青衣历阶而升，长跪于前曰：“九娘子自郊墅特来告谒，故先使下执事，致命于明公。”宝曰：“九娘子非吾通家亲戚，安敢造次相面乎？”言犹未终，而见祥云细雨，异香袭人。俄有一妇人，年可十七八，衣裙素淡，容质窈窕，凭空而下，立庭庑之间。容仪绰约，有绝世之貌。侍者十余辈，皆服饰鲜洁，有如妃嫔之仪。顾步徊翔，渐及卧所。宝将少避之，以候其意。侍者趋进而言曰：“贵主以君之高义，可申诚信之托，故将冤抑之怀，诉诸明公。明公忍不救其急难乎？”宝遂命升阶相见，宾主之礼，颇甚肃恭。登榻而坐，祥烟四合，紫气充庭，敛态低鬟，若有忧戚之貌。宝命酌醴设馔，厚礼以待之。俄而敛袂离席，逡巡而言曰：“妾以寓居郊园，绵历多祀，醉酒饱德，蒙惠诚深。虽以孤枕寒床，甘心没齿，茕嫠有托，负荷逾多。但以显晦殊途，行止乖互。今乃迫于情礼，岂暇缄藏？倘鉴幽情，当敢披露。”宝曰：“愿闻其说，所冀识其宗系，苟可展分，安敢以幽显为辞？君子杀身以成仁，徇其毅烈，蹈赴汤火，旁雪不平，乃宝之志也。”对曰：“妾家世会稽之鄮县，卜筑于东海之潭，桑榆坟陇，百有余代。其后遭世不造，瞰宝贻灾，五百人皆遭庾氏焚炙之祸，纂绍几绝。不忍戴天，潜遁幽岩，沉冤莫雪。至梁天监中，武帝好奇，召人通龙宫，入柘桑岛，以烧燕奇味结好于洞庭君宝藏王第七女，以求异宝。寻闻家仇瘐毗罗，自鄮县白水郎弃官解印，欲承命请行，阴怀不道，因使得入龙宫，假以求货，覆吾宗嗣。赖我公敏鉴，知渠挟私请行，欲肆无辜之害。虑其反贻伊戚，辱君之命言于武帝。武帝遂止，乃令合浦郡落黎县欧越罗子春代行。妾之先宗羞共戴天，虑其后患，乃率其族，韬光灭迹，易姓变名，避仇于新平真宁县安村。披榛凿穴，筑室于兹，先人敝庐，殆成胡越。今三世卜居，先为灵应君，寻受封应圣侯。后以阴灵普济，功德及民，又封普济王。威德临人，为世所重。妾即王之第九女也。笄年，配于象郡石龙之少子。良人以世袭猛烈，血气方刚，宪法不拘，严父不禁，残虐视事，礼教蔑闻。未及期年，果贻天谴，覆宗绝祀，削迹除名。唯妾一身，仅以获免。父母抑遣再行，妾终违命。王侯致聘，接轸交辕。诚愿既坚，遂欲自劓。父母怒其刚烈，遂遣屏居于兹土之别邑。音问不通，于今三纪。虽慈颜未复，温清久违，离群索居，甚为得志。近年为朝那小龙，以季弟未婚，潜行礼聘。甘言厚币，峻阻复来。灭性毁形，殆将不可。朝那遂通好于家君，欲成其事，遂使其季弟权徙居于王畿之西，将货于我王，以成姻好。家君知妾之不可夺，乃令朝那纵兵相逼。妾亦率其家僮五十余人，付以兵仗，逆战郊原。众寡不敌，三战三北，师徒倦弊，犄角无怙。将欲收拾余烬，背城借一，而虑晋阳水急，台城火炎，一旦攻下，为顽童所辱，纵没于泉下，无面见石氏之子，故《诗》云：‘汛彼柏舟，在彼中河。髡彼两髦，实维我仪。之死矢靡他。母也天只，不谅人只！’此卫世子孀妇自誓之词。又云：‘谁谓鼠无牙，何以穿我墉？谁谓女无家，何以速我讼？虽速我讼，亦不女从。’此召伯听讼。衰乱之俗兴，贞信之教征，强暴之男，不能侵凌贞女也。今则公之教，可以精通显，贻范古今，贞信之教，故不为姬奭之下者。幸以君之余力，少假兵锋，挫彼凶狂，存其鳏寡，成贱妾终天之誓，彰明公赴难之心，辄具志诚，幸无见阻。” 
　　宝心虽许之，讶其辨博，欲拒以他事，以观其词。乃曰：“边徼事繁，烟尘在望，朝廷以西垂陷虏，芜没者三十余州，将议举戈，复其土壤。晓夕恭命，不敢自安。匪夕伊朝，前茅即举，空多愤悱，未暇承命。”对曰：“昔者楚昭王以方城为城，汉水为池，尽有荆蛮之地。藉父兄之资，强国外连，三良内助。而吴兵一举，鸟迸云奔，不暇婴城。迫于走兔，宝玉迁徙，宗社凌夷。万乘之灵，不能庇先王之朽骨。至申胥乞师于嬴氏，血泪污于秦庭，七日长号，昼夜靡息。秦伯悯其祸败，竟为出师，复楚退吴，仅存亡国。况芈氏为春秋之强国，申胥乃衰楚之大夫，而以矢尽兵穷，委身折节，肝脑涂地，感动于强秦。矧妾一女子，父母斥其孤贞，狂童凌其寡弱，缀旒之急，安得不少动仁人之心乎？”宝曰：“九娘子灵宗异派，呼吸风云，蠢尔黎元，固在掌握，又焉得示弱于世俗之人，而自困如是者哉？”对曰：“妾家族望，海内咸知，只如彭蠡、洞庭，皆外祖也。陵水、罗水，皆中表也。内外昆季，百有余人，散居吴越之间，各分地土，咸京八水，半是宗亲。若以遣一介之使，飞咫尺之书，告彭蠡、洞庭，召陵水、罗水，率维扬之轻锐，征八水之鹰扬，然后檄冯夷，说巨灵，鼓子胥之波涛，混阳侯之鬼怪，鞭驱列缺，指挥丰隆，扇疾风，翻暴浪，百道俱进，六师鼓行，一战而成功。则朝那一鳞，立为齑粉；泾城千里，坐变污潴。言下可观，安敢谬矣？昔者泾阳君与洞庭外祖，世为姻戚，后以琴瑟不调，弃掷其妇，遭钱塘之一怒，伤生害稼，怀山襄陵，泾水穷鳞，致毙外祖之牙齿。今泾上车轮马迹犹在，史传具存，固非谬也。妾又以夫族得罪于天，未蒙上帝昭雪，所以销声避影，而自困如是。君若不悉诚款，终以多事为词，则向者之言，不敢避上帝之责也。”宝遂许诺，率爵撤馔，再拜而去。宝及晡方寤，耳闻目览，恍然如在。翌日，遂遣兵士一千五百人，营于湫庙之侧。是月七日，鸡初鸣，宝将晨兴，疏牖尚暗，忽于帐前，有一人径行于帷幌之间，有如侍巾栉者。呼之命烛，竟无酬对。遂厉而叱之，乃言曰：“幽明有隔，幸不以灯烛见迫也。”宝潜知异，乃屏气息音，徐谓之曰：“得非九娘子乎？”对曰：“某即九娘子之执事者也。昨日蒙君假以师徒，救其危患，但以幽显事别，不能驱策，苟能存其始约，幸再思之。”俄而纱窗渐白，注目视之，悄无所见。宝良久思之，方达其义。遂呼吏，命按兵籍，选亡没者名，得马军五百人，步卒一千五百人，数内选押衙孟远，充行营都虞侯，牒送女湫神。 
　　是月十一日，抽回湫庙之卒，见于厅事之前。转旋之际，有一甲士仆地，口动目瞬，问无所应，亦不似暴卒者，遂置于廊庙之间。天明亦寤，遂使人诘之，对曰：“某初见一人，衣青袍，自东而来，相见甚有礼。谓某曰：‘贵主蒙相公莫大之恩，拯其单弱，然亦未尽诚款。假尔明敏，再通幽情，幸无辞勉也。’某危以他词拒之，遂以袂相牵，懵然颠仆，但觉与青衣者继踵偕行。俄至其庙，促呼连步，至于帷薄之前，见贵主谓某云：‘昨蒙相公悯念孤危，俾尔戍于敝邑，往返途路，得无劳止。余近蒙相公再借兵师，深惬诚愿。观其士马精强，衣甲铦利，然都虞侯孟远才轻位下，甚无机略。今月九日，有游军三千余，来掠我近郊，遂令孟远领新到将士邀击于平原之上，设伏不密，反为彼军所败。甚思一权谋之将，俾尔速归，达我情素。’言讫拜辞而出。昏然似醉，余无所知矣。”宝验其说，与梦相符，意欲质前事，遂差制胜关使郑承符以代孟远。是月三日晚衙，于后球场沥酒焚香，牒请九娘子神收管。至十六日，制胜关申云：“今月十三日夜三更已来，关使暴卒。”宝惊叹息，使人驰视之，至则果卒，唯心背不冷，暑月停尸亦不败坏，其家甚异之。忽一夜阴风惨冽，吹砂走石，登屋拔树，禾苗尽偃，及晓而止。云雾四布，连夕不解。至暮，有迅雷一声，划如天裂，承符忽呻吟数息。其家剖棺视之，良久复苏。是夕亲邻咸聚，悲喜相仍，信宿如故。家人诘其由，乃曰：“余初见一人衣紫绶乘骊驹，从者十余人，至门下马，命吾相见。揖让周旋，手捧一牒授吾云：‘贵主得吹尘之梦，知若负命世之才，欲遵南阳故事，思殄邦仇，使下臣持兹礼币，聊展敬于君子，而冀再康国步，幸不以三顾为劳也。’余不暇他辞，唯称不敢。酬酢之际，已见聘币罗于阶下，鞍马、器甲、锦彩、服玩、橐鞬之属，咸布列于庭。吾辞不获免，遂再拜受之。即相促登车，所乘马异常骏伟，装饰鲜洁，仆御整肃。倏忽行百余里，有甲马三百骑，已来迎候驱殿。有大将军之行李，余亦颇以为得志。指顾间，望见一大城，其雉堞穹崇，沟洫深浚，余恍惚不知所自。俄于郊外备帐乐设，享宴罢，入城。观者如堵，传呼小吏，交错其间，所经之门，不记重数。及至一处，如有公署，左右使余下马易衣，趋见贵主。贵主使人传命，请以宾主之礼见。余自谓既受公文器甲临戎之具，即是臣也，遂坚辞，具戎服入见。贵主使人复命，请去橐鞬，宾主之间，隆杀可也。余遂舍器仗而趋入，见贵主坐于厅上，余拜谒一如君臣之礼。拜讫，连呼登阶。余乃再拜，升自西阶。见红妆翠饰，蟠龙髻凤。而侍立者数十余辈，弹弦握管，秾花异服。而执役者，又数十辈，腰金拖紫，曳组攒簪。而趋隅者，又非止一人也，轻裘大带，白玉横腰。而森罗于阶下者，其数甚多。次命女客五六人，各有侍者十数辈，差肩接迹，累累而进。余亦低视长揖，不敢施拜。坐定，有大校数人皆令预坐，举进乐。酒至，贵主敛袂举觞，将欲兴词，叙向来征聘之意。俄闻烽燧四起，叫噪喧呼云：‘朝那贼步骑数万人，今日平明攻破堡塞，寻已入界，数道齐进，烟火不绝，请发兵救应。’侍坐者相顾失色，诸女不及叙别，狼狈而散。及诸校降阶拜谢，伫立听命。贵主临轩谓余曰：‘吾受相公非常之惠，悯其孤茕，继发师徒，拯其患难。然以车甲不利，权略是思。今不弃弊陋，所命将军者，正为此危急也。幸不以幽僻为辞，少匡不逮。’遂别赐战马二匹，黄金甲一副，旌旗旄钺，珍宝器用，充庭溢目，不可胜计。彩女二人，给以兵符，赐赍甚丰。余拜捧而出，传呼诸将，指挥部伍，内外响应。是夜出城，相次探报，皆云贼势渐雄。余素谙其山川地理、形势孤虚，遂引军夜出。去城百余里，分布要害，明悬赏罚，号令三军，设伏兵以待之，迟明排布已毕。贼汰其前功，颇甚轻进，犹谓孟远之统众也。余自引轻骑登高视之，则烟尘四合，行阵整肃。余先使轻兵搦战，示弱以诱之。接以短兵，且战且行，金革之声，天裂地坼。余引兵诈北，彼亦尽锐前趋。鼓噪一声，伏兵尽起。千里转战，四面夹攻。彼军败绩，死者如麻。再战再奔，朝那狡童，漏刃而去。从亡之卒不过十余人，余选健马三十骑追之，果生直于麾下。由是血肉染草木，脂膏润原野，腥秽荡空，戈甲山积。贼帅以轻车驰送于贵主，贵主登平朔楼受之。举国士民，咸来会集。引于楼前，以礼责问，唯称死罪，竟绝他词。遂令押赴都市腰斩，临刑有一使乘传，来自王所，持急诏令促之曰：‘朝那之罪，吾之罪也，汝可赦之，以轻吾过。’贵主以父母再通音问，喜不自胜，谓诸将曰：‘朝那安动，即父之命也，今使赦之，亦父之命也。昔吾违命，乃贞节也。今若又违，是不祥也。’遂命解缚，使单骑送归。未及朝那，包羞而卒于路。余以克敌之功，大被宠赐，寻备礼拜平难大将军，食朔方三千户，别赐第宅舆马，宝器衣服，婢仆，园林邸第，旌幢铠甲，次及诸将，赏赍有差。明日大宴，预坐者不过五六人。前者六七女皆来侍坐，风姿艳态，愈觉动人。竟夕张饮甚欢。酒至，贵主捧觞而言曰：‘妾之不幸，少处空闺，天赋孤贞，不从严父之命，屏居于此三纪矣。蓬首灰心，未得其死，邻童迫胁，几至颠危，非有相公之殊恩，将军之雄武，则息国不贤之妇，又为朝那之囚矣。永言斯惠，终天不忘。’遂以七宝钟酌酒，使人持送郑将军。余因避席，再拜而饮。余自是颇动归心，词理恳切。遂许给假一月，宴罢出。明日拜谢讫，拥其麾下三十余人，返于来路所经之处，闻鸡犬颇甚酸辛。俄顷到家，见家人聚泣，灵帐俨然。麾下一人，令余促入棺缝之中。余欲前，而为左右所耸。俄闻雷震一声，醒然而寤。” 
　　承符自此不事家产，唯以后事付妻孥。果经一月，无疾而终。其初欲暴卒时，告其所亲曰：“余本机钤入用，效即戎行，虽奇功蔑闻，而薄效粗立，洎遭爨累，谴谪于兹，平生志气，郁而未申。丈夫终当扇长风，摧巨浪，挟泰山以压卵，决东河以沃萤，奋其鹰犬之心，为人雪不平之事。吾朝夕当有所受，与子分襟，固不久矣。” 
　　其月十三日，有人自薛举城晨走十余里。天初平晓，忽见前有车尘竞起，旌旗焕赤。数百人中拥一人，气概洋洋。逼而视之，郑承符也。此人惊讶移时，因伫于路左，见瞥如风云，抵善女湫。俄顷，悄无见。 
 

　　神山引曲　清?玉泉樵子 

　　聊斋粉蝶传 
　　阳曰旦，琼州士人也。偶自他郡归，泛舟于海，遭飓风，舟将覆。忽飘一虚舟来，急跃登之，回视，则同舟尽没。风逾狂，螟然任其所吹。亡何风定，开眸，忽见岛屿，舍宇连亘。把掉近岸，直抵村门。 
　　村中寂然，行坐良久，鸡犬无声。见一门北向，松竹掩霭。时已初冬，墙内不知何花，蓓蕾满树。心爱悦之，逡巡遂入。遥闻琴声，步少停。有婢自内出，年十四五，飘洒艳丽，睹阳，返身遽入。俄闻琴声歇，一少年出，讶问客所自来，阳具告之。转诘邦族，阳又告之。少年喜曰：“我姻亲也!”遂揖请入院。 
　　院中精舍华好，又闻琴声。既入舍，则一少妇危坐，朱弦方调。年可十八九，风采焕映。见客入，推琴欲逝。少年止之曰：“勿遁！此即卿家眷属。”因代溯所由，少妇曰：“是吾侄也。”因问其祖母尚健否，父母年几何矣？阳曰：“父母四十余，都各无恙。惟祖母六旬，得疾沉痼，一步履须人耳。侄实不知姑系何房，望祈明告，以便归述。”少妇曰：“道途辽阔，音问梗塞久矣。归时但告而父‘十姑问讯矣’。渠自知之。”阳问姑丈何族，少年曰：“海屿姓晏。此名神仙岛，离琼三千里，仆流寓亦不久也。”十娘趋入，使婢以酒食饷客。鲜蔬香美，亦不知其何名。饭已，因与瞻眺。见园中桃李含苞，颇以为怪。晏曰：“此处夏无大暑，冬无大寒，花无断时。”阳喜曰：“此乃仙乡，归告父母，可以移家作邻。”晏但微笑。 
　　还斋炳烛，见琴横案上，请一聆其雅操。晏乃抚弦捻柱，十娘自内出，晏曰：“来来，卿为若侄鼓之。”十娘即坐，问侄愿何闻，阳曰：“侄素未读琴操，实无所愿。”十娘曰：“但随意命题，皆可成调。”阳笑曰：“海风引舟，亦可作一调否？”十娘曰：“可。”即按弦挑动，若有旧谱，意调崩腾，静会之，身似在舟中，为飓风之所摆簸。阳惊叹欲绝，问可学否？十娘授琴，试使勾拨，曰：“可教也，欲何学？”曰:“适所奏飓风操，不知可得几日学？请先录其曲吟诵之。”十娘曰：“此无文字，我以意谱之耳。”乃别取一琴，作勾剔之势，使阳效之。阳习至更余，音节粗合，夫妻始别去。 
　　阳目注心凝，对烛自鼓。久之，顿然妙悟，不觉起舞。举首，忽见婢立灯下，惊曰：“卿固犹未去耶？”婢笑曰：“十姑命侍安寝，掩户移檠耳。”审顾之，秋水澄澄，意态媚绝。阳心动微挑，婢俯首含笑。阳益惑之，遽起挽颈。婢曰：“勿尔！夜已四漏，主人将起。彼此有心，来宵未晚。”方狎抱间，闻晏唤粉蝶，婢作色曰：“殆矣！”急奔而去。 
　　阳潜往听之，但闻晏曰：“我固谓婢子尘缘未灭，汝必欲收录之，今如何矣？宜鞭三百！”十娘曰：“此心一萌，不可给使，不如为吾侄遣之。”阳甚渐惧，反斋，灭烛自寝。 
　　天明，有童子来侍盥沐，不复见粉蝶矣。心惴惴，恐见谴逐。晏与十娘并出，似无所介于怀。便考所业，阳为一奏，十娘曰：“虽未入神，已得什九。肄熟可以臻妙。”阳复求别传，晏教以天女谪降之曲，指法拗折，习之三日，始能成声。晏曰：“梗概已尽，此后但须熟耳。娴此两曲，琴中无梗调矣。” 
　　阳颇忆家，告十娘曰：“侄居此，蒙姑抚养，甚乐。顾家中悬念，离家三千里，何日可能还也？”十娘曰：“此即不难，故舟尚在，当助尔一帆风。子无家室，我已遣粉蝶矣。”乃赠以琴，又授以药，曰：“归医祖母，不惟却病，亦可延年。”遂送至海岸，俾登舟。阳觅揖，十娘曰：“无须此物。”因解裙作帆，为之萦系。阳虑迷途，十娘曰：“勿忧，但听帆漾耳。”系已，下舟。 
　　阳凄然，方欲拜别，而南风竞起，离岸已远矣。视舟中糗糒已具，然止足供一日之餐。心怨其吝，腹馁不敢多食，惟恐遽尽，但啖胡饼一枚，觉表里甘芳，余六七枚，珍而藏之，即亦不复饥矣。俄见夕阳欲下，方悔来时未索膏烛。 
　　瞬息，遥见人烟，细审则琼州也。喜极，旋已近岸，解裙裹饼而归。人门举家惊喜，盖离家已十六年。始知其遇仙。视祖母，老病益惫。出药投之，沉疴立除。共怪问之，因述所见，祖母法然曰：“是汝姑也!” 
　　初，老夫人有少女名十娘，生有仙姿。许字晏氏婿，十岁入山不返。十娘待至二十余，忽无疾自殂，葬已三十余年。闻旦言，共疑未死。出其裙，则犹在家所素著者也。饼分啖之，一枚终日不饥，而精神倍生。老夫人命发冢验视，则空棺存焉。 
　　旦初聘吴氏女，未娶。旦数年不返，遂他适。共信十娘言，以俟粉蝶之至。既而年余无音，始议他图。临邑钱秀才有女，名荷生，艳名远播，年十六未嫁，而三丧其婿。遂媒定之，涓吉成礼。既人门，光艳绝代。旦视之，则粉蝶也。惊问曩事，女茫乎不知。盖被逐时，即降生之辰也。每为之鼓天女谪降之操，辄支颐凝想，若有所会。 

　　随园神山引（原注：康熙十五年事。） 
　　阳生泛海海风作，千船万船水中落。 
　　阳生抱得一桴桴，闭眼凭他骇浪流。 
　　日暮风停桴泊岛，上有神山两字好。 
　　金碧参差屋数间，分明玉指弹冰弦。 
　　花里云鬟惊有客，风中琴响渐阑珊。 
　　一人玉貌来相见，说住琼州说姓晏。 
　　喜遇崔卢中表亲，速张王母瑶池宴。 
　　夫人手整晓霞妆，道是儿姑第十娘。 
　　先询阿母颜何似，再问眉窗树可长？ 
　　不仗蛟螭翻海水，那能骨肉会龙荒？ 
　　山前山后教生到，烟草芬芳花月妙。 
　　生言归去挈家来，姑母姑夫但微笑。 
　　取出青琴彼此弹，天风拂拂海漫漫。 
　　新成一曲云仙谪，听去虽难学不难。 
　　夜深珠露凉风竹，两美双双楼上宿。 
　　只留小玉伴银灯，未免偷桃学方朔。 
　　忽呼粉蝶声如恼，惊去双跌奔悄悄。 
　　听得仙姑苦劝声，尘心已动缘须了。 
　　不如折与小桃花，随他春向人间老。 
　　明朝相见脸先红，只说归心一夜浓。 
　　仙郎饯别丹三粒，仙女亲题信一封。 
　　岂不相留情款款，其如人世太匆匆， 
　　解下湘裙覆船上，道儿此去应无恙。 
　　万顷琉璃六幅风，蓬莱不忍回头望。 
　　渐渐乡音入耳间，迢迢清水变红尘。 
　　满城亲故无多在，已过韶光十六春。 
　　衰年大母方愀疾，因由说罢同呜咽。 
　　有婿携妻采药行，那知此日人天隔！ 
　　细看裙是嫁时衣，一片香风卷雪飞。 
　　钱家生长初笋女，才说婚姻便相许。 
　　迎来果是旧娉婷，苦问三生记不清。 
　　偶然弹到云仙谪，涕泪千行尚怕听。
  </div>
  <div class="pagination">
   <a href="香艳丛书_page136.html">
    上一页
   </a>
   <span>
    ...
   </span>
   <a href="香艳丛书_page132.html">
    132
   </a>
   <a href="香艳丛书_page133.html">
    133
   </a>
   <a href="香艳丛书_page134.html">
    134
   </a>
   <a href="香艳丛书_page135.html">
    135
   </a>
   <a href="香艳丛书_page136.html">
    136
   </a>
   <span class="current-page">
    137
   </span>
   <a href="香艳丛书_page138.html">
    138
   </a>
   <a href="香艳丛书_page139.html">
    139
   </a>
   <a href="香艳丛书_page140.html">
    140
   </a>
   <a href="香艳丛书_page141.html">
    141
   </a>
   <a href="香艳丛书_page142.html">
    142
   </a>
   <span>
    ...
   </span>
   <a href="香艳丛书_page138.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
