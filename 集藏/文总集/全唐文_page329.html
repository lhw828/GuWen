<!DOCTYPE html>
<html>
<head>
    <meta charset="UTF-8">
    <title>全唐文 - 第 329 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 329 页/共 603 页</h1>
    <div class="content">    因此而言曰：“予今变祸为福，易曲成直。宁关天命，在我人力。以忠孝为干橹，以信义为封殖，拯厥兆庶，绥乎社稷。一言而荧惑退舍，一挥而羲和匪昃。桑谷生庭而自灭，野雉ず鼎而自息。诚天地之无亲，曷膏肓之能极？”医者遂口禁心醉，局敛茫然，投弃针石，葡匐而前：“吾谓治国在天，子谓治国在贤；吾谓命不可续，子谓命将可延。讵知国不足理，疾不足痊。佐荒淫为圣主，保夭寿而长年，皆正直之是与，庶将来之勉旃！”
    ○披沙拣金赋（以“求宝之道，同乎选才”为韵）
    沙之为物兮，视污若浮；金之为宝兮，耻居下流。沉其质兮，五材或阙；耀其光兮，六府以修。然则抱成器之珍，必将有待；当慎择之日，则又何求。配璋而取贵，岂泥滓而为俦。披而择之，斯焉见宝，荡浸淫而顾盼，指炫晃而探讨。动而愈出，幽以即明；涅而不缁，既坚既好。潜虽伏矣，获则取之。翻混混之浊质，见熠熠之殊姿。久暗未彰，固亦将君是望；先迷后得，孰谓弃予如遗。其隐也，则杂昏昏、沦浩浩。晦英姿兮自保。和光同尘兮合于至道。其遇也，则散奕奕、动融融。焕美质兮其中。明道若昧兮契彼玄同。傥俯拾而不弃，谅致美于无穷。欲盖而彰，将炯尔而见素；不索何获，遂昭然而发蒙。观其振拔污涂，积以锱铢。碎清光而竞出，耀真（一作直）质而持殊。锥处囊而纤光乍比，剑拭土而异彩相符。用之则行，斯为美矣；求而必得，不亦悦乎？岂独媚旭日以晶荧，带长川之清浅。皎如珠吐，疑剖蚌之乍分；粲若星繁，似流云之初卷。是以周德思比，而岐昌即咏；陆文可侔，而昭明是选。若然者，可以议披沙之所托，明拣金之所裁。良工何远，善价爰来。拂以增光，宁谢满ぷ之学；汰之愈朗，讵惭掷地之才。客有希采掇于求宝之际，庶斯文之在哉。
    ○迎长日赋（以“三王郊礼，日用夏正”为韵）
    惟飨帝以事天，必推策而迎日。寅方肇建，俟启蛰以展仪；卯位将初，爰用牲而协吉。送烈烈之凝气，遵迟迟之阳律。犹分可爱之辉，式仁寅宾之质。稽之虞典，期匪疾而匪徐；行以夏时，契惟精而惟一。取在冯相，事传小正。符上春以备仪，必修其始；先仲春而有事，故谓之迎。时也淑景初延，幽阳潜启，当四时之首位，用三代之达礼。探颐索隐，得郊祀之元辰；极往知来，正邦家之大体。事冠前古，仪标后王。皮弁乍临，土圭之影犹积；泰坛既罢，玉漏之声渐长。变熙熙之纯曜，流杲杲之晴光。璧影始融，丽景才（一作欲）凝于城阙；轮形尚疾，斜晖未驻于康庄。是知迎长日之仪，实王心之所共；兆南郊之位，乃阳事之所用。故可以知上下之际，见天人之交，动浮光于俎豆，散微照于包茅。周流金石，晖照陶匏。异乎天纪不修，秦伯尚矜其泰矜；日官失职，晋侯徒继乎夏郊。于以迎之，则无违者。委照将久，岂三舍之足凭；延光可期，胡再中之云假？自然应以繁祉，锡之纯嘏。礼仪允治于神人，正朔克周于戒夏。今我后再新古礼，与天地相参。应戬之宜，受之千亿；奉郊祀之报，至于再三。然则迎长日、恭祀事，并虞夏而何惭！
    ○记里鼓赋（以“圣人立制，智者研精”为韵）
    异哉鼓之设也，恢制度于大邑。佐大礼于时行即行，赞盛容而立之斯立。观其象，可以守威仪之三千；节其音，可以表吉行之五十。配和鸾以入用，并司南而为急。若乃郊荐之仪既陈，封禅之礼攸执，经千里而分寸可候，度四方而礼容是集。施五击于华山之野，知雾气已笼；用百发乎南山之阳，识雷声所及。先圣有作，后王式遵。启玄机以求旧，运巧智而攸新。相彼良工，自殊昧道之士；眷兹木偶，应异迷途之人。齐步武而无佚，差远近而有伦。遵大路，罔愆乎礼典；听希声，克正于时巡。虽道有环回，地分险易，固善应而莫失，谅知几而有为。载考载击．所辨于长亭短亭；匪疾匪徐，足分乎有智无智。观其妙矣，孰测其微细？观其徼矣，讵知其启闭！音不衰而得度，响其镗而有制。于以翊龙御，于以引天旋。异铜浑之仪，亦可叙紫微之星次；殊玉漏之制，而能步黄道之日躔。周物之智斯设，极深之机是研。鄙繁音之坎坎，陋促。节之阗阗。妙出人谋，思由神假。时然后击，赞赏典于今兹；动惟其常，契同文于古者。由是皇衢以正，帝道斯盛。恭出震以成威，膺御乾而启圣。我后得以昭文物，展声明，不愆于素，可举而行。宜乎骋墨妙，呈笔精，固敢先三雅而献赋，庶将开万国之颂声。
    ●卷五百七十
    ☆柳宗元（二）
    ○礼部为百官上尊号第一表
    臣某言：伏以圣王之纂承天位也，臣子必竭恳诚，献尊号，安敢为佞？礼在其中。一则以告天地神祗，二则以奉宗庙社稷，三则以安华夏蛮貊。巍巍大称，其可废乎？臣等诚欢诚望，顿首顿首。
    伏惟皇帝陛下，协周文之孝德，齐大禹之约身；弘帝尧之法天，过殷汤之解网。未逾周月，四海将致于时雍；甫及元正，率土更欣于再造。然神人之愿，亿兆之情，有所不安，率谓未尽善者，以为帝德广运，而尊号犹阙；郊庙备礼，而祝嘏无辞。凡百兢怀，华夷属望。
    臣谨案昔皋陶之颂舜，伊尹之颂汤，皆臣子至公，面扬君父，以敷于当代，以播于无穷，夫岂饰哉？率由事实。帝王尊号，盖渐于此。皇家光被四表，祖宗烈文，时当太和，尊号表德，耳目所接，简牍斯存。稽之于前典则如彼，考之于圣朝则又如此。今龟筮习吉，元正戒期，当品物惟新之时，乃皇王大礼之日。陛下郊天地，享宗祧，阴阳协和，动植交畅，不建至尊之称，恐违列圣之心。所以臣等冒死陈闻，请上尊号。伏推陛下小（一作抑）谦让之节，安延企之情，特召名儒礼官，百僚庶尹，详明故实，议崇圣德，则人望允厌，神心获安。山川效灵，光赞无疆之寿；祝史陈信，永彰不朽之功。臣等蒙国宠荣，备位班列，无任恳望之至。
    ○礼部为百官上尊号第二表
    臣某等言：臣等再陈丹悃，谨献鸿名，天心未从，陨越无措。臣某等诚惶诚恐，顿首顿首。
    谨案：尧曰“咨尔舜，”舜曰：“格尔禹，”汤曰：“吾甚武，”自号曰武王。则尧、舜、禹、汤皆当时王者之号也。考皇帝之故实，征往圣之宪章，允协礼经，焕乎图牒。伏惟皇帝陛下，允恭克让，约已谦尊，参天两地之功，为而不有；安上理人之德，置而不论。至哉王言，非群下所能仰望也。然臣等伏以为尊号者，所以类上帝，飨祖宗，万人所称，百蛮所仰，表圣德于率土，播天声于无疆。臣下请之之谓礼，帝王承之之谓孝，孝大于让，礼先于谦，百王不刊之典，安可得而废也！
    臣等又以《春秋》本于五始，元者，一岁之首；春者，四时之首；王者，受命之首；正月者，政教之首；郊天大礼者，立极之首。今天地交泰，俯临元辰，正始之美，正当其运。陛下确违群愿，固守谦冲，此臣等所以兢惕失图，忄回惶无措，上冒严宪，敢逃厚责。伏乞俯垂天听，察纳微诚，诏礼官议臣所请，揆日推礼，虔奉鸿休，尽敬于此。犹恐天光未照，三献无征，彷徨阙庭，伏待斧。无任耸望之至。
    ○礼部贺册尊号表
    臣某伏奉月日制，陛下膺受尊号，率土臣子，庆忭无穷。臣闻立极之大，四海无以报神功；配天之尊，万物不能崇圣德。惟有徽号，是彰中兴，所以上探天心，下极人欲。中谢。伏惟元和圣文神武法天应道皇帝陛下，统承千载，光被六幽，蟊贼尽除，福应皆集。有首有趾，咸识太平。勋臣增爵禄之荣，戎士加赏延之宠，片善必录，微功尽升。独惟圣谟，事绝酬答；万国觖望，百工怨思。是以启元和之盛典，延昊穹之景祚，理历凝命，实曰圣文；和众定功，时惟神武；运行有法天之用，变化乃应道之方。鬼神协谋，夷夏同志，大礼既建，鸿恩遂行。欢呼远匝于九围，渗漉普周于八裔，庆超邃古，美冠将来。臣获守蛮荒，远承大典。潢污比陋，河清幸遂于千年；尘壤均微，山呼愿同于万岁。无任庆贺屏营之至。
    ○为京兆府请复尊号第一表
    臣某言：某月日，诸县耆老某等若干人诣臣陈状，辞意迫切，以陛下尊号未复，请阙上表者。人心已郁，发可久违；天意实勤，谅难固拒。抚状感悦，深契微诚。臣某诚恳诚迫，顿首顿首。伏惟皇帝陛下，圣神之功，贯于天地；文武之道，超乎古今。盛德愈大，而谦光益深；玄化已成，而微号未复。遂使神觖望，人庶怨思。沐浴鸿泽者，敢怀晷刻之安；捧戴皇恩者，不知浸食之适。负愧不愤，万方一心，日月以冀，遂淹星岁。况今地不爱宝，致百谷之丰穰；天惟降衷，呈众瑞而繁委。污莱瘠卤之地，混成大田；草木虫兽之微，化为神贶。万灵垂鉴，昭然甚明。此而不从，臣所大惑。矧又兵戎永戢，夷狄咸怀，煦然长春，乐以终日。是以耆老等深感圣育，踊跃不宁，上奉天恩，局知惧。顿颡而阙下，愿复鸿名，不谋而同，不期而至。此皆上玄幽赞以诱其衷，列圣垂灵以悟其意。臣以为陛下当敬承斯旨，不可忽也。臣又伏以陛下常功与能，举贤出滞，小言不废，片善是褒。岂可使臣子之效，虽微而必旌；君父之德，尽美而无称！凡在覆载，不胜恳祷惶恐之至。谨封耆老等状，奉表昧死陈情以闻。谨言。
    ○为京兆府请复尊号第二表
    京兆府长安县耆老臣石灵等言：伏奉墨诏，批答臣所请复尊号未蒙允许者。捧对惶遽，不知所载。天实命之，于臣何有！臣等诚恳诚惧，顿首顿首。臣闻圣君以奉天为心，不以执谦为德；以顺人为大，不以崇让为优。今陛下深拒天人之诚，犹怀谦让之道，臣等愚惑，未知所归。且百祥荐臻，特表昊穹之眷；五谷蕃熟，用彰后土之勤。亿兆嗷嗷，吁天请命，上下交应，幽明同心。举而违之，臣所未识。况臣等共被仁育，同臻太和。陛下德达上元，以丰臣之衣食，道跻寿域，以延臣之岁年。沐浴皇风，二十余载，儿童感化，鳏寡知恩。故臣等出乡之时，欢呼遍野，闾里勉臣以不进不止，妻孥誓臣以不遂不归。惟竭血诚，退无面目，便当殒首阙下，终不徒还。伏惟陛下照臣恳迫之情，哀臣羸老之命。臣等不胜呜咽惭恨之至。谨奉表陈谢以闻。
    ○为京兆府请复尊号第三表
    臣某言：臣状以耆老等并发丹诚，将贯白日，请复徽号，以光圣谟。臣以其恳款自中，不可禁止，遂抗表陈请，备述微诚。伏奉墨诏批答未蒙允许者，众心尚阻，天意未从，恳迫愈深，兢惶无措。臣某中谢。伏惟皇帝陛下道大益谦，化成弥损。虽江海善下，每应朝宗之心；而日月居高，久称照临之位。况复上承天命，下睹人诚，若然辞之，理有不可。伏以陛下功参造化，政体乾坤，万邦宅心，百灵效职，此圣之至也。明并两曜，信如四时，先天不违，穷神知化，此神之极也。道德纯备，礼乐兴行，宸翰动于三光，睿藻穷于六义，此文之备也。五兵不试，七德咸宣，殊方者知归，负固者率服，此武之成也。黄龙皓兔，甘露庆云，神禾嘉瓜，祥莲瑞木，万物畅遂，百谷茂滋，此天之至灵也。黎老班白，伏守阙庭，鳏嫠童幼，谣歌道路，此人之至诚也。有其德而无其号，拒乎天而违乎人，虽陛下谦让之至美，抑非臣心之所安也。伏以贱志难明，微诚莫达，戴天弥惧，履地益惭，不任恳迫屏营之至。伏愿早建大号，以称天人之心。谨再奉表昧死陈请以闻。
    ○代京兆府耆老请复尊号表
    京兆府长安县耆老臣石灵等言：臣伏以陛下尊号未复一十九年，盛德弥光，大化益被。加以休征咸集，福应具臻，至于今岁，纷纶尤盛。风雨必顺，生长以时，五稼尽登，万方皆稔。神意人事，正在于斯，天不可违，时不可弃。臣等诚恳诚迫，顿首顿首。臣闻恩深必报，德盛必崇。以陛下九重之尊，推崇无上；以陛下四海之大，报效何施？惟有尊名，用光圣理，阙然未复，谁所敢安？臣心则微，天意甚重。伏惟皇帝陛下体昊穹以施化，虔上帝以致诚。今即万祥应期，百神奉职，飞走之物，皆已效灵；草木之类，咸能应圣。天命降于上，人诚发于中，此而可辞，孰云有奉？况野多滞穗，亩有余粮，足食之庆，充溢于京坻，阜财之谣，欢呼于道路。尽非人力，皆是天成。神祗之望既勤，遐迩之心又迫。况臣等得生邦甸，幸遇盛明。身体发肤，尽归于圣育；衣服饮食，悉自于皇恩。被玄化而益深，望鸿名而未睹，恳祷之至，夙夜不宁。谨诣光顺门，昧死请复“圣神文武”之号，以副天地宗社之心，使海内赤子得安其所。臣等不胜恳祷迫切之至。谨奉表以闻。
    ○礼部为文武百寮请听政第一表
    臣某等言：臣闻大道必体于至公，大孝莫高于善继。上观列圣，旁考前王，罔不俯就礼文，仰承大事，严奉宗庙，慰安元元。然后德教惟新，邦家永固。伏惟皇帝陛下寝苫泣血，号慕无时，贯于神明，动于天地。未临庶政，犹徇至诚；凡在人臣，孰不哀惧？伏惟先圣遗旨，俾陛下抑哀而听政。本朝乏人，使臣等竭忠以奉上。非敢惧死，辄布恳词，期于必从，以慰寰宇。且王业至重，军国方殷，一日万几，不可暂阙。伏愿追尊顾命，蹈履成规，恢王者华夷之望，顺上帝乃眷之怀。臣等不胜哀迫诚恳之至。
    ○礼部为文武百寮请听政第二表
    臣某等言：臣闻圣凡殊途，邦家异礼。故王者舍己从物，用身许天，虽居达丧，犹以事夺。伏以大行皇帝道成铸鼎，仙等御龙，万姓长号，九有望。陛下以聪明睿圣，嗣守宝图，爰及宅忧，迨兹累日。而孝思罔极，尚辍乃雍之言；庶政未厘，颇阙如丝之命。臣等尝览载籍，粗知丧纪，若成周《顾命》，历代犹遵；西汉诏音，前王所奉。我国家以孝理天下，文明应期，上用此法，胥以传授。盖事归至当，则不可不遵；礼贵从宜，则不得不守，理固然也。臣等是以上陈愚恳，轻渎宸严，冀遂血诚，俯亲国政。而陛下执丧逾切，听理未闻，亿兆嗷嗷，不知所诉。臣以为天子之孝，在于保安社稷，司牧黎，功超百王，庆流万代。亦何必守臣下之小节，蔑皇王之大猷，固阻群情，务成谦德。伏愿以遗诏为念，夺在疚之怀，就临轩之制，天下幸甚。
    ○礼部为文武百寮请听政第三表
    伏以万几至重，遗旨难违，再献表章，上尘旒。精诚徒竭，天意未回，内外遑遑，人神企望。臣闻王者之孝，异于匹夫，礼不相沿，道资适变。当承平之代，故殷帝宅忧而不言；遇有事之时，则周王未葬而誓众。况今戎车犹驾，边候多虞，两河之寇盗难除，百姓之疮痍未合。乱者思理，危者求安，天下嗷嗷，正在今日。诚宜抑其至性，以副群心，成先帝之大功，继中兴之盛业。岂可寝苫啜泣，庶政阙然？九庙之灵何报，万方之望何塞？臣等职参枢近，诚切邦家，若陛下未忍临轩，尚持前志，臣等有死而已。不敢奉诏。不胜哀恳迫切之至。
    ○贺践祚表
    臣某言：太子中舍严公弼至，奉某月日敕书慰谕。伏承陛下以某月日虔奉典册，允升宝位，凡在群生，孰不庆幸！臣某诚欢诚忭，顿首顿首。臣闻天地泰而圣人出，雷雨解而品物荣。是以五行迭用，木火更其位；十叶重光，宗庙辅其德。殷宗恭默，再开成汤之业；汉文聪明，克承高祖之绪。陛下重离出曜，体乾继统，主鬯彰孝恭之美，抚军著神武之功。钦承遗训，永保鸿业。遏密之中，施雨露以被物；遐迩之地，睹日月之继明。则四维之外，八极之表，人神胥悦，草木皆春，煦妪生成，不失覆载。况臣谬膺藩守，累受国恩。爰自出身，洎乎领镇，沐浴圣泽，优游昌时，不获睹阙庭之礼，展臣庶之分。戴天贺圣，倍万恒情。
    ○礼部贺改永贞元年表
    臣某等言：伏奉今日诰，今月九日册皇帝，改贞元二十一年为永贞元年。自贞元二十一年八月五日昧爽以前，应犯死罪特降从流，流以下递降一等者。宝命方始，圣历用彰，载宣临照之明，遂施涣汗之泽。臣某等诚庆诚贺，顿首顿首。伏以重光下济，积庆旁行，汉祖推奉教之尊，文王遂无忧之志。正名纪历，表运行于万方；宥过轻刑，流汪于四海。欢呼忭蹈，遐迩攸同。臣某等亲奉圣谟，仰承大化，踊跃之至，倍万恒情。无任蹈舞欣庆之至。
    ○礼部太上皇诰宜令皇帝即位贺表
    臣某等言：伏奉今日太上皇制命，陛下即皇帝位。光奉宝图，丕承鸿业，溥天率土，庆跃难胜。臣某等诚喜诚，顿首顿首。臣闻皇建其极，存诸《大训》；帝出于《震》，著在《易经》。继明以照于四方，重熙以临于万国。动植品汇，永赖昭苏，山川鬼神，咸用欣戴。臣某等获备班列，亲仰圣明，踊跃之诚，倍万恒品。无任忭跃喜庆之至。
    ○礼部贺立皇太子表
    臣某等言：伏奉今月二十四日制，广陵郡王宜册为皇太子，改名某。仍令所司择日备礼册命者。天序有奉，皇图载宁。臣某等诚庆诚贺，顿首顿首。臣闻《尚书》载“以贞”之文，汉史传“早建”之议，不惟立爱，期在继明。陛下奉率前规，敷扬盛典，顾兹守器之重，爰正承华之位。尊义方之教，载锡嘉名；崇建树之礼，式光典命。以长而立，自符于慎择；必子之选，遂合于至公。邦本不摇，王业弥固。此皆宗社垂祉，启佑皇心，乾坤合谋，保安圣运，足以播休气于四海，治太和于万灵，食毛含齿，所同欢庆。臣等奉承制命，蹈舞周行，踊跃之诚，倍百恒品。无任庆忭感悦之至。谨奉表陈贺以闻。
    ○礼部贺皇太子册礼华德音表
    臣某等言：伏奉今日制书，皇太子册礼云毕，思与万方同其惠泽者。盛典斯举，鸿恩遂行，凡在率土，不胜忭跃。臣某等诚喜诚贺，顿首顿首。伏惟皇帝陛下克奉神休，以正邦统。建天下之本，宗庙以安；致万国之贞，兆人攸赖。典册既备，庆泽载流。既广爱而推恩，亦好生而布德。缓刑而囹圄知感，进勋而嗣续增荣。崇教谕之方，忠良是举；严赞襄之礼，赐与有加。旌孝弟以厚于人伦，敬鬼神而修其祀事。况行礼之日，则屏翳收迹，太阳宣精。用彰出震之休，更表重离之曜。神化旁畅，皇风远扬，自华及夷，异俗同庆。臣等谬参著定，倍百恒情。无任欢庆踊跃之至。
    ○为王京兆皇帝即位礼毕贺表
    臣某等言：臣闻大人继明，百神所以受职；天子有道，万国由是承风。伏以皇帝陛下缵圣垂休，顺时御极，负而会朝夷夏，践祚而统和天人。幽明感通，遐迩昭泰，遂使祥光下烛，嘉气旁通。周王谢流火之符，鲁史愧书云之典。食毛含齿，欢忭无穷。臣某等幸睹昌时，获奉大庆，踊跃之至，倍万恒情。无任蹈舞欣跃之至。
    ○代韦中丞贺元和大赦表
    臣某言：优奉正月二日制书，大赦天下，永贞二年宜改为元和元年者。太阳既升，煦育资始，霈泽斯降，膏润无遗。臣某诚庆诚贺，顿首顿首。伏惟皇帝陛下仁化旁流，孝理宏阐，纪元示布和之令，肆眚见恤人之心。旷然涤瑕，得以迁善，涣发大号，申明旧章。农有薄征，市无强贾，勋勤是录，爵秩以班。宠宁间于幽明，泽必周于夷夏，近甸轻榷酤之入，远人忘水旱之灾。既行庆于官僚，亦推恩于天属，诸生喜黉塾之广庶老加絮帛之优。量入所以备凶，兴廉期于变俗。爰褒有客，尊贤之典惟新；载奉素王，宗子之道斯在。纶言一降，庶政毕行，怀生之伦，感悦无量。臣某等守在遐远，亲奉诏条，踊跃之诚，倍百恒品。无任感恩忭舞屏或之至。谨奉表陈贺以闻。
    ○礼部贺册太上皇后及德妃表臣某等言：伏奉今月日诰，良娣王氏册太上皇后，良媛董氏岫太上皇德妃，宜令所司备礼册命者。母仪有光，坤道克顺，阴教方行于万国，内理克和于六宫。臣某等诚庆诚贺，顿首顿首。伏惟皇帝陛下对若天林，奉扬睿旨，长秋既登其正位，衤俞狄亦被于恩光。奉养见三期之安，周旋有四星之辅。岂独配乾称大，助日为明，所以表王化之源，知孝悌之本，冠映千古，仪刑四方。臣等捧戴施行，踊跃无地。无任蹈舞欣喜之至。
    ○礼部贺太上皇后册毕贺表臣某等言：今月日太上皇后册礼云毕，率士臣妾，庆忭无穷。臣某等诚庆诚贺，顿首顿首。伏以太上皇后蓍虞嫔之至德，嗣周母之徽音，表率六宫，明彰万国。陛下克修理本，以畅化源，神道之事地之方，人伦识尊亲之大。岂惟妇顺斯备，阴礼用修，足以播正始于王风，致时雍于帝典。臣某等谬尘荣位，获睹盛仪，踊跃之诚，倍尤恒品。
    ○御史台贺嘉禾表臣某言：今月日宰臣以幽州所进《嘉禾图》各一轴示百寮者。伏以嘉谷顺成，灵贶昭格，天人合应，遐迩同风。臣某诚欢诚庆，顿首顿首。伏惟皇帝陛下睿谋广运，神化旁行，植物知仁，祥图应对。灵岳不愆于赞，燕谷用地生成。丰稔既均，知朔南之被泽；休嘉克协，见天地之同各。六穗惭称于汉臣，异亩耻书于周典，自中形外，均庆同欢。臣某谬职宪司，获睹休瑞，无任忭跃之至。
    ○礼部贺嘉禾及芝草表臣某等言，伏见今月某日内出剑南所进《嘉禾图》及陕周所进紫芝草示百寮者。珍图焕开，瑞形交映，遐迩偕至，福应攸同。臣某等诚庆诚贺，顿首顿首。伏惟皇帝陛下缉熙至道，保合太和，天惟发祥，地不爱宝，嘉禾擢质，灵草抽英。献于王庭，唐叔惭同颖之异；存诸郊庙，班史谢连叶之奇。既呈之祥，更睹煌煌之秀。丰年斯著，圣寿用彰，饮和之人，欢忭无极。臣某等优游至化，披玩殊姿，庆忭之诚，倍百恒品。
    ○京兆府贺嘉瓜白免连理棠树等表臣某言：今月日，中使王自宁出徐州刺史张所进《嘉禾图》及白兔儿一，并出陈，许等州贤察使上官说所进许州《连理棠树图》示百寮者。惟天眷命，是降百祥；惟圣钦承，用膺多福。臣某诚庆诚贺，顿首顿首。臣伏以太和所蒸，至德斯应，图物献瑞，周于远方。神瓜合形，式表绵绵之庆；异棠连质，用彰кк之荣。况金风以祥，白兔来扰，告有秋之嘉应，著成岁于神功。杂还纷纶，如山斯委。人尽登于寿域，物咸畅于熏风。况臣特感深恩，欣逢众瑞，踊跃之至，倍万恒情。
    ○礼部贺甘露表臣某言：中使王自宁至，伏奉宣圣旨，出延和殿前丁香树甘露一大合未宰臣；未时，又出一大合，令明日示百寮甘露见降未止者。玄化升闻，灵贶昭答，必呈尤异之应，以告天地之和。臣某诚欢诚庆，顿首顿首。伏惟皇帝陛下均煦育之功，敷渗漉之泽。太和潜达，瑞克彰，发于天霄，特降宫树。朝光初烛，方湛湛而不；畏景转炎，更而未已。缀叶而珠玑积耀，盈器而冰玉呈姿，芳袭椒兰，昧兼饴醴。然则零其庭而著异，纪于年以标奇，徒矜往辰，孰并兹日。况树有丁香之珍，殿即延和之号，所以著芳风之远播，期圣寿于无疆。事绝古今，庆传遐迩。臣谬承渥泽，获睹殊祥，忭跃之诚，倍万恒品。
    ○礼部贺白龙并青莲花合戏莲子黄瓜等表
    臣某言：伏见今月日，内出沧州所进《白龙见图》，又出西内定礼池中青莲花，并神龙寺前合欢莲子示百寮；二十三日，又出盐州所进《合欢黄瓜图》者。二气交泰，万国同和，动植思协于殊祥，遐迩毕陈其嘉应，披图案牒，圣理彰明。臣诚欢诚庆，顿首顿首。伏以天地非远，睿感必通，叠瑞重祥，累集宫禁，池莲表异，灵化非常。敷彼青光，征佛书而尤绝；成其嘉实，验祥经而甚稀。积庆旁流，自中徂外。遂使龙腾白质，乘秋果应于金行；瓜合黄中，表圣更彰于土德。远通边徼，近出苑园，合庆同欢，周于亿兆。况复邦畿之内，雨霁必时，宿麦大穰，嘉谷滋茂，和风孕育，灵气陶蒸。是皆发自帝心，达于天意，周流升降，成此岁功，惠彼群生，自为嘉瑞。臣某深惟多幸，获遇斯时，观灵贶之备臻，知人和之溥洽。无任庆忭跃蹈之至。
    ○礼部贺白鹊表
    臣某言：伏奉进止宣示前件白鹊者。霜毛皎洁，玉羽鲜明，色实殊常，性惟驯狎。臣闻圣王之德，无所不至，有感则应，无幽不通。伏惟陛下恩沾动植，仁洽飞翔，故得兹禽，呈休效质。伏以白者正色，实表金方，鹊以知来，式彰寇服。用符归化之兆，克耀太平之阶。臣职参禁垣，获睹嘉瑞，无任庆忭之至。
    ○礼部贺嘉瓜表
    臣某等，今日内出浙东观察使贾全所进越州山阴移风乡产《嘉瓜二实同蒂图》示百寮者。宝祚惟新，嘉瑞来应，式彰圣德，克表天心。臣等诚庆诚贺，顿首顿首。伏惟皇帝陛下保合太和，缉熙黎庶，德馨上达，神化旁行。嘉瓜发瑞，来自侯服。质惟同蒂，见车书之永均；地则移风，知化育之方始。虽七月而食，豳土歌王业之难；五色称珍，东陵咏嘉宾之会，未闻感通若斯昭著者也。臣某等遭逢圣运，亲仰珍图，忭跃之诚，倍百恒品。无任庆悦之至。
    ○为王京兆贺嘉莲表
    臣某言：今日某时，中使某奉宣圣旨，出西内神龙寺前水渠内《合欢莲花图》一轴示百寮者。祥图焕开，异彩交映，赞天地之合德，表神人之同欢。臣某诚欢诚庆，顿首顿首。伏惟皇帝陛下道协重华，庆传种德，陶阴阳之粹美，孕造化之精英。吉庆每见于天心，发祥必自于禁掖。是使双华擢秀，连蒂垂芳，香激大王之风，影耀天泉之水。焕开宫沼，旁映给园，灵贶应期，天龙护圣。宝历超于小劫，神功允洽于大千。臣某获睹升平，滥居荣宠，闻端应而称庆，仰缋事而增欢。无任忭蹈喜跃之至。
    ●卷五百七十一
    ☆柳宗元（三）
    ○为王京兆贺雨表一
    臣某言：臣昨日面奉进止，以近日少雨，今月内无雨，即须祈祷，今日便降甘雨者。天且不违，神必有据，密云与纶言继发，时雨将天泽并流。臣某诚欢诚庆，顿首顿首。伏惟皇帝陛下忧切蒸黎，虑深稼穑，思彼未兆，防于无形。渗漉每出于湛恩，变化亦随于广运。宸衷暂惕，已矫御天之龙；圣谟既宣，遂治漏泉之泽。ЩЪ周布，霏微四施，黍稷尽成，公私皆及。野夫鼓舞，知帝力之元通；官吏欢呼，见天心之默喻。臣某牧人京邑，动仰皇灵，渥泽徒加，涓滴无助。无任感悦屏营之至。
    ○为王京兆贺雨表二
    臣某言：臣伏见今月二十四日，时雨溥降。伏以圣心积念，天意遽回，移造化之玄功，革阴阳之常数。臣某诚庆诚忭，顿首顿首。皇帝陛下仁育苍生，恩同赤子。目顷天雨未降，时稼或愆，贬食斋戒，至诚幽达。又虑宿麦无备，播种失时，出于宸衷，特今赈贷。睿谟潜运，甘雨遂周。布垂阴，随圣泽而俱远；滂沦积润，与恩波而共深。臣某才术无闻，谬司邦甸，生成必资于帝力，进退何补于天工？沐浴太和，惭荷无极。无任庆跃屏营之至。
    ○为王京兆贺雨表三
    臣某言：今月十三日面奉进止，缘自春来少雨，宜即差官精诚祈祷者。十四日，臣便差官分赴灵迹，其日云阴四合，至十五日，甘雨遂降。伏惟皇帝陛下言为神化，动合天心，未成旱之虞，已积忧勤之虑。众灵受职，荟蔚且跻于南山；百谷仰荣，滂霈遂沾于东作。睿谟朝降，膏泽夕周，知天人之已交，识阴阳之不测。然则周王徒勤于方社，殷帝虚美于桑林。岂若无灾而蚤图，未祷而先应！化超前圣，道贯重元，遍野同欢，倾都相庆。臣之欣跃，倍万恒情。
    ○为王京兆贺雨表四
    臣某言：臣于三月二十九日奉进止，于诸灵迹处祈雨，至三十日甘雨遂降者。臣闻惟圣有作，先天不违，发令而祥风已兴，致诚而玄液旋被。臣某诚欢诚贺，顿首顿首。伏惟皇帝陛下侧身防患，道迈周王；尽力勤人，功超夏后。圣谟广运，驱百灵以从风；神化旁行，滋五稼而流泽。油云四合，膏雨溥周，农壤遂一于肥硗，渗漉尽沾于遐迩。蒸黎咏德，知必自于圣心；草木欣荣，如有感于皇化。有年之庆，实在于斯。臣以无能，谬领京邑，上劳宸虑，运此岁功。无任喜惧屏营之至。
    ○贺亲自祈雨有应表
    臣某言：臣得上都院官金部员外郎韩述状报，以时雨未降，亲自于龙堂祈祷，有灵禽群翔，自成行列，如随威凤，以翼龙舟，其日降雨者。伏以时或愆阳，岁之常候，式当圣日，无害丰年。陛下敦本务农，忧人闵雨，宸虑所至，天心自通。故得瑞鸟迎舟，掩商羊之舞；仙云覆水，协从龙之征。初泛洒于上宫，遂滂霈于率土。自中徂外，皆荷生成，雨公及私，靡不硕茂。殷后徒勤于自剪，周公空愧于舞雩。臣以庸虚，谬司垣翰，有年之庆，惟圣之功。臣某不任（云云）。
    ○为裴中丞贺克东平赦表
    臣某言：伏奉月日德音，以淄青荡平，褒功有罪，布告遐迩者。臣闻肃杀之后，每致阳和；雷霆既施，必闻膏泽。伏惟陛下体乾刚以运行，叶坤元之翕辟，百灵受职，六合从风。阻兵怙乱者，必就枭擒；怀忠抱义者，无不甄录。激其效顺，特加旄节之荣；宠以元功，遂兼鼎铉之任。戎行穷赏赉之重，死事极褒恤之忧，劫胁之役尽除，聚敛之名皆去。伤痍受煦，老疾加恩，丰财已复其征徭，赐种更盈于童。严山川之祀，神必有依；申义烈之家，物无不感。周王推忠厚之化，汉帝惭恺悌之风，太平之德，斯为至盛。然则虞巡可复，告成将庆于岱宗；汉典方行，讲礼再荣于阙里。臣谬膺重寄，获睹太和，忭蹈之诚，倍万恒品。谨己施行郡邑，宣示军戎。莫不动地欢呼，若醉千钟之酒；腾天鼓舞，如闻九奏之音。无任庆贺踊跃之至。
    ○柳州贺破东平表
    臣某言：即日被观察使牒，李师道以月日克就枭戮者。帝德广运，唐命惟新，霾а廓清，天地贞观，率土臣庶，庆忭无涯。伏惟睿文圣武皇帝陛下威使百神，德消六，天降宝运，时归太平。自克夏擒吴，剪蜀平蔡，殊类稽颡，群疑革心。惟此凶妖，尚闻悖慢，庭议既得，庙谟必臧。旌旗烛耀于洪河，金鼓震惊于灵岳。郓城自溃，宁同莒、鲁之争；齐地悉平，无俟耿、陈之战。五兵永戢，七德无亏，含生比尧舜之仁，率土陋成康之俗。介丘雾息，已望翠华之来；沂水风生，更起舞年之咏。千岁之统，实在于斯。臣守在蛮荒，获承大庆，忭蹈之之至，倍万恒情。
    ○代裴中丞贺分淄青为三道节度表
    臣某言：伏见某月日制，分淄青诸州为三道节度都团练观察等使者。蛇豕之穴，忽为乐郊；氛之余，尽成和气。伏惟皇帝陛下天付昌期，神开宝历，复升平之土宇，拔妖孽之根源。自西自东，不违于指顾；我疆我理，咸得其区分。山川备临制之形，道途适征徭之便，俾侯既定，赐履以宁。异青、衮之封，爰从古制；解曹、卫之地，实契雅谋。车甲永藏，马牛勿用，俗被雍熙之化，代知仁寿之期。农事载盛于耨芟，儒风重兴于俎豆。足使季札观鲁，更陈南之仪；山甫徂齐，复正东方之赋。臣总戎远地，不获陪贺阙庭。（阙）
    ○为韦侍郎贺布衣窦群除左拾遗表
    臣某伏见今月日制，除布衣窦群左拾遗者。臣闻直道之行，四方响德，逸人是举，天下归心。臣伏以窦群肥遁居贞，包蒙养正，学术精果，操行坚明，赞咏道真，以求其志。臣顷守藩服，特所委知，及归朝廷，辄有闻荐。庶逃窃位之责，以塞旷官之尤。岂谓天听曲从，瞽言无废，况谏诤之职，政化是参。擢于布衣，久无其比，周行庆忭，林薮震惊。晦迹宁虑于遗贤，怀才尽思于展效。臣以性本庸疏，动无裨益，惟思进拔，以报恩荣。区区恳诚，实贯金石。言而不废，微臣敢窃于荐雄；德必有邻，圣代式光于尊隗。自群受命，冀复面陈，迫以疾病，接于休假。注心蓄念，寤寐兢惶。无任喜跃屏营之至。
    ○为樊左丞让官表
    臣某言：伏奉今月二十八日制，除臣尚书左丞。宠命俯临，惭颜自失。泛大鲸之海，但觉魂摇；戴巨鳌之山，未如恩重。臣闻尚书百揆，翊亮万机，故天上尊北斗中枢，陛下有南宫左辖。晋升孔坦，谅直当时；汉拜杨乔，闲练故事。庶得百僚有惮于会府，诸侯取法于京师。臣实讠叟才，谬登清贯。握兰起草，昔紊朝经；剖竹颁条，近贻人瘼。备历中外，无闻声彩。版图载缉，贡赋未均于九州；铜印更操，威仪不检于三署。次郎补缺，岂易其人？圣主求才，直难此受。窃谓旁求俊，侧访瑰奇，必使德合准绳，言成纲纪，兴化致理，时无间言。况安上必在于荐贤，危身莫逾于旷职。傥蒙垂收紫涣，俯矜丹诚，愚臣保陈力之言，圣鉴有责成之地。无任冒惶悚之极。谨诣朝堂，奉表陈让以闻。臣所让人，别状封进。
    ○为王户部荐李谅表
    臣某言：臣闻知贤必进，忠臣之大方；择善而居，明主之要道。况臣特受恩遇，超绝古今，报国之诚，寤寐深切。是敢竭愚臣之微分，助陛下之至明，恢张羽仪，弘辅治化。臣某诚惶诚恐，顿首顿首。窃见新授某官李谅，清明直方，柔惠端信，强以有礼，敏而甚文，求之后来，略无其比。臣自任度支副使，以谅为巡官，未及荐闻，至某月日，荆南奏官敕下赴本道。谅实国器，合在朝行，臣之所知，尤惜其去。伏望天恩授以谏官，使备献纳，冀他日公卿之任，斯焉取斯。则圣朝无乏士之名，微臣缓蔽贤之罚。无任诚恳屏营之至。
    ○为户部王叔文陈情表
    臣某言：臣母刘氏，今月十三日忽患风发动，状候非常，今虽似退，犹甚虚忄。惊惶忧苦，不知所图。臣惟一身，更无兄弟，侍疾尝药，难阙须臾。伏乞圣恩，停臣所职。今臣见在家扶侍，其官吏等并已发遣讫。臣以庸微，特承顾遇，拔自卑品，委以剧司。夙夜兢惶，惟思答效，至诚至恳，天眷所知。岂虑未放涓尘，遽迫方寸，以开塞重轻之务，加焦劳忧灼之怀，虽欲徇公，无由枉志。况忠孝同道，臣子之心，许国诚切于死生，报恩忍忘于顾复！进退穷蹙，昧死上陈。候母刘氏疾小廖，冀微臣驽蹇再效。无任惶惧恳倒呜咽之至。
    ○代裴中丞谢讨黄少卿贼表
    臣某（云云）：即日奉事官米兰回，伏奉手诏（云云）者。臣闻肤革既平，虽疥癣而必去；豺狼已毙，在狐鼠而宜除。臣某中谢。伏惟元和圣文神武法天应道皇帝陛下，受命上元，底宁下土，凶渠尽殄，威武载扬。蠢尔腥膻，尚闻凌暴，灵旗斜指，铜兽俯临。三军知必胜之方，万姓喜永清之路。微臣忝司戎律，亲列颜行，蹑伏波之旧规，乘下濑之故事。尽瘁事国，期毕命于戈矛；不宿于家，思奋身于原野。即以今日某时出师就道，便披榛蹶石，摩垒陷坚，荡清海隅，永息边徼。窃以才非充国，敢自赞于无逾；志慕孟公，庶追踪于不伐。谬承重委，寤寐兢惶。无任感恩陨越之至。
    ○为裴中丞举人自代伐黄贼表
    伏以某官器宇端方，风姿详雅，谦虚内敏，筹略共推。前佐湖南，悉心匡佐；后历郡掾，深负政声。惠爱在人，奸邪屏息，勤劳已著，干蛊无伦。今黄贼尚据荒陬，犬窠未覆，傥以某代某之任，必能扫荡氛，廓清海滨。窃惟斯人，雅堪厥职。
    ○为崔中丞请朝观表
    巨历刺三州，连总二府，外任逾纪，入观无阶，就日望云，魂飞心注。伏惟睿圣文武皇帝陛下覆载无私，遐迩同致，复升平之故事，继前圣之高踪，中外践更，出入迭用。臣以虚薄，叨受恩荣，徒竭夙夜之心，未申朝夕之敬。天威咫尺，诚寤寐而无违；□汉昭回，固瞻仰而何及。是以前在朗宁，封章累上，及移临桂，星纪屡周。微衷尚隔于戴盆，积望徒悬于窥管，葵藿之诚弥切，犬马之恋逾深。人欲天从，于兹未验，下情上达，终冀不诬。敢渎宸严，罄陈丹恳。伏乞赐臣除替，许至阙庭，厕蹈舞于群僚，备班行于散地，足趋中禁，目睹大明。俾成九族之荣，以尽百生之幸。非敢窃国宾五献之礼，希康侯三接之恩，一觌龙颜，万死为足。无任恳迫激切之至。
    ○代柳公绰谢上任表
    肃恭休命，晨夜趋程，荷宠私，不遑寝食，以月日到所部上讫（云云）。臣闻古之制爵禄者，爵以居有德，禄以养有功。臣本书生，宦不期达，值某皇帝文明抚运，大阐元猷，搜采众才，幸忝甄录。历践中外，星霜屡移，曾无涓尘，上答鸿造。忘其薄陋，委以雄藩。顾无绥驭之能，谬忝澄清之寄。将何以敷宣皇泽，普谕天慈？惟当察慝以为防，视俗而为教，蠲除细故，务安黎献，庶几清静无扰，以慰远人。臣不胜忝冒荷恩之至。
    ○代李襄州谢上任表
    俸对丝纶，惭悸无地，拜命兢悚，不知所裁。臣凡贱琐才，智略无取，幸赖先臣绪业，累忝国恩。天泽曲流，遂司节制，寄深分阃，任重专征。顾无将领之才，谬处众人之上。岂谓宸私轸念，仁育为心，霈泽无涯，德音屡降，士众感悦，咸思竭忠，遂得潜师，暗入贼境，不意凶渠就戮。此皆圣谟，岂敢叨天，以为己力？仰荷殊造，重於丘山。臣以月日上讫。谨当敷宣皇化，曾谕圣慈，绥抚三军，安百姓，冀以尘露，上答鸿私。
    ○代节使谢迁镇表
    鸿私曲临，独赵夷等，祗荷明命，寤寐不遑。臣才非器能，谬膺仕进，虽竭尽驽劣，力效忠勤，冀寡愆尤，敢望宦达？某宗皇帝不以臣儒术浅薄，超授礼官，寻迁正郎，遂忝符郡。某皇帝不遗臣小善，擢处谏曹，叨承厚恩，备职藩翰。顾惟琐劣，多惭负恩。伏遇陛下德绍唐虞，无私庶政。臣尸素岁久，谴谪宜加，岂冀褒升，更迁重镇，再忝澄清之寄，仍同献替之荣？将何以上答天慈，下安氓庶？臣当务修农稼，率励远人，锄其奸慝，以副勤恤。无任（云云）。
    ○为刘同州谢上表
</div>
    <div class="pagination">
<a href="全唐文_page328.html">上一页</a><span>...</span><a href="全唐文_page324.html">324</a><a href="全唐文_page325.html">325</a><a href="全唐文_page326.html">326</a><a href="全唐文_page327.html">327</a><a href="全唐文_page328.html">328</a><span class="current-page">329</span><a href="全唐文_page330.html">330</a><a href="全唐文_page331.html">331</a><a href="全唐文_page332.html">332</a><a href="全唐文_page333.html">333</a><a href="全唐文_page334.html">334</a><span>...</span><a href="全唐文_page330.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
