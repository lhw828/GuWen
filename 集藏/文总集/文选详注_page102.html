<!DOCTYPE html>
<html>
<head>
    <meta charset="UTF-8">
    <title>文选详注 - 第 102 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 102 页/共 153 页</h1>
    <div class="content">学省愁卧
五言学省，国学也。梁书曰：齐明帝即位，约迁国子祭酒。
沈休文
秋风吹广陌，萧瑟入南闱。广雅曰：陌，道也。愁人掩轩卧，高牕时动扉。楚辞曰：愁人兮奈何！掩，犹闭也。轩，长廊也。虚馆清阴满，神宇暧微微。谢灵运斋中诗曰：虚馆绝诤讼。曹植九咏曰：蔓葛滋兮冒神宇。王逸楚辞注曰：暧暧，暗昧貌。南都赋曰：清庙肃以微微。网虫垂户织，夕鸟傍櫩飞。张景阳杂诗曰：蜘蛛网户屋。魏文帝诗曰：蜘蛛绕户牖。缨佩空为忝，江海事多违。尔雅曰：忝，辱也。庄子曰：就薮泽，处闲旷，此江海之士，避世之人也。广雅曰：违，异也，谓乖异也。山中有桂树，岁暮可言归。山中有桂树，即攀桂枝而聊淹留也。韩诗曰：蟋蟀在堂，岁聿其莫。薛君曰：莫，晚也。言君之年岁已晚也。
咏湖中鴈
五言
沈休文
白水满春塘，旅鴈每回翔。刘公干杂咏诗曰：方塘含白水，中有凫与鴈。谢灵运戏马台集诗曰：旅鴈违霜雪。楚辞曰：孔雀兮回翔。谷梁传曰：掩禽旅。范宁曰：众禽也。唼流牵弱藻，敛翮带余霜。楚辞曰：凫鴈皆唼夫梁藻。应玚建章台集诗曰：远行蒙霜雪。群浮动轻浪，单泛逐孤光。上林赋曰：鸿鹔鹄鸨，浮乎其上。悬飞竟不下，乱起未成行。吕氏春秋曰：群鸟翔而不下。白虎通曰：鴈飞则乃成行。刷羽同摇漾，一举还故乡。摇漾，飞貌也。韩诗外传，田饶曰，黄鹄一举千里。乌孙公主歌曰：愿为黄鹄兮归故乡。
文选考异
注「鴈飞则乃成行」：袁本、茶陵本无「乃」字，是也。
三月三日率尔成篇
五言
沈休文
丽日属元巳，年芳具在斯。南都赋曰：暮春之禊，元巳之辰。开花已匝树，流嘤复满枝。洛阳繁华子，长安轻薄儿。阮籍咏怀诗曰：昔日繁华子，安陵与龙阳。范晔后汉书曰：李宝劝刘嘉且观成败，光武闻，告于邓禹曰：孝孙素谨，当是长安轻薄儿误之耳。嘉字孝孙。嘤，于耕切。东出千金堰，西临鴈鹜陂。杨佺期洛阳记曰：千金堰在洛阳城西，去城三十五里，堰上有谷水坞。朱超石与兄书曰：千金堤旧堰谷水，魏时更修，谓之千金坞。广雅曰：堰，潜堰也，谓潜筑土以壅水也，一作堨，音竭。坞，乌古切。堰，一建切。然三字义同而音则异也。汉宫殿疏曰：长安有鴈鹜陂，承昆明下流也。游丝映空转，高杨拂地垂。绿帻文照耀，紫燕光陆离。汉书曰：董偃与母以卖珠为事，随母入馆陶公主家，因留第中。偃谒上，绿帻傅鞴。毛苌诗传曰：日出照耀。紫燕，已见赭白马赋。楚辞曰：玉佩兮陆离。清晨戏伊水，薄暮宿兰池。曹子建名都篇曰：清晨复来还。楚辞曰：薄暮雷电归何忧。广雅曰：薄，至也。汉书曰：渭城有兰池宫。象筵鸣宝瑟，金瓶泛羽卮。吴都赋曰：桃笙象簟，韬于筒中。汉书曰：莽何罗行触宝瑟。瓶，酒器也。古乐府词曰：金瓶素绠汲寒浆。羽卮，即羽觞也。楚辞曰：瑶浆密勺实羽觞。宁忆春蚕起，日暮桑欲萎。枚乘兔园赋曰：桑萎蚕饥中人望奈何！长袂屡以拂，雕胡方自炊。楚辞曰：长袂拂面善留客。宋玉讽赋曰：主人之女，为臣炊雕胡之饭，露葵之羹，来劝臣食。郑玄毛诗笺曰：方，且也。爱而不可见，宿昔减容仪。毛诗曰：爱而不见。且当忘情去，叹息独何为？公孙尼子曰：众人役物而忘情。郭象论曰：忘情于无有之域。曹子建赠白马王诗曰：太息将何为？
诗庚

杂拟上

拟古诗十二首
陆士衡
拟行行重行行
悠悠行迈远，戚戚忧思深。此思亦何思，思君徽与音。音徽日夜离，缅邈若飞沈。王鲔怀河岫，晨风思北林。王鲔，已见东京赋。晨风，已见上文。游子眇天末，还期不可寻。惊飙褰反信，归云难寄音。楚辞曰：愿寄言于浮云兮，遇丰隆而不将。伫立想万里，沈忧萃我心。揽衣有余带，循形不盈衿。去去遗情累，安处抚清琴。
拟今日良宴会
闲夜命欢友，置酒迎风馆。迎风，已见西京赋。齐僮梁甫吟，秦娥张女弹。南都赋曰：齐僮唱兮列赵女。蔡邕琴颂曰：梁甫悲吟，周公越裳。琴操曰：曾子耕泰山之下，天雨雪冻，旬月不得归，思其父母，作梁山歌。应玚神女赋曰：夏姬曾不足以供妾御，况秦娥与吴娃。方言曰：秦俗，美貌谓之娥。张女弹，已见笙赋。哀音绕栋宇，遗响入云汉。列子，秦青曰：昔韩娥东之齐，鬻歌假食。既去，而余响绕梁，三日不绝。又曰：薛谈学讴于秦青，辞归，青饯于郊衢，抚节悲歌，声振林木，响遏行云。张湛曰：三人，薛、秦、韩之善歌者也。四坐咸同志，羽觞不可筭。高谈一何绮？蔚若朝霞烂。霞或为华。人生无几何，为乐常苦晏。秦嘉答妇诗曰：忧艰常早至，为乐常苦晚。譬彼伺晨鸟，扬声当及旦。尸子曰：使鸡伺晨。春秋考异邮曰：鹤知夜半，鸡应旦明。明与鸣同，古字通。曷为恒忧苦，守此贫与贱。列子曰：卑辱则忧苦。
拟迢迢牵牛星
昭昭清汉晖，粲粲光天步。晏子春秋曰：星之昭昭，不如月之暧暧。毛苌诗传曰：粲粲，鲜盛也。步，行也。言行止之盛，微步而光耀于天。牵牛西北回，织女东南顾。大戴礼夏小正曰：七月初昏，织女正东而向。华容一何冶，挥手如振素。冶或为绮，非也。怨彼河无梁，悲此年岁暮。跂彼无良缘，睆焉不得度。跂彼，已见上。毛诗曰：睆彼牵牛。引领望大川，双涕如沾露。
拟涉江采芙蓉
上山采琼橤，穹谷饶芳兰。采采不盈掬，悠悠怀所欢。毛诗曰：终朝采绿，不盈一掬。故乡一何旷？山川阻且难。沈思锺万里，踯躅独吟叹。
拟青青河畔草
靡靡江离草，熠耀生河侧。江离，已见子虚赋。皎皎彼姝女，阿那当轩织。粲粲妖容姿，灼灼美颜色。良人游不归，偏栖独只翼。空房来悲风，中夜起叹息。
拟明月何皎皎
安寝北堂上，明月入我牖。照之有余晖，揽之不盈手。淮南子曰：天地之间，巧历不能举其数，手微惚恍，不能揽其光也。高诱曰：天道广大，手虽能微，其惚恍无形者，不能揽得日月之光也。凉风绕曲房，寒蝉鸣高柳。踟蹰感节物，我行永已久。游宦会无成，离思难常守。
拟兰若生朝阳
嘉树生朝阳，凝霜封其条。执心守时信，岁寒终不雕。美人何其旷？灼灼在云霄。枚乘乐府诗曰：美人在云端，天路隔无期。隆想弥年月，长啸入飞飙。引领望天末，譬彼向阳翘。
拟青青陵上柏
冉冉高陵苹，习习随风翰。山海经曰：昆仑之丘有草，名曰(上艹下宾)，如葵。字书曰：(上艹下宾)，亦苹字也。人生当几何？譬彼浊水澜。言浊水之波易竭也。戚戚多滞念，置酒宴所欢。方驾振飞辔，远游入长安。名都一何绮？城阙郁盘桓。史记曰：公仲谓韩王曰：不如和秦，赂以一名都。飞阁缨虹带，曾台冒云冠。虹带，已见吴都赋。虹或为垂，非也。高门罗北阙，甲第椒与兰。西京赋曰：北阙甲第，当道直启。椒兰，盖取其嘉名，且芬香也。侠客控绝景，都人骖玉轩。列子曰：晋范氏有子曰子华，善养私名，使其侠客以鄙相攻。魏书曰：张绣降而复反，上所乘马名绝景，为流矢所中。都人，已见上。国语，叔向曰：绛之富商，而能金玉其车。遨游放情愿，慷慨为谁叹？
拟东城一何高
西山何其峻？曾曲郁崔嵬。零露弥天坠，蕙叶凭林衰。尚书五行传曰：云起于山，弥于天。寒暑相因袭，时逝忽如颓。三闾结飞辔，大耋嗟落晖。离骚引曰：屈原者，为三闾大夫。离骚曰：饮余马乎咸池，摠余辔于扶桑。周易曰：日昃之离，不鼓缶而歌，则大耋之嗟凶。曷为牵世务，中心若有违？毛诗曰：行道迟迟，中心有违。京洛多妖丽，玉颜侔琼蕤。古诗曰：燕、赵多佳人，美者颜如玉。闲夜抚鸣琴，惠音清且悲。长歌赴促节，哀响逐高徽。一唱万夫叹，再唱梁尘飞。七略曰：汉兴，鲁人虞公善雅歌，发声尽动梁上尘。思为河曲鸟，双游丰水湄。
拟西北有高楼
高楼一何峻？苕苕峻而安。绮窗出尘冥，飞陛蹑云端。绮窗飞陛，已见上文。佳人抚琴瑟，纤手清且闲。芳气随风结，哀响馥若兰。玉容谁得顾？倾城在一弹。玉容、倾城，并已见上。伫立望日昃，踯躅再三叹；不怨伫立久，但愿歌者欢。思驾归鸿羽，比翼双飞翰。
拟庭中有奇树
欢友兰时往，苕苕匿音徽。虞渊引绝景，四节逝若飞。虞渊，已见上文。芳草久已茂，佳人竟不归。踯躅遵林渚，惠风入我怀。感物恋所欢，采此欲贻谁？
拟明月皎夜光
岁暮凉风发，昊天肃明明。招摇西北指，天汉东南倾。吕氏春秋曰：季秋之月，招摇指戌。大戴礼夏小正曰：七月汉案户。汉，天汉也。汉案户者，直户也。李陵诗曰：招摇西北驰，天汉东南流。朗月照闲房，蟋蟀吟户庭。飜归鴈集，嘒嘒寒蝉鸣。归鴈，已见鹪鹩赋。嘒嘒，已见秋兴赋。寒蝉，已见上文。畴昔同宴友，翰飞戾高冥。毛诗曰：匪鹑匪鸢，翰飞戾天。高冥，已见齐讴行。服美改声听，居愉遗旧情。织女无机杼，大梁不架楹。言有名无实也。织女，已见上。尔雅曰：大梁，昴也。
文选考异
靡靡江离草：茶陵本校语云五臣作「离」。袁本校语云善作「离」。案尤所见与袁同。考史记、汉书、子虚赋「离」字皆不从「  」，楚辞章句及补注亦然。必善「离」、五臣「蓠」也。前第七卷及后卅二卷诸「蓠」字，疑各本以五臣乱善矣。
拟四愁诗
七言
张孟阳
我所思兮在营州，欲往从之路阻修。登崖远望涕泗流，我之怀矣心伤忧。佳人遗我绿绮琴，何以赠之双南金。傅玄琴赋序曰：齐桓公有鸣琴曰号锺，楚庄有鸣琴曰绕梁，中世司马相如有绿绮，蔡邕有燋尾，皆名琴也。愿因流波超重深，终然莫致增永吟。
文选考异
注「皆名琴也」：袁本、茶陵本「琴」作「器」，是也。
拟古诗
五言
陶渊明
日暮天无云，春风扇微和。佳人美清夜，达曙酣且歌。尚书曰：酣歌于室。歌竟长叹息，持此感人多。明明云间月，灼灼叶中花。岂无一时好，不久当如何？
拟魏太子邺中集诗八首
五言并序
谢灵运
建安末，余时在邺宫，朝游夕燕，究欢愉之极。天下良辰美景，赏心乐事，四者难并。今昆弟友朋，二三诸彦，共尽之矣。古来此娱，书籍未见，何者？楚襄王时有宋玉、唐景，梁孝王时有邹、枚、严、马，游者美矣，而其主不文；汉书曰：梁孝王来朝，从游说之士：齐人邹阳，淮阴枚乘，吴庄忌夫子之徒。司马相如见而悦之，客游梁。汉武帝徐乐诸才，徐乐，已见别赋。备应对之能，而雄猜多忌，岂获晤言之适？晤言，已见上文。不诬方将，庶必贤于今日尔。岁月如流，零落将尽，撰文怀人，感往增怆。魏文帝与吴质书曰：撰其遗文，却为一集。其辞曰：
魏太子
百川赴巨海，众星环北辰。百川、北辰，已见上文。照灼烂霄汉，遥裔起长津。天地中横溃，家王拯生民。横溃，以水喻乱也。家王，谓魏太祖也。陈思行女哀辞曰：家王征蜀汉。司马相如难蜀文曰：拯生民于沈溺。说文曰：出溺为拯。区?既涤荡，群英必来臻。东京赋曰：区?乂宁。谢承后汉书曰：黄向对策为群英之表。忝此钦贤性，由来常怀仁。况值众君子，倾心隆日新。论物靡浮说，析理实敷陈。庄子曰：判天地之美，析万物之理。罗缕岂阙辞？窈窕究天人。王延寿王孙赋曰：羌难得而罗缕。罗或为覼。天人，已见应吉甫华林园诗。澄觞满金罍，连榻设华茵。急弦动飞听，清歌拂梁尘。侯瑾筝赋曰：急弦促柱，变词改曲。抱朴子曰：瓠巴操琴，翔禽为之下听。梁尘，已见陆机拟东城一何高诗。何言相遇易，此欢信可珍。
王粲
家本秦川，贵公子孙，遭乱流寓，自伤情多。
幽厉昔崩乱，桓灵今板荡。幽、厉，周二王也。桓、灵，后汉二帝也，已见上。毛诗曰：上帝版版。郑玄曰：版，反也，反先王之道也。毛诗曰：荡荡上帝。郑玄曰：荡荡，法度废坏之貌。伊洛既燎烟，函崤没无像。曹子建送应氏诗曰：洛阳何寂寞，宫室尽烧焚。王粲七哀诗曰：西京乱无像。整装辞秦川，秣马赴楚壤。王粲七哀诗曰：复弃中国去，远身适荆蛮。魏明帝自惜薄祜行曰：出身秦川，爰居伊、洛。沮漳自可美，客心非外奖。沮、漳，已见登楼赋。小雅曰：奖，劝也。常叹诗人言，式微何由往。式微，已见曹子建情诗。上宰奉皇灵，侯伯咸宗长。上宰，魏太祖也。枣道彦杂诗曰：天子命上宰。云骑乱汉南，纪郢皆扫荡。王肃格虎赋曰：羽骑云布，兰车星陈。汉书曰：郢，楚别邑。纪，见下文。排雾属盛明，披云对清朗。盛明清朗，喻太祖也。王隐晋书曰：乐广为尚书令，卫瓘见而奇之，命诸子造焉，曰：每见此人，莹然若开云雾之睹青天。阮瑀谢太祖笺曰：一得披玄云，望白日，唯力是视，敢有二心。庆泰欲重迭，公子特先赏。公子，谓曹植也。不谓息肩愿，一旦值明两。息肩，已见东京赋。明两，谓文帝也。明两，已见谢宣远张子房诗。并载游邺京，方舟泛河广。魏文帝与吴质书曰：同乘并载，以游后园。绸缪清燕娱，寂寥梁栋响。陆机集有皇太子清宴诗。梁栋响，则歌声绕也，已见陆机拟今日良宴会诗。既作长夜饮，岂顾乘日养！史记曰：纣为长夜之饮。乘日，已见上。广雅曰：养，乐也。
陈琳
袁本初书记之士，故述丧乱事多。
皇汉逢屯邅，天下遭氛慝。西都宾曰：皇汉之初经营也。屯如邅如，已见上。董氏沦关西，袁家拥河北。董卓、袁绍，并已见上文。单民易周章，窘身就羁勒。岂意事乖己，永怀恋故国。相公实勤王，信能定蝥贼。相公，魏太祖也。王仲宣从军戎诗曰：相公征关右。勤王，已见西征赋。左氏传，王使富辛如晋，曰：诸侯用宁，蝥贼远屏，晋之力也。杜预曰：蝥贼，喻灾害也。食根曰蝥，食节曰贼。复睹东都辉，重见汉朝则。已见谢玄晖始出尚书省诗。余生幸已多，矧乃值明德。爱客不告疲，饮燕遗景刻。曹子建公燕诗曰：公子敬爱客，终燕不知疲。刻，漏刻也。夜听极星阑，朝游穷曛黑。毛诗曰：子兴视夜，明星有烂。曛，已见上。哀哇动梁埃，急觞荡幽默。法言曰：哇则郑。李轨曰：哇，邪也。梁尘，已见上。张敏神女赋曰：既澹泊于幽默，杨觉寐而中惊。且尽一日娱，莫知古来惑。范晔后汉书曰：杨秉尝从容言曰：我有三不惑：酒、色、财也。
徐干
少无宦情，有箕颍之心事，故仕世多素辞。国语，桓公问于史伯曰：王室多故，余惧及焉。
伊昔家临淄，提携弄齐瑟。临淄，已见魏都赋。置酒饮胶东，淹留憩高密。汉书，胶东国，故齐高帝别为国。又曰：高密国，故齐宣帝更为高密国。此欢谓可终，外物始难毕。庄子曰：外物不可必，故龙逢比干僇焉。摇荡箕濮情，穷年迫忧栗。箕山，许由所隐也。濮，濮水，庄周所钓也。庄子，季彻曰：摇荡人心。又曰：忧栗乎庙堂之上。末涂幸休明，栖集建薄质。已免负薪苦，仍游椒兰室。礼记曰：君使士射，不能，则辞以疾。言曰：某有负薪之忧。大戴礼曰：与君子游，苾乎如入兰芷之室，久而不闻，则与之化矣。陆机诗曰：甲第椒与兰。清论事究万，美话信非一。曹植四言诗曰：高谈虚论，问彼道原。话，已见秋兴赋。行觞奏悲歌，永夜系白日。魏文帝与吴质书曰：白日既匿，继以朗月。华屋非蓬居，时髦岂余匹？华屋，已见陆韩卿赠顾希叔诗。髦士，已见上文。中饮顾昔心，怅焉若有失。说苑曰：晋灵公欲杀赵宣孟而饮之酒，宣孟知之，中饮而出。淮南子曰：怅然有丧。汉书曰：戴良见黄宪，及归，罔然若有失。
刘桢
卓荦偏人，而文最有气，所得颇经奇。潘勖玄达赋曰：匪偏人之自韪，诉诸衷于来哲。
贫居晏里闬，少小长东平。汉书，泰山郡有东平县。音义曰：泰山郡属兖州。河兖当冲要，沦飘薄许京。谢承后汉书，李燮曰：凉州，天下要冲。广川无逆流，招纳厕群英。管子曰：善为君者，宜法江海，江海不逆细流，故为百谷长。群英，已见拟太子诗。北渡黎阳津，南登纪郢城。汉书音义，臣瓒曰：黎阳在魏郡。伏滔北征记曰：黎阳，津名也。杜预左氏传注曰：楚国，今南郡江陵县北纪南城也。既览古今事，颇识治乱情。欢友相解达，敷奏究平生。解达，言相谈说而进达也。方言曰：解，说也。矧荷明哲顾，知深觉命轻。王逸晋书，孔坦表曰：士死知遇，恩令命轻。朝游牛羊下，暮坐括揭鸣。毛诗曰：鸡栖于桀，日之夕矣，牛羊下括。毛苌曰：鸡栖于杙为桀。括，至也。桀与揭音义同。终岁非一日，传卮弄新声。辰事既难谐，欢愿如今并。唯羡肃肃翰，缤纷戾高冥。
应玚
汝颍之士，流离世故，颇有飘薄之叹。
嗷嗷云中鴈，举翮自委羽。毛诗曰：鸿鴈于飞，哀鸣嗷嗷。淮南子曰：烛龙，在鴈门北，笰于委羽之山，不见日。高诱曰：笰，至也。委羽，北方山名也。求凉弱水湄，违寒长沙渚。成公绥鴈赋曰：滨弱水之阴岸。弱水，已见上。列子曰：禽兽之智，违寒就温。汉书曰：长沙国，属荆州。然则彭蠡之所在。顾我梁川时，缓步集颍许。汉书曰：汝南、颍川、许，皆魏分也。魏徙大梁，故魏一号为梁。一旦逢世难，沦薄恒羁旅。天下昔未定，托身早得所。官度厕一卒，乌林预艰阻。魏志曰：公还军官渡，袁绍进临官渡，公斩淳于琼等，绍众大溃。汉书音义，文颖曰：于荥阳下，引河东为鸿沟，即今官渡水也。盛弘之荆州记曰：薄沂县，沿江一百里，南岸名赤壁，周瑜、黄盖此乘大舰上破魏武兵于乌林。乌林赤壁其东西一百六十里。晚节值众贤，会同庇天宇。列坐荫华榱，金樽盈清醑。马融樗蒲赋曰：坐华榱之高殿，临激水之清流。金樽、清醑，并已见上。始奏延露曲，继以阑夕语。延露，已见上。调笑辄酬答，嘲谑无惭沮。倾躯无遗虑，在心良已叙。
阮瑀
管书记之任，有优渥之言。
河洲多沙尘，风悲黄云起。繁钦述行赋曰：芒芒河滨，实多沙尘。古诗曰：白杨多悲风。淮南子曰：黄泉之埃，上为黄云。金羁相驰逐，联翩何穷已。说文曰：羁，马络头也。庆云惠优渥，微薄攀多士。庆云，喻太祖也。王逸楚辞注曰：庆云，喻尊显也。念昔渤海时，南皮戏清沚。汉书，渤海郡南皮县。魏文帝与吴质书曰：每念昔日南皮之游，诚不可忘。今复河曲游，鸣葭泛兰汜。魏文帝与吴质书曰：时驾而游，北遵河曲，从者鸣笳以启路，文学托乘于后车。躧步陵丹梯，并坐侍君子。躧步、并坐，并已见上。丹梯，丹墀也。妍谈既愉心，哀弄信睦耳。魏文帝与吴质书曰：高谈娱心，哀筝顺耳。倾酤系芳醑，酌言岂终始。毛诗曰：君子有酒，酌言尝之。自从食蓱来，唯见今日美。毛诗曰：呦呦鹿鸣，食野之苹。毛苌曰：苹，萍也。
平原侯植
公子不及世事，但美遨游，然颇有忧生之嗟。
朝游登凤阁，日暮集华沼。倾柯引弱枝，攀条摘蕙草。徙倚穷骋望，目极尽所讨。楚辞曰：白苹兮骋望。又曰：目极千里。西顾太行山，北眺邯郸道。太行，已见上。汉书曰：文帝指慎夫人新丰道曰：此走邯郸道也。平衢修且直，白杨信褭褭。褭褭，风摇木貌。副君命饮宴，欢娱写怀抱。副君，谓文帝也。汉书，疏广曰：太子，国储副君也。良游匪昼夜，岂云晚与早。众宾悉精妙，清辞洒兰藻。哀音下回鹄，余哇彻清昊。下回鹄，谓师旷也。彻清昊，谓秦青也，并已见上文。中山不知醉，饮德方觉饱。中山有美酒，已见魏都赋。毛诗曰：既醉以酒，既饱以德。愿以黄发期，养生念将老。左氏传，隐公曰：使营菟裘，吾将老焉。菟音涂。
文选考异
汉武帝：陈云「帝」下脱「时」字。今案：所说非也。袁本云善无「时」字。茶陵本云五臣有「时」。此非善传写脱，句例自不与上同，无烦依五臣添。
注「却为一集」：何校「却」改「都」，陈同，是也。各本皆伪。
注「王仲宣从军戎诗曰」：案：「戎」字不当有。各本皆衍。
注「杨觉寐而中惊」：茶陵本「杨」作「扬」。袁本亦作「杨」。案：皆非也，当作「惕」。长门赋「惕寤觉而无是兮」句略相似，可借为证。
外物始难毕：案：「毕」当作「必」，善引庄子「外物不可必」为注，作「必」明甚。其五臣向注云「不毕所愿」，是五臣乃作「毕」，各本以乱善而失着校语。
栖集建薄质：何校云吕周翰注中有「延及」之语，则「建」者，「逮」字之讹耳。案：此疑善「建」、五臣「逮」，而失着校语。但善既不注，无以考之。
永夜系白日：何校云以注观之「系」当为「继」。案：茶陵本云五臣作「继」，袁本云善作「系」。盖各本皆传写伪，否则善当有「 系，继也」之注，而删削不全。
注「王逸晋书」：陈云「逸」，「隐」误，是也。各本皆误。
注「公还军官渡」：案：「渡」当作「度」，下同。各本皆伪。说详后九锡文下。
注「此乘大舰上」：何校「此」上添「于」字，是也。各本皆脱。
注「延露已见上」：袁本此下有「说文曰阑闲也」六字。茶陵本无。盖并入五臣注而脱之。
有优渥之言：袁本、茶陵本「有」上有「故」字。案：此所见不同，今无以考之。
鸣葭泛兰汜：袁本、茶陵本「葭」作「  」。案：二本非也。善引「鸣笳」为注，是「葭」即「笳」之假借字，或末后尚有「葭」「笳」异同之注，今删削不全。五臣乃作「  」，向注「  ，笛也」，别造此解，而改字从「竹」，最不足凭。二本以乱善，非。又案：西京赋校「鸣葭」，王元长曲水诗序「扬葭振木」，答苏武书注「说文作葭」，可以彼此互证。



</div>
    <div class="pagination">
<a href="文选详注_page101.html">上一页</a><span>...</span><a href="文选详注_page97.html">97</a><a href="文选详注_page98.html">98</a><a href="文选详注_page99.html">99</a><a href="文选详注_page100.html">100</a><a href="文选详注_page101.html">101</a><span class="current-page">102</span><a href="文选详注_page103.html">103</a><a href="文选详注_page104.html">104</a><a href="文选详注_page105.html">105</a><a href="文选详注_page106.html">106</a><a href="文选详注_page107.html">107</a><span>...</span><a href="文选详注_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
