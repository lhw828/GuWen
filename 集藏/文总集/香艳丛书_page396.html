<!DOCTYPE html>
<html>
<head>
    <meta charset="UTF-8">
    <title>香艳丛书 - 第 396 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 396 页/共 467 页</h1>
    <div class="content">　　把酒祝花神，愿年年，是好春，无风无雨清明信。狂生卧君，佳人戴君，主人好事怜君甚。制新声，移春小槛，筝阮配箫笙。 
　　【前腔】 
　　把酒祝花神，愿开时，对韵人，香炉茗碗常相近。高僧许寻，名诗许评，阿翁济胜身无病。更园丁，时时挨衬，绒索护金铃。 
　　【前腔】 
　　把酒祝花神，愿先生，粗不贫，酒钱犹可支花信。新茶正新，醇醪正醇，藤花竹笋刚肥嫩。绮筵成，飞笺召客，珠履破花痕。 
　　【前腔】 
　　把酒祝花神，愿吾曹，尽后生，花前个个堪痴兴。或折来上瓶，或扫来做茵，或酒筹探得簪于鬓。总多情，就春醒未醒，梦里也忏芳魂。 
　　【猫儿坠】 
　　祝花才了，更低语问花神，谁似吾曹莽后生？花前生惯撒风情。惺惺，尽把我诗句褒弹，觞政经纶。 
　　【前腔】 
　　祝花才了，更私语媚花神，你出落丰标越后生，生辰今日遇晴明。须庆，多应是天付风流，敕嫁东君。 
　　【前腔】 
　　祝花才了，更笑语戏花神，不信伊家独后生，我判百万买娉婷。欺君，只怕你输却风流，减却风情。 
　　【前腔】 
　　祝花才了，更美语慰花神，毕竟输君占后生，妙年标致恰初庚。韶亭，好一似绝世无双，出阁佳人。 
　　【尾文】 
　　酬风酹雨愁花损，似我于君独有恩，我与你，岁岁年年永定情。 
　　仲春十二日，俗传为百花生日，考之古，亦谓之百花朝。甲寅春，予读书泖上，是日拉村中少年，为祝花之集，因祭风雨，乞为护持，其文曰： 
　　“惟神为两间劳臣，百昌施主。位隶巽隅，亦离和而扬震德；神栖壁野，司毕宿而友箕星。春首一犁，颂恩泽者，在农夫口中；太平十日，献治征者，在天子殿上。若乃略洒芳林，园图似锦，轻嘘腻圃，花气如烟。妙致骚人，趁手拈成诗料；幽情韵女，临妆拾得春心。此又风流主盟，吾辈屡蒙奇贶；且是吟坛供奉，诗缄每借尊衔。但至仁无穷，施则不匮；而大德犹憾，受或非宜。于是持公道者，谓神之泽奢；眷花颜者，谓神之心姖。此固不足信之人言，然亦不可训之物议也。兹者仲春十有二日，俗人之谭，传为花之生日，吟士之口，强名天之花朝。故某等典衣沽酒，窃泛霞觞，锡号征名，荐申华祝。因是杀鸡为黍，于神酬功，共口衔辞，代花乞命。伏念花禀妍姿，未闻以柔媚取罪；神有大力，岂待以摧折为威？苟留一点之芳艳，庶大块之文章不刊；无伤百卉之幽妍，即名士之风流未死。殆大有造于天人，岂直加恩草木而已也。神其鉴歆，绎听斯语。尚享。” 
　　祭毕，各饮福酒，歌吹右词，且缀以彩绘，各赠名号：梅号素心居士，其有老韵者，特号和靖先生；竹号高节先生；芍药号郑校书；牡丹为金屋琼姬；白海棠一株为梦梨居士；池上夭桃号绯衣少年；门旁古槐号绿衣阍；柚为秋香亭执事；橘为赤心学士；紫薇为玉京贵客；菊曰东篱长者；有楝出屋隅，谓屋角守望；桂为广寒花祖；山茶为阳羡酡翁；傍篱木香为雪衣荀令；蔷薇号司香院使；石榴为安大夫；水仙曰梦甄侍女；其号西方美人者，则蜀葵也。赠已，乃纵击鼓，纸钱粉飞，乱红低度。亭午举酌，进五菜羹、梅花酒。洞开四窗，花气来往，东风徐来，客衣微动。一时人气踊跃，快活不可言。日下春，移席就花，月刚上，复出就月。夜深花雾冥蒙，坐客醉影倾欹而散。予复浮十数杯，嚼梅花数百朵而寝，时斜月在枕矣。此胜会不可不记也。（自跋） 

　　乙丑百花生日记（自撰） 
　　予自甲寅，始为祝花之集，以后岁岁为常仪，而乙丑尤盛。盖葺治就麓新居，于此已八年。亭台花木，渐渐成章，百卉兢秀，干霄蔽日，名花胜事，始两相映发。 
　　先是五日，遍召吾友招汉水、冲如、容卿、湛生、伯英、友夔于泖西；致巨卿、公选、存人于浦口；天马凡六人，则竹里、鸣玉、瑞龄、鸣谐、伯明、茂林；城中凡七人，则眉公、伯瑞、彦容、东郊、子还、稚先、石公；方外两人，则慧解、性白；山邻止两人，则陈寿卿、郑君泰。是日先后继至，有阻风不至者。初谓十二日，拟得十二人，已而止得十人。稍焉楚人李剑墟来访，东郊携一歌姬至，适如数焉。 
　　乃命酒洗爵，告奠风雨。金革间作，有声无辞。凡以鼓吹天和，宣达阳气。祭毕撤馔，始迎花神而致祝焉。予时有歌童六人，善三弦者曰停云，善琵琶者日响泉，善头管及掐筝者曰秋声，善■⑴及箫箾者曰永新，善阮咸、吹凤笙者曰松涛、霓裳。于是各奏其技，称觞而前，每进一杯，歌小词一解。而丝竹之音，从而和之。已而饮福，左右互劝，小童登场，快歌迭唱。于时纸钱纷飞，红雨如雾，东风洋洋，群鸟和鸣，万树悬缯，叶叶浮动，花神有知，当亦含哺而破颜矣。继命庖丁，区处福物，山蔬野簌，未免富贵风致。盖茅檐之下，红裙捧觞，青童典乐，山翁于此，亦似作繁华梦云。 
　　是年花信独早，梅花未残，桃萼已放，幽草闲花，望暖俱发。予乃满贮古瓶，中堂置之，高及屋梁，光艳四出。而纷纷酒人，环坐其侧，首则李剑墟，时年五十二，以楚人也，独上坐焉。次陈眉公，时年六十八。次沈竹里，时年六十五。次张瑞龄，时年四十四。次吕鸣谐，时年三十五。次魏东郊，时年三十二。次张容卿，时年四十五。次张冲如，时年三十三。两君以予戚也，坐独居后。寿卿、君泰，以比邻也，坐亦居后焉。寿卿四十五，君泰三十八。予时亦三十八，以主人居末坐。歌姬年十九，独粉面莲腮而北面坐焉。 
　　是日也，肴不甚丰，而小品俱出新意；酒不甚酽，而芳白可鉴眉目；令不甚苛，而敏妙静治，酒紏訚訚然。至于临池之月，快爽如秋，掀衣之风，滑净如水，小童之歌，幽脆如莺。坐客久谈，如纷霏玉屑，至夜深不肯去。皆一时幽胜之可纪者也。 
　　嗟乎！人生韵事，能有几何？一年艳节，能有儿日？倘眼底挫过，妄冀后期，正恐聚散闲忙，死生病健，有不可知者耳。试读《兰亭序》，阅《西园雅集图》，遗文具在，人事如何？未免有情，有不对之而涕泪也哉！则与其怅叹古人，何如消受今日之为得也。予将岁岁举焉。明年当更为护花幡，括香幕，绒铃索，以珍重之；拉名士十二人，各制新词，更令名姬十二人，立时翻谱，以赞叹之。且仿此遗意，从而佞月，八月十五月夕之辰，亦将举杯而酹姮老焉。庶几花月同盟，良辰分享。更属管城，传示信史，令千载之后，与《兰亭序》、《雅集图》，共发有心人一痕痛泪。则吾辈朽骨，生气恒新，姓名事迹，常与斯文俱隐显也。是为之记。 

　　乙丑祭风雨文（自撰） 
　　方春时和，万物条畅，山花向人，莞尔而笑，此五风十雨时也。乃雨月以来，神数见谴，狂霾怒号，十日而九，病粉愁香，俯首听命而已。独念某等小人，既绝妄念于人间，聊寄闲情于花圃。门无二仲，则花我友也；室无艳钗，则花我姬侍也。辟砚田之荒芜，答阳春之烟景，则花我文章也；燥湿辨其土宜，柔劲和其物性，则花我经济也。贵近争肥田，世易其主；野人安废圃，岁享其愚，则花我恒产也。落材可以供炊，取实何妨换酒，则花我泉货也。折奇葩以寄所私，浸芳醪而投密友，则花我应酬往还也。簪酒筹而绿鬓粘红，衬香茵而黄衫蘸粉，则花我冠裳枕席也。嚼芳艳而齿颊生香，沁清芬而肺肠开悦，则花我神魂标韵也。以故一枝伤，如一体折，一瓣飞，如一泪零，真所谓连心之痛，同气之吁，所仰德于神者，夫岂鲜哉。伏愿自今以往，鉴情痴之无涯，悯香魂之易殒，加意护持，顺时矜恤。施恩于望泽之时，霁怒于厉威之日，使幔亭撤而不张，锦帐设而不用。则大德殊恩，无量无边矣。某等不胜竦息，虔祷之至！ 

　　乙丑祭花神文（自撰） 
　　惟此之日，神实降生，锦天浑沌，从此方开，香国文明，于焉载启。某等敢不铺张艳节，鼓吹良辰。用是并日夙戒，厥明将事。既酒烈而香温，复弦繁而管细。从事皆韵士，称觞有美人。预防意外之祀忧，酬风酹雨；似戏膝前之莱彩，裂锦悬缯。凡以曲致其留连，或者无惭于盛举。神其来思，共含怡而饮我酒也。 
　　韶华九十，莫妙于百花朝。灯期才过，风信未来，柳线搓金，梅妆绽玉，踏青陌上，纨扇初携，斗草闺中，绣弓才试，春兮将半，乐也如何！过此则芳林烂馒，触目可怜矣。子野每际斯辰，便具羔豚以赛之，击羯鼓以催之，谱艳辞以媚之，招良朋以祝之。且邀灵青帝，乞泽雨师，千样护持，百般欣赏。花神有知，其不待晓风吹可知也。由是桃红李白，魏紫姚黄，更替竞发，岂遂治未到晓钟之恨乎？故吾谓及时行乐，子野有焉。即古人修褉秉蕳，犹为晚耳。甲子长至彦容识。 
　　一团韵致，绝世风流，花营独步，自应推戴。每读一过，想见其人毛孔皆韵也。（韩巨卿） 

　　借花（有跋） 
　　【南商调?二郎神】 
　　怜花病，见废紫休红点绣茵。轻又薄，香魂全瘦损。多情薄命，经二十四番风信。烟雨楼台一曲笙，更纱窗夜寒灯晕。添人闷，宝栏杆外，欲谢难禁。 
　　【啄木儿】 
　　含风笑，浥露颦，偏对凄凉掩泪人。乍飞粘锦字回文，忽逗破绣床香印。春深小阁休文病，琴心近接萧娘信，正独自开箱检绣裙。 
　　【三段子】 
　　空中似尘，淡蒙蒙，是谁人梦魂，苔前似鳞，点疏疏，是谁人泪痕？平明一阵寒差甚，绣帘不卷风尤紧，正酒晕扶头，倦妆时分。 
　　【前腔】 
　　桃源杏村，洒香衫，风流后生。花棚绣茵，点青毡，词坛俊英。尽教拾向奚囊锦，可怜一霎繁华影，知道明年，是谁相近？ 
　　【滴溜子】 
　　一片片，一片片，芳菲哄人。一点点，一点点，东君负心。作践韶华，直恁子规啼一声。撩乱古坟荒径，几回风雨，知多少藳葬芳魂。 
　　【尾文】 
　　陌头剩有弓鞋印，又付与花骢踏作尘，总件件教人怜惜恁。 
　　吾辈惜花，当自有一种情味在。余尝有诗曰：“但能痛饮便名士，解得惜花真丈夫。”识此意者，花自可惜，宜乎此词字字销魂也。有客携往金阊，为歌楼所谱，云其声大是幽怨。想当然耳。（自跋） 
　　春江花月夜，最能愁杀人。况一旦粉憔脂冷，如虞姬起舞，绿珠堕楼，妃子葬马嵬时，有不黯然凄断者耶？倘于老红粉飞，残香销歇处，挝羯鼓唱子野词，可以招月魄之不归，吊芳魂之无主矣。（眉公评） 
　　红颜衰谢，千古伤心。读此词，令人情苗意瓣，缠绵无尽，想花神亦应泫然洒涕矣。（单药园评） 
　　昔人云：“天若有情天亦老，”予谓芳园绣谷，春风扇和，嫩紫嫣红，满世界皆天公情谱也。韵士赏心，佳人动魄，其留连殢惜，亦何待重阴垂幕，落锦成茵时耶？虽然，造物亦必赖文人彩笔，为写怨摹颦，方成众香国中一部花史。读子野《惜花》词，情深韵深，即封家十八姨，为柔肠绕指矣。（董仁常评） 
　　善貌花者曰：似美人小影，夫殢雨迎风，以倩女靧面写之，尚隔一重；何如即花写影，非幻非真，更觉入妙。余从眉公斋，得晤子野，病骨瘦■⑵，体不胜绮，而语花深至乃尔，不独香艳如玉台、西昆诸体而已也。（高阗仙评） 

　　送春 
　　【南仙吕?桂枝香】 
　　留春不住，劝春休去。无过柳眼花须，去也还归何处？匆匆这回，叹匆匆这回，忙里没些滋味，愁里没些情绪。猛搴帏，花随流水红颜死，笋透窗纱粉泪垂。 
　　【前腔】 
　　留春不住，怨春无语。争抛曲院台池，怎撇锦天罗绮？匆匆这回，叹匆匆这回，楼上满帘红雨，陌上满空飞絮。怎支持，添些春恨眉间住，搅得春魂梦里痴。 
　　【前腔】 
　　留春不住，洒春无泪。年年薄幸东君，识得机关破矣。匆匆这回，叹匆匆这回，愁不共春归去，春不共愁俱住。强支颐，杯中量减缘何事，病里慵添为甚的！ 
　　【前腔】 
　　留春不住，骂春无罪。东风忒恁无情，吹得老红铺地。匆匆这回，叹匆匆这回，处处断肠之处，句句断肠之句。吊芳菲，空余杯酒堪怀古，剩有啼痕寄所私。 
　　【不是路】 
　　猛自寻思，谁似钟情吾辈痴？伤春意，留连何忍别春衣。暗伤悲，休他拾翠弓鞋底。冷落歌花小扇儿，穷生计。开窗风活关窗雨，暗灯孤炷，暗灯孤炷。 
　　【皂角儿】 
　　乱红飞，哭杀鹃儿，薄绵飘，啄残莺嘴。这多应眼底炎凉，恰便是世间兴废。眼见得葬妖姬，殉韵士，换前朝，移后代，一番儿戏。春今归去，明年再回，怕的是芳菲不改，绿鬓添丝。 
　　【尾文】 
　　一场春梦轻如此，一曲高歌春去，怎消得燕子莺儿搅乱飞。 
　　始而劝春，既而怨春，且继之以泣，而终之以骂。何其低回宛转如是耶！古人有言，“怨而不怒”，此可谓怨而怒矣。吾辈宁过情，毋不及情，不怒不可以为怨也。（顾暗生） 
　　此词彦容首唱，吾辈同声和之。初止《桂枝》单调，偶示歌师，谓其无余音，似乎板实，乃补后幅两条，不觉言之更尔酸怨。正如穷村怨女，夜泣已悲，更有热心邻妪，从旁和之者耳。（自记） 
　　绸缪宛转，俯仰流连。或抚今怀古，而烈士魂销；或怨绿愁红，而美人命夺。纸上墨痕，已不堪多读，况谱之莺喉耶？恐闻之者，掬泪浣面耳。（张子还） 
　　意不尽言，言不尽意，无穷感慨，一往情深。（汪子野） 

　　除夕（有跋） 
　　【南中吕?好事近】 
　　帘外鹊声高，喜报春光将到。揭天箫鼓，家家热闹多少。围炉守岁，看佳人素手裁幡巧。共称觞，笑祝檀郎，愿青鬓映奴花貌。 
　　【前腔】 
　　明朝青帝早临朝，可又是花事看看来了。风姨月姊，更于中妆点多少。烧灯巷陌，有红裙队队尽弓鞋小。带鸦鬟才去寻梅，与邻姬又约斗草。 
　　【千秋岁】 
　　近花朝，红杏枝头闹。一点点，点上芳草。草绿如烟，草绿如烟遥衬着。冶游儿，雕鞍藤轿。秋千架，垂杨道，绮罗袖，簪花帽，卖弄人年少。把花篮挂酒，竹杖高挑。 
　　【前腔】 
　　醉红桃，甫可是清明到。昨夜雨，今日晴了。紫陌烟消，紫陌烟消，花容洗出十分波俏。朱桥外，寻春棹，紫藤下，烹茶灶，吟就新诗好。倩花钿换酒，玉指吹箫。 
　　【越恁好】 
　　荷钱才出水，荷钱才出水，泼红潮，甫秀葽。木香棚那壁，酴醾架尽白了。挽榴花树高，挽榴花树高，见碧溜溜小钗儿挂在树梢。红簇簇紫薇，白玲珑茉莉儿分赠艳娇。小池月，高阁风，是处蓬莱岛。看佳人，笑指牛女高照。 
　　【前腔】 
　　早秋来至，早秋来至，听庭梧一叶飘。恰穿针过了，正月夕，天气好。沸鸾笙凤箫，沸鸾笙凤箫，采香馥馥，木樨儿插傍玉搔。吃中秋饼儿，又重阳，糕脯儿挨到岁梢。菊未老，蓉又娇，橘绿橙黄了。见烟汀雁落，簇簇红蓼。 
　　【红绣鞋】 
　　擎一股紫蟹霜螯，霜螯。扯一腿黄鸡肥好，肥好。收新稻，甫篘醪。扶红袖，写鲛绡绢。人都道，是诗豪。 
　　【前腔】 
　　纸糊窗雪下鹅毛，鹅毛。一枝梅窗外偷瞧，偷瞧。妆阁里，有人道，羊羔熟，须快倒。不然呵，怕雪霁了。 
　　【尾文】 
　　一年日日风光好，莫道今宵是下梢。残年过也，又有明年春到了。 
　　岁聿云暮，日月就除，农事已休，春耕未起。纸窗明暖，梅影萧疏，雪月灯荧，夜帏茶熟。此时一盆火，一瓶花，煨芋数头，家人姬侍，相与守岁。围炉烧枣焚木，检点一年区处，花月几何？逋欠诗酒债若干？更以文心之波，旁及声律，令小童歌自制新词一两章，觉枯寂之气，一时遣云，须眉毫发，皆温温然有生意。此山翁极风致、极快乐事也。予旧岁有《南北双调》一阕，已曾被之弦索，中有云：“堪笑炎凉人情变，又共说元宵忘旧年。”又云：“若过望，便千般未圆；若安分，便于今十全。”大率现前止足之语也。今年迫除，偶念春花秋月，正无了期，且东坡云：“好风凉月即中秋，菊花开即重阳，不须以日月为断。”因复缀是词，将将来胜缘乐事，一一谱入，令岁寒村巷，仍有无穷之春，冷淡山家，亦有循环之乐。虽预道未然，似乎犹有过望，但风花雪月，本等受用，安见非现前止足也哉。彼奔驰于势路名场，百年而为万年计者，于此犹堪伯仲否也？甲子腊八日记。（自跋） 
　　调本龃轧，而词极秀熨，风流逸宕，亦丽亦尖。丽犹可及，尖不可当也。（张冲如） 
　　兴致弥天，风流盖世，将无限风情胜事，收入寸管。要是胸怀浩荡，能吞若云梦者八九耳。人有言，不读万卷书，不行万里程，看不得杜诗。予谓不如是，亦做不得杜诗。今于子野词，当亦云。（朱伯瑞） 
　　世间乐事无边，只许闲人韵人随处领略。非子野不知此乐，非子野亦不能为此言。（沈渟碧） 

</div>
    <div class="pagination">
<a href="香艳丛书_page395.html">上一页</a><span>...</span><a href="香艳丛书_page391.html">391</a><a href="香艳丛书_page392.html">392</a><a href="香艳丛书_page393.html">393</a><a href="香艳丛书_page394.html">394</a><a href="香艳丛书_page395.html">395</a><span class="current-page">396</span><a href="香艳丛书_page397.html">397</a><a href="香艳丛书_page398.html">398</a><a href="香艳丛书_page399.html">399</a><a href="香艳丛书_page400.html">400</a><a href="香艳丛书_page401.html">401</a><span>...</span><a href="香艳丛书_page397.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
