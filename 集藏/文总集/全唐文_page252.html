<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 252 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 252 页/共 603 页
  </h1>
  <div class="content">
   ○授李栖筠浙西观察使制
    敕：王制千进而这外设方伯，选诸侯贤者而命之，俾其遵俗宣风，大明黜陟。今以赖史条察列郡，西汉成式，厥惟旧哉。银青光禄大夫常州刺史充本州团练守捉使上柱国赞皇联开国子李栖筠，资朴厚之性，秉礼义之宗，其学博而精，其文简而当。明以辨政，居宫可纪，秩更三署，名重一时。抗黄扉之论驳，举冬卿之典制，自守毗陵，尤精藩职。初翦横江之盗，犹多击柝之虞，言抚伤残，克施惠训。清静少欲，以临其人，礼让之风，行於东国。考其绩用，实最方州，震泽之北，三吴之会，有盐进铜井，有豪门大贾。利之所聚，奸之所生，资於大才，济我难理。加以中宪，雄兹按部，慎乃教令，薄其征徭。无倚法作威，无割下附上，勉副朝寄，以绥一方。可使持节苏州诸军事苏州刺史御史中丞充浙江西道观察使处置都团练守捉及本道营田等使，散官勋封如故。
    ○加江西魏少游刑部尚书制
    敕：古者外薄四海，咸建五长，所以考察风俗，懋宣理化。苟或副忧人之旨，有称职之名，彰善陟明，存乎著令。金紫光禄大夫使持节都督洪州诸军事行洪州刺史兼御史大夫充江南西道都团练守捉观察处置等使上柱国钜鹿郡开国公魏少游，端悫精敏，沈和贞简，秉心以直，临事不回。五践天台，必辨疑而取正；三尹京邑，不吐刚而茹柔。守其至公，休有令问，自十连分寄，九江作牧。式是方隅，不渝操履，停车决讼，闭阁生风。明示升黜，蠲除疾苦，清静而百城自化，讲艺而三军知礼。定其赋税之差，勤於转输之役，事必条理，人皆便安。亦既政成，不资於周月；迁其秩序，岂待於满岁。宜分会府之坐，载美方州之绩。可检校刑部尚书洪州刺史御史大夫，馀如故。
    ○加朱希彩幽州管内观察使制
    敕：古以五长八使，考察风俗，彰善瘅恶，时而扬之，则监部廉部其理也。今之元戎有声绩优异者，锡命兼领，亦进律之制焉，而又实其封邑，盖申之以明劝。开府仪同三司试太常卿兼幽州大都督府长史御史大夫持节充幽州节度兼营田等副大使知节度事经略军使兼卢龙节度并管内支度营田及押奚契丹雨藩等使上柱国朱希彩，贞方以合义，纯厚以纳忠，智谋浚发，才识精辨。作我垣翰，保於幽燕，讲求刑礼，以参军政。敦洽敬让，以和人心，正其纲条，郡务大举。东罢渡辽之警，比清戴斗之气，疆吏缓带，戎车税鞅。典从事简，方面以宁，厥赋惟错，实於天府。选劳则大，铭在常，勤职首公，有光相寄。委以连率，加其真食，懋乃勋节，服兹宠章。可兼充管内观察处置使，仍赐实封一百户，馀并如故。
    ○授辛杲京湖南观察使制
    敕：观察列郡之风，督诸军之事，兼兹二柄，守分一方，其在素名，俾之专任。开府仪同三司试太常卿兼御史中丞同朔方节度副使上柱国晋昌郡王辛杲京，居敬可久，尽忠必诚，办郡务，通於典试。谦恭下士，齐其劳苦，先帝简拔，五原从征。尝参领护，早著勋节，藩麾佐朕，夷险一心。关洛事平，莫非胜谋，累书忠於甲令，终不言於赏劳。寻掌南北之军，复贰河汾之镇，内外勤绩，厥惟茂哉。忧国奉公，每形於色，牧人驭众，素有其才。长沙故郡，湘中千里，往建南辕之旆，仍领司空之秩。训戎遵俗，宠以居之。可使持节都督潭州诸军事行潭州刺史兼御史大夫充河南都团练守捉及观察处置使，仍赐散官勋封如故。
    ○授杜济东川防御使制
    敕：左绵之东，地方千里，有被山带江之险，藉安人御侮之能。太中大夫检校尚书驾部郎中兼侍御史充山南剑邛副元帅判官勾当剑南东川事赐紫金鱼杜济，明敏通识，达於政理，本以忠信，饰之文学。利器能断，长才多可，累佐戎幕，勤宣武经。於蜀之疆，积有边效，九伐之谋必胜，三军之士多师。选在人望，委兹藩守，用能训其师旅，惠此闾阎，俾参中宪之任，兼茂临戎之绩。可使持节梓州诸军事守梓州刺史兼御史中丞充剑南东川防御使，散官赐如故。
    ○授柏贞节羲忠等州防御使制
    敕：开府仪同三司试太常卿使持节邛州诸军事兼邛州刺史御史中丞剑南防御使及邛南招讨使上柱国钜鹿县开国子柏贞节，雅有器干，深於戎律，蕴三略以经武，秉一心而事君。蜀之西疆，久典戎务，惠和驭众，义勇安边。克励公忠，尤彰名节，令闻休绩，良深嘉重。山硖雄镇，江关要卫，实藉兼才，俾膺兹任。伫申御遏之用，仍懋缉绥之术。可使持节都督羲州诸军事兼羲州刺史依前兼御史中丞充羲忠万归涪等州都防御使，本官勋封如故。
    ○授辛德谦丹延团练使制
    敕：上郡北地，义渠故国，临制戎狄，狄屏於关中当此襟要，难於镇守。前朔方留後左厢兵马使同节度副使开府仪同三司试太常卿兼御史中丞单于副都护充振武军使上柱国辛德谦，山西出将，代有勋业，长才伟略，主之以忠，峻节明断，服之以礼。顷者职贰留府，朔陲分镇，横绝大漠，坚守孤城。能详武经，载讨军实，推以恩信，济其威怀。士卒知方，羌夷服化，休有懋绩，著於北边。用劝劳臣，俾膺重任，委以藩事，捍兹戎疆。列在储き之右，参於客运中之长，中外兼荣，有我成命。可试太子詹事兼御史大夫持节都督延州诸军事兼延州刺史充丹延两州都团练使守捉使，散官勋封如故。
    ○国韦之晋御史大夫制
    敕：古有牧伯连率，所以大明黜陟，其後廉使监郡，亦其任也。奉六条诏书，察二千石已下，风公顷纲纪，实所系焉。若居郡称最，则当迁复留，以德授赐。今或增秩，存於令典。银青光禄大夫检校秘书监兼衡州刺史御史中丞充湖南都团练守捉观察处置等使上柱国扶阳县开国男韦之晋，以道自处，行成乎身，言合精理，文多雅兴。学以润政，当孔氏之徒；忠而好谋，得兵家之要。委在方面，实参戎重，镇衡阳之一都，刺湘中之诸郡。清静廉简，以礼化之，三老孝悌，遵其德训。百城强猾，服其威怀，薄刑名以宣慈，均赋役而恤隐。地临南越，溪洞伏戎，能清篁竹之封，屡入苞茅之贡。事各条理，俗皆便安，非大信至公，何以致此。处风宪之长，旌理行之尤，彰善劝能，允兹休命。可兼御史大夫，馀如故。
    ○授崔昭宣州团练使制
    敕：宣城彰郡，有牛渚采石之险，江左多以护兵之臣镇焉。国家旧制，即廉制即廉使之部，任兼将守，寄切於今，始务靖人，中符朝美。银青光禄大地人守右散骑常侍博陵县开国子崔昭，长才大略，浚发无前，纳忠事君，强学济吏。何剧之不处，何难之不居，尝领雍洛，属当残弊。令简讼平，官曹肃给，惩奸摄暴，都鄙以清。风化可行於四方，歌谣岂止於千里，敬事忧国，始终端诚。再列貂行，久承顾问，从容喻旨，轩闼增华。主赖於左右羽仪，以之匡益，中外逶遇，共分一也。急在要重，晨而迭之，察俗训戎，归於辨理。参执闲邪之宪，仍加驭贵之爵，奉法遵职，俾人易从。可使持节宣州诸军事宣州刺史兼御史中丞充宣歙池等州都团练守捉及观察处置等使并采石军，仍进封博陵县侯，食邑一千户，散官如故。
    ○授陈少游浙江东道团练使制
    敕：东南一尉，在吴越之境；海隅苍生，连瓯闽之俗。既分八使，兼督诸戎，录勋任良，以济烦重。朝散大夫宣州刺史兼御史中丞宣歙池等州都团练守捉及观察处置等使上柱国赐紫金鱼袋陈少游，寅亮肃清，识通才达，度於礼而举得其中，积於理而动必归当。参考经术，交修政刑，列三台之郎吏，首四方之俊选。左辅内史，尝寄风化，中军大夫，实毗镇抚。事任皆适，声华朗然，自鄣郡分忧，于湖申儆。悉心以周务，忘已以爱人，举纲条之目，缮完守之备。忠敏内缉，服而不离，威略外怀，亲而不暴。载清苛慝，尽复流庸，虽胶东之户口八万，颍川之理行第一，殆无以过也。明试以功，允兹章陟，称迁大镇，用表懋能，仍副丞相，以戒群岳。可使持节都督越州诸军事守越州刺史兼御史大夫充浙江东道都团练守捉观察处置等使，散官勋赐如故。
    ○授魏少游洪吉等州团练使制
    门下：东分九江，南控百越，总兵车之会，当水陆之冲。式遏澄清，实难其任。金紫光禄大夫行尚书刑部侍郎上柱国钜鹿郡开国公魏少游，当官而行，直道而进，有刚毅能断之性，守之以冲和；有精密至察之才，济之以仁恕。三尹京邑，四方承流，不私身以饰名，多去秩之遗爱。秋典贰职，夏台无冤，海隅苍生，畴咨俾义。眷求良吏，出守雄藩，宜兼亚相之重，式光连率之寄。可使持节都督洪州诸军事守洪州刺史兼御史大夫江南西道洪吉虔抚信袁江饶等州都团练守捉观察处置及莫亻等使，散官勋封如故。
    ○授象武感叠宕等州团练使制
    敕：开府仪同三司试光禄卿使持节扶州诸军事兼扶州刺史摄节度副使扶文两州招讨团练使兼绵剑龙遂渝合普汉扶文等一十一州行营兵马都虞候上柱国交川郡王象武感，器干识略，资之以经远；公忠廉谨，守之而有常。早探黄石之符，久列朱︶之任，外邻戎境，内抚疲民。诚信不渝，威怀相济，克懋分忧之化，尤昭式遏之勋。右地数州，尚多艰阻，将谕朝旨，以绥边虞。不有兼才，孰能成务？俾参戎重之副，仍赐赏延之宠。可试殿中监使持节叠州诸军事兼叠州刺史充本州团练守捉使兼充叠宕两州招讨使同陇右节度副使，仍与一子六品官，赐绯鱼袋，勋封如故。
    ○授独孤问俗鄂岳等州团练使制
    敕：荆吴边带之口，江汉朝宗之会，尚有戎备，难於任人。外攘内抚，文武迭用。银青光禄大地人试秘书监寿州刺史兼侍御史本州团练守捉使及诸道营田使知本州营田事上柱国独孤闾俗，才畅於理，识通於政，居之以简敬，济之以廉能。中朝清秩，更於奖拔，外台雄镇，多所典领。嘉绩休声，较然明著，寿春之课，尤最当时。守於一郡，未展其用，可以倚办烦重，保绥险要。督数郡之戎事，参中司之宪列，陟明增秩，懋尔在公。可使持节都督鄂州诸军事鄂州刺史兼御史中丞充鄂岳沔等三州都团练守捉使，散官勋如故。
    ○授李昌巨辰锦等州团练使制
    敕：强楚之裔，古之蛮方，杂武溪之种落，通夜郎之边壤。唐蒙开道，马援南征，即其地也。国朝旧制，方数千里，悉统於连帅，今以遐阔难守，遂分督以绥之。正议大夫试光禄卿前兼海州刺史李昌巨，素有识略，达於事体，刚柔相济，文武中立。居职可纪，实浮於名，乃者以干时之才，刺濒海之郡，惠和简洁，所谓理平。思我远人，眷求良吏，抚辰阳之旧俗，攘县道之多虞。训戎数州，俾尔专任，参领中宪，式荣按部。可试秘书监使持节都督辰州诸军事辰州刺史兼御史中丞充辰溪巫锦业等五州都团练守捉使，散官如故。
    ○授李正已青州刺史制
    敕：平卢淄青节度都知兵马使权知节度副使事开府仪同三司试太常卿兼御史中丞上柱国赵郡开国公李正已，蕴经远之方，有尽忠之节，雅擅韬略，尤通政理。任兼文武，诚贯等夷，海岱之间，兵车所会。嘉绩明著，潍淄其义，实藉循良，符节之寄。允兹佥属，必能敬事爱人，以康流弊。宜膺宠授，用副分忧。可使持节青州诸军事兼青州刺史，馀并如故。
    ○授论惟清朔方节度副使制
    敕：银夏绥麟等四州兵马使同朔方节度副使开府仪同三司前行银州刺史兼御史中丞归德州都督武威郡王论惟清，智谋沈果，政理甄详，睿忠之诚，表於奉上。干事之用闻於在公，佐戎律以成师，布藩条而训俗。翟土开辟，り阴底宁，威怀相济，声实惟允。晋之北鄙，地即隰州，介於河汾，当此会要。忧分式遏，实藉良能，宜兼中宪之荣。式宠外台之寄，可使持节隰州刺史兼御史中丞归德州都督充本州团练守捉使同朔方节度副使，散官封如故。
    ○授李抱玉开府仪同三司制
    门下：秉德者必先於冲让，报功者亦资於礼秩。遂其所执，以彰明哲之心；存其所赏，以称勋贤之策。则劳臣知劝，群议允从。兵部尚书同中书门下平章事潞州大都督府长史知凤翔府事充陈郑泽潞观察处置等使仍充南道通和吐蕃秦陇临洮以来观察处置等使上柱国李抱玉，风□所感，挺此人杰，文武相济，弼於朕躬。竭股肱而宣力，敷心腹而纳诲，道高可以谘访言惠可以底行。镇抚四夷，旌麾授其二柄；决胜千里，法令齐於一人。端诚驭众，律略安边，究诗书之义府，修德刑之战器。故使刚者有礼，勇者有方，三军可用，九伐皆克。西戎即叙，中夏底宁，而又精心吏职，谕我朝旨。茂周原之多稼，省陇右之外徭，老少安怀，远迩和洽。社稷之衡，邦家之光，嘉乃丕绩，肆於时夏。冲而不盈，泰而弥损，累执范宣之志，不言冯异之功。辞礼阁之端右，罢王畿之戎号，足以光昭史册，轨度绅。今之仪同，未曰优异，以其逊职，是有进阶。式从彝序，无替成命。可开府仪同三司，馀并如故。
    ○授锺庭光开府仪同三司制
    敕：凤翔节度下归顺羌首领部落副使保宁州都督特进守右羽林军试太常卿锺庭光，夙承勋望，早励诚勤，自属艰虞，备申效用。既临危以见节，亦因事以成功，率先归怀，丹款昭著。益表自新之志，允兹从重之赏，礼优八命，秩比三司。宜茂宠章，式畴勋则。可开府仪同三司，馀如故。
    ○授李秀璋开府仪同三司制
    敕：仪亚槐庭，宠倒退茅社，议功而赏，旧典斯存。河西观察判官特进检校左散骑常侍兼泗州刺史上柱国李秀璋，识虑深远，理怀明济，劲节不夺，长才有馀。湟中绝塞，久毗戎幕，车师前部，仍领藩条。万里孤军，十年连战，主画以贞师律，推诚而得士心。摧凶陷坚，胜捷相继，军吏缓带，边人反耕。缅思忠劳，益用嘉叹，宜进秩於八命，更衰封於五等。可开府仪同三司，仍封陇州县开国男，馀如故。
    ○授张自勉开府仪同三司制
    敕：淮西节度都虞候特进试太常卿上柱国张自勉，体仁以成勇，徇节以临戎，职在刺奸，威属整旅。齐军令之进退，明师律之否臧，南靖江黄，北启申息。边虞载戢，亭候肃然，舍爵议荣，实居其右。承景风之章叙，比公府之命秩。可开府仪同三司，馀如故。
    ○授论诚信等开府仪同三司制
    敕：大将军论诚信等，咸有将才，早彰臣节。或往参缔构，业著总干；或近历艰难，勋高负勺。录功行庆，启号覃恩，宜疏五等之封，更宠三司之任。诚信可开府仪同三司。
    ○授杜冕开府仪同三司制
    门下：礼优八命，秩比三台，名器之崇，勋贤所属。特进试太常卿使持节州诸军事兼州刺史御史中丞充坊等五州都防御使上柱国郑国公杜冕，植性刚毅，立诚忠烈，夙有将帅之才，早知军旅之事。任当御侮，政在亲民，宣七德以临戎，颁六条而训俗。地临上郡，时属多虞，军令惟行，高悬赏罚之柄；王师所虞，不败商农之业。戎轩屡捷，郊垒用宁，制胜功高，缉绥课最，加以命数，抑惟典常。可开府仪同三司，馀如故。
    ○授吴承倩内侍省常侍制
    敕：汉置十二卿，其一尚禁中之事。所以司正伯之训，奉诏奏之严，高选令才，俾之参掌。具官吴承倩，行本於孝，性周於仁，直而能温，和而有节。文以礼乐，达於典章，自晦吉人之辞，深得侍臣之体。久在枢近，通乎宥密，顺以听命，未尝越思。咨而後行，动不逾矩，志全金石之固，事绝丝毫之嫌。勤职有功，静专端一，往逢多故，亦既居难。遐想纯诚，近从赐服，虽畴其效，未奖其能。省之贰官，秩比千石，懋兹宠授，念尔忠劳。可内侍省常侍。
    ●卷四百十四
    ☆常衮（五）
    ○加田神功实封制
    敕：土宇服章，以叙其德，田租帖食，以答元勋。故寇邓兼四县之封，张陈加万户之数。开府仪同三司检校尚书左仆射使持节汴州诸军事兼汴州刺史御史大夫充汴宋等州节度使观察处置等使上柱国信都郡王食实封五百户田神功，闻生河朔，性与忠厚，尝秉大节，服劳王家。凡所委遇，必当要重，竭其公私，益用亲信。入居百揆之右，外作四方之屏，自河而南，戎镇斯大。总兵车之所会，赐钺以专征，考礼正刑，丰财禁暴。敬事节用，老安少怀，懋乃丕绩，肆於时夏。服我休命，敬兹分土。可加实封一百户，馀并如故。
    ○加田承嗣实封制
    敕：懋策勋之赏，则启封邑；赐真食之命，方入田租。故采地以处其子孙，书社以尊其侯伯。开府仪同三司检校尚书左仆射兼魏州大都督府长史御史大夫兼魏博等州节度观察处置及管内支度营田等使上柱国雁门郡王食实封二百户田承嗣，出自河朔，挺兹才器，公忠有素，文武是经。行惟高简，言必诚信，委之腹心，实所观重。内列端揆，外当藩翰，距河作镇，濒海抚封。贞一以奉上，明恕以临下，谋出韬钤之外，功成战伐之前。专精牧人，尽瘁事国，政刑必中，都鄙有章。训以农耕之业，课其蚕织之事，家给而礼让攸兴，气和而札瘥不作。旧章咸举，厥贡惟殷，来东人之职劳，首循吏之行理。嘉命休绩，允兹裒劝，食其并赋，用协典常。可加实封二百户，馀并如故。
    ○减京兆尹以下俸钱制
    敕：辇毂之下，封畿之内，承前户口五千馀万京兆禄廪不过二百石，俸钱不过三十贯，降至下吏，差次可知。自顷艰虞，且逾星纪，岁有事边之役，人多尽室之行。闾井萧然，百不存一，而府县之俸，十倍平时。官高者因其使名，数处请受；位卑者假以职掌，恣加优给。致令所典之务，移在他曹，虽齐等伦，顿异丰薄。皆自常税之外，重敛而供，浸则宏，因循未改。减我军国之用，困其疲耗之人，岂计人置官之意，度农制禄之法也。四方取则，其若是乎？比下诏书，务於勤恤，将求致理，切於澄源。遂委中书门下条录奏闻，而躬亲简括，巨细精详。览其名实之状，深叹过差之极，革其既往，制在惟新。爰据高卑，以之均节，使人足以奉（阙）吏足以资家，务有不急，悉皆除去。仍量闲剧，权省官员，胥徒厮役，亦有蠲减。费用既少，困穷自安，唯出正租更无徵率。其京兆府及县官月俸，除正断外，不得辄有增加。如判司参军丞簿尉等有犯，科录事参军及县令；如令长及录事参军及少尹有犯，坐京尹。画一之令，当在必因，劝百之义，固非未减。各儆於位，无近於刑。
    ○裒劳勋臣制
    敕：方伯连帅，能修其职，则劳之以玺书，载之於正典。式是群岳，归於至公，以勤其职，颂声兴矣。《周礼》以孟春之月，悬法布令，采诗观俗，亦裒理行之时也。其有惠训一方，吏之表率，朗然明举，固可首之。某官某，受任藩阃，三年有成，清节独立，以身率下，化在於言前，风行於疆外，远清西南之氛，齐一华夷之俗，忧国如家，上下同体。属关辅连雨，去秋非穰，以丰财节用之馀，资备边出师之费。虽给马官渡，足食成皋，勤王助边，何以加此？诚则垣翰之寄，奉上无私，亦将廉吏清风，夙夜相勉也。寐期休绩，至於再三，诏书谕怀，宣示方镇。
    ○喻安西北庭诸将制
    敕：天下既定，万里宁一，岂王者独运，而臻此耶？实赖文武将守，腹心之臣，宣力强任，捍御於外也。往以蕃戎并暴，纵毒边表，乘叠伺隙，连兵累年。城门昼闭，王师遐阻，遮杀汉使，盗取节印，恣睢横厉，甚逆天理。而国朝未暇袭远，置於度外，实五京二庭存亡危急之秋也。河西节度使周鼎安、西北庭都护曹令忠、尔朱某等，义烈相感，贯於神明，各受方任，同奖王室。率辛李之将，用甘陈之谋，与羌骑校尉王后君长以下，自金城玉关，至於南北戊午，逾流沙，跨西海、蒲类，破白山，战争致命，出於万死。赖天之灵，以战则克，不动中国，不劳济师，横制数千里，有辅车首尾之应。以威以怀，张我右掖，棱振於绝域，烈切於昔贤。微三臣之力，则度隍逾陇，不复汉有矣。每有使至，说令忠等忧国勤王，诚彻骨髓，朝廷闻之，莫不酸鼻流泪，而况於朕心哉。遐想攸攸，耿叹何已。或恐凶丑狡谲，反复离闻，妄说国难，摇动人心，今所以疏其事实，一以相报。近有流落藩中十数年者至阙庭，知犬戎恶稔，上疑下阻，日就残灭。加之疾疫，灾及羊马，山谷填委。天亡之时，及酋奴自速其祸，诸蕃连衡，以助进取，力屈气衰，亡逃於苦寒之地。西北边患，荡然以清，至於九夷，南尽百越，玉帛来朝於魏阙，苞茅入贡於王祭。党项内附，回中大宁，天下郡国，一其教理，王畿征调，渐复平时。子仪移镇於郊，抱玉进攻於天水，士马百万当令悉西方垣翰之寄，所宜协心戮力，抗厉威武，同赴戎会也。勉卒志业以时康功，庆流子孙，永久无替，高映勋典，岂不休哉。每念战守之士，十年不得解甲，白首戎阵，忠劳未报，心之恻怛，不忘终食。要当候大师所指，穷荒荡定，悬爵位以相待，倾府库之所有，以答西州贤士大夫忘身报国之诚。遣诏谕意，非一二所能尽也。
    ○刘晏宣慰河南淮南制
    敕：《书》曰：“元后作人父母。”又曰：“一夫不获，则曰时予之辜。”政或不平，讼或不理，则人受其弊，气生其灾，噢咻连声，愁苦无告。州县长事镆之省忧。念兹疚怀，中夜三叹，朕以不德，托於人上，永言理道，敢不励精。然自兵乱一纪，事殷四方，耕夫困於军旅，蚕妇病於馈饷，欲求无事，岂可得乎？致令户口减耗，十无一二，而河南淮南，又甚诸道。得非乘补卒之数，急赋横税之烦，致使遑骇匪宁，流庸不复，兼亦亲人之职，少有政术称者。其於赋役，多患不均，靡室靡家，皆籍其谷；无衣无褐，亦调其庸。虽节制廉察，皆务令条理，而贪官冒法，未绝奸源。诛求无厌，鳏寡重困，永叹遐想，过实在子。巡抚之寄，资於硕德，某官某，相府之旧，道在安人，自河之南，天下之半，底慎财赋，衣食京师，久於倚任，多所宏济。因其旋南，将命攸属，所至这处，宣示诏书，抚将校之勤劳，问黎元之疾苦。事有未便，法或不行，委之厘革，归於允当。或假其征徭，私有聚敛；或托以贡献，公然乾没。厚取於人，归怨於上，亏损时化，朕实惧焉。宜委某与节度观察切如疏理，勿令冤滥，以副忧劳。其官吏有犯，便禁身推问，具状闻奏，当峻刑典，以息贪残。
    ○李涵河北宣慰制
    门下：河朔一隅，地方千里，外捍夷狄，内辅成周。抚勤王之师，修任土之贡，顾其方镇可谓崇重。眷我侯伯，是有勋劳，且将相国之股肱，兆庶君之支体，事同休戚，宁忘鉴昧。思抚巡而未获，念征镇而永怀，爰命宗臣，往申旨谕。银青光禄大夫行尚书左丞襄武县开国公李涵，朕之茂亲，腹心攸寄，纯因所以致命，文质所以经邦。温恭礼让，诚信易直，励菲躬之节，秉忧国之心。美其公才，尝所任委，再令宣抚，皆合事经。既述谦诚之词，兼陈理化之绩，尉我忧念，意甚嘉之。今秋冬在候，徭戍勤止，将校有介胄之劳，黎元有赋税之役。代予亲问，诏尔使臣，仍兼副相之荣，式重登车之务。可兼御史大夫充河北宣慰使，本官勋封如故。
    ○李涵再使河北制
    敕：书有施命，以诰四方，礼有育志，以巡邦国，明王所以垂拱而天下理者，非家至而日见之也。实赖腹心耳目之臣，审训命於外，俾德泽教化，敷於四海。情有所达，事适其宜，上下交畅，则天地之和应矣。喻我朝旨，寄於宗英。银青光禄大夫行尚书兵部侍郎襄武县开国公李涵，志以足言，学於古训，安和好敬，慎静尚宽。服居大僚，常所亲信，每授重寄，必扬休声。往以幽蓟渤碣之闻，戎府方州之大，俾付王命，以亲诸侯。至於再三，秉此纯一。尽人臣之节，罔或辞难；徇国家之利，岂惮勤远。信以协诚，惠以交福，周爰咨度，不遑启处，朔陲，宁晏，敬赖亲贤。今以侯伯之勋劳，师人之戍守，顾其忠效，宜有抚巡。高选中朝，允兹佥论，驾以丞相之副，增其原隰之华，时维懋哉，无替厥服。可兼御史大夫充河北宣尉使，馀如故。
    ○臧希让使朔方制
    敕：元帅都虞候臧希让，冲明在躬，质重成性，阅礼乐以经武。秉公忠而济时。夙传金匮之符，久总牙璋之律，勋高坐树，业茂分茅，中外洽其嘉声，始终全其劲节。嘉乃公望，简於朕心，惟彼朔方，久罹边患。地即兴王之所，人推奉上之诚，言念勤劳，岂忘慰恤。宜应使乎之选，式副往哉之寄。
    ○宣慰岭南制
    敕：理天下者，先务於远安；本人情者，必令其上达。或刑罚不中，德信未孚，则生怨咨，是有申谕。朕以服岭之表，方隅之大，南尽百越，专制万里，择将置守，常亦难之。至於临遣，屡有明诫俾施惠政，以息疲人。而长吏议法不平，作威以逞，因其猜阻，陷我忠良。冯季康、何如英等，南方右族，累代纯臣，协其义烈之心，积有艰危之效。惑於所谮，虐用其刑，无状致辟，遂生边患。朕自托人上，每劳日昃，法天地之生成，宏父母之慈爱，闻此滥罚，惕然疚怀，寻亦辨明，特令昭雪。如闻溪洞，尚有纷扰，哀我庶士，劳於甲兵。岂不求安？良有以也，所以更谋良帅，先用旧德。兼御史大夫徐浩，历典中外，长於抚驭，素所亲信，俾其镇辑。元冬之首，当至彼方，必能大布风化，永清麾管。仍命尚书比部员外郎莫藏用往岭南宣慰，问以疾苦，吊其死丧。其季康等遇害之家，躬自存抚，切加赡恤，务令得所，以慰孤遗。其军州所有结聚，申明中旨，悬示大信，但能归附，即是平人，岂惟复业安居，亦当随才命职，兼至桂州宣慰。应水旱所损，或须蠲免，宜与观察使商量处置。勉膺朝寄，以慰朕怀。
    ○宣慰湖南百姓制
    敕：震泽之南，数州之地，顷以水涝暴至，沱潜溢。既败城郭，复潴原田，连岁大歉，元元重困。馁殍相望，流庸莫返，加之以师旅，烦之以赋役，哀我矜人，何以堪命？朕君临之道犹郁，牧养之政未宏，咎之所降，谅在於此。虽天灾流行，则有恒数，而夕惕若厉，岂忘责躬。夫振人育物，大《易》之明义也。自汉魏以来，水旱之处，必遣使巡问，以安集之，国朝因其制焉。亦命近臣慰抚，俾喻求瘼之意，用舒科泛之急，宜令中散大夫给事中贺若察往湖南宣慰处置。其百姓遭损不能自存者，应须赈给蠲免，宜兴本道观察使商量处置讫闻奏。仍斋诏书，体问周恤，宣示郡邑，令悉朕怀。
    ○减徵京畿夏麦制
    敕：夏后氏五十而贡，殷人七十而助，周人百亩而彻，其实皆什一也。故谓之天下中正，而颂声作矣。乃者因三代之制，定其税典，务於行古，庶以便人。属外攘四夷，岁会戎事，军国用度，公储匮乏，役费荐至，近於倍征。而吏或奉法不谨，失我字人之意，孤者恣其厚敛，豪富者贷，以轻徭，动而生奸，浸以流弊，谓之什一，其实太半。致有去父母之邦，甘保佣之役，流离适荡，靡室靡家。或阽於死亡，而莫之省，每一念至，良深悯恻。顷亦厘革，从其便安，量沃瘠之差，宽赋敛之重。今邦畿之内，宿麦非稔，去秋垦田，又减常岁，昨者徵税，其数颇多。朕以万姓不安，三农将废，忧勤郁悼，中夜以兴，思有康济，未臻其道。每欲悉免量入，息其重困，而未解兵严，犹资日费，用蠲恒数，以恤疲人。其京兆府今年所率夏麦，宜於七万硕内。五万硕放不徵，二万硕容至晚田熟後取杂色斛斗绩纳，仍委京兆尹崔昭差少尹李椅、于颀等分县巡抚，必躬亲宣示朝章，令知朕意。
    ○减徵京畿丁役等制
    敕：天之所命，俾朕字人，岂敢怠荒，期於康济。劳精极虑，十有四年，务崇省约，以训天下。访其疾苦，屡有蠲除，公税之差，仅从盍彻。官卫之备，仍罢践更，兼损服御，用资军国。大去烦弊，以休邦畿，游食之人，悉归南亩。垦田之数，渐复平时，神降嘉生，岁乃大熟。震於珍物，景福纷委，盖上元列圣之储祉也，岂寡昧之德而臻此耶？夙夜祗惕，永怀增惧，然以令有缓急，物有重轻。故粟轻而易散，钱重而难聚，古人所谓籴之至贱与贵，其伤一也。如闻闾阎，未免疾苦，至乃以粟数斛易钱一缗。杂以他徭，难以傥费，转用所宝，念之恻然，深可重惜，所宜节省。其京兆应诸色番役等，访问诸司，或有徵课，比缘时俭，资数稍多，估折皆贱，不仍旧价。其掌闲纩骑三卫及桥堰丁匠等，如本司须徵资，并约钱三千米六斗。其青苗地头，天下诸州每亩率钱十五顷。以京师烦剧，供应颇多，苟从权宜，遂倍其数。自今以後，宜准诸州例徵率。朕以帝王之教人，如父母之训子，所以至纤至悉，必躬必亲，苟或便之，岂惮烦也。宣示百姓，如朕意焉。
    ○京兆府减税制
    敕：三代之时，籍而不税，降及近古，或至倍征。承平则省於经入，有事则烦於荐费，亦古今之常也。朕励精忧人，夙夜勤约，至如王制之定国用，人曹之地征，必视丰穰，与之上下。然以边未彻警，十年於兹，连五兵七卒之屯，有赋舆调食之重。徵求横作，空耗吾人，所以征地之数，有逾常典。顷者躬自节俭，励於三军，敛从其轻，以减太半。今旧谷既没，宿麦未登，尚使馁殍相望，流庸不返。邦畿千里，编户大残，虑有自存之人，水喻诏书之意。临时科率，或恐增加，以兹踌躇，多不垦辟。行及春暮，田莱益荒，属膏雨霈然，虑失农候。故重明朝旨，更减田租，盖畿内移运，所馀全少，山东加运，其助颇多。朕又亲统六师，大阅戎籍，事必精实，自然蠲省。京兆府夏麦，上等每亩税六升，下等每亩税田升，荒田开佃者每亩税二升。秋税，上等每亩税五升，下等每亩税三升，荒田开佃者每亩税二升，比者百姓不安，皆因税重，据其减数，渐复平时，颇有优当，兼罢徭役，加之诫敕，又绝侵渔。所宜凿井耕田，各勤生业，自今已後，必致康宁。仍委京兆尹及令长分明宣示，以劝东作，躬亲慰抚，称朕意焉。
    ○放京畿丁役及免税制
    敕：王者承天命以养人也，爱之如身，岂止如子，馁者食之，寒者衣之，犹恐仁之不至，愧悼之心，恻隐於内，而不能已也。故天下有道，藏於百姓，古之使人，不过三日，可以长孺齿，可以养孤老，盖太平至理之化，何施而集於此乎？朕承奉大业，於兹八年，不能恢宏至道，被之六合，虽德之寡昧，未烛於理，常亦忧勤损节，以济元元。岂不知乾坤以易简成物，帝王以俭守位，从赋敛之薄省哉。然时或多故，事非获已，属外攘夷狄，连岁备边，兵车之会，不下十万饷馈耗竭，邦畿大残。又郊社宗庙之祀，府库赐与之用，庶事之费，皆仰给焉。急赋暴征，日益烦得，加以水旱相乘，岁非丰熟，方冬之首，谷已翔贵。又宿豪大猾，横恣侵渔，致有半价倍称，分田劫假。於是弃田宅，鬻子孙，荡然逋散，转徒就食，行者甚众，念之疚心。夫安土重迁，人之常性，向非诛求之数，岂去父母之邦哉？盖以朕不敏不明，郁於教化，德之寡薄，以至於斯。《传》曰：“百姓不足，君孰与足？”《书》曰：“民非后何戴？后非众罔与守邦。”今县内告病，流亡不已，失於抚育之道，得不愧於心乎！哀痛勤约，明发不寐，在予之情，惧惕良深，宜有蠲除，以惠贫弱。其京兆府今年秋税，於所徵数内减十万石，百姓应纳诸色物等，比缘朔方军粮，转输劳弊，又时方收敛，务从便省。其草粟等，并於中渭桥东渭桥纳，仍各随当县道路稳便，如法般入苑南及於苑北面贮积及检约等，宜委中书门下与所由计会处置。百官及府县官职田，岁月深久，多被换易，纵有本主，皆是蒿荒，虚配户人。令出苗子，闾阎之内，其弊至深，今年宜四分徵一，馀并放免。其诸司诸使丁役及夫匠掌闲三卫纩骑等户，多非正丁，皆率贫弱，顷虽减省，犹虑艰辛宜委中书门下即各与本司计会，如灼然须役正身者，具所要色目事由闻奏。除此之外，商量和雇，并百姓先出资者，并官出钱充资，畿内至来五年月已来，一切停差遗。来年准旨及敕并度支符应年支诸色杂物，合各徵科百姓等，宜据所由供数，并官出钱置，使依市籴供所徵，百姓宜停。应供往来邮递，从来年正月至麦熟以来，并官出给。百姓应有负欠，一物已上，及诸杂夫役庸课未酬纳者，一切容至麦熟填还。所由不得辄有干扰，如官典隐盗在腹内及有欠负者，不在免限。且风化之由，系於长吏，黜陟之典，所宜大明，宜令御史台切加纠察。其户口有减，田莱不除，或流庸稍归，农亩加辟。即宜具名条奏，当峻刑赏。庶使凋瘵之人，仅予苏息，忧动之志，上达神明。宣示诏书，令知朕意。
    ○减淮南租庸地税制
    敕：王者以冢宰制国用，以司会质岁成，必视丰荒之年，以均轻重之数。自近古以来，天下郡县，或有水旱之处，则亦减其田租休其力役。不急之务，不便於时，亦皆节省，以惠穷乏。上天眷命，属朕元元，敢不敬承，励於勤俭，躬自菲薄，刑於邦家。非上荐宗庙，下资师旅，未尝私於所奉，更有徵求，藏之於人，孰谓不足？乃者屡减邦赋，以劝耕农，而四时罔愆，九扈皆叙。近自关右，达於海隅，溥其百谷之穰，宁止三年之积，非朕寡德，所能致兹。盖祖宗景灵，被此嘉贶，仰荷殊庆，兢怀益深。而淮南数州，独罹灾患，秋夏无雨，田莱卒荒。闾阎难食，百贾皆震，永念於此，尤增怃然。我心忧伤，终夜不寐，宜有蠲贷，用安流亡。其淮南今年租庸地税所支米等，宜三分放二。杨洪宣等三州作坊，往以军兴，是资戎器，既属岁歉，颇残吾人，徵材役工，荐费尤甚，惟务省约，以息困穷，亦宜并停。宣示百姓，知朕意焉。
    ○减京兆府秋税制
    敕：顷以蕃寇犹虞，王师未戢，所资军费，皆出邦畿，征调荐兴，日加烦重。闾阎困竭，人转流亡，念之疚怀，旰食增惧。近者省月更之役，减岁入之租，务于惠养，冀有苏息。尚闻告病，终未安居，深用悼怀，更思优恤。今关辅诸屯，垦田渐广，江淮转漕，常数又加。在一年之储，有太半之助，其於税地，固可从轻。其京兆府来年秋税，宜分两等，上下各半，上等每亩税一斗，下等每亩税六升。其荒田如有能开佃者，宜准今年十月二十九日敕，一切每亩税二升。仍委就兆尹及令长明申诏旨，分榜乡闾，一一存抚，令知朕意。
    ○免京兆府税钱制
    敕：守位聚人，有赋有税，所以奉宗庙之祀，备水旱之灾，事之大经，古今不易。国家计其户籍，俾出泉货，著在令典，谓之两税，天下通制，行之久矣。自师旅荐兴，征调烦数，法度多峻，遂废其名。近举旧章，用导薄赋，施於中外，其法一也。属岁会戎事，聚於邦畿，以鳏寡困穷之人。当征徭力役之重，久於供费，皆至匮竭，荡然流散，言念伤怀。此之四方，此实尤甚，宜思蠲贷，庶令苏息。其京兆府见差科百姓今年秋税钱，特宜放免。
    ○减就畿秋税制
    敕：周以司会立经制，汉以丞相校薄书，量其国用，差其税典，必以省费，由之重轻。公田之籍，可谓通范，履亩而税，斯诚弊法。将期折中，以便於时，亿兆不康，君孰与足？故爱人之体，先於博施，富国之源，必在均节。朕自临宸极，比属艰虞，亦尝慕淳朴之风，守冲俭之道，每念黎庶，思致和平。而边事犹殷，戎车屡驾，军兴取给，皆属邦畿。九伐之师，尚勤王略，千金之费，重困吾人。乃者遵冉有之言，守周公之制，什而税一，务於行古。今则编户流亡，垦田减耗，计量入之数，甚倍征之法，纳隍之惧，当宁轸怀。虑失三农，忧深万姓，务从省约，稍冀蠲除，用申勤恤之旨，以救嫠之弊。其京兆府所奏今年秋税八十二万五千石斛斗数内，宜即减一十七万五千石，委黎干据诸县户口地数均平放免，仍分明榜示百姓，令知当户所减斛斗数讫闻奏。其应徵青苗地头钱，亦宜三分放一，共先欠永泰元年地头钱一十四万九千一百四十一贯，并宜放免，降低丁匠掌闲正番外，至来年麦熟以来，府县一切更不得辄有科税。朕当躬俭节用，以赡黎元，中夏渐宁，庶有康济。宣示百姓，知朕意焉。
    ●卷四百十五
    ☆常衮（六）
    ○大历四年大赦天下制
    敕：至理之代，先德後刑，上欢心以临下，下忻然而奉上。祸乱不作，法令何施？去圣久远，薄於教化。简书填委，狱讼烦兴，苛吏舞文，冤人致辟，思欲刷耻改行，厥路无由，岂天地父母慈爱之意也？朕主三灵之重，托群后之上，夕惕若厉，不敢荒宁。内访卿士，外咨方岳，日不暇给，八年於兹。而大道淳风，郁而不振，四郊多垒，连岁备边。师旅在外，役费尤广，赋舆输转，疲耗吾人，困竭无聊，穷斯滥矣。下愚暗昧，不见刑纲，戎士在军，未习法令。犯禁抵罪，其徒实繁，幽系狴牢，未详事实。吏议不决，动淹时序，伤沮和气，屡彰咎徵。此皆朕之明，教之未至，上失其道，而绳下以刑，敢不罪已，以答灾眚。且人者君之支体，害之则君有所伤；刑者教之辅助，失之则人无所措。虑有冤滥，惨然忧伤，用明慎罚之典，俾宏在宥之泽。其天下见禁囚徒，死罪降从流，流已下罪释放。其左降官及流人并移隶等并予量移，仍委所司即勘责，送名中书门下，奏听进止。如闻州县官比年率意。恣行粗杖，不依格令，致使殒毙，深可哀伤，频有处分，仍闻乖越。自今已後，非灼然蠹害者，不得辄加非理，仍委观察节度等使严加捉搦，勿令有犯，如违录名奏闻，量情科贬。宣示中外，宜悉朕怀。
    ○大历五年大赦天下制
    门下：惟辟奉天，作人父母。若天垂戒於上，人不安於下，则修德勤玫，以达至诚。恤刑狱之冤滞，问闾阎之疾苦，招纳谏诤，访求贤良，允迪前烈，率由兹道。朕获承宗庙之重，托於王侯之上，夙夜斋栗，莫敢荒宁。推诚以抚万邦，屈已以安百姓，忧勤之至，日慎一日，服御之给，损之又损。而涉道犹浅，烛理不明，国经王度，多有废阙。加以寇戎骤犯，军国烦劳，赋重人竭，因之岁歉，田荒业废，逋散相仍。每深怵悼，频有蠲降，兼亦简求良吏，以惠矜人。除去奸凶，用达幽枉，大变风俗，更张刑政，冀人和之渐洽，何天眚之屡彰。固以朕德之寡昧，化之衰薄，其咎不远，在予一人。亦由郡邑之政，未尽条理，或贪以害物，或扰以伤农。有凌弱暴寡之冤，有不均失中之政，人无所措，多陷刑辟。盖上之教道未至，岂忍以文法绳之，惨然忧嗟，深自引慝。虽靡草麦秋之候，方断薄刑；而薰风长养之时，宜宽庶狱。大决疏纲，与之更新。其天下见禁囚徒，死罪并降从流，流已下并释放。内外文武官及前资官六品以下，并草泽中有硕学专门，茂才异等，智谋经武，讽谏主文者，仰所在州府观察牧宰，精求表荐。如所由搜扬未尽，遗逸林间者，即宜诣阙自举亲当策试，量能擢用。朕每览汉文诏书，至阳和之时，草木群生之类，皆有以自乐，而吾百姓，或阽於死亡而莫之省，缅然遐想，感叹增怀，哀今之人，又甚於昔，思有赡恤，俾安其居。观察节度使及刺史各宜训励所部，使奉科条，变贪官之节，激循吏之行，其清白明著，政理殊尤者，具以名闻，必加奖擢。若冒於货贿，紊我纲纪，切宜纪摘，当峻刑宪。其官人犯贿，经恩免罪者，并宜申报中书门下及所司，不得容其却上。自王室多故，积有岁时，皆我文武之臣，中外戮力，今天下既定，崇德报功，与之剖符，传代不绝。至於莅官述职，各宜明慎典刑，贻庆子孙，永同休戚。於戏！武德贞观之闲，有若魏徵、王、李靖、李、房元龄、杜如晦等，扶翼大运，勤劳王家，尊主庇人，匪躬致命，咸有一德，格於皇天，缅然长怀，风烈犹在。其後嗣沈翳，特加优奖。如庙宇荒毁，即宜修葺，无德不报，何日忘之。其鳏寡孤独，老幼贫穷，不能自存者，委州府县吏取诸色官物，量事赈给。抑招携户口，劝课农桑，应所在州府，有兴功役处，非灼然急切者，宜并停之。四渎五岳，名山大川，神明所处，风雨是主，宜委中书门下分使致祭，以达精诚，孝子顺孙。义夫节妇，事迹明著者，特加旌表，颁示中外，知朕意焉。主者施行。
    ○大历七年大赦天下制
    门下：济於道者，化醇而刑措；善於理者，纲举而纲疏。朕涉道未宏，烛理多昧，尝亦遐思太古，高揖元风，保合太和，在宥天下，盖德薄而未臻也。是用因时以设教，便俗以立防，务尽平恕，用申哀恤，又教浅而多犯也。加以边虞未戢，井赋犹繁，荒瘵之际，寇攘斯起。遂令圜土嘉石之下，积有累囚；危章互简之中，困於法吏。属盛阳之候，大暑方蒸，永念狴牢，何堪郁灼？所以沮伤和气，感致咎徵，天道人事，岂相远也。如闻天下诸州，自春以来，咸愆时雨，首种不入，宿麦未登，哀此矜人，何恃不恐？皆由朕过，益用惧焉，惕然忧嗟，深自咎责。所以悉减常膳，别居斋宫，祷於神明，冀获嘉应。仲夏之月，静事无刑，以助晏阴，以宏长养。断薄决小，已过於麦秋；断长增高，宜顺乎天意。可大赦天下：其大历七年五月十五日昧爽已前，已发觉未发觉，已结正未结正应天下见禁囚徒，罪无轻重，一切悉宜放免。所由更不须类例闻奏。宜令诸道节度观察及诸州牧县宰，於当管内所有名山灵迹，各精诚致祭，祈降甘泽，冀获丰稔，永思流弊，庶振风猷。其巴南诸州，仍岁水旱，迫於冻馁，或至流离，因有剽求，苟全性命，惧刑纲之所及，姑啸聚以相依，抑有由焉，盖非获已，永言其弊，用轸於怀，如能相率来归，各安生业，并无所问，咸许自新。敢以赦前事相告言者，以其罪罪之。亡命山泽，挟藏军器，百日不首，复罪如初。赦书日行五百里，宣示中外，咸使闻知。主者施行。
    ○大赦就畿三辅制
    门下：古者以季春之月，布德行惠，恤刑振乏。朕亲执牺牲玉帛，获奉於上帝神祗，九年於兹矣。克已思理，明不能烛，昆夷未叙，王略犹虞。岁会三秦之师，日有千金之费，悉索敝赋，疲於馈军。侯甸之闲，徵求耗竭，百谷翔贵，关中小歉。穷则斯滥，安能惧刑？因而成盗，多有犯法。至於军戎之士，致使廪赐不充，因之逃亡，抵於邦宪，事非获已，情亦可察。迫以露濡之感，明发有怀，属禁烟之令节，方荐鲔於寝园。圣祖敷佑，景灵告祥，先天後天，载荷嘉贶，以阴以雨，又助发生。固宜顺曲成之仁，布惟新之命，赦罪有物，旷我涤除。其京兆府及三辅并京城内诸司诸使见禁囚徒，犯死罪已下，特宜释放。其有犯未发觉者，罪无轻重，亦宜一切放免。如有妄论告者，以其罪罪之。其官典犯赃，不在免限。
    顷者鱼朝恩夙有功勋，委之戎事，而微求黎庶空竭闾阎，加之广有贸易，夺人贿利，京城之内，擅致刑狱，恣行忍虐，幽执无辜，部领帅人，乖於抚驭，资粮刻薄，劳役烦苛，恶稔盈，自婴沈痼。念其勋旧，许以优闲，令罢兵权，遂其养疾。而宗社降鉴，神明所殛，羸瘵不起，旋至弊亡，既往无追，一切不问。所管将士等，同坐於王事，各效忠勤，是朕爪牙，自致勋业，并宜仍旧，勿有忧惧。盖以朕诚乖感物，明未知人，失於授任，而臻此也。今则虚怀引咎，亲御禁戎，特加优宠，以表劳绩。其资圣寺禁人并追捕勘责等，即宜并停。然以王畿艰弊，矜恤疲人，蠲，税罢徭，与之休息。尚恐流佣罕复，贫弱未安，益用忧勤，谅资损约。京兆府百姓承前应欠负官物等，委所由勘责，实在百姓腹内者，一切放免。其在所由腹内者，不在放限。畿内官人，手力资课，及府官充职掌，名额稍多，所在祗供，不免烦费。并诸县邮递，路次馆驿，诸我徵科等，一物已上，并委中书门下与京兆尹即会计，责取色目，一一商量，条件处置，务令减省，以息烦劳。其诸司诸使回易，一切并停，不急之务，亦宜且罢，农隙之後，照准常式。宣示中外，知朕意焉。
    ○赦京城内囚徒制
    门下：朕以寡薄，获守丕图，恭默思道，克谨天戒。常恐至诚不达，景化未敷，寅畏之诚，寝兴在虑。自纯阳用事，灵雨愆旬，麦虽有秋，禾未尝亩。有阻三农之候，将贻百姓之忧。是用斋心涤思，祷於上下神祗，云从自郊，月未离毕，膏泽不降，忧勤益深。虽水旱成灾，阴阳恒数，而政刑失中，或致愆伏，岂简孚有爽，哀敬未诚欤？嗟我矜人，陷於刑辟，当炎蒸之序，在缧蒸之中，久积幽冤，有伤和气。所以引成汤之六事，过实在予，；宽大禹之九刑，诚存育物。期於作解，以救如焚。其京城见禁囚徒，死罪降从流，流已下罪一切释放，仍委中书门下即疏理处分讫奏闻。虽赦罪从轻，或谓之长恶；宥过无小，宁失於不经。庶空夏台，用缓秋典，宣示中外，令知朕意。
    ○批李夷简贺御撰君臣事迹屏风表
  </div>
  <div class="pagination">
   <a href="全唐文_page251.html">
    上一页
   </a>
   <span>
    ...
   </span>
   <a href="全唐文_page247.html">
    247
   </a>
   <a href="全唐文_page248.html">
    248
   </a>
   <a href="全唐文_page249.html">
    249
   </a>
   <a href="全唐文_page250.html">
    250
   </a>
   <a href="全唐文_page251.html">
    251
   </a>
   <span class="current-page">
    252
   </span>
   <a href="全唐文_page253.html">
    253
   </a>
   <a href="全唐文_page254.html">
    254
   </a>
   <a href="全唐文_page255.html">
    255
   </a>
   <a href="全唐文_page256.html">
    256
   </a>
   <a href="全唐文_page257.html">
    257
   </a>
   <span>
    ...
   </span>
   <a href="全唐文_page253.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
