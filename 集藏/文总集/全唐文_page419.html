<!DOCTYPE html>
<html>
<head>
    <meta charset="UTF-8">
    <title>全唐文 - 第 419 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 419 页/共 603 页</h1>
    <div class="content">    来牒云“未得般次归国，不知今日推明日，回鹘闻此事，尽头闷”者。国家富有四海，岂惜微细资财？比在京交付药罗葛九政（药罗葛，氏也）之时，已不管领。只缘可汗都无定所，来去不常，又无大段驼马，自取般次，恐诸蕃劫夺，须稍安详。欲令送至东北岭外，忽虑万一散失，又以词语见尤。望依前自遣驼马般运，此令兵马护送。又云：“け没斯王子不合亲近。”我国家统御四夷，皆同赤子，倘顺於国，尽合绥怀。如天地之广，无不覆载，如江海之大，无不包容。况け没斯是先可汗子孙，今可汗兄弟，穷而归命，尤所矜怜。若弃其款诚，何以柔远？回鹘须自愧不恤兄弟，令其不安，更欲追寻，是何道理？彼酋长如迫於饥渴，愿归国家，优待之礼，必与け没斯无异，想知朝廷眷遇回鹘之深也。如可汗早依圣旨，不入边疆，但归漠南候命朝廷岂有所惜？又云：“回鹘往前蕃人，易动难安，不可制得。”朝廷只要回鹘承顺国家，常为好事，惟行仁义，不作尤违，则朝廷欲疏隔回鹘一日不得。若只务侵扰汉界，劫夺牛羊，以此为强，实所不惮。如此行事，与诸小部落何如？欲称回鹘强大，岂肯敬贵？忠顺边将粗才，性本愚直，辄此忠告，幸垂三思。
    ○代刘沔与回鹘宰相书意
    纥扌乞斯专使将军踏布合祖、达千<辶葛>悉禾亥义、判官元因娑拽汗阿已时等七人至天德上表云：“破灭回鹘之时，收得皇帝女公主。缘与大唐本是同姓之国，固不敢留公主，差都吕施合将军送至南朝，至今不知信息。不知得达大唐，为复被奸人中路隔绝？缘此使不回，今出四十万兵寻觅。若被别人留连不放，请子细报，即差人就彼寻觅，上天入地，终须觅得送公主使。若入吐蕃国去，即至吐蕃。”皇帝自览表章，颇深轸念。缘与回鹘可汗久修邻好，加以姻亲，艰难之时，常展勋力，情义至重，休戚是同。今纥扌乞斯仇怨可汗，兼求公主，必虑大兴兵甲，纠合诸蕃，长驰南行，直至塞上。今可汗人众饥馑，兵数无多，强敌倘来，将何御捍？非惟大唐之力，救助至难，兼恐边城之民，因此罹患。可汗须与将相熟议，早务良图，依倚侧近山川，深自藏匿，且送公主归国，以避责言。且纥扌乞斯虽来，足得免祸。又踏布合祖云：“纥扌乞斯即移就合罗川，居回鹘旧国，兼以得安西、北庭、达怛等五部落。”又云：“昨者二千骑送踏布合祖至碛北，令累路逢着回鹘杀。踏布自本国至天德西城，更不逢着回鹘一人，无可杀戮。又恐回鹘与吐蕃通信，已令兵马把断三河口道路。”则筹略兵马之势，揣度可知。且兴废在天，否泰有运，纥扌乞斯以寡为众，以弱为强，岂止人谋，固是天赞。古人云：“大福不再来。”盖以天亡之後，终难再振。若欲且依黑车子，延引岁时，不惟雄豪所耻，实亦诸蕃轻笑。倘纥扌乞斯逼逐，则黑车子之心，焉可保信？不如早归大国，自保安全，顺天命以去危，恃姻好而求福。皇帝宠待存恤，必更加恩。辄献良箴，幸垂采纳。恐要见纥扌乞斯表本，今亦录往。
    ○代符澈与幽州大将书意
    某月日，河东节度使符澈致书幽州大将周都衙以下：比闻海内之论，幽州师有纪律，人怀义心，河朔诸军，以为模楷，今之所睹，异於是矣。窃知大将以下，初上表举陈行恭，寻又举张绛，皆云文武全才，军情悦服，今又不容张绛，斥逐而来，取舍之间，苍黄骤变。且举棋不定，《春秋》所讥，远近闻之，莫不嗤笑。旬月之内，移易三人，不可谓师有纪律矣；不俟朝旨，专自树置，不可谓人怀义心矣。今思顿雪前耻，再取美名，莫若谢罪朝廷，别请戎帅。如此则一军盛美，千古流芳。澈忝在近邻，素钦风仪，辄陈鄙见，实谓良图。幸大将等三思，不至疑惑。
    ○代宏敬与泽潞军将书
    昨览大将等陈情表，未知迷复，颇事游词。宏敬任忝专征，兼许招谕，思欲布朝廷大信，解彼深疑，指事而言，更无文饰。只如公等本使，疾病绵忄，既以上闻，便须请监军权知兵马，以俟朝旨，岂有表章未发，邪计已萌，遽遣刘稹衙内决事，不令常侍父疾，既亏子道，深累国章，远近闻知，无不骇听。姜四月十三日到城，至二十三日，圣上惊异此事，要知端的，遂令追问，冀得实情。姜状称：“四月六日大衙宅内小听，实见本使。至八日晚後，刘稹传本使处分，令入城请医，并不见本使。”又云：“女婿李方四月五日降职至十将，妹婿王再晟被发遣山东，充邯郸镇佐军虞候。见女婿辈皆被降黜，遂怀忧惧，求郭谊觅使入城。”至四月三十日，追问梁叔，亦只缘公等本使不见宣慰问疾使，又不见医官，梁叔自通状云：“刘守义扶刘稹时，叔对都押衙郭谊、向守义道：‘且莫如此，若似扶郎君，待国家处分，不可依河朔自专。’刘守义因此怀恨叔，诈传本使处分，令入奏谢医药方，便夺叔职事。”姜、梁叔是彼心腹，尚不得面见本使，於朝廷通状，称本军尽云已亡。军中法严，不知委细，宣慰使既不得面见，固难辨明。今公等表章，仍云故使初奏疾病，姜、梁叔并云被台司收系。军人闻此消息，且言故使尚未薨背，事已如此。自是公等行诡谲之计，诬罔朝廷，丹所施为，事多矫诈。在朝廷须知事实，焉得不一一追问？及奏公等本使丧亡，圣上三日废朝，宠赠师傅。方欲遣使员祭，以备哀荣，寻属薛常侍回，知不入衙门不受敕，又镇州省使方回及常道军将樊琮回，知公等拒命之心，必无悛改。圣上曲为含忍，询访百僚。朝廷大臣，藩翰戎帅，切齿愤惋，如报私仇。圣上事非获已，方降明制。始终恩礼，可谓无遗。公等须知罪恶贯盈，神人共弃，更不得扇虚妄之说，归怨朝廷。聊布所怀。各当知悉。
    ○代彦佐与泽潞三军书
    自天宝以後，兵起山东，惟泽潞一军，不亏臣节。李司徒抱玉以元勋上将，初领戎韬，李相公抱真武略忠诚，复总戎柄，教习步射，振起军声，为列镇之雄，皆李公之力。及说谕太尉武俊，首破朱滔，击韩师於武安，屋瓦皆振，剪符寇於淮服，草木皆兵，六十年间，忠名尚在。及李相公殂谢，朝廷以王尚书虔休代之，追李缄令居丧东洛，一军受命，莫敢借留。致泽潞功勋，成泽潞节义，迩代节相，谁继李公，彼军尚不顾私恩，以隳王制，岂有从谏跋扈既久，忠孝无闻，於彼一军，有何恩泽？若委心泽潞将校，即不合别置纪纲，以劫胁人心，自图身计。奈何拒君亲之命，从逆乱之谋？近者卢从史道鼠两端，贪狼成性，包隐奸慝，逗留兵机。彼大将乌司徒与王宪等，因事图之，寻就束缚。破朱滔之功未朽，擒从史之效又彰，诚动上元，忠贯白日，一军盛美，可不惜哉！比闻从谏志在猖狂，招致亡命，逆人亲党，游客布衣，皆在公宴之中，列於大将之上，一军愤愧，固已积年。岂可舍累代之美名，忘近岁之深耻，将性命家族，以徇童，生为不忠之人，死为不臣之鬼？彦佐忝受明命，总彼成师，感叹之怀，寝食忘次。愿将忠素，宣布皇恩，俟彼英豪，见几而作，爵秩荣宠，身自取之。岂得临难因循，为人受祸？勉思奇策，以副深心。
    ○代李石与刘稹书
    贾群至，承二十八日书诲，承郎君自知愆负，因保生全，望阙披诚，祈天请命，远述迷复，聊慰石怀。以石思之，郎君为子为臣，忠孝并弃，居丧求袭，阻命专权，数遣乱军，侵轶邻境。比者河阳晋绛，未有重兵，侵犯颜行，屡焚庐舍。又疆场之吏，收得彼管簿书，皆呼官军为贼，来即痛杀。可谓悖言肆口，逆节滔天。今欲自新，诚为善意。伏思圣上屈累朝之法，实亦至难，在将相等怀忿惋之心，岂宜延纳？然须得实事，并见忠诚，则圣上矜贷有名，群臣陈请有路。惟有尽率国属，面缚来降，石即驰诣界首，亲自受纳，然後承诏解缚，送赴阙庭。则在朝公卿，岂有异议，临境将帅，皆得息词。如拟先求解兵，次望洗雪，则此暂延旬月之命，以偷顷刻之安，荀怀是心，谁敢保信？石属忝宗室，任极台阶，将身族保人，岂是小事？况国家自元和以来，累剪叛臣，至於事迫计穷，潜输密款，伪词变诈，无不备谙，今欲行之，必恐非计。夫鲁阳回日，邹子动天，更无其他，只在诚信。如未从鄙见，空献表章，石忝帅臣，岂敢任受？时不苟失，幸少详思，不宣。石白。
    ○代卢钧与昭义大将书
    钧缪承宠寄，获抚雄藩，实欲布时雨润物之仁，昭苏合境，扬薰风解愠之德，安辑疲人，想彼众心，必当感悦。况昭义艰难之後，常保忠名，兴元之初，又著勋力，穆宗以刘稹祖宗，乘机变归款，朝廷委以节义之军，授以腹心之寄。岂谓移淄青旧染之俗，污上党为善之人，日往月来，群情如醉。今王师问罪，将及岁期，悯彼一方，迷而不返，皆以奉刘稹为义，实所懵然。且封壤城池，莫非王土，军人黎庶，岂非王臣，刘稹祖父窃我宪章，质尔家族，蔑弃大义，显负於君亲，将何诡词，自固於军旅？且夫示众於大顺，求人以尽心，而五郡从之，终乃不悟。昔晋侯重耳曰：“君父之命不校，校者吾仇。”公等岂无诚心，见此事理？又公等贵刘稹祖者，必以识君臣之义，审顺逆之心，濯身沧波，上睹白日，以此为是，遂能乐从。今则自遭其时，足以行志。近者杨弁起於卒伍，敢乱晋阳，康政、孙制等皆是耆将，已居右职，一旦狂惑，助其凶威，曾不再旬，果就擒缚，﹃於都市，罪及妻孥。公等睹此祸机，得不深戒？李丕中丞能全劲节，自拔乱邦，曾未一年，骤历三郡，已分茆土，为国功臣。公等见其光荣，得不健羡？成败利害，昭然可知，祸福无门，行之即是。钧所以不引古事，不饰虚词，直指目前，易於取信。公等倘枭戮刘稹，自建功名，大则别令将旄，次则不失符竹，身受爵禄，福及子孙，去危就安，事同反掌。又得戎旅解甲，黎庶归耕，老幼无焚灼之虞，闾井得宴安之乐，再洽恩化，岂不美哉。先布至怀，名当信纳。
    ○代李丕与郭谊书
    夏首初热，伏惟十三叔动止万福。丕自归朝廷，颇获优宠，三领大郡，荣列中司，想十三叔远闻，必深喜慰。顷岁寓游上党，与主公素未相知，十三叔剪拂提携，遂叨右职。寻蒙见哀羁旅，申以婚姻，托系援於高门，实光荣於鄙族，每怀恩遇，刻骨铭肌。去年初投国家，便蒙圣上於三殿召对，此时丕具奏云：“臣是十三叔遣密归国，先布款诚。十三叔久受刘家厚恩，未忍便弃，留待挟持不得，势力稍衰，必擒剪军中恶人，率先归国。”圣上深赐信纳，已记十三叔姓名。自後缘丕除授忻州，去彼疆界遥远，常抱深恨，无由自申。今蒙改授晋州，兼充右尚书副使，密迩封壤，瞻望不遥，若不披露赤诚，实负姻好。回鹘可汗士马已尽，一身归投黑车子，近黠戛斯国王遣将军百馀人入朝，请发本国兵四十万众，袭逐可汗，擒送京阙。又西蕃赞普近亡，新立赞普才年十岁，国中至今未定，两蕃宰相以下进表请托附大唐。今国家边塞底宁，八表无事，须将国力，平殄五州。除有司馈运之外，圣上不惜内府金帛，频以出赐。又诸道兵马微有损伤，即征兵真替，必作数年讨伐之意。十三叔自料形势，必当坐见危亡。幸因丕在邻近，朝廷委信，必须早图功效，自取宠荣，保衰老之年，全一门之命，书名竹帛，岂不美哉？丕只在冀氏，相去咫尺，只要十三叔有一明据，得圣上密知。此状到後，且望惠数行手示，潜布忠款，丕便遣人进上，必请密诏安存。此事石尚书并不知。丕指天誓心，达此诚意，幸垂延纳，不至迟疑。祸机在身，岂得顾望？古人云：“晏安鸩毒，不可怀也。”盖以偷安比於鸩毒，切望思之。临楮零涕，此情何极，不宣。丕再拜。
    ○代石雄与刘稹书
    雄白：比者牙（一本有内字）兵马使弃累代之勋业，为四海之罪人，寄命网罗，坐待夷灭，将谓迫於将校，未遂本心。今则将校尽离，军心日骇，若不见几而作，必恐受﹃於人。昨打暮宿寨，收得文书云：“陈许游奕使贺意密报云，官军二十五日齐进。”雄牒报王尚书，请勘虚实。近得王尚书报云：“追到贺意勘责，款称曾在昭义效职，与彼军游奕使唐再清情分至深，每因游奕相见，彼此说军中密事，并已承伏。”王尚书便已按军令讫。贺意又款称，唐再清隔乾河密说云：“朝廷若与郎君节，须从西面来。若从南面来，缘刘公直心怀两端，必恐自取。”又云：“二郎疾病绝重，命在朝夕，军中已别有准拟，不久即是王人。忠武军何必苦相杀伤？”又收得彼处投降军将高文端等，皆云回西诸寨兵马商量，欲立安全庆替兵马使，文端等不愿更事全庆，所以归国。雄虽久在行间，不与先相公交接，然俱是河朔军将，臭味略同，将睹覆亡，不无深惜。今圣上方示大信，以安危疑，倘能自新，必舍罪衅。况两面主兵大将，皆有贼心，事迫图全，必自救祸，兵马使若不早决大计，束身归降，更欲迁延，即无所及。凉风已至，白露将凝，弓劲马豪，视险如砥，粮储丰足，器甲精坚，并是诸道强兵，近方抽到，士皆宿饱，人有斗心，大兵一交，立见焦烂。辄申愚虑，幸纳至怀，不具。雄白。
    ○宰相与李执方书
    何司徒顷因军中扰攘，起授翰垣，推体国之诚，动遵朝典，罄守藩之礼，终保令名，遽此沦亡，深可悼惜。闻以监军朝觐，贵安物情，军府事权令後嗣勾当，本於忠顺，固匪循私。伏以圣上君临，惟新景化，施王者之号令，事贵有名，奏祖宗之法度，不可轻易，旋观臣节，岂惜恩荣。今公卿之仪，皆请别命戎帅，圣上恩深悼往，义在安人，以司徒之尽忠，方垂茂轨，想後嗣之善继，必有令图，只有邻近将帅，成其美志。元和初两河跋扈之势，尚未可怀，朝廷制置之宜，难於今日。李师道兵锋物力，足以自强，犹悉献吏员，请颁贡赋，管内盐法，皆归有司，沥款披肝，乃授留务。王承宗迷而知夏，寻自纳忠，进德棣两州，以效诚节，故得举族荣盛，一门保安。望尚书以朝廷公议，两镇旧体，令敕效忠款，自求宠荣，不使河朔邻封，误其大计。尚书藩方重寄，宗室信臣，报国之忠，仰思展用，成人之美，必为忠谋。望早布嘉言，勤於善诱，邀其实效，勿受诡词。临事制宜，固在明略，若未获要领，无惮再三，待知赤诚，方可闻奏。但出於雅意，不可云某等令布此怀。其间若须商量者，望於判官大将中拣忠信有才识人，令充使至此。伏希鉴悉，不宣。某等状。
    ○宰相与刘约书
    张判官至，奉问，具承情旨。尚书以幽蓟频有叛乱，志在澄清，远陈嘉猷，益见忠恳。况先侍中累代继美，功德在人，尚书自按邻封，日彰惠政，想彼人情瞻望，芬若椒兰。圣上天纵英明，文武并用，正是忠良报国之日，将帅展力之时。圣意又以幽蓟一方，频害节将，惩其污俗，未欲加恩。张绛固须首变乱风，恭俟朝旨。若似作三军章表，坐望兵符，窃料圣情，未必允许。倘不早图良计，先效赤诚，计不日之间，必又致变。闻彼军大将，多是旧人，感先侍中深恩，聆尚书美政，导其善意，必合遵承。且望密遣腹心，大布诚信，令张绛自求多福，以保永安。若能请朝廷命帅，举尚书领镇，便自归阙，必不失二蕃金吾。若欲外任，即商量宋亳大郡，便与亚相。军中兼与二十万匹物充赏，大将以下，皆酬以官荣，令此一军，永为朝廷心腹。倘不思大义，姑务因循，即三数月间，且不问着，既未降朝命，何以保安？望尚书审更筹度，早施方略，必不可费国家财力，致他日兴师。倘成此功，永光史策。张判官到後，且详观事势，密自揣摩，可之与否，速望报示，不宣。某等状上。
    ○宰相与王宰书
    近闻游奕使更收得刘稹章表。窃以王太尉武俊有安国之大勋，藏於清庙，至於孙承宗阻命，在镇犹遣亲弟承恭自太原诣张相上表祈哀，宪宗不许，旋又遣男知感、知信入朝。属淄青殄灭，因制使杨仆射检得文案，方知危害武相，本在淄青，承宗无盗杀之罪，方获昭雪。今刘稹父子无功，皆负重衅，既不诣尚书面缚，又不遣家属祈哀，置章表於衢路之间，望朝廷降非常之泽，悖慢无礼，前古未闻。游奕将不便毁除，恐非是。况杨弁遣亲侄入潞州潜通情计，刘稹并不擒送，又石会关将杨珍却还石会关，兼投贼界，刘稹便敢受纳，已加兵固守。比令逆将贾群送表至太原，少傅李相公奏闻，旋属军中有变，竟未有进止处分。杨弁潜送，贾群却归，刘稹亦便受领，狡童逆状如此，不知进表何为？昔汉宣帝图霍禹，名臣张敞云：“不合明诏自亲其文，只合明诏此恩不听，群臣以义固争。”今将帅大臣容其章表，即是私惠归於臣下，不赦在於朝廷，事体之间，交恐不可。切虑尚书以疆场之事，皆须上闻，惟此事抑而不奏，未为至当。望向後更有章表，便令将校所在焚之，惟面缚而来，然後可受领。辄此披陈，幸垂鉴纳，不宣。某等上状。
    ○宰相与卢钧书
    圣上以尚书廉简奉公，和惠恤下，所至之地，皆有能名，以昭义乘僭侈之馀，非廉简无以革弊，当掊克之後，非惠和无以安人，故辍自汉南，抚宁上党。承入境之日，煦然如春，壶浆塞途，幼艾相庆，甚善甚善。近频见章表，救雪罪人，姑务和宁，以安反侧。窃循雅旨，备见深怀。然《周书》云：“刑乱国用重典。”盖以污染之俗，终须荡涤，虽唐虞之际，至理之极，犹投放四罪，天下乃定。且以近事明之。顷岁刘总送出幽州大将二十人，当时执政以苟且为意，奏请放还，其後朱克融之徒，皆是其数。朝廷深惩前弊，不得不然。尚书公忠简俭，皆以具美，惟稍缺威断，实愿弥缝。昔子产戒太叔以政莫如猛。夫火烈，人望而畏之，故鲜死焉；水懦弱，人狎而玩之，则多死焉。太叔为政，不忍猛而宽，郑国多盗，太叔悔之曰：“吾早从夫子之言，不及此。”诸葛入蜀，刑法至峻，法正谏曰：“君初有其地，未垂惠恤，且客主之义，宜相降下，愿缓刑弛禁，以慰其望。”亮答曰：“宠之以位，位极则残，顺之以恩，恩极则慢。吾今威之以法，法行则知恩，限之以爵，爵加则知荣，荣恩并济，上下有节，为理之道，於此而著。”尚书以子产、诸葛亮何如人也，尚不以宽而理，断可知矣。切望宽猛相济，仁勇并施，仗义而行，临事必断，不以小惠，扰兹至公。待一方之人，皆明大顺，然後渐布仁德，平之以和，斯为得也。辄陈至言，幸垂信纳，不宣。某等状上。
    ○与桂州郑中丞书
    某当先圣御极，再参枢务，两度册文及《宣懿太後庙制》、《圣容赞》、《幽州纪圣功碑》、《讨回纥制》、《讨刘稹制》、五度黠戛斯书、两度用兵诏敕及《先圣改名制》、《告昊天上帝文》并奏议等，勒成十五卷。正观初有颜、岑二中书，代宗朝常相，元和初某先太师忠懿公，一代盛事，皆所润色。小子词业浅近，获继家声，武宗一朝，册命典诰，军机羽檄，皆受命撰述，偶副圣情。伏恐制序之时，要知此意，伏惟详悉。谨状。
    ○与姚谏议书三首
    闰冬极寒，伏惟谏议十五郎尊体动止万福。即日某悲绪外，蒙差赵押衙至，奉示问，不任悚荷，无由拜伏，倍积瞻恋。谨因使回，奉状不次。闰十二月二十八日，从表文崖州司户参军同正李某状上。
    天地穷人，物情所弃，无复音书，平生旧知，无复吊问。阁老至仁念旧，盛德矜孤，再降专人，远逾溟涨，兼赐衣服、器物、茶药至多，槁木暂荣，寒灰稍暖，开缄感切，涕咽难胜。大海之中，无人拯恤，资储荡尽，家事一空，百口嗷然，往往绝食，块独穷悴，终日苦饥，惟恨垂没之年，顿作馁死之鬼。自十月末得疾，伏枕七旬，属纩者数四，药物陈，又无医人，委命信天，幸而自活。羸惫至甚，生意方微，自料此生，无由再望旌。临纸涕恋，不胜远诚。病後多书不得，伏惟恕察。谨状。
    伏蒙又赐《口箴》，不任感戴。东都日所惠本留洛中，无人检得，兼以道路艰阻，二年来不曾有人至洛，以此前状谘请，倍深惶悚。小生《舌箴》更改三五字，不欲两本流传，今谨录新本献上，旧本伏望封还。如不能远寄，伏惟必赐焚却，下情切望。赵总管知广州时多，此月下旬方至此。伏惟照察。谨状。
    ○次柳氏旧闻序
    太和八年秋八月乙酉，上於紫宸殿听政，宰臣涯以下奉职事。上顾谓宰臣曰：“故内臣高力士终始事迹，试为言之。”臣涯谨奏云：“上元中，使臣柳芳得罪窜黔中，时力士亦从事巫州，因与周旋。力士以旧尝司史，为芳言先时禁中事，皆芳所不能知，而芳亦有质疑者，芳默识之。及还，编次其口语，号曰《问高力士说》。”上曰：“令访史氏取其事书之。”臣涯等既奉诏，乃诣芳孙度支员外询事。曰：“某祖芳前从力士问，缕未竟，复著《唐历》，采摭义数尤相近者以传之。其录或秘不也宣，或怪奇非编录所宜及者，不以传。”今按求其书甚实。臣德裕亡父先臣与芳子吏部郎冕开元初俱为尚书郎，後官亦俱东出，道相与语，遂及高力士说，且曰：“彼皆目睹，非出传闻，信而有征，可为实录。”先臣每为臣言之。臣伏念所臆授凡有十七事，岁祀久更，遗稿不传。臣德裕非黄琼之练习，愧史迁之该博，唯次旧闻，惧失其传，不足以备大君之问，谨录如左，以补史官之缺云。
    ○异域归忠传序
    会昌二年四月甲申，回鹘大将勒け没斯率其国特勒、宰相、尚书、将军凡十二人，大首领三十七人，骑士二千一百六十八人内附。制授け没斯特进检校工部尚书左金吾卫大将军同正，封怀化郡王，其酋帅遍加戎秩，赐之金紫。於是穹庐之长，尽识汉仪，左衽之人，咸被王泽矣。臣闻《书》载“率服”，美大舜之功；《诗》列“既平”，显周宣之德；暨汉宣帝，亦单於慕义，呼韩来朝。历纪数千，称者三代，则知非常之运，必待非常之君，诚契感通，斯为难遇。伏惟仁圣文武至神大孝皇帝绍高祖、太宗之神武，慕元宗、宪宗之远略，英才天纵，武节霆驰，静深之谋，渊然若海，先定之志，屹然若山。自け没斯归款朔边，注心魏阙，制置大略，尽出宸算。汉高从善，能用六奇，光武揣情，坐知千里，诸将无搴旗之效，群臣乏借箸之筹。夫天以信而成功，地以定而载物，惟大君懋一德，法两仪，故能怀异俗之心，盛中兴之业。け没斯者，回鹘之贵酋也，夙禀正性，生知大义，识倚伏之数，明祸福之机。回鹘运属天亡，岁久天稔，畜产大耗，国邑为虚，流亡遍於沙漠，僵仆被於草莽。由是国之将帅，各率支兵，或入西戎，或归诸部。惟け没斯精诚上达，天诱其衷，拔自狼居之山，愿拜龙颜之主，封章沥恳，指日誓心，不夺之诚，介如石矣。先是有赤心宰相，桀傲乱常，颇为边患。け沿斯潜布诚款於天德军使田牟，暴其罪状，枭首以徇。归大国，明也；戴圣君，忠也；去乱邦，智也；执丑虏，义也；具此四美，是谓诚臣。昔仲尼知曾参孝，因为陈君臣父子之义，以著《孝经》；今圣主以け没斯忠，爰采武功贞烈之事，以为《归忠传》。则圣人善诱之道，又何以加於此乎？乃集秦汉以来至圣朝，去绝域归中国，以名节自著，功业保忠者三十人，勒成上下两卷。其不自献款，无迹可称者，今并不载。臣又闻为善者天报之以福，为不善者天报之以殃，神道昭晰，应如影响。け没斯方欲保大节，成大勋，宜乎佩服斯文，以为鉴戒。臣备位台铉，获奉睿谋，受诏序事，冠於篇首。
    ○黠戛斯朝贡图传序
    昔越裳贡雉，荐於宗庙，西旅献獒，陈以典训，所以感其至而戒其初也。仁圣文武至神大孝皇帝御历之四年，天瑞灿烂，王道昭焯，五材并用，六辔斯柔，布政宣室，以张神化，振兵朔野，以耀威灵，故得天ㄧ而清，日晏而明，虫螟不生，嘉谷以成，中宇既安，四夷来庭。由是龙荒君长黠戛斯，遣使注吾合素等上表献良马二匹。绝大漠而贡赤诚，涉流沙而沾赭汗，非至德所感，孰能臻於此乎？皇帝以前有鸾旗，焉用骥，不贵龙友，唯驾鼓车，乃命其使见於内殿，赐以珍膳，锡之文锦。谨按故相魏国公贾耽所撰《古今四夷述》，黠戛斯者，本坚昆国也，贞观二十一年，其酋长入朝，授以将军印，拜坚昆都督。逮於天宝季年，朝贡不绝。暨中国多难，为回鹘隔碍。黠戛斯忿其桀骜，乘彼荐饥，於是破龙庭，焚幕，萧条万里，地无种落，始得出重泉而见白日，披氛雾而睹青天。臣伏见太宗谓群臣曰：“南荒西域，自远而至，其故何哉？”宰臣房元龄对曰：“殊域来朝者，中国安，帝德遐被所致也。”太宗曰：“向中国不安，亦何缘而至？朕睹此怀惧，何者？昔秦始皇并吞六国，汉武帝威加戎狄，今殊方异类，无远不宾，窃比秦汉，想无多愧。亦欲传之子孙，念二王之末途，朕所以不能不惧耳。”臣伏思太宗往日之惧，致我唐百代之隆，则圣祖诒谋，可谓深矣。此太宗所以永保鸿名，为受命之祖，陛下所以丕承王业，为中兴之主，岂不宜哉！天旨以贾耽有陈平镇抚之才，得充国通知之敏，其所述作，该明古今，乃诏太子詹事韦宗卿、秘书少监吕述往莅宾馆，以展私觌，稽合同异，缕阙遗，传胡貊兜离之音，载山川曲折之状，条贯周备，文理洽通。臣伏以贞观初，中书侍郎颜师古上言：“昔周武王天下太平，远国归款，周史乃集其事，为《王会》篇。今万国来朝。蛮夷率服，实可图写，请撰为《王会图》。”有诏从之。臣辄因韦宗卿、吕述所纪异闻，饰以绘事，敢叙率服，以冠篇首。
    ○太和新修辨谤略序
    臣闻行险而言（阙）上者，非谓谤也，是实之所招也；蹈仁而被诬者，非己所召，是盗之所憎也。夫理身绝嫌，人臣止谤之术；虏受不纳，人君辨谤之明。然则正者邪之所仇，直者曲之所矫，有能为不才所忌，有功为无庸所嫉，四者苟立，四谤必随。况伪必乱真，佞实似智，铄金之口，不谋而同唱，成雷之蚊，未响而先合，以群阴而蔽孤阳，以众比而排独立，结其祸患，咸本谤言。莫不巧中於隐伏之微，善成於疑似之际，忠贤被之，无以自辨，亦良可哀哉。伏惟皇帝陛下体乾坤简易之德，合日月无私之照，视听自天，神明其化，恶淫哇之乱听，疾紫色之眩目，┾其谗说，常咏格言。臣等顺天聪，缀缉旧典，发东观藏书之室，得元和辨谤之文，辞过万言，书成十卷。以其广而寡要，繁则易芜，方镜情伪之源，尤资详略之当，遂再加研考，所以理昔贤被诬之状，表前王善鉴之明。实愿视则倚衡，居则宥坐，绝其根，永杜其来，必也视之於未形，鉴之於无象，方夏後盘盂之诫，比周王玉几之铭，测深虑远，取为殷鉴，使播扬有所消其象，萋菲无以成其文，忠臣得纳其诚，武臣得尽其力矣。於是征之周秦，覃及圣代，必极精简，有合箴规，特立新编，裁成三卷，谨缮写封进。臣等上奉宸谋，竭其钻仰，敢不虔序圣旨，冠於篇首云。
    ○穷悉志序
    予顷岁吏道所拘，沉迷簿领，今则忧独不乐，谁与晤言？偶思当世之所疑惑，前贤之所未及，各为一论，庶乎箴而体要，谓之《穷愁志》。丹三卷，篇论四十九首。销此永日，聊以解忧。地僻无书，心力久废，每怀多闻之益，颇有阙疑之恨。贻於朋友，以俟箴规。
    ●卷七百八
    ☆李德裕（十三）
    ○掌书记厅壁记
    《续汉书百官志》称三公及大将军皆有记室，主上表章报书记。虽列於上宰之庭，然本为从军之职，故杨雄称军旅之际，飞书驰檄用枚皋。非夫天机殊捷，学源浚发，含思而九流委输，挥毫而万象骏奔，如庖丁提刃，为之满志，师文鼓瑟，效不可穷，则不能称是职也。昔安丰侯窦融徵还京师，光武问曰：“所上表章，谁与参之？”融曰：“皆从事班彪所为。”及窦宪贵宠，班固、傅毅之徒，皆置文戎幕，以典文章，宪邸文章之盛，冠於当代。魏氏以陈琳、阮管记室。自东汉以後，文才高名之士，未有不由於是选，其简才之用，亦金马、石渠之亚。况河东精甲十万，提封千里，半杂胡も，遥制边朔，惟师旅之威容，为列藩之仪表，典兹羽檄，代有英髦。间者吴少微、富嘉谟、王翰、孙逖，咸有制作存於是邦，其所不知，盖阙如也。暨太尉临淮王总节制之师，德裕叔父尝与斯职，寻以才识英妙，肃宗召拜监察御史。厥後仆射高贞公、今河阳节度令狐公以人文掌宸翰，国子司业郑公、给事河南尹杜公以才华登贵仕，继斯躅者，不亦盛欤。丙申岁，丞相高平公始自枢衡以膺谋帅，以右拾遗杜君为主记。明主惜其忠规，复拜旧职，寻参内庭视草之列。次用殿中侍御史崔君。德裕获接崔君之後，文学空虚，才术莫逮，继清尘於吾祖，挹芬烈於前贤。先是庑廊之下有丰碑，纪其名氏而不书职业，今再刊斯记於本署西垣，以高平公统戎为始。元和十四年四月十一日记。
    ○丞相邹平公新置资福院记
    夫威凤之炳然，非海晏则不至；卿云之蔼然，非气和则不出。故君子藏器抱璞，含忠毓德，不遭遇其时，则光名不晔。是以干木之退也，高於千乘君，曼容之仕也，止於六百石。先仆射佩虎符而知足，视蝉冕而蔑如，由斯志矣。先仆射苞文武之道，有清直之德，良玉美润，徒蓄宝於荆岑，乔木幽深，不呈材於廊庙，知者所以叹息也。丞相邹平公锺是馀庆，为唐宝臣。公天挺奇表，角犀特秀，居五岳也，禀太华削成之状，方四时也，得清秋爽朗之气，森予戟以耀颖，粲璋而洞照，盖人之桀欤。宪宗皇帝以神武之姿，垦除害，睿虑澹以泉默，英威赫而电断，奇权秘计，皆中诏决之，参宸算者，惟公与二三髦士，揣摩润色，ム公称首。既平淮夷，荡齐寇，四罪咸服，八表晏然，虽则武力之拘原，亦由谋臣之决策。洎今上之宅忧也，衮龙未袭，向明未位，召公於东宫含春殿，欷前席，付以大柄。公乃请偃武论道，与天下休息。上若涉水而得舟楫，驭马而有衔辔，始拜言以命咎，即其时而相说。君臣之遇，古无俦也。公之为政，贞以制动，平以称物，其志在於识相体，宏简易而已。尝以为用京房之法，则烦碎而乱理，听啬夫之辨，则捷给而伤化，由是遵坦夷之路，窒邪枉之门，不勤人以务远，耻竭泽以言利。矧夫洞虚明之境，应必以诚，端不言之蹊，孰不归我，故奉圣者称公为良相焉。公之趋丹，侍紫垣，名冠近臣，宠加赠典，先仆射自珥貂而升左揆，先夫人由赵郡而启大国，金印石，当代荣之。
    建中初，先仆射以柱下史参梓潼军计，典昌荣二部。益部之内，有林居一廛，庾氏诛茅，始伤於寄寓，仲长树果，终见於繁蔚。公年才佩Δ，志拾青紫，方覃思於经籍，未驰骛於文章，游焉息焉，必在於是。及锺家难，乃入为官。暨韦太尉镇是邦也，公释从事，在宾幄之间。逮兹抗戎旌，佩相印，曾未一纪，继为三公。下车逾月，访於旧馆，邵伯之树未剪，武侯之庐犹在，於公邑里，遂见高车，龙骧门闳，竟容长戟。公瞻构洒泣，循陔永思，以为征坏壁者，夫子之居尚毁，固朽宅者，如来之乘斯远，孰若归於净土，环以香林，乃购之於官，以为精舍，又以桑门之上首者七人居之，所以证迷途而资夙植也。殿堂层立，轩房四柱，熔金作绘，仿佛诸天。况乎蜀山葱，下临於雉堞，锦江明灭，近缭於郊，红树倚槛，青蕖傍砌，海雏乍来，灵草长秀。彼之听和音者，不惟於寂虑，闻异香者，自入於禅薰。公之孝思，永代作则，岂止何充之宅，独入檀那，将与文公之堂，俱为不朽。某藐焉孤生，流落於代，辱公感旧，遂不见遗，爰自内庭升台司，居视草之列，二三年间，位阶先达，由是议人伦者归公之盛德。不陪密坐，骤变寒暑，迂悬榻之念，忝授简之思。且尝典纶，获备官寮，报德不让，惧斯文之阙焉。长庆二年十月二十三日，朝议大夫御史中丞上柱国赞皇县开国男食邑三百户赐紫金鱼袋李德裕撰。
    ○三圣记
    有唐宝历二年岁次丙午八月丙申朔十五日庚戌，玉清元都大洞三道弟子正议大夫使持节润州诸军事守润州刺史兼御史大夫充浙西道都团练观察处置等使上柱国赞皇县开国男食邑三百户赐紫金鱼袋李德裕，上为九庙圣主，次为七代先灵，下为一切含识，於茅山崇元观南，敬造老君殿院，及造老君、孔子、尹真人象三躯，皆按史籍遗文，庶垂不朽。谨记。
    ○重写前益州五长史真记
    益州草堂寺（《成都记》云：“在府西七里，去浣花亭三里。”）列画前长史一十四人（节度职不带尹则带长史，非今宾佐也），代称绝笔。馀尝於数公子孙之家，获见图状，乃知草堂缋事，靡不造真者。昔岩野旁求，徒闻审像，嵇山高Т，惟止熔金，孰若记之丹青，妙尽神照。楚国祠庙，鲁王宫室，洎此邦文翁旧馆，皆图历代卿相，粲然可观，虽有慕於前良，曾莫究於形似。岂与夫年代已远，遗像犹存，入虚室而烟霞暂披，拂浮埃而瑶林斯觌。馀以精舍甚古，貌像将倾，乃选其功德尤盛者五人，模於郡之厅所。追维二汉台阁，皆有图写，黄霸、於定国之流，虽宰相名臣，不得在画像之列，卓子康德行君子，而在功臣之右，今之所取，意在斯乎。（阙）既新，光灵可想，俨若对神。吾将与归，因叙其事，诏诸来哲。太和四年闰十二月十八日，西川剑南节度副大使知节度事银青光禄大夫检校兵部尚书兼成都尹御史大夫赞皇县开国伯李德裕记。
    ○怀崧楼记
    怀崧，思解组也。元和庚子岁，予获在内庭，同僚九人，丞弼者五。数十年间，零落将尽，今所存者，惟三川守李公而已（已殁者西川杜公、武昌元公、中书韦公、镇海路公、吏部沈公、左丞庾公、舍人李公）。洎太和己丑岁，复接旧老，同升台阶，或才叹止舆，已协白鸡之梦，或未闻税驾，遽有黄犬之悲，向之荣华，可以凄怆。况馀忧伤所侵，疲{艹尔}多病，常惊北叟之福，岂忘东山之归。此地旧隐曲轩，傍施埤，竹树阴合，檐槛昼昏，喧雀所依，凉飙罕至。馀尽去危堞，敞为虚楼，剪榛木而始见前山，除密而近对嘉树（厅事前有大辛夷树，方为草木所蔽），延清辉於月观，留爱景於寒荣。晨憩宵游，皆有殊致，周视原野，永怀崧峰。肇此佳名，且符夙尚，尽庾公不浅之意，写仲宣极望之心，贻於後贤，斯乃无愧。丙辰岁丙辰月，银青光禄大夫守滁州刺史李德裕记。
    ○元真子渔歌记
    德裕顷在内庭，伏睹宪宗皇帝写真求访元真子《渔歌》，叹不能致。馀世与元真子有旧，早闻其名，又感明主赏异爱才，见思如此，每梦想遗迹，今乃获之，如遇良宝。於戏！渔父贤而名隐，鸱夷智而功高，未若元真隐名彰，显而无事，不穷不达，其严光之比欤？处二子之间，诚有裕矣。长庆三年甲寅岁夏四月辛未日，润州刺史兼御史大夫李德裕记。
    ○平泉山居诫子孙记
    经始平泉，追先志也。吾随侍先太师忠懿公在外十四年，上会稽，探禹穴，历楚泽，登巫山，游沅湘，望衡峤。先公每维舟清眺，意有所感，必凄然遐想，属目伊川。尝赋诗曰：“龙门南岳尽伊原，草树人烟目所存。正是北州梨枣熟，梦魂秋日到郊园。”吾心感是诗，有退居伊洛之志。前守金陵，於龙门之西，得乔处士故居，天宝末避地远游，为荒榛，首阳微岑，尚有薇蕨，山阳旧径，唯馀竹木。吾乃剪荆棘，驱狐狸，始立班生之宅，渐成应叟之地，又得江南珍木奇石，列於庭际，平生素怀，於此足矣。吾尝以为出处者贵得其道，进退者贵不失时，古来贤达，多有遗恨。至於元祖潜身於柱史，柳惠养德於士师，汉代邴曼容官不过六百石，终无辱殆，邈难及矣。越蠡激文牛以肥遁，留侯托黄老以辞世，亦其次焉。范雎感蔡泽一言，超然高谢，邓禹见功臣多败，委远名势，又其次也。矧如吾者，於葵无卫足之智，处雁有不鸣之患，虽有泉石，杳无归期，留此林居，贻厥後代。鬻吾平泉者，非吾子孙也；以平泉一树一石与人者，非佳子弟也。吾百年後，为权势所夺，则以先人所命，泣而告之，此吾志也。《诗》曰：“维桑与梓，必恭敬止。”言其父所植也。昔周人之思召伯，爱其所憩之树，近代薛令君於禁省中见先君所据之石，必泫然流涕，汝曹可不慕之？唯岸为谷，谷为陵，然後已焉，可也。
    ○平泉山居草木记
    馀尝览想石泉公家藏藏书目，有《园庭草木疏》，则知先哲所尚，必有意焉。馀二十年间，三守吴门，一莅淮服，嘉树芳草，性之所耽，或致自同人，或得於樵台则盈尺，今已丰寻。因感学《诗》者多识草木之名，为《骚》者必尽荪荃之美，乃记所出山泽，庶资博闻。木之奇者，有天台之金松、琪树，嵇山之海棠、榧桧，剡溪之红桂、厚朴，海峤之香柽、木兰，天目之青神、凤集，锺山之月桂、青飕、杨梅，曲房之山桂、温树，金陵之珠柏、栾荆、杜鹃，茆山之山桃、侧柏、南烛，宜春之柳柏、红豆、山樱，蓝田之栗梨、龙柏。其水物之美者，荷有洲之重台莲，芙蓉湖之白莲，茅山东溪之芳荪。复有日观、震泽、巫岭、罗浮、桂水、严湍、庐阜、漏泽之石在焉。其伊洛名园所有，今并不载。岂若潘赋《闲居》，称郁棣之藻丽；陶归衡宇，喜松菊之犹存。爰列嘉名，书之於石。己未岁，又得番禺之山茶，宛陵之紫丁香，会稽之百叶木芙蓉、百叶蔷薇，永嘉之紫桂、簇蝶，天台之海石楠，桂林之俱舟阝卫，台岭、八公之怪石，巫山、严湍、琅邪台之水石，布於清渠之侧，仙人迹、鹿迹之石，列於佛榻之前。是岁又得锺陵之同心木芙蓉，剡中之真红桂，嵇山之四时杜鹃、相思紫苑、贞桐、山茗、重台蔷薇、黄槿，东阳之牡桂、紫石楠，九华山药树天蓼、青枥、黄心先子、朱杉、龙骨（阙二字）庚申岁，复得宜春之笔树、楠稚子、金荆、红笔、密蒙、勾栗木，其草药又得山姜、碧百合。
    ○夷齐论
    昔夷齐不食周粟，饿於首阳之下，仲尼称其仁，孟轲美其德（孟子称：“伯夷，圣人之清者。”），盖以取其节而激贪也。所谓周粟者，周王所赋之禄是也，谏而不从，不食其禄可矣。至於闻淑媛之言，辍飧薇蕨，斯可谓不智矣。夫薇蕨者，元气之所发生，四时之所顺成，日月之所烛，风雨之所育，周焉得而有之哉？若以粟者周人之播殖，则夷齐得非周人乎？反覆其道，尽未当理。然夷齐之行，实误後人。於陵仲子慕夷齐者也，乃至不义其兄之禄，洁则洁矣，仁岂然哉？厥後商洛四友，畏秦之酷，避秦之祸，岂止洁其身而已，然飧紫芝以为粮，饮清泉以为浆，终老南山，以养其寿，斯可谓仁智兼矣。
    ○三良论
    秦穆之杀三良，诗人刺之矣，《春秋》讥之矣，今不复议。惟三良许之以死，而前代无讥，何也？且臣道莫显於咎繇，孝友莫盛於周公，咎繇尚不殉於舜、禹二後，周公尚不殉於文、武二王，三良讵可许之死乎？如三良者，所谓殉荣乐也，非所谓殉仁义也，可与梁邱据、安陵君同讥矣，焉得谓之百夫特哉！昔荀息许晋献一言，继之以死，君子犹叹斯言之玷，不可为也，岂得以生同荣乐，殁共埃尘，以为忠乎？晏平仲言君为社稷死则死之，斯言得之矣。自周汉迄於巨唐，杀身成仁，代有髦杰，莫不显一身之义烈，未有系一国之存亡。惟纪信乘黄屋以诳楚，赴丹焰而存汉，数千年间，一人而已，汉祚四百，繇此而兴。馀谓汉祖建封纪氏，宜在萧、曹之上，报德未称，良可悲也。
    ○张辟疆论
    杨子美辟疆之觉陈平，非也。若以童子肤敏，善揣吕氏之情，奇之可也；若以为反道合权，以安社稷，不其悖哉！授兵产、禄，几危刘氏，皆因辟疆启之，向使留侯尚存，必执戈逐之，将为戮矣。观高祖遗言吕後，制其大事，可谓谋无遗策矣：以王陵有廷诤之节，置以为相；谓周勃堪寄托之任，令本兵柄；况外有齐、楚、淮南磐石之固，内有朱虚、东牟肺腑之亲。是时产、禄，皆匹夫耳，吕後虽心不在哀，将相何至危惧？必当忧伤不食，自促其寿，岂能为将相之害哉！高祖曰：“非刘氏而王者，天下共击之。”此虑属吕宗矣，何可背之？厥後称制八年，产、禄之封殖固矣，若平、勃二人溘先朝露，则刘氏之业必归吕宗。及吕後之没，劫郦高以绐吕禄，计亦窘矣。周勃虽入北军，尚不敢公言诛诸吕，岂不艰哉？赖产、禄皆徒隶之人，非英杰之士，倘才出於世，岂受其绐说哉？嗟乎！与其图之於难，岂若制之於易。由是而言，平、勃用辟疆之计，斯为谬矣。留侯破产以报韩，结客以狙秦，招四皓以安太子，所谓必仗义居正，由此知不尚权谲明矣。
    ○袁盎以周勃为功臣论
    袁盎对文帝曰：“绛侯所谓功臣，非社稷臣。夫社稷臣者，主在与在，主亡与亡。”盎见勃自德其功，有以激之也，非至理笃论。以言足以惑文帝聪明，伤仁厚之政，俾其有薄宗臣之意，竟使周勃大功皆弃，非罪见疑，可为长叹息也。当吕後之世，惠帝已殂，少帝非刘氏，陈平用辟疆之计，权王产、禄，绛侯若不与之同心而制其兵柄，必由此而阶乱矣，则刘氏安危，未可知也。（盎曰：“诸吕用事，擅相王，太尉本兵柄，弗能王也。”）然磨而不磷，涅而不缁，未尝不心存社稷，志在刘氏，外虽顺逊，内守忠贞，得不谓之社稷臣乎？其後绛侯系请室，盎虽明其无罪，所谓陷之死地而後生之，徒有救焚之力，且非曲突之义。杨子称盎不足而谈有馀，斯言当矣。善哉贾生之说，喻堂陛之峻，高者难攀，卑者易凌，文帝感悟，养臣下有节，有以见贤人用心，致君精识。若袁公者，难与并为仁矣。盎惟有正慎夫人席，塞梁王求嗣，此二事守正不挠，忠於所奉。害错之罪，虐贯於神明，安陵之祸，知天道不昧矣。
    ○汉昭帝论
    人君之德，莫大於至明，明以照奸，则百邪不能蔽矣，汉昭帝是也。年十四而知燕王书诈，後有谮霍光者，上辄怒曰：“敢有谮毁者坐之。”周成王有惭德矣，高祖、文、景，俱不知也。成王闻管、蔡流言，观召公不悦，遂使周公狼跋而东，《鸱》之诗作矣；汉高闻陈平去魏背楚，欲舍腹心臣；汉文感季布使酒难近，罢归股肱郡，疑贾生擅权纷乱，欲疏贤士；景帝信谗诛晁错，兵解遂戮三公，所谓执狐疑之心，来谗贼之口。使昭帝得伊吕之佐，则成康不足侔矣。惜哉霍光不学亡术，未称其德。然轻徭薄赋，与人休息，匈奴和亲，百姓充实，议盐铁而罢榷酤，亦任忠臣之效也。才弱冠而殂，功德未尽，良可痛矣。
    ○汉元帝论
    汉元帝习武帝游宴後庭，又性好音乐，与宏恭、石显图议帷幄之中，进退天下之士。史臣赞曰：“优游不断，汉宣之业衰焉。”馀以班固之言，未尽其癖（一作僻）。盖懦而不才，权移所嬖，非不断也。夫帝王者天也，天以刚健为气，粹精为体。气则而健，则三光不昏；体粹而精，则四气不乱。刚也者，不息之谓也，故权衡独运，四时不忒；粹也者，不杂之谓也，故乖气消散，阴阳不谬。若运动不在於权轴（一作衡），熔铸不由於大冶，荡荡上帝，复何为哉？《书》曰：“天聪明自我民聪明。”又曰：“天视自我民视，天听自我民听。”岂尧舜之时，上下皆公，谗说不行，人与其聪明哉？岂幽厉之君，上下尽邪，谗言相蔽，人不与其聪明哉？元帝自称淫乱之君，各贤其臣。令皆觉悟，天下安得危亡之君？元帝盖自以恭、显为贤，而任之不疑也。
    ○荀悦论高祖武宣论
    荀悦《论》略曰，高帝天下初定，庶事草创；文帝躬行元默，遂至升平，而古典未备，制度多阙；武帝内修文学，外耀武威，而不尽其术，不克其终；宣帝任法审刑，综核名实，而不用儒术，理化不成。历数三代，以及元帝，曰“崇尚儒业，从谏如流”，引班固赞，“宾礼故老，优游亮直”。又曰：“贡、薛、韦、匡，迭为宰相。”其旨以为专用儒术，莫盛於此。班固、荀悦，皆文雅之士，以元帝好儒，征用儒生，故以兹为美，而深罪石显，痛心泣血，称诗人“投畀豺虎”，嫉之甚也。异乎馀之所闻也。任恭、显始於宣帝，当先帝之世，石显岂能隳其大业哉，则知恶不在於显矣。萧望之、周堪皆廊庙之器，有师傅之恩，石显所忌，废而不用，朋宠上书，遂致於理，其後刘向废锢，张猛自杀，岂得谓之优游亮直乎？贾捐之、京房虽不终其身，亦皆英特隽才，道术奇士，於元帝可谓忠矣，亦因谮而死。惑於谗邪则不断，疑於髦俊则用法，亦不得谓之优游亮直矣。贡、薛虽能忠谏，谏止於讽谕恭俭，未尝御奸触邪矣；韦、匡从容守位，未尝犯颜干色矣，所以得乘时而进，久安其位。昔桀纣杀一龙逢比干，而天下之恶归焉。桀纣以拒谏而杀，其悖已甚，元帝以信谗而杀，抑又甚焉！王业既衰，至成、哀凌替，才三世而王莽篡夺。宣帝称“乱吾家者太子也”，知子莫若父，信哉是言！
    ○荀悦哀王商论
    荀悦《论》曰：“夫独智不用於世，独行不蓄於时，昔人所以自退，犹不得自免，是以离世深藏。”又曰：“以六合之大，一身之微，而匹夫无所容焉，岂不哀哉。”馀三复斯论，潸然出涕。仲尼圣人也，犹美颜子之行藏与我同志，称宁武愚不可及，叹蘧瑗卷而怀之，则圣人遵养时晦，可谓至矣。以仲尼之德，足以塞叔孙之毁；以仲尼之仁，足以免陈蔡之困；以仲尼之智，足以避匡人之辱；以仲尼之道，足以容鲁哀之世；而逼迫多惧，殆於危亡。由是思之，无非命也，况王商者哉！世人皆以貌寝质薄为数奇，敦厚硕大为多福。乐昌威重真汉相，容貌慑单於，而遘愍於时，遇才而殒。岂命之否也，龙虎不能免於患，及命之泰也，蛭蟥皆得保其生。馀又闻之，国之衰也，忠贤先去，故管仲知隰朋不久而齐国乱，范燮令祝宗祈死而晋主忧，伍胥戮而夫差亡，汲黯出而刘安悖。徒叹新者之夺，熟救乐昌祸？昔秦缪以三良为殉，君子曰：“秦缪之不为盟主也宜哉。”弃善人之谓也。
    ○张禹论
    夫社稷之计，安危之机，人君不能独断者，必资於所敬之臣。然臣有忠邪，时有险易，交有浅深，义有厚薄。范雎山东之匹夫也，入虎狼之秦，履不测之险，可谓交疏义薄矣，而能尊昭王，去穰侯，开秦霸业之基，以安固後嗣，可谓忠於昭王矣。夫能独断者英主也，古人言“谋之欲多而断之在独”，盖为此矣。天有震雷之怒，龙有逆鳞之恨，所以人君在於能断耳。然亲戚之际，恩义之重，断之於己不可也。张敞所谓“明诏以恩不听，群臣以义固争而後许”，而令明诏自亲其文，非策之得也。汉文帝诛薄昭，断明矣，於义则未安也。周宣饯申伯，有《孔硕》之诗，秦康送文公，兴“如存”之感，况太後尚存，唯一弟薄昭，而断之不疑，非所以慰母氏之心也。汉成帝车驾至张禹第，辟左右，亲问禹以天变。禹以年老子弱，与曲阳有隙，乃言：“新学小生，乱道误人，宜无信用。”帝雅信爱禹，由此不疑王氏。致汉室之亡，成王莽之篡，皆因禹而发，可谓汉之贼也，国之妖也。虽蛇斗於郑，退於宋，妖不甚於禹矣。朱云欲以上方斩马剑断佞臣头，斯言当矣。後代有类於此者，其臣可以范雎为师表，张禹为鉴戒。
    ○三国论
    魏、蜀、吴三分天下，而亡有先後，非形势有轻重，积累有厚薄，察其政柄所归，则亡之先後可知也。蜀政在於黄皓，皓隶人也，内不能修武侯之旧典，外不能制姜维之黩武，纪纲日坏，君子不服，所以先亡也。魏自明帝之後，政归仲达，齐王已降，惟守空宫，亡之淹速，系於师、昭之志。将移神器之重，须服天下之心。未立大功，亦不敢取，所以蜀灭而魏亡也。孙皓虽骄奢极欲，残虐用刑，而自专生杀之柄，不牵帷墙之制，运尽天亡，而後夷灭。由是而知人君不可一日失其柄也，如神龙之脱深泉，震雷之无烟气，威灵既露，人得制之。蒋济睹魏文帝与夏侯尚诏曰：“作福作威，为亡国之言。”所谓柄者，威福是也，岂可假於臣下哉。後代睹三国之事，可不戒惧哉。
    ○羊祜留贾充论
    任恺、庾尹（庾为河南尹，名犯庙讳，字又非便，所以不书）以贾充邪僻，欲其疏远，劝晋武令西镇长安，惟羊祜密表留之。祜岂悦贾充者哉？良以爱君体国，发於至诚耳。晋氏倾夺魏国，初有天下，其将相大臣，非魏之旧臣，即其子孙，所寄心腹，惟贾充而已。充亦非忠於君者，自以成济之事，与晋室当同休戚，此羊祜所以愿留也。昔汉高不去吕後，亦近於此。汉高嬖戚姬，爱如意，思其久安之计，至於悲歌不乐，岂不知除去吕後，必无後祸？况吕後年长有过，稀复进见，汉高弃之，如去尘垢。实以惠帝暗弱，必不能自揽权纲，其将相皆平生故人，俱起丰沛，非吕後刚强，不能临制，所以存之，为社稷也。後世翼戴其君者，得不念於此哉？
    ○宋齐记
    宋、齐以降，继体承祧者，君德寝微，王道凌替，缵绪之初，如革大运，降宥解网，以悦众心，仁义之风薄，骨肉之情废，前史评之详矣。然政未得中，改之可也，如弓之高下者抑举，琴瑟之不调者更张，此亦天之道也，岂独人事哉。惟用其罪人，不可甚矣。天下之恶一也，古人言：“一心可以事百君，百心不可以事一君。”岂有不忠於前朝，而能忠於後王者哉？毁泉台，《春秋》之所讥，先儒之所恶，宋、齐之君，有一於此，必为美政。泉台见妖，尚不可毁，况无妖者乎？燕人之思召伯，甘棠勿剪；楚人之怀叔子，望碑堕泪。彼人臣也，而见思若此。虽时移政改，莫非旧臣。昔伯益赞禹，称大舜之德；曹参事惠帝，守萧何之法；魏文帝初受汉禅，群臣皆赞魏德，唯卫臻独称汉美，文帝曰：“天下之珍，当与山阳共之。”为人臣者，罔念於此，可谓有百心矣。
    ●卷七百九
    ☆李德裕（十四）
    ○旧臣论
    或问先王论道之臣，事後王乎？曰：“不改先王之道则事之，改先王之道则去之。”以事尧之心事舜、禹者，其皋陶、益、稷乎？以事武王之心事成王者，其周、召乎？以事汉高之心事惠帝者，其萧、曹乎？曹参尚不易萧何之规，况高祖之道？昔区区楚国，醴酒不设，穆生先去。且穆生岂为己也，盖伤废先王之道，不忍见後王之面，其不去者，焉得免胥靡之恨哉！魏晋以降，居相位者，皆面愧心而已。又有攘臂於其间者，摭先王之道以讳旧过，改张先王之道以媚新君，弃先王之故老以掩其羞，用先王之罪人以协其志，若天地间无神明则已，倘有神明，鬼得而诛之矣。
    ○阴德论
    陈平称：“吾多阴谋，道家之所禁。吾世即废亦已矣，不能复起，以吾多阴过也。”至曾孙何国绝。班生著陈平之言，以为世戒，理当然矣。而丙丞相才及子显，黜为关内侯，至孙昌乃绝，国绝三十二复续，而张汤、杜周子孙，世有令名，皆在显位，其故何哉？丙丞相於汉宣之德，可谓至矣。晋荀息以忠贞之故，不敢负献公，程婴以托孤之义，不忍斯赵氏，所以继之以死，终不食言。丙丞相於史皇孙，微君臣之分，无亲戚之情，而保养曾孙，仁心恻隐，置於燥，给以私财，介然拒天子之使，因是全四海之命（原注：《汉书》称“因赦天下郡邸狱系者”，是恩及四海也）。又奏记霍光，决定大策，既而显征卿之美，削士伍之辞，其深厚不伐，古所未有。夏侯胜以为“有阴德者，必享其乐，以及子孙，是宜笃生贤人，世济其美”，古所谓有後者，良谓是矣，焉在传爵邑而已哉。张、杜有後者，岂用法虽深，而所治者或能去天下之恶，除生人之害，所以然也。
    ○臣子论
    士之有志气而思富贵者，必能建功业；有志气而轻爵禄者，必能立名节。二者虽其志不同，然时危世乱，皆人君之所急也。何者？非好功业，不能以戡乱；非好名节，不能以死难。此其梗概也。好功业者，当理平之世，或能思乱；唯重名节者，理乱皆可以大任。平淡和雅，世所谓君子者，居平必不能急公理烦，遭难亦不能捐躯济危，可以羽仪朝廷，润色名教，如宗庙瑚琏，园林鸿鹄，虽不常为人用，而自然可贵也（原注：世谓王刘之俦也）。然世亦有不拘小疵而能全大节者。如陈平背楚归汉，汉王疑其多心，令护诸将，又疑其受金，可谓不能以名节自固矣。及功成封侯，辞曰：“非魏无知，臣安得进？”汉高曰：“若子可谓不背本矣。”其後竟诛诸吕以安刘氏。近日宰相上官仪，诗多浮艳，时人称为上官体，实为正人所病，及高宗之初，竟以谋废武後，心存王室，至於宗族受祸。郭代公，侗傥不羁之士也，少不以名节自检，当萧岑内难保护睿宗，虽履危机，竟全臣节。则名节之间，不可以一概论也。陈平能不背魏无知，所以必不负汉王矣，今士之背本者，人君岂可保之哉？
    ○忠谏论
    人君拒谏有二：一曰生於爱名，二曰不能去欲。虽桀、纣、桓、灵之君，未能忘名，自知为恶多矣，畏天下之人知之，将谓谏己则恶不可掩，故不欲人之谏己。如晋献非骊姬寝不安，齐桓非易牙食不美，必不能去之，亦不欲人谏己。人臣忠谏亦有二：欲道行於君，可使身安国理者，其辞婉；欲名高後世，不顾身危国倾者，其辞讦。若考叔启大隧以成庄公之孝，仓唐献犬雁以复文侯之爱，留侯封雍齿以安群臣，招四皓以定惠帝，此所谓婉也。谏大夫言婢不为主，白马令言帝欲不讳（原注：刘、李二人名各不便，故书官），激主之怒，自有其名，望其听从，固不可得，此所谓讦也。汉元帝欲御楼船，薛广德当乘舆谏曰：“臣自刎颈，以血污车轮，则陛下不入庙矣。”张猛曰：“乘船危，就桥安，圣主不乘危。”元帝曰：“晓人不当如是耶。”则知谏之道在於婉矣。唯英主必能从谏。何者？自知功德及生人者大矣，虽有小恶，不讳人言。如汉高械系萧相国，及闻王卫尉之言，乃曰：“我不过为桀纣主，而相国为贤相。”此所谓不讳也。近日名臣王石泉居相时，子为眉州司士，天後尝问曰：“卿在相位，子何远乎？”对曰：“庐陵是陛下爱子，今犹在远，臣之子焉敢相近？”有以见君子之心，亦仓唐之比也。
    ○管仲害霸论
    昔管仲对桓公曰：“宫中之乐无所禁御，不害霸也；举贤而不能任，此害霸也。”余窃窥敬仲此对，是欲一齐国之政，满桓公之志。然则非专任亦不能致霸，故一则仲父，二则仲父，桓公所以能九合诸侯，为五霸之首。中代蜀主之任孔明，苻坚之用景略，虽关羽不能移，樊世不能惑，蜀与秦皆君安国理，非专任之效欤？桓公得敬仲则兴隆霸业，汉元信石显而反秽明德，信任同而理乱异者何也？所任用非其人也。近世有以宫中之乐饵其君者，而苞苴日行，纪纲日坏，朋党益炽，谗言益昌，得非窃管仲之术，违管仲之道？庄周称“所谓至智也者，有不为大盗积者乎”，又曰“跖不得圣人之道不行”，岂斯之谓也。
    ○慎独论
    士君子爱身防患，无逾於慎独矣。能惧显觏（原注：《诗》曰：“无曰不显，莫予云觏。”），不为暗欺，忠信参於外，虽有盗贼，不能为患矣。《易》曰：“无有师保，如临父母。”斯之谓也。贼入赵孟之门者，睹其盛服将朝，不忘恭敬，悔受君命，至於触槐，所以知其不为患也。向使赵孟未辟寝门，尚安衽席，思变诈之数，无肃敬之容，为盗者必激其怒心，增其勇气，焉得保其首领哉？推是而言，人不可以不诚矣。若乃怀诈饰智，意忌貌亲，人已见其肺肝，而自谓无迹，天已夺其魂魄，而不寤将亡，此汲黯所以面折公孙宏，留言李息，庄周称“贼莫大於德，为有心以有眼”。为德者尚不可以有心眼，况为恶者乎？
    ○王言论
    夫帝王与群臣言，不在援引古今以饰雄辩，惟在简而当礼。雄辩不足以服奸臣之心，惟能塞诤臣之口。昔田为请考工地益宅，武帝曰：“遂取武库。”卫将军言郭解家贫，又曰：“布衣权至使将军知，此其家不贫。”殷仲文言音乐好之自解，宋祖曰：“吾祗恐解。”此谓简而当理，足使奸臣夺心，邪人破胆矣。馀历事六朝，弼谐二主，文宗辞皆文雅，而未尝骋辩，武宗言必简要，而不能文饰，皆得君人之理，量能尽臣下之辞。岂惟王言如是，人臣亦当然也。其有辩若波澜，辞多枝叶，文经意而饰诈，矫圣言以蔽聪，此乃奸人之雄，游说之士，焉得谓之献替哉？为臣者当戒於斯，慎於斯，必不获罪於天矣。
</div>
    <div class="pagination">
<a href="全唐文_page418.html">上一页</a><span>...</span><a href="全唐文_page414.html">414</a><a href="全唐文_page415.html">415</a><a href="全唐文_page416.html">416</a><a href="全唐文_page417.html">417</a><a href="全唐文_page418.html">418</a><span class="current-page">419</span><a href="全唐文_page420.html">420</a><a href="全唐文_page421.html">421</a><a href="全唐文_page422.html">422</a><a href="全唐文_page423.html">423</a><a href="全唐文_page424.html">424</a><span>...</span><a href="全唐文_page420.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
