<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 263 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 263 页/共 396 页</h1>
    <div class="content">　　梁简文帝南郊颂

　　臣闻惟天为大圣人敬其徳知几其神圣人契其道故龙官弱言之后合揆于苍昊鸟纪垂衣之君昭格于上帝莫不巍巍乎穆穆乎涣汗于緑篇氛氲于丹册者矣我梁皇帝之御天下也乗熛祗之盛曜即璧日之遐照等干覆之焘养合坤载之灵长四三六五之意十尧九舜之明名与功偕业将时并自拨乱反正伐罪吊民冯玉几握金镜君临万国于今二十有二载也纬天维理地轴移浇风于末俗反淳正于区中化不言而光显教不严而已肃流乐复雅逺符云韶之世坠体还章非因忠信之薄九垓同归四海无波储明变照仪天作两三衮咸作叶化台光曲糵王风盐梅帝载尘清世晏苍兕无用其武功运谧时平鹓鹭咸修其文徳桃林散甲华山优刃玉门罢候紫塞沉锋屠羊钓壑之士厌洗耳而袭簮佩版筑藏岩之逸去■〈火参〉榖而纡珩组异人俊乂既间出而在官世镜河仙亦雍容而廊庙蹇蹇同于多士谔谔比乎得人五典三坟既葳蕤于璧水九流八索亦缤纷于石渠画一之政万代表于时和三章之律百姓沐于仁寿于是龙光之地日浴之乡紫舌黄支头飞鼻饮自西自南无思不服款关质子称臣内向珠树数禽越火枝之地银瓮卭杖踰沉羽之涘出赤野而连翩度元妙之泱漭于是嘉祥被众瑞登金人泽马丹甑玉鸡三角九尾四眉六足抽铺地之九茎发端门之连理参差于郊薮布濩于宫阙府无虚月史弗能记周称黄鸟之旗夏有玄珪之锡无以踰此嘉祥方兹摠萃道洽世昌国殷民阜乡如舜让邑比尧封委粟西畆神丝被泽可谓我化若风民应如草我静如镜物动犹烟天子犹未明求衣日昃不倦撤膳匪躬询舆访道銮旗徐动弃千里而弗乗寳瑟无虞捐百金而不服广行四等被慈雨于枯根大阐三朝惊法雷于羣梦曲成万物去杀爱生幽弊之民与苍雷而共恱否滞之义同谷风而开抒昆虫得性跂蠢欣生三驱有缓前之禽九门无馁兽之药至徳之事如此太平之风如彼乃以恭肃神祗理通孝敬江左以来爽垲未辟爰命将作揆日载营三灵叶响百工咸事宛如神造俨类仙居冲秘隠嶙跨千畆于晋日闲旷丽逺吞七里于汉年五达四通廓郊弥野南瞻重岳北眺芒岭东临灞浐西望旧丰纡余委蛇丘陵起伏澎湃嶤■〈山上兀下〉山川异态飞梁邃宇洞烛宂悬紫殿僊宫霞骞鸟翳雾映倒梁日光疎钣玉桃巻叶银树抽芳百果千株三珠八柱朝叶与密露共鲜晩花与薫风俱落露禽作聚望比翼之翱翔归飞时宿闻同心之夜响故以熊熊灼灼炫两明而仰七曜纷纷沐沐承五烟而带三灵圆丘闲静紫坛肃设五精之场千神之位八阶弘丽四维愽敞宛若千仞状悬流之仙馆焕如五彩同瑶山之帝坛石牒神昌之瑞方臻金缕飞光之征永固是雕是琢鄙茅茨之为伦非珠非玉嗤甘泉之已奢望昔方今独髙千古沿袭异等质文斯中于是岁在单阏星次娵訾律中太簇日惟辛卯特有事于南郊甸师清野封人壝宫朱幕夕峙帷宫宿设晓汉斜阴挈壶升漏天子御玉辂动金根八骥扬衡双龙翼盖云罕徐回鸣铙韵响风承豹尾日映鹖冠万骑天行千乗雷动石垲犀衣之士连七萃而云屯珠旗日羽之兵亘五营而星列鬰鬰阡阡震震填填充溢乎国都弥漫于鄽邑者也若乃回舆降跸荐礼帝仪揖太清秩羣望被大裘服山冕恭苍壁之明祀穆灵坛之禋敬黍稷非馨明徳惟馨日曜彤精天澄翠色百僚师师九官济济千神叶福万亿均庆六典斯偹三礼必该焚柴告成罔不钦若翠烟升緑同河濵之瑞云丹燎烛天若帝乡之美气云门丽舞咸池广乐已叶九韶之曲复谐六列之奏金匏既动望蜿蝉之逰龙玉磬徐鸣观参差之舞鳯袿轊驾肩士女填噎接袂为帏连裾犹堵鼓腹击辕行歌舞抃然后纡玉辇而谢书生登灵台而望云物钦则美化跨万古于兹日广运愉乐表千载于当今方当廵云云之礼启亭亭之业封天荅睠礼地征灵南山之寿无极七百之基长固岂不懋哉岂不盛哉菲薄微臣谬与藩服驰心休礼秣马之愿无由徒罄褊辞清风之藻多愧敢敷庸理献颂十章其辞曰
　　元始道一浑徳氛氲遥哉邃古夐矣初分磅礴地载清朗天文大人覩物生民树君蛇驱龙凖作乐垂衣皇图照灼帝篆葳蕤廓寥中代合圣与谁于铄我后命世天飞玄黙驭辩寂照秉真就云握厯望日临民谦光履徳义礼称珍车书同轨天下归仁朝章孔偹盛化弘道酌衢敬宾钦贤爱老变正是珍烛车非寳如海之深如日之杲肃恭明神逖聴前踵配天道尊迎阳义重玄酒陶匏燔柴云耸跨舞论韶笼尧称拱赫矣郊宫载惟静谧肃肃禁围阴阴仙室六戎列野八鸾照日架殿星罗重宫雾出蒲萄金橘灵寿木难表禁开暑贞桧陵寒山池壮丽阶合彤丹业垂迭雨花落重峦康哉盛徳美矣世丰三辰炳耀七政永隆五方来洎四隩兹通悬绳度笮驾鹿追风既隆懋化复覩瑞兹金车出野玊露沾墀紫槩神草华平瑞芝长愉汪濊永固雍熈照天漏涘逺肃迩睦恵靡齐民恩弥比屋式光惇史踰斯郁郁皇哉康哉同斯景福

　　简文帝马宝颂

　　皇帝应百姓之心副四海之愿复履玉衡还临亿兆天地交泰日月贞明至理惟新隆平方始遐迩壹体中外禔福含生欣欣若耘耰之逢夏雨懐情坎坎譬草木之值春风帝王之道超迈开辟睿圣之功殚厯邃古轩羲不足凿枘尧舜不足宪章至哉大哉无得而称也五月丁酉朔丝竹会于徳阳之堂于时日进内宫星次鹑首仲夏之晷稍极阳城之圭蕤宾之钟初应颍川之律缙云旦巻南风晩扇恵气入帷清阴周宇玉舆云罕照日充庭羽林中权分阶列挍簮笏成行貂缨在席昭天之乐金石铿锵报地之礼威仪肃省诏以马寳示羣臣太仆効官趣马掌赞三令五申丞聫事举八丽四围给役相趋暐煜金镳陆离寳勒天地无疆之徳永星致逺之功鸾眄善鸣龙仪美称沸毅权竒之威趋摅抑扬之态足转惊电眼流含烛雾喷纷霏流沬飘洒数千为寿岂待原蚕之禁万里一息不藉杜衡之草王良不能控其衡策伯乐不能辨其文机方知总辔昆岑周非吾驭张乐大野夏有惭徳岂止沉河用璧独有緑文之称盛徳在木偏受苍龙之名至于干将寳剑遥服晋郑之军莲花乌玉腾威大海之际况乎马寳义实踰之方当夙沙自归滑桥屈膝欵关入塞偃武修文去病无出师之劳充国罢议邉之畧五律成珍九河如镜臣谨按瑞应经弥勒成佛经中阿含经覧愚经并称第三之马者三千岁华子云尧汉皆得马者尧汉皆火徳正斗南方乗徳而至也岂非圣徳汪濊皇风洋溢研机洞玄备礼达义是以天不爱道白马嘶风王泽効祥朱鬛降祉比夫圆蹄方足踯躅在郊风啸雷奔声遨处囿五彩依树三雀登巢安髣髴于当今弗拟议于休应百辟卿士咸称万岁伊臣不佞结庆云霄亲承诏旨预观寳瑞手舞足蹈赞扬不足宴礼斯毕退而作颂其辞曰
　　帝广运徳钦明仪郊升道形声徳为轨仁作经璇玑正泰阶平割五礼和六英开四摄行八政转轮皇飞行圣愍含识资恵命引苍生归法性菩提真般若浄七寳均万邦寜逖惇史观陈诗域中大唯圣期闻玄妙复孝慈觧流泽随因时刑已措绩成熈三农盛九榖滋万祗悦八神怡律有节厯得天景星曜庆云连珠为月醴为泉民何幸值皇年干道应坤马来度玉关升玉台镂钖焕鸾镳回盘云转堞尘开千天驷百龙媒永伏皁扫騊駼秣瑶粟委芳刍九夷欵四表清甿胥乐舆颂兴

　　文章辨体彚选巻四百五十六

　　●钦定四库全书

　　文章辨体彚选巻四百五十七

　　（明）贺复征 编

　　○颂二

　　唐玄宗鹡鸰颂

　　朕之兄弟惟有五人比为方伯岁一朝见虽载崇藩屏而有暌谈笑是以辍牧人而各守京职每聴政之后延入宫掖申友于之志咏棠棣之诗邕邕如怡怡如展天伦之爱也秋九月辛酉有鹡鸰千数栖集于麟徳之庭树竟旬焉飞鸣行摇得在原之趣昆季相乐纵目而观者乆之逼之不惧翔集自若朕以为常鸟无所志懐左清道率府长史魏光乗才推白鳯辩壮碧鸡以其宏达愽识召至轩槛预观其事以献其颂夫颂者所以揄扬徳业褒讃成功顾循虚作诚有负矣美其彬蔚俯同颂云
　　伊我轩宫竒树青葱蔼周庐兮冐霜停雪以茂以悦恣巻舒兮连枝同荣吐緑含英曜春初兮蓐收御节寒露微结气清虚兮桂宫兰殿唯所息宴栖雍渠兮行摇飞鸣急难有情情有余兮顾惟徳凉夙夜兢惶惭化疎兮上之所教下之所效寔在予兮天伦之性鲁卫分政亲贤居兮爰逰爰处爰笑爰语廵庭除兮观此翔禽以恱我心良史书兮

　　封东岳朝觐颂【唐苏颋】

　　封祀之山五在中国泰岳首之昊穹之命再集巨唐皇帝受之临位十四年考虞氏岁廵之义讽周王时迈之什十月辛酉步自有洛十一月丙戍帐殿斋于岳趾渊黙以清绎思而照将纪功布度顺斗承天精享也已丑宏观轶区宇盛仪振开辟高临建鳯万队张皇以烛山上御飞龙百神翕习以扶道国台二藩后四髦士密侍信臣髙位扈封台列升升不下五十以圣言冲邈瑶牒寳书誓之旨曰朕获守丕业恐不克骏命惟上帝储休锡苍生无疆之庆朕之庆也古则秘之何哉属寒驰迅飙露清终夕若扫若锄晏然而已庚寅天官次箓王制恊时严高祖以配之祀高宗以陟之冕裘立珪璧序洁罍爼调钟吕倨勾于簨虡戞击乎柷敔寳骈瑞兮物焜煌空薄霄兮音容与则纎尘不动和气充塞日在于观天为之门扬日大光谓小天下昭以抱戴见之卿霭郁郁纷纷喜气烟熅当芝检引紫熏太紫洞而三辰接鬰苍摇而万岁闻自下达上徯吾君君之来兮望如云端兮睟圣之门至尊辛卯有事于社首以泰折如泰坛于穆我睿宗侑而作主奠献呜咽天子之孝也佥以金匮归勋于祖祢石■〈石感〉藏美子乾坤戒咸秩则司存癸已载大旗合大乐三陔崛以惟抗四亚锵而辂止朝羣牧揆千官底邦赋数庭寔华虫辨等车马来觐周人随人二王之宾戎狄蛮貊万里重译必拱于着执贽奉璋颙颙昻昻靡敢迨遑乃建鸡竿伐鼍鼓帝命出皇恩溥扬巽风作觧雨施舎之荡涤之宥法罪除颇颣澒涌洋溢周流黮■〈雨上对下〉不崇朝而遍者与此山俱畴翳而不拔胡微而不铺也亦既称寿申命宗伯咨尔颂焉效古之刻石臣颋稽首再拜而言曰臣闻昔在帝尧臣惟咎县聪明之谓圣迈种之谓徳天若曰依于巨唐易姓者李王于中华崇功者唐圣之泽徳之浸也我唐祚之兴昌符诞膺两仪动六叶承皇帝宣高祖四宗之景烈肈开元神武之明号广矣大矣莫有不寜罔有不俾咸一徳之辅不二心之臣羣后抗词曰臣闻先王因天事天因地事地因名山升中于天陛下得天之经得地之义得人之行行也者孝莫大焉兼三才以为政政也者仁莫大焉含万物以为性今三才贞万物亨六典平九功成官不滔狱不放至于刑清良有以也古者振兵释旅祠土祈榖先事也我是以幸太原祭汾睢耀金甲肃邉鄙蕃马詟而不敢南向觧严京师获寳鼎献宗庙戍人归而尽务东作报福京坻于是乎爰佐五畤郊天以奉时爰崇九室祫祖而敬思昭格迟迟神人允厘无何籍三脊盛六穂不召斯至拥休之类如山川则委曷月而秘始严卤簿腾七萃启禁关回九重以聴乎鸾声之雍雍匪疾匪徐物有其容动植讃华夷观骈阗总撙羡漫半散出成皋踰荥波冯滑台眺洪河遂并昆吾之墟倘佯乎大舜之泽濒四渎二济入于兖径九一三齐乔于岱推二旬有六而蝢行在莫不皤皤华皓如藿倾阳或牵以饩或捧之觞伛偻乎康庄一以伸神武之今日一以感干封之旧章乃饩归之觞举之慈且恵而与之驩沸渭颉颃矧国邹鲁家洙泗乗汶野而图记可知指泮林而颂声不坠以周公之故将孔子之后翘然希王者之属车圣人之清跸则乆及信宿之应岩岩所瞻宗神曰天齐王加一等于三事户二十供祀环十里禁人樵报也大禋旅之数重褒成之禄抚遗甿赐之复帝曰吁夫艰难系王业休咎牵人事况天监之殊祥也殊典也不自满而虔巩于位朕寳臣曰干曜洎说有初有终时乃风钦哉汝作朕左右丞相繄汝忠益以嘉猷补衮之阙罔或怠遂弘天封焕天章篆介丘而旋徳阳大飨乎羣方程后代美其律声其寔坟作四而籍言七也臣颋不敏继伯夷之直清微太史之留滞聆金奏同百兽之舞振木铎采万人之诗敢陈诗以颂曰
　　天子圣兮天孙崇登以封兮报以功受命再惟皇代天之赉人所载言士马山嶫戈矛山沓祯符山杂灵响山答天与人合我铺衍兮长粹清太元册兮太一精休光光我之庆成舜四朝而禹万国莫之我京

　　开元正厯握干符颂【张说】

　　客有嘲臣曰圣主正新厯握干符百僚赓歌以美时六合鼓舞以颂徳先生独宴黙书阁舎翰词林奚其为儓儗也臣应之曰斗水不能评巨壑之量隙光未足议大明之体何者见褊而守隘也握干符者不谓执天命欤执天命者非夫广徳休厯交相表里况命者夫子之所罕言也焉可徧赞而总握符之盛哉如作者略大本举小节不亦仲尼之门所聴莹也是以涸思干虑乆难其述客无异焉客曰请终余论粤若我大唐庆始白云道升紫气属汉东失驭淮南不返高祖举晋阳之甲戡定关西太宗因徯后之师削平天下高祖收图海外捡玉封中九域黎人重代饮泽虽鸣鸑改号神龙中兴周鼎归唐玄圭祀夏中宗违代嬖蘖窥国于是乎圣上起藩邸入钩陈一麾水心羣凶泥首崇复大圣越践少阳受禅当宁而光大前烈垂统拜璧而慎寜后嗣四海有覆盂之安百代无委裘之隙是之谓圣人握符之大寳也四星入辅五将出御倚礼乐为国计仗仁义为军势英贤集殿而文教成干戚舞阶而武功振敬让光于九族孝慈行于万宇碛嶂西南渤瀚东北织皮火毳暍炎山陵热海向风来王黒貂驳骏浮天溟絶氷漠连岁献我鸟兽无猜人之意草木无不达之气升中于天比天同贵是之以为圣人握符之大政也厯试上党黄龙飞天入清中禁白虹指日瘗汾睢寳鼎见柴岱宗卿云蔚非应事而呈瑞者虽多狎而不纪矣是之谓圣人握符之大祥也以数推气以气定朔以星殷时以閠成岁考星躔而革疎度置气差而辨误日立大衍之纪叅大浑之晷合钟律之声极鬼神之情是以谓之圣人握符之大厯也若夫仁圣根于内菁华发于外祥兆秘于前谣谶灼于后自然之理也彼洛下闳者汉太初时一巧厯耳其云后八百岁当差一日有圣人正之斯人也抑将露才扬术预证来圣有耆旧之传记无史策之明文然至隋之开皇及麟徳圣厯三家创法一引为征约之年代则邻近稽之图箓则暧昩未有如新厯之昭昭者矣昔在唐虞之际以斗精受命者七神得四均间气而生者又二十八人所谓三十五际者也禹以金徳王故夏后之有天下也生数四百年契以水徳王故殷人之有天下也成数六百年稷以木徳王故周人之有天下也成数八百年伯益之命中天而尭族以火徳乗之故汉室之有天下也生数再及二百年其间距王而兴不能复大禹九州岛之迹及胜残百年之命者皆五神之余气也皋陶降徳皇唐复兴土精应王厚徳载物生数五百成数千年命厯有归此其大较修徳増祚与天无穷转算之徒莫能究也纬以入元三百四岁为徳运七百六十岁为代轨千五百二十岁为天地出符四千五百六十岁为七精返初天人相应若合符节自尭典命羲和修重黎之旧理颛顼之厯上元甲子千五百余岁得孔圣而春秋之厯序暨开元十二年甲子凡三千四十岁遇圣上而大衍之厯兴是时也土徳入生数之元天命当出符之会信矣伏惟圣上聪明文思道徳之具也豁达大度皇帝之体也艺总六经汉光之学也文通三变魏祖之才也縁情定制五礼之本也洞音兴度六乐之宗也神于弧矢黄轩之威也圣于翰林苍颉之妙也兄弟善友王季之心也子孙众多周文之福也大寳以定天位大政以布广徳大祥以合灵符大厯以启成命徳位兼才临照如此符命介福粲彰如彼所谓广徳休歴交相表里之效也善厯者必推来运以自神兴王者不俟徃言以表圣诚征夫洛下闳之语也且不有容成之事乎其如恃有命比如曰孰是夏王之福也赖卜年衰其徳岂谓周公之训也故曰王者执天命在于俟天符致天符在于顺天徳布天徳在于保天位四者备矣然后陈其盛徳告于神明舍此道也胡可语正天厯握干符哉谀臣懵学谢生玄造乐虞曲之歌舜羡周诗之美文敢不敷信辞荐清乐献上客之课托众篇之后云尔
　　维皇六叶于赫启圣歩玉斗握金镜地维续天柱正山川授方雷雨施令清庙九佑尭门百庆郊稷尊祖择昌定命徳自我流艺从我修龟易八卦龙书九畴文含玉律字吐银钩鸣丝鹤舞调箭猿愁集贤牓殿花萼名楼神用外表事行先兆万目朝彻千心暗晓卿云烂漫黄龙窈窕游姑射神人窅登泰山天下小飞祥定瑞均灵踳类鞮译穷天琛维尽地烁此金戟铸为农器匪直也然探玄索秘轴止轮运辰居星转得一神凝吹万情辨发敛晦朔合明幽阐阶蓂朝开宫槐夜巻正我长厯同符大衍天地清焉日月贞焉四时行焉万物生焉穷神知化美功成焉金版玉牒逺颂声焉

　　上党旧宫述圣颂【张说】

　　维开元十有一祀正月皇帝展义于河东挟右太行留宴上党整兵耀武入于太原设都建颂以崇王业南辕汾睢祈榖后土天清日朗神歆如荅三月庚午饮至长安六军觧严四方和会迩观法象遐咏徳泽大虞廵之典修美汉祠之礼举人心翕而一变神物效而无方于是邠王臣守礼寜王臣宪申王臣撝岐王臣范薛王臣业献书于内开府仪同三司臣璟尚书臣睃臣象先臣颋御史大夫臣漼抗疏于外佥曰陛下受天厯数稽圣典谟道贯三灵仁育万物扫阴沴□睿宗大圣真皇帝朕畏天将命不敢怠遑其干符坤珍皆先圣之余福朕何力之有焉然重违昆弟公卿之请抑以敬从无为虚美重朕不徳也羣臣游圣宇荡莫能名约乎旧史敢颂成绩辞曰
　　帝广徳运乃圣乃神天祚圣兮唐虽旧邦其命维新再受命兮帝初正人降居上党天下徃兮黄龙昼见攀天而上九五象兮帝适于野紫云之下求必在兮帝寝于堂变龙有光观者骇兮天迹童谣木连蓍立总神异兮空锺化穴缟鹿赤鱼何诡异兮上天无声托类附形觉悟人兮圣皇斋栗在得戒失昭事神兮皤皤潞老乐我王道爱旧宫兮赫赫颂功与天比崇摅无穷兮

　　圣政纪颂【来鹄】

　　穆宗皇帝临大朝与羣臣言奏政事羣臣退而宰臣奏曰陛下问及乎政事此三王五帝之所徽美也陛下不问及史臣此三王五帝之所弭已也徽美者将有乎闻也弭已者将有乎亡也以闻之而又亡之则陛下徒有宵衣旰食之名规天条地之绩与羣臣言后若飙然拂冠过冕湮时销日无得用于后譬如十夫树杨一夫拔之无得以成其大也政事羣臣得陛下日问之是十夫树杨也史官执笔为陛下日逺之是一夫拔杨也使后之人讶圣朝空晨虚夕闲殿旷廷无君臣咨谋洋溢之言乏社稷安危强谠之说是不亦逺史臣致不载其事如拔去其杨将弭已之谓乎臣伏念贞观永徽之代百官之有耳目但聴视天子而已故言事者安论纾辞无疑权虑势史官执笔于阶之下天子侧旒于殿之上奏者发诚于庭之中是以正衙一开则臣诚前而启之帝旒近而镇之史笔随而络之由是君臣谋国图政之事俞机都要之言诧业发神丰编照物偕籍于尭典差光于天阳至今见太宗文徳若三王五帝之所徽美也自永徽之后宰执不正窥伺是忌针棘前后阻越对扬狼噬虎飡持膏衒肉盖以言多为己曽不致君内荏失中畏使人聴乃奏史官与百僚俱退然后宰臣请事由是君有问而宰臣知之史官不得与于闻君有举而宰臣谋之史官不得记其事次第周行检録制诰与冗吏同工而已臣尝涕泣已叹岂有以一已之细一性之忌于黍晷圭景之间茍嗜急湏回天遮上使圣绪神绩有嘉扬善讽罔得闻于千万年枉有谓明朝空晨虚夕闲殿旷廷无君臣咨谋洋溢之言乏社稷安危强谠之说若今踵而承之则不唯臣有障聪蔽睿之刺抑陛下虽有三王五帝之所徽羡而若逺史臣则三王五帝之所弭已也抑又有一夫拔杨之谓欤臣请史官执笔当羣臣执事随日撰録号为圣政纪臣厯朝荷録幸甚穆宗皇帝动扆颔旒怃然叹曰吁朕罔敢粉名厥后乃罔知厥后然圣人存简策者亦非以粉名也盖存乎大国之典鸿祖之业我国有典我祖有业业在于典典在于史曷厥史不书是尸余于祖涸业于典也朕纉承圣绪恭惟恪思将念厥政未尝不离安废酣驰荒骛逺是以毎与宰臣言如簇天下一廵省毎见宰臣退而展天下尽闻知岂图臣蓄猾谋公无同事欲弄尾舌先卫岩穴隔斥史臣占佞明后致懿搜嘉访不存尭典之书善讽名猷莫出清庙之什史臣负我不举其官宰辅尽忠厥闻有此由是诏史职执史笔立于廷之下録君臣胪句之必行载刚毅进退之敢议题其篇目曰圣政纪也至上之即位三年有乡校小臣来鹄居山泽间常私心重惜史臣以其史臣者是当国之镜千亿代之眉目也因窥穆宗寔録得觧愤释嫉于立史官为圣政纪者追而颂出其事以鍳今之廷列故拜献其颂曰
　　三王不书五帝不纪有圣有神风销日已何教何师生来死止无典无法顽肩奡比三皇寔作五帝寔治成天造地不昬不圯言得非排文得圣齿表表如见者莫若乎史是知纯朴休结正简斯若君诰臣箴觚编毫络前书后经规善鍳恶国之大章如何寝略呜呼贞观多叶永徽多俞廷日发论殿日发谟牙孽不作鸟鼠其除论出不盖谋行不纡楹然史臣蛇然史裾瞠瞠而视逶逶而娄翘笔当面决防纳污不梏尔智不席我愚执言直注史文直敷故得粲粲朝典落落廷謇圣牍既多尭风不浅颁编坦轴君出臣显若俨见旒若俯见冕无闲殿旷廷无尸安素晏三王不亡五帝不翦太宗得之史焉斯展暨乎后相图身天子専问我独以言史不得近丘明见嫌倚相在摈秉笔如今随班不进班退史归惘然畴依奏问莫覩嘉谋固稀取彼诰命禄为国肥炯哉时皇言必及章徳室五帝道奥三王如何翊臣嚵肉嗜■〈亡上皿下〉觜距磨快楅衡物长控截僚位占护扬光垣私藩已逺近庾唐俾徳音嘉访黙缩暗亡咽典噤法盖圣笼昌曷以至此史文不张后必非笑将来否臧谓乎殿空扆逸朝懵廷荒不知奸蔽文失汪洋有贞观业有永徽纲亦匿匪见亦寝匪彰赖有后臣知言不佞伊尹直心太甲湏圣事既可书史何不命乃具前欺大陈不敬曰逐史之喻请以物并且十夫树杨一夫欲竞栽既未牢摒岂能盛帝业以栽逐史似摒穆宗怃然若疚若醟何昔臣斯隠我袒正不传亲问不写宻诤孰示来朝以光神政由是天呼震岌征奔召急史提笔来叱廷而入端耳抗目不撝不挹獬豸侧头螭虬摆湿握管絶怡当殿而立君也尽问臣也倒诚磊磊其事镗镗其声大何不显细何不明语未絶绪史已録成録成谓何书政纪名伊纪清芬可昭典坟古师官鸟昔圣官云方之我后録里书分録有君法书有君文君法君文在圣政纪云殿无暇时廷无旷日云诹波访倦编刓笔君劬臣劳上讨下迷惟勤惟明在圣政纪出至徳何比至敎焉如孰窥孰测外夷内储谓君有道乎臣有谟欤有道有谟在圣政纪书一体列秩同力翼戴祈福去枚絶防无碍国章可披唐文可爱善咨不偷嘉论不盖不偷不盖在圣政纪载谅夫緫斯不朽可悬魏阙愚得是言非讪非伐寔谓医臣浑沌开君日月妖物雰死天文光发惟我之有颂兮奚斯跃而董狐蹷

　　大唐中兴颂【元结】

　　天寳十四载安禄山陷洛阳明年陷长安天子幸蜀太子即位于灵武明年皇帝移军鳯翔其年复两京上皇还京师于戏前代帝王有盛徳大业者必见于歌颂若令歌颂大业刻之金石非老于文学其谁冝为颂曰
　　噫嘻前朝孽臣奸骄为昏为妖邉将骋兵毒乱国经羣生失寜大驾南廵百僚窜身奉贼称臣天将昌唐繄睨我皇匹马北方独立一呼千麾万旗戎卒前驱我师其东储皇抚戎荡攘羣凶复服指期会不踰时有国无之事有至难宗庙再安二圣重欢地辟天开蠲除妖灾瑞庆大来凶徒逆俦涵濡天休死生堪羞功劳位尊忠烈名存泽流子孙盛徳之兴山高日升万福是膺能令大君声容沄沄不在斯文湘江东西中直浯溪石崖天齐可磨可镌刋此颂焉何千万年

　　无疆颂【李华】

　　臣华言伏以汉明帝时徼外蛮夷盘木白狼献诗歌徳属事史官况臣自曽祖至臣偹国家职员臣又逮事玄宗肃宗今以余年获事陛下官厯御史补阙尚书郎命薄多病不获奔赴阙廷恐先朝露同于泥尘若无歌诗颂徳曽蛮夷不若也敢述列圣为无疆颂式昭皇家大庆无穷谨昧死稽首以闻
　　髙祖元颂
　　昊昊旻天监于下兴有徳维隋之杪时黩阴凝阳潜未登人思照矣雷行龙兴荡濯雰慝文明乎万国垂仁蒸人载亲天监保我子孙巍巍皇皇后之皇丕承之
　　太宗烈颂
　　髙祖受天命诞兴太宗成天之命帝炀昏逾黎人毒痡甚爇于炉甚溺于途以号以呼呼天无辜髙祖谓太宗尔必有天下尔其吁谟太宗稽首恭授天命臣请涤除张我师抚征四国翦薙羣慝鼔一方三方震惊黙昭其灵随顾而平我负我乳我安我成以奉君父以临天下任忠孝文武建礼章乐舞我虽明徳谏则纳汝时惟帝降佑之自古明后莫如我德我勋唐无疆天子之无疆本太宗休命
　　髙宗康颂
　　肇为址为堂寔勒寔勋付俾厥裔丕承后帝思不忘神棐靖康不耀而光不求而昌自中方外达夷羌瞻我大邦助祭在于庙执贡朝于王油油时云雨厥百谷漻漻景风扇彼嘉谷饴口饱腹以厌以足俾寿而福都阜成天人
　　中宗兴颂
　　屏虿之毒舋而为蝮谋虐天之族天佑圣祚八柱将覆帝吿五臣保翼朕躬赫赫彤彤日升云中百臣受命钺尔顽凶故曰再造我天下生人鼓舞既成矣又奉父母
　　睿宗徳颂
　　后戚之祸再兴有危兢兢庙祧震怒阴命圣子翼登圣父奋其神旅宵杖金斧珍殱逆乱大圣照临元元宅心归祚于有功有徳于戏盛徳
　　玄宗文颂【御制泰山颂罄天张宇尽地开封武称有截文表时雍】
　　丕铄玄宗之明克孝克仁允武允文宣祖宗之光垂于子孙盛礼毕举大乐毕陈百蛮来宾元元阜殷戎或不宾遣师徂征罔不顿颡踣于雷霆在汉方昌用刑惨酷中都系考六万余人使者案録诛千万人其后贤王光武赫赫诛沛宾客以千以百孝明称贤楚狱连年坐死待捕以万以千犹曰汉祚宜长越我祖宗不忍用刑至于玄宗哀彼鈇锧降为鞭抶诞告郡国大为屋室医彼百疾追懐登遐止害禽畜旁为陂池养鳞介族既濡既渥昆虫草木享国五十年■〈宀禹〉县晏然逆臣犯天天念蒸人若曰宁我负耻不忍人战死乃告元子理兵朔鄙西幸蜀都命元子受图天下既定父尭子舜归于国都无不欣愉无不涕濡传圣自頥升灵太微呜呼上圣之道之纯不可度思
　　肃宗孝颂
　　穆穆孝慈有如肃宗之诚达于神祗爰训六师震登北陲陵陵雷驰西戎南蛮北狄东夷咸举其旗佐皇之威帝心如天无嗜无欲■〈畐畐〉然丘岳破裂崖谷逆隶倾覆朝社大复届于海之外服以盥以濯以舞以跃帝在东宫孝如文王蒸蒸其心天地知其孝既収镐洛祀于陵庙奉迎上圣天日并照有凶有孽将噬将囓我旗方设则巳颠蹶如燂于雪尊严而仁仁覆而严大臣小臣莫不洁亷躬勤百度百度如其素
　　今上照颂
　　大邦之兴维天相之曷兴曷相有徳继王昔殷王盘庚武丁绍登殷明矧我帝君丕承天命迭引其庆生我皇圣幼冲圣敬寔左右肃宗开国御戎羣师禀教举则成功自西自东如霆如风荡涤元凶罔不率从既登大位于变时雍人咸曰上如太宗延亿兆斯年地博天崇罔不尔容玄宗元孙为玄宗烈文肃宗元子承肃宗孝理

　　鳯翔出师纪圣功颂【杨炎】

　　维唐七叶奸臣大盗于二京皇帝龙鸣于河北观兵雍上建都发号以朝万国心向天地志通幽昧淳精四达大造玄成于是巢山驾海之羣狼纛鸟章之君不期而超于阙下者四十有三万元帅广平王俶太尉光弼司徒子仪等稽首言曰臣闻天启圣以俟时圣感时以赴难意者河洛徯怨后东征之期人灵骏奔望西狩之礼天子方齐寳辂讲金匮之书翼日霓旌武贲大车之轮黄钺灵鼍彤弓太阿荆韩楚魏之广七闽五獠之长金鼓百万车徒九合大阵于东郊皇帝建白麾以誓于军曰维高祖歆于上天四宗重光照临下土百有五十祀至于圣皇总武之干戈偹文之法象蕞尔逆竖敢迷天纪盗我符玺黩我威灵使四海之内兵革纵横肝脑涂裂旻苍降鍳锡命于予俾纉夏已坠之功寛尭未刑之族于戏予匪玉帛山河是爱惟苍生灾害是忧匪天命威力是凭惟人心忠信是保咨尔张目成天罗植髪成干橹布和成将帅厉气成风云若作进退尔惟旗鼔若断首尾尔惟常蛇若戮鲸鲵尔惟干将若拯沉溺尔惟巨舰夏有一旅之众武有十人之謩志定金石信非盟誓尔其念哉是时天威动六合兵气连太白乾坤为之坱轧河岳为之震荡彼狐鸣凿齿之徒不崇朝而声反于讴歌形归于蹈舞者岁过半矣故鄠杜之师以形胜灞上之凶以威逐桃林之阵以竒破河洛之孽以气摧帝乃开天牢回豹尾陵颢气鎻搀抢应龙秉钺玄女侍坐乃考夏氏配天之仪偹汉皇建武之典云髦玉辂山动地踊降自西雍幸于京师万姓前导百灵为卫布徳泽望陵寝悲黍稷之将离覧城阙之为墟以雷雨洗川泽以皇风清怨怒以大赏议勤劳以成功告宗庙以详明去聋昧以恵政哀困穷清跸而奉圣皇称觞以朝前殿于是东国耆老长安士庶排御辂入天庭动千门呼万岁烟云下遶林薮山回神灵颂于堂精魄感于庙王侯庆于国父子洽于家锺石反于悬罍爼陈于席俾不思而降不祭而歆以元和感生淳古于是宰臣聚而言曰主上以神武清难至徳遂人崇勋絶瑞光照万古辟开日月于今六年百姓岂忘力于帝乎人臣盍谢生于天子请相与凿石于誓师之场告成于得众之地斯王道之盛典臣炎稽首敢献颂曰
　　天命帝兮荡妖氛交风雨兮会秦门惟圣徳兮漫海外五单于兮勇士卫瞻鸟兽兮家云岛越浮山兮泛青草征羽骑兮列天营启金縢兮赐长缨日为车兮雷为鼓醢鲸鲵兮扫烟雨开明堂兮飨文祖帝为皇兮后为母歌云台兮册玊府篆穹石兮驾终古

　　元和圣徳颂【韩愈】

　　臣愈顿首再拜言臣伏见皇帝陛下即位已来诛流奸臣朝廷清明无有欺蔽外斩杨恵琳刘辟以收夏蜀东定青徐积年之叛海内怖骇不敢违越郊天告庙神灵欢喜风雨晦明无不从顺太平之期适当今日臣蒙被恩泽日与羣臣序立紫宸殿陛下亲望穆穆之光而其职业又在以经籍敎导国子诚冝率先作歌诗以称道盛徳不可以辞语浅薄不足以自效为觧輙依古作四言元和圣徳诗一篇凡千有二十四字指事寔録具载明天子文武神圣以警动百姓耳目传示无极其诗曰皇帝即祚物无违拒曰旸而旸曰雨而雨维是元年有盗在夏欲覆其州以踵近武皇帝曰嘻岂不在我负鄙为艰纵则不可出师征之其众十旅军其城下告以福祸腹败枝披不敢保聚掷首陴外降幡夜竖疆外之险莫过蜀土韦皋去镇刘辟守后血人于牙不肯吐口开库啖士曰随所取汝张汝弓汝鼓汝鼔汝为表书求我帅汝事始上闻在列咸怒皇帝曰然嗟逺士女茍附而安则且付与读命于庭出节少府朝发京师夕至其部辟喜谓党汝振而伍蜀可全有此不当受万牛脔炙万瓮行酒以锦纒股以红帕首有恇其凶有饵其诱其出穰穰队以万数遂刼东川遂据城阻皇帝曰嗟其又可许爰命崇文分卒禁御有安其驱无暴我野日行三十徐壁其右辟党聚谋鹿头是守崇文奉诏进退规矩战不贪杀擒不滥数四方节度整兵顿马上章请讨俟命起坐皇帝曰嘻无汝烦苦荆并洎梁在国门户出师三千各选尔丑四军齐作殷其如阜或拔其角或脱其距长驱洋洋无有龃龉八月壬午辟弃城走载妻与妾包裹稚乳是日崇文入处其宇分散逐捕捜原剔薮辟穷见窘无地自处俯视大江不见洲渚遂自颠倒若杵投臼取之江中枷脰械手妇女累累啼哭拜叩来献阙下以告庙社周示城市咸使观覩觧脱挛索夹以砧斧婉婉弱子赤立伛偻牵头曳足先断腰膂次及其徒体骸撑拄末乃取辟骇汗如写挥刀纷纭争刌脍脯优赏将吏扶珪缀组帛堆其家粟塞其庾哀怜阵殁廪给孤寡赠官封墓周帀宏溥经战代地寛免租簿施令酬功急疾如火天地中间莫不顺序幽恒青魏东尽海浦南至徐蔡区外杂卤怛威赧徳踧踖蹜舞掉弃兵革私习簋簠来请来觐十百其耦皇帝曰吁伯父叔舅各安尔位训厥甿畮正月元日初见宗祖躬执百礼登降拜俯荐于新宫视瞻梁梠戚见容色涙落入爼侍祠之臣助我恻楚乃以上辛于郊用牡除于国南鳞笋毛虡庐幕周施开掲磊砢兽盾腾拏圆坛帖妥天兵四罗旗常婀娜驾龙十二鱼鱼雅雅宵升于丘奠璧献斚众乐惊作轰豗融冶紫熖嘘呵高灵下堕羣星从坐错落侈哆日君月妃焕赫婐■〈女巵〉渎鬼蒙鸿岳祗嶪峩饫沃膻芗产祥降嘏鳯凰应奏舒翼自拊赤麟黄龙逶陀结纠卿士庶人黄童白叟踊跃欢呀失喜噎欧干清坤宁境落褰举帝车回来日正当午幸丹鳯门大赦天下涤濯刬磢磨灭瑕垢续功臣嗣拔贤任耉孩养无告仁滂施厚皇帝神圣通达今古聴聪视明一似尧禹生知法式动得理所天锡皇帝为天下主并包畜养无异细巨亿载万年敢有违者皇帝俭勤盥濯陶瓦斥遣浮华好此绨纻勅戒四方侈则有咎天锡皇帝多麦与黍无召水旱耗于雀鼠亿载万年有富无窭皇帝正直别白善否擅命而狂既翦既去尽逐羣奸靡有遗侣天锡皇帝龎臣硕辅愽问遐观以置左右亿载万年无敢余侮皇帝大孝慈祥悌友怡怡愉惶奉太皇后浃于族亲濡及九有天锡皇帝与天齐寿登兹太平无怠永乆亿载万年为父为母愽士臣愈职是训诂作为歌诗以配吉甫徳

　　胜颂【欧阳詹】

　　唐贞元六年岁在庚午阴阳家流曰岁在午人马食土人之所食也榖马之所食也草今言食土明岁无嘉榖而野无青草则运数于兹合凶灾之大者于是天寻旧歩地转恒轴交纠回薄将有结于常沴自春二月至于夏五月或赫日杲杲或宻云溶溶为焦灼为霖霪似不日而至皇帝宿布太和人神鸟兽鱼鳖咸若腾欢心扬喜云欣欣熈熈休气中积浃磅礴浮苍苍潜相戞磨力强者胜九阳构旱而莫展六阴作潦而不就氛祲霭为庆云烈景皦为祥光油油薫薫宛复如春块不破而雨足条无声而风畅日者生气欲凝淑气犹竞彼虽罔得为祸此亦未能为福徘徊相持时泽不降五稼含萌而待艺百芳蓄颖以思坼至是土膏融甘液宣若决渟泉如开涌烟丰本増岐芃芃绵绵无硗塉与良沃获一十于百千剩蔬云矗以委圃余粮岳峙而栖畆夫体病不能害心心平必能制体古人曰人者天地之心也既和且平则天地之病又焉得成欤况奔走游泳之物曰灵曰祗之类皆吁歈怡逸于其中乎冝其燎干元之宿疹愈坤元之常疾以至于交泰如斯之盛邪古先帝王至圣则尭至仁则汤有黎甿以称理厯水旱而莫御岂不以道未全洽而徳尚凉哉皇帝非徒能御之又易之为大庆殊祥其于道徳可谓充塞洋溢光今而迈古矣元元呜咽歌圣代者动天殷地以夜继昼而其词未宏輙为颂二章用贻于康衢庶事明而声畅流乎无穷而以徳胜目篇颂曰
　　岁在午天灾于常昔人食土今我饫粱匪徒我饫粱鳏寡千箱盛矣乎我皇之徳变眚为祥休哉徳兮
　　岁在午天灾斯属昔马食土今牛餍菽匪徒牛餍菽犬豕粱肉盛矣乎吾皇之徳转祸为福休哉徳兮

　　文章辨体彚选巻四百五十七

　　●钦定四库全书

　　文章辨体彚选巻四百五十八

　　（明）贺复征 编

　　○颂三

　　藉田颂【宋宋祁】

　　皇帝再纪元之明年春二月率羣臣耕于东郊恤毖祀祈丰年也前此诏书示有司曰自我太宗袭熈厥功亿神裕人宥命方国肖翘跂行亦莫不寜永惟土著之本民夫之重乃躬藉田以倡农先震地房之满眚导改政之长懋柔嘉令芳于是乎孚肹蠁卤莽灭裂于是乎复敦龎穂滞秉遗见粮如坻我真考因其累盛重以明徳故能歩师百万狩医间见武节高世八九升突辽建元封奉符隤祉以■〈忄虑〉无极肆余承绪兹率厥典则爇萧布币固有常所监农狎埜厥存旧章惟一二执事率循而懋明之方春作时百榖革始姑使斯人恱羽旄之美重见汉官后嗣谂稼穑之艰不失夏物无赘聚储峙无烦劳供帐趣合于礼劭吾农焉前期则修饬神■〈土遗〉按除膏壤夷道如砥呼跸填街捎夔獝以护野杂荆牟以守燎阡陌绣错原隰龙鳞蒸膏冒橛恊风回春于是旄头先驰属车齐躅奔星舞于旗斿行月捷于羽箙寿犀注铠肃给乎师营苍虬范驭遨游乎天辔琼钑流景金根照涂■〈巾〉幕周张纨绡綷■〈糹粲〉既而揉耒剡耜载保介之间先穜后稑庀播植之器官分无诿事具不敎天子乃以丙午之旦升华辂繇大庭颜行山则衔枚无声龙虎见象堪舆犇警坌闾阖切囿游乃仿佛乎曽城之外五精来同七圣景从鸾声佩节次于帷宫上既淳濯圭洁储声渊黙昧明乃声大次款嘉坛索先农以享之因大积以配之血毛幽全金石铿訇躬接妥侑加祠官之一等礼重沿袭具祖宗之遗意尔乃降灵场俨朱纮物覩于圣天健其行星田弥望绀辕储驾洪縻序进王歩有容三推成礼迩臣告偹上曰朕志在敦本宠其强力可以劝何惮于勤遂推而进之有司以义固争■〈土几〉十墢而后释乃始弭节容与御史观耕之台三公羣后班趋次耨靡然从风迈五踰九大农洒种庶人终畆官师抃行内天旋于时都人熈熈驻望皇轩或歌以壤或击于辕不图丛云之旦复见东户之年日华晏温天心冯豫奉斗极御应门翔鸡树竿坠鹄宣制大赉四海与之更始亏除威辟存问高年振淹修坠平徭阔赋中外百执告至而策勋践过三更以差而赐帛膏以觧雨鼔之巽风不崇朝而周万国先是羣臣绎丕懿润鸿名将琢之玉版纳于金匮至是则回雕舆坐前殿震照仪矩翕受典册皇皇哉兹礼真帝世之希阔臣工之旦暮者与儒臣学于旧史窃明载芟之诗甸师之职在藉之谊有三说焉一典籍之常礼二藉履以亲事三借民而治之所言虽殊要之殴天下之民弃末而归本耳且古者谨詧天庙申赦阳宫田之不辟辟在司徒作为御廪锺而藏之其故何哉以为奉荐粢盛非无良农不如亲之愈也谁督耘耔非无猛制不若劝之善也夫祭莫大于偹物物偹而百神据之兵莫大于足食食足而四夷懐之人莫急于丰财丰财而有生聚之是三物之济否在此举也且周宣缺之戎轧其衰汉文用焉民阜其宜唐后勤止以丰易饥洪惟太宗光迪于前陛下述宣于后皇矣同底于道烝哉不陨其声方且九扈勤民三事就绪儗儗其盛陈陈相因粮余可捷草殖弗兴民一于耜家万斯箱遂驾五帝轶三王奋甘寔而摅馨香也敢作颂曰
　　倬彼鲜原帝藉于田匪藉其勤我为民先悠悠春旗脉土于畿阳膏泽泽迈乎三推有壬有林亦莫不祗我疆我理载耘载耔寔苞寔阜茀厥丰草田畯至喜祈年伊早我榖用成我仓既盈我仓躭躭锺于东南其用伊何事神荐馨为酒为醴为粢为盛蒸之浮浮释之溲溲上帝居歆降福孔休降福伊何我民既蕃室家溱溱三事不谖食足武奋震叠尔功蛮夷来同罔不率从帝猷昭升式于九围兢兢业业以毖万机在丰念匮在饫思饥子子孙孙勿替引之

</div>
    <div class="pagination">
<a href="文章辨体汇选_page262.html">上一页</a><span>...</span><a href="文章辨体汇选_page258.html">258</a><a href="文章辨体汇选_page259.html">259</a><a href="文章辨体汇选_page260.html">260</a><a href="文章辨体汇选_page261.html">261</a><a href="文章辨体汇选_page262.html">262</a><span class="current-page">263</span><a href="文章辨体汇选_page264.html">264</a><a href="文章辨体汇选_page265.html">265</a><a href="文章辨体汇选_page266.html">266</a><a href="文章辨体汇选_page267.html">267</a><a href="文章辨体汇选_page268.html">268</a><span>...</span><a href="文章辨体汇选_page264.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
