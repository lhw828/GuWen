<!DOCTYPE html>
<html>
<head>
    <meta charset="UTF-8">
    <title>新安文献志 - 第 15 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新安文献志 - 第 15 页/共 102 页</h1>
    <div class="content">
　　衡州杜黄二先生祠堂记　　程洵

　　衡阳在湘中为佳郡然近城无名山可登览独城南数里有山曰花光坡陀曼延竹树茂宻中有浮屠精舍依山临壑萧然絶俗淳熙甲辰洵始造官即往游焉寺僧导予由寺后俛穿荟翳陟山之巅倚笻东南望则云涛彩翠旷然与天相际而所谓耒阳县者葢可彷佛意求于空蒙杳霭之间也地有废亭遗址仅存僧言是为思杜亭问所以得名则曰往时郡将有慕少陵杜公之为人者谓耒阳公墓在焉欲一至其所酹而吊之不可得因即此为亭以致望思之意然亭颓圯久矣莫有嗣为之者因相与太息久之后二年临江刘侯始来典州事暇日复登焉慨然有意兴起之且求诸图记则又知兹山昔豫章黄公南迁时所甞游也黄公以诗名天下而句法悉本杜公其制行亦畧相似方其亡恙时固已神交千载使没而有知安知其不以气类相从于溟漠邪于是捐缗钱俾寺主僧普泾即亭旧址建堂举杜公祀而以黄公配焉既又命洵记之洵曰湖岭自古为迁臣逐客与夫懐材抱道而鬰不得施者羁游之地衡阳又其舟车往来之会自唐以来过焉而徘徊登览于此者不知其几何人往往十九湮灭无闻而二公独能使后世追思慨慕如此夫岂特其词章言语之妙有以起之葢其所立于世固有风节存焉是以若此巍巍而使人不能忘也杜公遭时多故流落饥寒终身不偶而一饭未甞忘君黄公紬金匮石室书不肯少屈董狐之笔卒见挤权臣坐钩党死不悔二公风节不同于事而同于忠其俱为人思慕不能忘宜哉孟子曰诵其诗读其书不知其人可乎是以论其世也是尚友也刘侯生今之世而尚友于千百岁之前其志节抑又可见然堂未成而侯去郡卒成侯之志者泾也泾虽浮屠氏而喜诗其能成侯之志也固宜侯名清之字子澄云（周益公曰允夫诗文议论平正辞气和粹）

　　新安文献志巻十二

　　●钦定四库全书

　　新安文献志巻十三

　　（明）程敏政 撰

　　○记

　　景吕堂记　　滕璘

　　吾弟徳璋始仕为旌徳县主簿闻前辈中丞吕公诲甞为此官意忻然慕之既考诸传记求公之行事翫于心而思体之于身矣又即听事之东昔人所为大鳌轩者稍加葺治更其扁曰景吕朝夕居处以致髙山景行之思且为诗以自述当世知名之士和而赋之者盈编矣甞以书要予记之始未暇他日省亲至其邑升其堂诵其诗而有感焉因语之曰学必以圣贤为师而圣贤言行散在方册泛观博览或者习焉而不察惟有所感触而兴起者其慕之必力其得之必深是固秉彝之自然而不可泯灭者也且吾弟徳章弱冠入上庠几二十年乃归其羣居讲学涉猎经史所闻于前言往行之美亦既多矣岂无慨然于中而思践其迹者乎筮仕之初一居中丞所甞居之官而踊跃如是夫岂有所勉强而然哉抑予观中丞公歴仕三朝徧居言职其于国家之大典礼大谋议茍有所疑必直言之虽黜不悔以至一事之或非一官之或旷亦不肯但已忠肝义胆有死无二此固非常人之所能彷佛若乃抗论荆舒于登用之始而逆陈其祸患之必至则又所谓知逺之近知风之自知微之显者是虽司马文正犹服其先见而自以为不及焉呜呼公之识虑操行焯焯如是吾意其中之所养必非一日之积当其贰令于一邑之时其治民主于爱利而疾奸暴大抵槩以公平有如温公之所志者宜必有可传于世徳章勾稽之暇试一访之亦足以是则是效而求无愧于今日名堂之意矣升髙自下陟遐自迩毋徒慕其名髙其节而反忽乎其初也徳章曰然因书以为记徳章名珙淳熙丁未进士云绍熙改元九月壬子从政郎新鄂州儒学教授滕璘记（滕徳章寄此册来求景吕堂诗子谓后学宗慕前辈表其遗迹固为羙事然黙而识之求其所以至于彼者而勉焉可也何以诗为哉至于传之远久使人不忘则徳粹之记诸公之诗皆足以垂后矣亦无待于子言也乃书其后而归之绍熙辛亥十月戊寅朱熹仲晦父题）

　　醉经堂记　　王炎

　　士志学必志乎道六经载道之器也圣人诏天下与后世者甚厚也故志乎道者其学自经始而今之学非古之学也士方未得志时取圣人经伏而读之葢心乎富贵利达也师弟子之所讨论训诂之所解释与夫出以为新意者例皆求诸其言而以为议论文章升于乡试于礼部策于庭幸而在选众必指之曰是通经者也而其人亦以是自居吁吾不知夫圣人作经其果为后世求富贵利达者设欤不然则以言语求经是守古人之糟粕也必于言语之外索焉然后为有得矣古人之得志不泰不得志不戚葢进有以行是道退则以善其身能于经有得者也而今之富贵利达者未必能是其穷而在下者未必不能是以穷达论学术君子不与也吾里程君彦信隠居以自晦故非亟于利达者其人明白简易不见圭角不立町畦以其行于身者率子弟故其子弟多良而又笃以学储书于堂榜之曰醉经属记之以识其意炎曰是不可不记甞闻圣人之经其法简以严其文约以典故学焉而易知其言渊而微其味淡而不可厌故易知而难穷习之不熟思之不精切磋琢磨之不久藏修游息之不诚经之味无能涵泳啜哜也予知程君训子弟于学者有本故愿为之记因并书其为学之方以告其子弟而于富贵利达在所不论非禁其为彼而强其为此也熟于经而有得于道禄在其中矣

　　飞翼楼记　　汪纲

　　越之为都距今二千年遗宫故苑漫不可考独飞翼楼范蠡所筑雄据西山之颠楼虽不存邦人犹有能指其处者中间易以为亭曰望海曰五桂既而亭与桂俱废复为望海寳庆丁亥六月予帅越至是六年矣望日大风雨屋瓦飞堕亭几压焉遂撤而新之为楼三楹于其上复飞翼之旧而楼之下则仍望海之名万壑千岩四顾无际云涛烟浪渺渺愁予使登斯楼者抚覇业之余基思卧薪之雄槩感愤激烈以毋忘昔人复仇之义庶几乎鸱夷子之风尚有嗣余响于千百世者予老矣无能为役姑识岁月云

　　游金华三洞记　　程珌

　　出蓝溪门行可十余里至上中下三洞下洞石壁卓立水深三尺人仰卧舟中羣仆岸立用竹竿箭入丈余乃登岸仰视石门去人面仅四五寸举火烛四壁壁有题名皆五代国初人不见风日墨迹如新中有捣药臼臼阔可三尺有泉正滴其中终岁不满旁有仙人田丘陌井井有耕犁迹又有仙人衣如折迭罗帛洞中有蝙蝠大如鸦白如玉正类坡仙所记碧落洞中蝙蝠观已乃出洞约阔十丈许此下洞也中洞有水帘飞涎溅沫有石壶深不可测足稍不谨则堕其中幸有石天窻光烛其处此中洞也上洞亦有石天窻其石如乱云如堆卵石崩裂欲落人皆不敢仰视然亦亘古至今终不落也中有洞房侧身乃可入上有玉女端坐如观音缨络具备观音之前有泉蜜甘能愈疾人既饮复筥挈以归时偕行者八人其七不敢登畏其险也聊记之以示未逰者

　　徽州新城记　　罗似臣

　　徽于江东为支郡而在唐已为大州顾今之封域皆唐旧也其地接于杭睦宣饶四出无不通其州治即山为城因溪为隍而溪山又为天下胜处中兴实为辅郡四朝涵育生齿日繁地利日辟人力日至而溪山日以益胜独城未加其旧过者陋之宣和中睦冦既平城迁于溪北会卢公宗原为守因民弗便请还旧城而旧城已不足恃有旨予费更筑朞年而后成砖文隠起凡百余言垂戒后人其虑深矣承平既久人习于无事积习生玩雨摧潦啮补治不时蹊隧交横旧功湮圮失今不治后计愈艰天台宋侯济下车未几整饬纲条郡以无事周视榛芜起废剔蠧莫此为急乃会羣计检漏罅节浮费旬储月积浸有端绪明年鸠工聚材版筑以兴选于州得甞隶军中习知其事者二人命僚佐分督之始于嘉定庚辰之春二月成于其秋九月为城五百三十丈有竒迭石为址髙于其旧其因山为险者无所改辟缮饰前人之未备又八十余丈雉堞属连翚飞炳焕形势增重往来骇瞩南逼溪地峻斗落一遇霖涨驰波涌冽岁受推挤筑堤捍固凡两级聮亘修堰踰于旧城列植桃柳木芙蓉春葩秋卉秾纎间发水光山色左右映带足以助邦人逰览之娯城凡六门门有楼皆撤而新之劳饯宾馆加葺者四称其为互辅之佳胜凡木石瓦甓之材匠夫工食之费縻钱以缗计者四万五千米以石计者二千四百而役使不勤一民科敛不及六邑铢分用度不以诿上斯亦难矣夫诸侯之于天子有蕃翰屛毗之义古者国无大小皆有城卫其民者固所以卫其上也徽为内地而宻迩王室其民之休戚利害于本根所系为不轻而城又非可一日而猝具则当闲暇之时为备豫不虞之计亦势之不容已者役大则难兴费重则难继规模前定经画不劳以数月之间而复百年之旧观人乐其成诵勤赞美于此役也可以观政矣似臣昔者窃闻之中书公之镇宛陵也首饬备御崇墉屹立纎尘不惊邦人至今徳之侯中书公之季子选于朝而来也材识通敏莅政临民皆有禀法百废修举靡劳弗宣徽击柝闻于宛陵安车迎养东睇敬亭慨然念旧则侯之属意于斯城也有自来矣至是雄峙相望甲乙江左故并书之以侈二邦之盛事云嘉定十三年十一月旦日文林郎监行在省仓下界罗似臣记

　　休寜县修学记　　方岳

　　学校与井田并古未有去井田而为学者也故自五家之比鳞属而午贯之于是乎家有塾党有庠术有序此非古所谓乡校欤族有师州有长乡有老此非古所谓乡先生欤士生其时出则相耦于同井之田入则相友于同门之学葢知父吾父子吾子老吾老幼吾幼而巳然而尧舜禹汤文武之道具是焉井田坏学校废士之嬴粮外游者无方而专门名家之学兴大师众至千余人其不违父母舍坟墓而去者几希而人心始漓故汉之号为儒者其下为桓荣之稽古其髙为郑康成孔安国之训诂又髙为董仲舒之明阴阳而止尔三代之所以一道徳同风俗者不在是国朝学校之盛布满郡邑虽田不井授而欲士之不去其乡以为学则犹古也休寜壮县其道经训以相传习者率甞最吾州异时校官有望府溟涬然第之者葢锡山陈公之茂尉邑时为之也于今百有六年矣厥栋维摧厥甓维颓瞻言宫庭士颡有泚岁时释菜仅仅无落事而已内相程公之归里也一大葺之言言新宫迥殊旧日是岁岳起家入掌故道休阳闻公之言曰是乡校也吾长于斯学于斯而可诿吾父兄子弟为闻士之谓公者曰是乡先生也学如此其行也仕如此其亨也而可忘吾父兄子弟为然则公之兴校虽微井田其犹井田意欤邑大夫呉君遂与凡有职于学者交谒更进而属记于岳辞不可则谂于众曰圣有大训言忠信行笃敬虽蛮貊之邦行矣言不忠信行不笃敬虽州里行乎哉然而行于蛮貊者易行于州里者难独何与州里得之于其常蛮貊得之于其暂暂者易勉而常者难持也士固有冠冕佩玉天下之通贵而不为乡士大夫所齿者矣月旦之评其可畏如此故士之所以修其身者愈近则愈难事容可以欺天下而不可以欺妇子也夫子之所以圣不过乡党一书而所谓治国平天下者无余藴矣诸君能耕而逊畔则畎亩而伊周能行而后长则道涂而颜冉奚必曰稽训诂以为博明阴阳以为髙而后谓之学哉是则乡先生所望于乡校之意也皆曰唯敢不夙夜敬戒以无忘公之徳公名珌字懐古先皇朝翰林学士今为端明殿学士提举嵩山崇福宫云嘉熙五年祁门方岳记（陈定宇曰秋崖亦近年之髙才时文议论策皆好）

　　新安建石梁记　　钱时

　　新安之麓絶流为梁潴为渊其来尚矣中罹荡圯邦人士辄不利障以木辄利时不能阴阳家言甞歴星源过祁山皆西流入番江余诸邑东入浙问之三老各三百六十滩石林立势斗下尤险絶者立樯以识踰三十尺是新安地最髙环城三面可揭渉势然也辟之于人不为浅涩为澄涵气象则自衍裕梁之利也固宜然立栅硗碛之上而聚石其中霖潦暴豪何能锺固岁一葺或间岁大葺科役民伍覃害不细况木之障水犹絺障风迸漏穿泄草草而已嘉定十七年秋著作都官袁公甫解郡符且东归慨念利兴而害不除非便必大锢石为不朽计乃可于是籍缗钱万五千闻于上绍定二年将指庾台始克议兹役推官赵希愬董之得闽工甚精凿山料材彚别三品直而方者曰眉石层垒绳整严邉幅也狭而长首方而末削若钉若斧者曰筭石斜透中通互穿鏁也其磊块不可尺度者曰囊石补漏罅实要腹大抵魁杰轮囷有力势梯转而下桴浮而来机运而登皆极巧便眉筭迭用左右篷巻凡十有八层而后周内固外圆不斗于水斗门东泻不怒其流阔三丈髙半之横亘可二十倍越四年九月竣事先是时过郡赵属之记辞未获招之往观焉太守谢公采伯且来同观班坐于梁澄潭浸碧顾而叹曰贤使者之泽也与梁俱不朽记何辞时曰噫公自庾台司臬事连大歉连大发廪以民命为己任九州岛四十三县有父母慈往年羣偷啸闽中啸江右今年啸常山咸薄我属部不敢犯四邻真若防之利水又方崇儒学明大道为观风第一急务岌然颓波厎柱也独斯梁之云乎虽然邦之人涵公泽则无涯矣遂书之绍定四年十有二月既望郡人钱时记

　　三潭记　　钱时

　　淳安之西百里有三潭焉在崇冈僻峤极深处源出昱岭至是始折而东泻瀑垂斗絶潴而为潭连三垂瀑而三潭髙下相比上者可一亩居中者尤大而其下则差小旁皆崖石圆拱口収而腹衍如釜势束乎两山之间倾注澒洞声振林麓路临其上撼撼欲浮然而寒碧渊澄波纹不动闻之故老甞有轮麻缕垂石下测之者尽一轮莫竟其底中潭之涯则小山孤起有古祠出苍烟老木间下有岩穴容数十辈水益东出淙淙乱石中流去道左片石侧立过者飕飕闻松风声曰响石又数十百步两崖对峙如堵墙水流其间宛若门阙中过上多怪石其揱然作手形者曰僊人掌三潭之别源当合富流浆二水之冲有石柱尤竒方广三丈许从涧底挺然拔起者几七十寻上下相直不偏倚蟠松寿蔓夭乔纒纠呜呼异哉三潭之名予儿时则甞闻之至若石柱乃得之创见斯二者天地之竒观自开辟以至于今未之有改生长此乡往往寂无知者因念深山大泽瑰伟絶特之胜名不登于载籍不为髙人胜士所题咏埋没不闻于世如是者何限天拆此秘使吾一游目焉殆不偶然也后七年有善水墨者因追其髣髴令作两图悬之壁间且为文以记虽然非玩物也聊以志所感云

　　昭勲崇徳阁记　　程源

　　恭惟皇帝陛下躬上圣之资诞膺骏命嗣守鸿图尊贤尚功励志求治固已缉熙十三朝之令绪培植亿万载之丕基矣属时社稷尊安海宇清晏慨艰难之积累思左右之勤劳永惟寜考在御甞有崇显配享勲臣之旨经始未成乃寳庆元年八月申命奉常阐基建阁自赵韩王普而下二十有四人悉登绘而表异之亲洒宸翰宠以隆名曰昭勲崇徳之阁云章炳耀下饰万物臣等整襟肃容端拜耸观切谓羣公先正遭遇圣时济业于平定之初图义于惟几之日决策于危疑之顷扶景运而致中兴辅潜徳而定大计曰文曰武咸有丕绩可谓协明良之会矣貂缨俨饰烝从祫侑可谓极始终之荣矣至若视功载于奕叶崇杰阁于颂台具昭盛典以示永臧斯千古之旷仪一人之厚锡也陛下钦承先志邃宇聿新扁揭昭回辉映层汉猗欤汉之麒麟唐之凌烟其旧义无所取意比兹典礼恩重事殊岂惟元勲故老精爽飞动潜孚于肸蠁之中而嗣臣志士修名砥节亦莫不思奋于激劝之下龙吟虎啸事业益闳干清坤夷邦家永辑其自今日始臣等猥以謭薄钦厥攸司幸际明时目击盛举虔奉奎翰刻之翠珉敢稽首拜手恭书于下用对扬丕显休命谨记
　　韩忠献王赵普周武惠王曹彬卫国文惠公薛居正代国元懿公石熙载郑武惠王潘美祁国文靖公李沆魏国文正公王旦陇西忠武王李继隆沂国文正公王曾许国文靖公吕夷简冀国武穆公曹玮魏忠献王韩琦鲁国宣靖公曾公亮韩国文忠公富弼温国文正公司马光仪国文定公韩忠彦秦国忠穆公吕颐浩丰国忠简公赵鼎蕲忠武王韩世忠循忠烈王张浚鲁国文恭公陈康伯越忠定王史浩郕国文定公葛邲福忠定王赵汝愚

　　游雪矼记　　汪炎昶

　　江伯几于所居一里许阳昕山之南值层崖飞瀑买而有之其源出他山石罅西流至是始合喷薄悬激而下数十百尺声潨然色如缟雪崖上耸焉孱颜砑然空硿乃廽为平矼贮涧瀑矼与瀑相辅为竒不假疏凿其妇翁山屋先生许公取欧阳子雪矼语名之自是日一至焉至则乐而不能去旁皆土山而多石因薙榛莽而竒自出最竒者曰倚天拔出阳昕山顶数丈若鬼神所剖劂下有石室可一二人石室傍石如台如几可琴可棋又有峭壁弯环香荪族生其上有断石临岸窍穴潜透泉激为风翏翏然从窍出皆出雪矼右一峯甚秀特即絶顶为池冒以芙蕖谓与泰华相亚以少华名之在雪矼左前卓草阁冲陶隠居所居也凡诗友之来游者皆自谷口径悬崖而上名縁云径有石印鹤指爪迹者名鹤碥有泉先雨而溢者名作雨泉下有石潭曰冲漭窥之深黑葢雪矼之瀑至是而汇也巨石枕潭为栁矶矶后有半坞缭而深有田畴竹树树外列悠山内迭苍屏南者石耳北者芙蓉诸峯杰出环峙清昼登雪矼而望咸若画然皆若拱翔乎雪矼而雪矼特为最于是屋于西趾曰乐此之堂日奉其族父冲陶君从诸昆弟友朋遨逰其间葢皆有乐乎此也向非子则此景莫显人得而乐之乎然自开辟而有此今几年子先人居是凡几世何独未有知者山林泉石不遇者之所乐也子之先聮仕版贡礼闱志汲汲在行道所遭之时异也至元癸巳秋里人汪炎昶屡从诸君子逰慨然有感以为景之获遇于人而人之乐乎此者率皆未遇于世者也辄记之

　　游龙潭记　　汪炎昶

　　龙潭在婺源城东百里山涧僻处颇称有灵异距予所寓馆五里而近主人亦趣尚髙洁以其地有悬崖飞瀑之胜约予同逰予亦欣然欲往既有期日而雨弗辍予试黙祷于龙其感与否固未必也至是晨雨踈逗已乃大霁遂同游凡八人入其境夹涧石为巇崿风景忽殊左崖间时见瀑布竒甚凡垂如帘者一为三折及直而悬者又各一少前山益峻峭閴寂摸扪萝茑揭厉涟漪葢深涉乎虎豹蛇虺之域予疑巳逼灵境主人曰未也又前及里许踰涧循其石崖青壁径崩崖裂石下复踰涧左入潭在大石峯距絶壁下石掬两股为崖瀑自其后乗髙怒喷直下数十尺逺望如出穴中雹狂雨很淙淙不絶而其细者空蒙霏微如薄雾潭砑而吸之周回可二百余步揺光荡緑莫测其深自是始流平地为涧潭上阴幽黯黑风与水气合而为清悚人肌骨闻其上复有小潭亦龙所窟水自石门入而注焉径迂险不可上但徘徊潭侧久之而退忽微雨即止回憇山家小饮殊无雨意既归而雨大作涧水暴溢意者龙以其灵虽着兹土而窟于穷僻未托文墨以大显故以是彰其相予之祷而有异乎予虽弗藻于文然其事颇异不可泯遂为之记（赵东山曰古逸先生于文章得昔人用意深处毎指其律度绳削以示人而戒毋轻作其自为文竒而有法）

　　新安文献志巻十三

　　●钦定四库全书

　　新安文献志巻十四

　　（明）程敏政 撰

　　○记

　　徽州重建紫阳书院记　　方回

　　紫阳山去古歙郡之南门五里而近故待制侍讲赠太师徽国文公先生郡人也合山与人称曰紫阳夫子若洙泗先圣然此书院之所以作而名之曰紫阳也始郡守上饶韩公补作书院在南门之外倚山瞰溪陟其门朱榜金书折旋过风泉云壑轩拜夫子祠趋而横入左右斋庑中而肄讲为明明徳堂前为书楼后为宸奎阁而其上又为披云之阁阁之后最穹为大成殿更六政而后大备纪有文刻有图传于世至元十三年丙子冬去始作时三十有一年矣镇帅设险固圉撤城外凡屋为栅郡檄俾迁于南门之内江东道院实古郡学遗址也诸生绵蕝妥灵明年建祠于道院西为外门十五年按察使者至谋诸总府以书院地与古郡学地两易以溪山伟观为明明徳堂而书其额得前进士汪君一龙曹君泾为之师前贡士许君豫立为学正相与撙缩租入以其年冬经始兴复得经歴赵君仲璋与今治中汪君元龙白总府皆捐赀率同僚为助而士亦醵钱相役平洼亢卑据亥揖巽为先圣庙前门后殿各三楹而从祀之庑各倍之讲堂东西斋庑之数视庙制而在其西又西偏増旧重屋为三以大其门又别为小重屋三面水西以仿披云之旧服具器备以十七年仲春丁祭告成于是诸生相与言曰昔之书院向挟紫阳山于其左今之书院若庙若祠若堂皆南向得紫阳山之正学者俯而读仰而瞻由是以想夫子之步趋謦欬将必有得其正传者庸讵知书院之迁非风气之所宜乎然回闻之土有广狭势有向背栋宇有隆杀仪文有盈缩皆物也有不物者焉先圣有言殷因于夏礼所损益可知也周因于殷礼所损益可知也其或继周者虽百世可知也尚忠质文建寅丑子可以随世损益曰纲曰常百千世一也则何损益之有古之祀也以尸以主而后世肖形以像之古之坐也以席以几而后世髙座以华之古功臣与食于大烝而后世享先圣也以其门弟子及贤者侑之汉孔庙不出阙里许天下建原庙自唐贞观始唐释奠惟侑颜子加以孟子自宋元丰始宋初止有四书院诏郡县皆立学自庆厯中始近世所至有庙学书院而又升曾思之侑自濓溪至东莱俱列祀而又无不专为之祠益从今尚损与古违世也抑所谓虽百世可知者能从而损益之否乎回甞陟古兖之郛观鲁之泰山与洙泗之水而识孔林之所在汉髙祖引天下兵至而闻弦歌之声鲁恭王欲壊其宅而得科斗之书卒全护之歴世无恙歙今鲁也紫阳今洙泗也夫子之教百世千世与紫阳不朽士欲与之俱不朽者其亦有道矣文足征也献足征也五典五礼六徳六行待其人然后行天地之常经古今一日也至元十八年八月望日郡人方回记

　　钓台书院清风堂记　　方回

　　清风堂者桐庐郡钓台书院之讲堂也凡郡县学讲堂曰明伦者多矣而此独曰清风者何也孟子曰伯夷圣之清者也又曰闻伯夷之风者顽夫亷懦夫有立志子陵先生其庶乎伯夷之清风者乎伯夷父孤竹君武王父西伯子陵西都老儒光武南阳宗室均北面事人者也故等夷尔商无纣武王不得有天下太公望焉得而封于齐周公旦焉得而封于鲁汉无莽光武不得有天下邓禹可平世文学掾区区侯霸而可三公乎万乗之主乗其时权也一介之士守其志经也伯夷寜杀身以成仁欲明万世君臣之伦者也子陵不屈道以伸身欲明万世朋友之伦者也一为龙逢比干一为巢父许由无以时易志无以权废经望旦裂土禹霸秉钧心有所不安则不为之而岂有意于清其风以耸动乎天下后世之观听者哉首阳之山富春之濑清风不殊万世永赖皆所以明人伦也初作堂为是名者前郡守赵与歴捐私帑重建堂者郡人山长骆正大方文豹而前郡守方回为之记

　　广平府重建成信侯殿记　　方回

　　托孤之难未若立孤之难也幼而长之宗祏危而安之托孤固难死而生之血食絶而续之立孤尤难周成王十三践阼姬旦摄政四国流言七年而复子明辟此所谓幼而长之以安宗祏之危难矣哉夏羿浞之变后缗方娠自窦而逃一成一旅遗臣靡立少康不失旧物此所谓死而生之以续夫血食之絶不亦难之尤难者乎是故汉霍光拥佑昭帝保养幼主谓之托孤功为大不如丙吉张贺有恩于宣帝垂死而生可谓之立孤徳为大今广平府故洺州肥乡县春秋时立赵孤近世封成信侯程姓婴讳之里也周简王之三年晋景公时屠岸贾攻杀赵同赵括赵氏尽矣而赵武者赵朔之庶子也侯与公孙杵臼谋而藏之后祁奚韩厥言于景公复立赵武史记晋赵世家春秋内外传刘道原通鉴外纪所书不同然成季之勲宣孟之勤若一发悬千钧迄至于今有社稷不坠者谁之力欤肥乡之程侯也则肥乡之人祀之又岂止一乡一国之善士欤厥后江南侯有庙甚盛曰祚徳封爵又不止此而肥乡如故南北异也侯之后世居肥乡程君玉欲新侯庙不果蒋君思为玉养子继父志一新之穹殿四楹雕饰完备元贞初元季秋鸠工朞年落成用中统楮币为钱百五十万有竒其里人省郎王君英永记其事夫食人之禄存亡继絶忠臣也程侯宜书为人之后肯乃堂构孝子也蒋君思亦宜得书是为记

　　横舟亭记　　曹泾

　　呉君叔震既新厥居其西为燕宾之堂轩窗髙明廊庑修敞中以花畦见方广亦足名乐事赏心矣既又得闲地于两庑之外构一亭焉髙与庑平广与堂侔上阁如蓬旁阑如唇如舟之制丹青饰之即而饮如风止浪恬帆収棹歇相劳苦以乐也凭以睡如湖舫意行次于林园停篙徙倚花繁栁緑莺蝶妩媚翫以忘归不知日之将暮也其自西堂乍入竦而视之则又如龙骧万斛与岸俱闲渔郎去来鳬鸥上下自为景情而主人若无所事乃命之曰横舟而谓泾宜为之记则应之曰韦苏州冦莱公之诗意也苏州之事未暇论莱公澶渊之役君子有以见素定之畧焉夫水之有舟济险也而横之观变乎哉天下之理拟而后动至而后应然后整暇舒肆迄溃于成莘之伊尹隆中之诸葛是也不三聘不三顾寜有躬耕髙卧尔其不然者有悯穷徼幸之心陋之为仪秦鄙之为光禹甚者如林甫国忠辈或浮游飘揺窥切琐细御人于蒲苇洲渚之间以茍朝夕或冒利乗险甞试而前风涛卒起人已两败鱼腹厌之竟为世笑然后思拟而后动至而后应者不如是踈且易也叔震于是所志逺矣上方崇儒兴学明诏天下郡国以茂异来上寜得无意乎疾驱者谁唤渡方急愿戒棹郎解维遄发曹泾记（洪潜夫曰曹清甫文典古）

　　南阳诸葛忠武侯祠亭记　　程文海

　　楚有才尚矣至于丞相忠武侯遂为古今冠冕南阳书院所以名所以祀者书院成六十年而敝部使者广平程某来新之内外完好祠亦补旧而加饰焉行省都事冠氏杨君处恭又即祠前筑台为屋江夏尹滑台赵君仁协谋并力于是亟成翼然华邃其髙山景行之意葢惓惓也夫孔明不可作矣观其﨑岖一隅所就不酬所愿自太平之时之臣视之曾何足芥其襟府而君辈神交意悟有为平原执鞭之想有志事功之士固非流俗所能并哉虽然甞试言之使孔明生当建武中元事固未易可知使玄徳顾不至三其亦终于躬耕而已葢古之君子未甞无志于天下然亦不以所遇而制吾身之重轻此孔明所以不可及已既与南阳耆旧慨叹之余因俾刻之石使学者知所勉且无忘杨君之美赵君之勤大徳七年某月某日记（道园虞氏曰宋之将亡士习卑陋以时文相尚病其陈腐则以竒险相髙江西尤甚识者病之初内附时公在朝以平易正大振文风作士气变险怪为青天白日之舒徐易腐烂为名山大川之浩荡今代古文之盛实自公倡之）

　　崇阳县重建乖崖祠记　　程文海

　　爱其人以及其所经从所游处弥逺而亲久而益不忘故覩河洛而思禹见甘棠如见召伯焉此一念之真也乖崖张公有遗爱于崇阳邑人祠之至今呜呼可感也巳按公之终更而去也民思之生祠公于所建美美亭春秋祭祀不絶绍圣中移置浄刹院绍兴复于美美隆兴二年邑令陶楙以北峯亭亦公遗迹乃徙焉而命梵安浮屠主祠事郡志云尔今郡别驾白云翁介其父老言曰美美旧有公祠前令新亭而祠废大徳庚子邑长改建社壝于亭前因复立之勒石于祠夫一念之不忘则穷天地亘万世而犹存初不系祠之有无也居而惟恐其久去而犹忌其复来彼亦人也何以得此于人哉有民社者可以鉴矣仁人心也吾以此心彼独无是心乎所谓一念之真也有民社者又可以勉矣此吾所以重有感于斯也因书以遗白云翁使刻之

　　青田书院记　　程文海

　　道不系于地也然由迹以知其事沿事以见其人使后之学者有所观慕感发则地亦若与焉者此青田书院之所为作也谨按陆氏居青田至象山文安公时已十世不异爨先代复其赋表其闾文安公兄弟又以道徳师表当世而青田陆氏闻天下中更冦毁星分瓦解陆氏先祠亦不能屋矣至元二十三年广平程某以侍御史将旨江南过金溪顾瞻遗址闵然兴怀乡之耆旧咸请复其家且建三陆先生祠遂以语郡郡下之县县无其人文书茍且大徳五年公诸孙如山慨然谋诸贤士大夫且懐牒郡庭以为请众咸义之为助其费适县令尹张居怿政绩方茂有志斯文欣然自以为功乃即义居故址创屋数十间春秋有祠讲肄有堂庑门室房畧备扁曰青田书院而请某为记某葢甞冀其成而今始克成可喜也抑可叹也传曰尧舜之道孝弟而已使家皆陆氏人皆文安弟昆治民者岂复劳其心哉亦既不然而于风厉示效之方又藐然曾不訾省是不亦可叹巳乎美哉张令君能知所先务也懿哉贤士大夫能助其子孙继志也大哉公之道徳久而弥章也公与徽国朱文公生同时仕同朝学同志其不同者立言有丰俭之殊是以今之知学之士知文公者甚众而知公者甚鲜知不知非道之所计然以义居数千指若此不幸遇患又若此行道之人犹念之况大贤之里居政教之所急而可藐焉畧不訾省若此乎此无他不知之过某虽未足以知公抑甞知学公甞有云就使吾不识字要当为天地间堂堂正正大丈夫今家之子孙与其里之秀民劳于作乐于成庶几藏修息游于永久其亦奚所见乎必有所慕矣然慕其人不若师其心居其居不若履其道不然名存实废室迩人遐适足以来无穷之慨叹而已然则父兄师友可弗念与是役也以七月二日建十月成明年三月记

　　此君轩记　　程文海

</div>
    <div class="pagination">
<a href="新安文献志_page14.html">上一页</a><span>...</span><a href="新安文献志_page10.html">10</a><a href="新安文献志_page11.html">11</a><a href="新安文献志_page12.html">12</a><a href="新安文献志_page13.html">13</a><a href="新安文献志_page14.html">14</a><span class="current-page">15</span><a href="新安文献志_page16.html">16</a><a href="新安文献志_page17.html">17</a><a href="新安文献志_page18.html">18</a><a href="新安文献志_page19.html">19</a><a href="新安文献志_page20.html">20</a><span>...</span><a href="新安文献志_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
