<!DOCTYPE html>
<html>
<head>
    <meta charset="UTF-8">
    <title>文苑英华 - 第 625 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 625 页/共 634 页</h1>
    <div class="content">　　曽祖君才皇右武侯大将军南阳郡公祖珉皇左【集作右】钤卫仓曹叅军累赠尚书右仆射父季龙皇大同军使岚州刺史幽州经畧副使累赠司汝州郏城县临汝乡石台里马燧字珣【唐书作洵】美年七十太傅英朗特逹刚中方正体苞五常致其用以賛皇极国有二柄壮其猷以合神武终始盛烈为唐宗公原夫代有勲徳延耀储祉王佐之业至公而光年十四从师讲学因辍巻喟然曰大丈夫当建功立名以康济天下岂能矻矻为章句儒耶读左氏春秋孙吴兵法与歴代君臣大本成败大较忠贤功用竒正方畧会其归趣如指诸掌十九丁内艰泣血三年以孝闻天寳末安禄山拥幽陵之师南向以光禄卿贾循为留后公以书干循劝诸逆将向润容牛庭玠等然后传檄仗顺可覆而取之循疑留不决竟及于祸逾月间行至恒山时河朔披【集作扰】攘物情恟惧方以裦衣长裾防谈感激因其谋而扶义建节者众矣寳应中陈郑节度李凉公抱玉移镇上党雅知公才表为晋州赵城尉时王师既破史朝义乃复河洛有回鹘可汗之助因肆暴而归以功自负其强难屈节将使上介致饩皆惧不敢行公官方解巾忽病不譲径诣其垒申明要约气盛词直众皆扰【集作优】从可汗乃授以旗帜委之供办且曰有犯禁者公其董之于是藩部肃然莫不畏服后有酋长求赂于公者立斩十余人可汗大骇疾驱出境安人禁暴之畧兆于斯矣河北副元帅仆固懐防居将相之重恃父子之勇可汗又其子壻也借以为援将有异图公宻觇其情靖【集作立请】为之备初伪范阳节度李懐仙与相卫恒定等四帅相继来降懐恩结为党助奏复其职至是拥众据汾上子玚围太原相卫餽运以相掎角至安阳説其帅曰懐恩憯刻以逞欲其子轻佻而好胜人人自为计坐待帐下之变耳深陈利病劝喻激切繇是感公言至涕泣改图因约懐仙等三人奉章献欵既回鹘北归懐恩与玚继死公之明识逺畧皆此类也本使寻奏改左武卫兵曹叅军歴太子通事舎人著作郎以至秘书少监兼殿中侍御史转营田节度二判官永泰中拜郑州刺史兼侍御史至是颁六条抚四方分忧于上施惠于下时兵食方调杼轴其空乃辟其田畆均其户版每嵗一税百姓便之生齿益息庻物蕃阜大厯中改怀州刺史其夏大旱公以救灾沴莫若修教化掩骼埋胔蠲苛恤隠使皆得其欲而无穷人端居防诚黙以心祷至七月稆禾满野庸亡者襁负而至朝廷以汧阳被边宜得人式之守拜陇州刺史兼御史中丞公乃训州师脩器备郡城之西有路与蕃境相直凡二百余歩上连峻峯公乃躬自行视塞其蹊隧功坚力省疆埸以宁又置谯门于阨狭之地中制扄鐍上施干橹积歳之患旬日而安连帅惮公威望日盛羁留幕府因以受代家居京师者乆之先皇帝召见竒其才授商州刺史兼御史中丞未旬月属河阳三城逐其师择可以抚宁之者特拜左散骑常侍兼御史大夫充河阳三城使是歳大厯十年也夏五月汴宋兵马使李灵耀以濮阳叛俄据浚郊国家始务靖人特屈常宪因以节度留后授之而又结魏师以畧东郡不利六月诏公与淮西节度李忠臣夹攻之时防锋寖盛忠臣每合皆北将弃师以免者数矣公尝激以壮志或绐之吉梦忠臣既惭且愤引师复还先是请忠臣军汴南公军汴北每与虏角所向无前败之于荥泽乂破之于西梁固至是灵耀以其勇悍者八千人号为饿狼营尽鋭来拒公引戏下决战遂胜入郛时魏之救兵二万距大梁三千里所【疑是许】公又合诸侯之师用竒设伏以敢死士三千人皷噪先登大败之魏将军单骑遁去灵耀以其徒宵溃翌日余党以城内八千人降于公公悉譲忠臣推而不处闭垒移疾退于坂桥其士吏卤获悉以家财购而复之大梁之人至今知感履险则忠以尽敌成功则让以保身此又将帅之明哲也十二年三月诏复魏博之地诸侯班师公乃归镇河阳秋雨暴至河流决溢军吏等具檝櫂请公登舟以避公曰城中凡数十万户吾寔主之而苟以一家求安所不忍为既而人皆感泣水不为患十四年闰五月皇帝即位深烛理本以太原王业所起国之北门非勲徳烂然者不能镇定特拜工部尚书兼御史大夫太原尹北都留守充河东莭度观察等使于是脩班制正事典险其走集训其舆师讲车徒战阵之法教金皷声气之节分画之下变化如神自是烽罢警匃奴不敢南向而牧矣建中二年夏六月来朝京师加兵部尚书封豳国公初魏博席伯父之势而得专地既逾年与东平常山复为从约七月魏以兵三万围邢州攻临洺昭义节度上请公为援朝廷许之十月公会昭义之师与神防行营兵马使故太尉西平王于漳州先是魏以浚郊之败詟公威望至是以节度之师专征伐之任兵刃完利部校训齐军声大振士气益励魏人又分鋭骑合恒定李惟岳之众万人【集作于】临洺南双冈下树栅以自固公自晨至晦急击大溃杀其将杨朝光时临洺之围濠【集作杨】垒四匝复与招义皷行而【集作军】前腹背受敌颷尘翳景士皆决死凡百余合公自据西濠口扼其喉以袭鼔之凶徒毙踣乱相蹂蹈收其车重兵械各数十万魏人弃【集作委】营而遁邢围迎溃上嘉其功拜尚书右仆射先是公与军吏约曰苟戮力成功者当竭产以赏至是悉索家钱与车服臧获等【阙】上下视其功之薄厚散于军中约五十万且曰苟可
　　以夷患难勉师人赤诚之外无非长物故尽其私积贾其余勇士皆歔欷感激【集作励】争以効命报焉优诏褒异命史臣书之且诏有司以量入之赋如其数以复于公其毁家佐军经费【集作赏】厚下皆此类也三年正月魏人又乞师于东平恒山众且四万壁于洹水公曰不备不虞不可以师且以河阳三城常所训定上请为助有诏从之乃建三桥夹河为垒乘变出竒如环无端初则防枚以趋敌因乗其未备后则薙草以防火使计不得用然后分锐士颷驰以犯之而后从之获首给者殆半余皆走林溺水僵尸相属腥秽川陆公愀然曰是皆平原人也彼但暴服之耳亦既就死【集作毙】忍其委骨肉如是耶使得以族属収瘗既而闻者【闻作生】知感繇是洛博二州伪署刺史各以其地来降邺魏之间以咫尺之书招下二十余城朱滔诱其隣帅复来助防四月公有魏城之防五月诏同门下平章事仍封北平郡王时诸军连防师留且乆或有【集作已】复其侵地则怠于攻取公具以上闻有诏朔方节度李怀光应援征讨六月朱滔以渔阳之甲三万至于城下初诸侯有议班师者公曰彼三战三北假息孤城且宿兵十万闻援强而退纵敌生患何以复命于朝廷耶既而郡帅相励皆百其勇七月加魏州大都督府长府仍充魏博澶相四州节度招讨等使四年二月又败之于成【集作城】安魏军退于舘陶深壁以自固以十月盗臣窃发銮辂狩于近郊公忠愤【阙】逼【集作廹】宻图方畧懐光统朔方之旅乗归心以赴难公齧臂伏泣以大节感动之时朱滔招连北虏边鄙日耸公谓诸将曰夙驾整旅以扈属车人臣之分也【集作尔】傥北都不守即两河三川摇矣岂行师捍患之义也耶乃还太原遣行军司马王权统锐骑五千与监军使者赴在所【集作行在】又令男彚与大将等男各一人赴焉军食禄赐器备服用一以条奏献于行宫公初旋师也以晋阳大卤用武之地北蕃东夏且有外虞而都城之东平坦受敌乃股引汾晋三川涨为平湖能顺地泐以导水势守陴者歳减其役濵河者日厚其生而又广堤濬池宻树如织金汤自固板不勤其明智善利之及人也如此公自出车累歳功防相继而军中衣食多出防境河东之人省调给馈运之劳歳减其赋封内相贺因中贵人以闻愿刻金石诏从其请公避名不伐恳防方止其劳谦之词邦人诵之此所以尊而光晦而彰者也公常揣摩诸侯开导劝善能通其变以诱其衷尽益友之直谅启纯臣之志畧因所以建大顺立大勲者有焉兴元元年二月李懐光贪天犯上衡连逆泚胁其人以河中叛公威声素振壤地相接支郡属城降者继至秋七月皇帝既平大盗乃清宫庙加河东保宁奉诚等军行营副元帅有诏许公与诸军同讨河中九月既望师及于綘伪刺史王克同弃城而遁余党来降分狥下县进军寳鼎斩其将条【唐书作徐】伯文先是懐光之师勇于豨突至是获甲首千数凶徒夺气矣贞元元年六月公以军国大要非表章所尽释位来朝亲禀睿略乃屈指成筭请三旬刍粟以平之秋七月与河中节度使今侍中咸宁王及同华邠宁之师次于长春宫公以单骑传于城下召大将徐廷光西向受命且以君恩喻之曰兵兴以来逾三十年而朔方之师最为忠力今乗时自效若建瓴水岂甘心啬祸终污锋刃耶开陈逆顺声涕交感又曰跬歩之内矢石所及若决为匪人亦在今日因披襟直前当之廷光頫伏拜泣莫敢仰视抗词未毕坚壁洞开公径入抚安奉宣皇泽于是城中周呼曰吾等复为王人矣八月公与咸宁合军而东至于焦离堡降其将尉珪乃次河中阵于城下懐光傅首其众请命是举也不劳师献功如其平素【集作素焉】就加侍中归镇北都三年二月来朝京师冦戎既清乞罢藩镇六年拜司徒兼侍中诏有司具仪法册命礼赐备厚昭德报功人臣荣之屯师河中也灵武节度杜希全献体要八章上因着君臣箴以赐之公奉表陈贺上又赐公宸扆台衡铭各一首公令男畅诣阙谢恩并请掲而书之于起义堂之侧诏下优答其畧曰卿有訏谟济代之诚保衡辅朕之志情之所尚遂饰以词比夫盘盂自铭亦兾辅佐同徳遂许刻石兼赐题额宠渥之盛冠耀当时五年九月尝与故太尉西平王同对于别殿上曰卿二人与朕休戚是同各赐图形麟阁并御制文命皇太子书于阁壁至于君使臣臣事君选贤与能之盛尽忠作宪之绩焕乎天文与日月并明矣九年十月公以足疾乆阙朝请因至中书奉表起居召对拜舞手悮至地上惊遽自起以接之公慙惶局蹐感甚以泣上曰元首股肱本为同体卿之疾痛何异朕身乃遣中使梁懐干扶掖下殿十一年二月以年及悬车再表譲侍中优诏敦奬终不得请八月十七日薨于安邑里私第皇帝震悼不视朝四日先是诏宰臣诣宅问疾御医禁方旁午于途疾剧遗表指陈邉事纯诚至公言不及私薨之明日诏赠太傅又诏文武百寮就宅吊哭京兆尹防丧万年令为副司农卿嗣吴王巘充吊祭使鸿胪少卿王权为副赙赠绢二千疋布五百端米粟二千石二十七日命太常卿裴郁副使少府少监路恕备礼持节册命上所以待大臣之礼备矣惟公始以文史叅佐至于牧守师【集作将】帅功业见乎变徳刑焯于时所以顺天时从君命布皇泽宣国威能竭忠力而为藩卫理军如家驭下以诚拊循厚而士励法禁眀而众整誓师鞠旅皆乐为用料敌制胜如在彀中此战之所由克也凡再分兵符而三破剧贼开相府十四年以上公居中者九年至于尽沃心之言当注意之重宻启诡词人莫得而知之昔舜之官人也卨作司徒龙作纳言惟公居之周之命将也方叔元老申伯于藩惟公嗣之加以冯异之推功赵奢之飨士子囊之城郢文子之不属其子惟公备之故蔵时为饎追逺盛公侯之礼会朝鸣玉拜后聫卿士之荣公之展孝也公之教忠也凡自府辟多为国华登中朝以润王度分外阃而贞师律公之知人也公之举善也洪范之乂用三徳向用五福惜公不逾期頥其他则无不及也徳舆自右【集作左】补阙三歳而为右史掖垣之属备承功烈褒奬之礼获奉命书来今先逺有期祖载将及易其名者敢告有司谨状贞元十一年十月十六日宣德郎守起居舎人知制诰云骑尉权徳舆谨上尚书考功夫建侯行师先王之所以惩不恪也考行尊名先王之所以劝人臣也谨按故司徒兼侍中上柱国北平郡王赠太傅马公勤劳王家功徳茂盛其谋猷合于君其忠利加于人也用登公相以殿邦国今体魄则降日月有时敢録实行请徴諡法谨状【集作上】
　　赠绛州刺史马府君行状　　韩　愈
　　君讳彚字某其先为嬴姓当周之衰处晋为赵氏晋亡而赵氏为诸侯其后益大与齐楚韩魏燕六国俱称王其引子赵奢当赵时破秦军阏与有功号马服君子孙由是以马为氏梁有安州刺史侍中赠太尉岫岫生乔卿任防州主簿国乱去官不仕乔卿生君才隋末为葪【集作蒯】令燕王艺师之以有幽都之众武徳初朝京师拜武侯大将军封南阳郡公卒大梁新里赵郡李华刻碑颂之君才生珉为左钤卫仓曹叅军事赠尚书左仆射生季龙为岚州刺史赠司空清河崔元翰铭其徳于碑在新里司空生燧为司徒侍中北平王赠太傅諡庄武武之勲劳在防书君其长子也少举明经司徒公作藩太原授河南府叅军建中四年司徒公使将武人子弟才力之士三百人朝行在扞卫献御服用物弓甲煑器幄幕奔走危难上嘉【集作喜非】其勤超拜太常丞赐章服迁少府少监太仆少卿司徒公之薨也刺臂出血书佛经千余言期以报徳庐墓侧植松柏终丧又拜太仆少卿疾病一年贞元十八年七月【七蜀本作十】二十五日终于家凡年四十有五其弟少府监畅上印绶求追赠赠绛州刺史布帛百疋君在家行孝友待賔客朋友有信义其官守【集作官舍】恭慎举职其朝献奉父命不避难其居丧有过人行初司徒公娶河南元氏封颍川郡夫人赠许国夫人许国薨少府始孩顾托以其侄为继室是为陈国夫人陈国【集作夫人】无子爱君与少府如已生其薨也君与少府丧之犹实生已亲负土封其墓夫人荥阳郑氏王屋县令况之女有贤行侍君疾逾年不下堂食菜饮水药物必自择将进辄先尝方书本草恒置左右子男二人赦前左卫仓曹叅军右清道率府胄曹叅军女子二人在室虽皆防侍疾居丧如成人愈既世通家详闻其世系事业今有期日从少府请掇其大者为行状乞立言之君子而图其不朽焉










　　文苑英华巻九百七十四
　　钦定四库全书
　　文苑英华巻九百七十五　　宋　李昉等　编行状五
　　秘书少监陈京行状一首
　　叚太尉逸事状一首
　　右散骑常侍宜城伯栁公行状一首
　　秘书少监陈公行状　　　　栁宗元
　　五代祖叔明陈宜都王曽祖某皇防稽郡司马祖某皇晋陵郡司功叅军父兼右补阙翰林学士赠秘书少监某州某县某乡某里陈京年若干状公姓陈氏自颍川来京兆万年胄贵里讳京既冠字曰庆复举进士为太子正字咸阳尉太常博士左补阙尚书膳部考功贠外郎司封郎中给事中秘书少监自考功已【集作以】来凡四命为集贤学士徳宗登遐公病疴舆曵就位备哀敬之节由是滋甚遂以所居官致仕贞元二十一年四月二十五日终于安邑里妻党之室无子伯兄前监察御史珰仲兄前大理评事苌以公文行之大者告于尝吏于公者使辞而陈之大厯中公始来京师中书常舍人衮杨舎人炎读其文惊以相视曰子云之徒也常以兄之子妻公由是名闻逰太原太原尹喜曰重客至矣授舘致饩厚以泉布献焉公曰非是为也某尝为北都赋未就愿即而就焉其宫室城郭之大河山之富关闬之壮与其土疆之所出风俗之所安王业之所由兴苟得闻而覩之足矣若曰受大利是以利来非【集作盖异】前志也吾不能敢辞遂逆大河逾北山彷徉而归赋成果传天下为咸阳尉留府廷主文章决大事得其道为博士举疵礼修坠典合于大中者众焉泾人作难公徒行以出奔闻官守段忠烈之死上议罢朝七日宰相曰不可方居行宫无以安天下公进曰是非宰相之言天子褒大节哀大臣天下所以安也况其特异者乎上用之其劳勤侍从谋议可否时之所頼者大廵狩告【集作住所】至上行罪已之道焉曰凡我执事之臣无所任罪予惟不谨于理而有是也将复前之为相者公曰天子加恵羣臣而引慝焉徳之厚也而为相者复无以大警于后且示天下率其党争之上变于色在列者咸恟而退公大呼曰赵需等勿退遂进而尽其辞焉不果复上迎访太后闻【集作问】数歳外颇怠其礼公密防发之天子感悦焉初礼部试士有与亲戚者则附于考功莫不隂授其旨意而为进退者及公则否卓然有有司之道不可犯也太庙阙东向之礼且乆矣公自为博士补阙尚书郎给事中凡二十年动【集作勤】以为请殷祭之不坠繄公之忠恳是頼故宜有赤绂银鱼之报焉昭陵山峻而髙寝宫在其上内官惩其上下之勤挽汲之难也谒于上请更之上下其议宰相承而讽之召官属使如其请公曰斯太宗之志也其俭足以为法其严足以有奉吾敢顾其私容而賛【集作替】之也奏议不可上又下其议凡是公者六七人其余皆曰更之便上独断焉曰京议得矣从之在集贤奏秘书官六员殿内而刋校益理纳资为胥而仕者罢之求遗书凡増缮者乃作艺文新志制为之名曰贞元御府羣书新録始御府有食本钱月权其赢以为膳有余则学士与校理官颁分之学士当受三倍由公而杀其二书史之始至入礼币钱六十缗亦皆分焉公悉致之官以理府署作书阁广羣官之堂不取于将作少府而用大足居门下简武官议典礼上以为能益器之与信臣议且致相位遇公有感疾使视之疾甚不能知人遂不用郑吏部髙太常为相而以秘书命公所以示优之也公有文草【集作章】若干巻深茂古老慕司马相如扬雄之词而其诂训多尚书尔雅之説纪事朴实不苟悦于人世得以传藁其学自圣人之书以至百家诸子之言推黄炎之事渉歴代洎国朝之故实钩引贯穿举大包小若太仓之蓄崇山之载浩浩乎不可知也岂子所谓仲尼驾説者耶夫其忠烈之褒也相府之有诫也太庙之东向也昭陵之不更其故也官守之不夺也立言之不可诬也利之不苟就也害之不苟去也其忠类朱云其孝类颍考叔其亷类公仪休而又文学以辅之【五字文集作以之学以辅之】而天子以为之知既得其道又得其时而不为公卿者病也故议者咸惜其始而哀其终焉公之丧凡五十四日而夫人又殁毁也夫人之父曰偕司农卿祖曰某赠太子太保宗元故集贤史也得公之遗事于其家书而授公之友以志公之墓谨状贞元八年【集作永贞元年是】八月五日尚书礼部员外郎栁宗元状
　　段太尉逸事状　　　　　　栁宗元
　　太尉始为泾州刺史时汾阳王以副元帅居蒲王子晞为尚书领行营节度使寓军邠州纵士卒无頼邠人偷嗜暴恶者率以货窜名军伍中则肆志吏不得问日羣行丐取于市不嗛輙奋击折人手足推釜鬲瓮盎盈【集作弃】道上袒【集作把】臂徐去至撞杀孕妇人邠宁节度使白孝徳以王故戚不敢言太尉自州以状白府愿计事至则曰天子以生人分【集作付】公理公见人被暴害因恬然且大乱若何孝徳曰愿奉教太尉曰某为泾州甚适少事今不忍人无暴防【集作冦暴】死以乱天子邉事公诚以都虞候命某者能为公已乱使公之人不得害孝徳曰幸甚如太尉请既署一月晞军士十七人入市取酒以刃刺酒翁坏醸器酒流【集作留】沟中太尉列卒取十七人皆断头注槊上植市门外晞一营大噪尽甲孝徳震恐召太尉曰将奈何太尉曰无伤也请辞于军孝徳使数十人从太尉太尉尽辞去觧佩刀选老躄者一人持马至晞门下甲者出太尉笑且入焉曰杀一老卒何甲也吾戴吾头来矣甲者谔因谕曰尚书固负若属耶元帅固负若属耶奈何欲以乱败郭氏为白尚书出听我言晞出见太尉太尉曰副元帅勲塞天地当务【一有为字】始终今尚书恣卒为暴且乱乱天子边欲谁归罪罪且及副元帅今邠人恶子弟以货窜名军籍中杀害人如是不止几日不大乱大乱由尚书出人皆曰尚书倚副元帅不戢士然则郭氏功名其与存者几何言未毕晞拜曰公幸教晞以道防甚大愿举【集作奉】军以从顾叱左右曰皆觧甲散还火伍中敢哗者死太尉曰吾未晡食请假设草具既食曰吾疾作愿留宿门下命持马者去旦日来遂卧军中晞不解衣戒击柝卫太尉且俱至孝徳所谢不能请改过邠州由是无祸先是太尉在泾州为营田官泾大将焦令谌取人田自占数十顷给与农曰且熟归我半是歳大旱野无草农以告谌谌曰我知入数而已不知旱也督责益急农且饥死无以偿即告太尉太尉判状辞甚巽使人来【集作永】谕谌谌盛怒召农者曰我畏段某耶何敢言我取判铺背上以大杖击二十垂死舆来庭中太尉大泣曰乃我困汝即自取水洗去血裂裳衣疮手注善药旦夕自哺农者然后食取骑马卖市糓代偿勿使知淮西寓军帅尹少荣刚直士也入见谌大骂曰汝诚人耶泾州野如赭人且饥死而必得糓又用杖击无罪者段公仁信大人也而汝不知敬今段公惟一马贱卖市糓入汝汝又取不耻凡为人傲天灾犯大人击无罪者又取仁者糓使王人出无马汝将何以视天地尚不愧奴耶谌虽暴抗然闻言则大愧流汗不能食曰吾终不可以见段公一昔【集作夕同】自恨死及太尉自泾州以司农徴戒其族过岐朱泚幸致货币慎勿纳及过泚固致大绫三百两【集作疋】太尉壻韦晤坚拒不得命至都太尉怒曰果不用吾言晤谢曰处贱无以拒也太尉曰然终不以在吾第以如司农治事堂栖之梁木上泚反太尉终吏以告泚泚取视之其故封识具存
　　段太尉逸事如右
　　元和九年某月日守永州司马员外置同正员栁宗元谨上史舘今之称太尉大节者【集作出入二字】以为武人一时奋不虑死以取名天下不知太尉之所立如是宗元尝出入岐周邠斄间过真定北上马岭歴亭鄣堡戍窃好问老校退卒能言其事太尉为人喣喣【集作姁姁】常低首拱手促【集作行】歩言气卑弱未尝以色待物人视之儒者也遇不可必逹志决非偶然者会州刺史崔公来言行信【集作信行】直备太尉遗事覆校无疑或恐尚逸坠未集大史氏敢以状私于执事谨状
　　故银青光禄大夫右散骑常侍轻车都尉宜城县开国伯栁公行状　　　栁宗元
　　曽祖善才皇荆王侍读祖尚素皇润州曲河县令父庆休皇渤海郡渤海县丞赠蔡州刺史工部尚书汝州梁县梁城乡思义里栁浑年七十四状公字惟深其先河东人晋永嘉年有济南太守卓者去其土代仕江左公实后之栁氏自黄帝后稷降于周鲁以字命族因地受氏载在左氏内外传及太史公书自卓至公十有一代为士林盛族着于南朝歴代史及栁氏家谍惟公质貎魁杰度量宏大和博逹而遇节必立恢旷放弛而应机能断其居室奉养抚字之诚仪于宗戚而内行着其莅政柔仁端直之德洽于府寺而外美彰焉凡为学畧章句之烦乱采摭奥防以知道为宗凡为文去藻饰之华靡汪洋自肆以适已为用自始学至于大成躭嗜文集注意鑚砺倦不知游息威不待夏楚儒言经【蜀本作雅】防夙有闻知年十余歳有称神巫来告曰若相法当天且贱幸而为释可以缓而死耳位禄非若事也公诸父素加抚爱尤所信异遽命夺去其业从巫之言也公不然之【二字集作可】且曰夫性命之理圣人所罕言搢绅者【集有所字】不道巫何为而能言之耶【集作尽之也】且令从之而生去圣人之教而为异术不若速死之愈也于是为学甚笃其在童防固不惑于谲恠【集作恠谲】矣开元中举汝州进士计偕百数公为之冠礼部侍郎韦陟异而目之一举上第调授宋州单父尉操断举措通乎细大防亷检守形于造次加云骑尉秩满江南西道连帅闻其名辟至公府以信州都邑人罹凶害靡残耗假守永丰令公于是用重典以威奸暴铺大和以惠鳏嫠敺除物害消去人隠吏无招权干没之患政无犯令尨戎【集作茸】之蠧宰制聼断渐于无讼【集作讼息】耕夫复于疆封【集作封疆】商旅交于关市既庻而富亷耻兴焉既富而教庠塾列焉里闬大变克有能称遂表为洪州丰城令到职如永丰之政而仁厚加焉授衢州司马夫噐宏者耻効以圭撮之任足逸者难局以寻常之地公遂防迹藏用遁隠于武宁山羣公交书诸侯走币皆谢絶不就方将究贤人之业穷君子之儒味道腴以代膏粱动徳耀【集作徳耀】而轻绂冕遗荣飬素恬淡如也朝右籍甚有声徴拜御史公曰君命也安敢逃乎即日装束上道公常好大体不为细故家之廹速【集作束】非其志也以疾辞授右补阙不隠忠以固位不形直以干【集作于】名除殿中侍御史赐绯鱼袋赴江西与租庸使议复鐡及常平仓便宜制置得以专任【蜀本作征】和钧关石之绪出纳平准之宜国利人逸得其要术【集作道】迁侍御史充江南西道都团练判官时属支郡不知连帅之职公请出廵尽征之地大诘姧谬所至风动其有非常之政裕于人者必举其课绩归之使府而【集无而字】又以文采慇懃歌咏之俾其风謡诵声闻于他部逹于京师而后已改祠部贠外郎转司勲郎中余如故就拜袁州刺史公于是酌古良牧之政宜于今者宗而奉之考诸理国之说称于人者承而守之均利噐用以致其富昭明物则以教之礼示优裕之德以周惠利缓九赋推广厚之心以固和慈保万人明其制量临长羣吏示之法禁考中备败无不得其极理行髙第朝廷休之召拜谏议大夫充浙江东西道黜陟使将举其能政端于外邦也公则脩虞书之考绩举汉代之课第处亊详谛无依违故纵之败奉法端审无隠忌峭刻之文时分部所繋于公尤重陵江并海竟吴越之域皆所莅焉复命称职加朝散大夫又拜左庻子集贤殿学士奉翊储后脩其宫政统理文籍纪于秘府拜尚书左丞直而多容简而有制去苛削之文而吏皆率法务宏大之道而政不失中加银青光禄大夫迁为右散骑常侍泾卒之乱公以变起卒遽尽室奔匿于终南山贼徒访公所在追以相印既及公而问焉公变名氏以绐之捐家属以委之贼遂执公爱子榜棰讯问折其右肱而公不之顾即歩入穷谷披草径逾蓁【集作秦】岭由褒骆朝于行宫上嘉其诚节不时召见公顿首流涕累陈计画贼平防勲赐轻车都尉封宜城县开国伯拜尚书兵部侍郎初公名载字元舆至是奏请改命以涤伪署之污是嵗盗据淮浒方议讨戮宰相以大理评事李元平者有名以为才堪攘冦拜为汝州羣臣望声狥利者皆曰徳举公独慷慨言于朝曰是夫喋喋玉而贾名者也王衍误天下殷浩败中军华而不实异代同徳徃且见获何冦之攘时人不之信也未几盗袭汝州以元平归凡百莫不嗟服焉俄以本官同中书门下平章事登庸翊圣【集作登翊圣皇】匡弼大政造膝尽规谏之志当事无矜大之容援下情于上以酌天心顺嘉誉于外用彰君徳故【一有致字】绩用茂着而人罕知之然其彰布于外敷闻在下者十有一二焉贞元初上以甸服长人天下理本于是亲择郎吏分宰于京师外部未几而人謡大和击壤之颂归于帝力上召丞相告之左仆射平章【蜀本有重字】事张延赏忭蹈称庆公俯伏不贺且曰甸服之政固宜慎重然则此屑屑者特京兆尹之职耳陛下当择臣軰以辅圣徳臣当选京兆以承大化京兆当求令长以亲细事夫然后宜舍此而致理可谓爱人矣然非王政之大伦也不知所贺上深然之汉惠悦曹参之言绛侯慙曲逆之对考之前志我无负焉既而西戎乗间入邑诈以请盟侍中北平王璲建议许之自公卿已【集作以】下莫有异虑公独陈谋献画言戎之诈固不可许竟留中不下而前议遂行于是册命上将涖盟诸戎果纵兵逼好大殴掠而去上召对前殿嘉叹者乆之时谏臣有廷争陷于讪上者上未之善也公从容候间陈古以讽所以示寛裕之德招谠正之言词旨切直意气懃恳动合圣谟卒见纳用无何工人有以埋乘舆服器得罪于左右者有司以盗易御物请论如法制初可之公不奉诏因抗疏曰迹其罪状未甚指明方春杀人惧【集作恐】伤和气上览之大悦即原其罪刑官慎恤之事正于邦典圣君含育之徳彰于天下论者难之时上相与光禄卿裴腆不协候公休沐以御酒或阙隂请贬之制命既行公坚执不下请讯支计之吏校其供入之实原本定罪穷理辩刑而腆竟获宥克复本职白志贞有羁靮之勤献利【集作谋】屡中上嘉其功效特宠异之方议大用公以为胥徒杂类出自防贱负乗致冦盗之招也累防以闻而止公竭诚尽忠忧劳庻务有耄防之疾恳逼【集作廹】陈譲除右散骑常侍罢知政事贞元五年二月五日薨于昌化里终于散地故褒赠不及惟公致君之志孜孜焉不有怠也立诚之节侃侃焉无所屈也故处心积虑博蹇之道表于朝端弼违释回朴忠之诚沃于帝念内有敢言之勇进当不讳之明用能直道自逹而无罪悔者也公累更重任禄秩之厚布于宗姻无一防之土以处其子孙无一畆之宫以聚其族属待禄而饱佣室而安终身坦荡而细故不入其逹生知足落落如此夫其孝恭慈仁义行也【集作子恭父慈善行也】拊循致理能政也直亷防静俭徳也拒疑独断明识也其冐危以扞牧圉大节也犯顔以陈訏谟至忠也有一于此尚宜旌褒矧兹备体乌【集作焉】可以已固当餙以荣号章示后来而故吏遗孤沦寓遐壌乆稽寻典罪在宗属敢用评隲旧行敷賛遗风若乃扬孔氏褒贬之文举周公惩劝之法徴于诔諡则有司存谨状贞元十五年三【集作正】月日故银青光禄大夫右散骑常侍轻车都尉宜城县开国伯柳公孙将仕郎守集贤殿正字宗元谨上【后有尚书考功状英华元编在八百四十一巻諡议门】






　　文苑英华巻九百七十五
　　钦定四库全书
　　文苑英华巻九百七十六　　宋　李昉等　编行状六
　　检校尚书左仆射中书门下平章事兼汴州刺史董公晋行状一首
　　检校礼部尚书东海公徐申行状一首
　　尚书吏部侍郎韩愈行状一首
　　巩县令白府君行状一首
　　襄州别驾白府君行状一首
　　金紫光禄大夫检校尚书左仆射同中书门下平章事兼汴州刺史充宣武军节度副大使知节度事管内度支营田汴宋亳颍等州观察处置等使上柱国陇西郡开国公赠太傅董
　　公晋行状　　　　　　　　韩　愈
　　曽祖仁琬皇任梁州博士祖大礼皇赠右散骑常侍父伯良皇赠尚书左仆射公讳晋字混成河中虞乡万歳里人少以眀经上第宣皇帝居原州公在原州宰相以公善为文任翰林之选【集有既以二字】闻召见拜秘书省校书郎入翰林为学士三年出入左右天子以为谨愿赐绯鱼袋累升为卫尉寺丞出翰林以疾辞拜汾州司马崔圆为州诏以公为圆节度判官摄殿中侍御史以军事如京师天子识之拜殿中侍御史内供奉由殿中为侍御史入尚书省为主客贠外郎由主客为祠部郎中先皇帝时兵部侍郎李涵如回纥立可敦诏兼侍御史赐紫金鱼袋为涵判官廻纥之人来曰唐之复土疆假【集作取】回纪之力焉约我为市马马既入而归我贿不足我于使人乎取之涵惧不敢对视公公与之言曰我之复土疆尔信有力焉吾非无马而与尔为市为尔赐不既多乎尔之马歳五至【集有吾字】数皮而归资邉吏请致诘也天子念尔有劳【集有故字】下诏禁侵犯诸戎畏我大国之尔与也莫敢校焉尔之父子宁而畜马蕃者非我谁使之于是其众皆环公拜既又相率南面序拜皆两举手曰不敢复有意于大国自回纥归拜司勲郎中未尝言回纥之事迁秘书少监歴太府太常二寺亚卿为左金吾卫将军今上即位以大行皇帝山陵出财赋拜太府卿由太府为左散骑常侍兼御史中丞知台事三司使选擢才俊有威风始公为金吾始【集作未】尽一月拜太府由太府【集无此三字】九日又为中丞朝夕入议事于是宰相请以公为华州刺史潼关防御镇国军使朱泚之乱加御史大夫诏至于上所又拜国子监祭酒兼御史大夫宣慰恒州于是朱滔自范阳以廻纥之师助乱人【集作心字】大恐公既出至恒州即日奉诏出兵与滔战大破走之还至河中李懐光反上如梁州懐光所率皆朔方兵公知其谋与朱泚合也患之造懐光言曰公之功天下无与敌公之过未有闻于人某至上所言公之情上寛明将无不赦宥焉乃能为朱泚之臣乎彼为臣而背其君苟能【集作得】志于公何有且公既为太尉矣彼虽宠公何以加此彼不能事君能以臣事公乎公能事彼而有不能事君乎彼知天下之怒朝夕戮死者也故求其同罪而与之比公何所利焉公之敌彼有余力不如眀告之絶而起兵袭取之清宫而迎天子庻人服而请罪有司虽有大过犹将掩焉如公则谁敢议语已懐光拜曰天赐公活懐光之命喜且泣公亦泣则又语于其将卒如语懐光者将卒呼曰天赐公活吾三军之命拜且泣公亦泣故懐光卒不与朱泚当是时懐光几不反公气仁语若不能出口及当事乃更踈亮防给其词忠其容貎温然故有言于人无不信【集作之字】明年上复京师拜左金吾卫大将军由大金吾为尚书左丞又为太常卿由太常拜门下侍郎平章亊在宰相位凡五年所奏于上前者皆二帝三王之道由秦汉已降未尝言退归未尝言所言于上者于人子弟有私问者公曰宰相所职繋天下天下安危宰相之能与否可见欲知宰相之能与否如此视之其可凡所谋议于上前者不足道也故其事卒不闻以疾病辞于上前者不记【集作已】退以表辞者八方许之拜礼部尚书制曰事上尽大臣之节又曰一心奉公于是天下知公之有言于上也初公为宰相时五月朔会朝天子在位公卿百执事在廷侍中賛百僚贺中书侍郎平章事窦叅摄中书令当传诏词疾作不能事凡将大臣朝会当事者既受命皆先日习仪于时未有诏公卿相顾公逡廵进北面言曰摄中书令臣某病不能事臣请代某事于是南面宣致诏词已复位进退甚详为礼部四年拜兵部尚书入谢上语问【问字集本作移时】日晏复有入谢者上喜曰董某疾且损矣出语人曰董公且复相既二日拜东都留守判东都尚书省亊充东都畿汝【蜀本有州字】都防御使兼御史大夫仍为兵部尚书由留守未尽五月拜检校尚书左仆射同中书门下平章事汴州刺史宣武军节度副大使知节度事管内度支营田汴宋亳颍等州观察处置等使汴州自大厯来多兵事刘佐益其师至十万人【表本无一人】佐死子士宁代之畋逰无度其将李万荣乗其畋也逐之万荣为节度一年其将韩惟清张彦林作乱求杀万荣不克三年万荣病风昏不知事其子乃复欲为士宁之故监军使俱文珍与其将邓惟恭执之归京师而万荣死诏未至惟恭权军事公既受命遂行刘宗经韦景韩愈实从不以兵卫及郑州逆者不至郑州人为公惧或劝公止以待有自汴州出者言于公曰不可入公不对遂行宿圃田明日食中矣逆者至宿八角明日惟恭与【表文作及】诸将至遂逆以入及郛三军縁道讙声庻人壮者呼老者泣妇人啼遂入以居初佐死吴凑代之及巩闻乱归士宁万荣皆自为之而后命军士将以为常故惟恭亦有志以公之速也不及谋遂出逆既而私其人观公之所为以告曰公无为惟恭喜知公之无害已也委心焉进见公者退皆曰公仁人也闻公言者皆曰公仁人也环以相告故大和【蜀本有初字】佐遇军士厚士宁惧不复加厚焉至万荣如士宁志及韩张乱又加厚以懐之至于惟恭每加厚焉故士【集有宁字】卒骄不能御则置腹心之士幕于公庭庑下挟弓执剑以湏日出而入前者去日入而出后者至寒暑时至则加劳赐酒肉公至之时【时字集作明日】皆罢之贞元十二年七月也八月上命汝州刺史陆长源为御史大夫行军司马杨凝自左司郎中为检校吏部郎中观察判官杜伦自前殿中侍御史为检校工部贠外郎节度判官孟叔度自殿中侍御史为检校金部贠外郎度支营田判官职事修人变【蜀本作俗表本作民】化嘉木生白鹊集仓鸟【集作乌】来巢嘉同蒂聮实四方至者归以告其帅小大威怀有所疑輙使来问有交恶者公与平之累请朝不许及有疾又请之且曰人心易动军旅多虞及臣之生计不先定至于【集作于】他日事或难期犹不许十五年二月三日薨于位上三日罢朝赠太傅使吏部贠外郎杨于陵来祭吊其子赠布帛米有加公之将薨也命其子三日敛既敛而行于行之四日汴州乱【表本有故字】君子以公为知人公之薨也汴州人歌之曰浊流洋洋有辟其郛阗道讙呼公来之初今公之归公在丧车又歌曰公既来止东人以完今公殁矣人【集作其】谁与安始公为华州亦有惠爱人思之公居处恭无妾媵不饮酒不謟笑好恶无所偏与人交泊如也未尝言有问者曰吾志于教化享年七十六阶累升为金紫光禄大夫勲累升为上柱国爵累升为陇西郡开国公娶南阳张氏夫人后娶京兆韦氏夫人皆先公终公四子全道湲【唐书作溪下同】全素澥【按表本蜀本作全道全溪系表及韩愈作董溪墓志溪全素全澥下同按唐世辞并无全字盖全道全素出于赐名也】全道全素皆上所赐名全道为秘书著作湲为秘书省秘书郎全素为大理评事澥为太常寺大祝皆善士有学行谨具歴官行事状伏请牒考功并牒太常议所諡牒史舘请垂编録谨状【集作伏上】贞元十五年五月十八日故吏前汴亳颍等州观察推官将仕郎试秘书省校书郎韩愈状
　　金紫光禄大夫检校礼部尚书使持节都督广州诸军兼广州刺史兼御史大夫充岭南节度营田观察制置本管经畧等使东海郡开国公食邑二千户徐公行状　李　翺
　　曽祖仁彻隋吉州太和县丞祖之皇考功贠外郎赠吏部郎中谏议大夫考乂皇汾州司户叅军赠信州刺史京兆府万年县青盖乡交原里东海徐公年七十公讳申字维降东海郯人永泰元年寄籍京兆府举进士得秘书省正字初辟廵官于江西又掌书记于岭南行营哥舒氏之乱平奏授大理评事转司直兼监察御史赐绯鱼袋又充节度判官于朔方改授太子司议郎兼殿中侍御史选授洪州都督府长史时刺史嗣曹王举江西兵讨李希烈故以长史行刺史事任职有成曹王荐之迁韶州刺史四十余年刺史相循居于县城州城与公田三百顷皆为墟县令丞尉杂处人【集作民】屋公乃募百姓能以力耕公田假之牛犂粟种【集作与字】食所收以其半与之不假牛犂者三分与其【集无此字】二田乆不理草根腐地増肥又连遇宜歳得粟比余田畆盈若干凡积粟三万斛将复筑室于州故城令百工之技以其艺来者与粟有差刺史临视给与吏无所行其私以故人皆便信应募者数千人陶人不知墁而涂有余圩人不板筑而墙有余筑人不操斤斧而工有余陶者圩者筑者工者各以其所能相易未十旬而城郭室屋建立如初刺史以官属迁于新城县令之下各返其室创六驿新大市二道四舘器用皆具曲江县五百人以状诣观察使请作碑立生祠公自陈所为不足述假令如百姓言乃刺史职宜如此何足多者不愿以小事市【蜀本作干】名观察使嘉其譲宻以状闻迁合州刺史其始来也韶之【集有人字】户仅七千凡六年迁合州及其去也倍其初之数又盈四千户焉初先夫人殁于江西遭贼难未克返寓于西原公不赴合州表请奉防归祔于河南府偃师县既沧景观察使奏请景州刺史河北之俗刺史阙其帅辄以寮属将校自为之不请者有年矣宰相累进刺史名皆不出及召公入言合上防遂下诏迁朝散郎使持节景州诸军事景州刺史充本州团练使兼御史中丞赐紫金鱼袋寻加节度副使其明年沧景节度使始朝其二年又朝遂留诏以其从父兄代之奏公充行军司马公遂以信州府君茔近漕河表求改于重山诏许之既徴入京师迁朝散大夫使持节都督邕州诸军事守邕州刺史本管经畧招讨使御史中丞赐紫如故是嵗贞元十七年也诘俚盗除其暴掠良聚攻禁下【集作不】如令通蛮夷道责土贡大首领黄氏帅其属纳质共赋黄氏周氏韦氏侬氏皆羣盗也黄氏之族最强盘亘十数州周侬【集作韦】氏之不附之也率羣黄之兵以攻之而逐诸海黄氏既至羣盗皆服于是十三部二十九州之蛮宁息无防害其明年制迁使持节都督广州诸军事守广州刺史兼御史大夫充岭南节度观察本管经畧等使散官赐【集作此字】如故前节度使殁掌印吏盗授人职百数谋夜发兵为乱事觉奔走公至隂以术得首恶杀之不问其余军中以安蛮夷俗相攻刼羣聚縁道发輙捕斩无复犯者蕃国歳来互市竒珠瑇瑁异香文犀皆浮海舶以来常贡是供不敢有加舶人安焉商贾以饶二十一年进阶银青光禄大夫元和元年诏加金紫光禄大夫检校礼部尚书封东海郡开国公食邑二千户余如故诏书未至有疾薨于位三佐藩屏之臣五为刺史一为经畧使一为节度观察使阶累升为金紫光禄大夫爵超进为开国公官亟迁为礼部尚书其事业皆足以传示后嗣为子孙法享年七十虽不极【集作登】于上寿儒者荣之前夫人渤海髙氏子皆早夭后夫人扶风窦氏封国夫人有子元弼前右卫仓曹叅军以读书属文为业谨具歴官行事如前状请牒太常编録谨状正议大夫行尚书吏部侍郎上柱国赐紫金鱼袋赠礼部尚书韩公行状　前　人
　　曽祖泰皇任曹州司马祖濬素皇任桂州长史父仲卿皇任秘书郎赠尚书左【蜀本作右】仆射公讳愈字退之昌黎某人生三歳父殁飬于兄会舍及长读书尽能记他生之所习年二十五上进士第汴州乱诏以旧相东都留守董晋为平章事宣武军节度使以平汴州晋辟公以行遂入汴州得试秘书省校书郎为观察推官晋卒公从晋丧以出四日而汴州乱凡从事之居者皆杀死武宁军节度使张建封奏为节度推官得试太常寺恊律郎选授四门博士迁监察御史为幸臣所恶出守连州阳山县令政有惠于【集作于】下及公去百姓多以公之姓名【集作命】其子改江陵府法曹叅军入为权知国子博士宰相有爱公者将以文学职处公有争先者构公语以飞之公恐及难遂求分司东都权知三年改真博士入省为分司都官贠外郎改河南县令日以职分辨于留守及尹故军士莫敢犯禁入为职方贠外郎华州刺史奏华阳县令桞涧有罪遂将贬之公上防请发御史辨曲直方可处以罪则下不受屈既栁涧有犯公由是复为国子博士改比部郎中史舘修撰转考功郎中修撰如故数月以考功知制诰上将平蔡州先命御史中丞裴公度使诸军以视兵及还奏兵可用贼势可以灭颇与宰相意忤既数月盗杀宰相又害中丞不克中丞防伤马逸以免遂为宰相以主东兵自安禄山起范阳陷两京河南北六七镇节度使身死则立其子作军士表以请朝廷因而与之及贞元季年虽顺地节将死多即军中取行军副使将校以授之节习以成故矣朝廷之贤恬然于所安以苟不用兵为贵议多与裴度相异惟公以为盗杀宰相而遂息兵其为耻【集作懦】甚大兵不可以息以天下力取三州尚何不可与裴丞相议合故兵遂用而宰相有不便之者月满迁中书舍人赐绯鱼袋后竟以他事改太子右庻子元和十二年秋以兵老乆屯未灭上命裴丞相为淮西节度使以招讨之丞相请公以行于是以公因本官【集作此三字】兼御史中丞赐三品服及鱼【三字集作衣鱼】为行军司马从丞相居于郾城公知蔡州精卒聚界上以拒官军守城者率老弱且不过千人亟白丞相请以兵三千人间道以入必擒吴元济丞相未及行而李愬自唐州文城垒提其卒以夜入蔡州果得元济蔡州既平布衣柏耆以计谒公公与语竒之遂白丞相曰淮西灭王承宗胆破可不劳用众宜使辨士奉相公书明祸福以招之彼必服丞相然之公令栢耆口占为丞相书【集有明祸福使四字】柏耆袖之以至镇州王承宗果大恐上表请割徳二州以献丞相归京师公迁刑部侍郎歳余佛骨自鳯翔至传京师诸寺【集有时字】百姓有烧指与顶以祈福者公奏防言自伏羲至周文武时皆未有佛而年多至百歳有过之者自佛法入中国帝王事之夀不得【集作能】长梁武帝事之最谨而国大乱请烧弃佛骨防入贬潮州刺史移袁州刺史百姓有以男女为人者公计佣以偿其直而出归之入迁国子祭酒有直讲能説礼而陋于容学官多豪族子摈之不得共食公命吏曰召直讲来与祭酒共食学官由此不能贱直讲奏儒生为学官日使会讲生徒奔走听问皆相喜曰韩公来为祭酒国子监不寂寞矣改兵部侍郎镇州乱杀其帅田正征之不克遂以王庭【集作廷下同】奏为节度使诏公徃宣抚既行众皆危之元稹奏曰韩愈可惜穆宗亦悔有诏令至境观事势无必于入公曰安有受君命而滞留自顾遂疾驱入庭凑严兵防刃弓矢以逆及舘甲士罗于庭公与庭凑监军使三人就位既坐庭凑言曰所以纷纷者乃此士卒所为本非庭凑心公大声曰天子以为尚书有将帅材故赐之以节实不知公共健儿语未得乃【二字集作及】大错甲士前奋言曰先太史为国打朱滔滔遂败奔【集无此字】走血衣皆在此军何负朝廷乃以为贼乎公告曰儿郎等且勿语听愈言愈以为儿郎已不记先太史之功与忠矣若犹记得乃大好且为逆与顺利与病【二字集作害】不能逺引古事但以天寳来祸福为儿郎等明之安禄山史思明李希烈梁崇义朱滔朱泚吴元济李师道复有若子若孙在乎亦有居官者乎众皆曰无又曰田令公以魏博六州归朝廷为节度使后至中书令父子皆授旄【集作旗】节子与孙虽在童防【集作防童】者以为好官穷富极贵宠荣耀天下刘悟李祜皆在大镇王承元年始十七亦仗节皆三军耳所闻也众乃曰田正刻此军故军不安公曰然汝三军亦害田令公身又残其家矣复何道众乃谨【集作讙】曰侍郎语是侍郎语是【集本不用叠此句】庭凑恐众心动遽麾众散出因泣谓公曰侍郎来欲令庭凑何所为公曰神防六军之将如牛元翼比者不少但朝廷顾大体不可以弃之耳而尚书乆围之何也庭凑曰即出之公曰若真则无事矣因与之宴而归之牛元翼果出及还于上前尽奏与庭凑及三军语上大悦曰卿直向伊如此道由是有意欲大用之王武俊赠太师呼太史者燕赵人语也转吏部侍郎凡令史皆不鎻听出入或问公公曰人所以畏鬼者以其不能见也鬼如可见则人不畏之矣选人不得见令史故令史势重听其出入则势轻改京兆尹鱼御史大夫特诏不就御史台谒后不得引为例六军将士皆不敢犯私相告曰是尚欲烧佛骨者安可忤故盗贼止遇旱米价不敢上李绅为御史中丞械囚送府使以尹杖杖之公曰安有此使归其囚是时绅方幸宰相欲去之故以台与府不协为请出绅为江西观察使以公为兵部侍郎绅既复留公入谢上曰卿与李绅争何事公因自辨数日复为吏部侍郎长庆四年得病满百日罢既罢以十二月二日卒于靖安里第公气厚性通论议多大体与人交始终不易凡嫁内外及交友之女无主者十人防孤飬于嫂郑氏及嫂殁为之服朞【集作朞服】以服之深于文章每以为自扬雄之后作者不生【集作出】其所为文未尝放【集作效】前人之言而固与之并自贞元末以至于兹后进之士其有志于古文者莫不视公以为法有集二十巻【集作四】小集十巻及病遂请告以罢每与交友言既终以处妻子之语且曰某伯兄徳行髙晓方药食必视本草年止于四十二某踈愚食不择禁忌五【集作位】为侍郎年出伯兄十五歳矣如又不足于何而足且获终牖下幸不至失大节以下见先人可谓荣矣享年五十七赠礼部尚书谨具任官事迹如前请牒考功下太常定諡并牒史舘谨状
　　故巩县令白府君行【集作事】状　白居易
　　白氏姓楚公族也楚熊居太子建奔郑建之子胜居于吴楚间号白公因氏焉楚杀白公其子奔秦代为名将乙丙已降是也裔孙白起有大功于秦封武安君后非其罪赐死杜邮秦人怜之立祠庙于【集作于】咸阳至今存焉及始皇思武安之功封其子仲于太原子孙因家焉故今为太原人自武安已下凡二十七代至府君髙祖讳建北齐五兵尚书赠司空曽祖讳士通皇朝利州都督祖讳志善朝散大夫尚衣奉御父讳温朝请大夫检校都官郎中公讳锽字确钟都官郎中第六子防好学善属文尤工五言诗有集十巻年十七明经及第解褐授鹿邑县尉歴晋陵县尉汜水县尉【集无此八字】洛阳主簿酸枣县令酸枣有善政本道节度使令狐章知而重之秩满奏授殿中侍御史内供奉赐绯金鱼袋充滑台【集作亳】节度叅谋军府之要多咨度焉居歳余公常规章之失章不听公因留书移章不辞而去明年迁授河南府巩县令在任三考自鹿邑至巩县皆以清贞静理闻于一时公为人沉厚和易寡言多可至于渉是非关邪正者辩而守之则确乎不可防也大厯八年五月三日遇疾殁于长安春秋六十有八其年权殡【集作歴】于下【集无下字非】邽县下邑里夫人河东薛氏薛氏【集作夫人】之父讳俶河南县尉大厯十二年六月十九日殁于新郑县之私第享年七十以其年权窆于新郑县临洧里公有子五人长子讳季庚【庚世系表同集作庾不同】襄州别驾事具后状次讳季殷徐州沛县令次讳季轸许州许昌县令次讳季宁河南府叅军次讳季平乡贡进士元和六年十月八日孙居易等始发防灵榇迁塟于下邽县【集无此字】义津乡北原而合祔焉谨状
　　襄州别驾白府君事状　　　　前　人
　　公讳季庚字子申巩县府君之长子天寳末明经出身解褐授萧山县尉歴左武卫兵曹叅军宋州司户叅军建中元年授彭城县令时徐州为东平所管属本道节度使反反之状先以胜兵屯埇口絶汴河运路然后谋东窥江淮朝廷忧虞计未有出公与本州刺史李洧潜谋以徐州及有口城归国反拒东平东平令【集作遣】骁将信都崇敬石隠金等率劲卒二万攻徐州徐州无兵公合吏民得千余人与李洧坚守城池亲当矢石昼夜攻拒凡四十二日而诸道救兵方至既而贼徒溃运路通首挫逆谋不敢东顾繇是徐州一郡七邑及埇口等三城到于今讫不东平者实李洧与公之力也徳宗嘉之命公自朝散郎超授朝散大夫自彭城令擢拜本州别驾赐绯鱼袋仍充徐泗观察判官故其制云今徐州【集无二字】州将忠谋翻然仗【集作効】顺协其诚美共賛国【集作良】图我悬爵赏候兹而受宜加佐郡之命仍宠殊阶之序贞元初朝廷念公前功加检校大理少卿依前徐州别驾当道团练判官仍知州事故其制云尝宰彭城挈而归国旧勲若此新宠蔑如【集有或字】不延厚于忠臣将何劝于义士宜从亚列贰徐方秩满又除检校大理少卿兼衢州别驾秩满本道观察使皇甫政以公政绩闻荐又除检校大理少卿兼襄州别驾贞元五【集作十是】年十【集作五】月二十八日终于襄阳官舍享年六十有六某年权窆于襄阳县东津乡南原至元和六年十月八日嗣子居易等迁于下邽县义津乡北原从巩县府君宅兆而合袝焉夫人颍川陈氏陈宜都之后祖讳璋利州刺史考讳润坊郦城县令妣太原白氏陈氏【集作夫人】无兄姊弟妹八嵗丁郦城府君之忧居防致哀主祭尽敬其情礼有过成人者中外族咸称异之十五歳事舅姑服勤妇道夙夜九年迨于奉蒸尝睦娣姒待賔客抚家人又三【集作二是】十三年礼无违者故中外凡为家【集作冢】妇者皆景慕而仪型焉及别驾府君即世诸孤【集作子字】尚防未就师学陈氏【集作夫人】亲执诗书夙【集作昼】夜教导恂恂善诱未尝以一呵一抶加之十年之【集作余字】间诸子皆以文学仕进官至清近实夫人慈训所致也为女孝如是为妇顺如是为母慈如是举三者百行可知矣建中初以府君彭城之功封颍川县君元和六年四月三日殁于长安宣平里第享年五十有七其年十月八日从先府君袝于皇姑焉有子四人长曰防文前饶州浮梁县主簿次曰居易前京兆府曹叅军翰林学士次曰行简前秘书省校书郎防子金刚奴无禄早世初髙祖赠司空有功于北齐诏赐庄宅各一区在同州同城县至今存焉故自司空而下都官郎中而上皆于同城今以卜归不便遂改卜巩县府君及防州别驾府君两茔于下邽县义津乡北原其两茔同兆域而异封树盖从时宜且叶吉也谨状



　　文苑英华巻九百七十六
　　钦定四库全书
　　文苑英华巻九百七十七　宋　李昉等　编行状七
　　工部尚书致仕崔淙行状一首
　　左金吾大将军栁晟行状一首
　　浙江西道观察使崔郾行状一首
　　吏部侍郎沈传师行状一首
　　银青光禄大夫守工部尚书致仕上柱国中山郡开国公食邑二千户赠陜州大都督博陵崔
　　公行状　　　　　　　　　吕　温
　　曽祖讳承福皇朝大中大夫广越二府都督祖讳先意皇朝朝议大夫邓州刺史父讳巘皇朝朝议大夫郑州长史赠左散骑常侍状斧藻天理立为人极敬终端本彼所以将就诚明褒殁劝存此所以砥砺名教然而以道行已晦而弥光大君子之行也以法考行直而无党贤有司之职也且曰献状则唯所知公清庄而和博厚而敏岐嶷而夙茂羇贯【集作丱】而老成性约情充静专动直出入孝悌周旋忠信始以眀经上第调佐夏阳次以词丽甲科超尉王屋事廹于官而举言廹于事而欲蔵智而防穉来求不近名而声华见逼故相左仆射张公时尹洛京首得才实洎镇荆蜀致于幕庭再兼理官专领记室防【集作健】笔良画二邦有闻旋遘内艰毁瘠仅立善居得礼族党称之免丧之歳天子南狩太尉西平王大会兵车将图匡复公首膺辟任濬发义心琴未成声履及于路感激而将星芒怒谋谟而兵祲廓清翠华既还优典斯及拜殿中侍御史时有宠臣为京兆者政以暴闻吏有寃公表陈枉直伏閤待旦言忠主悟事寝风生以防违称职转侍御史以求瘼慎选为华原令大兵之后旱歳为虐公劳徕不倦弛张以宜复流庸于润屋辟旷土为多稼俄改歙州刺史地杂欧骆号为难理下车而简其约束期月而明其信誓然后破散谿众剪锄山豪既去害羣之姧遂宁挺【集作挻】险之俗徴拜长安县令威声先路不肃而理铓刃余地所投皆虚擢同州刺史国歉于丰量赈为籴号里仓者三百所而凶年备矣戒以暴骸谕之速朽成薄者九百家而奢俗惩矣郡人有豪夺乡惸隂持吏夫朋构讼【集作纷】狱累政患之【集作所患】公断以寻斧破其囊橐人乐其杀而法制行焉郡城自御冦之余复隍殆尽朝贡所经夷夏何仰公悦使襁负大兴版筑下不知役而扁固立焉其余则去思有碑详在篆述可覆视也朝议陟明迁于陜服封介晋楚寄分函洛而戒备不兵库虚闭公乃鸠工以利器阅实以练卒金革中度义勇知方既而有淮西之役晨令暮具凛然而可观矣河出城下造舟为梁经费僝【集作始匪】工败决相继公乃沉石而双固中沚省舰而三分巨流【集作渠】水与意会势若天成既而有奔涛之沴智胜功显终然而无害矣其余则三降玺书就加爵秩是明徴也移疾入觐贰职冬官归载不过图书留府盈乎粟帛丰公约私于是乎在至既陈乞以尚书致仕【集作政】室不交要路之賔口不言当代之事就隂委顺谈者多之公自解巾至于撤乐思不逾矩动无【集作不】越思以忠贞为仕模以勤俭为家训身居侯邸清节如初男降王姬素风愈厉羁孤聚室人各忘其亡布褐分庭士不知其贵体温柔而事至能断性坦易而物莫得窥【集作能窥】当官不务于名声所去必遗其功利甿謡尚在时论可征已逾书葬之期请举易名之典谨状元和三年四月日故银青光禄大夫守工部尚书致仕赠陜州大都督博陵崔公从弥【集作外生】甥朝议郎司封贠外郎上骑都尉赐绯鱼袋吕温谨上尚书考功夫立身之道始于君亲中于其人终于其身若府君者居防有闻临难有功善其始也勤于官业惠于鳏寡敬其中也家事以理年至而退谨其终也率是三懿光于前训以咨諡法无媿至公谨状
　　银青光禄大夫检校户部尚书左金吾大将军兼御史大夫上柱国河南县开国公食邑二千户赠紫金鱼袋太子少保栁公行状
　　沈亚之
　　曽祖该皇任陵州録事叅军赠陵州刺史祖岑皇赠秘书监父潭皇太仆卿驸马都尉赠司空状公讳晟其先河东人也肃宗时诏取儒贤配主其父以门业【集作叶】中选拜太仆卿尚和政公主主及太仆继防而公年始十二孝闻宫姻既去防代宗怜之召飬宫中令与皇太【集无太字】子诸王俱受学故公得通籍中禁诏以吴大瓘为之师又以大瓘子通通微互为助教令十日考学绩责【集无此字】劝所进乾元初除尚舍奉御得归故邸又诏吴大瓘通通微令就舍授学广徳中加检校太常卿赐佩金鱼及徳宗即位以公故奉铜辇将欲加赐迁官【集作宫非】未几而属车西狩矣公徒走会难奉天因泣奏曰臣愿得尺诏持而入东都购其豪人以为效徳宗嘉【集作竒】其忠赐诏如奏公于是佣装入贼军中见贼伪右将军郭常左将军张光晟公大説曰隂潦之灾鱼鼈游其墀坛即阳光赫眀是軰不知枯挂之地者公等宁能从其挂哉乃出诏示常等皆奉诏伏兴【集作与】誓约所归未及期会枢籍宦官朱既昌隂以公之状飞告泚遂为泚捕繋定死矣泚诘二将词不伏即徙于外狱稍寛之有顷贼兵累败守吏益怠公因其共繋者十余人谋相与脱其锢髠而走之奉天德宗为之抚背流涕明日乗【集作宸】舆幸汉中公奉辔至南梁还拜原王府长史贞元六年改嘉王府长史其后【集作歳余】翰林舍人吴通谪死公为防陈雪进不得命公之季止公曰上方怒宁可为也公不听公章卒三贡于是徳宗寤之谓公见义不回赐书宠劳竟雪通改沣州别驾十一年入为少将作永贞初迁大将作加朝请大夫起崇陵功以检校左散骑常侍居使内作封河东县开国子食邑五百户又加银青光禄大夫起丰陵功赠上柱国元和初西蜀叛发岐陇邠泾朔方太原及山东六郡之卒皆属长武军诏以髙崇文讨之既诛三蜀大困而汉中最险狭益不能赈输所奉中朝以公【集作器】用当济遂拜工部尚书兼御史大夫持节帅汉中始诏诸征蜀卒各还故部而独以汉中卒三千人移戍梓州其卒以为始去父母乡里既劳而归及境乃不得见其闾亦以公【集无此字】功自頼今则徙之谓若谪耳皆蜂【集作锋】奋食所引刃援弓廹中贵人时公行未及郡闻之遂疾驱倍走徃其所先劳之苦辛【集作卒是】劳已乃问曰君等何以而成功乎俱曰某等伐辟耳又问曰辟何以而得伐俱曰骄不受指于天子公曰君等既知辟以不受指而得伐又亲防之而得功反不受指耶今不受指即受防也【集作矣】士卒皆免胄匍匐遂行所徙歳余复入为大将作使匈奴先是戎相出视国使必自据偃以相辱傲公知之乃先谓曰闻若等常以去信为强亡礼自大礼信不为诚不仁也何足奉吾国乎于是单于诸王贵人闻之愕然失恃皆莫能辞见则改容跪防遂致天子之命约信成礼而归拜金吾右将军始得居公爵益封千五百户加为大金吾九年加户部尚书以大金吾为左将军元和十三年三月九日殁享年六十九上闻之一日废听奏诏令【集作命】从官临吊之赐赙粟帛赠太子少保强辩多学谦下好问因危以致其节见义不顾其私输公之急某从寮其门得备前行谨以所闻所见实録于斯谨状元和十四年七月十七日状
　　银青光禄大夫检校礼部尚书兼御史大夫充浙江西道都团练观察处置等使上柱国清河郡开国公食邑二千户赠吏部尚书崔公行状
　　杜　牧
　　曽祖综皇任醴泉县令祖佶皇任太子中允赠右散骑常侍父倕皇任检校吏部侍郎【集作郎中】兼御史中丞袁州刺史赠太师公讳郾字广畧风仪秀伟神深气【集作气深】厚即之如鉴望之如春既冠识者知不容于风尘矣贞元十二年进士【集无二字】中第十六年平判入等授集贤殿校书郎陜虢观察使崔公琮愿公为賔而不乐之挈辞载币使者数返公徐为之起且曰不关上闻摄职可也受署为观察廵官后转京兆府鄠县尉迁监察御史殿中侍御史刑部贠外郎丁邠国太夫人忧杖而能起人有闻焉服除拜吏部贠外郎判南曹事千人百族必应进而进公亲自挟格肖法必留戾程必黜每悬牓举牍富室权家汗而仰视不敢出口宿吏逡廵缚手系舌愿措一奸不能得之凡二年迁左司郎中加朝散大夫旋拜諌议大夫兼知匦使穆宗皇帝春秋富盛稍以畋游声色为事公晨朝正殿挥同列进而言曰十一圣之功徳四海之大万国之众之治之乱【唐书本传作治其乱】悬于陛下自山以【集作已】东百城千里昨日得之今日失之西望戎垒距宗庙十舍百姓憔悴蓄积无有愿陛下稍亲政事天下幸甚诚至气直天子为之动容敛神慰而谢之迁给事中敬宗皇帝始即位旁求师臣今相国竒章公上言曰非公不可遂以本官充翰林侍讲学士命服紫金旋拜中书舍人仍兼旧职侍帝郊天加银青光禄大夫髙承简罢郑滑节度使滑人仰【集作叩】阙乞为承简树徳政【集作政徳】碑内官进曰翰林故事职由掌诏学士上曰承简功臣也治吾咽喉地克有善政罢而请纪入人深矣吾以师臣之辞且宠异焉居数月魏博节度使史宪诚拜章请【集作谓字】为故帅田季安树神道碑内官执请亦如前辞上曰魏北燕赵南控成臯天下形势【集作胜】地也吾以师臣之辞且慰安焉居数月陈许节度使王沛拜章乞为亡父树神道碑内官执请亦如前辞上曰许昌天下精兵处也俗忠风厚沛能抚之吾视如臂吾以师臣之辞而彰其忠孝焉是三者皆御札命公令刻其辞恩礼亲重无与为比歴歳愿出守本官辞恳而礼部缺侍郎上曰公可也遂以命之二年选士七十余人大抵后浮华先行实转兵部侍郎今上即位四年公亟请于丞相閤曰愿得一方疲人而治之除陜虢观察使兼御史大夫先是陜之官人必月尅俸钱五千助输贡于京师者歳至八十万公曰官人不能赡私安能防民吾不能独治安可自丰即以常给兼使杂费下至于盐酤膏薪之品十去其九可得八十万歳为代之官人感悦随至短长不忍为欺万国西走陜实其冲复有江淮梁徐许蔡之戍兵北出朔方上郡回中汧陇间践更徃来不虚一时民之供亿吏须必应生活之具至于缾缶【集作缶筯是】常碎于四方之手公曰此犹束炬以焚民也于是节宴赏截浮费凡金漆陶木丝枲之用悉为具之可飨数千人民一不知复有诏防支税粟输太仓者歳数万斛如敛民也逺逺近近就积佛寺终输于河复籍【集作借】民而载之民之巨牛大车半顿于路前政咸知计不能出公曰管仲曰粟行五百里民有饥色斯言粟重物也不可推迁民受其况今迂直之计有不翅五百里乎公乃大索有无亲执筹而计之北临黄河树仓四十间穴仓为槽下防【集作注】于丹因隙偿【集作赏非】直不败时务自壮者斛幼者斗负挈囊裹委仓而去不知有输他境之民越逸奔走骈轸争闘愿为陜民政成化行上国下国更口賛颂凡二年改鄂岳安黄蕲申等州观察使囊山带江三十余城缭绕数千里洞庭百越巴蜀荆汉而会注焉五十余年比【集作北非】有蔡盗于是安鏁三关鄂练万卒皆伧楚善战浸有战风称为难治有徃自【集作自徃】矣公始临之简服伍旅修理械用亲之以文齐之以武大剏厅事以张威容造防冲小舰上下千里武士用命尽得羣盗公曰刼于水者以尽杀为习虽値童耉而无舍焉比附他盗刑不可等于是一死之内必累加之盗相诫曰公之未去勿触其境然后黜并奸冒用公法也升陟亷能用公举也抚防穷约用公惠也豪商大贾不得轻役不得隠田父子兄弟不得同贩于是阖境之内有余不足自公而均复建立儒宫置博士设生徒廪饩必具顽惰必迁敬譲之风人知家习八年秋江水涨溢公曰安得长堤而御之言讫兵【集作军】士齐民云锸雨杵一挥立就令行恩结有如此者千里之内如视堂庑虽僻左下里歳腊男子必以鸡贺馈女子能以簮瑱相问遗富乐欢康肩于古治凡五年迁浙西观察使加礼部尚书公曰三吴者国用半在焉因髙为旱因下为水者六歳矣经赋兵役不减于民上田沃土多归豪强荀悦所谓公家之惠优于三代豪强之酷甚于亡秦今其是也于是料民等第籍地沃瘠【集作塉】均其征赋一其徭役经费宴赏约事裁节民有宿逋不可减于上供者必代而输之诚祷山川歳获大稔复曰衣冠者民之主也自艰难已来军士得以加之商贾得以财侮之不能自奋者多栖于吾【集作吴】土遂立延賔舘以待之苟有一善必接尽礼因访里闾必【集作益】知民之疾苦随以理之才逾期嵗而吴民复振开成元年十月二十日薨于治所多士相吊曰使公相天子贞观开元之俗可期而见也岂公不幸实生民之不幸也主上痛悼辍朝一日赠吏部尚书公生知【集作得】灵和自干名立朝为公卿为侯伯未尝须臾间汲汲牵率欲显名于合道而仁义忠信明知恭俭欝积发溢自然相随不立结约【集作约结】而善人自亲不设沟垒而不肖自逺不志于荣逹而官位自及公内外阀阅源流【集作派】清显防于甲族而复甲焉亲昆仲六人皆至逹官公与伯兄季弟五司礼闱再入吏部自国朝以来未之有也上至公相方伯下及再命一命幕府陪吏之属遍满内外皆公门生公俯首益恭如孤臣客卿愓愓而多畏也自为重镇苞苴金币之货不至权门亲戚旧故周给衣食毕其婚防悉出俸钱不以家为在家怡然未尝训勉子弟自化皆为名人居室卑庳不设歩廊賔至值雨则张盖蹑屐而就于外位初镇于陜或束挺经月不鞭一人至于驿马令五歳幸全则为代之着为定制曰致一物于必穷之地君子不为其为仁爱而臻于此及迁镇鄂渚严峻刑法至于诛戮未尝贳一等后一客或问于公曰陜鄂之政不一俱臻于理何也公曰陜土瘠民劳吾抚之不暇尚恐其惊鄂之土沃民剽杂以夷狄非用威刑莫能致理政贵知变盖谓此也闻者服焉呜呼公之徳行材噐真哲人君子没而不朽者也易名定諡为国常典敢书光【集作先】烈逹于执事附于史氏云尔谨状
　　尚书吏部侍郎赠吏部尚书沈公行状
　　前　人
　　曽祖某皇任泉州司户叅军祖某皇任婺州武义县主簿赠屯田贠外郎父济皇任尚书礼部贠外郎赠太子少保公讳传师字子言明春秋能文工【集作攻】书未弱【集无此字】冠知名我烈祖司徒岐公与公先少保友善一见公喜曰沈氏有子吾无恨矣因以冯氏表生女妻之贞元末举进士许公孟容为给事中权文公为礼部侍郎时称权许进士中否二公未尝不相闻于其间者今其年礼部毕事文公诣许曰亦有遗恨曰为谁曰沈某一人耳许曰谁家子某不之知文公因具言先少保名字许曰若如是我故人子后数日径诣公且责不相见公谢曰闻于丈人或防致中第是累丈人公举遗其【集作违某】孤进故不敢自逹许曰至【集无此字】如公者可使我急贤诣公不可使公因旧造我眀年中第文公门生七十人时人比公为顔子聫中制防科授太子校书郎鄠县尉直史馆左拾遗左补阙史馆撰翰林学士歴尚书司门郎中【二字集作贠外郎】司勲兵部郎中中书舍人命服朱紫时穆宗皇帝亲任学士时事机秘多考决在内必取其长循为宰相公之宻补多同列每欲面陈拜章皆互来告公必取规议用为进退歳乆当为其长者凡再公皆逡廵不就上欲面授之公奏曰学士院长叅议大政出为宰相臣自知必不能为凡宰相之任非能尽知天下物情苟为之必致败挠况今百姓甚困燕赵适乱臣以死不敢当愿得治人一土【集作方】为陛下长飬之因出称病【集作疾】特降中使刘泰伦起之公称益笃故相国李公徳裕与公同列友善亦欲公之起词説甚切公终不出因诏以本官兼史职出归纶阁乆处宻近思効用于外歴【集作恳】请于丞相不已由是出为湖南观察使兼御史大夫凡三【集作二】歳转为【此下诸疑本并同疑有脱逸按旧唐书沈传书出为湖南入为尚书右丞出为洪州转宣州】人困事繁恶易滋长官人调授少得防寛逺【二字集作寃】防通蹊迳人情物理无不曲尽吏欲为欺于此照验之端必眀于彼民有未伸于彼开张之路必在于此亹亹循环皆极根本为【集作尤】重刑罚杖十五至于死者每有一犯必具狱断刑之后遍示幕府吏虽十人有一人以为小未可者必再详防经费游宴约事裁节歳有水旱不可减于常贡者必为代之江西宣州聮歳水灾所贷万计公善飬性情自居方伯生杀之任喜怒好恶是四者闭覆浑然虽终歳伺之不见毫髪故黠吏欲贼公之所向髙下其事终不可得每处一事未尝不从容尽理故所至之处富庻懽康理行第一每去任人吏泣送出境不絶自宣城入为吏部侍郎二年考覈【集作覆】搜举品第伦比时称精能宰物之望属于佥议公每愿用所长复治【集作理】于外及薨于位知与不知莫不相吊上悼惜辍朝一日赠吏部尚书与公先少保俱掌国史譔宪宗实録未竟出镇湖南诏以随之成于理所时论荣之公生得灵粹沛然而仁自防及长未尝须臾间汲汲牵率欲及于道温良恭俭明智忠信内积外溢自然相随自布衣至于逹官凡所交友皆当时名公奬美所长复救所不及三十年间无有携问者公常居中虽有重名每苦于饥寒两求亷镇时宰许之皆先要公曰欲用某为从事可乎公必拒之至有怒者公曰诚如此愿息所请故三【集作一】镇幕府皆取孤进之士未尝有吏一人因权执入尝择邸吏尹伦伦戅滞阙事寮佐多言【集作宪】之因请易之公曰某出京师面诫伦曰止可阙事不可多事是伦适能如此受不虚矣故三【集作二】镇号为富饶凡十年间权势贵幸之风不及于公耳苞苴寳玉之赂亦不至于权门虽有怒者亦不敢以言议公公然【一作前后】侵公其为守道自得皆如此类在家无杖笞呵责家人自化兄弟生姓虽絶服者入门饮食衣服指使其奴婢无二等亲戚故旧周给所得皆出俸钱不以家为于京师开【集作问】化里致【疑作置】第价钱三百万讫三【一作二】镇牵率满之及在牀之日周身之饰易以任器京师仕【一作士】人杂然言议以为非今日之有指为异事呜呼公之徳行可以称古之【集无之字】君子矣牧分实通家义惟【集作推】先执复以孱昧【集作耿】叨在賔席防熟懿行长奉指教撇【集作泣】涕譔记以备阙以附于史氏云尔谨状










　　文苑英华巻九百七十七
　　钦定四库全书
　　文苑英华卷九百七十八　宋　李昉等　编交旧一
　　祭荆州刺史隂道方文一首
　　祭处士仲长子光文一首
　　祭刘少监文一首　　　祭郝少保文一首祭陆郪县文一首　　　祭汾隂公文一首祭赵郎将文一首　　　祭梁宣王文一首祭鲁忠王文一首　　　祭汝南王文一首祭杜学士审言文一首　祭杨盈川文一首祭王城门文一首
　　祭荆州刺史隂道方文　　　魏　收
　　维太昌元年十二月庚申朔越十二日辛未友人钜鹿魏收谨以清酌少牢之馔敬祭于荆州刺史隂君之灵呜呼哀哉惟君世载不殒英声在兹风流有属自尔之孝为行本忠实身基既言斯立罄礼穷诗器则清赏才惟英博于畅风雷萧条丘壑顾言朝市忘懐淡薄比契沉冥均情寂寞徃尘守官及尔同僚埙箎合韵琴瑟俱调丹墀踵武清道齐镳迹沦闲旷心共津濠乃眷平生相忻多趣殷勤宴喜流连辞赋溘矣不追长违世务咏歌徒在音徽空树昔犹肢体与子裘裳今其徃也生死殊方形骸何促天地何长申兹沃酹赠以哀伤呜呼哀哉
　　祭处士仲长子光文　　　　王　勣
　　歳月日隣人王勣【集作绩】谨以鱼醴之奠敬祭仲长先生之灵曰明道若昧进道若退鸟飞知还龙亢必【集作若】悔嗟嗟夫子理融其内不忮不求无憎无爱古人有言微妙通藏用以宻飬正以蒙嗟嗟夫子允执其【集作厥】中不见其始孰知其终荡荡心迹【集作止足】悠悠黙语周覧人事退居河渚何去何从谁求【集作弃】谁与聊同聚散亦均寒暑大矣夫子其生若浮至矣夫子其死若休郷党不惧朋友【集作友朋】不忧素琴犹在黄经尚留老来难【集作不】婚梁鸿难偶筵无馈奠室无箕帚嗟嗟夫子岂图其后金玉满堂莫为之守【集作道为之友】凡我故人素服临旃葛巾从窆桐棺以迁坟不易垅坎不及泉苟无怛【疑作恒】化于何问天道性既防仁义锋起祭非古也礼之为始吾从其俗敢告夫子清樽薄奠神其歆止
　　为薛令作祭刘少监文　　　杨　烱
　　中书令河东薛某谨以清酌中牢之奠敬祭故少监刘公之灵惟此陶唐有此冀方上天祚汉人神攸賛开国承家枝分叶散三貂赫赫于台省驷马谖谖于里闬徳之有隣吐符兮降神家之积庆受禄兮宜君星躔可以冲南越都邑可以【集作质】西秦言郑公之不死谓张衡之后身雍州为积髙之地初登吏部尚书即防舌之端始拜郎官见天子而题柱侍明光而握兰入麒麟之阁图书掌于河洛测璇玉之玑造化穷于制作大风积也方絶于云天有力负之生悲于沟壑呜呼哀哉言念平生求其友声适我愿兮共得朋从之道又吾姨也俱承下嫁之荣良辰美景必穷于乐事茂林修竹每叶于髙情援茝兰而无愧指金石以当行谁言倐忽隔幽明人非兮地是心折兮骨惊卜日兮先逺隂灵凝兮嵗将晩临平郊兮望行幰君一去兮何时返石室兮沉沉蓬莱山兮寂又隂苍烟漫兮紫苔深陈絮酒兮涕沾襟呜呼哀哉
　　詹事府官寮祭郝少保文　　前　人
　　少詹事邓机永昌令令狐恩府司直王思善杨烱主簿郑行该等谨以清酌庶馐之奠敬祭太子少保郝公之灵若夫星象降质山川受气以道为尊以和为贵轩后梦之于大泽文王卜之于清渭实冯舟檝之功【集作力】必借盐梅之味昭昭北斗宫文昌隠隠西掖池名鳯凰増万机而政本定五字而对休光珥丰貂之韡韡识遗佩之锵锵悬车之歳方称国老歩辇之荣遂居师保刘蕃以光禄缉训和峤以尚书賛道百年方享于期頥五福兾徴于夀考西山访药北壁寻经金丹不化玉釡何成梁木斯壊曲池坐平府庭飒而变色寮属而相惊呜呼哀哉机等亲闻敎义夙承提奨懐徳音之不忘痛丹壑之长徃门舘閴寂帷彷像奠行潦之苹蘩庶明灵之降飨呜呼哀哉
　　为梓州官属祭陆郪县文　　前　人
　　维垂拱二年太嵗景戍正月壬寅朔二十二日癸亥长史刘某谨以清酌庻羞之奠敬祭陆明府之灵夫万里之别犹使饮泪成血思徳音之防絶况百年之分能不忧心如薰想公子兮氛氲惟彼积徳挺生夫君天垂白气地发黄云江则有沱【集作泛是】为国之纪君传其政爱人如子山则有梁鎭【集作国】兹一方君其道视人如伤乆劳于外路阻且长曽未朞月人之云亡呜呼哀哉哀哀弱嗣朝暮一嗌皎皎孀妻馈乎下室蜀门如劔长安如日归路何从我心如【集作之】疾呜呼哀哉凡我在位羁官边城共戮力兮谁言死生思其人兮造其庭恍无见兮寂无声称觞兮酹酒心折兮骨惊呜呼哀哉
</div>
    <div class="pagination">
<a href="文苑英华_page624.html">上一页</a><span>...</span><a href="文苑英华_page620.html">620</a><a href="文苑英华_page621.html">621</a><a href="文苑英华_page622.html">622</a><a href="文苑英华_page623.html">623</a><a href="文苑英华_page624.html">624</a><span class="current-page">625</span><a href="文苑英华_page626.html">626</a><a href="文苑英华_page627.html">627</a><a href="文苑英华_page628.html">628</a><a href="文苑英华_page629.html">629</a><a href="文苑英华_page630.html">630</a><span>...</span><a href="文苑英华_page626.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
