<!DOCTYPE html>
<html>
 <head>
  <meta charset="utf-8"/>
  <title>
   文选注 - 第 42 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选注 - 第 42 页/共 67 页
  </h1>
  <div class="content">
   《说文》曰：册符命也。诸侯进受於王，象其礼，一长一短，中有二编也。

　　【册魏公九锡文一首】

　　范晔《后汉书》曰：曹操自为魏公，加九锡。《韩诗外传》曰：诸侯之有德，天子锡之。一锡车马，再锡衣服，三锡虎贲，四锡乐器，五锡纳陛，六锡朱户，七锡弓矢，八锡铁钺，九锡秬鬯，谓之九锡也。

　　※潘元茂《文章志》曰：潘勖，字元茂。献帝时为尚书郎，迁东海相，未发，拜尚书左丞。病卒。魏锡，勖所作。

　　制诏：蔡邕《独断》曰：制诏者，王之言必为法制也。诏，犹诰也。三代无其文，秦汉有也。使持节丞相领冀州牧武平侯。魏志曰：建安元年，天子假太祖节钺，封武平侯。建安九年，领冀州牧也。朕以不德，少遭闵凶。越在西土，迁于唐卫。朕，谓献帝也。《左氏传》楚子曰：不穀不德，少主社稷。又，楚少宰如晋师曰：寡君少遭闵凶。又厚成叔吊于卫曰：闻君不抚社稷，而越在佗境。《尚书》曰：逖矣西土之人。范晔《后汉书·献帝纪》曰：初平元年，迁都长安。兴平二年，车驾东归。李亻霍复追战，王师败，帝渡河，幸安邑。建安元年六月，幸闻喜，七月，车驾至洛阳。《汉书》：河东郡有安邑县、闻喜县，然自闻喜入洛，必涂经河内，河内本卫国，河东本唐尧所封，故曰唐卫也。当此之时，若缀旒然。《公羊传》曰：君若赘旒然。何休曰：旒，旗旒也。赘，犹缀也，以譬者。言为下所执持东西耳。宗庙乏祀，社稷无位，群凶觊觎，分裂诸夏，《左氏传》师服曰：民服事其上，而下无觊觎。杜预曰：下不冀望上位也。《说文》曰：觊，幸也。觎，欲也。一人尺土，朕无获焉。《孟子》曰：纣之去武丁，未久也。尺地莫非其有也，一民莫非其臣也。即我高祖之命，将坠於地，朕用夙兴假寐，震悼于厥心。《论语》子贡曰：文武之道，未坠於地。《毛诗》曰：夙兴夜寐。又曰：假寐永叹。《楚辞》曰：心震悼而不敢。曰惟祖惟父，股肱先正，其孰恤朕躬。《尚书》曰：臣作朕股肱耳目。又曰：亦惟先正，克左右昭事厥辟。又曰：惟祖惟父，其伊恤朕躬。郑玄曰：先正，先臣，为公卿大夫也。乃诱天衷，诞育丞相。《左氏传》甯武与卫人盟曰：用昭乞盟于尔大神，以诱天衷。毛苌《诗传》曰：诞，大也。郑玄曰：大矣后稷之生也。保乂我皇家，弘济于艰难，朕实赖之。《尚书》，周公曰：天寿平格，保乂有殷。又曰：用敬保元子钊，弘济于难。《左氏传》然明曰：郑国其实赖之。今将授君典礼，其敬听朕命。

　　昔者董卓，初兴国难，群后失位，以谋王室。君则摄进，首启戎行，此君之忠於本朝也。《魏志》曰：董卓废帝为弘农王，而立献帝。将军袁绍等同时俱赴，卓兵彊，莫敢先进。太祖遂引兵西。《左氏传》王子朝告于诸侯曰：释位以间王政。又曰：会于洮，谋王室也。服虔曰：诸侯释其私政，而佐王室。后及黄巾，反易天常，侵我三州，延于平民。君又讨之，剪除其迹，以宁东夏，此又君之功也。《魏志》曰：青州黄巾，众有百馀万，入兖州，遂转入东平。太祖遂进兵击黄巾於寿张东，破之，黄巾至济北乞降。《左氏传》太史克曰：颛顼氏有不材子，以乱天常。《尚书》曰：蚩尤惟始作乱，延及平民。韩暹、杨奉，专用威命，又赖君勋，克黜其难。《魏志》曰：韩暹杨奉以天子还洛阳，奉别屯梁，太祖遂至洛阳。遁走，公征奉，奉南奔袁术，遂攻其梁屯，拔之。遂建许都，造我京畿，设官兆祀，不失旧物，天地鬼神，於是获乂。此又君之功也。《魏志》曰：建安元年，洛阳残破，太祖都许，至是宗庙社稷制度始立。《周礼》曰：设官分职。又曰：兆五帝於四郊。郑玄曰：兆为坛之营域也。《左氏传》五员曰：少康祀夏配天，不失旧物。袁术僣逆，肆于淮南，慑惮君灵，用丕显谋。蕲阳之役，桥蕤授首，《魏志》曰：袁术，字公路，欲称帝於淮南，术侵陈，公东征之。术闻公自来，弃军走，留其将桥蕤，公击破蕤等，斩之。《左氏传》曰：肆於民上。杜预曰：肆，施也。蕲县属沛，在陈之东也。棱威南厉，术以殒溃，此又君之功也。《魏志》曰：术为太祖所败，欲至青州从袁谭，发病道死。《汉书》武帝报李广曰：威棱憺乎邻国。郑玄《论语注》曰：厉，严整也。《左氏传》曰：民逃其上曰溃。回戈东指，吕布就戮。《魏志》曰：吕布，字奉先，五原人也。为兖州牧，建安三年，公东征，大破之师乃还固守。公遂决泗沂水以灌城，禽布杀之。《长扬赋》曰：回戈邪指，南越相夷。乘轩将反，张扬沮毙。眭固伏罪，张绣稽服。此又君之功也。《魏志》曰：张扬，字稚叔，云中人，董卓以为建义将军。建安四年，公还昌邑，张扬将杨丑杀扬以应太祖。扬将眭固杀丑，将其众欲北合袁绍。太祖遣史涣邀击之，杀固。又曰：张绣，武威人，骠骑将军济族子也。济死，绣领其众屯宛，太祖南征，军育水，绣等举降。《左氏传》曰：楚王告令尹，改乘辕而北之。毛苌《诗传》曰：沮，坏也。袁绍逆常，谋危社稷，凭恃其众，称兵内侮。魏志曰：袁绍，字本初，汝南人。天子以绍为太尉，会太祖迎天子都许，绍择精卒十万，骑万匹，将攻许也。当此之时，王师寡弱，天下寒心，莫有固志。寒心，已见上文。《周易》曰：执用黄牛，固志也。君执大节，精贯白日，《论语》曾子曰：临大节而不可夺。《战国策》唐雎谓秦王曰：聂政之刺韩傀也，白虹贯日。奋其武怒，运诸神策，致届官渡，大歼丑类，《魏志》：建安五年，公军官渡，袁绍遣车运穀，使淳于琼送之，公击琼斩之，绍众大溃，绍弃军走。《毛诗》曰：致天之罚届，于牧之野。郑玄曰：致天所以罚殛纣也。《尔雅》曰：歼，尽也。丑，众也。俾我国家，拯於危坠。此又君之功也。《说文》曰：出溺为拯也。济师洪河，拓定四州，青、冀、幽、并也。袁谭高幹，咸枭其首。《魏志》曰：绍出长子谭领青州。又曰：建安十年，公攻袁谭破之，斩谭。又曰：袁绍以甥高幹领并州牧。公征幹，幹遂走荆州，上洛都尉王琰捕斩之。《汉书·音义》曰：悬首於木上曰枭。海盗奔迸，黑山顺轨。此又君之功也。《魏志》曰：公东征海贼管承，至淳于，遣乐进击破之，承走入海隝。又曰：黑山贼张燕率其众降，封为列侯。乌丸三种，崇乱二世，袁尚因之，逼据塞北，《魏志》曰：三郡乌丸，承天下乱，破幽州，略有汉民，袁绍皆立其酋豪为单于。辽西单于蹹顿尤强，故尚兄弟归之，数入塞为害。《尚书》，周公曰：乃大降罚，崇乱有夏。孔安国云：崇，重也。束马悬车，一征而灭。此又君之功也。《魏志》曰：君北征三郡乌丸，袁尚、袁熙，与蹹顿辽西单于、楼班右北平单于巨祗等，数万骑逆军，公纵兵击之，虏众大崩，斩蹹顿，尚奔辽东。辽东太守公孙康即斩尚熙等，传其首。《管子》曰：桓公征孤竹之君，悬车束马，逾太行，至卑耳之山。刘表背诞，不供贡职，王师首路，威风先逝，百城八郡，交臂屈膝。此又君之功也。《魏志》曰：建安十三年，公南征刘表。表卒，其子琮降。《左氏传》楚伯州犁谓郑行人挥曰：子姑忧子晳之欲背诞也。管仲曰：尔贡苞茅不入，王祭不供。《广雅》曰：首，向也。《战国策》张仪曰：交臂而事齐楚。《檄蜀文》曰：匈奴屈膝请和。马超、成宜，同恶相济，滨据河潼，求逞所欲。殄之渭南，献馘万计，遂定边城，抚和戎狄。此又君之功也。《魏志》曰：建安十六年，关中诸将马超、韩遂、成宜等反，超等屯潼关，公西征，与超等夹关战，公乃分兵结营於渭南。贼夜攻营，伏兵击破之，斩成宜。《周书》太公曰：同恶相助，同好相趋。《思贤赋》曰：飘飘神举，求逞所欲。《小雅》曰：殄，尽也。《毛诗》曰：在泮献馘。郑玄曰：馘，所格者左耳也。《羽猎赋》曰：杖镆鎁而罗者以万计。《长杨赋》曰：永无边城之灾。《左氏传》晋侯谓魏绛曰：子教寡人，和诸戎狄。鲜卑、丁令，重译而至，箄于、白屋，请吏帅职，此又君之功也。鲜卑、丁令，二国名。重译，已见上文。张茂先《博物志》曰：北方五狄：一曰匈奴，二曰秽貊，三曰密吉，四曰箄于，五曰白屋。然白屋，今之未羯也。箄于，今之契丹也。本并以箄于为单于，疑字误也。刘渊林《魏都赋》注曰：北羁单于白屋。范晔《后汉书》曰：单于谓耿恭曰：若降者，当封为白屋王。《汉书》曰：邛笮请吏，比西南夷也。又曰：滇王降，请吏。然请吏，请汉为之置吏也。君有定天下之功，重以明德。《左氏传》史赵曰：舜重以明德，宣德於远也。班叙海内，宣美风俗，旁施勤教，恤慎刑狱。《尚书》曰：旁作穆穆，弗迷文武勤教。又曰：钦哉钦哉！惟刑之恤哉。又曰：文王罔逌兼于庶狱庶慎也。吏无苛政，民不回慝。《礼记》曰：孔子过山侧，有妇哭於墓者，而使子贡问之。曰：昔者吾舅死於虎，夫又死焉，吾子又死焉。夫子曰：何不去也？曰：无苛政。《左氏传》季文子曰：少皞氏有不才子，曰：靖谮庸回，邪服搜慝。杜预曰：回，慝，恶也。敦崇帝族，援继绝世，旧德前功，罔不咸秩。《尚书》曰：敦叙九族。郑玄《诗笺》曰：崇，厚也。《论语》曰：继绝世。《周易》曰：食旧德，贞厉，终吉。《尚书》曰：咸秩无文。虽伊尹格于皇天，周公光于四海，方之蔑如也。《尚书》曰：时则有若伊尹，格于皇天。《孝经》曰：孝悌之至，通于神明，光于四海。《法言》曰：俗称东方生之盛，其遗书蔑如也。毛苌《诗传》曰：蔑，无也。

　　朕闻先王并建明德，胙之以土，分之以民，《左氏传》曰：子鱼曰：昔武王选建明德，以蕃屏周。又众仲曰：天子建德，因生以赐姓。胙之以土，而命之氏。又子鱼曰：武王分康叔殷人七族。崇其宠章，备其礼物，所以蕃卫王室，左右厥世也。郑玄《礼记注》曰：崇犹尊也。《礼记》曰：以为旗章，以别贵贱。郑玄曰：章，识也。《尚书》曰：统承先王，修其礼物。又曰：率由典常，以蕃王室。又曰：予欲左右有民。其在周成，管、蔡不靖，《尚书》曰：武王既丧，管叔及其群弟，乃流言於国。又曰：西土之人亦不靖。惩难念功，乃使邵康公锡齐太公履，东至于海，西至於河，南至于穆陵，北至于无棣，五侯九伯，实得征之。《左氏传》管仲对屈完之辞。世胙太师，以表东海。《左氏传》王使刘定公赐齐侯命曰：世胙太师，以表东海。杜预曰：表，显也。爰及襄王，亦有楚人，不供王职，又命晋文，登为侯伯，锡以二辂，虎贲、鈇钺，秬鬯、弓矢，大启南阳，世作盟主。《左氏传》曰：晋侯及楚人战于城濮，楚人败绩。王策命晋侯为侯伯，赐之大辂戎辂，秬鬯一卣，虎贲三百人。又曰：晋文侯朝王，王与之阳樊攒茅之田，於是始启南阳。又范宣子曰：晋主夏盟。杜预曰：为诸夏盟主也。故周室之不坏，繄二国是赖。二国，齐、晋也。《左氏传》王使刘定公赐齐侯命曰：王室不坏，繄伯舅是赖。杜预曰：繄，发声也。今君称丕显德，明保朕躬，奉答天命，导扬弘烈。《尚书》曰：王曰：公明保予冲子，称丕显德，以予小子。扬文武烈，奉答天命。绥爰九域，罔不率俾，《尚书》曰：绥爰有众，曰亡戏怠。《韩诗》曰：方命厥后，奄有九域。薛君曰：九域，九州也。《尚书注》曰：海隅日出，罔不率俾。功高乎伊、周，而赏卑乎齐晋，朕甚恧焉。《汉书》哀帝诏曰：惟念德报未殊，朕甚恧焉。朕以眇身，托于兆民之上，《汉书》宣帝诏曰：朕以眇身，奉承宗祖。又曰：托於兆民之上也。永思厥艰，若涉渊水，非君攸济，朕无任焉。《尚书》曰：肆予冲人，永思厥艰。又曰：已，予惟小子，若涉渊水，予惟往求朕攸济。今以冀州之河东、河内、魏郡、赵国、中山、钜鹿、常山、安平、甘陵、平原、凡十郡，封君为魏公，使使持节御史大夫虑，授君印绶、册书，金虎符第一至第五，竹使符第一至第十。《魏志》曰：天子使御史大夫郗虑持节策命公为魏公。司马彪《续汉书》曰：虑，字鸿豫，山阳人。应劭《汉官仪》曰：金铜虎符五，竹使符十。范晔《后汉书》杜诗上书曰：旧制发兵，皆以虎符。其馀徵调，竹使符。锡君玄土，苴以白茅，爰契尔龟，用建家社。《尚书纬》曰：天子社，东方青，南方赤，西方白，北方黑。上冒以黄土，将封诸侯，各取方土，苴以白茅以为社。《毛诗》曰：爰始爰谋，爰契我龟。毛苌曰：契，问也。郑玄曰：契灼其龟。《毛诗》曰：乃立家社，戎丑攸行。毛苌《诗传》曰：家土，大社也。昔在周室，毕公、毛公，入为卿佐，《尚书》曰：乃召毕公、毛公。孔安国曰：卑、毛，皆国名。入为天子公卿。周、邵师保，出为二伯。《尚书》曰：召公为保，周公为师。郑玄《毛诗笺》曰：召伯，姬姓也。作上公，为二伯。外内之任，君实宜之。其以丞相领冀州牧如故。今更下传玺，肃将朕命，以允华夏。其上故传武平侯印绶。应劭《风俗通》曰：诸侯有传信，乃得舍於传，故既下新传命，上故传及印绶也。《尚书》曰：肃将天威。又曰：夙夜出纳朕命惟允。《尔雅》曰：允，信也。今又加君九锡，其敬听后命：《左氏传》宰孔曰：且有后命。以君经纬礼律，为民轨仪，《家语》孔子曰：唐叔封於晋，以经纬其民。王肃曰：经纬，犹织以成之。《国语·泠州鸠》曰：尔民轨仪也。使安职业，无或迁志，是用锡君大辂、戎辂各一，玄、牡二驷。杜预《左氏传注》曰：大辂、金辂、戎辂，戎车也。君劝分务本，啬民昬作，《左氏传》臧文仲曰：贬食省用，务啬劝分。杜预曰：劝分，有无相济也。《汉书》诏曰：农，天下之本也。而人或不务本而事末。《尚书》曰：惰农自安，弗昬作劳。粟帛滞积，大业惟兴。是用锡君衮冕之服，赤舄副焉。韦昭《汉书》注曰：滞，积久也。《易》曰：富有之谓大业。韦昭《汉书注》曰：衮，卷龙衣，玄上纁下。冕，冠也。《周礼》曰：王之服屦，赤舄青絇也。君敦尚谦让，俾民兴行。杜预《左氏传》曰：尚，上也。《孝经》曰：陈之以德义而民兴行，先之以敬让而民不争。少长有礼，上下咸和，《左氏传》晋侯观师曰：少长有礼，其可用也。《孝经》子曰：上下无怨。《尚书》曰：用咸和万人。是用锡君轩悬之乐，六佾之舞。《周礼》曰：小胥掌正乐悬之位，诸侯轩悬。郑司农曰：轩悬，去一面也。《左氏传》曰：公问羽数於众仲，众仲对曰：诸侯用六。杜预曰：六六三十六人也。君翼宣风化，爰发四方，《尚书》曰：予欲左右有民，汝翼。予欲宣力四方，汝为。《毛诗》曰：赋政于外，四方爰发。远人回面，华夏充实，《剧秦美新》曰：海外遐方，回面内向。《汉书·班固昭纪赞》曰：匈奴和亲，百姓充实也。是用锡君朱户以居。服虔《汉书注》曰：朱户，天了之礼也。朱户，赤户也。潘勖集曰：制诏魏公，朱户纳陛，就所治作。君研其明哲，思帝所难，郑玄《周易注》曰：研，喻思虑哲。《尚书》，咎繇曰：在知人。禹曰：咸若时，惟帝其难之，知人则哲，能官人。官才任贤，群善必举，尚书，伊尹曰：任官惟贤才。《论语》子曰：举善而教不能，则劝。是用锡君纳陛以登。《汉书·音义》，如淳注曰：刻殿基以为陛，以有两旁，上下安也。孟康曰：谓凿殿基际为陛，不使露也。孟说是也。尊者不欲露而升陛，故内之溜也。君秉国之均，正色处中，《毛诗》曰：秉国之均，四方是维。《尚书》，王曰：正色率下。纤毫之恶，靡不抑退，谢承《后汉书》曰：李咸奏曰：春秋之义，贬纤介之恶，采毫毛之善。是用锡君虎贲之士三百人。虎贲三百人，已见上文。君纠虔天刑，章厥有罪，《国语》敬姜曰：太史司载纠虔天刑。韦昭曰：纠，察也。虔，敬也。刑，法也。《尚书》曰：降灾于夏，以章厥罪。犯关干纪，莫不诛殛，《左氏传》季孙盟臧氏曰：无或如臧孙纥，干国之纪，犯门斩关。孔安国《尚书传》曰：殛，诛也。是用锡君鈇钺各一。《苍颉篇》曰：鈇，椹也，质也。又曰：钺，斧也。君龙骧虎视，旁眺八维，邹阳上书曰：蛟龙骧首。《周易》曰：虎视眈眈。《楚辞》曰：引八维以自导也。揜讨逆节，折冲四海，毛苌《诗传》曰：揜，大也。《汉书》主父偃说上曰：今以法割诸侯，则逆节萌起。《晏子春秋》，孔子曰：不出樽俎之间，而折冲千里之外，子之谓也。是用锡君彤弓一，彤矢百，玈弓十，玈矢千。杜预《左氏传注》曰：彤，赤也。玈，黑也。弓一矢百，则矢千弓十矣。君以温恭为基，孝友为德，《毛诗》曰：温温恭人，惟德之基。又曰：张仲孝友。明允笃诚，感乎朕思，《左氏传》曰：高阳氏有子，明允笃诚。是用锡君秬鬯一卣，珪瓒副焉。孔安国《尚书传》曰：黑黍曰：秬，酿以鬯草。卣，中樽也。以圭为杓，谓之圭瓒。魏国置丞相以下群卿百僚，皆如汉初诸王之制。君往钦哉，敬服朕命，简恤尔众，时亮庶功，用终尔显德，对扬我高祖之休命。《尚书》，王曰：简恤尔命，用成尔显德。又曰：惟时亮天功。又曰：敢对扬天子休命。  
　 

卷三十六  令

　　◎令

　　【宣德皇后令一首】

　　萧子显《齐书》曰：文安王皇后，讳宝明，琅邪临沂人也。父晔之。齐世祖为文惠太子纳后，郁林即位，尊为皇太后，称宣德宫。梁王萧衍定京邑，迎后入宫，称制至禅位。梁王於荆州立萧颖胄为帝，进梁王为相国，封十郡为梁公，表让不受，诏断表，宣德皇后劝令受封。

　　※任彦昇

　　宣德皇后敬问具位：言梁武，故曰具也。夫功在不赏，故庸勋之典盖阙；言功绩既高，在乎不赏，故庸勋之典，盖缺而不论。《周书》曰：平州之臣，功大弗赏，谄臣日贵。《史记》蒯通说韩信曰：功盖天下者不赏。《左氏传》富辰曰：庸勋亲亲，昵近尊贤。施侔造物，则谢德之途已寡也。言恩施既隆，侔於造物，则谢德之途，已寡而不著。《庄子》曰：夫造物者为人。司马彪曰：造物，谓道也。《魏志》曰：刘廙上疏曰：物不答施於天地，而子不谢生於父母。要不得不彊为之名，使荃宰有寄。言德显功高，虽无酬谢之理，要不彊为酬谢之名，庶使君主之情，微有所寄也。《老子》曰：吾彊为之名曰大。《楚辞》曰：荃不察余之中情。王逸曰：荃，香草，以喻君也。《邓析子》曰：圣人逍遥一世间，宰匠万物之形。《晋中兴书》，孝武诏曰：诚存匪懈，治道有寄。公实天生德，齐圣广渊。班固《汉书·高祖述》曰：实天生德，聪明神武。《尚书》曰：乃祖成汤，齐圣广渊。不改参辰，而九星仰止；不易日月，而二仪贞观。陆贾《新语》曰：尧舜不易日月而兴，桀纣不异星辰而亡。天道不改，而人道易也。《周书》：王曰：余不知九星之光，周公旦曰。九星，星辰日月四时岁，是谓九星，九星九光。《毛诗小雅》曰：高山仰止。《周易》曰：易有太极，是生两仪。王肃曰：两仪，天地也。又曰：天地之道，贞观者也。在昔晦明，隐鳞戢翼。《周易》曰：明入地中。明夷，君子以莅众，用晦而明。王弼曰：藏明於内，乃得明也。曹植《矫志诗》曰：仁虎匿爪，神龙隐鳞。成公绥《慰志赋》曰：惟潜龙之勿用，戢鳞翼而匿景。博通群籍，而让齿乎一卷之师；谢承《后汉书》曰：范丹博通群艺。范晔《后汉书》曰：马续博观群籍。杨子《法言》曰：一巷之市，不胜异价。一卷之书，不胜异意。一巷之市，必立之平。一卷之书，必立之师。剑气凌云，而屈迹於万夫之下；《魏志》，段灼理邓艾曰：艾勇气凌云，士众乘势。《六韬》太公曰：屈一人之下，伸万夫之上，唯圣人能焉。辩析天口，而似不能言；《七略》：齐田骈好谈论，故齐人为语曰：天口骈。天口者，言田骈子不可穷其口若事天。《论语》曰：孔子於乡党，恂恂然，似不能言者。文擅雕龙，而成辄削藁。《说文》曰：擅，专也。《七略》曰：邹赫子，齐人，齐人为之语曰彫龙赫。赫言邹衍之术，文饰之若彫镂龙文。《汉书》曰：孔光时有所言，辄削草藁。如淳曰：所作起草为藁。

　　爰在弱冠，首应弓旌。《礼记》：二十曰弱冠。《汉书》制曰：褒然为举首。《左氏传》曰：陈敬仲曰：《诗》云：翘翘车乘，招我以弓。《孟子》曰：夫招士以旃，大夫以旌。客游梁朝，则声华籍甚；何之元《梁典》曰：高祖起家齐巴陵王法曹。《汉书》曰：梁孝王来朝，从游说之士。相如见而说之，客游梁朝。《淮南子》曰：声华呕符之乐其性者仁也。符音抚。《汉书》曰：陆贾游汉庭公卿间，名声籍甚。《音义》，或曰：狼籍甚盛也。荐名宰府，则延誉自高。何之元《梁典》曰：高祖迁仪同王俭东阁祭酒。王隐《晋书》曰：周玘累荐名宰府。《国语》曰：使张老延君誉於四方。隆昌季年，勤王始著；萧子显《齐书》曰：郁林王即位，改元曰隆昌。韦昭《国语注》曰：季，末也。《左氏传》曰：狐偃曰：求诸侯莫如勤王。建武惟新，缔构斯在。萧子显《齐书》曰：明帝即位，改元曰建武。《毛诗》曰：周虽旧邦，其命惟新。《魏都赋》曰：有魏开国之日，缔构之初。功隆赏薄，嘉庸莫畴。陆机《高祖功臣颂》曰：帝畴尔庸，后嗣是膺。一马之田，介山之志愈厉；言止有一马之田，以怀让禄之志，才居六百之秩，以秉推功之诚。《管子》曰：卜者，卜凶吉利害也。民之能此者，皆一马之田，一金之衣。《左氏传》曰：晋侯赏从亡者，介之推不言禄，禄亦不及。《史记》曰：文公环绵上山中而封子推，号曰介山。《广雅》曰：厉，高也。六百之秩，大树之号斯存。《汉书》曰：琅邪邴曼容，养志以自脩，为官不肯过六百石，辄自免去。范晔《后汉书》曰：冯异每止舍，诸将并坐论功，异常独屏树下，军中号曰大树将军。及拥旄司部，代马不敢南牧；何之元《梁典》曰：司州刺史萧诞被杀，高祖监司州。班固《涿邪山祝文》曰：杖节拥旄，钲人伐鼓。沈约《宋书》曰：明帝於南豫州之义阳郡立司州。《韩诗外传》曰：代马依北风。《过秦论》曰：胡人不敢南下而牧马。推毂樊邓，胡尘罕尝夕起。何之元《梁典》曰：虏主拓跋宏既退，高祖据樊城。《汉书》冯唐曰：臣闻上古王者遣将也。跪而推毂，曰：阃以内寡人制之，阃以外将军制之。邹阳上书曰：今胡数涉河北，上覆飞鸟。苏林曰：言胡来人马之盛，扬尘上覆飞鸟。惟彼狡僮，穷凶极虐，何之元《梁典》曰：东昬即位，媟近群小，诛高祖兄懿弟畅。《尚书大传》，微子歌曰：彼狡僮兮，不我好兮。郑玄曰：狡僮谓纣。衣冠泯绝，礼乐崩丧。袁子曰：古者命士已上，皆有冠、冕，谓之冠族之家。《剧秦美新》曰：弛礼崩乐，涂民耳目。

　　既而鞠旅誓众，言谋王室。何之元《梁典》曰：高祖密与吕僧珍谋为内伐。《毛诗》曰：陈师鞠旅。毛苌曰：鞠，告也。《尚书》曰：王明誓众士。《左氏传》曰：公会齐侯于洮。谋王室也。白羽一麾，黄鸟厎定。《吕氏春秋》曰：武王至殷，系堕，武王左释白羽，右释黄钺，免而自为系。《出师颂》曰：素旄一挥。《鬻子》曰：武王率兵车以伐纣，纣虎旅百万，阵于商郊，起自黄鸟，至于赤斧，三军之士，靡不失色。武王乃命太公把旄以麾之，纣军反走。《尚书》曰：震泽厎定。甲既鳞下，车亦瓦裂。《尚书大传》曰：武王伐纣，战于牧野，纣之卒辐分纣之车，瓦裂纣之甲，如鳞下，贺于武王。致天之届，拱揖群后。《毛诗》曰：致天之届，于牧之野。《典引》曰：钦若上下，拱揖群后。丰功厚利，无得而称。《王命论》曰：帝王之祚，必有丰功厚利，积累之业。《论语》孔子曰：太伯三以天下让，人无德而称焉。是以祥光总至，休气四塞，《尚书中候》曰：帝尧文明，荣光出河，休气四塞。郑玄曰：休，美也。四塞，炫燿四方也。五老游河，飞星入昴。《论语·比考谶》，仲尼曰：吾闻帝尧率舜等，升首山，观河渚，乃有五老游渚。五老曰：河图将浮，龙衔玉苞，刻版题命可卷，金泥玉检封书成，知我者重瞳。黄姚视五老，飞为流星，上入昴。注曰：入昴宿则，复为星。元功茂勋，若斯之盛，冯衍集曰：定国家之大业，成天地之元功。刘琨劝进表曰：茂勋格乎皇天。而地狭乎四履，势卑乎九伯，《左氏传》管仲曰：昔召康公命我先君太公曰：五侯九伯，汝实征之。赐我先君履，东至于海，西至于河，南至于穆陵，北至于无棣。杜预曰：履，践履也。帝有恧焉。輶轩萃止。帝，宝融也。輶轩萃止，谓进封梁公之使也。《汉书》哀帝诏曰：惟念德报未殊，朕甚恧焉。杨雄《答刘歆书》曰：常闻先代輶轩之使。《毛诗》曰：有鸮萃止。今遣某位某甲等，率兹百辟，人致其诚，致诚，谓请无让也。《毛诗》曰：百辟其刑之。《长笛赋》曰：致诚效志。庶匪席之旨，不远而复。梁王固让，同乎匪席之旨，百辟固请，庶王有不远而复之义也。《毛诗》曰：我心匪席，不可卷也。《周易》曰：不远复，无祇悔。

　　◎教蔡邕《独断》曰：诸侯言曰教。

　　【为宋公修张良庙教一首】

　　裴子野《宋略》曰：义熙十三年，高祖北伐，大军次留城，令修张良庙。

　　※傅季友沈约《宋书》曰：傅亮，字季友，北地人也。博涉文史，尤善文辞。初为建威参军，稍迁至散骑常侍，后太祖收亮付廷尉，伏诛。

　　纲纪：纲纪，谓主簿也。教，主簿宣之，故曰纲纪。犹今诏书称门下也。虞预《晋书》东平主簿王豹白事齐王曰：况豹虽陋，故大州之纲纪也。夫盛德不泯，义存祀典，《左氏传》晋侯问於史赵曰：陈其遂亡乎？对曰：未也。臣闻盛德必百世祀，虞之世数未也。《礼记》曰：非此族也，不在祀典也。毛苌《诗传》曰：泯，灭也。微管之叹，抚事弥深。《论语》子曰：管仲相桓公，霸诸侯，一匡天下。民到于今受其赐。微管仲，吾其被发左衽矣。张子房道亚黄中，照邻殆庶。《周易》曰：君子黄中通理，正位居体。又曰：颜氏之子，其殆庶几乎。风云玄感，蔚为帝师。《周易》曰：云从龙，风从虎，圣人作而万物睹。《汉书》曰：张良从容步游下邳圯上，有一老父出一编书，曰：读是则为王者师。又良曰：以三寸舌，为王者师。《河图》曰：黄石公谓张良，读此为刘帝师也。夷项定汉，大拯横流。《广雅》曰：夷，灭也。《汉书》：王追羽至阳夏，诸侯不会；用良计，诸侯皆会，围羽垓下，羽败自刭。《说文》曰：出溺为拯。《孟子》曰：洪水横流，泛滥於天下。固已参轨伊、望，冠德如仁。《广雅》曰：轨，迹也。伊，伊尹。望，吕望也。《典引》曰：以冠德卓绝者，莫崇乎陶唐。《论语》子曰：桓公九合诸侯，不以兵车，管仲之力也，如其仁。如其仁。若乃交神圯上，道契商洛。《答宾戏》曰：齐甯激声於康衢，汉良受书於邳圯，皆俟命而神交，匪词言之所信。圯上，已见谢宣远张子房诗注。袁宏《三国名臣赞》序曰：体分冥固，道契不坠。班固《汉书》赞曰：汉兴园公、绮季夏黄公、角里先生，当秦之世，避而入商洛深山，以待天下之定也。《汉书》曰：上竟不易太子者，良本召此四人之力也。显默之际，窅然难究，渊流浩瀁，莫测其端矣！言其度量深大，不可测度也。孙绰《桓玄城碑》曰：俯仰显默之际，优游可否之间。《庄子》老聃曰：而知夫道，窅然难言哉！《吴都赋》曰：澒溶沆漾，莫测其深，莫究其广。黄石公说序曰：张良虑若源泉，深不可测也。

　　涂次旧沛，伫驾留城。《汉书》沛郡有留县。又曰：张良为留侯。《尔雅》曰：伫，久也，谓停久也。灵庙荒顿，遗像陈昧。范晔《后汉书》曰：薛苞与弟子分田庐，取其荒顿者。杜预《左氏传注》曰：顿，坏也。夏侯湛《东方朔画赞》序曰：徘徊露寝，见先生之遗像。《广雅》曰：昧，闇也。抚事怀人，永叹实深。《毛诗》曰：嗟我怀人。又曰：寤寐永叹。过大梁者，或伫想於夷门；游九京者，亦流连於随会。《史记》：魏有隐士曰侯嬴，年七十，家贫，为大梁夷门监者。太史公过大梁之墟，求问其所谓夷门者。夷门，城之东门。《礼记》曰：赵文子与叔誉观乎九京。文子曰：死者如可作也，吾谁与归。叔誉曰：其阳处父乎。文子曰：利君不忘其身，谋身不忘其友，我则随武子乎！郑玄曰：武子，士会也，食邑於随。京当为原。拟之若人，亦足以云。《论语》子曰：君子哉若人。毛苌《诗传》曰：云，言也。可改构栋宇，脩饰丹青。蘋蘩行潦，以时致荐。《左氏传》君子曰：苹蘩蕴藻之菜，潢汙行潦之水，可荐於鬼神。抒怀古之情，存不刊之烈。《广雅》曰：抒，渫也。《西京赋》曰：慨长思而怀古。《左氏传》序曰：经者，不刊之书也。主者施行。

　　【为宋公修楚元王墓教一首】宋公，楚元王后，故修治其墓。

　　※傅季友

　　纲纪：夫褒贤崇德，千载弥光，《礼纬》曰：天子辟雍，所以崇有德，褒有行。郑玄《礼记注》曰：崇，尊也。尊本敬始，义隆自远。《魏志》，明帝诏曰：追本敬始，所以笃教流化。《孙卿子》曰：先祖者，类之本也。贵始，德之本也。楚元王积仁基德，启藩斯境。《汉书》曰：楚元王交，字游，高祖同父异母少弟也。汉立交为楚王，王彭城。贾子曰：君子积於仁，而民积於财，刑罚废矣。《国语》太子晋曰：太上基德十五王而始平之。素风道业，作范后昆。《三国名臣赞》曰：素风愈鲜。习凿齿《襄阳耆旧记》，庞统曰：方欲兴长道业。郗正《释识》曰：创制作范，匪时不立。《尚书》曰：垂裕后昆。本支之祚，实隆鄙宗；《毛诗》曰：本支百世。杨脩笺曰：述鄙宗之过言。遗芳馀烈，奋乎百世。《抱朴子》曰：嵇君道云：郭有道没则遗芳永播。《春秋元命苞》曰：文王积善所闰之馀烈。《孟子》曰：闻伯夷之风者，贪夫廉，懦夫有立志。奋乎百世之下，莫不兴起也。而丘封翳然，坟茔莫翦；《晋中兴书》，武陵王令曰：丞相坟茔翳然，飘薄非所。感远存往，慨然永怀。李陵书曰：能不慨然。《毛诗》曰：维以不永怀。夫爱人怀树，甘棠且犹勿翦；《毛诗》曰：蔽芾甘棠，勿翦勿伐，召伯所茇。《风俗通》曰：召公出为二伯，止甘棠树之下，听讼决狱。后人思其德美，爱其树而不敢伐。追甄墟墓，信陵尚或不泯。郑玄《尚书纬注》曰：甄，表也。《礼记》：周酆曰：墟墓之间，未施哀於民而民哀。《汉书·高纪诏》曰：秦始皇守冢三十家，魏公子无忌五家。况瓜瓞所兴，开元自本者乎！《毛诗》曰：绵绵瓜瓞。可蠲复近墓五家，长给洒扫，便可施行。郭璞《方言注》曰：蠲，除也。

　　◎文

　　【永明九年策秀才文五首】

　　※王元长萧子显《齐书》曰：王融，字元长，琅邪人。少而神明警惠，博涉有文才。晋安王版行军参军。迁中书郎。世祖疾，融欲立竟陵王子良，下廷尉，於狱赐死。

　　问秀才高第明经：朕闻神灵文思之君，聪明圣德之后，《史记》曰：黄帝者，生而神灵，弱而能言。《尚书序》曰：昔在帝尧，聪明文思。孔安国曰：言圣德之远著也。体道而不居，见善如不及。《文子》曰：圣人体道反至，动而无为。《老子》曰：圣人功成而弗居。《论语》孔子曰：见善如不及，见不善如探汤。是以崆峒有顺风之请，华封致乘云之拜。《庄子》曰：黄帝闻广成子在崆峒之山，故往见之。广成南首而卧，黄帝顺下风膝行而进，再拜稽首而问曰：治身奈何而可以长久？广成子曰：来，吾语汝至道。又曰：尧观乎华封，华封人曰：嘻，请祝圣人寿，且富，且多男子。尧皆辞曰：多男子则多惧，富则多事，寿则多辱。封人曰：天之生人，必授之职，多男子而授之职，则何惧之有？富而使人分之，则何事之有？天下有道，则与物皆昌，天下无道，则修德就闻；千岁厌世，去而上仙，乘彼白云，至于帝乡。三患莫至，身常无殃，则何辱之有？封人去之，尧随之请问。封人曰：退。然崆峒有拜；乘云为请，今不同者，盖请者必拜，故互文也。或扬旌求士，或设虡待贤，求士待贤，皆谓请其言也。《管子》曰：舜有告善之旌。应劭《汉书注》曰：旌，幡也。设之五达之道。《鬻子》曰：昔大禹治天下，以五声听治。为铭於笋虡曰：教寡人以道者击鼓，教寡人以义者击锺。教寡人以事者振铎，语寡人以忧者击磬，语寡人以狱者挥鞀。用能敷化一时，馀烈千古。谢承《后汉书序》曰：阴修敷化二都，威教克平。馀烈，已见上文。朕夤奉天命，恭惟永图；《尔雅》曰：夤，敬也。《尚书》曰：兹率厥典，奉若天命。又曰：慎乃俭德，惟怀永图。审听高居，载怀祗惧。《六韬》曰：王者之道，如龙之首，高居而远望，徐视而审听。《尚书》曰：予小子夙夜祗惧。虽言事必史，而象阙未箴。《礼记》曰：动则左史书之，言则右史书之。郑玄《周礼注》曰：象魏，阙也。范晔《后汉书》曰：灵帝熹平中，有何人书朱雀阙，言公卿皆尸禄，无有忠言者。寤寐嘉猷，延伫忠实。《毛诗》曰：窈窕淑女，寤寐求之。《尚书》，尔有嘉谋嘉猷。《楚辞》曰：结幽兰而延伫。子大夫选名昇学，利用宾王；《国语》曰：越王勾践曰：苟闻子大夫之言。贾逵曰：亲而近之，故曰子大夫也。《礼记》曰：司徒论选士之秀者，升之於学，曰俊士。郑玄曰：学，大学也。《周易》曰：观国之光，利用宾于王。懋陈三道之要，以光四科之首。《汉书》诏策晁错曰：大夫之行，当此三道。张晏曰：国体人事直言也。崔实《政论》曰：诏书，故事三公辟召，以四科取士：一曰德行高妙，志节清白；二曰学通行修，经中博士。三曰明晓法令，足以决疑，能按章覆问。四曰刚毅多略，遭事不惑，才任三辅剧县令。盐梅之和，属有望焉。《尚书》曰：若作和羹，尔惟盐梅。

　　又问：昔周宣惰千亩之礼，虢公纳谏；《国语》曰：宣王即位，不籍千亩。虢文公谏曰：夫民之大事在农。汉文缺三推之义，贾生置言。《礼记》曰：躬耕帝籍，天子三推。《汉书》曰：文帝即位，贾谊说上曰：一夫不耕，或受之饥；一女不织，或受之寒。上感谊言，始开籍田躬耕，以劝百姓。良以食为民天，农为政本。《汉书》郦食其说汉王曰：臣闻王者以民为天，民以食为天。《尚书》，八政：一曰食。孔安国曰：劝农业也。《汉书》文帝诏曰：农，天下大本也，民所恃以生也。金汤非粟而不守，水旱有待而无迁。《汉书》蒯通说武信君曰：皆为金城汤池，不可攻也。《汜胜之书》曰：神农之教，虽有石城汤池，带甲百万，而无粟者，弗能守也。《礼记》曰：虽有凶旱水溢，民无菜色。朕式照前经，宝兹稼穑。《范子·计然》曰：五穀者，万民之命，国之重宝也。祥正而青旗肃事，土膏而朱纮戒典。祥正、土膏，并已见《东京赋》。《礼记》曰：孟春之月，天子驾苍龙，载青旗，躬耕帝籍。又曰：昔天子为籍田千亩，冕而朱纮，躬耕秉耒。郑玄《周礼注》曰：朱纮，以朱组为纮，一条属两端也。将使杏花菖叶，耕获不愆。《汜胜之书》曰：杏始华荣，辄耕轻土、弱土。望杏花落，复耕之，辄兰之。此谓一耕而五获。《吕氏春秋》曰：冬至五旬七日，菖始生。菖者，草之先者也。於是始耕。高诱曰：菖，菖蒲，水草也。清甽、泠风，述遵无废。《吕氏春秋》后稷曰：凡耕之道，亩欲广以平，甽欲小以清。又曰：正其行，通其风，夬必中央，师为泠风。高诱曰：泠风，和风，所以成穀也。夬，决也，必於苗中央。师师然肃泠风，以摇长也。而释耒佩牛，相沿莫反。《盐铁论》曰：儒者释耒耜而学不验之语。《汉书》曰：龚遂为渤海太守，民有带持刀剑者，使卖剑买牛，卖刀买犊，何为带牛佩犊！杜预《左氏传注》曰：沿，缘也。兼贫擅富，浸以为俗。《汉书》曰：兼并之途。李奇曰：谓大家兼役小人，富者兼役贫民。《说文》曰：擅，专也。《风俗通》曰：子不以从令为孝，后主固宜是革，浸以为俗，岂不谬哉！若爰井开制，惧惊扰愚民。《汉书》曰：民爰：上田夫百亩，中田夫二百亩，下田夫三百亩。岁耕种者，为不易。上田，休一岁者为一易中田，休二岁者为再易。下田，休三岁更耕之，自爰其处。贾逵《国语注》曰：爰，易也。《周礼》曰：亩百为夫，夫三为屋，屋三为井也。舄卤可腴，恐时无史白。《史记》曰：史起引漳水溉田，邺民歌之曰：决漳水兮灌邺旁，终古舄卤兮生稻粱。又曰：秦中大夫白公复为秦穿泾水注渭，溉田四千馀顷，因曰白渠也。兴废之术，矢陈厥谋。尚书序曰：咎繇矢厥谟。孔安国曰：矢，陈也。

　　又问：议狱缓死，大《易深规》；《周易》曰：君子以议狱缓死。敬法恤刑，虞书茂典。尚书虞书曰：钦哉钦哉惟刑之恤哉。自萌俗浇弛，法令滋彰。《庄子》曰：唐虞始为天下，氵枭醇散朴。许慎《淮南子注》曰：浇，薄也。浇与氵枭同。《老子》曰：法令滋章，盗贼多有也。胏石少不冤之人，棘林多夜哭之鬼。《周礼》曰：胏石达穷民。郑司农曰：胏石，赤石也。穷民，天民之穷而无告者。《汉书》：于定国为廷尉，民自以为不冤。《周礼》曰：外朝之法，左九棘，孤卿大夫位焉。右九棘，公侯伯子男位焉。《楚辞》曰：荆棘聚而成林。《春秋元命苞》曰：树棘槐，听讼於其下。《尚书旋玑钤》曰：鬼哭山鸣。郑玄曰：鬼哭，诛无辜也。山鸣，听不聪之异也。王隐《晋书》司直刘隗奏曰：怀情抱恨，虽没不亡，故有殒霜之应，夜器之鬼。朕所以明发动容，昃食兴虑。《毛诗》曰：明发不寐。《尚书》曰：文王自朝至于日中昃，不遑暇食。伤秋荼之密网，恻夏日之严威。《盐铁论》曰：秦法繁於秋荼，网密於凝脂。《左氏传》，酆舒问於贾季曰：赵襄、赵盾孰贤？对曰：赵衰，冬日之日也。赵盾，夏日之日也。杜预曰：夏日可畏，冬日可爱。永念画冠，缅追刑厝。《墨子》曰：画衣冠，异章服，谓之戮。上世用戮，而民不犯。贾逵《国语注》曰：缅，思貌也。《纪年》曰：成康之际，天下安宁，刑措四十馀年不用。徒以百钅爰轻科，反行季叶；《尚书》《吕刑》曰：穆王训夏赎刑，墨辟疑赦，其罚百镮。孔安国曰：六两曰镮。镮，黄铁也。张孟阳《七哀诗》曰：季叶丧乱起。四支重罚，爰创前古。《吕氏春秋》曰：越王勾践曰：孤虽首足异处，四支布裂。《周礼》曰：司刑掌五刑之法，以丽万民之罪，墨罪五百，劓罪五百，宫罪五百，剕罪五百，杀罪五百。访游禽於绝涧，作霸秦基。《韩子》曰：董阏于为赵上地守，行石邑山中深涧，峭如墙，深百仞。因问其左右人曰：尝有人入此者乎？对曰：无有。婴儿，盲聋、狂勃有入此者乎？对曰：无有。牛马犬彘尝有入此者乎？对曰：无有。董阏于喟然太息曰：吾能治矣，使吾法无赦也。犹入涧之必死，则民莫敢犯，何为不治！郑玄《周礼》注曰：凡鸟兽未孕曰禽。《史记》曰：赵氏之先与秦共祖，然则以其共祖，故虽赵亦号曰秦。歌《鸡鸣》於阙下，称仁汉牍。班固歌诗曰：三王德弥薄，惟后用肉刑。太仓令有罪，就逮长安城。自恨身无子，困急独茕茕。小女痛父言，死者不复生。上书诣北阙，阙下歌鸡鸣。忧心摧折裂，晨风激扬声。圣汉孝文帝，恻然感至诚。百男何愤愤。不如一缇萦。《列女传》曰：缇萦歌鸡鸣晨风之诗。然《鸡鸣》，齐诗，冀夫人及君早起而视朝。《晨风》，秦诗，言未见君而心忧也。二途如爽，即用兼通，轻重二途，似如差爽，就其用也。彼此兼通，言俱济时。昌言所安，朕将亲览。《尚书》曰：禹拜昌言。孔安国曰：昌，当也。《汉书》问董仲舒曰：靡有所隐，朕将亲览焉。

　　又问：聚人曰财，次政曰货。《周易》曰：何以守位曰仁，何以聚人曰财。《尚书》曰：八政，一曰食，二曰货。泉流表其不匮，贸迁通其有亡。《汉书》曰：货流於泉，布於布。如淳曰：流行如泉也。《尚书》，帝曰：贸迁有无化居。既龟贝积寝，缗繦专用；《汉书》曰：王莽居摄，更作金银、龟贝、钱布之品。寝，犹息也。《汉书》曰：武帝初笇缗钱。李斐曰：缗丝以贯钱也。《管子》曰：凶岁籴釜千繦。孟康《汉书注》曰：繦，钱贯也。世代滋多，销漏参倍。言钱之销磨缺漏，或复三分，或至一倍也。下贫无兼辰之业，中产阙洊岁之赀；《周书·夏箴》曰：小人无兼年之食，妻子非其妻子也。班固《汉史·文帝赞》曰：上尝欲作露台，召匠计之，直百金。曰：百金，中民十家产也。《左氏传》晋洊饥。《字书》曰：洊，仍也。惟瘼恤隐，无舍矜叹。毛苌《诗传》曰：瘼，病也。《国语》祭公谋父曰：勤恤人隐，而除其害也。上帝溥临，赐朕休宝，《汉书》曰：上帝溥临，不异下防。命邛斜之谷，开而出铜。齐春秋曰：永明八年，蜀郡太守刘悛启上曰：南广郡界，蒙山有铜坑，掘则得铜，其利无极。上从之。且有后命，事兹镕范。《左氏传》曰：王使宰孔赐齐侯胙，将拜，孔曰：且有后命也。无下拜。《汉书》曰：释其耒耨，冶镕炊炭。应劭曰：镕，钱模也。《礼记》孔子曰：然后范金合土。郑玄曰：范，铸作模器用也。充都内之金，绍圆府之职。《桓子新论》曰：汉宣已来，百姓赋钱，壹岁馀二十万，藏於都内。《汉书》曰：太公为周立九府圆法。李奇曰：圆即钱也，将继太公之职事也。但赤侧深巧学之患，榆荚难轻重之权；言今欲为钱，若赤侧则奸巧学铸，深为可患。榆荚则轻重兼用，难可准平。《汉书》曰：民多奸钱，而公卿请令京师铸官赤侧，一当五。如淳曰：以赤铜为其郭也。《汉书》曰：汉兴，以为秦钱重，难用，更令民铸榆荚钱。如淳曰：如榆荚也。《国语》曰：周景王将铸大钱，单穆公曰：不可。古者量赀币，权轻重，以救民。民患轻，则为之作重币以行之。於是有母权子而行，民皆得焉。若不堪重，则多作轻币而行之，亦不废重，於是乎有子权母而行。韦昭曰：重谓母，轻谓子。权，平也。若物直千二，而母当一千，则子二百平之也。应劭曰：权其轻重也。开塞所宜，悉心以对。《淮南子》曰：通乎动静之机，明乎开塞之节。开塞，犹取舍也。《尹文子》曰：书开塞之宜，得周通之路。《诗纬》曰：君子息心研虑，推变见事。

　　又问：治历明时，绍迁革之运。《周易》曰：君子以治历明时。《毛诗》曰：去殷之恶，就周之德。《周易》曰：汤武革命。改宪敕法，审刑德之原。司马彪《续汉书》永平诏曰：《春秋保乾图》云：三百年，升历改宪。史官田太初邓公平术，有馀分一，在三百年之域，行度转差，浸以缪错，旋玑不正，文象不稽。冬至之日，日在斗二十二度，而历以为牵牛中星，先立春一日，则四分数之立春也，而以折狱、断大刑，於气已迕，用望平和随时之义，盖亦远矣。今改四分，以遵於尧，以顺孔圣奉天之文。宋均《保乾图注》曰：三阳而阳备，备则宜改宪。宪，法也。《周易》曰：雷电噬嗑，先王以明罚敕法。《淮南子》曰：冬至为德，夏至为刑。分命显於唐官，文条炳於邹说。《尚书》曰：分命羲仲，宅嵎夷，曰旸谷。又曰：分命和仲，宅西，曰昧谷。邹说，未详。及嵎夷废职，昧谷亏方。言司历之官废也。嵎夷昧谷，已见上文。汉秉素祇之徵，魏称黄星之验。言五德之次亡也。《汉书》曰：高祖夜径泽中，前有大蛇当路，高祖乃前，拔剑斩蛇。后人来至蛇所，有一老妪夜哭。人问妪何哭，妪曰：吾子，白帝子也，化为蛇当道，今者赤帝子斩之。《魏志》曰：初，桓帝时，有黄星见於楚宋之分，辽东殷馗善天文，言后五十岁当有真人起於梁沛之间，其锋不可当。至是凡五十年，而太祖破袁绍，天下莫敌。纷争空轸，疑论无归。《方言》曰：轸，谓相乖戾也。朕获纂洪基，思弘至道。班固《高纪述》曰：纂尧之绪。《尔雅》曰：纂，继也。曹植魏德颂曰：武创洪基，克光厥德。《尚书序》曰：恢弘至道。庶令日月休徵，风雨玉烛，《尚书》曰：休徵，日月之行，则有冬有夏。《尔雅》曰：春为青阳，夏为朱明，秋为白藏，冬为玄英，四气和谓之玉烛。克明之旨弗远，钦若之义复还。《尚书》曰：克明俊德。又曰：钦若昊天。於子大夫何如哉？其骊翰改色，寅丑殊建，别白书之。《礼记》曰：夏后氏尚黑，戎事乘骊。郑玄曰：以建寅之月为正，物生色黑，黑马曰骊。《礼记》曰：殷人尚白，戎事乘翰。郑玄曰：以建丑之月为正月，物生色白。翰，白色马也。《汉书》：董仲舒对策曰：臣前所上对，辞不别白，指不分明。

　　【永明十一年策秀才文五首】

　　※王元长

　　问秀才：朕秉箓御天，握枢临极；《尚书旋玑钤》曰：河图命纪也，图天地帝王终始存亡之期，录代之矩，箓与录同也。《周易》曰：时乘六龙以御天。《易通卦验》曰：遂皇氏始出，握机矩。郑玄曰：遂皇，遂人也。但持斗机运转之法。《春秋运斗枢》曰：北斗七星，第一星天枢。《论语·素王受命谶》曰：王者受命，布政易俗，以御八极。五辰空抚，九序未歌。《尚书》，咎繇曰：抚于五辰，庶绩其凝。孔安国曰：百官皆抚顺五行之时，众功皆成也。又曰：德惟善政，政在养民。水火金木土穀惟修，正德利用厚生惟和，九功惟序，九序惟歌。至於思政明台，访道宣室。《管子》曰：黄帝立明台之义，上观於贤也。《汉书》曰：文帝思贾谊，徵，之至，入见，上方受釐，坐宣室，上因感鬼神事，而问鬼神之本。苏林曰：宣室，未央前正室也。若坠之恻每勤，如伤之念恒轸。《尚书》曰：民坠涂炭。孔安国曰：若陷泥坠火。《左氏传》逢滑曰：国之兴也，视人如伤。许慎《淮南子注》曰：轸，转也。故恤贫缓赋，省徭慎狱。应劭曰：徭者役也。幸四境无虞，三秋式稔。《尚书》曰：四方无虞，予一人以宁。秋有三月，故曰三秋。《元命苞》曰：阳气数成於三，故时别三月。宋衷曰：四时皆象此类，不惟秋也。《广雅》曰：年稔，秋穀熟也。而多黍多稌，不兴两穗之谣；《毛诗》曰：丰年多黍多稌。《东观汉记》曰：张堪，字君游，为渔阳太守。劝民耕种，以致殷富。有百姓歌曰：桑无附枝，麦穗两歧。张君为政，乐不可支。无褐无衣，必盈《七月》之叹！《毛诗》曰：七月流火，九月授衣。无褐无衣，何以卒岁。岂布政未优，将罢民难业？《毛诗》曰：敷政优优，百禄是遒。《周礼》曰：以圜土教罢民。登尔於朝，是属宏议；《汉书》诏策晁错曰：登大夫于朝，亲谕朕志。《难蜀文》曰：必将崇论宏义。罔弗同心，以匡厥辟。《尚书》曰：罔不同心，以匡乃辟。

　　又问：惟王建国，惟典命官；《周礼》曰：惟王建国，辨方正位。《尚书·尧典》曰：乃命羲和。上叶星象，下符川岳。《春秋汉含孳》曰：故三公象五岳，九卿法河海。三公在天法三台，九卿法北斗。必待天爵具脩，人纪咸事；《孟子》曰：仁义忠信，乐善不倦，此天爵也。公卿大夫，此人爵也。古之人脩其天爵，而人爵从之。《汉书》，诏策公孙弘曰：天文地理人事之纪也，子大夫习焉。公孙弘对曰：天地无私亲，顺之利起，逆之害生，此天文地理人事之纪也。然后沿才受职，揆务分司。《尔雅》曰：揆，度也。是以五正置於朱宣，下民不忒；《左氏传》郯子谓昭子曰：少皞挚之立，凤鸟適至，故纪於鸟。鸟师而鸟名，五雉为五工正。《河图》曰：大星如虹，下流华渚，女节意感，生白帝朱宣。宋均曰：朱宣，少昊氏。郑玄《孝经注》曰：忒，差也。九工开於黄序，庶绩其凝。《汉书》：刘向上疏曰：舜命九官，济济相让，和之至也。应劭：《尚书》：禹作司空，弃作后稷，契作司徒，咎繇作士，垂作共工，益作虞，伯夷作秩，宗夔作典乐，龙作纳言，凡九官。皇甫谧《帝王世纪》曰：舜始即真，改正朔，以土承火，色尚黄。《尚书·中候》所谓建黄授正改朔。《尚书》，咎繇曰：庶绩其凝。孔安国曰：凝，成也。周官三百，汉位兼倍。《礼记》曰：有虞氏之官五十，夏后官百，殷官二百，周官三百。《汉书》曰：秦立百官，汉因循不革。自佐史至丞相，十三万三百八十五人。今云兼倍，略言之耳。历兹以降，游惰实繁。《孔丛子》赵王曰：仲尼大圣，自兹以降，世业不替。《礼记》曰：垂绥五寸，游惰之士。郑玄曰：惰游，罢人也。《尚书》曰：实繁有徒。若闲冗毕弃，则横议无已；荀悦《申鉴》曰：正贪禄，省闲冗，与时消息，昭惠恤下。文颖《汉书注》曰：冗，散也。《孟子》曰：圣王不作，诸侯放恣，处士横议。冕笏不澄，则坐谈弥积。《魏志》，郭嘉说太祖曰：刘表坐谈客耳。何则可脩？善详其对。《家语》孔子曰：欲善则详。王肃曰：欲善其事，当详慎之。毛苌《诗传》曰：详，审也。

　　又问：昔者贤牧分陕，良守共治；公羊传曰：自陕以东，周公主之。自陕以西，召公主之。袁焕《与曹植书》曰：召公与周公俱受分陕之任。《汉书》曰：孝宣躬亲万机，励精为治。常称曰：与我共治者，其唯良二千石乎！下邑必树其风，一乡可以为绩。《论语》曰：子之武城，闻弦歌之声。郑玄曰：武城，鲁之下邑。《尚书》曰：章善瘅恶，树之风声。一乡，谓桐乡也。《汉书》曰：朱邑为桐乡啬夫，廉平不苛，及死，子葬之桐乡，人为邑起冢立祠。至有旦抚鸣琴，日置醇酒；《吕氏春秋》曰：宓子贱治单父，弹琴，身不下堂而单父治。《汉书》曰：曹参代萧何为相国，日夜饮酒，卿大夫以下吏及宾客见参不事事，来者皆欲有言，至者，参辄饮以醇酒，度之欲有言，复饮，醉而后去，终莫得开说。文而无害，严而不残。《汉书》曰：萧何以文母害为沛主吏掾。《音义》曰：文无所枉害也。《汉书》曰：隽不疑为吏，严而不残。故能出人於阽危之域，跻俗於仁寿之地。阽危，已见谢朓《八公山诗》。《汉书》王吉上疏曰：陛下一世之民，跻之仁寿之域，则俗何以不若成康，寿何以不若高宗也！是以贾谊有言：天下之有恶，吏之罪也。贾子曰：吏能为善，则人必能为善也。故人之不善也，吏之罪也。顷深汰珪符，妙简铜墨；范晔《后汉书》曰：诏书沙汰刺史二千石，以贾琮为冀州刺史。《说文》曰：汰，简也。《周礼》曰：上公之礼执桓珪，诸侯之礼执信珪，诸伯执躬珪。《汉书》曰：文帝初与郡守为铜虎符、竹使符。潘安仁《夏侯湛诔》曰：妙简邦良。《尔雅》曰：简，择也。《汉书》曰：县令长，皆秦官，秩六百石以上，皆铜印墨绶。而春雉未驯，秋螟不散。《东观汉记》曰：鲁恭为中牟令，时郡国螟伤稼，犬牙缘界，不入中牟，河南尹袁安闻之，疑其不实，使仁恕掾肥亲往廉之。恭随行阡陌，俱坐桑下，有雉过，止其傍，傍有童儿，亲曰：何不捕之？儿言雉方将雏。亲曰：所以来者，欲察君之化迹尔。今虫不犯境，此一异也。化及鸟兽，此二异也。竖子有仁心，此三异也。具以状言安。范晔《后汉书》曰：宋均迁九江守，山阳楚沛多蝗，其飞至九江东界者，辄东西散去。入在朕前，凑其智略；出连城守，阙尔无闻。《汉书》曰：吾丘寿王为东郡尉，诏赐寿王玺书曰：子在朕前之时，智略辐凑。及至连十馀城之守，职事并废，甚不称在前时，何也？岂薪槱之道未弘，为网罗之目尚简？《毛诗》曰：芃芃棫朴，薪之槱之。毛苌曰：山木茂盛，万人得而薪之。贤人众，国家得用蕃兴也。曹子建书曰：仲宣独步於汉南，孔璋鹰扬於河朔，吾王设天网以该之。《文子》曰：有鸟将来，张罗而得鸟者，罗之一目也。今为一目之罗，即无时得鸟。孔安国《尚书传》曰：简，略也。悉意正辞，无侵执事！《汉书》诏策晁错曰：大夫其正论，母枉执事。《音义》或曰：母为有司枉桡。

　　又问：朕闻上智利民，不述於礼；大贤彊国，罔图惟旧。《史记》商君说秦孝公曰：圣人苟可以彊国，不法其故。苟可以利民，不循其礼。岂非疗饥不期於鼎食，拯溺无待於规行？《毛诗》曰：泌之洋洋，可以乐饥。郑玄曰：泌水洋洋然，饥者见之，可饮以饥。，音义与疗同。《家语》曰：子路南游於楚，列鼎而食。《抱朴子》曰：规行矩步，不可以救火拯溺也。是以三王异道而共昌，五霸殊风而并列。《淮南子》曰：五帝异道，而德覆天下。三王殊事，而名施后世。《左氏传》宾媚人曰：五伯之霸也，勤而抚之，以役王命。杜预曰：夏伯、昆吾、商伯、大彭豕韦、周伯、齐桓、晋文。《战国策》赵王谓赵文曰：三代不同服而王，五伯不同俗而政。今农战不脩，文儒是竞；《商君书》曰：国待农战而安，君待农战而尊。《论衡》曰：上书白记者，文儒也，夫文儒之力过儒生，况文史也。弃本殉末，厥弊兹多。《汉书》诏曰：农，天下之大本也。而人或不务本而事末，故生不遂。李奇曰：本，农也。末，贾也。昔宋臣以礼乐为残贼，汉主比文章於郑卫。宋臣，墨翟也。《孙卿子》曰：乐也者，和之不可变者也。礼也者，理之不可易者也。墨子非之，几遇刑也。墨子贱礼乐而贵勇力。贪则为盗，富则为贱，治世反是。《汉书》曰：宣帝数从王褒等，所幸宫观，辄为歌颂，议者多以为淫靡不急。上曰：辞赋，大者与诗同义，小者辩丽可嘉。譬如女工有绮縠，音乐有郑卫也。岂欲非圣无法，将以既道而权？《孝经》曰：非圣人者无法。《论语》子曰：可与学，未可与適道。可与適道，未可与立。可与立，未可与权。公羊传曰：权者何？权者反於经，然后有善者也。今欲专士女於耕桑，习乡闾以弓骑；《孝经钩命决》曰：耕桑得利，究年受福。《史记》曰：赵武灵王胡服以习骑射。五都复而事庠序，四民富而归文学。《汉书》曰：王莽於五都，立均官，更名洛阳、邯郸、临淄、宛成都五都市长，皆为五均司市师。又曰：平帝立学官，乡曰庠，聚曰序。《管子》曰：士、农、工、商四民者，国之石民也。其道奚若？尔无面从。《尚书》曰：予违汝弼，汝无面从。

　　又问：自晋氏不纲，关河荡析；班固《汉书》述曰：秦人不纲，网漏于楚。王隐《晋书》曰：石季龙死，朝廷欲遂荡平关河。《尚书·盘庚》曰：今我民用荡析离居。宋人失驭，淮汴崩离。《答宾戏》曰：王涂芜秽，周失其御。应劭《汉书注》曰：汴水在荥阳西南。《论语》子曰：邦分崩离析而不能守也。朕思念旧民，永言攸济。《毛诗》曰：永言孝思。《尚书》曰：予惟小子，若涉渊水，予惟往求朕攸济。故选将开边，劳来安集；《汉书》严尤上疏曰：武帝选将练兵，深入远戍。又班固曰：武帝广开三边。《毛诗序》曰：万民离散，不安其居，而能劳来还定安集之。加以纳款通知，布德脩礼。纳其款关之诚，而通其和好之礼。《汉书》曰：匈奴呼韩邪单于款五原塞，名王奉献，始和亲。《吕氏春秋》曰：季春之月，天子布德和惠。《孙卿子》曰：管仲为政者也，未及脩礼。故脩礼者王，为政者彊。歌《皇华》而遣使，赋《膏雨》而怀宾；《毛诗序》曰：皇皇者华，君遣使臣也。《左传》曰：季武子如晋，晋侯飨之。范宣子为赋黍苗，季武子再拜曰：小国之仰大国也，如百穀之仰膏雨焉。若常膏之，其天下集睦，岂惟弊邑！《周礼》曰：二曰教职以安邦国，以怀宾客。所以关洛动南望之怀，獯夷遽北归之念。王逸《楚辞注》曰：遽，竞也。夫危叶畏风，惊禽易落。《汉书》上曰：单于待命加慢，今欲攻之，如何？王恢曰：草木遭霜者，不可以风过。通方之士，不可以文乱。今击之，单于可禽。《淮南子》曰：使叶落者，风之摇也。《战国策》魏谓春申君曰：日者更嬴谓魏王曰：臣能虚发而下鸟。有鸿雁从东方来，更嬴以虚弓发而下之。王曰：射，尔至此乎？更嬴曰：此孽也，其飞徐者，创痛也。悲鸣者，久失群也，故创未息，而惊心未去，闻弦音而高飞，故创怯。今临武君尝为秦孽，不可为秦之将。无待干戈，聊用辞辩；片言而求三辅，一说而定五州。《汉书》曰：内史，武帝更名京兆尹，左内史更名左冯翊，主爵中尉更名右扶风，是为三辅。天下有十二州，齐得其七，故谓北境为五州。斯路何阶，人谁或可？《尔雅》曰：阶，因也。进谋诵志，以沃朕心。言进嘉谋，当谓诵汝志，以沃帝心也。《周礼》曰：撢人掌诵王志，导国之政事。郑玄曰：以王之志与政事，谕说诸侯。撢音探。《广雅》曰：诵，言也。然彼言王志，与此微殊，不以文害意也。《尚书》曰：启乃心，沃朕心。

　　【天监三年策秀才文三首】何之元《梁典》曰：天监武帝年号也。

　　※任彦昇

　　问秀才：朕长驱樊邓，直指商郊。商，喻齐也。《史记》乐毅书曰：轻卒锐兵，长驱至国。《汉书》朱买臣曰：发兵浮海，直指泉山。《尚书》曰：武王朝至于商郊。因藉时来，乘此历运。《魏志》，刘廙上疏曰：臣遭乾坤之灵，值时来之运。当扆永念，犹怀惭德。《礼记》曰：天子当扆而立。《尚书》曰：成汤放桀於南巢，惟有惭德。何者？百王之弊，齐季斯甚。班固《汉书》赞曰：汉承百王之弊。季，谓末年。衣冠礼乐，扫地无馀。言衣冠制度。礼乐轨仪，皆见废弃，故无馀也。班固《汉书》赞曰：秦灭六国，而上古遗烈，扫地尽矣。斫雕刓方，经纶草昧。《汉书》曰：汉兴，破觚而为圜，斫琱而为朴。苏林《汉书注》曰：刓音角之刓，与刓剸同。《周易》曰：云雷屯，君子以经纶。又曰：天造草昧，宜建侯而不宁。郑玄曰：造，成也。草。草创也。昧，昧爽也。采三王之礼，冠履粗分；因六代之乐，宫判始辨。《周礼》曰：王宫悬，诸侯轩悬，卿大夫判悬，士植悬。而百度草创，仓廪未实。《尚书》曰：百度唯贞。《论语》曰：裨谌草创之。《管子》曰：仓廪实，知礼节。若终亩不税，则国用靡资；《国语》曰：王耕，三推之。庶人终于亩。《礼记》曰：古者公田，籍而不税。毛苌《诗传》曰：资财也。百姓不足，则恻隐深虑。《论语》有若曰：百姓足，君孰与不足？百姓不足，君孰与足？《孟子》曰：无恻隐之心，非仁也。恻隐者，仁之端。每时入刍藁，岁课田租。《汉旧仪》曰：民田租刍藁，以给经用也。《尚书》曰：百里纳藁。愀然疚怀，如怜赤子。《礼记》曰：哀公，敢问人道谁为大？孔子愀然作色而对。《月赋》曰：悄焉疚怀。尚书曰：若保赤子，惟民其康乂。今欲使朕无满堂之念，民有家给之饶，《说苑》曰：古人於天下也，譬一堂之上。今有满堂饮酒，有一人独索然向隅泣，则一堂之人，皆不乐也。《邓析子》曰：圣人逍遥一世之间，而家给人足，天下太平。渐登九年之畜，稍去关市之赋。《礼记》曰：国无九年之畜曰不足。《周礼》曰：以九赋敛财贿，七曰关市之赋。郑玄曰：赋，谓口出泉。关市，谓占会百物也。子大夫当此三道，利用宾王。三道宾王，已见上文。斯理何从，伫闻良说。颜延之《策秀才文》曰：废兴之要，敬俟良说。

　　问：朕本自诸生，弱龄有志。《锺离意别传》曰：严遵与光武皇帝俱为诸生。《礼记》孔子曰：大道之行也，与三代之英，丘未之逮，而有志焉。闭户自精，开卷独得。《楚国先贤传》曰：孙敬入学，闭户牖，精力过人，太学谓曰闭户生。入市，市人相语。闭户生来。不忍欺也。陶潜《诫子书》曰：开卷有得，便欣然忘食。九流、《七略》，颇常观览；六艺、百家，庶非墙面。《汉书》曰：九流，有儒家流，道家流，阴阳家流，法家流，名家流，墨家流，从横家流，杂家流、农家流。又曰：刘歆总群书而奏其《七略》。故有辑略，有六艺略，有诸子略，有诗赋略，有兵书略，有数术略，有方技略。《广雅》曰：颇，少也。《周礼》：保氏养国子以道，乃教之六艺：一曰五礼，二曰六乐，三曰五射，四曰五御，五曰六书，六曰九数。《淮南子》曰：百家异说，各有所出。《论语》子谓伯鱼曰：汝为周南召南矣乎？人而不为周南召南，其犹正墙面而立也与？虽一日万机，早朝晏罢，《尚书》曰：兢兢业业，一日二日万机。《墨子》曰：早朝晏罢，断狱治政也。听览之暇，三馀靡失。《上林赋》曰：朕以览听馀闲，无事弃日。《魏略》曰：董遇，字季真，善《左氏传》。从学者云：若渴无日。遇言：当以三馀。或问三馀之意，遇言：冬者岁之馀，夜与阴者日之馀，雨者月之馀。上之化下，草偃风从。《论语》子曰：君子之德，风小人之德草，草上之风，必偃。惟此虚寡，弗能动俗。蔡邕《姜肱碑》曰：至德动俗，邑中化之。昔紫衣贱服，犹化齐风；韩子曰：齐桓公好服紫，一国尽服紫，当时十素不得一紫，公患之，告管仲。管仲曰：君欲止之，何不自诫勿衣也！谓左右曰：甚恶紫臭。公曰：诺。於是郎中莫衣紫。其明日，国中莫有衣紫，三日，境内莫衣紫。长缨鄙好，且变邹俗。《韩子》曰：邹君好长缨，左右皆服长缨，甚贵，邹君患之。问左右，左右对曰：君好服之，百姓亦多服，是故贵。邹君因先自断其缨而出，国中皆不服长缨。虽德惭往贤，业优前事。且夫搢绅道行，禄利然也。《封禅书》曰：因杂搢绅先生之略术。班固《汉书赞》曰：大师众至千馀人，盖禄利之路然也。朕倾心骏骨，非惧真龙；《新序》曰：郭隗谓燕王曰：古之君，有以千金市千里马者，三年不得。人请求之。三月得马，已死矣，买其骨以五百金，君大怒之。人曰：死马骨且市之，况生马乎？天下必以王为好马矣！於是不能期年，千里马至者二。今王诚愿致士，请从隗始。隗且见事，况贤於隗者乎？又子张见鲁哀公，哀公不礼。去曰：君之好士，有似叶公子高之好龙也。叶公好龙，室屋雕文，尽以写龙。於是天龙闻而下之，窥头於牖，拖尾於堂。叶公见之，弃而退走，失其魂魄，五色无主。是叶公非好真龙也，好夫似龙而非龙者也。今君之好士也，好夫似士而非士者也。辎軿青紫，如拾地芥。范晔《后汉书》曰：袁绍宾客所归，辎軿紫毂，填接街陌。《说文》曰：軿，车前衣，车后为辎。《汉书》曰：夏侯胜每讲授，常谓诸生曰：士病不明经，经术苟明，其取青紫，如俯拾地芥尔！言好学，明经术，以取贵位之服，如似车载之多也。取之易也，如拾地草。而惰游废业，十室而九。惰游，已见上文。《抱朴子》曰：秦降及季杪，天下欲反，十室而九。鸣鸟蔑闻，《子衿》不作。言古者收教不及於道者，故天下太平而凤凰至，学校废则作《子衿》以刺之，而人感思学。今则不然，言不如古也。《尚书》，周公曰：攸罔勖弗及，苟造德弗降，我则鸣鸟不闻。毛苌《诗传》曰：蔑，如也。《诗序》曰：《子衿》，刺学废也。《两都赋》序曰：王泽竭而诗不作。引奖之路，斯既然矣；《小雅》曰：奖，劝也。犹其寂寞，应有良规。《魏志》，明帝报王朗诏曰：钦纳至言，思闻良规。

　　问：朕立谏鼓，设谤木，於兹三年矣。《邓析子》曰：尧置欲谏之鼓，舜立诽谤之木，此圣人也。比虽辐凑阙下，多非政要。《文子》曰：群臣辐凑。张湛曰：如众辐之集於毂也。范晔《后汉书》曰：诏问蔡邕，宜披露得失，指陈政要。日伏青蒲，罕能切直。《汉书》曰：史丹直入卧内，顿首伏青蒲上。应劭曰：以青规地曰青蒲。《桓子新论》曰：切直忠正，则汲黯之敢谏争也。将齐季多讳，风流遂往。毛苌《诗传》曰：将，且也。老子曰：天下多忌讳，而民弥贫。《淮南子》曰：晚世风流，终败礼废义。《上林赋》曰：遂往而不反矣。将谓朕空然慕古，虚受弗弘。《汉书》曰：王莽好空言，慕古法，多封爵人。《周易》曰：君子以虚受人。然自君临万宇，介在民上。《左氏传》子囊曰：赫赫楚国，而君临之。方言曰：介，特也。《汉书》宣帝诏曰：朕承洪业，托於士民之上也。何尝以一言失旨，转徙朔方。范晔《后汉书》曰：蔡邕上疏，帝览而叹息，因起更衣，曹节於后窃视之，悉宣语左右，事遂漏露。程璜遂使人飞章言邕。於是下邕洛阳狱，诏减死一等，与家属髡钳徙朔方，诏不得以赦令除。睚眦有违，论输左校。《汉书》曰：原涉好杀眦睚於尘中论输，谓论其罪，而输作也。《汉书》陈咸，字子康，年十八，以父万年任为郎，有异材，抗直。数言事，刺讥近臣，书数十上，迁为左曹。父尝病，召咸教戒於床下，语至夜半，咸睡，头触屏风。父大怒，欲杖之。曰：乃公教戒汝，汝反睡，不听吾言，何也？咸叩头谢曰：具晓所言，大要教咸谄也。父乃不复言。元帝擢咸为御史中丞，后为南阳太守。所居以杀伐立威，豪猾吏及大姓犯法，辄论输府。范晔《后汉书》曰：李膺为河南尹，时宛陵大姓羊元群罢北海郡，赃罪狼籍，膺表欲罪。元群行赂宦坚，膺反坐，输作左校。《汉书》曰：将作少府有左校令丞。而使直臣杜口，忠谠路绝。《汉书》景帝问邓公。邓公曰：夫晁错患诸侯彊大不可制，故请削之，以尊京师，万世之利也。计画始行，卒受大戮，内杜忠臣之口，外为诸侯报仇。《声类》曰：谠，善言也。将恐弘长之道，别有未周。《韩诗》曰：将恐将惧，薛君曰：将，辞也。檀道鸾《晋阳秋》曰：谢安为桓温司马，不存小察，尽弘长之风。悉意以陈，极言无隐。《汉书》曰：哀帝使傅喜问李寻曰：间者水出地动，日月失度，星辰乱行，灾异仍重，极言无有所讳。《周书》曰：慎问其故，无隐乃情。  
　 
卷三十七　表上

　　表者，明也，标也。如物之标表，言标著事序，使之明白，以晓主上，得尽其忠曰表。三王已前谓之敷奏，故《尚书》云：敷奏以言，是也。至秦并天下，改为表，总有四品：一曰章，谢恩曰章。二曰表，陈事曰表。三曰奏，劾验政事曰奏。四曰駮，推覆平论有异事进之曰駮。六国及秦汉兼谓之上书，行此五事。至汉魏已来，都曰表，进之天子称表，进诸侯称上疏。魏已前，天子亦得上疏。

　　【荐祢衡表】

　　※孔文举范晔《后汉书》曰：孔融，字文举，鲁国人也。幼有异才，性好学，举高第，拜御史。历官至将作大匠，迁少府。曹操既积嫌忌，奏诛之，下狱弃市。

　　臣闻：洪水横流，帝思俾乂，《孟子》曰：当尧之时，天下犹未平，洪水横流，泛滥於天下。《尚书》曰：汤汤洪水方割，有能俾乂。孔安国《传》曰：俾，使。乂，治也。旁求四方，以招贤俊。《尚书》曰：旁求天下。孔安国曰：旁，非一方也。昔世宗继统，将弘祖业，世宗，孝武庙号也。李奇《汉书注》曰：统，绪也。班固《汉书》纪述曰：世宗晔晔，思弘祖业。畴咨熙载，群士响臻。《尚书》云：帝曰：畴咨，若时登庸。又曰：有能熙帝之载，班固《汉书》述曰：畴咨熙载，髦俊并作。响臻，如应而至也。《孙卿子》曰：下之和上，譬响之应声也。陛下睿圣，纂承基绪。陛下，谓献帝也。班固《高纪》述曰：纂尧之绪。《尔雅》曰：纂，继也。遭遇厄运，劳谦日仄。《说文》曰：遇，逢也。《周易》曰：劳谦君子，有终吉。《尚书》曰：文王自朝至于日中昃，弗遑暇食。维岳降神，异人并出。《毛诗》曰：维岳降神，生甫及申。

　　窃见处士平原祢衡，年二十四，字正平，淑质贞亮，英才卓跞，《孟子》曰：得天下英才而教育之。西都宾曰：卓跞诸夏。卓跞，绝异也。初涉艺文，升堂睹奥《论语》云：子曰：由也升堂矣，未入於室也。《尔雅》曰：西南隅谓之奥。目所一见，辄诵於口，耳所暂闻，不忘於心，性与道合，思若有神。《淮南子》曰：所谓真人者，性合于道也。弘羊潜计，安世默识，以衡准之，诚不足怪。《汉书》曰：桑弘羊，洛阳贾人子，以心计，年十三拜侍中。又曰：张安世，字少孺，为郎。上行幸河东，尝亡书三箧，诏问莫能知，唯安世识之，具作其事。后复购得书，以相校，无所遗失。上奇其能，擢为尚书令。忠果正直，志怀霜雪，见善若惊，疾恶若仇。《国语》楚蓝尹亹谓子西曰：夫阖庐闻一善言若惊，得一士若赏。谢承《后汉书》曰：张俭清絜中正，疾恶若仇。任座抗行，史鱼厉节，殆无以过也。《吕氏春秋》曰：魏文侯饮，问诸大夫：寡人何如主也？任座曰：君，不肖君也。克中山，不以封君之弟，而以封君之子，是以知不肖君也。文侯不悦。次及翟璜，曰：君，贤君也。臣闻其主贤者其臣直，是以知君之贤也。文侯悦。《文子》曰：傲世贱物，士之抗行也。《广雅》曰：抗，举也。《论语》子曰：直哉史鱼。《广雅》曰：厉，高也。
  </div>
  <div class="pagination">
   <a href="文选注_page41.html">
    上一页
   </a>
   <span>
    ...
   </span>
   <a href="文选注_page37.html">
    37
   </a>
   <a href="文选注_page38.html">
    38
   </a>
   <a href="文选注_page39.html">
    39
   </a>
   <a href="文选注_page40.html">
    40
   </a>
   <a href="文选注_page41.html">
    41
   </a>
   <span class="current-page">
    42
   </span>
   <a href="文选注_page43.html">
    43
   </a>
   <a href="文选注_page44.html">
    44
   </a>
   <a href="文选注_page45.html">
    45
   </a>
   <a href="文选注_page46.html">
    46
   </a>
   <a href="文选注_page47.html">
    47
   </a>
   <span>
    ...
   </span>
   <a href="文选注_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
