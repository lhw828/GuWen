<!DOCTYPE html>
<html>
<head>
    <meta charset="UTF-8">
    <title>皇霸文纪 - 第 2 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇霸文纪 - 第 2 页/共 20 页</h1>
    <div class="content">　　人皇神农氏政典
　　政典曰惟天生民惟君奉天惟食丧祭衣服教化一归于政皇曰我惟生无德咸若古政嗟尔四方之君有官有业乃子乃父乃兄乃弟无乱于政昔二君始王未有书契结绳而治交易而生亦惟归政昔在天皇肇修文教始画八卦明君臣民物阴阳兵象以代结绳之政出言惟辞制器惟象动作惟变卜筮惟占天皇氏归气我惟代政惟若古道以立政皇曰正天时因地利惟厚于民民惟邦本食惟民天农不正食不丰民不正业不专惟民有数惟食有节惟农有教林林生人无乱政典政典曰君正一道二三凶臣正一德有常吉时正惟四乱时不植气正惟和气乱作疠官正惟百民正惟四色正惟五惟质惟良病正四百四药正三百六十五过数乃乱而昏而毒道正常过政反僻刑正平过政反私禄正满过政反侈礼正度过政反僭乐正和过政反流治正简过政反乱丧正哀过政反游干戈正乱过政反危市肆正货过政反邪讥禁正非过政失用皇曰嗟尔有官有业乃子乃父乃兄乃弟咸若我辞一归于正皇曰君相信任惟正相君俌位惟忠相官统治惟公官相代位惟勤民官抚爱惟仁官民事上惟业父无不义厥子惟孝兄无不友厥弟惟恭夫不游妻不滛师不怠教不失刑者形也形尔身道者导也导尔志礼者制也制尔情乐者和也和尔声政者正也正其事
　　地皇轩辕氏政典
　　皇曰嗟尔天师俌相正五百官士子农夫商人工技咸若我言政典曰国无邪教市无淫货地无荒土官无滥士邑无游民山不童泽不涸其正道至矣正道至则官有常职民有常业父子不背恩夫妇不背情兄弟不去义禽兽不失长草木不失生政典曰方圆角直曲邪凹凸必有形逺近高下长短疾缓必有制寒暑燥湿风雨逆顺必有时金木水火土石羽毛必有济布帛桑麻筋角齿革必有用百工器用必有制圣人治天下权以聚财财以施智智以傗贤贤以辅道道以綂下下以事上上以施仁仁以保位位以制义义以俌礼礼以制情情以敦信信以一德德以明行行以崇教教以归政政以崇化化以顺性性以存命命以保生生以终夀皇曰岐伯天师尔司日月星辰阴阳歴数尔正尔考无有差贷先时者杀不及时者杀尔惟戒哉皇曰后土中正尔识山川草木虫鱼鸟兽尔掌尔察无乱田制以作田讼尔惟念哉皇曰龙东正尔分爵禄贤智尔咨尔行无掩大贤以恡财无庇恶德以私赏皇曰融南正尔平礼服祭祀尔正惟无乱国制以僭上无废祀事以简恭尔惟念哉皇曰太封西正尔分干戈刑法尔掌尔平皇曰太常北正尔居田制民事尔训尔均百工惟良山川尔图尔惟勤恭哉皇曰天师俌相五正百官士子农夫商人工技咸顺我言终身于休
　　高阳氏
　　帝颛顼【姬姓黄帝曾孙名颛顼兆迹高阳以髙阳为氏都帝丘在位七十六载】
　　旉令【路史颛顼绍少吴金天之政乘辰而王乃旉令曰○史记在五帝纪次黄帝】
　　毋慢制毋民贵臣骄而弗譓男女不相辟于道者拂之四达之衢
　　女皇氏
　　防娲【宓牺女弟风姓一曰以云纪姓代宓牺立号女皇氏一曰女希氏都于中皇山之原在位百三十载司马贞以伏义女娲神农为三皇易传及独断诸家并无载故置于此】
　　占词【太昊氏衰共工作乱振滔洪水女娲灭共工而迁之然后四极正冀州宁于是乘雷车鞴六蜚以御天申祠祝而枚占之占者曰吉征也乃设云幄而致神明道标万物神化七十见淮南子路史】
　　昭昭九州日月代极平均土地合和万国
　　陶唐氏
　　帝尧【姓伊耆曰放勲帝喾子初封陶侯徙封于唐喾长子挚立不善诸侯尊尧为天子都平阳在位百载禅于虞】
　　尧戒【淮南子人间训尧戒曰】
　　战战栗栗日慎一日人莫蹪于山而蹪于蛭【蹪踬也蛭蚁也叶徙吉反】
　　雒壁书【尚书中候曰帝尧率羣臣东沈于雒刻壁书】
　　天子臣放勋德薄施行不元【元善也】
　　尧母龙图文【竹书纪年云尧母庆都观于三河常有龙随之一旦龙负圗而至其文要云既而阴风四合赤龙感之孕十四月而生尧于丹陵其状如图○宋书符瑞志引载】
　　永受天祐眉八彩须发长七尺二寸面鋭上丰下足履翼宿【帝尧碑赤龙负图出庆都读之云永受天运其下图人衣赤衣鬓须尺余长七尺二寸兑上丰下足履翼星题曰赤帝起成天下宝】
　　有虞氏
　　帝舜【姓姚曰重华虞幕之后都蒲坂在位四十八载禅于夏】
　　祠田辞【文心雕龙○困学纪闻引尸子曰舜兼爱百姓务利天下其田也荷彼耒耜耕彼南畆与四海俱有其利文心雕龙谓之祠田岂他有所据乎】
　　荷此长耜耕彼南畆四海俱有
　　龙图文【论语比考帝尧率舜等游于首山观河渚有五老游河渚一曰河图将来告帝期二曰河图将来告帝谋三曰河圗将来告帝书四曰河图将来告帝图五曰河图将来告帝符有顷赤龙衔玉苞舒图刻版题命可巻金泥玉检封盛书戒曰知我者重瞳也五老乃为流星上入昴黄姚视之龙没图在尧等共发曰】
　　帝当枢百则禅于虞
　　河图告舜文【竹书纪年尧将以天下禅舜乃修坛场于河洛率舜等升首山遵河渚有五老游焉盖五星之精也相谓曰河图将来告帝以期知我者重瞳黄姚五老因飞为流星上入昴二月辛丑昧明礼备至于日昃沈璧于河荣光出河休气四塞白云起回风摇乃有龙马衘甲赤文绿色缘坛而上吐甲图而去其图以白玉为检赤土为泥似黄金约以青绳检文言虞夏当受天命帝写其言藏于东序○宋书符瑞志引载言虞夏殷周秦汉当受天命】
　　闿色授帝舜

　　皇霸文纪巻一
　　钦定四库全书
　　皇霸文纪巻二　　　　　明　梅鼎祚　编
　　夏
　　禹王【姒姓名曰文命崇伯鲧子尧时封于夏受虞禅都安邑在位八岁○孔安国云尧舜禹汤皆名史记帝王世纪名文命】
　　簨簴铭【鬻子云禹之治天下也以五声听门悬钟鼓铎磬而置鼗以得四海之士为铭于簨簴焉○文心雕龙云大禹勒笋簴而招谏】
　　教寡人以道者击鼓教寡人以义者击钟教寡人以事者振铎语寡人以忧者击磬语寡人以狱讼者挥鼗夏箴【汲冢周书文传解云文王受命九年时维暮春在鄗召太子发曰吾语汝所保所守厚德广惠忠信爱人土多民少则内亡守土少人多则民失业是故土多发政以漕四方四方流之土少安帑而外其务方输夏箴曰云云望曰土广无守可袭伐土狭无食可围竭二祸之来不称之灾天有四殃水旱饥荒其至无时非务积聚何以备之夏箴曰○孔晁注开望古书名杨用修古文韵语作开望箴非】
　　中不容利民乃外次
　　又箴
　　小人无兼年之食遇天饥妻子非其有也大夫无兼年之食遇天饥臣妾舆马非其有也国君无兼年之食遇天饥百姓非其有也戒之哉弗思弗行至无日矣岣嵝禹碑【徐灵期衡山记云夏禹导水通渎刻石书名山之高王象之舆地记云禹碑在岣嵝峰又传在衡山县云密峯宋嘉定中蜀士因樵人引至其所以纸搨其碑七十二字刻于防门观后亡】
　　承帝曰嗟翼辅佐卿水处与登鸟兽之门参身洪流而明发尔兴久旅忘家宿岳麓庭智营形折心罔弗辰往求平定华岳太衡宗疏事裒劳余伸禋郁塞昏徙南渎衍亨衣制食备万国其宁窜舞永奔【水处读作洲渚○杨用修云郦道元水经注禹治洪水血马祭衡山于是得金简玉字之书按省玉字通水理也或曰此即金简玉字之文云刘禹锡寄吕衡州化光诗云传闻祝融峯上有神禹铭古石琅玕姿秘文龙虎形崔融云于铄大禹显允天徳龙画傍分螺书匾刻韩退之诗岣嵝山尖神禹碑字青石赤形模竒又云千搜万索何处有森森绿树猿猱悲盖亦求之而未得见也韩文考异遂谓退之诗为传闻之误防州观刻后亦磨灭近张季文佥宪在长沙得之云是宋嘉定中何致字子一者模刻岳麓书院斯文显晦信有神物防持哉】
　　庐山紫霄峯禹刻【舆地志江西庐山紫霄下有石室中有禹刻篆文有好事者缒而入摹之凡七十余字止有鸿荒余乃檋可辨○鼎按史记禹治水山行乗檋此或好事者傅防也】
　　鸿荒漾余乃檋【慎又观水经注庐山之南有上霄石高壁缅然与霄汉连接上霄之南大禹刻石志其里数丈尺今犹得刻石之号焉九江中孤石在落星石傍介立大湖中周回一里竦立百丈上生林木而飞禽不集耆旧相传昔禹治水至此刻石纪功防稽覆釡山亦有禹书任昉述异记曰空同山有尧碑禹碣皆科斗书淳化帖首有禹篆十二字莆田陈嵓山有自然仙篆以纸摹之形类禹刻何翥诗鸟书虫文不可识如读岣嵝神禹碑禹遗迹灵秘如此号曰神禹有繇也】
　　玉牒文【湘中记曰衡山有玉牒禹案其文以治水遥望衡山如阵云盛之荆州记禹登南岳而祭之获金简玉字之书○后汉郡国志注引载】
　　祝融司方发其英沐日浴月百宝生
　　后啓【禹之子在位十岁】
　　铸鼎繇【墨子耕柱篇夏后开使蜚廉析金于山川而陶铸之于昆吾是使翁难卜于白若之□曰鼎成三足而方不炊而自烹不举而自臧不迁而自行以祭于昆吾之墟上乡人言兆之繇曰飨矣云云夏后氏失之殷人受之殷人失之周人受之夏后殷周之相受也数百岁矣使圣人聚其良臣与其桀相而諌岂能知数百岁之后哉而鬼神知之是故曰鬼神之明智于圣人也犹聪耳明目之与聋瞽也○案今传墨子所载罗泌路史王应麟玉海小异○路史引墨子云夏后开命飞廉析金于山而陶铸之于昆吾作九鼎鼎成而方不炊自烹不举自藏不动自响不迁自行图象万物于鼎侧以祭昆吾之墟使翁难雉乙灼于白若之繇曰云云一云禹也归藏云啓筮徙九鼎果徙之则此筮徙也○玉海引墨子卜于白若之曰鼎成四足而方不炊而自烹不举而自藏不迁而自行祭于昆吾之墟乙又言兆之繇曰云云困学纪闻云大卜三兆其颂皆千有二百夏后铸鼎繇以下懿氏占成季卜防姬卫侯及汉文兆皆繇也】
　　逢逢白云一南一北一西一东九鼎既成迁于三国帝癸【一名桀后发子殷汤所杀】
　　伐唐兆辞【归藏桀筮伐有唐枚于荧惑曰不吉】
　　不利出征惟利安处彼为貍我为防勿用作事恐伤其父
　　羿妻筮辞【归藏羿请不死之药于西王母羿妻窃之以奔月筮于有黄有黄占之曰吉】
　　翩翩归妺独将西行逢天晦芒毋惊毋恐后且大昌【且灵宪作其】
　　连山繇【山海经羲和帝俊之妻生十日注引啓筮】
　　空桑之苍苍八极之既张乃有夫羲和是主日月职出入以为晦明
　　商
　　商王成汤【子姓名履帝喾子契之后嗣为商侯十七年而灭夏践天子位十三年都亳】汤盘铭【九字】
　　茍日新日日新又日新
　　商鼎铭【三十四字○国语郭偃曰商之衰也其铭有之谓鼎铭之戒也】
　　嗛嗛之德不足就也不可以矜而祗取忧也嗛嗛之食不足狃也不能为膏而祗离咎也【忧叶于救反】
　　商父乙鼎铭【二十七字】
　　庚午王命寝庙辰见北田四品十二月作册友史锡赖贝用作父乙尊□□【宣和博古图云按友史者太史也曰友者如成王称太史友之类所以尊之也古者太史顺时覛土盖农官耳説文曰房星为辰田也今曰辰见则农当举趾故命以北田四品所以授民时也昔者货贝而宝曰锡赖贝者説文以赖为赢言锡贝之多也此商人作之以享父乙于寝庙而言乃及此者盖寝庙宗庙也书曰用命赏于祖在宗庙之中作册以锡有功是亦赏于祖之意乙之号其在商也有天乙有祖乙有小乙有武乙而惟太丁之子止曰乙且此言父乙盖不知其为何乙也○徐献忠云此宗庙之器其训锡臣工者下多用册册二字并列此商制也】
　　商兄癸彝铭【二十六字○吕大临考古图】
　　丁子王锡爵丙申贝在寒□用作兄癸彞十九月惟王九祀世昌□【图注云右得于邺按河亶甲居相即邺郡其文又称九祀为商器无疑云兄癸者商以兄弟相及之辞也故祀其先王或称祖如祖丁卣之类或称父若父辛旅彝之类或称兄若此彞之类商人质无諡皆以甲乙记徐献忠云丁子刚柔不相配合与乙子相类○鼎案穆天子传五在寒下注云未详】商兄癸卣铭【二十五字○宣和博古图二图所载二器形模虽同疎致少异】
　　丁子王锡爵丙申贝在寒用作兄癸彞十九月惟王九祀世昌□【象形鬲字○着以鬲形者古人于酒器多以此为饰故尊也爵也皆作此状盖欲如高之炊气上下交通而已】
　　商父丁彞铭【四十一字考古图】
　　乙酉商贝王曰不【原阙】□曽不戎备【亢生】乙四日惟王六祀四日惟内役敢商盟□【疑丘字】用作父丁尊彝示子【徐献忠云此文多疑字商器铭文简省无成章】
　　商母乙卣铭【十一字博古图】
　　丙寅王锡贝朋用作母乙彞【是卣乃王锡臣工以追享其母氏也】
　　商箴【吕氏春秋名类篇引商箴云云以言祸福人或召之也】
　　天降灾布祥并有其职【杨用修古文韵语载商箴云天曰顺顺维生地曰固固维宁人曰信信维听案此乃吕氏春秘序意篇中语未详何出以为商箴】
　　桑林祷辞【荀子大畧篇汤之时大旱七年翦髪断爪以身为牺牲祷于桑林之野以六事自责曰何不雨至斯极也言未已大雨】
　　政不节与使民疾与宫室崇与妇谒盛与苞苴行与谗夫兴与【节叶即盛叶成○説苑汤使人持三足鼎祝山川教之祝曰政不节耶使人疾耶苞苴行耶谗夫昌耶宫室营耶女谒盛耶何不雨之极也】
　　同前【墨子兼爱篇汤贵天子然且不惮以身为牺牲以词説于上帝鬼神】
　　惟予小子履敢用牡告于皇天后帝曰今天大旱即当朕身履未知得罪于上下有善不敢蔽有罪不敢赦简在帝心万方有罪即当朕身朕身有罪无及万方
　　同前【吕氏春秋汤五年旱翦髪劘手自以为牲祷辞曰】
　　余一人有罪无及万夫万夫有罪在余一人无以一人之不敏使上帝鬼神伤民之命
　　汤嫁妺之辞【京房易传】
　　无以天子之尊而乗诸侯无以天子之富而骄诸侯阴之从阳女之顺夫本天地之义也往事尔夫必以礼义祝网辞【吕氏春秋汤见祝网者置四面其祝曰从天坠者从地出者从四方来者皆离吾网汤曰嘻尽之矣非桀其孰为此汤乃解其三面置其一面更教之祝汉南之国闻之曰汤之德及禽兽矣四十国归之】
　　昔蛛蝥作网罟今之人学纾欲左者左欲右者右欲髙者髙欲下者下吾取其犯命者【吕览注纾缓也学缓殊非文义贾子刘向新序并作循绪一作修序取作请受】
　　黑玉赤勒文【尚书中候曰天乙在亳诸隣国襁负归徳东观乎洛降三分沈璧退立荣光不起黄鱼双跃出济于坛黑鸟以雄随鱼亦止化为黒玉赤勒】
　　精天乙受神福伐桀克三年天下悉合
　　归藏繇辞【太平御览】
　　有人将来遗我货贝以至有求则得有喜将至
　　良人得其玉君子得其粟
　　有鳬鸳鸯有鴈鹔鷞
　　鼎有黄耳利取防鲤
　　归藏齐母经辞
　　瞿有瞿有防宵梁为酒尊于两壶两羭饮之三日然后稣士有泽我取其鱼【尔雅注】
　　君子戒车小人戒徒
　　有白云出自苍梧入于大梁
　　上有髙台下有雝池若以贾市其富如河海
　　蜚廉石椁铭【史记云蜚廉生恶来父子俱以材力亊殷纣周武王之伐纣并杀恶来是时蜚亷为纣石椁奉使北方还无所报为坛霍泰山而报得石棺铭云死遂葬于霍泰山】
　　帝令处父不与殷乱赐以石棺以华氏【言处父不忘臣节故天赐石棺以光华其族案秦为蜚廉之后故为防索隐云亊盖非实谯周深所不信○处父蜚廉别号】
　　周
　　文王【姬姓名昌帝喾子后稷之裔商纣时为西伯】
　　赤爵衔书文【竹书纪年云季秋之甲子赤爵衔书及丰置于昌户昌拜稽首受其文要曰】
　　姬昌苍帝子亡殷者纣
　　赤爵丹书【周季歴生昌有圣瑞尚书帝命验云季秋之月甲子赤爵衔丹书入于酆止于昌户其书云葢圣瑞也○案此即大戴礼所载丹书语以仁得之而下尚父之言也敬胜四句亦见荀子】
　　敬胜怠者吉怠胜敬者灭义胜欲者从欲胜义者凶凡事不强则不枉不敬则不正枉者废灭敬者万世以仁得之以仁守之其量百世以不仁得之以仁守之其量十世以不仁得之不仁守之不及其世
　　鳯凰衔书文【竹书纪年云文王时孟春六旬五纬聚房后有鳯凰衘书游文王之都书曰】
　　殷帝无道虐乱天下皇命已移不得复久灵祗逺推百神吹去五星聚房昭理四海
</div>
    <div class="pagination">
<a href="皇霸文纪.html">上一页</a><a href="皇霸文纪.html">1</a><span class="current-page">2</span><a href="皇霸文纪_page3.html">3</a><a href="皇霸文纪_page4.html">4</a><a href="皇霸文纪_page5.html">5</a><a href="皇霸文纪_page6.html">6</a><a href="皇霸文纪_page7.html">7</a><span>...</span><a href="皇霸文纪_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
