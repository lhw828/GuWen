<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 147 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 147 页/共 658 页
  </h1>
  <div class="content">
   赫矣乔父，秉文握武。内为宗干，出为藩辅。在宪弹枉，竟由厥矩。允牧于凉，刈彼裔土。爰能将度辽，亦用齐斧。敷教四畿，旋统京宇。敦兹五服，众庶是与。膺践七命，翼我哲圣。登空补衮，陟徒训敬。尹尉清宸，熙帝之政。终始为贞，典章以定。遗爱在民，皇哀其命。立石刊铭，莫逸斯听。魂而有灵，万亿其盛。（本义，《艺文类聚》四十六。案：《水经·雎水注》桥玄列数碑，其二即此碑也。）
　　◇太尉乔玄碑阴。
　　光光列考，伊汉元公。克明克哲，实睿实聪。如渊之浚，如岳之嵩。威壮虎，文繁雕龙。抚柔疆垂，戎狄率从。敷教中夏，五教攸通。帝谓我后，朕嘉君功。命君三事，时亮天功。公拜稽首，翼翼惟恭。左右天子，祗厥勋庸。庶绩既熙，黎民时雍。上下谧宁，八方和同。否显伊德，作宪万邦。公讳玄，字公祖。少辟孝廉，辟司徒大将军府，为侍御史，牧一州，典五郡。（《文选·沈约齐安陆王碑》注引此二语。）出将边营，入掌机密，历三卿，同三司。享年七十五，光和七年夏五月甲寅，以太中大夫薨于京师。朝廷所以吊赠，如前傅之仪。九月乙酉，葬于某所。三孤故臣门人，相与述公言行，咨度礼则，文德铭于三鼎，武功勒于钲钺，官簿第次，事之实录，书于碑阴，俾尔昆裔，永有仰于碑阴云。
　　乔氏之先，出自黄帝。帝葬于桥山，子孙之绍基立姓者，咸以为氏。汉兴，世以礼乐为业。高祖讳仁，位至大鸿胪，列名于儒林。祖侍中，广州相。考东莱太守。公秉性贞纯，幼有弘姿，刚而不虐，威而不猛，闻仁必行，睹义斯居，文以典术，守以纯固。弱冠从政，当官而行。刺史周公，辟举从事，所部二千石，受取有验。公纠发赃罪，致之于理。时有椒房桂戚之托，周公累息，公不为之动。史鱼之劲直，山甫之不阿，于是始形。举孝廉，除郎中、洛阳左尉。特进颍王梁不疑为河南尹，当事以对，是时畏其权宠而为屈辱者多矣，公不折节，解印绶去。辟司徒，举高第，补侍御史，以诏书考司隶校尉赵祁事。廷尉郭贞，私与公书，非接使衔命之仪。公封书以闻，贞以文章得用。鬼薪公，离司寇，辟大将军梁公幕府，屡以救正，干其隆指，将军嘉之，无言不雠。又高第补侍御史，在职旬月，羌戎匪茹，震惊陇、汉。西府举公，拜凉州刺史，威名克宣，凶虏革心，清风席卷，至则无事。车师后部阿罗多卑居相与争国，兴兵作乱。公遗从事牛称、何傅举轻骑奉辞责罪，收阿罗多卑居，系敦煌正处以闻。阿罗多为王，卑居侯。称以奉使副指，除侯部侯，不动干戈，挥鞭而定西域之事，人以为美谈。又值馑荒，诸郡饥馁。公开仓廪，以贷救其命。主者以旧典宜先请。公曰：「若先请，民以死。」廪讫乃上之。诏报曰：「边谷不得妄动。玄擅出于是，玄有汲黯忧民之心，后不以为常。」公达于事情，剖断不疑，皆此类也。迁齐相，视民如保赤子，讨恶若赴水火，刑明赏遂，民知劝惧。临淄令赂财赃多，遂正其罪，受鞠就刑，没齿无怨。以不先请免官。徵拜上谷太守。民有父子俱行，凶人恶言当道，晓之不止，其子杀人。公捕得，见其侮辨，不举文书，以遇赦令。蕃县有帝舜庙，以故事斋祠。户曹史张机有惩罚，货祠巫自托，以舜命约公，云不得谴。公觉其奸态，收考首伏，即日伏辜。迁汉阳太守。上令皇甫贞，赃罪明审，收考髡钳，死于冀市。后以病去。徵拜议郎、司徒长史。循王悝，桓帝同产，以怀逆谋，黜封瘿陶王。以公长于襟带，拜钜鹿太守。悝畏怖明宪，检于静息。自将作大匠徵，未到而章谤先入，故转拜议郎，遂用免官。徵度辽将军，迁河南尹，少府、大鸿胪、司徒、司空，托病而去，悉引众灾，虽非己负，公皆以自劾。逊位岁馀，拜尚书令。时河间相盖升，以朝廷在藩国时邻近旧恩，历河南太守、太中大夫，在郡受取数亿以上，创毒深刻。公表升贪放狼籍，不顾天纲，损辱国家，为上招怨，当肆市朝，以谢兆民。幸遇赎令，罪除恶在，可免升官，禁锢终身，没入财赂非法之物，以充帑藏，惩戒群下。「连表上不纳，而升迁为侍中。公称病辞。徙拜光禄大夫，复拜太尉，如前逊位。复拜少府，病不就职。拜太中大夫。凡所获禄，皆公府所特表选。临难受位，自九列之后，咸以明公纪纲张弛，勇决不回，析见是非，明作达于事机。燕居从容，申申夭夭和乐宽裕，爱士亲仁。凡见公容貌。闻公声音，莫不熙怡悦怿，思乐模则，来者忘归，去者愿还。雅性谦克，不吝于利欲。虽众子群孙，并在仕次，曾无顺媚一言之求，身没之日，无获大位，在百里者，莫得好县，北方公孙，未有若兹者也。初公为舍于旧里，弟卒，推与其孤，至于即世，柩殡无所，清俭仁与之劾，于斯为著。巍巍乎若德，允世之表仪也已。（本集案：《文选·景福殿赋》注引此碑云：「克明克哲，实睿实聪。」《齐安陆王碑》注引此碑云：「牧一州，典五郡。」是唐初本《蔡集》有之。又案此碑先铭后叙，明初仿北宋本如此。据文云「书于碑阴」，「仰于碑阴」，知此文为碑阴，故与他碑体例不同。明乔世宁及张溥等刻本割移次第，以「公讳玄」一段置「允世之表仪也已」之后，又臆补「铭曰」二字，以铭词一段置篇末，非也。）
　　◇司徒袁公夫人马氏碑
　　维光和七年，司徒公夫人马氏薨，其十一月葬。哀子懿达、仁达，衔恤哀痛，靡所写怀，乃撰录母氏之德履，示公之门人。睹文感义，采石于南山，谘之群儒，假贞石以书焉。夫人右扶风平陵人也。曾祖中水侯，祖将作大匠，考南郡太守。中水侯弟伏波将军女，在淑媛作合孝明，诞生孝章，婚姻帝室，世为名族。夫人生应灵和，德精性妙，角犀丰盈，实有伟表。温慈惠爱，慎而寡言，幼从师氏四礼之教，早达窈窕德象之仪。及笄，求匹明哲，供治妇业，孝敬婉变，毕力中馈。后生仰则，以为谋宪。自公历据王官至宰相，夫人营克家道，扶翼政事，聪明达乎中外，隐括及乎无方，不出其机，化导宣畅，童子无骄逸之尤，妇妾无舍力之愆，故能究生人之光宠，获福禄之丰报，朝春政于王室，躬桑茧于蚕宫。春秋六十有三，寝疾不永。懿等追想定省，寻思仿佛，哀穷念极，不知所裁，乃申辞曰：
　　於穆母氏，其德孔休。思齐先始，百行聿修。宣慈惠和，恩泽并周。义方之训，如川之流。俾我小子，蒙昧以彪。不享遐年，以永春秋。往而不返，潜沦大幽。呜呼哀哉，几筵虚设。帏帐空陈，品物犹在。不见其人，魂气飘。焉所安神？兄弟何依？姊妹何亲，号兆切怛。曾不我闻，吁嗟上天。何辜而然，伤逝不续。近者不旋，（本集。案：《文选·潘岳寡妇赋》注，《颜延之宋元皇后哀策文》注，并引蔡邕《袁公夫人碑》云：「义方之训，如川之流。」是唐初本《蔡集》有此碑。）
　　◇太尉刘宽碑
　　（公讳宽，字）文饶，弘农华阴人也。厥祖出自（圣汉）□臣，王侯相继。遭汉中微，失其爵土。世祖复阼，仍有显位，光辅王室。公之考作司徒，于安（顺）□□，勋绩昭乎前朝。公以嵩高之门，好谦俭之操，布衣粝食，涉履寒苦，周览《五经》，汜范笃尚书□□□微潜隐讲诲，世之荣利，不滑其守。州郡礼招，王公并辟，皆不诎志。大将军辟举（高）第，拜（侍御史，）迁梁令，丧旧君去官。博士徵，三府辟，皆又不到。司隶校尉察茂材，太尉（公车举）有道，徵（拜议郎、司徒）长史、侍中。延熹八年，地震为异。圣朝咨问，公以对策嘉谠，克厌帝心，引拜尚书，□□□□□谧静，虽龙左纳言，山甫喉舌，无以尚焉。迁东海相、南阳太守。公之□性也果而能□□□□□弘裕凯弟，无竞伊人。及其莅官统政，推是心也，以御万事，故□民见德义而兴行□□□□□让而不争，政不肃而威宣，教不舒而德治。帝将入学，选定讲□□□举公宜参诲□□□□□拜大中大夫，劝讲于华光之内。迁侍中、屯骑校尉、宗正、光禄勋、太尉，股肱元首，宣□□□，臣工允敕，帝载粤熹寝疾逊位。复拜光禄大夫、卫尉、太尉。□□交会，独引其咎，□□□□□拜永乐少府光禄勋。先是时，妖民张角，造为邪孽，逆节有萌。公□□□□闻罪诛未□□□□□用首谋先睹，封逯乡侯，食邑六百户。春秋六十有六，以中平（二）年（二）月丁卯薨。（帝遣右中郎将）张良锡策叹悼，赠以车骑将军印绶，位特进，衤遂含敛□备，（典）礼有加。复遣五（官中郎将何夔，）谥曰诏烈侯，诏策休命，宜宣无穷，庸器铭勒，若古有训。门生郭异等，□公永慕□□□□□□□绋无以慰怀，洵涕述高，乃共刊石建碑，式序鸿烈。其词曰：
　　□□□□，□□□□。祗慕祖武，允迪不道。（案「不」当作「丕」，「道」字必误。）厥丕如何？躯此典谟。用□圣主，纳诸轨度。统（艾）三事，（以清王涂。）□□□□，□行雨布。海隅缉熙，群生赖祚。降命不融，民□悠慕。生荣亡哀，厥声载路。门生颍川殷、京兆□□、河内李照等，共所兴工。（《隶释》十一，《文选·曹植王仲宣诔》注，《王俭褚渊碑》注，并引蔡邕《刘宽碑》云「统艾三事，以清王涂」，知李善所见六朝唐初本《蔡邕》集有此碑。此二语在铭辞内，《隶释》仅存「统三事」三字。今据《选》注补缺，仍旁注以别之。《隶释》刘宽有两碑，此其后碑也。前碑桓麟撰，据《艺文类聚》四十六知之。两碑文字略同，此碑残缺，今据前碑补三十五字，亦旁注以别之。案：黄伯思《东观馀论》云：「碑在洛阳尉射圃中，蔡中郎书」。）
　　◇范丹碑
　　先生讳丹，字史云，陈留外黄人，陶唐氏之后也。其在周室，有士会者，为晋大夫，以受范邑，遂以为氏。汉文、景之际，爰自南阳来家于成安，生惠及延。延熹二年，官至司农廷尉。君则其后也。君受天正性，志高行洁，在乎幼弱，固已藐然有烈节矣。时人未之或知，屈为县吏。亟从仕进，非其好也。退不可得，乃托死遁去，亲戚晨知其谋，遂隐窜山中，涉五经，览书传，尤笃《易》、《尚书》，学立道通，久而后归。游集太学，知人审友，苟非其类，无所容纳，介操所在，不顾贵贱。其在乡党也，事长惟敬，养稚惟爱，言行举动，斯为楷式。郡县请召，未尝屈节。甚有备礼招延，虚己迓之者，亦为谋奏，尽其忠直。以处士举孝廉，除郎中、莱芜长。未出京师，丧母行服。故事，服阕后还郎中，君遂不从州郡之政。凡其事君，过则弼之，阙则补之，通清夷之路，塞邪枉之门，举善不拘阶次，黜恶不畏强御。其事繁博，不可详载。雅性谦俭，体勤能苦，不乐假借。与从事荷负徒行，人不堪劳，君不胜其逸。辟太尉府，俄而冠带士咸以群薰，见嫉时政，用受禁锢。君罹其罪，闭门静居，九族中表，莫见其面。晚节禁宽，困于屡空，而性多检括，不治产业，以为卜筮之术，得因吉凶，道治民情，以受薄偿，且无咎累，乃鬻卦于梁、宋之域。好事者觉之，应时辄去。禁既蠲除，太尉张公、司徒崔公前后四辟，皆不就。仕不为禄，故不牵于位；谋不苟合，故特立于时，是则君之所以立节明行，亦其所以后时失途也。年七十有四，中平二年四月卒。太尉张公、衮州刘君、陈留太守淳于君、外黄令刘君佥休命，使诸儒参案典礼，作诔著谥曰贞节先生，昭其功行，录记所履，著旧，刊石树铭，光示来世。
　　於显贞节，天授懿度。诞兹明哲，允迪德誉。如渊之清，如玉之素。之不浊，涅之不污。用行思忠，舍藏思固。伯夷是师，史酋是慕。荣贫安贱，不吝穹迕。其死善道，遗名之故。身没誉存，休声载路。（本集）

卷七十八
◎蔡邕（十）
　　◇陈碑
　　先生讳，字仲弓，颍川许人也。含元精之和，应期运之数，兼资九德，总修百行。于乡党则恂恂焉，彬彬焉，善诱善导，仁而爱人，使夫少长咸安怀之。其为道也，用行舍藏，进退可度，不徼讦以干时，不迁贰以临下。四为郡功曹，五辟豫州，六辟三府，再辟大将军。宰闻喜半岁，太丘一年，德务中庸，教敦不肃，政以礼成，化行有谧。会遭党事，禁锢二十年，乐天知命，澹然自逸。交不谄上，爱不渎下，见机而作，不俟终日。及文书赦宥，时年已七十，遂隐丘山，悬车告老，四门备礼，闲心静居。大将军何公、司徒袁公前后招辟，使人晓喻，云欲特表，便可入践常伯，超补三事，纡佩金紫，光国垂勋。先生曰：「绝望己久，饰巾待期而己。」皆遂不至。弘农杨公、东海陈公每在衮职，群寮贺之，皆举手曰：「颍川陈君、绝世超伦，大位未跻，惭于臧文窃位之负。」故时人高其德，重乎公相之位也。年八十有三，中平三年八月丙午遭疾而终。临没顾命，留葬所卒，时服素棺，椁财周榇，丧事惟约，用过乎俭。群公百寮，莫不咨嗟；岩薮知名，失声挥涕。大将军吊祠，锡以喜谥，曰徵士陈君，禀岳渎之精，苞灵曜之纯，天不遗一老，俾屏我王，梁崩哲萎，于时靡宪。绅儒林，论德谋迹，谥曰文节先生。传曰：郁郁乎文哉。《书》曰：『洪范九畴，彝伦攸叙。文为德表，范为士则。存诲没号，不亦宣乎？」三公遣令史祭以中牢，刺史敬吊。太守南阳曹府君命官作诔曰：「赫矣陈君，命世是生。含我醇德，为士作程。资始既正，守终又令。奉礼终没，休矣清声。遣官属掾吏前后赴会，刊石作铭。府丞与比县会葬，荀慈明、韩元长等五百馀人，缌麻设位，哀以送之。远近会葬，千人已上。河南尹种府君临郡，追叹功德，述录高行，以为远近鲜能及之。重部大掾，以时成铭。斯可谓存荣没哀、死而不朽者。乃作铭曰：
　　峨峨崇岳，吐符降神。於皇先生，抱宝怀珍。如何昊穹，既丧斯文。微言圯绝，来者曷闻？交交黄鸟，爰集于棘。命不可赎，哀何月迹！（《文选》，本集）
　　君讳，字仲弓，颍川许人也。其先出自有虞氏，中叶当周之盛德。有妫满者王配以大姬，而封诸太昊之墟，是为陈胡公。春秋之末，失其爵土，遂以国氏焉。世笃懿德，令闻不显。君膺皇灵之清和，受明哲之上姿，凭先民之遐迹，秉玄妙之淑行，投足而袭其轨，施舍而合其量。夫其仁爱温柔，足以盈育群生；广大宽裕，足以包覆无方；刚毅强固，足以威暴矫雅；正身体化，足以陶冶世心。生有四德者，故言斯可象，静斯可效。是以邦之子弟，遐方后生，莫不同情瞻仰，由其模范，从其趣尚，戾狠斯和，争讼化让，虽严威猛政，迫以刑戮，未若先生潜导之速也。其立朝事上也，恭顺贞厉，含章直方，无显谏以彰直，不割高而引长。常州郡腹心之任，义则进之以达道，否则退之以光操，然后德立名宣，盖于当世。辟司徒府，纳规建谋，匡弼三事，人用昭明，台阶允宁。迁闻喜长，清风畅于所渐，俭节溢于监司。郡政有错，争之不从，即解绶去。复辟太尉府，迁太丘长，民之治情敛欲，反于端懿者，犹草木之偃于翔风，百卉之挺于春阳也。以所执不协所属，色斯举矣。不俟终日，辟大将军府。道之行废，有分于命，乃离密网，以就禁锢，潜伏不试，十有八年。大忌蠲除，举贤良方正。大将军、司徒并辟，君曰：「七十有悬车之礼，况我过诸。」遂不应其命。容止法度，老而弥壮。凡所履行，事类博审，不可胜数，略举首目，具实录之记，在乎其传。春秋八十有三，中平三年八月丙子卒。大将军、三公使御属往吊祠，会葬作诔，谥曰文范先生，刺史、太守，树碑颂德。许令以下，至于国人，立庙旧邑，四时蒸当，欢哀承祀，具如祖弥。先生存获重称，亡歆血食，修行于己，得斯于人，固上世之所罕有，前哲之所不过也。孤嗣纪，衔恤在疚，敢录言行，终始所守。乃有二三友生，咨度礼则，咸曰：「君化道神速，行于有国，法施于民，祀典所宗，乡人之祠，非此遗孤所得专也。昔者先生甚乐兹土，筑室讲诲，精灵所宁。」纪顺奉雅意，遂定兆域，宜有铭勒表冢墓，俾后生之歌咏德音者，知丘封之存斯也。乃作铭曰：於熙文考，天授弘造。渊玄其深，巍峨其高。刚而无虐，柔而不挠。诞铺模宪，示为作教。君之诲矣。民胥效矣。道行斯进，废乃斯止。鲜我显泰，既多幽否。舍荣取辱，涅而不淄。德之休明，贱不为耻。超邈其犹，莫与方轨。（本集）
　　维中平五年春三月癸未，豫州刺史典，以褒功述德，政之大经，是易髭址饽字仲弓，含圣哲之清和，尽人材之上美，光明配于日月，广大咨乎天地。辟四府，宰三城，神化著于民物，形表图于丹青，巍巍焉其不可尚也，洋洋乎其不可测也。俭约违时，悬车致仕，徵辟交至，遂不屑就。春秋八十有三，寝疾而终。大将军赐谥，群后建碑，国人立庙。先有二子，季方、元方，皆命世希有，继期特立。季方盛年早亡，亦图容加谥。元方在丧毁瘁，消形呕血，纯孝过哀，率礼不越，于时嘉异，画像郡国。钦盛德之休明，懿钟鼎之硕义，乃树碑镌石，垂世宠光。词曰：
　　於皇先生，冠耀八荒。阐德之宇，探道之纲。继期立表，以训四方。惟亮天工，群生之望。高明允实，有馥其芳。载德奕世，休有烈光。钦慕在人，旧有宪章。过牧斯州，庶奉清尘。歧予而迈靡瞻，靡闻。嗟我怀矣，曷所咨询。告哀金石，式昭其勤。（本集）
　　◇太尉杨赐碑
　　皇帝遣中谒者陈遂、侍御史马助持节送柩，陈遵、桓典、兰台令史十人将羽林骑、钲车介士前后鼓吹，以骠骑将军官属及司空法驾，与公卿尚书三台以下，葬我文烈侯。三年九月甲申，小祥，会如初。四年九月戊申，大祥，公卿尚书三台以下，会如小祥之礼。公之祖纳忠于前朝，以罹艰祸，父隐约蛰瘁，治家师导，唯俭之尚。公生值歉褊，资贿屡空，手执勤役，远涉道里，以修经术，险阻艰难，曷所不当。特以其静则真一审固，动则不违则度，含容覆载，无竟伊人。谋无不忠，言无不信，自在弱冠布衣之中，固已流芳名，著茂实，公孙同伦，莫能齐焉者矣。州郡礼招，莫之能屈，委百里位，避公车令。自侍御史、侍中已往，道为帝师，德为世表，体尊名重，阶级弥崇而公处以恭逊，行以固慎，德大而心小，居高而志降。夫骄吝之衅，周公其犹病诸，而公脱然以为行首，不亦泰乎！及其所以匡辅本朝，忠言嘉谋，造膝危辞，当事而行，言从计纳，亦不敢宣，密诫潜功，贻于帝躬。家无遗草，论者不见，嗟乎！诚为达事君之礼，得人臣之上仪者已。公素不贵归非，不乐引美，故虽彷佛，犹不敢载，以顺公之雅。初受封，自以功不副赏，前后固辞，章凡十上，忧愠悄悄。形于容色。虽不克从，情旨昭显晚。晚节为廷尉，公曰：「昔在三后成功，惟殷于民，而皋陶不与焉，盖吝之也。」及为特进，又曰：「唯汉重臣，中兴以来，克称斯位者，其惟高密元侯乎？吾何德以堪诸？」寝疾，顾命无辞，要言约戒，忠俭而已，孤彪，衔恤永思，缀辑所履，以赞铭之。铭曰：
　　赫赫烈侯，卓尔超伦。於唯杨公，乃华降神。故能明哲，德亚圣人。受兹介福，位极人臣。包罗五典，本道根真。为国之师，诲尚经文。频历乡校，五登鼎铉。建名著忠，确越前贤。攘灾兴化，蝥贼不臻，风雨有时，履获有年。三叶宰相，应祚于天。临晋是侯，子子孙孙。亿兆不穷，如山之坚。四时洁祠，以承奉尊。祀事孔明，奉亡如存。馥馥芬芬，以尉显魂。（本集。案：此篇张溥《百三家集》无。）
　　公讳赐，字伯猷，弘农华阴人。姬姓之国有杨侯者，公其后也。其在汉室，赤泉侯佐高，丞相翼宣，咸以盛德，光于前朝。祖司徒，考太尉，继迹宰司，咸有崇轨，受天勋烈。公承家素，钦承奉媾，闲于伐柯，烈风虽变，不易其趣。文以典籍，寻道入奥，操清行朗，潜晦幽闲。为答州郡之命，辟大将军府，不得已而应之。迁陈仓令，公乃因是行退居庐。公车特徵，以病辞。司徒举高第，拜侍中、越骑校尉。帝笃先业，将问故训，公以群公之举，进授尚书于禁中，迁少府、光禄勋，敬揆百事，莫不时序，庶尹知恤，闾阖推清。列作司空，地平天成，阴阳不忒。公遂身避，托疾告退。又以光禄大夫受命司徒，敬敷五品，宣洽人伦，变和化理，股肱耳目之任，靡不克明。及至大尉，四时顺动，三光耀润，群生丰遂，太和交薄。三作六卿，五蹈三阶，受爵开国，应位特进，非盛德休功，假于天人，孰能该备宠荣，兼包令锡，如公之至者乎？公体资明哲，长于知见，凡所辟选，升诸帝朝者，莫非瑰才逸秀。并参储佐，惟我下流，二三小臣，秽损清风，愧于前人，乃纠合同僚，各述所审，纪公勋绩，刊石立铭，以慰永怀。
　　天降纯嘏，笃生柔嘉。俾胤祖考，光辅国家。三业在服，帝载用和。粤暨我公，允执丕贞。在栋伊隆，于鼎斯宁。德被宇宙，华夏以清。受兹介福，履祚孔成。为邑河渭，衮冕绂。以佐天子，事三灵。丕显伊德，万邦作程。爰铭爰赞，式昭懿声。（本集）
　　公讳赐，字伯猷。兼通五典，周览篇籍。以为尚书，帝王之政要，有国之大本也，是以三叶相承，研其精义，五代之微言，王政之纲，罔不寻其端源，究其条贯，凛乎其见圣人之情旨也。盖以蹈腾馀踪，思高游夏。初潜山泽，授诲童冠，后生赖以发蒙蔽，文其材素者，盖不可胜数。乃由宰府，遂作帝臣。于时圣幼将入学，群公以公温故知新，德宜师保，乃以越骑校尉援侍华光之内。帝座己北面，以纳大诲。其教人善诱，则恂恂焉罔不伸也。引情致喻，则りり焉罔不释也。迄用有成，缉熙光明。惟帝念功，六在九卿三事，勋假皇天，泽充区域，疆土建封，申增户邑，人臣之极位，兼而有之。然处丰益约，九命滋恭，可谓高朗令终、有始有卒者已。于是门生大将军何进等，瞻仰洙泗公丧之礼，纟合朋徒，稽诸典则，佥以为匡弼之功，政事之实，诏策之文，则史臣志其详，若夫道术之美，授之方策，则是门人二三小子所特贯综。竭不才，撰录言审于碑，乃申颂曰：
　　巍巍圣猷，匪师不昭。士子困蒙，匪师不教。於皇文父，邈哉伊超。如玉之固，如岳之乔。钻之斯坚，仰之弥高。示我显德，授我无隐。正席傅道，承帝之问。诲兹一人，万邦作顺。微微我徒，实赖遗训。文武作式，元勋既奋。光启爵土，垂统末胤。存荣亡哀，没而不泯。（本集）
　　曰汉有国师司空文烈侯杨公，维司徒之孙，太尉公之胤子。皇祖考以懿德胥及聿勤，式建丕休，勋启《洪范》。公祗服弘业，克丕堂构，小乃不敢不慎，大亦不敢不戒，用罔有择言失行在于其躬，洎在辟举，先志载言，罔不攸该，乃自宰臣，以从王事，立功不有，用辞其禄。逮作御史，允执国宪。纳于侍中，在帝左右。爰董武事，王师孔闲。群公以旧德硕儒，道通术明，宜建师保，延入华光，侍宴露寝，敷典诰之精旨，达圣王之聪睿。帝以机密斋栗，常伯剧任，鲜克知臧，以厘其采，命公再作少府，俾率其属，以熙庶绩。天地作险，国家丕承，军门禁，式遏寇虐，命公再作光禄，亦总其熊罴之士，不二心之臣，保义帝家。岩岩大理，惟制民命，命公作廷尉，惟刑之恤，旁施四方，惟明折狱，蔽罪于宪之中。亦惟三礼六乐，国之元干，命公作太常，明德为馨，八音克谐，神人以和，永世丰年。溥天率土，而众莫外，命公作司空，公惟戢之，翊明其政，时惟休哉。唯天阴骘，下民彝伦，所由顺序，命公作司徒，而敬敷五教，以亲百姓，父义母慈，兄友弟恭子孝，时惟休哉。昭孝于辟雍，命公作三老，帝恭以祗敬，遵有虞于上庠。茫茫大运，垂光烈耀，命公作太尉，璇玑运周，七精循轨，时惟休哉。帝欲宣力于四方，公则翼之；辟道或回，公则弼之，虔恭夙夜，不敢荒宁，用对扬天子，丕显休命。天子大简其勋，用授爵赐，封侯于临晋。功成化洽，景命有倾，（《文选·王俭褚渊碑文》上此二语。）帝乃震恸，执书以泣，命于左中郎将郭仪作策，赐公骠骑将军临晋侯印绶，兼号特进，谥以文烈。宠命毕备，而后即世。肆其孤彪，敢仪古式，昭铭景烈。铭曰：
　　天鉴有汉，诞生元辅。世作三事，勋在王府。乃及伊公，克光前矩。悉必毕力，胤其祖武。化洽群生，泽沾区宇，帝曰文烈，朕嘉君功，为邑河渭，建兹土封。申备九锡，以祚其庸。位此特进，于异群公。昔在申、吕，匡佐周宣。嵩山作颂，《大雅》扬言。今我文烈，帝载用熙。参光日月，比功四时。身没名存，永世慕思。（本集，《艺文类聚》四十六，《文选·褚渊碑文》注，《初学记》十一）
　　◇太尉袁汤碑（案《后汉·袁安传》云：「，安子京，京子彭，彭弟汤，字仲河。」）
　　邈矣高踪，孰能克兹。（《文选·傅长虞赠何劭王济诗》注）
　　◇司空袁逢碑（案《后汉·袁安传》云：「汤次子逢字周阳。」）
　　凡所临君明而先觉，故能教不肃而化成，政不严而事治，其惠和也晏晏然，其博大也洋洋焉，信可谓兼三才而该刚柔，无射于人斯矣。铭曰：
　　天鉴有汉，赐兹世辅。显允厥德，昭胤休序，峨峨雍领宫，礼乐备举。穆穆天子，孝敬允叙。降拜屏著，奉馈西序。威仪聿修，化溢区宇。乃尹（《文选·沈约齐安陆昭王碑》注引作「乃抚」。）京邑，总齐禁旅。（《艺文类聚》四十七）
　　◇司空房桢碑（案《后汉·桓帝纪》作「房植」，未知孰是。）
　　公，言非法度，不出于口；行非至公，不萌于心。治身，则伯夷之洁也；俭啬，则季文之约也；尽忠，则史鱼之直也；刚平，则山甫之励也。总兹四德，式是百辟，夙夜匪懈，以事一人。枉丝发，树私恩，不为也。讨无礼，当强暴，弗避也。是以功隆名显。在世孤特，不获恺弟宽厚之誉，享年垂老，至于积世，门无立车，堂无宴客，衣不变裁，食不兼味，虽《易》之贞厉，《诗》之羔羊，无以加也。
　　明明在公，实惟房后。诞应正德，式作汉辅。邪慝是仇，直亮是与。刚则不吐，柔则不茹。媚兹天子，以靖土宇。（《艺文类聚》十七）

卷七十九
◎蔡邕（十一）
　　◇翟先生碑
　　世以仁义为质，学问为业。爰暨先生，固天纵德。应运立言，继期五百。实行形于州里，明哲与圣合契。该通《五经》，洗洞坟籍。为万里之场圃，九奥之林泽。挹之若江湖，仰之若华光。玄玄焉测之则无源，汪汪焉酌之则不竭，可谓生民之英者已。国失元传，学失表式，凡百绅，哀矣泣血。人百其身，匪云来复。于是乡党乃相与登山伐石，而勒名曰：
　　邈矣先生，厥德孔真。腹心弘道，深高入神。王锡三命，观国之宾。其树富贵，忽若浮云。既不降志，亦不辱身。（《艺文类聚》三十七）
　　◇荆州刺史度尚碑
　　君资天地之正气，含太极之纯精。明洁鲜于白，贞操厉乎寒松。朗鉴出于自然，英风发乎天骨。事亲以孝，则行侔于曾、闵；结交以信，则契明于黄石。温温然弘裕虚引，落落然高风起世。信荆山之良宝，灵川之明球也。爰在弱冠，英风固以扬于四海矣。拜为荆州刺史，仗冲静以临民，施仁义以接物，恩惠著于万里，诚信畅于殊俗。由是抚乱以治，绥扰以静也。帝嘉其功，锡以车服。方将扫除寇逆，清一宇宙，廓天步之艰难，宁陵夷之屯否。（《艺文类聚》卷五十，《文选·袁宏三国名臣赞》注）
　　◇桓彬碑
　　彬有过人者四：夙智早成，岐嶷也；学优文丽，至通也；仁不苟禄，绝高也；辞隆从窳，洁操也。（《后汉书·桓荣附传》，「彬字彦林，麟子。少与蔡邕齐名。举孝廉，拜尚书郎。光和元年，卒于家。蔡邕等共论序其志，佥以为彬有过人者四云，乃共树碑而颂焉。」案张溥本题为《论叙桓彬》，今改题为碑。）
　　◇袁满来碑
　　茂德休行，曰袁满来。太尉公之孙，司徒公之子。逸材淑姿，实天所授，聪远通敏，越龆龀在阙。明习《易学》，从诲如流。百家众氏，遇目能识。事不再举，问一及三，具始知终。情性周备，夙有奇节。孝智所生，顺而不骄。笃友兄弟，和而无忿。气决泉达，无所凝滞。虽冠带之中士，校材考行，无以加焉。允公族之殊异，国家之辅佐。众律其器，士嘉其良，虽则童稚，令闻芬芳。降生不永，年十有五，四月壬寅，遭疾而卒。既苗而不穗，凋殒华英，呜呼悲夫！乃假碑旌于墓，嗟其伤矣，＋惟以告。（本集）
　　◇袁乔碑
　　于兹德声，发闻遐迩。（《文选·张华励志诗》注）
　　◇袁成碑（案《后汉·袁安传》云：「汤长子成，左中郎，早卒。」）
　　呱呱孤嗣，含哀长恸。（《文选·曹植王仲宣诔》注。）
　　◇杨复碑
　　文学之徒，拥书抱籍，自远而至，禀采丰华基酌洪流者，雍雍焉，りり焉。（《书钞》九十六）
　　景命不延，遘此颠沛。（《文选·袁宏三国名臣赞》注）
　　◇赵历碑
　　加以思谋深长，达于从政。（《文选·潘岳马督诔》注）
　　◇何休碑
　　孝友尽于闺庭。（《文选·王仲宝褚渊碑文》注）
　　辞述川流，文章云浮。（同上）
　　◇贞定直父碑
　　其接，友也，审辨真伪，明于知人，度始终而后交，情不疏而貌亲。（《初学记》十八，《御览》四百九。案：贞定真父即邕父棱也。见《邕传》及注引邕祖携碑。）
　　◇郡掾吏张玄祠堂碑
　　掾讳玄，字伯雅，河南偃师人也。其先张仲者，实以孝友为名，左右周室。大汉初兴，张苍为丞相，封北平侯，其后自河内迁于兹士，世为显姓。掾天姿恭恪，宣慈惠和，允恭博敏，恻隐仁恕，正身履道，以协闺庭，损用节财，以瞻疏族，动中规矩，言合典式，不知名彰，不饰行著，可谓仁粹淑贞自然之素者已。论者嘉之，州郡礼招，署致掾史，沈静寡欲，不求荣禄，是以丰于天爵，薄于人位。某月日遭疾而卒。掾孙翻，以贞固之质，受过庭之训，获执戟出宰相邑，迁太守，得大夫之禄，奉蒸当之祠，寻原祚之所由，而至于此。先考积善之馀庆，阴德之阳报，乃于是立祠堂，假碑勒铭，式明令德，以示乎后。词曰：
　　於惟我考，允迪懿德。治信斯顺，其仪不忒，仁惠周洽。行惟模则。笃垂馀庆，贻此燕翼，邈矣遗孙，用怀多福。刊名金石，流于罔极。（本集。案本集有《刘镇南碑》，当是魏人作，今删。）
　　◇太傅安乐侯胡公夫人灵表
　　夫人编县旧族，章氏之长子也，字曰显章。令仪小心，秉操塞渊，仁孝婉顺，率礼无遗，体季兰之姿，蹈思齐之迹，永初三年，年十有五，爰初来嫁，诞成家道，仰奉慈姑，竭欢致敬，俯诲膝下，化导周悉，至德修于几微，徽音畅于神明，故能参妊以之功，兼生人之乐，朝春路寝，赞桑蚕宫，光宠有祭，祭服有充，前后奉斯礼者三十馀载。夫人生五男，长曰整伯齐，次日亿叔к，次日宁稚威，次曰硕季睿。伯仲各未加冠，遭厉气同时夭折。叔让郡孝廉，及季更历州宁举茂才、叶令、京令、为议郎，季以高第为侍御史、谏议大夫、侍中、虎贲中郎将、陈留太守，皆早即世。夫人哀悼劬，由是被疾。遭太夫人忧笃，年七十七，建宁三年薨。夫人之存也，契阔中馈，婉恋供养，依生奉仁，绍述雅意。其闰月，于太夫人，窀穸于兹地。魂而有灵，钦明定省，神心欣焉，其实宁之。元女金盈，追慕永思，よ怛罔极，遂及斯表，镌著坚珉。颂曰：
　　悲母氏之不永兮，怀殷恤以摧伤。惟子道之无穷，惜闻诲之未央。庶黄考以期颐，胡委我以夙丧。忧心怛以激切，亦割肝以绝肠。昔先圣之遗辞，言仁者。其寿长，嗟母氏之忧患，体恺悌以慈良。失延年之报祜，独何歧乎穹苍。日月忽以将暮，抱长结以含愁。寻修念于在昔。原疾病之所由，遭元子之弱夭，心伤悴以自忧。暨叔季之殒终，哀情结以弥绸。皇姑没而中感，遂大渐兮连流。疾焰焰而日遘，气微微以长浮。销精魂以遐翔，曾不可乎援留。尔乃顺旨于冥冥，继存意于不违。爰灵于皇姑，尚魂魄之有依。潜幽室之黯漠，惜昭明之景辉。一往超以未及，倾阻邈其弥迟。顾新庙以累欷，伏几筵而增悲。嗟既逝之益远，眇悠悠而不追。（本集）
　　◇交趾都尉胡府君夫人黄氏神诰
　　夫人江陵黄氏之季女，字曰列嬴。其先出自伯翳，别封于黄，以国氏焉。高祖父汝南太守，曾祖父延城大尹，祖父番禺令。父以主薄，尝证太守，事奉明君，以立臣节，汉南之士，以为美谈。初，都尉君娶于故豫州刺史即黄君之姊，生太傅安乐侯广及卷令康而卒，继室以夫人。二孤童纪未龀，育于夫人。夫人怀圣善之姿，韬慈母之仁，抚育二孤，导以义方，思齐先姑，神罔时恫，致能迄用有成，诞膺繁祉。广历五卿七公再封之禄，康亦由孝廉宰牧二城，九鼎之义，夫人是享。爰暨稚孙，更仕三宫，或典百里，或作虎臣，银艾貂蝉，近侍显尊，受兹介福，于我夫人。自都尉任于京师，及广兄弟式叙汉朝，夫人居京师六十有馀载。其乘辂执贽朝皇后，采柔桑于蚕宫，手三盆于兰馆者，盖三十年。上有帝室龙光之休，下有堂宇斤斤之祚，心耽其荣，体安其玄，远图长虑，用遗旧居，欲留此焉。康宁之时，亟以为言。夫人年九十一，建宁二年薨于太傅府。是月辛酉，公之季子陈留太守硕，卒于洛阳左池里舍。公衔哀悼，祗慎其属，遵奉遗意，不敢失堕。乃俾元孙显，咨度群儒，以考其衷，佥曰：帝舜没于苍梧，殡于虞郊，二妃薨于江湘，不即兆于九疑。延陵季子实惟吴人，长子道终，卜葬嬴博。夫遭时而制，不远迁徙，魂气所之，不系丘垅，帝舜以之，神罔时怨，季札以之，仲尼嘉焉。鉴帝籍之高论，综精灵之幽情，稽先人之遐迹，顺母氏之所宁，兹事体通而义同，允不可替。于是公乃为辞，昭告先考，然后卜定宅兆，鳖筮袭从，遂营窀穸之事，举封树之礼。十月既望，粤翌日己酉，葬我夫人黄氏及陈留太守硕于此高原，雒阳东界，关亭之阿。天子使中常侍谒者李纳吊，且送葬，赙钱二十万，布二百匹，再以中牢祀。群后毕会，荣哀孔备。于时济阳故吏旧民中常侍勾阳干肃等二十三人，思应慕化，推本议铭，著斯碑石，俾诸昆裔瞻仰，以知礼之用。是为神诰，乃申颂曰：
　　於穆夫人，家邦之媛。在嬴氏，黄国氏建。致于近祖汉。亦降于汉，天祚明德，福祚流衍。既作母仪，履信思顺。登寿耄耋，用永蕃娈。□□□□，子孙以仁。追稽先典，厝兹洛滨，齐迹湘灵，配名古人。休矣耀光，千亿斯年。（本集）
　　◇议郎胡公夫人哀赞
　　议郎夫人赵氏，字曰永姜，允有令德，秉心塞渊，舒详闲雅，仪节孔备，女师四典，窈窕德象，罔不习孰，以供妇道。议郎早世，检诲幼孤，义方以导其性，中禁以闲其情。孤颢俭节，用免咎悔。少辟侍中，袭先公之爵，以议郎出为济阴太守。是时夫人寝疾未薨，而国家方有荥阳寇贼，震惊帝师，简选州辟，授任进卫，不得辞王命，亲医药。夫人乃自矜，清禀气力，俯起若愈，以劝遣颢。到官月馀，所疾暴盛，春秋五十八，中平四年薨干京师。颢有剖符之寄，逼于国典，疾笃不得顾亲，增感气绝，不能自存，慎终之事，阙焉永废。虽不毁以随没，亦困悴而伤怀，知我如此，不如无生，号跳告哀，以乞骸骨。逾年然后获听。追惟考君存时之命，迎棺旧土，同穴此城。孤心摧割，靡所底念，仰瞻二亲，或有神诰灵表之文，敢曰亮ウ，叙我忧痛，作哀赞，书之于碑。
　　愍于小子，夙罹孔艰。严考殒没，我在龆年。母氏鞠育，载矜载怜，殷斯勤斯，慈爱备存。匪惟骄之，范我轨度。教诲严肃，昭示好恶。俾我克类，畏威忌怒，用免咎悔，践继先祖，即爵其土，二将是临，与帝剖符。守于济阴。夫人寝疾，荣此宠休。疾用欢痊，翊日斯瘳。将征将迈，从养陶丘。景命祖逝，不愍少留。疾大渐以危亟兮，精微微而浸衰。逼王职于宪典兮，子孙忽以替违。目不临此气绝兮，手不亲夫含饭。陈衣衾而不省兮，合绠棺而不见。昔予考之即世兮，安宅兆于旧邦。依存意以奉亡兮，迁灵柩而同来。考妣痛以惨兮离乖，神柩集而移兮增哀。黄垆密而无间兮，出入阒其无门。舁柩在兹兮，不知魂景之所存。悼孤衷之不遂兮，思情忄以伤肝。幽情沦于后坤兮，精哀达于昊乾。（本集）
　　◇济北相崔君夫人诔
　　维延熹四年，故济北相夫人卒。呜呼哀哉，世丧母仪，宗殒宪师，哀哀孝子，靡所瞻依。凡百赴吊，至亡增悲，投涕欷，共叙赫姿。乃作诔口：
　　清和有铄，时维哲母。仪令色，爰以资始。塞渊其心，淑慎其止。于母斯勤，在子斯敏。仰览篇籍，俯厘丝。多材多艺，于何不有？休誉邈焉，允女之英。乃及崔君，惟德是行。其德伊何？实明实粹。虔恭事机，契阔中馈。敦此婉顺疾彼攸遂。思齐徽音，晨兴夜寝。穆穆其猷，莫之与二。天祚明德，底之方彀，於赫崔君，膺兹祉禄。夫人有胤，翼此清淑。仁风温润，义惠优渥。推恩中外，施浃疏族。食不兼膳，服膛织彀。以俭为荣，以奢为辱。堂堂其胤，惟世之良。于其令母，受兹义方。训以柔和，董以严刚。怒不伤爱，喜不乱度。终然允臧。是用登，享其宠光。虽则崇盛，犹匪宁息。同其妇子，茂师其职。服贵无荒，尊不舍力。密勿不忘，惟德之极。昔在共姜，陪臣之母。劳兼纺绩，仲尼是纪。矧兹夫人，帝室命妇。犹日孜孜，复礼克己。人亦有言，仁者寿长。宜登永年，黄无疆。昊天不吊，降此残殃。寝疾弥留，粹爽悴伤。惨怛孝子，惴惴其惶。靡神不举，无药不将。呜呼哀哉！于是孝子长号，气绝复苏。号呼告哀，不知其辜。昊天上帝，忍吊遗孤。寻想游灵，焉识所徂。呜呼哀哉！既殡神柩。薄言于归。冢宰丧仪，循礼无遗。切切丧主，瘠羸衰哀。情兮长慕，涕兮无。行旅挥涕，千里于咨。乃谋卜筮，言考其良。逝彼兆域，于时翳藏。冥冥窀穸，无时有阳。灯烛既灭，马道纳光。形影不见，定省何望？嗟其哀矣，不可弥忘。日月代序，古皆有丧。由斯夫人，荣烈有章。配彼哲彦，既隆且昌。顾影赫奕，馈供孔将。惟以慰怀，庶无永伤。呜呼哀哉！（本集）
　　◇告迁都祝嘏辞
　　嗣曾孙皇帝某，敢昭告于皇祖高皇帝，各以后配。昔命京师都于长安，国享十有一世，历年二百一十载。遭王莽之乱，宗庙隳坏。世祖复帝祚，迁都洛阳，以服中土，享一十一世，历年一百六十五载。子末小子，遭家不造，早统洪业，奉嗣无疆。关东民吏，敢行称乱，总连州县，拥兵聚众，以图叛逆。震惊王师，命将征服。股肱大臣，推皇天之命，以已行之事，迁都旧京。昔周德缺而师干作，应运变通，自古有之。于是乃以三月丁亥，来自积雒。越三日丁巳，至于长安。敕躬不慎，寝疾旬日，赖祖宗之灵，以获有瘳。吉旦斋宿，敢用洁牲一元大武，柔毛刚鬣，商祭明视，香合嘉蔬香萁，咸鹾丰本，明粢醴酒，用告迁来。尚飨！（本集）
　　◇九祝辞
　　高皇帝使工祝：承致多福无疆，于尔嗣曾孙皇帝。使尔受禄于天，宜此旧都，万国和同，兆民康，眉寿万年。子子孙孙，永守民庶，勿替引之。（本集）
　　◇祝祖文
　　元正令子，时惟嘉良乾坤交泰，太簇运阳乃祀祖灵，以祈福祥。（《书钞》一百五十五，《艺文类聚》五，《百帖》）
　　◇祖饯祝
　　令岁淑月，日吉时良。爽应孔嘉，君当迁行。神龟吉兆，林气煌煌。著卦利贞，天见三光。鸾鸣雍雍，四牡彭彭。君既升与，道路开张。风伯雨师，洒道中央。阳遂求福，蚩尤辟兵。仓龙夹谷彀，白虎扶行。朱雀道引，玄武作侣。勾陈居中，厌伏四方。往临邦国，长乐无疆。（《御览》七百三十六）
　　◇祓禊文
　　洋洋暮春，厥日除巳。尊卑烟骛，惟女与士。自求多福，在洛之。（《书钞》一百五十四，又一百五十五，《文选·闲居赋》注，又《石阙铭》注，《初学记》三）
　　◇吊屈原文
　　迥口世而遥吊，托白水而腾文。（《书钞》一百二）
　　宁轩翥，鸾凤挫翮。啄碎琬琰，宝其瓴《瓦》。皇车奔而失辖，执辔忽而不顾。卒坏覆而不振，顾抱石其何补。（《艺文类聚》四十）
　　◇题曹娥碑后
　　黄绢幼妇，外孙齑臼。（《后汉·列女曹娥传》「元嘉元年，县长度尚改葬娥于江南道傍，为立碑焉，」注引《会稽典录》：度尚弟子邯郸淳，字子礼，弱冠有异才，作《曹娥碑》，操笔而成，元所点定。其后蔡邕又题八字。）


卷八十
◎蔡邕（十二）
　　◇篆势
  </div>
  <div class="pagination">
   <a href="全上古三代秦汉三国六朝文_page146.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page142.html">
    142
   </a>
   <a href="全上古三代秦汉三国六朝文_page143.html">
    143
   </a>
   <a href="全上古三代秦汉三国六朝文_page144.html">
    144
   </a>
   <a href="全上古三代秦汉三国六朝文_page145.html">
    145
   </a>
   <a href="全上古三代秦汉三国六朝文_page146.html">
    146
   </a>
   <span class="current-page">
    147
   </span>
   <a href="全上古三代秦汉三国六朝文_page148.html">
    148
   </a>
   <a href="全上古三代秦汉三国六朝文_page149.html">
    149
   </a>
   <a href="全上古三代秦汉三国六朝文_page150.html">
    150
   </a>
   <a href="全上古三代秦汉三国六朝文_page151.html">
    151
   </a>
   <a href="全上古三代秦汉三国六朝文_page152.html">
    152
   </a>
   <span>
    ...
   </span>
   <a href="全上古三代秦汉三国六朝文_page148.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
