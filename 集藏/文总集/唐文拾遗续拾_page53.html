<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 53 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 53 页/共 96 页</h1>
    <div class="content">    右某伏蒙仁恩，特赐公牒，改署馆驿巡官，令随旄旆西去者。虽命重难荷，而身轻欲飞，称心甘情愿怀捧檄之荣，满口咏从军之乐。惟惭幽劣，有辱奖怜，感恩而既识海深，举步而但忧冰薄。况无孙搴之精骑，自此颜峻之小儿，将何以剖析事机，游扬德业。然所愿者，得睹龙飞玉剑，豹掣牙旗，风雷振大捷之声，日月照中兴之运，则某也有望於一言长价，或为天上之人；万里从知，免作池中之物。行惟踊跃，坐则祷祠，下情无任荣抃兢灼之至。谨斋沐只候陈谢。
    ○谢探请料钱状
    某启：某顷者西笑倾怀，南音著操，蓬飞万里，迷玉京之要路通津；桂折一名，作金榜之悬疣附赘。乃是常常之事，徒云远远而来，海隅未觉於荣家，江徼况劳於佐邑。由是咏《南陔》而引咎，望东道以知归。伏蒙太尉念扫德门，许迁代舍。濡毫染牍，深惭雪苑之清才；顶豸腰鱼，遽忝霜台之峻秩。传天上披衷之命，荣日边垂白之亲。以定理父见知，则实同陈隼；以远人多幸，则不让汉貂。虽乖就养无方，久想宗族称孝。然而烟波阻绝，难申负米之心；风雨凄凉，空洒梁山之泣。既疏温清，又阙旨甘，但切责躬，敢言养志。况又无乡使，难附家书，惟吟《陟占》之诗，莫遇渡溟之信。今有本国使船过海，某欲买茶药寄附爱信。伏缘蹄涔易渴，沟壑难盈，不避严诛，更陈穷恳。伏惟太尉念以依门馆次三千客，别庭闱已十八年，既免行佣，有希及哺，特赐探给三个月料钱。所冀禄遂及亲，锭分光於异域；志能求己，永投迹於仙乡。干渎台阶，下情伏增感泣兢悸恳迫之至。其请钱状，别具上呈云云。
    ○与恩门裴秀才求事启
    某伏念身托德门，光生异域。虽池蛟得雨，无沉埋末路之忧；而海燕含泥，有点污画梁之罪。迹贱而兢惶倍切，恩深而展效何期？岂合更写卑诚，仰尘尊听，但以事非获已，情或可哀，不辞钺之诛，冀满斗筲之望。伏缘某昨聆座主侍郎主铨东洛，道路不通，且在襄州，行李极困。早欲发遣专使，切缘力未副心，今有诸兄弟裴，远将穷恳相告，辄具别状，干渎台阶，下情无任战灼之至。
    〈前湖南观察巡官裴。〉
    右件人是某座主侍郎再从弟某，去乾符三年冬到湖南起居座主侍郎之时，见於诸院，弟兄中偏所记念。自数年继遭剽劫，生计荡尽，骨肉凋零，久在江南。近投当府，愿披情恳，泣告尊慈，驻留多时，不幸疾苦，膀且扶持发去，云欲迳往襄阳，迎接侍郎。今得书云：“行至滁州，前去未得，道除既阻，沟壑是虞。况孤孀三十馀口，更无产业，未卜定居。”伏缘某家寄日边，路逾天外，杳无来信，固绝他图，既无雨土以分耕，宁有尺波而假润，是以不量僭越，辄具荐论。命悬沸鼎之中，目断台阶之下，非少右捋虎须之险，非不知探龙颔之难，但缘既忝门生，岂论宾贡。鸳鸾之与蝼蚁，感恩皆同；多士之与远人，报德何异？伏乞太尉相公念以程穷计尽，悯其柱促声哀，特赐於庐寿管内场院或堰埭中补署散职，所冀月有俸入，使获安家。裴即自到襄州，令弟仰副驱策。不度涯分，浼渎尊严，下情无任感泣兢惧之至。
    ○献生日物状
    某启：伏以降迹仙山，为行恩於俗界；挺神维岳，期定乱於危时。是以杞梓材长，松椿寿永，名字已标於金录，兵符暂理於玉钤。伏惟太尉相公员峤禀灵，尼邱诞质，大任天降，中庸日彰。四夷识倾胆之门，远栖仁荫；万姓归返魂之域，尽饱德馨。况今秦甸停氛，镐京聚孽，息虎旅奔沉之患，望豹篇擒纵之机。暂施决胜之谋，永致升平之运，则必坐宁环海，後当去会瑶池。五色轻云，镇随行止；千年素鹤，竞效驱驰。独保长生，却登真位，调鼎佐玉皇之命，衔杯听金母之歌。自此汉室公卿，仰羡而空矩望断；仙家朋友，相逢而不讶来迟。某居近鳌峰，遇深骥坂，每睹张良之术，惟吟郭璞之诗。喜对今辰，敢陈善祝。龟蛇病骨，叨承救活之恩；鸡犬痴心，窃有奋飞之望。下情无任虔祷依攀欣抃之至。辄以海东药物，轻黩尊严，谨具别幅，伏惟俯赐念察。谨状。
    ○又状
    某启：某聆天降贤人，济天下之人也，是以材合地宝，性契天和，高辟德门，深匡帝室。伏惟太尉相公汉师仙格，鲁圣儒机，推心於三代之英，炼气於五行之秀。今者正融韶景，共庆诞辰，四方饱开阁之恩，万族献称觞之恳。伏惟龙韬暂展，静卷妖氛，凤辇遄归，永兴清运。然後诫白石生之妙术，从赤松子之胜游。鳌头擎五色之云，久劳西望；豹尾指二京之路，暂事北征。伫扬灭寇之勋，便举朝真之礼。某栖身大厦，祝寿中春，下情无任祷祠歌咏欣跃之至。谨具别状，辄申微诚，伏惟恩慈俯赐念察。谨状。
    ○物状
    〈海东人形参一躯，银装龛子盛。〉
    〈海东实心琴一张，紫绫币盛。〉
    右伏以庆资五福，瑞降三清，中春方盛於香风，上德乃生於迟日。凡荷奖延之赐，合申献贺之仪。前件人参并琴等，形禀天成，韵含风雅，具体而既非假貌，全材而免有虚声。况皆采近仙峰，携来远地，傥许成功於药臼，必愿捐躯；如能入用於蓬壶，可知实腹。诚惭菲薄，冀续延长，尘黩尊严，倍增战灼。伏惟俯赐容纳，下情幸甚。
    〈《蓬莱山图》一面。〉
    右伏以重阳煦景，仙界降真，虽长生标金录之名，而众恳祝玉书之寿。前件图，千堆翠锦，一朵青莲。雪涛蹙出於墨池，鲸喷可骇；云峤涌生於笔海，鳌戴何轻。不愧琐微，辄将陈献，望卧龙而股栗，随贺燕以魂飞。伏惟略鉴心诚，俯赐容纳，所冀近台座而永安寰海，展仙斋而便对家山，许沾一顾之荣，预报三清之信。轻黩视听，下情无任祷祝歌谣兢灼之至。
    〈人参三斤。天麻一斤。〉
    右伏以昴宿垂芒，尼丘降瑞，始及中和之节，爰当大庆之辰，仰沐尊慈，合申卑礼。前件药物采从日域，来涉天池，虽徵三桠五叶之名，惭无异质；而过万水千山之险，贵有馀香。不揆轻微，辄将陈献，所冀海人之药，或同野老之芹。伏惟特恕严诛，俯容情恳，续灵寿则後天而老，驻仙颜而与日长新。下情无任祷祝欣跃兢惕之至。谨状。
    ○端午节送物状
    〈织成鞍幞一条。〉
    右伏以晏阴将定，令节俄临，遇天地之仁时，睹江淮之乐境。伏惟太尉应五百年之运，用八千岁为春，仰赞熏风，高扬畏日，不假渡泸之役，自成匡汉之谋。某忝在末寮，合成微礼。前件鞍幞鸳机呈妙，兽锦成华，当憩影於追风，或资光於照地。伏愿鞍也助百福永安之庆，幞也表四方率服之诚，干渎尊严，下情无任祷祝兢惶恳激之至，伏惟俯赐容纳。谨状。
    ○雪扇一柄
    右伏以星火扬辉，云峰耸影，遇陈太过飨遥祠之节，效华封人祝仙寿之诚。前件扇细糁飞绵，轻铺冻练，虽假丹青之迹，实含洁白之姿。裁规则不学齐纨，空夸圆月；委质则愿依孙阁，得振仁风。谨献台阶，无任悚栗，伏惟俯赐容纳，百生荣幸。谨状。
    ○谢新茶状
    右某今日中军使俞公楚奉传处分，送前件茶芽者。伏以蜀冈养秀，隋苑腾芳，始兴采撷之功，方就精华之味，所宜烹绿乳於金鼎，泛香膏於玉瓯。若非静揖禅翁，即是闲邀羽客，岂期仙贶，猥及凡儒。不假梅林，自能愈渴；免求萱草，始得忘忧。下情无任感恩惶惧激切之至，谨奉状陈谢。谨状。
    ○谢樱桃状
    右中军使俞公楚奉传处分，伏蒙赐及胶件樱桃者。伏以三春之下，始阅群芳；百果之中，独夸先达。缀仙露而堪教凤食，被德风而肯许莺含，遂令摘自乔枝，分其美实，岂期末品，亦荷深恩。捧持而色夺楚萍，咽け而味欺苏橘，何必贮赤瑛盘上，最宜对白玉樽前。勺排万颗之珠，不惟眼饱；似服一丸之药，便觉身轻。下情伏增感戴之至，谨奉状陈谢。谨状。
    ○谢冬至料状
    右伏蒙仁恩，特赐前件节料者。伏以某忝栖德宇，不愧异乡。万里沧波，虽恨绝东来之信；三冬爱日，且欢迎南至之辰。岂料尊慈，别垂厚赐，玉粒既资於同颖，霜华乃出於两岐，不劳大嚼之言，却怀中圣之虑。莫识酬恩报德，惟知饱食醉吟，下情无任兢鹛之至。谨状。
    ○谢寒食节料状
    右伏蒙仁慈，特赐前件节料米、面、羊、酒等者。伏以□人举令，回禄沮威，正吟化俗之仁风，又对顺时之甘雨，仰沾丰饩，遇赡新炊。况乃蚁慕芳膻，蛆浮清酝。捧恩光而饱饫，岂止三朝；玩春色而醺酣，可期千日。只知歌咏，何报陶钧，下还必须无任感戴之至，谨奉状陈谢。谨状。
    ○谢社日酒肉状
    右伏蒙恩慈，特赐前件酒肉等者。伏以候燕应期，句龙受祀，一半之韶光欲老，千般之旅思相攻。只知吟乐国之春，岂料捧仙家之赐。陵分甘脆，淮减香Ο，想田夫醉舞之场，起海客狂歌之兴。敢效陈平壮志，便发大言；惟寻徐邈前踪，略判中圣。其肉并酒，谨跪领讫，下情无任感戴之至。谨状。
    ○谢疋段状
    〈绯罗、紫绫、紫天净纱、紫平纱、黄平纱、黄绫、黄绢、熟绵绫袴段。
    右伏蒙仁恩，特赐前件疋段。霞舒凤缕，雪叠鲛绡，猥分绛帐之馀，俾换褐袍之饰。不学王尼巧说，遽叨卢志殊荣，惟惭蝼蚁之姿，不称蜉蝣之什。但愿励食蘖饮冰之节，报披朱拖紫之恩，下情无任感戴兢惕涕泣之至，谨奉状陈谢。谨状。（以上《桂苑笔耕集》十八）
    ●卷四十三
    ☆崔致远（十）
    ○上座主尚书别纸
    不审近日尊体寝膳何似？道惟涤虑，德以润身，致五福之并臻，迎百灵之所荐。伏惟节宣无爽，时望有归。某窃窥曩史之传芳，备载达僚之晦迹，疏太傅登其祖帐，驻涉沽名；陶朱公泛彼柏舟，未忘邀利。岂若尚书中庸守志，大隐存神，表独见之能，察未萌之事，遂得高扬素节，夙避危时。到处烟尘，不污指鸿之目；终年云水，能怡梦蝶之心。然而宸鉴屡回，物情犹郁。欲作山中宰相，其如天下苍生？即期大驾还京，必赴上台虚位。斯乃万乘瞻瞩，四方祷祈。某海燕含泥，忝栖云屋；池蛟得雨，早脱尘涂。感恩自比於五乡，仰德但思於阙里。惟愿泥沙贱质，永资陶冶，深恩卑情，不任攀恋虔祝涕泣之至。谨状。
    ○贺除吏部侍郎
    某启：伏承荣膺宠命，伏惟感慰。张司空之一一匡西晋，则藻鉴无伦；谢太傅之忽起东山，则烝黎是念。苟欲幽栖悦志，独处忘怀，缄辉而耻耀秦台，蕴味而懒谓殷鼎。则乃智者仁者，止传乐山水之名；贤才俊才，尽失脱尘泥之望。群情久郁，美命遂行。今者侍郎静揖岩扉，高提铨管，万族仰清通之誉，一时进寒素之徒，致使关中之寇孽灾消，海内之英雄道泰。近又窃聆风议，仰顺天心，必谓文司，再归重德。然则任贤得地，既叶五百年之期；好学趋门，必盈七十子之数。继集仙游於蓬岛，盛传儒礼於杏坛。既搜虹玉骊珠，皆成国宝；伫见台鸾阁凤，永作家禽。某伏思万里无依，久劳漂荡，十年有遇，幸遂奋飞，异乡荣垂白之亲，达路忝披朱之饰。昔名士为李公御者，喜抃犹多；今远人称尼父生徒，光辉无比。陈至恳而喙输三尺，望深仁而肠结九回，下情无任抃贺踊跃感激之至。伏惟俯赐念察，谨状。
    ○贺除礼部尚书别纸
    伏承天恩，荣膺宠命，伏惟感慰。昔子贡曰：“夫子之文章，可得而闻，夫子之言性与天道，不可得而闻也。”然则至於四科弟子，窥测尚难，况是万里远人，钻仰何及？固不效尤於篆刻，请益於琢磨，强搜类骛之词，是黩犹龙之德。今者远聆美命，俯切欢心。望峻中台，回冠鸳鹭之列；恩深大厦，空倾燕雀之诚。伏惟舍念云泉，拯民涂炭，辅弼契千年之运，奸雄避七日之诛。某迹忝诸生，身拘倅职，末由陈贺，下情无任抃跃兢惶祷祝之至。伏惟俯赐念察，谨状。
    ○济源别纸
    不审近日尊体何似？伏想孟津别壤，沇水清源，风晴而欹枕泉声，云晓而卷帘山色，既见境含秀丽，固当道脱冲和。伏惟每慎寝兴，早归燮理，显验月中之梦，造成天下之春。卑情无任攀恋祷祝之至。谨状。
    ○迎楚州行李别纸二首
    不审近日处涉长淮，尊体寝膳何似？伏以源滋桐柏，浪接蓬莱，虽渐临郁懊之期，而宛对清虚之境，开乐镜而真同月映，泛膺舟而况值风调，谁言避地这行，实叶济川之业。伏惟缓飞仙棹，静运真筌，庶纳休祯，每加遵护，卑情恳望。谨状。
    ○又
    某启：今月某日，专使至，伏蒙恩慈，特降尊诲，跪读欣抃，不任下情。伏审尚书远赴天庭，将遵水道，整兰桡而思郭泰，指桂苑而访刘安，睹神仙则楚俗皆惊，闻雅颂则鲁儒相贺。况某材实惭於楛矢，迹尝列於蓬壶，为倚德门，获栖候府。今者伫迎鹤驾，即觐龙章，既知天幸遭逢，惟切日深踊跃。且曾陈浴沂之志，只见虚谈；仲由悦浮海之言，终非实事。辄以管窥击，真为古陋今荣，卑情无任攀恋欣抃兢惕之至云云。
    ○五月一日别纸
    某启：伏以黄雀风高，苍龙星耀，弄雨而梅虽应夏，铺烟而麦已惊秋。时定晏阴，□资全德。伏惟尚书处身无躁，深守礼经，视履考祥，雅符易道，恬澹则老聃让美，清虚则周顗怀惭，冰光长泛於玉壶，岂须独映；天意久留其金鼎，惟望亲调。方当鹢泛仙舟，必见凤衔睿笔，入康帝室，永福寰区，下情无任虔祷郁恋激切之至。谨状。
    ○谢降顾状
    某启：某木遂山栖，尚从尘役，所居官舍，深在军营，虽异衡门，实同陋巷。既乏君章之兰菊，可袭馨香；空馀仲蔚之蓬蒿，偏资寂寞。春日则蝶牵昼梦，秋风则蛩助夜吟，以此为娱，无他所觊。今者方经离乱，再获起居，但喜攀父母之恩，却惭下儿女之泪。况某叨荣秦爵，就学汉仪，姜维之胆气虽粗，邓艾之口词甚讷。惟深感激，莫备启陈。伏蒙尚书念以远方，察其独立，俯怜素志，每煦温颜，听及阶及席之言，伫铭骨铭肌之恳。早来又蒙降三清之仙驾，顾一亩之穷居，方惭随入室之贤，岂料忝式庐之念。非所敢望，将何自安？莫不恩光远耀於殊乡，卑迹永超於末路，揣庸贱则华夷有隔，较辉荣则古今无伦。数年乖豹隐之期，常低俗眼；此日睹凤仪之後，豁展愁眉。下情无任感戴欣抃兢惕之至。谨祗候起居陈谢。谨状。
    ○与金部郎中别纸二首
    不审近日尊体寝膳何似？既明且哲，则《诗》美贤人；视履考祥，则《易》称君子。既乐持盈之道，固安养素之机。况属迟日载阳，光风遍煦。燕歌莺舞，深资酌桂之欢；智水仁山，静悦据梧之兴。伏惟永资景福，早副急徵，掷玄赏於烟霞，济苍生於涂炭。群情祷望，天下幸甚。谨状。
    ○又
    某启：某仰审格言，侧窥性行。人能弘道，贤臣以致尧舜为先；世实须才，俊士以效巢由是耻。古者只传於方策，今也共仰於德门。伏惟郎中大雅含清，中庸处厚，既以高名肃物，能将全德镇时，柱晴空而岳顶无云，莹秋色而潭心有月。比者兰抛粉闼，竹领朱轓，出分天于之忧，来慰海人之望。况彼郡也，户吞越水，窗列吴山。得袁宏举扇之风，灵涛缩怒；使谢运枉帆之路，钓渚含春。及其五袴传歌，百钱流誉，寻迎睿渥，遥陟华资。怀宝令名，谁发迷邦之问；司珍正位，伫成匡国之谋。而乃得之若惊，直百不倨，选胜於岩轩涧户，贪欢於酒赋琴歌，久聆万乘虚怀，忍见四方失望。今者枭声向息，凤纪重兴。晋傅长才，待示指南之制；魏牟积变，伫申拱北之诚。入觐蓂阶，坐调梅鼎，岂止应月中之梦，必期盛开在下之春。然则致尧舜之大猷，永匡宸扆；效巢由之小节，不介尊襟。某远卖鲛绡，惭非重价；仰趋马帐，忝预生徒。下情无任攀恋祷祝兢惕之至云云。
    ○与客将书
    某腐芥无依，断蓬自役，长走而未离尘土，独行而转困路歧。昨者远抱危诚，专趋朗鉴，竽声恐滥，琴调空悲。伏蒙将军念以来自异乡，勤於儒道，曲垂提挈，得遂献投。指喻情深，师冕不为瞽者；奖知言重，卞和免作罪人。荒浅何堪，辉荣已极。但以某无媒进取，有志退居，以诗篇为养性之资，以书卷为立身之本。却缘虽曾食禄，未免忧贫，赵囊则到处长空，范断则何时暂热？况乃家遥四郡，路隔十洲，穷愁则终夜煎熬，远信则经年阻绝。时情冷澹，俗态浇讹，买笑金则易求，读书粮则难致。天高莫问，曰暮何归？始知学者之心，须托至公之力。今幸遇相公山包海纳，雨润风行。有片言可奖者，称誉出群；有小技可呈者，随材入用。是以无一物不归美化，无一夫不荷深恩。然则举中国之人，咸承煦育；岂可令外方之士，独见弃遗。某不揆庸才，敢投清德，岂料将军许垂拯拔，每赐吹嘘。他人之得丧荣枯，皆推命分；小子之升沉进退，只在恩私。傥或特假重言，终荣贱质，惟托针能入线，则同锥得处囊。某已倚宦途，粗谙吏道，如能驱策，未必跧藏，终当富见室家，岂惮职荣州县。实以流年易迈，壮气难申，惟望庇庥，得期变化。所冀燕栖云屋，永无巢幕之危；鹤出尘籍，稍识乘轩之使。今欲专修启事，再献相公，少申感谢之怀，预写辞违之恳。未知可否，先取指麾。且某也，姜维之胆气虽粗，邓艾之□辞甚讷，纵申拜谒，难具启陈。聊托笺毫，代披肝膈，未能患已，先切求仁。将军之心若镜焉，无幽不察；上子之身犹箭也，惟命是从。干浼既频，惭惶益切，伏惟终始，俯赐念察。谨状。
    ○谢宋绚侍御书
    伏蒙殊造，俯念称居，借赐官车，得离旅馆，簦笈则免劳自负，箪瓢则各识所安，如承命驾之恩，但励抹轮之志。今者卜邻甚静，学植可成，惟扃袁粲之门，不扫陈蕃之室。虽乘机立事，输他附势之荣；而守道安贫，羸得爱闲之乐。既谐素志，但感深恩，伏惟终始，俯赐念察。谨状。
    ○答裴拙庶子书
    某远离海岛，旅宦江皋，比者暂愿退居，稍期肄业，来投乐国，冀济穷涂。本望少赡山资，便谐谷隐，伏蒙太尉念以雀有多病，鹤自远来，特署职名，俾趋恩化。寻缘狂花有失，腐芥无依，转知山鹿野麋，惟宜退缩；永谓鸿俦鹄侣，不合攀瞻。况乃器比斗筲之人，身随刀笔之吏，旅舍既拘於雉堞，闲门可设其雀罗。自前年伏承庶子暂阻朝天，偶来避地，便欲托金牌之幸会，叙玉季之奖怜，专候起居，愿搜诚恳。荩虑迹贱而动多悔吝，才微而易见弃捐，强自微攀旧恩，是为玷浼清德，以此跧藏形影，绵历岁时，虽知提帚有门，惟恐负荆无路。岂料庶子恕以未陈祢刺，先降刘笺，阅温言而楚纩覆身，捧华翰而隋珠耀掌。兼蒙贤弟起居未移曩顾，远赐荣缄，不遗异域之人，特辱同年之字。金膏珠粉，既垂摩拂之恩；骥尾龙髯，重有依攀之望。莫不驽骀长价，翎[QSDX]生光，不惟夸炫於亲朋，实所辉荣於远俗。谨当占筮撰日，斋沐拜尘，隳肝而尽沥卑诚，擢发而少逃厚责。其他所奉尊旨，谨具别状启陈云云。
    ○谢高秘书示长歌书
    伏蒙特飞荣诲，宠示长歌。玉海金山，难测高深之本；北方南国，徒观美丽之姿。赞咏无阶，师资有路。但如青莲居士，惟夸散诞之词；白石山人，只骋荒唐之作。但以风月琴樽为胜概，不以君臣礼乐为宏规，遂使千年万年所流传，皆嗟《大雅》《小雅》之沦弊。今睹四十三叔行出人表，言成世资，弄才子之笔端，写忠臣之襟抱。在今行古，既为儒室之宗，忧国如家，固是德门之事。天有耳而必当悔祸，云无心而亦可销兵，一言自此兴危邦，六义於斯归正道。则所谓陈平宰社，尔曹何知；邓艾画营，其志不小。永言他日，足验前程。某畏影虽迷，偷光匪懈，既知阅宝，直若发蒙。惟愿将鹏举篇章，传於异域；岂独以伯鱼对客，夸向同声。下情但增感戴钦仰降叹之至，续专祗候陈谢。
    ○谢李琯书
    某启：某今月十日，得祗候见太尉。渤澥风息，蓬莱路通，惭非席上之珍，谬作壶中之客。伏蒙温颜见煦，陋质增荣。凤翼龙鳞，终容攀附；痴鹰钝犬，特许指呼。勉其检慎之心，谕以奖怜之意。此皆副使不遣薄艺，累发重言。始当独卧北窗，如蛙跳井；岂料荣趋东阁，似鹤乘轩。风云既识於因依，冰谷不遑於安处，感深惟泣，诚止无言。伏缘既忝从军，难为乞假，不获祗候陈谢。
    ○谢元郎中书
    某启：伏蒙太尉恩慈，特赐转职，不任欢庆。某玄兔微儒，焦螟琐质，早因慕善，偶获成名，尔後客路多愁，侯门寡援，麻衣始染於蓝色，竹简寻摧其桂香。伏自去年刺谒燕台，职叨郑驿，皆蒙郎中推心奖念，假力荐扬，使孤根无委地之虞，短翮有凌云之望。今者忽忝非常之遇，深惭不称之讥，虽乐从军，敢安尸禄。且鷃披隼翼，已觉非宜；鸡处鹤群，固当自责。时日已具状辞让，以此未敢祗候陈谢。伏蒙恩私，特降荣诲，奉读欣抃，不任下情。
    ○谢周繁秀才以小山集见示
    昨日早谒玄成，晚归弊止，觉户游之发光彩，闻机案之散馨香，遂因惊讯仆夫，果得捧承留示。温辞一幅，粲然受益之规；雅什九篇，蔚矣患多之思。莫不振纪纲於六义，饰冠冕於七言，既崇大雅之基，实播中和之响。伏以诸从事鸿俦鹄侣，凤翥鸾翔，集桂苑之名都，占莲池之雅望。二十三官即先辈备观周乐，深阅楚材，各陈赞咏之词，能展纵横之作。笔皆实录，机不虚张。始窥八首之前，只谓卫多君子；终览九华之後，方知鲁出圣人。某今所以祷望者，翠辇早遇东巡，日环免劳西献。二十三官百步穿叶，一飞冲天，姮娥则迎入桂宫，王母则引归蓬岛。然後辍胜游於御气，展长策於济时，来登郭隗之台，坐弄陈琳之笔。则乃今朝丽藻，已掩八仙公之名；他日宾筵，必盈七才子之数。见邱门之请祷，待陈榻之解悬。某便欲衔璧乞降，抠衣请益。但以志勤词战，虽将筑室反耕；道拙世涂，仅类杜门却扫。未获面申感谢，谨专修状启陈云云。
    ○与寿州张常侍书
    当今圣天子在上，贤丞相在下，然而宿德令望而推者，惟我上公暨滑台中令两地而已。初常侍静芟前弊，权握使符，我上公以理状闻，请为真守，帝惟曰“俞”。後常侍抚安郡俗，振肃兵威，大元帅以雄才荐，请贰前驱，帝亦惟曰“俞”。是得弄印分荣，剖符行化，逾月报政，尽活疲甿，宝谓寿之人永居寿域矣。则乃常侍遇贤丞相之知，入圣天子之用，乃武乃文，多才多艺，固以播在四海，某岂敢一二而谈咏也。今所祷愿者，碧幢红旆，高引前途，相幕将坛，别张胜地，谓予不信，神之听之。
    ○贺楚州张义府尚书
    国家自兵兴已来，爵赏既多，官荣甚峻，然而常恐授受之未能宜称，尽善尽美，固当有待。今则尚书以累世勋望，以数年战功，始假使符，旋迎真命。某将趋清德，获听好音，欣抃之来，雀跃而已。则非独喜尚书展龚黄之美政，实乃贺圣天子之得良二千石也。伏惟云云。
    ○与假牧书
    伏以近日辱尚书题，言矜赞祝，苟非全德，多是愧辞。某执性近愚，处身斯直，以目所睹，以耳所聆，方敢咏歌，固无谄笑。某自达仁境，如归故乡。见百姓之安，则知三军之乐也；见乡闾之泰，则知郡邑之肃也。若非常侍宽猛相济，恩威并行，则何以至村落之居，室家相庆，自近及远，嬉嬉然喜遇慈父然，则政成一境，名达九重，即计冠耸丰貂，旟翻建隼，荣膺真拜，大洽群情。某每听讴谣，深增祷祝，伏惟照察。谨状。（以上《桂苑笔耕集》十九）
    ○谢许归觐启
    某启：早来员外郎君奉传尊旨，伏蒙因慈，念以某久别庭闱，许令归觐者。仰衔金诺，虔佩玉音，虽寻海岛以荣归，古今无比；且望烟波而感泣，去住难安。伏缘某自年十二离家，今已二九载矣。百生天幸，获托德门，骤忝官荣，仍叨命服，一身遭遇，万里光辉。是以远亲稍慰於倚门，游子倍荣於得路。惟仰赵衰之冬日，深暖旅怀；岂吟张翰之秋风，遽率归思。且缘辞乡岁久，泛海程遥，住伤乌鸟之情，去怀犬马之恋。惟愿暂谋东返，迎侍西来，仰托仁风，永安卑迹。今即将期理棹，但切恋轩，下还必须无任感戴兢灼涕泣之至。谨奉启陈谢云云。
    ○谢行装钱状
    伏蒙仁恩，特赐钱二百贯，又令办行装者，谨依处分捧领讫。伏以某学亏力行，事过心期。燕觜衔泥，点污常惭於广厦；鳌头抃岳，低亻回暗避於连钩。每慎行藏，深规躁静，岂谓谦而受益，或希屈以求伸。今者果逢尊慈，令将远命，荣归故国，免挈空囊。比陆生南说之橐装，倍多辉焕；异孔氏东还之辎重，岂虑焚烧。且彼虞卿自璧，郭隗黄金，徒欲耀名，终非济事。曷若念其就养，愍以食贫，减二十日之堂封，济数千里之家信，累载莫申其旁苦，一朝顿赡於旨甘。宁亲而既佩银章，倍荣衣锦；恋德而但垂珠泪，愿效卖绡。下情无任感恩荣抃涕恋兢惕之至云云。
    ○谢再送月料钱启
    某启，昨日军资库送到馆驿巡官八月料钱。伏缘某将命远方，已奉公牒，暂离候馆，即指归程，既蒙别赐行装，岂令□□职俸。□难领受，遂便送还，不知库司具状申上□伏奉□□者笔飞云凤，显示深恩，缗跃天龙，仰资厚□，□遂还家之望，实惊润屋之言。远地贱微，虽有惭於□□；故乡亲识，必致敬於金多。通神则益验鲁褒，执癖则□□□□。伏以尊卑礼隔，辞让无由，谨依处分跪领讫，下情无任感恩恋德激切徘徊兢灼之至云云。
    ○谢赐弟栖远钱状
    某启：某堂弟栖远，比将爱信，迎接东归，遂假新罗国入淮海使录事职名，获诣雄藩，将归故国。昨者伏蒙仁恩，特赐钱三十贯者。伏以崔栖远远涉烟波，大遭风浪，仅存微命，惟有空身。虽志切鸰，窃慕在原之义；而誉惭骐骥，难期得路之秋。衔芦而但喜联行，泛梗而免虞失所。今者某已荣奉使，则遂宁亲。货泉沾润之名，实称子母；归路光荣之事，皆属善人。下情无任感恩欣跃兢惕之至。
    ○上太尉别纸五首
    某启：昨以乡使金仁圭员外已临去路，尚阙归舟，恳求同行，仰候尊旨。伏蒙恩造，俯允卑诚，今则共别淮城，刘登海舰，虽惭李郭之誉，免涉胡越之言。远路无虞，不假琴高之术；巨川能济，惟怀傅说之恩。下情无任感恋之至云云。
    ○又
    某启：伏奉手笔批诲，一行人并善将息稳风涛者。俯顾微流，仰窥尊念，望淮海则陟遐自迩，指风波则视险如夷。遍洒温言，尽叨恩於挟纩；□敷至恳，愿无愧於卖绡。下情无任感激攀恋兢灼之至云云。
    ○又
    伏奉尊诲，药币子悬於船头，不畏风浪，慎勿开之者。仰挂青囊，远逾碧海，必使天吴息浪，不伯迎风，既无他虑於葭津，可访仙游於蓬岛。惟愿往来无滞，患孝克全，万里安流，永□济川之力；百年苦节，不欺临谷之心。下情无任感戴兢灼之至。
    ○又
    某舟船行李，知到乳山，旬日候风，已及冬节，海师进难，恳请驻留。某方忝荣身，惟忧辱命。乘风破浪，既输宗悫之言；长楫短篙，实涉惠施之说。虽仰资恩煦，不惮险艰，然正值惊波，难逾巨壑。今则已依曲浦，暂下飞庐，结茅茨以庇身，糁藜藿而充腹。候过残腊，决撰行期。若及春日载阳，必无终风且暴，便当直帆，得遂荣归。谨具别状咨申，伏惟云云。
    ○又
    某启：自叨指使，惟欲旧飞，必期不让秋鹰，便能截海；岂料翻成鳖，尚类曳泥。虽慎三思而行，且乖一举之隽，既劳淹久，合具启陈。某尝读《国语》，见海鸟爰居，止於鲁东门之外。展禽曰：“今兹海有灾乎？夫广川之鸟兽，常知而避其灾。”是岁也，海多大风，冬需。伏见今年自十月之交，至於周正月，略无发，□觉温燠，必恐鲁修滥祠，幽改成诗。静思汉祖之兴歌，大风可惧；遥想田横之窜迹，绝岛难依。遂於登州，近浦止泊，笼鹄无失，藩羊自安。惟愿时然後行，必当利有攸往，泛良艘而不滞，指渤澥而非遥。冀申专对之能，早遂再来之望。伏惟云云。
    ○祭山神文
    维年月日，新罗国入淮南使检校仓部员外郎守翰林郎赐绯银鱼袋金仁圭、淮南入新罗兼送国信等使前都统巡官承务郎殿中侍御史内供奉赐绯鱼袋崔致远等，谨以清酌牲牢之奠，敬□悬于山大王之灵。窃以昔辨方员，始分清浊，融作江海，结为山岳，石戴土而土戴石，小者敖而大者{石}，然而罕有威神，静无棱角，与堆阜而相接，见邱陵之可学。惟灵磊磊落落，高临是壑，岩岩，俯压鲸潭，上则为云雾萦缠之骨，下则为波涛激射之窟，朝则迎金乌而前出，夜则送银蟾而後没。是以峻德能彰乎东夏西夷，玄功不假乎南倏北忽，则彼织女之机倚河汉，秦帝之桥架溟渤，徒炫其名，莫劳我形。每谓蕴藏其片玉，岂惟厕列於双琼，遂使往来者虔度英灵，祈祷者尽写精诚，既苹蘩之可荐，信黍稷之非馨。
    今者仁圭等久衔远命，致远也始奉殷聘，喜归舟之既同，伫游辔之能并，不患胡越之意殊，宁惭李郭之名盛。去岁初冬，及东牟东，属以沧流尚远，玄律将穷，浪形[QF53]バ而鹢难浮舰，风响[B271][B272]而鹄恐辞笼，遂舣刳木，聊安断蓬。一昨虽迎端月，犹惧俊风，延颈而待逢候燕，回眸而送尽归鸿，方期利涉，龟从筮叶，直指鸡林，轻浮芥叶。岂输驰马之号，愿较秋鹰之捷，远诣灵峰，难寻寿宫，但睹其青莲倒蘸於巨浸，碧螺高柱於晴空，仰威灵之耸尘外，想影响之飘云中。於是洁馈饣喜，择肥Ο，酒醴斯需，牲粗丰，谨赍薄礼，取觊阴功。
</div>
    <div class="pagination">
<a href="唐文拾遗续拾_page52.html">上一页</a><span>...</span><a href="唐文拾遗续拾_page48.html">48</a><a href="唐文拾遗续拾_page49.html">49</a><a href="唐文拾遗续拾_page50.html">50</a><a href="唐文拾遗续拾_page51.html">51</a><a href="唐文拾遗续拾_page52.html">52</a><span class="current-page">53</span><a href="唐文拾遗续拾_page54.html">54</a><a href="唐文拾遗续拾_page55.html">55</a><a href="唐文拾遗续拾_page56.html">56</a><a href="唐文拾遗续拾_page57.html">57</a><a href="唐文拾遗续拾_page58.html">58</a><span>...</span><a href="唐文拾遗续拾_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
