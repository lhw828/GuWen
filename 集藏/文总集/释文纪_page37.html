<!DOCTYPE html>
<html>
<head>
    <meta charset="UTF-8">
    <title>释文纪 - 第 37 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释文纪 - 第 37 页/共 43 页</h1>
    <div class="content">　　潭州舍利江鸟迎送
　　潞州舍利至彼自然泉涌饮者病愈
　　洪州舍利白项乌引路
　　徳州舍利至彼躃者能行大鸟旋塔
　　郑州舍利放光旛向内垂
　　江州舍利至彼行道日耕人犂得一铜像
　　兰州舍利掘基地下得一石像又小儿拨得二铜像慈州舍利现白云葢如飞仙自然泉涌饮者病愈亷州未得舍利别得一舍利放光佛香罏气又类莲华黄白色天雨宝屑
　　雍州表云仁寿二年五月十二日京城内胜光寺大兴善寺法界寺州公廨里及城治街巷天雨银屑大如榆荚小如麸等表送奉献仁觉寺五月十二日未时有风从西南来如香气氲沙门及经生道俗等并悉俱闻当夜雨宝屑天花芭蕉枝叶防榈茎干上人皆拾得大小如前无异仁寿二年六月五日夜仁寿宫所慈善寺新佛堂内灵光映现形如鉢许从前柱绕梁栿众僧覩见仁寿二年六月五日夜雨银屑天花琵琶叶上及余草头上落地仁寿二年六月八日诸州送舍利沙门使还宫所见旨相问慰劳讫令九日赴慈善寺爲庆光斋僧众至寺赞诵旋绕行香欲食空里微零复雨银屑天花舍人崔君徳令盛奉献京城内胜光寺模得陜州舍利石函变现瑞像娑罗双树等形相者仁寿二年五月二十三日巳后在寺日日放光连连相续缘感即发不止昼夜城治道俗逺来看人归依礼拜阗门塞路徃还如市遇斯光者照动羣心悲喜发意其城内诸寺外县诸州以绢素模将去者或上轝放光或在道映照或至前所开明现朗光光色别随见不同仁寿二年七月十五日京城内延兴寺灌写释迦金铜像丈六其夜雨宝屑银华香气甚异无比
　　陜州舍利从三月十五日申时至四月八日戌时合一十一度见灵瑞总有二十一事四度放光光内见华树二度五色云掘地得鸟石函变异八娑罗树树下见水一卧佛三菩萨一神尼函内见鸟三枝金华兴云成轮相自然旛葢函内流出香云再放光舍利在陜州城三月二十三日夜二更里大通寺善法寺阐业寺并见光明唯善法寺所见光内有两个华树形色分明久而方灭其色初赤寻即变白后散如水银满屋之内物皆照彻舍利在大兴国寺四月二日夜二更里灵胜寺见光明洞了庭前果树及北坡草木光照处见其形塔基下掘地得鸟舍利来向大兴国寺三月二十八日卯时司马张备共大都督侯进检校筑基掘地已深五尺有阌乡县玉山乡民杜化云镢下忽出一鸟青黄色大如鹑驯行塔内安然自处执之不恐未及奉送其鸟致死今营福事于舍利塔内获非常之鸟既以出处爲异谓合嘉祥今别画鸟形谨附闻奏五色云再见三月十五日申时舍利到陜州城南三里涧即有五色云从东南郁起俄尔总成一葢即变如紫罗色舍利入城方始散灭当时道俗并见至二十八日未时在大兴国寺复有五色云从西北东南二处而来舍利塔上相合共成一叚时有文林郎韦范大都督杨旻及官民等并同观瞩其云少时即散者也两度出声舍利在州三月二十三日夜从宝座出声如人间打静声至三乃止后在大兴国寺四月五日酉时复出一声大于前者道俗并闻石函内外四面见佛菩萨神尼娑罗树光明等四月七日巳时欲遣使人送放光等四种瑞表未发之间司马张备共崤县令郑干意阌乡县丞赵怀坦大都督侯进当作人民侯谦等至舍利塔基内石函所检校同见函外东面石文乱起其张备等怪异更向北面干意以衫袖拂拭随手向上即见娑罗树一双东西相对枝叶宛具作深青色俄顷道俗奔集复于西面外以水浇洗即见两树叶有五色次南面外复有两树枝条稍直其叶色黄白次东面外复有两树色青叶长其四面树下并有水文于此两树之间使人文林郎韦范初见一鸟仰卧司马张备次后看时其鸟巳立鸟前有金华三枝鸟形大小毛色与前掘地得者不异其鸟须防向西南行至佛下停住函内西南近角复有一菩萨坐华台上面向东有一立尼面向西而向菩萨合掌相去二寸西面内复有二菩萨并立一金色面向南一银色面向北相去可有三寸西唇上有一卧佛侧身头向北面向西其三菩萨于石内并放红紫光高一尺许从巳至未形状不移图画巳后色渐微灭道俗观者其数不少此函本是青石色甚黑闇见瑞之时变爲明白表里映彻周回四面俱遣人坐并相照见无所翳障其函内外四面总见一佛三菩萨一尼一鸟三枝华八株树今别画图状谨附闻奏午时四方云起变成轮相复有自然旛葢及塔上香云二度光见四月八日午时欲下舍利于时道俗悲号四方忽然一时云起如如雾渐欲向上至于日所即绕日变成一晕犹如车轮内别有白云团圆翳日日光渐即微闇如小盏许在轮外周匝次第以云爲辐其轮及辐并作红紫色至下舍利讫其云散灭日光还即明净复于塔院西北墙外大有自然旛葢亦有见旛葢围绕舍利者当时谓有人捉旛供养至下舍利讫其旛葢等忽即不见于时道俗见者不少至戌时司马张备等见塔上有青云气从塔内而出其云甚香即唤使人文林郎韦范大兴寺僧昙畅入里就看备共韦范等并见流光向西北东南二处流行须臾即灭【并广明集】再立舍利塔诏【仁寿四年下诏大兴善寺僧洪遵乃搜举名解者用承上命登又勅送三十余州】
　　朕祗受肇命抚育生民遵奉圣教重兴像法而如来大慈覆护羣品感见舍利开导含生朕巳分布逺近皆起灵塔其间诸州犹有未遍今更请大徳奉送舍利各徃诸州依前造塔所请之僧必须徳行可尊善解法相使能宣扬佛教感悟愚迷宜集诸寺三纲详共推择录以奏闻当与一切苍生同斯福业
　　郑善果舍利瑞应表【仁寿造塔释法彦送舍利于沂州善应寺刺史郑善果上表　案前记无沂州此爲再立塔时也】
　　臣闻敬天育物则乾象着其能顺地养民则坤元表其徳是以陶唐祗躬弗懈休气呈祥夏后水土成功珪告锡方知天时人事影响若神伏惟陛下秉图揖让受命君临区宇无尘声教尽一含光大慈愍无边天佛垂鉴降兹荣瑞掘基六处并得异砂炫燿相辉俱同金宝牛爲礼拜太古未经云腾五色于今方见又感虵形杂彩盘旋塔基鹤扬素徘徊空际虽轩皇景瑞空传旧章汉帝庆徴徒书简册自非徳隆三宝道冠百王岂能感斯美庆招兹灵异
　　诏释昙迁【开皇七年下诏于大兴善寺供养　迁见后】
　　皇帝敬问徐州昙迁法师承修叙妙因勤精道教防持正法利益无边诚释氏之栋梁即人伦之龙象也深愿廵厯所在承风飡徳限以朝务实怀虚想当即来仪以沃劳望弟子之内闲解法相能转梵音者十人并将入京当与师崇建正法刋定经典且道法初兴触途草创奬建立终借通人京邑之间逺近所凑宣扬法事爲惠殊广想振锡拂衣勿辞劳也寻望见师不复多及
　　诏释智舜【智舜姓孟赵州大陆人开皇十年下诏】
　　皇帝敬问赵州房子界嶂洪山南谷旧禅房寺智舜禅师冬日极寒禅师道体清胜教苍生使早成就朕甚嘉焉朕统在兆民之上护正法夙夜无怠今遣开府卢元寿指宣徃意并送香物如别【佛祖厯代通载云仁夀初诏曰皇帝敬问章法山之南谷智舜禅师冬月极寒味道安隐勉朂苍生成就圣业惟慈愿力朕宝嘉焉今遣开府卢元寿宣朕意起禅师赴阙】
　　诏释灵裕【灵裕姓赵定州钜鹿曲阳人开皇十一年下诏末又住演空寺相州治西】
　　敬问相州大慈寺灵裕法师朕遵崇三宝归向情深恒愿阐扬大乘护持正法法师梵行精淳理义渊逺通圣教开聋瞽道俗钦仰思作福田京师天下具瞻四方辐凑故逺召法师共营功业宜知朕意早入京也
　　又诏
　　敬问演空寺大徳灵裕法师朕遵仰圣教重兴三宝欲使生灵咸防福力法师舍离尘俗投旨法门精诚若此深副朕怀
　　诏释僧照【僧照京兆人不详氏族道徳逺闻因下诏】
　　禅师徳居物议道映遂初穷处岩阿养素崇业朕甚嘉焉今送供奉用展翘敬
　　昙迁爲禅定寺主勅【献皇后崩于京邑置禅定寺勅迁爲寺主】
　　自稠师灭后禅门不开虽戒慧乃而行仪攸阙今所立寺既名禅定望嗣前尘宜于海内召名徳禅师百二十人各二侍者并委迁禅师搜扬有司具礼即以迁爲寺主
　　劳问智聚法师勑【聚姓朱住苏州虎丘东山寺开皇十一年降勑劳问】
　　法师栖身净土援志法门普爲众生宣扬正教勤修功徳率励法徒专心讲诵广济羣品钦承徳业朕甚嘉之
　　赐释法藏济法寺名勅【藏见后】
　　藏禅师落发僧首又设大斋法之盛孰不可等其所住处可爲济法【并续高僧传】
　　遗释慧则
　　敬问婺州双林寺慧则法师朕尊崇圣教重兴法典欲使一切生灵咸防福力法师舍离尘俗投志法门专心讲诵宣扬妙典精诚如此深副朕怀既利益羣生当不辞劳也犹寒道体如宜今遣使人指宣徃意【淳化帖】手勑灵藏法师【灵藏姓王雍州新丰人始与帝爲布衣交及即位建大兴善寺居之帝手诏藏由是度人至数万有疑之者帝曰律师化人爲善朕禁人爲恶意则一也】
　　弟子是俗人天子律师是道人天子有欲离俗者任师度之【佛祖统纪欲通载作能】
　　勑释智顗【陈祯明二年隋伐陈国亡顗以时方丧乱杖策荆湘至庐山憇焉开皇十年降勑　一作诏顗见后】
　　皇帝敬问光宅寺智顗禅师朕于佛教敬信情重徃者周武之时毁坏佛法发心立愿必许护持及受命于天仍即兴复仰凭神力法轮重转十方众生俱获利益比以有陈虐乱残暴东南百姓劳役不胜其苦故命将出师爲民除害呉越之地今得廓清道俗乂安深称朕意朕尊崇正法救济苍生欲令福田永存津梁无极师既巳离世网修已化人必希奬进僧伦固守禁戒使见者钦服闻即生善方副大道之心是爲出家之业若身从道服心染俗尘非直含生之类无所归依抑恐妙法之门更来谤讟宜相劝励以同朕心春日渐暄道体如宜也【正月十六日内史令安平公臣李徳林宣内史侍郎武安子臣李元操奉内史舍人裴矩行】
　　与智顗书
　　暌觐稍久惟用倾结道体康悆动寂怡神路首促忽岂复委宣今贶乌纱蚉帱一张郁泥南布毠防一缘紫綖鞾一量南榴枕一枚【南一作柟】
　　勅给荆州玉泉寺额书【顗以开皇十二年至荆州于当阳玉泉创立精舍意嫌迫隘上金龙池北趺坐入定夕见有人威仪如王曰予即关某此去一舍山如覆船弟子当与子平师既出定湫潭千丈化爲平阯栋宇焕丽领众入居一日神白师受戒永爲菩提之本因奉书晋王上伽蓝图帝勅赐名玉泉】
　　皇帝敬问修禅寺智顗禅师省书具至意孟秋余热道体何如熏修禅悦有以怡慰所须寺名额今依来请智邃师还指宣徃意【开皇十三年七月二十三日兼内史令蜀王臣秀宣内史侍郎武安子臣李元操奉内史舍人长垣男臣郑子良行　并国清百录】
　　懴悔文【此与舍利感应记所载略同】
　　开皇十三年十二月八日隋皇帝佛弟子姓名敬白十方尽虚空遍法界一切诸佛一切诸法一切诸大贤圣僧仰惟如来慈悲道垂教救拔尘境济度含生断邪恶之源开仁善之路自朝及野咸所依凭属周代乱常侮懱圣迹塔寺毁废经像沦亡无隔中外扫地悉尽致使愚者无以导惽迷智者无以寻灵圣弟子徃借三宝因缘今膺千年昌运作民父母思拯黎元重显尊容再崇神化颓基毁迹更事庄严废像遗经悉令雕撰虽诚心恳到犹恐未周故重勤求今得显出而沉顿积年污毁非处如此之事事由弟子今于三宝前志心发露懴悔周室除灭之时自上及下或因公禁或起私情毁像残经慢僧破寺如此之人罪实深重今于三宝前悉爲发露懴悔敬施一切毁废经像绢十二万疋皇后又敬施绢十二万疋王公已下爰至黔黎又人敬施钱一文愿一切诸佛一切诸法一切诸大贤圣僧爲作证明受弟子懴悔【厯代三宝记】






　　释文纪巻三十八
　　钦定四库全书
　　释文纪巻三十九
　　明　梅鼎祚　辑
　　隋【二】
　　炀帝【讳广文帝子弑父自立】
　　遣延释智顗书【帝晋王时爲扬州总管遣使奉迎师曰我与晋王深有縁契即束衣顺流不日而至王制文请授菩萨戒　自此至勅度四十九人众谢啓并爲智顗】
　　金风御节玉露调时道体休和安乐行不法师抗志名山栖心慧定法门静恱戒行熏修籍甚徽猷乆承音德钦风巳积味道爲劳冀托舟航用披云雾故遣使人徃彼延屈希能轻举以沃虚襟伫望来仪不乖眷意也弟子杨广和南
　　受菩萨戒疏【晋王躬制请戒文顗授律仪告曰大王爲度逺济爲宗名实相符可法名爲总持用摄相兼之道也王顶受教曰大师禅慧内融道之法泽輙奉名爲智者自后书疏徃来皆以此称】
　　使持节上柱国太尉扬州总管诸军事扬州刺史晋王弟子杨广稽首奉请十方三世诸佛本师释迦如来当降此土补处弥勒一切尊经无量法宝初心以上金刚以降诸尊大权摩诃萨埵辟支縁觉独脱明悟二十七贤圣他心道眼乃至三有最顶十八梵王六欲天子帝释天主四天大王天仙龙神蜚腾隠显任持世界作大利益守塔卫法防身防命防净戒无量善神咸愿一念之顷承佛神力俱防道场证明弟子誓愿摄受弟子功德窃以识暗萌兴即如来性无明俯坠本有未彰理数斯归物极则反欲显当果必积于因是调御世雄备歴生死草木爲筹不可胜计恒沙集起固难思议深染尘劳方能厌离法王啓运本化菩萨譬如日出先照髙山随逗根宜权爲方便如彼众流咸宗大海弟子基承积善生在皇家庭训早趋贻教夙渐福理攸钟妙机须悟耻﨑岖于小迳希优游于大乘笑止息于化城誓舟航于彼岸但开士万行戒善爲先菩萨十受专持最上喻造宫室必因基址徒架虚空终不成立弗揆庸懜抑又闻之孔老释门咸资镕铸不有轨仪吾将安仰诚复释迦能仁本爲和尚文殊师利冥作阇黎而必借人师显传圣授自近之逺感而遂通萨陁波仑罄髓于无竭善财童子忘身于法界经有明文敢爲臆说深信佛语聿遵明导天台智顗禅师佛法龙象童眞出家戒珠圆净年将耳顺定水渊澄因静发慧安无碍辨先物后巳谦挹盛风名称普闻众所知识弟子所以防诚遥注命檝逺延每畏縁差值诸留难亦既至止心路豁然及披云雾即销烦恼谨以今开皇十一年十一月二十三日总管金城设千僧蔬饭敬屈禅师授菩萨戒戒名爲孝亦名制止方便智度归亲奉极以此胜福奉资至尊皇后作大庄严同如来慈普诸佛爱等视四生犹如一子弟子即日种罗业生生世世还生佛家如日月灯明之八王子如大通智胜十六沙弥眷属因缘法成等侣俱出有流到无爲地平均六度恬和四等众生无尽度脱不穷结僧那于始心终大悲以赴难博逺如法界究竟若虚空具足成就皆满愿海杨广和南【止息续髙僧传作息止因作先成立作能成吾作孰本作奉敢爲作非徒聿遵明导作幸愿遵持盛作成普作逺延作迎亦既至止作师亦既至二十三日下云于扬州总管金城设千僧防亲作宗贻广明作胎　王嚫戒师衣物等圣种纳袈裟一缘黄纹舍勒一腰绵三十屯郁泥南布袈裟一缘黄丝布袜一具绢四十疋郁泥丝布偏袒一领黄防卧褥一领布三十禅郁泥丝布坐褥一具乌纱蚉帱一张纸二百张郁泥丝布裙一腰紫綖靴一量钱五十贯郁泥云龙绫被一缘龙须席一领蜡烛十挺郁泥罗头防一领须弥氊一领铜砚一面高丽青坐布一具乌皮履一量墨二挺黄丝布背裆一领南榴枕一枚和香一合铁锡杖一柄象牙管一管麈尾一柄乌油铁鉢一口并袋斑竹笔二管铜匕筯一具犀角如意一柄并匣白檀曲几一枚铜重盌三口鍮石香罏奁一具山水绳牀一张铜搔劳一口铜香火匕筯一具白檀支颊一枚铜澡罐一口楠榴夹膝一枚桃竹蝇拂一柄铁翦刀一口蒱移文木案并褥犀装刀一口铁剃刀一口黄丝布隠囊一枚紫檀巾箱一具铁镊子一具白瓦唾壶一口并笼巾柹心笔格一枚铜烛擎一具鍮石装柹心经格一具犀装书刀一口白团扇一柄师严教尊右四字爪喜舍供养右四字龙习恼余气右四字悬针缘觉侵断右四字垂露咸登常乐右四字飞白岂如菩萨右四字倒薤能施所受右四字鱼声闻是证右四字科斗戒定慧满右四字篆苦集灭道右四字大篆谷皮屏风一具爪篆龙鱼科斗飞白垂露倒薤等书净人善心年十一　右牒开皇十一年十一月二十三日】
　　治禅众寺答智顗书【顗授戒既毕出居城外禅众寺开皇十二年复还庐山】
　　深具谦挹之旨但髙人游处触地是安然法宇僧坊须尽严正经云四事供养一不可亏巳勅有司修葺愿忘懐受施也弟子杨广和南
　　法讳奉智者书【此下并与智者书】
　　弟子总持和南柳顾言还奉旨垂示六种舍施及留受用弟子一日恭嚫犹以陋薄不称宿心来旨既以转施功德弥爲增上悲敬福田深是平等固非蔽识所能周见事事仰依其所留者既以不多愿恒留受用故遣报谘谨和南
　　参智者书
　　弟子总持和南履长戒辰在俗咸庆伏惟吐纳禅慧与时休和弟子禀受以来粗堪静摄谨遣参承谨和南请留智者书【开皇十一年十一月授晋王戒毕出居禅众寺即欲西上王遣柳顾言致书请畱待来年二月约至栖霞送别十二年三月顗将啓行王复致书请就摄山安居度夏顗不许遂止庐山】
　　弟子总持和南爰逮来诲须徃荆楚辞致首尾仰具髙懐但祗禀净戒事成甫尔宿昔凝滞匪遑谘决阇黎和尚经称胜田种子虽投嘉苗未植方用心形永伸供养庶凭善诱日洒尘劳凡厥共缘依止有地斯亦舟航兼运利益多如来化导何必止还天竺菩萨应变本无定方深愿坦然以虚受物迟延展礼面当谘逊谨和南
　　重留智者书
　　弟子总持和南逮旨须取明二日垂别修复未周便深倾欷弟子前昨昼夜熟更惟忖智者至止以来未经一夏兼荆潭路逺安居将促江波浩荡行程难期既去此处又不至前所半途结夏投止亦难又按经律一夏供养安居僧福田无量况乎师道及大众力凡夫浅薄本资胜缘菩萨大慈须受应供暮春行谢首夏向臻九旬忽违四事虚弃修心与理于情匪安今欲仰留度夏发遣兾不半途飘露脱疑邑下喧湫须依林壑安居摄山亦当爲便若法岁将满预勒蒋州装船南出石头西浮弥易既乘爽节因得顺风去留之宜事理咸防此间彼处仰听择一意不可尽辞岂多宣谨和南【三月一日】
　　许智者行书
　　弟子总持和南复逮今旨欲遂前心功德因缘岂敢违忤谨遵宿愿即命所司发遣发日离晨仰听详择庶解夏非逺秋水乘流赐答来期必当无爽用兹欢喜以蠲悲欷谨和南【尺牍节取首夏非逺五句作陈宣帝书象教皮编取六句作秦孝王书并误】
　　谢法门书
　　弟子总持和南奉旨今日斋竟即事登舟暌阻方遥弥以倾欷垂示法相虽文旨渊赜源本难寻而教门方便开悟易益恭承善诱永以受持庶借津梁得无退转自服膺至道每沾防将事遵途复降良药沐浴慈被伏用凄荷谨和南
　　遣使徃匡山参书【开皇十二年七月王遣书庐山叅省八月顗徃衡山营建功德十一月王遣书潭州奉迎十二月至荆州创建玉泉寺】
　　弟子总持和南亲信傅仲诜还逮去月朔告用慰延结热犹炽愿道体休和仰承经过摄山钟岫寺塔安善徒众和肃仍留二十僧权停开善进至匡岳结夏安居东林禅阁还爲一寺峯顶精舍复皆随喜敬缘劝发获此熏修用耨身田方流法雨金光明福喜荷弥深弟子去月十四日始度朱方风土异宜流金在节摄卫多不调适每有劣然二十九日来石头稍巳平复自江浦违心驰情彭蠡以日爲岁无时暂忘愿未解夏前预整装束法岁若满即事西浮彼间酬愿务令在促非但弟子蔽识希护周爰深恐禅慧学徒咸思钻仰宣尼在陈致叹自卫便归屈道纡情事非爲已今遣主簿王灌指徃祗承并贡别牒用忘存省敢略繁辞谨和南【七月一日法衣六件盐一百斛米一百斛　右件其盐米悉出江州正仓王灌赍合鱼开送】
　　重遣匡山参书
　　弟子总持和南东林山寺使至逮八月八日诲用慰驰结仰承已徃衡山至当稍久法缘若竟愿即沿流冀在岁阴必期展觐弟子渡江还去月初移新住多有造次未善安立来旨朂以法事实用慙悚始于所居外援建立慧日道场安置照禅师以下江陵论法师亦已逺至于内援建立法云道场安置潭州觉禅师已下即建深善辄以谘知仰承相次爲营功德深荷扶助难用逺陈而发此至江州遂下请僧料云何能得相资前施盐米其米廻入东林盐以上路盈长之外乃可别营功德今山僧返路行用仰酬寻别遣使迎延愿预整归计江山辽夐岂尽诚曲谨和南【十月十日　象教皮编载秦孝王俊与顗书云暌阻方遥弥以倾欷朱方风土异宜流金在即摄卫多不调适每有劣然冀在岁阴必期展觐　按此乃晋王参匡山二书中语尺牍又作朱方帖并误】
　　遣使潭州迎书
　　弟子总持和南岁聿云暮寒气殊重禅悦经行愿常安乐弟子顷来每多劳疾但暌觐稍乆惟用倾结仰度所营功德已当究竟今遣左亲信伏达奉迎愿便事沿流延迟谘具谨和南【十一月十五日】
　　遣使荆州迎书【开皇十三年王入朝行次陜州遣书荆州迎顗】
　　弟子总持和南暄和道体胜悆仰揆衡岳法事乆当圆满江陵功德复应成就随喜之至难用胜言弟子今入朝觐行次陜州驰仰之诚与时而积故遣使人迎候希便进道来月下旬惟迟祗接路首悤促岂复委宣谨和南【二月二十二日】
　　入朝遣使参书
　　弟子总持和南仰违移岁驰诚载劳兼事入朝弥增延属武关虽阻荆近于吴是以暂停陜州遣使承接行人返命具奉覼缕非惟年尊疾动又以结夏安居理事相推固须停止弟子还鎭非乆便愿沿流仰防江都庶应旦夕将圣德果亦复差机因缘多端请不劳虑谨和南【九月十日】
　　又
　　弟子总持和南僧使智邃来奉五月二日诲用慰驰结仰承衡岳功德圆满便致荆巫履涉亏和深以倾悚弟子于江都入朝至陜关瞀停岐阳腹内又不调适去月末还京辇如欲相承犹自羸薾未即祗觐望云延愿珍纳行人今返辞岂宣具谨和南【尺牍删取犹自羸薾以下五语作栁顾言与顗书误】
　　又【顗遣智邃奉书上玉泉伽蓝图并求南衡禅师碑因献万春树皮袈裟王答书】
　　弟子总持和南奉旨于荆州当阳县境玉泉山陲爲建造伽蓝招提行道图写地形具以赐示伏以布金徧地买园建立奉置三尊永流万代唱诵所不能赞算数所不能量孰意轻防顿防创造循复来旨爽然失厝既事出神心理生望表无容违拒茍作形迹即具闻奏嘉号乃覃名符天冠道场声满恒沙世界福报仰归逊辞难涉谨和南
　　又
　　弟子总持和南垂旨令撰衡岳禅师碑文郭有道之无愧辞高德逾此陆士衡之披文相质弟子多慙既蒙奬成不无克励邯郸絶妙深恐难工还鎭病瘳庶或勉强循览行状用难思议佛澄道安宁复过是和南
　　又
　　弟子总持和南垂赐万春树皮袈裟一缘述是梁武帝时外国惟献四领今余其一乃建初乌琼法师所披谨寻菩萨戒称所着袈裟皆染使壊色况复自然嘉树妙彩天成相应之言无劳外假万春表长生之称二翼合善譬之辞永服周旋恒充布萨常事半月岂惟元日着如来衣深荷慈奬谨和南
　　又
　　弟子总持和南率施别牒五彩旛锦香炉襢等十种示表微诚薄申法贶尠陋追悚谨和南【五色四十九尺幡二张五色斑罗经巾二枚绢五十疋锦香罏襢十张熏陆香二觔剃刀十口鵄纳袈裟一领油铁鉢十口雄黄七觔青须弥氊五领右牒】
　　在京遣书
　　弟子总持和南仰违已乆驰系实深献岁非遥倾迟防礼暮春届节当遣奉谨和南【九月二十四日】
　　在京重遣书
　　弟子总持和南适逮近旨用慰驰情春暄愿道体康胜玉泉创立道场严整禅众归集静慧日新随喜之深难以辞谕弟子始服三石散竟调息劳心秋仲归蕃请夏讫沿下在于拜觐差当匪奢其间珍德今遣统军鲁子誉徃祗承谨和南
　　从驾东岱于路遣书【岱一作岳】
　　弟子总持和南仲秋转冷仰惟道体康悆弟子即日粗可行末由防礼但增延结愿珍德谨遣修承谨和南
　　于路次书
　　弟子总持和南寒气渐严仰惟康豫动寂怡神兴居安悦弟子陪奉銮驾旅次长奉逺凭胜力行徃安穏瞻言祗觐庶或匪遥愿珍重此不宣具谨和南【十月十九日】还蕃遣迎书【开皇十五年春晋王自京师还鎭遣使迎顗止扬州禅众寺奉书求学禅慧顗书答王复重请乃以所着净名义疏初巻奉王】
　　弟子总持和南献岁春明仰惟道体胜豫禅悦法喜众咸集业功归有在悉由明敬忆江都暂欲西上先到衡岳用赛师恩次徃渚宫以报生处防承此旨卫送大江阳子临流具申来请即防开许还至观涛年来岁徃寒暑屡变恭闻功德圆满逺难赞述弟子多幸生在佛家过庭所闻匪直诗礼转轮斯奉实惟旦暮今者陪扈銮轪发自京师言停洛阳又止歴下柴望之礼本自虞书廵防之声盛于姬典至尊宪章先古允叶人神相风指南奉朝东岱以今月十一日吉辰宗事云毕于时天地载廓日月增华休气神光烛近被逺灵芝竞吐山谷连木并秀宫坛瘖聋蒙躄之徒无毉而自愈扶老防幼之侣不谋而同到臣子殚见事非虚饰一物得所万里斯应师资至重敢不稍闻苐率从便蕃即辞行所夹钟将末必届扬州今遣奉迎便愿沿下余春未尽必希拜觐其间珍德续复祗承谨和南【正月二十日】
　　谢天冠仍请净名义疏【疏一作书】
　　总持和南前揆菩萨天冠率尔式之様深嫌不工即用呈简爰逮今制思出神衿图比目连妙逾郢匠开士五明此居其一金刚种智兹焉标万是智因地化物不可思议接引随方奚能尽逹冠尊于身端严称首跪承顶戴览镜裵徊有饰陋容增华改观弟子多幸谬禀师资无量劫来悉凭开悟色心无作触仰胜缘度脱舟航何虑不果但戒爲基趾信实行先保解毗尼昔年防受身虽疎漏心防明珠而定品禅枝屏散归静猥以凡薄荷国鎭蕃爲子爲臣难亏难怠岂借四缘能入三昧此非臆断实荷诚説经称非禅不智非智不禅定解相资能证无漏又电光断结其例甚多慧解脱人厥明不少即日欲服膺智断率先名教永泛法流兼同治国未知底滞可开化不师严道尊可降意不宿世根浅可发萌不菩萨应机可逗时不若未堪敷化且暂息缘如可津梁便开秘藏书云民生在三事之如一况覃释典而不从师今之慊言备沥素欵成就事重请弃饰辞谨和南【六月二十一日　受续高僧传作奉品作水例作类同作用】
　　智顗答让请义书
</div>
    <div class="pagination">
<a href="释文纪_page36.html">上一页</a><span>...</span><a href="释文纪_page32.html">32</a><a href="释文纪_page33.html">33</a><a href="释文纪_page34.html">34</a><a href="释文纪_page35.html">35</a><a href="释文纪_page36.html">36</a><span class="current-page">37</span><a href="释文纪_page38.html">38</a><a href="释文纪_page39.html">39</a><a href="释文纪_page40.html">40</a><a href="释文纪_page41.html">41</a><a href="释文纪_page42.html">42</a><span>...</span><a href="释文纪_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
