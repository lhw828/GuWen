<!DOCTYPE html>
<html>
<head>
    <meta charset="UTF-8">
    <title>香艳丛书 - 第 269 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 269 页/共 467 页</h1>
    <div class="content">　　幸承怜宠玉卮娘，安度仙山日月长。 
　　游遍珠宫三十六，与君花下听霓裳。 
其三云： 
　　朝朝台上晒经忙，云笈瑶签万卷藏。 
　　图籍为防仙蠧食，时温宝鼎燕芸香。 
其四云： 
　　最愁风雨护花枝，王母宫中有职司。 
　　灌溉金桃三万树，劳君汲水向瑶池。 
其五云： 
　　几回同跨紫鸾游，吹彻琼箫一曲秋。 
　　何日瑶台重聚首，好将尘梦话从头。 
其六云： 
　　瑶波艇子桨双划，归去西池日已斜。 
　　水殿云房秋似海，晚风开遍白莲花。 
与山人缅述零星旧事甚伙，为记其大略云： 
　　一日王母游园中，适桃花盛开，千树万树，如一片红云，照耀夺目。是日王母御丹凤辇，穿红霞帔，随从侍儿，悉服绛绡衣，望之若赤城霞起，令人目眩。山人陪侍辇侧，王母因问曰：“此花开几时矣？”山人对以千年，曰：“汉时结实，曾献数枚于武帝。此时茂陵宿草，久付荒烟，不胜浩叹。世上之花，艳紫娇红，朝开暮落，不可胜数，何如此花之长春耶？”见有数树，花尤繁盛，曰：“此何独异于众乎？”对曰：“此花从绥山移来，有仙蝶飞集，翅如车轮，五色陆离，穿花而舞，洵奇观也。前日天南遁叟来观蝶会，携一蝶去。适吴绛仙来，命予折赠桃花一枝，遁叟因插帽檐而归，曰：‘藉以夸示下界’。”王母称善，亦命山人采花颁赐侍儿，一一点数，共七十二人，各给花一朵，齐簪鬓上，绿云中都添一点猩红，愈增妩媚。珠鸾目灼灼，视树上花，尤恋恋不忍舍。山人会其意，拣花蕊繁密者，偷折一枝，纳其袖中。携归插白玉瓶中，养以瑶池翠水，供诸窗前，一枝绛桃，与碧纱相掩映，花光人影，长相对也。王母第二女密以此事告母，幸第三女玉卮娘，素所宠爱，力白其诬而罢。 
　　一日督率仙童灌浇园花，向瑶池汲水，遇珠鸾把珊瑚竿垂钓池上。适得金鱼两头，向乞其一归，贮以水晶盆，置之案头，时为观玩。睹其泳游自得，濠上之兴，不是过也。数日后，独往池上，以盆易清水，适值珠鸾亦持盆至，移并相比，觉较钓得时稍大。山人曰：“曷不合诸一器，使效比目鱼乎？”遂笑贮两鱼于一盆，同游水面，有依依相傍意。纵观乐甚。比归，仍分置两器，且约数日一会，各携鱼至，习以为常。一日方并观双鱼，适玉卮娘驾云车来游，池畔闻辚辚之声，急不得避，遂为所睹，颜各发赤，相顾默然。卮娘命将鱼放之池中，又令各归本处，日后不得私相游玩。由是鱼则乐，而人抱戚已。 
　　一日山人步出园门，沿溪而行，约半里许，见珠鸾独立柳阴中，凝目远眺，行近始觉。邀至其处，又行数十步，溪折而北，小桥横卧其上。隔溪西向一门，由之入内。屋宇宏畅，登堂向左，圆扉洞开，路皆白玉砌成，夹以朱栏，约一箭许长，始抵所居。时则庭花含露，晓气犹清，外室几上，置笔床砚匣，胆瓶内插有花枝，异常馥郁。内室设妆台粉盒，脂盝奁具悉备，珠莺晨妆甫竟，对镜掠发，山人深为惊异。回视同行者，已失所在，始知前所见者，幻形也。珠鸾请外室坐，即出近作《蕊宫杂咏》诗，乞为笔削。为点窜一二字，甚为钦服，曰：“妾一字师也。”正在商榷，仙童报董双成至。山人一时不及避，窘迫无计。有小婢牵其衣，匿屏风后。从屏隙偷窥双成，秋波斜射，似有所觉。请与珠鸾弈，已有婢女携楸枰至。珠鸾平日素称高手，能让双成数子，今连负两局，曰：“珠鸾姊心在鸿鹄矣。”弈罢向内室去，山人遂遁归。 
　　一日王母宴碧霞元君于园中之长春殿。元君戴九梁凤冠，蹑飞云履，羽帔虹裳，侍女数十人，皆衣鲛绡雾縠，烂如锦绣堆，霓族虹旆，飞扬前导。殿上仙乐一奏，珠帘斜卷。主宾升座，侍儿行酒，肴馔络绎，陈设满前，非世间海错山珍可比。仙乐再奏，王母自起奉觞进酒。元君离席谦让毕，各归坐。有侍儿三十六人，自外进，排列庭前，分为两班，各执舞扇，衣羽衣。仙乐三奏，凤管鸾笙，同音合作，清歌一曲，响遏行云。一时起舞，如万花齐飞，随风宛转，又如鸾凤高骞，穿云上下。舞毕，左右立。元君赏云锦各一端。酒阑席散，更设茶宴于瑶花馆。款待良久，始告别去。时已仙露沾衣，瑶池浸月矣。彻馔时，珠鸾私以麟脯饷山人，为他侍儿所谮，大受阿母诃责。 
　　一日奉王母命，山人稽查历来所结蟠桃册子，凡一切典籍，悉归珠鸾所掌，遂诣其所，告以故。引至一处，有两杰阁，分峙东西，并皆朱甍碧瓦，高耸九霄。东阁重门扃阖，阒其无人。珠鸾指谓曰：“此天南遁叟所居，中贮瑶函秘籍，非凡人所得窥。今叟谪堕红尘，甲子綦周矣，未知何日再来也。”西阁稍卑，凡三层。导至第二层，缘梯而上，四面皆图书，玉轴牙签，插架几满。于第三架上，检得一册，转授山人。视之，是蟠桃册子也。因想其余不知都是何书，若得寓目，岂非眼福？遂指第一架问之。曰：“世人寿命册。”向索观焉，珠鸾抽一本畀山人，则盗跖因何而寿，颜子因何而夭，向来疑团莫释，至是翻阅得之，知有定数。第七架悉青简，又指而问之。曰：“群仙籍。分神仙、天仙、地仙三等。”随手抽得一册，是神仙籍，则赤松、黄石、老聃、关尹均列名其上。问第五架。曰：“此是三十六洞天志，乃敕仙官所撰，与凡间纪载不同。”一本有云：“华阳洞天，本属天南遁叟别业，后因偶离职守，私窥下界璇闺秘戏，而以绮词授杜兰香，艳曲授吴彩鸾，遂获风流小谴。以是别有主者，必至五百年，乃复其初。”山人对佳丽，读异书，乐而忘返。时已晚，珠鸾屡促其行，因归复命。王母面有怒容曰：“来何暮也？”山人惧甚，妄以遍检不得对。曰：“在第三架，何检之难？明是诳语！”召珠鸾至，亦加切责，各记过一次，于是同遭谪落。珠鸾谪在明嘉靖间，姓施，字昙红。父廷爵，浙之会稽人。官刑科给事中。秉性刚直，因世宗好道教，建黄箓大醮,，侍臣皆戴香叶冠，若严嵩辈以青词得宠，位列宰辅，抗疏进谏。世宗执而不悟，亦惟有效仗马之不鸣而已。昙红生七八岁，即能文字，效谢庭故事，日事咏吟。昆季姊妹，均退避三舍。花晨月夕，惟操三寸不律，以诗词遣兴；绣鸳刺凤，凡女红之事，皆不屑为。然偶一为之，虽针神不能胜其巧，由是咸服其聪明。求姻者屦满户外，父母以择婿维艰，莫得东床佳客，故尚未字人。着有《玉梅花下小稿》。蓄一鹦鹉，爱如性命，灵禽慧舌，善解人意，凡所作诗，悉付吟之，咸能成诵。一婢专司饲食，护之稍懈，偶悬檐前，为狸猧所伤，遂怏怏不乐，饮食亦为之锐减。父母屡加劝慰，终不能释然，如是月余而卒，年十有七岁。山人与珠鸾同谪，而不同生，恐其在世间更造孽缘也。 

　　瑶池仙梦记（下） 
　　珠鸾究以女儿清净身，两堕人世，一尘不染，因此王母念之，仍召列仙班。而山人迟至三百年后，始谪为文人。自降乩相识后，乃悟前因，由是时常入梦。一岁凉秋九月，夜泊昊江。山人梦至昆仑山，见王母所居，宫殿壮丽，因念珠鸾，苦不得入。久之，忽传王母驾出，朱门洞开，仙仗簇拥。山人避匿林间，延颈偷觑。侍儿数百人前导，皆云霞为衣，明珠为佩，香阵粉围，飙驰而去。内一人貌尤姝丽，风致绰约，回首频顾山人。意者或是珠鸾欤？痴立门外，俟其回来，流连移晷，望眼欲穿，而竟杳然。时已日薄西山，心中惆怅，正欲遄归，闻呵殿声，驾果返。珠鸾杂于众侍儿中，回顾如前，且启皓齿，向山人嫣然一笑，神魂为之飞越，决为珠鸾无疑。入内，中门即闭，咫尺千里，可望而不可即，殊为懊丧。忽有白鹤，丹顶雪羽，口衔一书，自内飞出，置书山人前。拾取视之，云：“顷间众中回顾，君亦知为妾耶？自堕前劫，又隔一尘，今日相见，又种前缘。只以府中有事，致疏款接，觌面相逢，亦由天假，后会有期，请俟异日。诸维珍摄！不宣。”字格簪花，珠鸾手迹也。鹤唳一声，仙梦遽醒。时则孤舟宿荒芦折苇间，残星在水，断雁叫风而已。 
　　山人本拟游东西洞庭，登莫厘、缥缈两峰，探林屋、洞天诸胜，不谓凌晨狂飙忽发，乃守风宝带桥口。风息始行，泊舟叶巷村。是夕偶至一山，峰峦耸翠，望见云廊雾阁，缥缈天际，迥非尘境。由朱门入，回廊曲折，不知经几院落，始达一所。精舍三椽，雅洁异常，湘帘棐几，茶鼎药炉，位置楚楚。庭前一花一石，饶有别趣。静听之，悄无人声。徘徊久之，闻环佩珊珊，知有人来。亦无从走匿，鹄立以待。一女子自内出，风鬟雾鬓，貌真天人。近视之，珠鸾也。曰：“前次仅睹芳姿，而语言莫接，悒悒之怀，数载未释。”曰：“兹既得晤，夫复何憾。前书之语，妾未食言。”叙谈半晌，曰：“此来何巧？适王母游海上三神山去，玉卮娘亦随侍，要七日始返。瑶池白莲正开，可同往赏玩。”遂行至池畔，周围约二三千里，水清可鉴容发。弥望莲叶田田，一碧无际。岸边有小艇，可容四五人。命仙童荡桨，经行花间，清芬袭衣袂。至池心有一亭，碧玉雕阑，玲珑映水。舍舟，坐憩其中，凭栏眺瞩，瑶葩齐吐，风来亦香，不啻莲花世界也。平生乐境，无过于此。被戍角声惊觉，方知是梦，追思前景，惋惜不胜。 
　　无何粤寇鸱张，吴门失守。一夕忽有人梦中蹴山人起曰：“去，去！此间不可居矣，速避乡村！”明晨急出走，而城亦随陷。意来告者，殆珠鸾也。辛酉腊月，方寐，而珠鸾忽至，手中携小壶卢，曰：“适从甫里来，天南遁叟卧病方剧，因乞天姥壶中药医之，一服而痊，特来视汝。”倾壶中得丹一粒，纳山人口中，陡觉其凉震齿。启目则一灯如豆，朔风吼壁，卧荒村茅屋中。自服此丹，遂不畏寒。 
　　一岁仲秋，梦与珠鸾对坐。时则月明如昼，竹影摇窗。山人告以尘事，絮絮不休。曰：“如此良宵，何为效楚囚相对也？”招两青鸾至，各驾其一，凌霄飞去。须臾见一山，高峰刺天，林木丛深，楼阁参差，隐隐遥露于丹崖碧嶂间。曰：“此萼绿华所居也。”翔集其所，扣扃入。萼绿华出迓，淡扫双蛾，风姿绝世。导至厅事。四角悬明珠各一，其大如球，光明胜于灯烛。二人让坐毕，萼绿华与珠鸾各道胜常。进琼浆三杯，饮之齿颊流芬，甘美而凉，肺腑皆成冰雪也。又引至一园，地虽不甚宽广，亭台池馆，凉浸于月色中，加以竹石之胜，令人心旷神怡。三人登台玩月，风吹衣袂，飘飘欲举，山人亦忘其为尘世中人也。萼绿华曰：“无以消遣，未免负此良辰。”命婢携玉笛至，请珠鸾歌，自以笛和。歌曰：“揽明月以为佩兮，裁云罗以为裳。策双鸾以游紫府兮，向碧落以翱翔。乐莫乐于白云乡兮，趁良夜其未央。”又歌曰：“怅所思之不见兮，难得相逢于今夕。燃烛龙以照夜兮，登琼台之千尺。近广寒之宫殿兮，无纤云以相隔。命嫦娥以扬清讴兮，破欢会之岑寂。”歌罢，仍驾鸾而返。至半途，下视白云漫漫，都不可辨。因思偶一堕下，便成齑粉，大骇而醒，卧书斋竹榻上，手犹执《庄子》一卷，方读《逍遥》篇毕，倦而成此梦也。 
　　辛巳假馆于衢州之清河镇天后庙，潘伟如中丞延课其孙。一夕梦珠鸾至，服五铢衣，曳紫绡霓裳，亭亭玉立，态若惊鸿。喜出望外，曰：“今夕何夕，见此粲者，适从何来？遽集于此。”曰：“武夷君邀王母听幔亭仙乐，妾得侍从。想武夷去此不远，御风而至。”山人因浩然自叹，堕落红尘，身撄世纲，何如天上之游行自如也！曰：“子仙骨尚存，谪期一满，便复仙班，何戚戚为？谨以一言奉赠：本性莫淆，秽行莫效，处逆如顺，此言最要。人心之险，蚕丛鸟道，坦然视之，付诸一笑。”山人唯唯敬受教，曰：“金玉其音，当奉为座右铭。”欲留叙衷曲，珠鸾恐王母有事遣使，遂别去。醒则言犹在耳，而玉容已杳。山人因感此梦，日登庙后高山，遥望武夷翠黛，念仙姝踪迹，应尚在云山九曲间也，不禁悠然为之神往。 
　　一岁许星台方伯署中，忽开绿牡丹。方伯大宴宾僚，觞咏花间。酒阑归卧，梦至一境，见一洞府，朱扉临水，一带清溪，跨以石梁，岸柳如丝，山花争放。有二童子出，皆衣青衣。讶曰：“何来凡夫，闯入仙境？”山人告以：“予本此间人也。”乃始释然。问：“王母安否？”曰：“安。”问：“珠鸾何在？”曰：“可随往，我为子指示迷津。”引之入内。有方池，岸皆青瑶所砌，亦有石梁如长虹，亘卧其间。既度石梁，向右边一门入，琼楼玉宇，鳞比翼接。遥指一楼曰：“珠鸾所居也。”枣花帘下，银蒜低垂，钗光鬓影，隐约帘内。既不敢登楼，又不敢呼之使出，再三踌躇，计无所施。见楼前有一树，莫识其名，叶如枇杷，若以青玉雕成，花色若红玛瑙，大如盆盎。攀折其一，冀见花如见人也。及醒，而花已失所在，惟香气拂拂，犹从十指间出。 
　　丁亥，山人应李宪之方伯聘，下榻江右藩署之翠玲珑馆。夜间辗转不寐，时已四更，甫交睫，至一庭院。刚逢秋令，修竹碧梧，嫩凉如水。珠鸾倚红阑干畔，支颐凝想，见山人，不胜欣喜，招入室内。历瑶阶数级，如得升堂。就坐，各道契阔。已有仙童持香茗两杯至。正渴甚，饮数口，味极佳，香沁肺肠。曰：“此茶产都洲山，烹以醴泉，饮之却病延年。”山人自述颠踬场屋，抑塞不遇，群小忌才，肆口腾谤。曰：“不子之虑，而为子幸也。幸不作功名中人，尘根尚浅，仙籍未除。百年富贵，有如朝露，何定欲作黄粱一梦乎？至蛾眉谣诼，自古皆然，灵均词藻，依然与日月争光也，亦何虑之有？”遂拂拭金猊鼎，爇龙涎香，而绿锦囊中抽出瑶琴一张，曰：“今日为子解闷。”为鼓《水仙操》一曲，忽徐忽疾，节奏入妙，挥弦一弹，则庭鸟为之噤声，木叶因而飞舞，弦际泠泠，一派天风海涛之音。初如明珰翠羽，洛女凌波；继如水咽秋江，湘妃泣竹；又如汉皋解佩，神女弄珠。聆此仙音，一洗俗耳。方欲请为再鼓一曲，忽闻王母传呼，匆匆舍琴而去，山人亦遂惊醒。时刚晨曦射窗，春禽语晓，琴韵悠扬，仿佛犹在枕畔也。 
　　曩珠鸾云：“小婢琼英，有蔽匿之罪，亦遭下谪，与山人生同里闬。姓吴字霞仙，异日与子有尘世姻缘，为子贤内助，荆钗裙布，媲美孟光。子其谨志之勿忘！”及山人娶妇，果吴氏，诘其字，亦符。顾询以再生之由，则茫然不知所对。山人究心翰墨，不事家人生产，所有家政，无论大小，悉畀之。中馈之事，悉有条理。虽井臼亲操，绝无怨色，安贫食淡泊如也。珠鸾之言，至是果验。然则与山人同尘梦者琼英也，与山人同仙梦者珠鸾也。今山人尘梦醒矣，仙梦当亦不复再续。未知瑶池之畔，能重登仙籍，得与珠鸾再相见否也？山人将死之前三月，袖出此记示遁叟，属为登录。时山人已患肺疾，失音。是夕遁叟梦珠鸾拈桃花一枝，微笑谓遁叟曰：“记否三十年前，曾相逢于天随祠畔乎？今日无事，盍偕余共入瑶池，一觇风景？”及至，则万树桃花，一齐盛放，绚烂若云霞，不禁叫绝。珠鸾以琥珀杯，斟红霞膏进。遁叟入口凉甚，有若醍醐灌顶，不觉遽醒，酒味尚留齿颊间。然则所谓瑶池者，仙境耶？梦境耶？不得而知也。 

　　淞滨琐话十二 
　　瑶台小咏（上） 
　　南朝金粉，徒搅愁怀；北地胭脂，空劳梦想。京洛绮纷之地，侲童婉娈之场。争妍取怜，别标风格。所谓赏识于牝牡骊黄之外，品题在须眉巾帼之间。仆也素衣，未染缁尘，车辙不逾析木，得之耳食，略识二三。侧闻冀阙风高，燕台月冷，才人不偶，游子离乡。旗亭画壁，唱黄河远上之篇，铁板铜琶，歌乌鹊无依之曲。清樽沓置，童冠偕来。鞠跽而前，偎肩而坐。觥筹交错，逸兴遄飞。招手成令，善心为窈。人来日边，警敏无匹。语妙天下，忍俊不禁。杂以俳谐，恣其欢谑。滑稽多辩，标弄百端。鲜仓庚之疗妒，怕鹦鹉之多言。齿喜梅酸，性忘桂辣。即看餔歠，亦自风流。大有牢愁，都堪陶写。华酌琼浆，何减蓬池之脍；纲轩凉吹，几疑化人之居。时复刻烛题诗，烹茶说饼。一枰坐隐，五弦手挥。检滕王蛱蝶之图，仿逸少惊鸿之格。抑亦雅人之深致，达士之闲情。洎乎酒阑灯灺，月落参横，良会不常，离怀斯轸。回风送远，三叠《阳关》；珍重临歧，一声《河满》。因而吮毫濡墨，镂月裁云。咏周生之圆颐，忆定子之睡脸。山木相悦，澧兰有思。白眼穷途，犹胜老兵共饮；紫微仙吏，傥为杜秋写愁。以抑塞磊落之才，成哀感顽艳之什。柯亭之笛声欲裂，渔阳之鼓挝如闻。问心期以谁亲？抚骨体而不媚。此余友叆叇轩主人《瑶台小咏》之所由作也。公车南还，出以示余。余谓此中人才，殊复难得。岂秀气独钟于男子，而风怀偏托之美人哉？顾其品汇，厥有数端： 
　　公子裼裘，佳人修竹，手玉同色，智珠孕胸，琪花照世，众芳皆歇，桃李成蹊，不言自馨。此一流也。清词霏屑，吹气胜兰，鸣琴在床，晴波生指，桓伊三弄，柳公双锁，文楸响答，时出疏帘。更或写黄筌之折枝，静女分香；学茂漪之笔法，仙娥顾影。此一流也。靡颜腻理，敷粉凝脂，望若璧人，宛如处子，夷姤自喜，昳丽可鉴，灈灈春柳，深色荡魂，娟娟秋荷，微波通款。此一流也。奏阳阿，发激楚，唱曹子于兜铃，效少年为拍弹，薛仿之声，潜气内转，韩娥之讴，余音绕梁，不抗不幽，亦雅亦郑。此一流也。英姿飒爽，对酒当歌，星眸善窥，风气日上，作皮里之阳秋，笑目论之下士，羞同儿女，徒解人颦，别具肺肝，兼知援手。又一流也。借吹嘘以生翅，经盼睐而成饰，爱则加膝，口所偏肥，芙蓉镜下，居然及第，樱桃宴中，推为上宾，传观千佛之经，压倒群芳之谱，喜霓裳之同奏，异名纸之生毛。又一流也。至如柔曼倾意，寻梁契集，朅来城北，偷嫁汝南，灵狸之体，惆怅东平，共枕之树，托生上界，风斯下矣。亦一流也。 
　　今将就此编依次录之，非曰好事，聊以怡情。 
　　秀春主人顾曜，曜，字玉仙，小名寿儿，吴人。庚辰文榜第一。纨质蕙心，温厚如玉；花城酒国，泛岂随波。处华缛而独厌风尘，工吐属而不离文字。我行天下，仅见斯人。赠以五律一首云： 
　　花史出瑶台，奇光耀碧瑰。 
　　情多憎蝶媚，语巧任莺猜。 
　　兰茝三湘赋，蒲桃百合杯。 
　　春明门外骑，为尔久低徊。 
　　韵秀孙寿荃。寿荃字梅云，小字顺儿，顺天人。师尉迟喜儿，色艺俱胜。性敏慧，善伺意旨，缠绵往复，常使人有去后思。以彼其才，阶之仕宦，谅亦飞黄之上选，荐白所揄扬矣。天南遁叟云：“闻梅云近己别树一帜，称韵春主人。初次花榜名列第四。”赠以七律云： 
　　天与温柔一段春，当筵疑现宰官身。 
　　相逢草草都成忆，小语喁喁解昵人。 
　　供以幽花知有韵，冻将明镜更无尘。 
　　真灵别籍谁刊定，只恐文章累洛神。 
　　德春少主人杨德云。德云字蕙仙，小名四儿，顺天人，杨桂庆之子也。桂庆有假子曰贵云，字朵仙，以冶名震都下。德云与之异趣，英爽豪迈，不事修饰，其生质然也。多与燕市酒徒交，而时人恒不喜之。殆涂泽者，易为工欤？庚辰武榜，名列第五。演《李存孝》一出最工。赠以四绝句： 
　　璧月琼花岁岁新，杨家有儿名德云。 
　　生小娥经谢脂粉，不曾学系石榴裙。 

　　圆瞳如漆见神姿，飞虎山前挟槊时。 
　　何事纷纷竞蛮触，竟忘帐下有奇儿。 

　　将军大树久知名，军律森严斗酒兵。 
　　似此英姿来搏战，也应高筑受降城。 

　　九衢香雾隐重重，谁识元成妩媚容。 
　　我欲举头天际望，置君七十二高峰。 
时在癸未之夏，毷氉中忽闻法越之警，心窃忧之，适蕙仙以纨扇索书，因成四绝，盖别有所感也。 
　　忠华王蓉。蓉字畹云，昆山人。师杨月楼，歌喉冠一部，论者谓他日足继王九龄也。登癸未武榜，人争以武状元目之，而畹云殊不自异。天怀卓荦，等富贵如浮云，雅意缠绵，纳胏肺于皎日。身在尘外，天下英雄，微使君，孰当之者？畹云丰肌腻理，人或以赵合德比之，谓此乃汉成之温柔乡也。述之于叆叇轩主人，玉遐独曰：“否，否。合德一淫妪耳，柔乡一言，有识齿冷。若值此天人之姿，将合十顶礼之不暇，敢复堕邪师见哉！”赠以三绝句： 
　　畹云之生情所钟，有意无意如云浓。 
　　长风吹空浩无极，有时还掩青芙蓉。 

　　畹云情态如花娇，肌理媚极难可描。 
　　若使生逢汉成帝，柔乡魂魄更谁销！ 

　　我爱畹云非以姿，独怜伉爽异群儿。 
　　读书美女簪花格，为赋幽并侠士诗。 
　　熙春陈杏云。杏云字文仙，小名七儿，顺天人。色艺为诸曹冠。性情孤洁，与俗多乖，故年已十七八，犹未能鸿飞冥冥云。庚辰文榜，名列第七，时论为之不平。文仙今已脱籍，名其堂曰“春林”。赠以七律一章： 
　　欲咽还幽寄意深，碧云无际影沉沉。 
　　朱颜人惜临鸾镜，青眼谁输市骏金。 
　　媚月嫣花争炫采，高山流水自弹琴。 
　　风尘知己今谁是？我为孤吟感不禁。 
　　景和郑蕙。蕙字丽芬，一名艳云，先世亦吴人，师梅慧仙。抱质雅素，冲怀自芳，又写兰尝以一枝贻人，拱璧不啻也。赠以五律云： 
　　秀骨如兰媚，天然写一枝。 
　　我将空谷隐，为尔赋新诗。 
　　逝水年当惜，孤芳世岂知。 
　　娟娟风露底，独系楚臣思。 
　　春馥陈禄。禄字秦云，吴人。年十二，风仪华美，无小家子气，以色艺骤列癸未初次文榜第一。同曹或心忌之，因有更易名第之举。然秦云天怀澹漠，视升降殊不介意，巾影衫痕，风流自赏，其风度正当在魏晋之间也。其师秀兰，夙有名誉。赠以四绝句： 
　　藉甚金鳌顶上人，多生福慧列群真。 
　　蓝桥女伴闲相问，犹有云英未嫁身。 

　　问年刚是十三余，早向樱桃花下居。 
　　莫倚郁轮袍一曲，冰寒于水更何如？ 

　　抡选终知有定评，古今人物半虚名。 
　　一从大雅沦徂后，不薄开元以下声。 

　　气自清华韵自娇，天生典重似琼瑶。 
　　涂脂百辈齐梁语，风味知谁近六朝？ 
　　景春少主人朱荣贵。荣贵字稚芬，小名三儿，吴人，朱莲芬延禧之子也。庚辰文榜第二。其评语云：“纤徐为妍，笃雅有节。”可以知其人矣。稚芬与雨花散人交最密，尚未缔姻，而渴思得妇。赠以五绝四首： 
　　莲渚满西风，莲花非昔红。 
　　莲房结莲子，怜子复怜侬。 

　　亭亭十六七，情如春草生。 
　　含情问春草，无雨更多晴。 

　　缠绵复缠绵，饮子碧筒酒。 
　　好为连理花，持荷得成藕。 

</div>
    <div class="pagination">
<a href="香艳丛书_page268.html">上一页</a><span>...</span><a href="香艳丛书_page264.html">264</a><a href="香艳丛书_page265.html">265</a><a href="香艳丛书_page266.html">266</a><a href="香艳丛书_page267.html">267</a><a href="香艳丛书_page268.html">268</a><span class="current-page">269</span><a href="香艳丛书_page270.html">270</a><a href="香艳丛书_page271.html">271</a><a href="香艳丛书_page272.html">272</a><a href="香艳丛书_page273.html">273</a><a href="香艳丛书_page274.html">274</a><span>...</span><a href="香艳丛书_page270.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
