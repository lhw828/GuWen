<!DOCTYPE html>
<html>
<head>
    <meta charset="UTF-8">
    <title>梁文纪 - 第 17 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁文纪 - 第 17 页/共 26 页</h1>
    <div class="content">　　衮服议【天监七年诏可　舍天监初以异能召拜尚书祠部郎礼仪损益多自舍出】
　　诏防以王者衮服宜画鳯皇以示差降按礼有虞氏皇而祭深衣而养老郑所言皇则是画鳯皇羽也又按礼所称杂服皆以衣定名犹加衮冕则是衮衣而冕明有虞言皇者是衣名非冕明矣画鳯之防事实灼然
　　皇太子释奠议【天监八年舍议从之】
　　释奠仍防既惟大礼请依东宫元防太子着绛纱襮乐用轩悬预升殿坐者皆服朱衣
　　又有司议
　　礼云凡为人子者升降不由阼阶案今学堂凡有三阶愚谓客若降等则从主人之阶今先师在堂义所尊敬太子宜登阼阶以明从师之义若释奠事讫宴防之时无复先师之敬太子升堂则宜从西阶以明不由阼义
　　吏部郎徐勉议
　　郑云由命士以上父子异宫宫室既异无由阼阶之礼请释奠及宴防太子升堂并宜由东阶若舆驾幸学自然中陛【并隋书】
　　鼎铭
　　天下宁康异方同轨九牧作贡百司咸理范金铸器戒镇阶所波圆月镜传之无已【艺文类聚】
　　何佟之【字士威庐江灊人厯齐骁骑将军入梁为尚书左丞天监二年卒】
　　雩祭依明堂议【建武二年旱有司议雩祭依明堂祠部郎何佟之议从之　梁书传云佟之明习事数齐朝吉凶礼则皆取决焉梁初百度草创依礼定议多所禆益】
　　周礼司巫云若国大旱则帅巫而舞雩郑云雩旱祭也天子于上帝诸侯以下于上公之神又女巫云旱暵则舞雩郑云使女巫舞旱祭崇隂也郑众云求雨以女巫礼记月令云命有司为民祈祀山川百原乃大雩帝用盛乐乃命百县雩祀百辟卿士有益于民者以祈糓实郑云阳气盛而恒旱山川百原能兴云致雨者也众水所出为百原必先祭其本雩吁嗟求雨之祭也雩帝谓为坛南郊之旁祭五精之帝配以先帝也自鞉鞞至柷敔为盛乐他雩用歌舞而已百辟卿士古者上公以下谓勾龙后稷之类也春秋传曰大雩龙见而雩止当以四月王肃云大雩求雨之祭也传曰龙见而雩谓四月也若五月六月大旱亦用雩礼于五月着雩义也晋永和中中丞啓雩制在国之南为坛祈上帝百辟舞童八列六十四人歌云汉诗皆以孟夏得雨报太牢于时博士议旧有坛汉魏各自讨寻月令云命有司祈祀山川百原乃大雩又云乃命百县雩祀百辟卿士则大雩所祭唯应祭五精之帝而已勾芒等五神既是五帝之佐依郑説宜配食于庭也郑云雩坛在南郊坛之旁而不辨东西寻地道尊右雩坛方郊坛为轻理应在左宜于郊坛之东营域之外筑坛既祭五帝谓坛宜员寻雩坛髙广礼传无明文案觐礼设方明之祀为坛髙四尺用珪璋等六玉礼天地四方之神王者率诸侯亲礼为所以教尊尊也雩祭五帝粗可依放谓今筑坛宜崇四尺其广轮仍以四为度径四丈周员十二丈而四阶也设五帝之位各依其方如在明堂之仪皇齐以世祖配五精于明堂今亦宜配飨于雩坛矣古者孟春郊祀祈嘉糓孟夏雩祭祈甘雨二祭虽殊而所为者一礼唯有冬至报天初无得雨赛帝今虽阙冬至之祭而南郊兼祈报之礼理不容别有赛答之事也礼祀帝于郊则所尚省费周祭灵威仰若后稷各用一牲今祀五帝世祖亦宜各用一犊斯外悉如南郊之礼也武皇遏宻未终自可不奏盛乐至于旱祭舞雩盖是吁嗟之义既非存懽乐谓此不涉嫌其余祝史称辞仰祈灵泽而已礼舞雩乃使无阙今之女巫竝不习歌舞方就教试恐不应速依晋朝之议使童子或时取舍之宜也司马彪礼仪志云雩祀着皁衣盖是崇隂之义今祭服皆缁差无所革其所歌之诗及诸供须辄勒主者申摄备办
　　世祖配明堂议【隆昌元年有司奏防议明堂咸以世祖配国子助教谢昙济议案祭法禘郊祖宗并列严祀郑注义亦据兼飨宜祖宗两配文武双祀助教徐景嵩光禄大夫王逡之谓宜以世祖文皇帝配祠部郎何佟之议周之文武尚推后稷以配天谓文皇宜推世祖以配帝虽事施于尊祖亦义章于严父焉左仆射王晏议以为若用郑祖宗通称则生有功徳没垂尊称厯代配帝何止于郊今殷荐上帝允属世祖百代不毁其文庙乎诏可至永元二年何佟之又议时以佟之为允】
　　案祭法有虞氏禘黄帝而郊喾祖颛顼而宗尧周人禘喾而郊稷祖文王而宗武王郑云禘郊祖宗谓祭祀以配食也禘谓祀昊天于圜丘也祭上帝于南郊曰祭祀五帝五神于明堂曰祖宗郊祭一帝而明堂祭五帝小徳配寡大徳配众王肃云祖宗是庙不毁之名果如肃言殷有三祖三宗竝应不毁何故止称汤契且王者之后存焉舜宁立尧顼之庙传世祀之乎汉文以髙祖配泰畤至武帝立明堂复以髙祖配食一人两配有乖圣典自汉明以来未能反者故明堂无兼配之祀窃谓先皇列二帝于文祖尊新庙为髙宗竝世祖而泛配以申圣主严父之义先皇于武皇伦则第为季义则经为臣设配飨之坐应在世祖之下竝列俱西向
　　国子博士王摛议
　　孝经周公郊祀后稷以配天宗祀文王于明堂以配上帝不云武王又周颂思文后稷配天也我将祀文王于明堂也武王之文唯执竞云祀武王此自周庙祭武王诗弥知明堂无矣佟之又议孝经是周公居摄时礼祭法是成王反位后所行故孝经以文王为宗祭法以文王为祖又孝莫大于严父配天则周公其人也寻此防宁施成王乎若孝经所説审是成王所行则为严祖何得云严父耶且思文是周公祀后稷配天之乐歌我将是祀文王配明堂之乐歌若如摛议则此二篇皆应在复子明辟之后请问周公祀后稷文王为何所歌又国语云周人禘喾郊稷祖文王宗武王韦昭云周公时以文王为宗其后更以文王为祖武王为宗寻文王以文治而为祖武王以武定而为宗欲明文亦有大徳武亦有大功故郑注祭法云祖宗通言耳是以诗云昊天有成命二后受之注云二后文王武王也且明堂之祀有单有合故郑云四时迎气于郊祭一帝还于明堂因祭一帝则以文王配明一賔不容两主也享五帝于明堂则泛配文武泛之为言无的之辞其礼既盛故祖宗并配
　　景懿后迁登新庙车服议【建武二年有司奏景懿后迁登新庙车服之仪祠部郎何佟之议上从之】
　　周礼王之六服大裘为上衮冕次之五车玉辂为上金辂次之皇后六服袆衣为上褕翟次之首饰有二副为上编次之五车重翟为上厌翟次之上公有大裘玉辂而上公夫人有副及袆衣是以祭统云夫人副袆立于东房也又郑云皇后六服唯上公夫人亦有袆衣诗云翟茀以朝郑以翟茀为厌翟侯伯夫人入庙所乗今上公夫人副袆既同则重翟或不殊矣况景皇懿后礼崇九命且晋朝太妃服章之礼同于太后宋代皇太妃唯无五牛旗为异其外侍官则有侍中散骑常侍黄门侍郎散骑侍郎各二人分从前后部同于王者内职则有女尚书女长御各二人棨引同于太后又魏朝之晋王晋之宋王竝置百官拟于天朝至于晋文王终犹称薨而太上皇称崩则是礼加于王矣故前议景皇后悉依近代皇太妃之仪则侍卫陪乗并不得异后乗重翟亦谓非疑也寻齐初移庙宣王神主乗金辂皇帝亲奉亦乗金辂先往行礼毕仍从神王至新庙今所宜依准也社稷向位议【永明十一年兼祠部郎何佟之议仪曹称治礼学士议难佟之又申其议治礼又难凡三往复至建武二年佟之议乃行】
　　案礼记郊特牲社祭土而主隂气也君南向于北墉下答隂之义也郑云答犹对也北墉社内北墙也王肃云隂气北向故君南向以答之答之为言是相对之称知古祭社北向设位斋官南向明矣近代相承帝社南向太社及稷竝东向而斋官位在帝社坛北西向于神背后行礼又名稷为稷社甚乖礼意及未知失在何时原此理当未久窃以皇齐改物礼乐惟新中国之神莫贵于社若遂仍前谬惧亏盛典谓二社语其义则殊论其神则一位并宜北向稷若北向则成相背稷是百糓之总神非隂气之主宜依先东向斋官立社坛东北南向立东为上诸执事西向立南为上稷依礼无兼称今若欲尊崇正可名为太稷耳岂得谓为稷社耶腊祀太社日近案奏事御改定仪注
　　仪曹称治礼学士议
　　郊特牲又云君之南向答阳也臣之北向答君也若以阳气在南则位应向北隂气在北则位宜向南今南北二郊一限南向皇帝黑瓉阶东西向故知坛墠无系于隂阳设位宁拘于南北羣神小祠类皆限南面荐飨之时北向行礼盖欲申灵只之尊表求幽之义魏世秦静使社稷别营称自汉以来相承南向汉之于周世代未逺鄗上颓基商丘余树犹应尚存迷方失位未至于此通儒达识不以为非庾蔚之昔已有此议后徐爰周景逺并不同仍旧不改
　　佟之又议
　　来难引君南向答阳臣北向答君敢问答之为言为是相对为是相背相背则社位南向君亦南向可如来议郊特牲云臣之北向答君复是君背臣今言君南臣北向相称答则君南不得称答矣记何得云祭社君南向以答隂耶社果同向则君亦宜西向何故在社南向在郊西向耶解则不然记云君之南向答阳此明朝防之时盛阳在南故君南向对之犹圣人南面而聴向明而治之义耳宁是祈祀天地之日乎知祭社北向君答故南向祀天南向君答宜北向矣今皇帝黑瓉阶东西向者斯盖始入之别位非接对之时也案记云社所以神地之道也又云社祭土而主隂气又云不用命戮于社孔安国云社主隂隂主杀传曰日蚀伐鼓于社杜预曰责羣隂也社主隂气之盛故北向设位以本其义耳余祀虽亦地只之贵而不主此义故位向不同不得见余隂祀不北向便谓社应南向也案周礼祭社南向君求幽宜北向而记云君南向答隂之义求幽之论不乖欤魏权汉社社稷同营共门稷坛在社坛北非古制后移宫南自当加静此言乃是显汉社失周法见汉世旧事尔时祭社南向未审出何史籍就如议者静所言是祭社位向仍汉旧法汉又袭周成规因而不改者则社稷三座并应南向今何改帝社南向泰社及稷并东向邪南北郊用牲奏【建武二年祠部郎何佟之奏刘绘议驳佟之乂议参议为允从之】
　　案周礼大宗伯以苍璧礼天黄琮礼地郑又云皆有牲币各放其器之色知礼天圜丘用犊礼地方泽用黄牲矣牧人云凡阳祀用骍牲隂祀用黝牲郑云骍赤黝黑也阳祀祭天南郊及宗庙隂祀祭地北郊及社稷祭法云燔柴于泰坛祭天也瘗埋于泰圻祭地也用骍犊郑云地隂祀用黝牲与天俱用犊故连言之耳知此祭天地即南北郊矣今南北两郊同用牲又明堂宗庙社稷俱用赤有违昔典又郑云祭五帝于明堂勾芒等配食自晋以来并圜丘于南郊是以郊坛列五帝勾芒等今明堂祀五精更阙五神之位北郊祭地只而设重黎之坐二三乖舛惧亏盛则
　　刘绘议
　　语云犂牛之子骍且角虽欲勿用山川其舍诸未详山川合为隂祀不若在隂祀则与黝乖矣
　　又议
　　周礼以天地为大祀四望为次祀山川为小祀周人尚赤自四望以上牲色各依其方者以其祀大宜从本也山川以下牲色不见者以其祀小从所尚也则论礼二説岂不合符
　　朝日夕月议【永元元年步兵校尉何佟之议从之】
　　盖闻圣帝明王之治天下也莫不尊奉天地崇敬日月故冬至祀天于圜丘夏至祭地于方泽春分朝日秋分夕月所以训民事君之道化下严上之义也故礼云王者必父天母地兄日姊月周礼典瑞云王搢大圭执镇圭藻借五采五就以朝日马融云天子以春分朝日秋分夕月觐礼天子出拜日于东门之外卢植云朝日以立春之日也郑云端当为冕朝日春分之时也礼记朝事议云天子冕而执镇圭尺有二寸率诸侯朝日于东郊所以教尊尊也故郑知此端为冕也礼记保傅云三代之礼天子春朝朝日秋暮夕月所以明有敬也而不明所用之定辰马郑云用二分之时卢植云用立春之日佟之以为日者太阳之精月者太隂之精春分阳气方永秋分隂气向长天地至尊用其始故祭以二至日月礼次天地故朝以二分差有理据则融之言得其义矣汉世则朝朝日暮夕月魏文帝诏曰觐礼天子拜日东门之外反礼方明朝事议曰天子冕而执镇圭率诸侯朝日于东郊以此言之盖诸侯朝天子祀方明因率朝日也汉改周法羣公无四朝之事故不复朝于东郊得礼之变矣然旦夕常于殿下东向拜日其礼太烦今采周春分之礼损汉日拜之仪又无诸侯之事无可出东郊今正殿即亦朝防行礼之庭也宜常以春分于正殿之庭拜日其夕月文不分明其议奏魏秘书监薛循请论云旧事朝日以春分夕月以秋分案周礼朝日无常日郑云用二分故遂施行秋分之夕月多东潜而西向拜之背实逺矣谓朝日宜用仲春之朔夕月宜用仲秋之朔淳于睿驳之引礼记云祭日于东祭月于西以端其位周礼秋分夕月并行于上世西向拜月虽如背实亦犹月在天而祭之于坎不复言背月也佟之案礼器云为朝夕必放于日月郑云日出东方月出西方又云大明生于东月生于西此隂阳之分夫妇之位也郑云大明日也知朝日东向夕月西向斯盖各本其位之所在耳犹如天子东西逰幸朝堂之官及拜官者犹北向朝拜宁得以背实为疑耶佟之谓魏世所行善得与夺之衷晋初弃圜丘方泽于两郊二至辍礼至于二分之朝致替无义江左草创旧章多阙宋氏因循未能反古窃惟皇齐应天御极典教惟新谓宜使盛典行之盛代以春分朝于殿庭之西东向而拜日秋分夕于殿庭之东西向而拜月此即所谓必放日月以端其位之义也使四方观化者莫不欣欣而颂美旒藻之饰盖本天之至质也朝日不得同昊天至质之礼故冕三旒也近代祀天着衮十二旒极文章之义则是古今礼之变也礼天朝日既服宜有异顷世天子小朝防着绛纱袍通天金博山冠斯即今朝之服次衮冕者也窃谓宜依此拜日月甚得差降之宜也佟之任非礼局轻奏大典实为侵官伏追慙震
　　亥日籍田议【永明三年有司奏来年正月二十五日丁亥可祀先农即日舆驾亲耕宋元嘉大明以来并用立春后亥日尚书令王俭以为亥日籍田经记无文通下详议防议奏用佟之丁亥诏可　本传云佟之少习三礼太尉王险为时儒宗雅相推重】
　　兼太学博士刘蔓议
　　礼孟春之月立春迎春又于是月以元日祈糓又择元辰躬耕帝籍卢植説礼通辰日日甲至癸也辰子至亥也郊天阳也故以日籍田隂也故以辰隂礼卑后必居其末亥者辰之末故记称元辰法曰吉亥又据五行之説木生于亥以亥日祭先农又其义也
　　太常丞何諲之议
　　郑注云元辰盖郊后吉亥也亥水辰也凡在垦稼咸存洒润五行説十二辰为六合寅与亥合建寅月东耕取月建与日辰合也
　　国子助教桑惠度议
　　寻郑以亥为吉辰者阳生于子元起于亥取阳之元以为生物亥又为水十月所建百糓赖兹沾润毕熟也
　　助教周文山议
　　卢植云元善也郊天阳也故以日籍田隂也故以辰蔡邕月令章句解元辰云日干也辰支也有亊于天用日有事于地用辰
　　助教何佟之议
　　少牢馈食礼云孝孙某来日丁亥用荐嵗事于皇祖伯某注云丁未必亥也直举一日以言之耳禘太庙礼日用丁亥若不丁亥则用已亥辛亥茍有亥可也郑又云必用丁巳者取其令名自丁宁自变改皆为谨敬如此丁亥自是祭祀之日不専施于先农汉文用此日耕籍祠先农故后王相承用之非有别义
　　殿中郎顾暠之议
　　郑称先郊后吉辰而不説必亥之由卢植明子亥为辰亦无常辰之证汉世躬籍肇发汉文诏云农天下之本其开籍田斯乃草创之令未覩亲载之吉也昭帝癸亥耕于钩盾弄田明帝癸亥耕下邳章帝乙亥耕定陶又辛丑耕懐魏之烈祖实书辛未不系一辰征于两代矣推晋之革魏宋之因晋政是服膺康成非有异见者也班固序亥位云隂气应亡射该蔵万物而杂阳阂种且亥既水辰含育为性播厥取吉其在兹乎固序丑位云隂大旅助黄钟宣气而牙物序未位云隂气受任助蕤賔君主种物使长大茂盛是汉朝迭选魏室所迁酌旧用丑实兼有据
　　遏密朝防作乐议【建武二年朝防时世祖遏密未终朝议疑作乐不祠部何佟之议从之】
　　昔舜受终文祖义非尧及放勋徂落遏宻三祀近代晋康帝继成帝于时亦不作乐懐帝永嘉元年恵帝丧制未终于时何充议云古帝王相承虽世及有异而轻重同礼
　　世祖祥忌禫日议【建武二年有司以世祖文皇帝正月二十四日再忌日二十九日大祥三月二十九日祥禫至尊及羣臣泄哀之仪应定准下二学八座丞郎等祠部郎何佟之议诏可】
　　博士陶韶议
　　名立义生自古之制文帝正号祖宗式序昭穆祥忌禫日皇帝宜服祭服出太极泄哀百僚亦祭服陪位
　　太常丞李防议
　　寻尊号既追重服宜正但已从权制故苴杖不説至于鑚燧既同天地亦变容得无感乎且晋景献皇后崩羣臣备小君之服追尊之后无违后典追尊之帝故宜同帝礼矣虽臣子一例而礼随时异至尊龙飞中兴事非嗣武理无深衣之变但王者体国亦应吊服出正殿举哀百僚致恸一如常仪
　　太常丞领国子助教谢墨济议
　　夫丧礼一制限节两分虞祔追亡之情小祥抑存之礼斯盖至爱可申极痛宜屈耳文皇帝虽君徳早凝民化未洽追崇尊极实縁于性今言臣则无实论已则事虚圣上驭防更奉天眷只礼七庙非从三后周忌祥禫无所依设
　　何佟之议
　　春秋之防臣子继君亲虽恩义有殊而其礼则一所以敦资敬之情笃方丧之义主上虽仰嗣髙皇尝经北面世祖方今圣厯御宇垂训无穷在三之恩理不容替窃谓世祖祥忌至尊宜吊服升殿羣臣同致哀感事毕百官诣宣徳宫拜表仍致哀陵园以引追逺之慕
　　啓蛰郊议【天监三年左丞吴操之啓称传云啓蛰而郊郊应立春之后尚书左丞何佟之议自是冬至谓之祭天啓蛰名为祈糓　以下六条议郊祀明堂】
　　今之郊祭是报昔嵗之功而祈今年之福故取嵗首上辛不拘立春之先后周冬至于圜丘大报天也夏正又郊以祈农事故有啓蛰之説自晋太始二年并圜丘方泽同于二郊是知今之郊禋礼兼祈报不得限以一途也帝曰圜丘自是祭天先农即是祈谷但就阳之位故在郊也冬至之夜阳气起于甲子既祭昊天宜在冬至祈糓时可依古必须啓蛰在一郊坛分为二祭
　　郊祼议【佟之议启从之】
　　案鬯者盛以六彞覆以画幂备其文饰施之宗庙今南北二郊仪注有祼既乖尚质谓宜革变
　　博士明山賔议
　　表记天子亲耕粢盛秬鬯以事上帝盖明堂之祼耳郊不应祼
　　郊祀器席议【有司以为祀竟器席相承还库请依典烧埋之佟之等议自是从有司议烧埋之】
　　案礼祭器则埋之今一用便埋费而乖典帝曰荐籍轻物陶匏贱器方还付库容复秽恶但敝则埋之盖谓四时祭器耳
　　又议【天监四年】
　　周礼天曰神地曰只今天不称神地不称只天櫕题宜曰皇天座地櫕宜曰后地座
　　又议
　　南郊明堂用沉香取本天之质阳所宜也北郊用上和香以地于人亲宜加杂馥
　　祫祭及功臣议【天监三年佟之议诏从之以下七条议庙祀丧礼】
　　禘于首夏物皆未成故为小祫于秋冬万物皆成其礼尤大司勲列功臣有六皆祭于大烝知祫尤大乃及之也近代禘祫并不及功臣有乖典制宜改
　　庙祀断哭议【三年都令史王景之列自江左以来郊庙祭祀帝已入斋百姓尚哭以为乖礼佟之议诏报】
　　案礼国门在臯门外今之篱门是也今古殊制若禁凶服不得入篱门为太逺宜以六门为断
　　武帝诏报
　　六门之内士庶甚多四时蒸尝俱断其哭若有死者棺器须来既许其大而不许其细也到斋日宜去庙二百步断哭
　　省牲议【四年奏可】
　　案礼未祭一日大宗伯省牲镬祭日之晨君亲牵牲丽碑后代有冒暗之防而人主犹必亲奉故有夕牲之礼顷代人君不复躬牵相承丹阳尹牵牲于古无取宜依以未祭一日之暮太常省牲视镬祭日之晨使太尉牵牲出入也少牢馈食杀牲于庙门外今仪注诣防烹牲谓宜依旧
　　又议
　　郑云天子诸侯之祭礼先有祼尸之事乃迎牲今仪注乃至荐熟毕太祝方执珪瓉祼地违谬若斯又近代人君不复躬行祼礼太尉既摄位实宜亲执其事而越使卑贱太祝甚乖旧典愚谓祭日之晨宜使太尉先行祼献乃后迎牲
　　武帝报
　　祼尸本使神有所附今既无尸祼将安设
　　祼礼议
　　如马郑之意祼虽献尸而义在求神今虽无尸求神之义恐不可阙
　　武帝报
　　此本因尸以祀神今若无尸则宜立寄求之所祼义乃定
　　又议【奏未报而佟之卒】
　　祭统云献之属莫重于祼今既存尸卒食之献则祼鬯之求实不可阙又送神更祼经记无文宜依礼革临川王母墓被发议【天监元年齐临川献王所生妾谢献墓被发不至埏门萧子晋傅重谘礼官佟之议武帝以为得体】
　　改葬服缌见柩不可无服故也此止侵坟土不及于椁可依新宫火处三日哭假而已
　　公卿以下祭服议【天监二年依议】
　　公卿以下祭服里有中衣即今之中单也案后汉舆服志明帝永平二年初诏有司采周官礼记尚书乗舆服从欧阳説公卿以下服从大小夏侯説祭服绛縁领袖为中衣绛袴袜示其赤心奉神今中衣绛縁足有所明无俟于袴既非圣法谓不可施
　　乐歌奏【隋志云梁初北中郎司马何佟之奏】
　　按周礼王出入则奏王夏尸出入则奏肆夏牲出入则奏昭夏今乐府之夏唯变王夏为皇夏盖縁秦汉以来称皇故也而齐氏仍宋仪注迎神奏昭夏皇帝出入奏永至牲出入更奏引牲之乐其为舛谬莫斯之甚请下礼局改正
　　周舍议
　　礼王出奏王夏大祭祀与朝防其用乐一也而汉制皇帝在庙奏永至乐朝防之日别有皇夏二乐有异于礼为乖宜除永至还用皇夏又礼尸出入奏肆夏賔入大门奏肆夏则所设唯在人神其与迎牲之乐不可滥也宋季失礼顿亏旧则神入庙门遂奏昭夏乃以牲牢之乐用接祖考之灵斯皆前代之深疵当今所宜改也【并隋书】
　　明山賔【字孝若平原鬲人齐征君僧绍子仕齐广阳令入梁厯散骑常侍兼国子祭酒终摄北兖州事】
　　二郊同日议【梁台建山賔为右军记室防军掌治吉礼天监五年称诏更详议并依之】
　　伏寻制防周以建子祀天五月祭地殷以建丑祀天六月祭地夏以建寅祀天七月祭地自顷代以来南北二郊同用夏正
　　又议
　　二仪并尊三朝庆始同以此日二郊为允并请迎五帝于郊皆以始祖配飨及郊庙受福唯皇帝再拜明上灵降祚臣下不敢同也
　　迎气服大裘议【天监八年从之】
　　周官祀昊天以大裘祀五帝亦如之顷代郊祀之服皆用衮冕是以前奏迎气祀五帝亦服衮冕愚谓迎气祀五帝亦宜用大裘礼俱一献
　　庙祀樽彞议
</div>
    <div class="pagination">
<a href="梁文纪_page16.html">上一页</a><span>...</span><a href="梁文纪_page12.html">12</a><a href="梁文纪_page13.html">13</a><a href="梁文纪_page14.html">14</a><a href="梁文纪_page15.html">15</a><a href="梁文纪_page16.html">16</a><span class="current-page">17</span><a href="梁文纪_page18.html">18</a><a href="梁文纪_page19.html">19</a><a href="梁文纪_page20.html">20</a><a href="梁文纪_page21.html">21</a><a href="梁文纪_page22.html">22</a><span>...</span><a href="梁文纪_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
