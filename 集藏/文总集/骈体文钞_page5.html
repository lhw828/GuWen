<!DOCTYPE html>
<html>
<head>
    <meta charset="UTF-8">
    <title>骈体文钞 - 第 5 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈体文钞 - 第 5 页/共 61 页</h1>
    <div class="content">“祭祀合其宜，则黄爵集。”昔汉集泰畤之殿，魏下文昌之宫，一见雍丘之祠，三入平东之府。并旁观回瞩，事陋人微，奚足称矣。抑又闻之：不刳胎剖卵，则鸾凤驯鸣；不漉浸焚原，则螭龙盘蜿。是知陛下止杀，故飞走宅心；皇慈好生，而浮潜育德。臣面奉綍纶，垂示休祥，预承嘉宴，不胜藻跃。李虔僻处西土，陆机少长东隅。微卧惭于往贤，逢时盛乎曩代。辄竭庸琐，敢献颂云：

太素式肇，大德资生。功元不器，道要无名。质文鼎革，沿习因成。祥图瑞史，赫赫明明。天保大定，于铄我君，武义乃武，文教惟文。横塞宇宙，旁凝射汾。轩物重造，姚风再薰。焕发王策，昭彰帝道。御地七神，飞天五老。山祗吐秘，河灵孕宝。黑羽升坛，青鳞伏皂。丹乌流火，白雉从风，栖阿德劭。鸣岐祚隆。未如神爵，近贺王宫。五灵何有，百福攸同。孔图献赤，荀文表白。节节奇音，行行瑞迹。化玉黼扆，衔环陛戟。上天之命，明神所格。绥应在旃，伊臣预焉。永缉韦素，方流管弦。歌颂不足，蹈舞无宣。臣拜稽首，亿万斯年。

薛玄卿隋高祖颂（有序）

（炀帝见而衔之，以为是《鱼藻》之义。然今寻其托讽之处，亦殊不可得。）

太始、太素，荒茫造化之初；天皇、地皇，杳冥书契之外。其道绝，其迹远，言谈所不诣，耳目所不追。至于入穴登巢，鹑居鷇饮，不殊于羽族，取类于毛群，亦何贵于人灵，何用于心识？羲轩已降，爰暨唐虞，则乾象而施法度，观人文而化天下，然后帝王之位可重，圣哲之道为尊。夏后殷周之国，禹汤文武之主，功济生民，声流《雅》《颂》。然陵替于三五，惭德于干戈。秦居闰位，任刑名为政本。汉执灵图，杂霸道而为业。当涂兴而三分峙，典午末而四海乱。九州封域，窟穴鲸鲵之群；五都遗黎，蹴踏戎马之足。虽玄行定嵩洛，水运据崤函，未正沧海之流，讵息昆山之燎？叶千龄之旦暮，当万叶之一朝者，其在大隋乎！

粤若高祖文皇帝，诞圣降灵，则赤光照室；韬神晦迹，则紫气腾天。龙颜日角之奇，玉理珠衡之异，著在图箓，彰乎仪表。而帝系灵长，神基崇峻，类邠岐之累德，异丰沛之勃起。俯膺历试，纳揆宾门；位长六卿，望高百辟。犹重华之为太尉，若文命之任司空。苍历将尽，率土麋沸，玉弩惊天，金铓照野。奸雄挺祸，据河朔而连海岱；猾长纵恶，杜白马而塞成皋。庸蜀逆命，凭铜梁之险；郧黄背诞，引金陵之寇。三川已震，九鼎将飞。高祖龙跃凤翔，濡足援手，应赤伏之符，受玄狐之箓。命百战百胜之将，动九天九地之师，平共工而殄蚩尤，剪猰窳而戮凿齿。不烦二十八将，无假五十二征。曾未逾时，妖逆咸殄。廓氛雾于区宇，出黎元于涂炭。天柱倾而还正，地维绝而更纽。殊方稽颡，识牛马之内向；乐师伏地，惧钟石之变声。万姓所以乐推，三灵于是改卜。坛场已备，犹弘五让之心；亿兆难违，方从四海之请。光临宝祚，展礼郊丘。舞六代而降天神，陈四圭而飨上帝。乾坤交泰，品物咸亨。酌前王之令典，改易徽号；因庶萌之子来，移创都邑。天文上当朱鸟，地理下据黑龙。正位辨方，揆景于日月；内宫外座，取法于辰象。悬政教于魏阙，朝群后于明堂。除旧布新，移风易俗。

天街之表，地脉之外，獯猃孔炽，其来自久。横行十万，樊哙于是失辞；提步五千，李陵所以陷没。周齐两盛，竞结旄头。聘狄后于漠北，未足息其侵扰；倾珍藏于山东，不能止其贪暴。炎灵启祚，圣皇驭宇，运天策于帷扆，播神威于沙朔。柳室毡裘之长，皆为臣隶；瀚海蹛林之地，尽充池苑。三吴百越，九江五湖，地分南北，天隔内外，谈黄旗紫盖之气，恃龙蟠兽据之崄，恒有僣伪之君，妄窃帝王之号。时经五代，年移三百，爰降皇情，永怀大道，愍彼黎献，独为匪人。今上利建在唐，则哲居代，地凭宸极，天纵神武，受脤出车，一举平定。于是八荒无外，九服大同，四海为家，万里为宅。乃休牛散马，偃武修文。

自华夏乱离，绵积年代。人造战争之具，家习浇伪之风。圣人之遗训莫存，先王之旧典咸坠。

爰命秩宗，刊定五礼；申敕太史，改正六乐。玉帛樽俎之仪，节文乃备；金石匏革之奏，雅俗始分。而留心政术，垂神听览，早朝晏罢，废寝忘食。忧百姓之未安，惧一物之失所。行先王之道，夜思待旦；革百王之弊，朝不及夕。见一善事，喜彰于容旨；闻一愆犯，叹深于在予。薄赋轻徭，务农重谷，仓廪有红腐之积，黎萌无阻饥之虑。天性弘慈，圣心恻隐。恩加禽兽，胎卵于是获全；

仁沾草木，牛羊所以勿践。至于宪章重典，刑名大辟，申法而屈情，决断于俄倾。故能彝伦攸叙，上下齐肃。左右绝谄谀之路，缙绅无势力之门。小心翼翼，敬事于天地；终日乾乾，诫慎于亢极。

陶黎萌于德化，致风俗于太康。公卿庶尹，遐迩岳牧，佥以天平地成，千载之嘉会；登封降禅，百王之盛典。宜其金泥玉检，展礼介丘，飞声腾实，常为称首。天子为而不恃，成而不居，冲旨凝邈，固辞弗许。而虽休勿休，上德不德，更乃洁诚岱岳，逊谢愆咎。方知六十四卦，谦捴之道为尊；七十二君，告成之义为小。巍巍荡荡，无得以称焉。而深诚至德，感达于穹壤；和气薰风，充溢于宇宙。二仪降福，百灵荐祉。日月星象风云草树之祥，山川玉石鳞介羽毛之瑞，岁见月彰，不可胜纪，至于振古所未有，图籍所不载，目所不见，耳所未闻。古语称“圣人作，万物睹，神灵滋，百宝用”，此其效矣。

既而游心姑射，脱屣之志已深；铸鼎荆山，升天之驾遂远。凡在黎献，共惟帝臣，慕深考妣，哀缠弓剑。涂山幽峻，无复玉帛之礼；长陵寂寞，空见衣冠之游。若乃降精熛怒，飞名帝箓，开运握图，创业垂统，圣德也；拨乱反正，济国宁人，六合八纮，同文共轨，神功也；玄酒陶匏，云和孤竹，禋祀上帝，尊极配天，大孝也；偃伯戢戈，正礼裁乐，纳民寿域，驱俗福林，至政也。张四维而临万宇，侔三皇而并五帝，岂直锱铢周汉，么麽魏晋而已。虽《五行》之舞，每陈于清庙，《九德》之歌，无绝于乐府；而玄功畅洽，不局于形器，懿业远大，岂尽于揄扬？臣轻生多幸，命偶兴运，趋事紫宸，驱驰丹陛。一辞天阙，奄隔鼎湖，空有攀龙之心，徒怀蓐蚁之意。庶凭毫翰，敢希赞述。昔堙海之禽，不增于大地；泣河之士，非益于洪流。尽其心之所存，忘其力之所及，辄缘斯义，不觉斐然。乃作颂曰：

悠哉邃古，邈矣季世。四海九州，万王千帝。三代之后，其道逾替。爰逮金行，不胜其弊。戎狄猾夏，群凶纵慝。窃号淫名，十有馀国。怙威逞暴，悖礼乱德。五岳尘飞，三象雾塞。玄精启历，发迹幽方。并吞寇伪，独擅雄强。载祀二百，比祚前王。江湖尚阻，区域未康。勾吴闽越，河朔渭涘。九县瓜分，三方鼎跱。狙诈不息，干戈竞起。东夏虽平，乱离瘼矣。五运叶期，千年肇旦。赫矣高祖，人灵攸赞。圣德回生，神谋独断。瘅恶彰善，夷凶靖难。宗伯撰仪，太史练日。孤竹之管，云和之瑟。展礼上玄，飞烟太一。珪璧朝会，山川望秩。占揆星景，移建邦畿。下凭赤壤，上叶紫微。布政衢室，悬法象魏。帝宅天府，固本崇威。匈河瀚海，龙荒狼望。种落陆梁，时犯亭障。皇威远慑，帝德遐畅。稽颡归诚，称臣内向。吴越提封，斗牛星象。积有年代，自称君长。大风未缴，长鲸漏网。授钺天人，豁然清荡。戴日戴斗，太平太蒙。礼教周被，书轨大同。夏禹之迹，成舜之功。礼以安上，乐以移风。忧劳庶绩，矜育黔首。三面解罗，万方引咎。纳民轨物，驱时仁寿。神化隆平，生灵熙阜。虔心恭己，奉天祀地。协气横流，休征绍至。坛场望幸，云亭虚位。推而不居，圣道弥粹。齐迹姬文，登发嗣圣。道类汉光，传庄宝命。知来藏往，玄览幽镜。鼎业灵长，洪基隆盛。崆峒问道，汾射窅然。御辩遐逝，乘云上仙。哀缠率土，痛感穹玄。流泽万叶，用教百年。尚想睿图，永惟圣则。道洽幽显，仁沾动植。爻象不陈，乾坤将息。微臣作颂，用申罔极。

卷三 杂扬颂类王子渊圣主得贤臣颂（此非《颂》体，后人亦遂无效之者。）

夫荷旃被毳者，难与道纯绵之丽密；羹黎唅糗者，不足与论太牢之滋味。今臣僻在西蜀，生于穷巷之中，长于蓬茨之下，无有游观广览之知，顾有至愚极陋之累。不足以塞厚望，应明指。虽然，敢不略陈愚心而抒情素。《记》曰：共惟《春秋》法五始之要，在乎审己正统而已。夫贤者，国家之器用也。所任贤，则趋舍省而功施普；器用利，则用力少而就效众。故工人之用钝器也，劳筋苦骨，终日矻矻。及至巧冶铸于将之璞，清水淬其锋，越砥敛其咢，水断蛟龙，陆剸犀革，忽若彗汜画涂。如此，则使离娄督绳，公输削墨，虽崇台五增，延袤百丈而不溷者，工用相得也。庸人之御驽马，亦伤吻弊筴而不进于行，胸喘肤汗，人极马倦。及至驾啮膝，骖乘旦，王良执靶，韩哀附舆，纵骋驰骛，忽如景靡；过都越国，蹶如历块。追奔电，逐遗风，周流八极，万里一息。何其辽哉？人马相得也。故服絺络之凉者，不苦盛暑之郁燠；袭狐貉之暖者，不忧至寒之凄怆。何则？

有其具者易其备。

贤人君子，亦圣王之所以易海内也。是以呕喻受之，开宽裕之路，以延天下之英俊也。夫竭智附贤者，必建仁策；索人求士者，必树伯迹。昔周公躬吐握之劳，故有圉空之隆；齐桓设庭燎之礼，故有匡合之功。由此观之，君人者勤于求贤，而逸于得人。人臣亦然：昔贤者之未遭遇也，图事揆策，则君不用其谋；陈见悃诚，则上不然其信。进仕不得施效，斥逐又非其愆。是故伊尹勤于鼎俎，太公困于鼓刀，百里自鬻，宁戚饭牛，离此患也。及其遇明君，遭圣主也，运筹合上意，谏诤即见听，进退得关其忠，任职得行其术。去卑辱奥渫而升本朝，离蔬释蹻而享膏粱。剖符锡壤而光祖考，传之子孙，以资说士。故世必有圣智之君，而后有贤明之臣。故虎啸而冽风，龙兴而致云，蟋蟀俟秋吟，蜉蝣出以阴。《易》曰：“飞龙在天，利见大人。”《诗》曰：“思皇多士，生此王国。”故世平主圣，俊乂将自至。若尧、舜、禹、汤、文、武之君，获稷、契、皋陶、伊尹、吕望之臣，明明在朝，穆穆布列，聚精会神，相得益章。虽伯牙操递钟，蓬门子弯乌号，犹未足以喻其意也。故圣主必待贤臣而宏功业，俊士亦俟明主以显其德。上下俱欲，欢然交欣，千载壹会，论说无疑。翼乎如鸿毛遇顺风，沛乎如巨鱼纵大壑。其得意如此，则胡禁不止？曷令不行？化溢四表，横被无穷，遐夷贡献，万祥必臻。是以圣主不遍窥望而视已明，不单顷耳而听已聪，恩从祥风翱，德与和气游，太平之责塞，优游之望得，遵游自然之势，恬淡无为之场，休征自至，寿考无疆，雍容垂拱，永永万年。何必偃卬诎信若彭祖，呴嘘呼吸如乔、松，眇然绝俗离世哉！《诗》曰：“济济多士，文王以宁。”盖信乎其以宁也。

司马长卿封禅文（以允答兢业立意，故极波涌云乱之观，而仍字字有归宿。此意扬、班已不能窥，况其下乎。）

伊上古之初肇，自昊穹兮生民，历撰列辟，以迄于秦。率迩者踵武，逖听者风声。纷纶葳蕤，湮灭而不称者，不可胜数也。继昭夏，崇号谥，略可道者，七十有二君。罔若淑而不昌，畴逆失而能存？

轩辕之前，遐哉邈乎，其详不可得闻已。五三《六经》，载籍之传，维见可观也。《书》曰：

元首明哉，股肱良哉。因斯以谈，君莫盛于唐尧，臣莫贤于后稷。后稷创业于唐尧，公刘发迹于西戎，文王改制，爰周郅隆，大行越成。而后陵迟衰微，千载亡声，岂不善始善终哉！然无异端，慎所由于前，谨遗教于后耳。故轨迹夷易，易遵也；湛恩濛涌，易丰也；宪度著明，易则也；垂统理顺，易继也。是以业隆于襁褓，而崇冠于二后。揆厥所元，终都攸卒，未有殊尤绝迹，可考于今者也。然犹蹑梁父，登泰山，建显号，施尊名。大汉之德，逢涌原泉，沕潏漫羡，旁魄四塞，云尃雾散，上畅九垓，下溯八埏。怀生之类，沾濡浸润，协气横流，武节飘逝，迩狭游原，遐阔泳沫，首恶湮没，暗昧昭晰，昆虫凯泽，回首面内。然后囿驺虞之珍群，徼麋鹿之怪兽，{道禾}一茎六穗于庖，牺双觡共抵之兽，获周余珍放龟于岐，招翠黄乘龙于沼。鬼神接灵圉，宾于间馆。奇物谲诡，俶傥穷变。钦哉！符瑞臻兹，犹以为薄，不敢道封禅。盖周跃鱼陨杭，休之以燎，微夫斯之为符也，以登介丘，不亦恧乎！进让之道何其爽欤？

于是大司马进曰：“陛下仁育群生，义征不憓，诸夏乐贡，百蛮执贽，德侔往初，功无与二，休烈浃洽，符瑞众变，期应绍至，不特创见。意泰山、梁父设坛场望幸，盖号以况荣，上帝垂恩储祉，将以荐成，陛下谦让而弗发也。挈三神之欢，缺王道之仪，群臣恧焉。或谓：且天为质暗，珍符固不可辞；若然辞之，是泰山靡记而梁父靡几也。亦各并时而荣，咸济世而屈，说者尚何称于后，而云七十二君乎？夫修德以锡符，奉命以行事，不为进越。故圣王不替，而修礼地祇，谒款天神，勒功中岳，以章至尊；舒盛德，发号荣，受厚福，以浸黎民也。皇皇哉斯事！天下之壮观，王者之丕业，不可贬也。愿陛下全之。而后因杂荐绅先生之略术，使获耀日月之末光绝炎，以展采错事，犹兼正列其义，校饬厥文，作《春秋》一艺，将袭旧六为七，摅之无穷，俾万世得激清流，扬微波，蜚英声，腾茂实。前圣之所以永保鸿名，而常为称首者用此。宜命掌故，悉奏其义而览焉。”

于是天子沛然改容曰：“愉乎，朕其试哉！”乃迁思回虑，总公卿之议，询封禅之事，诗大泽之博，广符瑞之富。遂作《颂》曰：

自我天覆，云之油油。甘露时雨，厥壤可游。滋液渗漉，何生不育；嘉谷六穗，我穑曷蓄。非唯雨之，又润泽之；非唯濡之，泛尃濩之。万物熙熙，怀而慕思。名山显位，望君之来。君乎君乎，侯不迈哉！般般之兽，乐我君圃，白质黑章，其仪可嘉。旼旼睦睦，君子之能。盖闻其声，今观其来。厥涂靡踪，天瑞之征。兹亦于舜，虞氏以兴。濯濯之麟，游彼灵畤。孟冬十月，君徂郊祀。驰我君舆，帝以享祉。三代之前，盖未尝有。宛宛黄龙，兴德而升，采色炫耀，熿炳辉煌。正阳显见，觉悟黎蒸。于《传》载之，云受命所乘。厥之有章，不必谆谆。依类托寓，喻以封峦。

披艺观之，天人之际已交，上下相发允答。圣王之德，兢兢翼翼也。故曰：“兴必虑衰，安必思危。”是以汤、武至尊严，不失肃祇；舜在假典，顾省厥遗，此之谓也。

扬子云剧秦美新（诬善之人其词游，失其守者其辞屈，此文之谓也。然古藻骏迈之气，则与长卿并驱矣。）

诸吏中散大夫臣雄，稽首再拜，上封事皇帝陛下：臣雄经术浅薄，行能无异。数蒙渥恩，拔擢伦比，与群贤并，愧无以称职。臣伏惟陛下以至圣之德，龙兴登庸，钦明尚古，作民父母，为天下主。执粹精之道，镜照四海，听聆风俗，博览广包。参天贰地，兼并神明，配五帝，冠三王。开辟以来，未之闻也。臣诚乐昭著新德，光之罔极。往时司马相如作《封禅》一篇，以彰汉氏之休。臣尝有颠眴病，恐一旦先犬马填沟壑，所怀不章，长恨黄泉。敢竭肝胆，写腹心，作《剧秦美新》一篇，虽未究万分之一，亦臣之极思也。臣雄稽首再拜以闻曰：

权舆天地未祛，睢睢盱盱，或玄而萌，或黄而芽。玄黄剖判，上下相呕，爰初生民，帝王始存。在乎混混茫茫之时，　闻罕漫而不昭察，世莫得而云也。厥有云者，上罔显于羲皇，中莫盛于唐、虞，迩靡著于成周。仲尼不遭用，《春秋》困斯发，言神明所祚，兆民所托，罔不云道德仁义礼智。独秦崛起西戎，邠荒岐雍之疆，因襄、文、宣、灵之僣迹，立基孝公，茂惠文，奋昭庄。至政，破纵擅衡，并吞六国，遂称乎始皇。盛从鞅、仪、韦、斯之邪政，驰骛起、翦、恬、贲之用兵，刬灭古文，刮语烧书，弛礼崩乐，涂民耳目，遂欲流唐漂虞，涤殷荡周，{难灬}除仲尼之篇籍，自勒功业，改制度轨量，咸稽之于秦纪。是以耆儒硕老，抱其书而远逊；礼官博士，卷其舌而不谈。来仪之鸟，肉角之兽，狙犷而不臻。甘露、嘉醴、景曜、浸潭之瑞潜；大茀、经霣、巨狄、鬼信之妖发。神歇灵绎，海水群飞，二世而亡，何其剧与！帝王之道，兢兢乎不可离已。夫能贞而明之者穷祥瑞，回而昧之者极妖愆。上览古在昔，有凭应而尚缺，焉坏彻而能全？故若古者称尧、舜，威侮者陷桀、纣。况尽泛扫前圣数千载功业，专用己之私，而能享祜者哉！

会汉祖龙腾丰、沛，奋迅宛叶，自武关与项羽戮力咸阳，创业蜀汉，发迹三秦，克项山东，而帝天下。擿秦政惨酷尤烦者，应时而蠲。如儒林、刑辟、历纪、图典之用稍增焉。秦余制度，项氏爵号，虽违古而犹袭之。是以帝典阙而不补，王纲弛而未张。道极数殚，暗忽不还。

逮至大新受命，上帝还资，后土顾怀。元符、灵契、黄瑞涌出，滭浡沕潏，川流海淳，云动风偃，雾集雨散，诞弥八圻，上陈天庭。震声日景，炎光飞响，盈塞天渊之间，必有不可辞让云尔。

于是乃奉若天命，穷宠极崇，与天剖神符，地合灵契。创亿兆，规万世，奇伟倜傥谲诡，天祭地事。其异物殊怪，存乎五威将帅，班乎天下者，四十有八章。登假皇穹，铺衍下土，非新室其畴离之？卓哉煌煌，真天子之表也。若夫白鸠、丹乌、素鱼、断蛇，方斯蔑矣。受命甚易，格来甚勤。

昔帝缵皇，王缵帝，随前踵古，或无为而治，或损益而亡。岂知新室委心积意，储思垂务，旁作穆穆，明旦不寐，勤勤恳恳者，非秦之为与？夫不勤勤，则前人不当；不恳恳，则觉德不恺。是以发秘府，览书林，遥集乎文雅之囿，翱翔乎礼乐之场，允殷、周之失业，绍唐、虞之绝风。懿律嘉量，金科玉条，神卦灵兆，古文毕发，炳焕照耀，靡不宣臻。式軨轩旂旗以示之，扬和鸾肆夏以节之，施黼黻衮冕以昭之，正嫁娶送终以尊之，亲九族淑贤以穆之。

夫改定神祇，上仪也；钦修百祀，咸秩也；明堂雍台，壮观也；九庙长寿，极孝也；制成六经，洪业也；北怀单于，广德也。若复五爵、度三壤、经井田、免人役、方《甫刑》、匡马法，恢崇祇庸烁德懿和之风，广彼搢绅讲习言谏箴诵之涂，振鹭之声充庭，鸿鸾之党渐阶。俾前圣之绪，布濩流衍而不韫韣，郁郁乎焕哉！天人之事盛矣，鬼神之望允塞。群公先正，罔不夷仪，奸宄寇贼，罔不振威，绍少典之苗，著黄虞之裔，帝典阙者已补，王纲弛者已张。炳炳麟麟，岂不懿哉！

厥被风濡化者，京师沉潜，甸内匝洽，侯卫厉揭，要荒濯沐。而术前典，巡四民，迄四岳，增封泰山，禅梁父，斯受命者之典业也。

盖受命日不暇给，或不受命，然犹有事矣。况堂堂有新，正丁厥时，崇岳淳海通渎之神，咸设坛场，望受命之臻焉。海外遐方，信延颈企踵，回面内向，喁喁如也。帝者虽勤，恶可以已乎？宜命贤哲作《帝典》一篇，旧三为一，袭以示来人，摛之罔极。令万世常戴巍巍，履栗栗，臭馨香，含甘实，镜纯粹之至精，聆清和之正声。则百工伊凝，庶绩咸喜，荷天衢，提地厘，斯天下之上则已，庶可试哉！

班孟坚典引（裁密思靡，遂为骈体科律。语无归宿，阅之觉茫无畔岸。此其所以不逮卿、云。）

臣固言：永平十七年，臣与贾逵、傅毅、杜矩、展隆、郗萌等，召诣云龙门。小黄门赵宣，持《秦始皇帝本纪》，问臣等曰：“太史迁下赞语中，宁有非邪？”臣对：“此赞贾谊《过秦》篇云，向使子婴有庸主之才，仅得中佐，秦之社稷未易绝也。此言非是。”即召臣入，问：“本闻此论非邪？将见问意开寤耶？”臣具对素闻知状。诏因曰：“司马迁著书，成一家之言，扬名后世，至以身陷刑之故，反微文刺讥，贬损当世，非谊士也。司马相如洿行无节，但有浮华之辞，不周于用。至于疾病而遗忠，主上求取其书，竟得颂述功德，言封禅事，忠臣效也。至是贤迁远矣。”臣固常伏刻诵圣论，昭明好恶，不遗微细。缘事断谊，动有规矩。虽仲尼之因史见意，亦无以加。臣固被学最旧，受恩浸深，诚思毕力竭情，昊天罔极。臣固顿首。伏惟相如《封禅》，靡而不典；扬雄《美新》，典而亡实。然皆游扬后世，垂为旧式。臣固才朽，不及前人。盖咏《云门》者难为音，观随和者难为珍。不胜区区，窃作《典引》一篇。虽不足雍容明盛万分之一，犹启发愤懑，觉悟童蒙，光扬大汉，轶声前代。然后退入沟壑，死而不朽。臣固愚戆，顿首顿首，曰：

太极之元，两仪始分。烟烟煴煴，有沉而奥，有浮而清。沉浮交错，庶类混成。肇命民主，五德初起，同于草昧。玄混之中，逾绳越契，寂寥而亡诏者，《系》不得而缀也。厥有氏号，绍天阐绎，莫不开元于太昊皇初之首，上哉敻乎，其书犹得而修也。亚斯之代，通变神化，函光而未曜。

若夫上稽乾则，降承龙翼，而炳诸典谟，以冠德卓绝者，莫崇乎陶唐。陶唐舍胤而禅有虞，有虞亦命夏后，稷、契熙载，越成汤、武。股肱既周，天乃归功元首，将授汉刘，俾其承三季之荒末，值亢龙之灾孽，悬象暗而恒文乖，彝伦　攵而旧章缺。故先命玄圣，使缀学立制，宏亮洪业，表相祖宗，赞扬迪哲，备哉粲烂，真神明之式也。虽皋、夔、衡、旦密勿之辅，比兹褊矣。是以高、光二圣，宸居其域，时至气动，乃龙见渊跃。拊翼而未举，则威灵纷纭，海内云蒸，雷动电熛。胡缢莽分，尚不莅其诛。然后钦若上下，恭揖群后，正位度宗，有于德不台渊穆之让，靡号师矢敦奋捴之容。盖以膺当天之正统，受克让之归运，蓄炎上之烈精，蕴孔佐之宏陈云尔。

洋洋乎若德，帝者之上仪，诰誓所不及已。铺观二代，洪纤之度，其赜可探也。并开迹于一匮，同受侯甸之服。奕世勤民，以方伯统牧，乘其命赐彤弧黄钺之威，用讨韦、顾、黎、崇之不恪。至于参五华夏，京迁镐、毫，遂自北面虎螭其师，革灭天邑。是故谊士华而不敦，《武》称未尽，《濩》有惭德，不其然与？亦犹於穆猗那，翕纯皦绎，以崇严祖考，殷荐宗配帝，发祥流庆，对越天地者，舄奕乎千载，岂不克自神明哉！诞略有常，审言行于篇籍，光藻朗而不渝耳。

矧夫赫赫圣汉，巍巍唐基，溯测其源，乃先孕虞育夏，甄殷陶周，然后宣二祖之重光，袭四宗之缉熙，神灵日照，光被六幽，仁风翔乎海表，威灵行乎鬼区，匿亡回而不泯，微胡琐而不颐。故夫显定三才昭登之绩，匪尧不兴；铺闻遗策在下之训，匪汉不宏厥道。至于经纬乾坤，出入三光，外运浑元，内沾豪芒，性类循理，品物咸亨，其已久矣。

盛哉！皇家帝世，德臣列辟，功君百王，荣镜宇宙，尊亡与亢。乃始虔巩劳谦，兢兢业业，贬成抑定，不敢论制作。至于迁正黜色宾监之事，涣扬寓内；而礼官儒林屯用笃诲之士，不传祖宗之仿佛，虽云优慎，无乃葸与！

于是三事岳牧之寮，金尔而进曰：陛下仰监唐典，中述祖则，俯蹈宗轨，躬奉天经，惇睦辨章之化洽，巡靖黎蒸，怀保鳏寡之惠浃，燔瘗县沉，肃祗群神之礼备。是以来仪集羽族于观魏，肉角驯毛宗于外囿，扰缁文皓质于郊，升黄辉采鳞于沼，甘露宵零于丰草，三足轩翥于茂树。若乃嘉谷灵草，奇兽神禽，应图合谍，穷祥极瑞者，朝夕坰牧，日月邦畿，卓荦乎方州，洋溢乎要荒。昔姬有素雉朱乌、玄秬黄Ａ４之事耳，君臣动色，左右相趋，济济翼翼，峨峨如也。盖用昭明寅畏，承聿怀之福。亦以宠灵文武，贻燕后昆，覆以懿铄，岂其为身而有颛辞也。若然受之，亦宜勤恁旅力，以充厥道，启恭馆之金縢，御东序之秘宝，以流其占。夫图书亮章，天哲也；孔猷先命，圣孚也；体行德本，正性也；逢吉丁辰，景命也。顺命以创制，因定以和神，答三灵之蕃祉，展放唐之明文。兹事体大而允，寤寐次于圣心；瞻前顾后，岂蔑清庙，惮敕天命也？伊考自遂古，乃降戾爰兹，作者七十有四人。有不俾而假素，罔光度而遗章。今其如台而独阙也？

是时圣上固以垂精游神，包举艺文，屡访群儒，俞咨故老，与之斟酌道德之渊源，肴核仁谊之林薮，以望元符之臻焉。既感群后之谠辞，又悉经五繇之硕虑矣。将絣万嗣，扬洪辉，奋景炎，扇遗风，播芳烈，久而愈新，用而不竭。汪汪乎丕天之大律，其畴能亘之哉？唐哉皇哉！皇哉唐哉！

张平子东巡诰（非完篇，然典则可法。）

惟二月初吉，帝将狩于岱岳，展义省方，观民设教。丙寅朏，率群宾，备法驾，以祖于东门，届于灵宫。是日也：有双凤集于台。壬辰，祀上帝于明堂。帝曰：“咨，予不材，为天地主，栗栗翘翘，百僚万几，心之谓矣，孰朕之劳。上帝有灵，不替朕命，诞敢不祗承。凡庶与祭于坛墠之位者，曰怀尔邦君，实愿先帝，载厥大宗，以左右朕躬。”群臣曰：“帝道横被，旁行海表。一人有韪，万民赖之。”从巡助祭者，兹惟嘉瑞，乃歌曰：“皇皇者凤，通玄知时，革于山趾，与帝邀期。吉事有祥，惟汉之祺。”帝曰：“朕不敢当，亦不敢蔽天之吉命。”

邯郸子礼魏受命述（气甚靡。尚不失为雅音。）

臣闻《雅》、《颂》作于盛德，典、谟兴于茂功，德盛功茂，传序不忘。是故竹帛以载之，金石以声之，垂诸来世，万载弥光。陛下以圣德应期，龙飞在位。其有天下也，恭己以受天子之籍，无为而四海顺风。若乃天地显应，体征祥瑞，以表圣德者，不可胜载，铄乎焕显，真神明之所以祚，命世之令主也。凡自能言之类，莫不讴叹于野。执笔之徒，咸竭文思，献诗上颂。臣抱疾伏蓐，作书一篇。欲谓之《颂》，则不能雍容盛懿，列伸玄妙；欲谓之赋，又不能敷演洪烈，光扬缉熙。故思竭愚，称《受命述》曰：

伊上天阐载，自民主肇建，历听风声，陶唐为盛。虞夏受终，殷周革命。有禅而帝，有代而王。禅代虽殊，大小繇同。于是以汉历在魏，赤运归黄也。是故大魏之业，皇耀震霆。肃清宇内，万邦有截。帅义翼汉，奉礼不越。旅力戮心，茂亮洪烈。树深根以厚基，播醇泽以酿味。含光而弗辉，戢翼而弗发。将俟圣嗣，是遂是达。圣嗣承统，爰宣重光。陈锡裕下，民悦无疆。三神宣釐，四灵顺方。元龟介玉，应龙粹黄。若云魏德，据兹以昌。尔乃鸣玉陟坛，三搢以俟。既受休命，龙旋凤峙。煌煌厥耀，穆穆容止。临下有赫，允也天子。既受帝位，纳玺要绂。太常司燎，升炮告类。珪璋峨峨，髦士棣棣。跄跄圣躬，御策以莅。巍巍乎崇功，显显乎德容。信帝位之壮业，天休之所钟也。于时天地交和，日月光精。气祲不作，风尘弭清。凡在坛场之位，举目乎广庭，莫不君臣和德，咸玉色而金声。屡省万几，谋访老成。治咏儒墨，策纳公卿。昧旦孜孜，夕惕乾乾。务在谐万国，叙彝伦，而折不若，怀远人。混六合之风，纳乎仁寿之门。刑错靡试，偃伯靡军。然后乃勤功岱岳，升中上玄。斯固我皇之大摹，思心之所存也。

司马长卿难蜀父老（意虽寓规，实则颂也。解此措语之法，乃能气壮情骇。《四子讲德论》仿之必俗，此文仿之必骇世。然必解此，然后文有生气。藻丽绝特，尤撷香拾艳之渊薮也。）

</div>
    <div class="pagination">
<a href="骈体文钞_page4.html">上一页</a><a href="骈体文钞.html">1</a><a href="骈体文钞_page2.html">2</a><a href="骈体文钞_page3.html">3</a><a href="骈体文钞_page4.html">4</a><span class="current-page">5</span><a href="骈体文钞_page6.html">6</a><a href="骈体文钞_page7.html">7</a><a href="骈体文钞_page8.html">8</a><a href="骈体文钞_page9.html">9</a><a href="骈体文钞_page10.html">10</a><span>...</span><a href="骈体文钞_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
