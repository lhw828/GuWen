<!DOCTYPE html>
<html>
<head>
    <meta charset="UTF-8">
    <title>文选详注 - 第 113 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 113 页/共 153 页</h1>
    <div class="content">文选考异
注「谓文武明也」：陈云「文武」当乙，是也。各本皆倒。
注「史记太史公」：陈云「公」下脱「曰」字，是也。各本皆脱。
俯愧朱绂：茶陵本「愧」下校语云五臣从「熺」。袁本云善从「女」。此亦以五臣乱善。下文「以灭终身之愧」，二本所见亦当善作「媿」，失着校语，非。魏志皆作「愧」。
注「尚书曰启」：袁本、茶陵本「曰」上有「序」字。此初有而修去之。案：有者是也。下「尚书曰武王崩」，各本皆脱「序」字。
注「春秋历序曰」：案：「历」上当有「命」字。各本皆脱。又劝进表注所引春秋历序，亦脱「命」字。
注「左毂鸣此者工师之罪也」：案：「此者」当作「者此」。袁本亦误倒。茶陵本并善入五臣，全非。裴松之注引正作「者此」。
欲以除害兴利：袁本、茶陵本「害」作「患」。案：魏志作「患」。二本是也。
必以杀身静乱：袁本、茶陵本无「以」字。案：魏志有，盖尤据之添也。
而耀世俗哉：袁本云善作「耀」。茶陵本作「耀」，云五臣作「曜」。案：魏志作「耀」，尤改非。
志或郁结：袁本、茶陵本云善无「志」字。案：魏志有，二本所见或传写脱，尤添之，是也。
伏以二方未克为念：何校云魏志「伏」作「但」。案：今本魏志亦作「伏」，何所据者未见，存之以俟再详。
伏见先武皇帝：袁本、茶陵本无「武皇」二字。案：魏志有，盖尤据之添也。
犹习战也：袁本、茶陵本「犹」作「由」。案：魏志作「犹」，盖尤据之改也。
注「统由总览也」：袁本、茶陵本「由」作「犹」，是也。
事列朝荣：何校云魏志「荣」作「策」。陈云作「策」为是。各本皆形近之伪字耳。
注「左氏传曰子朱抚剑从之」：袁本、茶陵本无此十字。
注「涛至乘北」：陈云「乘」上脱「江」字，是也。各本皆脱。案：七发注引有。
注「昔克路之役」：何校「路」改「潞」，陈同，是也。各本皆误。答临淄侯笺、褚渊碑文、头陀寺碑文注误与此同。
注「秦来图败晋攻」：何校「攻」改「功」，陈同，是也。各本皆伪。
注「三败三北」：茶陵本「败」下无「三」字，是也。袁本亦衍。
注「遍饮而去」：袁本「去」下有「之」字，此初有而修去之。茶陵本并善入五臣，无此字。案：所引爱士篇文，彼亦无此字。
注「及获惠公以归」：何校「及」改「反」，陈同，是也。各本皆误。
注「然则以其同祖」：案：「则」字不当有。各本皆衍。
注「李宏武功歌曰」：陈云「宏」，「尤」误，是也。各本皆误。
注「东郭俊者」：茶陵本「俊」作「悬」，袁本亦作「俊」。案：各本皆伪也，当作「逡」。下同。
注「犹不敢嘿也」：袁本、茶陵本重「嘿」字，是也。
萤烛末光：何校云「萤」一作「荧」。案：魏志作「荧」，古字通。但选文与国志非必全同，今各本则皆作「萤」也。

求通亲亲表

魏志曰：太和五年，植上疏求存问亲戚，自因致其意也。
求通亲亲表
　　曹子建
　　臣植言：臣闻天称其高者，以无不覆；地称其广者，以无不载；日月称其明者，以无不照；礼记，子夏问曰：何谓三无私？孔子曰：天无私覆，地无私载，日月无私照，此之谓三无私。江海称其大者，以无不容。管子曰：海不辞水，故能成其大。墨子曰：江河不恶小谷之满己也，故能大。故孔子曰：大哉尧之为君，惟天为大，惟尧则之。论语文也。夫天德之于万物，可谓弘广矣。盖尧之为教，先亲后疏，自近及远。其传曰：克明俊德，以亲九族，九族既睦，平章百姓。孔安国曰：能明俊德之士，任用之，以睦高祖玄孙之亲也。又曰：既，已也。百姓，百官也。言化九族而平和章明也。及周之文王，亦崇厥化。郑玄礼记注曰：崇，犹尊也。其诗曰：刑于寡妻，至于兄弟，以御于家邦。毛苌曰：刑，法也。郑玄云：御，治也。寡妻，寡有之妻。文王以礼接其妻，至于宗族，又能为政，治于家邦。是以雍雍穆穆，风人咏之。毛诗曰：有来雍雍。又曰：天子穆穆。昔周公吊管蔡之不咸，广封懿亲，以藩屏王室。左氏传，富辰曰：周公吊二叔之不咸，故封建亲戚，以藩屏周室。马融曰：二叔，管、蔡也。传曰：周之宗盟，异姓为后。左氏传曰：滕侯、薛侯来朝，争长，公使羽父请于薛侯曰：周之宗盟，异姓为后。诚骨肉之恩，爽而不离；汉书，宣帝诏曰：盖闻象有罪，舜封之，骨肉之亲，粲而不殊。如淳曰：粲或为散。尔雅曰：爽，差也。亲亲之义，寔在敦固；礼记曰：君子贤其贤而亲其亲。未有义而后其君，仁而遗其亲者也。孟子曰：未有仁而遗其亲者也，未有义而后其君者也。
　　伏惟陛下，咨帝唐钦明之德，尚书曰：放勋钦明。体文王翼翼之仁，毛诗曰：惟此文王，小心翼翼。惠洽椒房，恩昭九亲，汉旧仪曰：皇后称椒房。诗，椒聊之实，蔓延盈升，美其繁兴。九亲，犹九族。群后百僚，番休递上。列子曰：巨鳌迭为三番。江伟上便宜曰：上下郎吏计作四五番休。执政不废于公朝，下情得展于私室，亲理之路通，庆吊之情展，诚可谓恕己治人，推惠施恩者矣。论语，子贡问曰：一言可以终身行之者乎？子曰：其恕乎！己所不欲，勿施于人。三略曰：良将恕己而治人。又曰：推惠施恩，士力日新。至于臣者，人道绝绪，禁固明时，臣窃自伤也。左氏传曰：申公巫臣奔晋，子反请以重币锢之。杜预曰：禁固勿仕也。锢与固通。不敢乃望交气类，修人事，叙人伦。谢承后汉书曰：桓礹鄙营气类。毛诗序曰：成孝敬，厚人伦。近且婚媾不通，兄弟永绝，吉凶之问塞，庆吊之礼废。恩纪之违，甚于路人；苏子卿诗曰：谁为行路人。隔阂之异，殊于胡越。淮南子曰：自其异者视之，肝胆胡越。许慎曰：胡在北方，越在南方。今臣以一切之制，永无朝觐之望，汉书音义曰：一切，权时也。至于注心皇极，结情紫闼，神明知之矣。尚书考灵耀曰：建用皇极。宋均曰：建，立也。皇，大；极，天也。崔骃达旨曰：攀台阶，窥紫闼。然天寔为之，谓之何哉！毛诗国风文。退省诸王常有戚戚具尔之心。毛诗曰：戚戚兄弟，莫远具尔。愿陛下沛然垂诏，孟子曰：油然作云，沛然下雨。使诸国庆问，四节得展，以叙骨肉之欢恩，全怡怡之笃义，论语，子曰：兄弟怡怡如也。妃妾之家，膏沐之遗，岁得再通，毛诗曰：岂无膏沐。齐义于贵宗，等惠于百司。如此，则古人之所叹，风雅之所咏，复存于圣世矣。
　　臣伏自思惟，岂无锥刀之用。东观汉记，黄香上疏曰：以锥刀小用，蒙见宿留。及观陛下之所拔授，若臣为异姓，窃自料度，不后于朝士矣。若得辞远游，戴武弁，蔡邕独断曰：远游冠者，王侯所服。傅子曰：侍中冠武弁。解朱组，佩青绂，朱组绶，已见自试表注。汉书曰：凡二千石以上银印青绶。驸马奉车，趣得一号，汉书曰：奉车都尉掌御乘舆车，驸马都尉掌驸马。说文曰：驸，近也。安宅京室，执鞭珥笔，论语，子曰：富而可求，虽执鞭之士，吾亦为之。范晔后汉书，岑彭谓朱鲔曰：彭往者得执鞭侍从。珥笔，戴笔也。汉书，赵邛曰：张安世持橐簪笔。张晏曰：近臣负橐簪笔从也。出从华盖，入侍辇毂，刘歆遂初赋曰：奉华盖于帝侧。胡广汉官解故注曰：毂下，谕在辇毂之下，京兆之中。承答圣问，拾遗左右，汉书曰：议郎掌顾问应对。又曰：萧望之、刘更生并拾遗左右。乃臣丹情之至愿，不离于梦想者也。远慕鹿鸣君臣之宴，毛诗序曰：鹿鸣，宴群臣嘉宾也。中咏棠棣匪他之诫，毛诗序曰：棠棣，燕兄弟也。毛诗曰：岂伊异人，兄弟匪他。下思伐木友生之义，毛诗序曰：伐木，燕朋友故旧也。诗曰：矧伊人矣，不求友生。终怀蓼莪罔极之哀。毛诗蓼莪曰：父兮生我，母兮鞠我，欲报之德，昊天罔极。每四节之会，块然独处，左右惟仆隶，所对惟妻子，高谈无所与陈，发义无所与展，未尝不闻乐而拊心，临觞而叹息也。汉书曰：中山靖王胜来朝，天子置酒。胜闻乐声而泣，对曰：臣闻悲者不可为絫欷，思者不可为叹息，今臣心结日久，每闻幼妙之声，不知泣涕之横集。臣伏以为犬马之诚，不能动人，譬人之诚不能动天，崩城陨霜，臣初信之，以臣心况，徒虚语耳。列女传曰：杞梁妻者，齐杞梁殖之妻也。齐庄公袭莒，殖战死。杞梁之妻无子，内外皆无五属之亲。既无所归，乃就其夫尸于城下而哭之，内诚动人，道路过者莫不为之挥涕，十日而城为之崩。淮南子曰：邹衍尽忠于燕惠王，惠王信谮而系之，邹子仰天而哭，正夏而天为之降霜也。若葵藿之倾叶，太阳虽不为之回光，然终向之者，诚也。淮南子曰：圣人之于道，犹葵之与日，虽不能终始哉，其乡之者诚也。臣窃自比葵藿，若降天地之施，垂三光之明者，寔在陛下。
　　臣闻文子曰：不为福始，不为祸先，文子曰：与道为际，与德为邻，不为福始，不为祸先。范子曰：文子者，姓辛，葵丘濮上人也。称曰计然，南游于越，范蠡师事。今之否隔，友于同忧，而臣独唱言者，何也？广雅曰：否，隔也。尚书曰：友于兄弟。窃不愿于圣代使有不蒙施之物。有不蒙施之物，必有惨毒之怀；故柏舟有天只之怨，谷风有弃予之叹。毛诗柏舟曰：母也天只，不谅人只。毛苌曰：谅，信也。母也，天也，尚不信我也。又谷风曰：将安将乐，汝转弃予。伊尹耻其君不为尧舜，尚书曰：昔先正保衡作我先王，乃曰：予弗克俾厥后惟尧、舜，其心愧収，若挞于市。孟子曰：不以舜之所以事尧事其君者，不敬其君者也。臣之愚蔽，固非虞伊。至于欲使陛下崇光被时雍之美，宣缉熙章明之德者，尚书曰：允恭克让，光被四表，协和万邦，黎民于变时雍。毛诗曰：维清缉熙，文王之典。章明，已见上文。尚书曰：百姓昭明。是臣慺慺之诚，窃所独守。尚书传曰：慺慺，谨慎也。寔怀鹤立企伫之心，敢复陈闻者，战国策曰：吴入郢，樊冒勃苏潜行，十日而薄秦，鹤立不转。冀陛下傥发天聪而垂神听也。尚书曰：天聪明。神听，已见自试表。
文选考异
注「自因致其意也」：袁本、茶陵本无「因」字。案：魏志有「因」无「自」，必尤延之改「自」为「因」，乃误两存也。
克明俊德：袁本「俊」下校语云善作「骏」，注中字亦作「骏」。茶陵本作「俊」，注中字亦作「俊」，无校语。案：尤及茶陵所见以五臣乱善也。魏志作「峻」，与善、五臣无合者，恐经后人依礼记改。
以藩屏王室：茶陵本「藩」作「蕃」，注同。校语云五臣作「藩」。袁本作「藩」，无校语。案：袁本用五臣也，此以五臣乱善。魏志作「藩」。「藩」、「蕃」通用耳。
注「谢承后汉书曰桓礹鄙营气类」：袁本、茶陵本无此十二字。
臣伏自思惟岂无锥刀之用：袁本、茶陵本「思惟岂」三字作「惟省」二字。案：魏志作「惟省」。尤改添，未知何据，或所见自不同。
注「东观汉记」下至「蒙见宿留」：袁本此十八字作「锥刀之用已见上文」八字，是也。茶陵本复出，同此，非。
若臣为异姓：袁本、茶陵本「若」下有「以」字。案：魏志有「以」字，尤删，未知何据，或所见自不同。
注「驸近也」：茶陵本「驸」作「附」，袁本作「附近」之「附」也。
然终向之者诚也：茶陵本无「然」字，「终」下校语云五臣作「然」。袁本无「终」字，校语云善有「终」字。案：魏志有「然」无「终」，疑茶陵所见得之。
有不蒙施之物：茶陵本云五臣再有「有不蒙施之物」六字。袁本再有，云善无「有不蒙施之物」六字。案：此初无，尤修改添之。魏志再有，善亦当再有，传写脱去也。何校添。陈云重六字为是。
注「尚书传曰」：袁本无「传」字，茶陵本有。案：各本皆非也，说见后答魏太子笺下。
注「樊冒勃苏」：案：「樊」当作「棼」。各本皆伪。

让开府表

让开府表
　　羊叔子臧荣绪晋书曰：羊祜，字叔子，太山人也。能属文。为中书郎。陈留王立，封巨平子。世祖受禅，加散骑常侍。后以祜都督荆州诸军事，又为车骑将军、开府仪同三司，祜表让。后以祜为征南大将军，开府辟召仪同三司，薨。
　　臣祜言：臣昨出，伏闻恩诏，拔臣使同台司。昨出，为沐浴而出在外。台司，三公也。为台司，故言仪同三司。威仪百物，使同三司也。臣自出身已来，适十数年，受任外内，每极显重之地，王隐晋书曰：太祖引祜为从事中郎，迁中领军，事兼内外。常以智力不可强进，恩宠不可久谬，夙夜战栗，以荣为忧。中谢。裴氏新语曰：若荐其君，将有所乞请。中谢，言臣诚惶诚恐顿首死罪。臣闻古人之言，德未为众所服，而受高爵，则使才臣不进；功未为众所归，而荷厚禄，则使劳臣不劝。管子曰：国有德义未明于朝而处尊位者，则良臣不进；有功未见于国而有重禄者，则劳臣不劝。今臣身托外戚，事遭运会，王隐晋书曰：祜同产姊配景帝，为弘训太后。诫在宠过，不患见遗，而猥超然降发中之诏，加非次之荣，猥，犹曲也。孔融答曹公书曰：来书恳切，训诲发中。臣有何功可以堪之？何心可以安之？以身误陛下，辱高位，倾覆亦寻而至。国语，单襄公曰：高位寔疾颠。左氏传，吕相曰：倾覆我社稷。愿复守先人弊庐，岂可得哉！庄子曰：颜阖守陋闾。左氏传，齐侯遇杞梁之妻于郊，使吊之，辞曰：有先人之弊庐在，下妾不得与郊吊。违命诚忤天威，曲从即复若此。左氏传，齐侯对宰孔曰：天威不违颜咫尺。盖闻古人申于见知，晏子春秋，越石父谓晏子曰：臣闻之，士者屈于不知己，而申乎知己。大臣之节，不可则止。论语，子曰：周任有言曰：陈力就列，不能者止。臣虽小人，敢缘所蒙，念存斯义。
　　今天下自服化已来，方渐八年，列子曰：子产相郑三年，善者服其化。虽侧席求贤，不遗幽贱。国语曰：越王夫人侧席而坐。韦昭曰：侧，犹特也。礼忧者侧席而坐。然臣等不能推有德，进有功，使圣听知胜臣者多，而未达者不少。假令有遗德于板筑之下，有隐才于屠钓之间，尚书序曰：高宗梦得说，说筑傅岩之野。孟子曰：傅说举于版筑之间。郭璞三苍解诂曰：板，墙上下板。筑，杵头铁沓也。尉缭子曰：太公屠牛朝歌。史记曰：太公望吕尚以渔钓奸周西伯。而令朝议用臣不以为非，臣处之不以为愧，所失岂不大哉！遗贤不荐，而谬处崇班，非直身殃，抑为朝累。今乃朝议用臣，不以为非，已累朝矣；处之又不以为愧，已殃身矣。此失岂不大哉，言甚大也。
　　且臣忝窃虽久，未若今日兼文武之极宠，等宰辅之高位也。文武，谓车骑及开府等；宰辅，谓仪同三司。臣所见虽狭，据今光禄大夫李喜，秉节高亮，正身在朝。晋诸公赞曰：喜字季和，上党人。少有高行，为仆射，年老逊位，拜光禄大夫。光禄大夫鲁芝，絜身寡欲，和而不同。臧荣绪晋书曰：鲁芝，字世英，扶风人也。耽思坟籍，为镇东将军，征光禄大夫。四子讲德论曰：絜身修德。老子曰：少私寡欲。论语曰：和而不同。光禄大夫李胤，莅政弘简，在公正色。王隐晋书曰：李胤，字宣伯，辽东人也。稍迁至尚书仆射，转光禄大夫。孔安国尚书传曰：简，大也。尚书曰：正色率下。皆服事华发，以礼终始。周礼曰：大司徒领职曰服事。郑司农曰：服事谓公家服事。新序，闾丘卬曰：士亦华发堕领而后用耳。虽历内外之宠，不异寒贱之家，而犹未蒙此选，臣更越之，何以塞天下之望，少益日月。圣主得贤臣颂曰：不足以塞厚望。日月喻君，已见上求自试表。是以誓心守节，无苟进之志。左传，季札曰：曹宣公之卒也，诸侯与曹人不义曹君，将立子臧，子臧去之，遂弗为也，以成曹君。君子曰：能守节矣。
　　今道路未通，方隅多事，乞留前恩，使臣得速还屯，王隐晋书曰：太始五年，出为都督荆州诸军事。不尔留连，必于外虞有阙。臣不胜忧惧，谨触冒拜表。惟陛下察匹夫之志，不可以夺。论语，子曰：匹夫不可夺志。
文选考异
诫在宠过：袁本、茶陵本「宠过」作「过宠」。案：晋书正作「过宠」，此尤误倒耳。
然臣等不能推有德：何校去「等」字，云晋书无。案：所说是也。各本盖皆衍。
据今光禄大夫李喜：陈云「喜」，晋书作「埙」为是。今案「喜」、「埙」古字通，未审他家晋书有作「喜」者以否？
注「领职曰服事」：何校「领」改「颁」，是也。各本皆伪。
注「谓公家服事」：袁本、茶陵本「事」下有「也」字，何校改「也」作「者」。又「谓」下添「为」字，是也。各本皆脱误。

陈情事表

陈情事表
　　李令伯华阳国志曰：李密，字令伯，父早亡，母何氏更适人。密见养于祖母，事祖母以孝闻，侍疾日夜未尝解带。蜀平后，晋武帝征为太子洗马，诏书累下，郡县逼迫，密上书，武帝览其表曰：密不空有名者也。嘉其诚款，赐奴婢二人，使郡县供其祖母奉膳。祖母卒，服终，徙尚书郎，为河内温令，左迁汉中太守，一年去官，卒。密一名虔。
　　臣密言：臣以险衅，夙遭闵凶。贾逵国语注曰：衅，兆也。左氏传，楚少宰曰：寡君少遭闵凶。生孩六月，慈父见背。孟子曰：孩提之童。赵岐曰：知孩笑可提抱也。文子曰：慈父之爱子，非求报。行年四岁，舅夺母志。庄子，田开之曰：单豹行年七十。毛诗序曰：卫世子蚤死，其妻守义，父母欲夺而嫁之。祖母刘，愍臣孤弱，躬亲抚养。毛诗曰：父兮生我，母兮鞠我，抚我畜我，长我育我。毛苌曰：鞠，养也。臣少多疾病，九岁不行，零丁孤苦，至于成立。李陵赠苏武诗曰：远处天一隅，苦困独伶丁。国语曰：晋赵文子冠，韩献子戒之曰：此之谓成人。论语曰：三十而立。既无伯叔，终鲜兄弟；毛诗曰：终鲜兄弟，维予与女。门衰祚薄，晚有儿息。字书曰：祚，福也。外无期功强近之亲，内无应门五尺之僮；孙卿子曰：仲尼之门，五尺竖子，羞言五伯。茕茕独一作孑立，形影相吊。曹植责躬表曰：形影相吊，五情愧赧。而刘夙婴疾病，常在床蓐；臣侍汤药，未曾废离。
　　逮奉圣朝，沐浴清化。前太守臣逵察臣孝廉，后刺史臣荣举臣秀才。臣以供养无主，辞不赴命。诏书特下，拜臣郎中，寻蒙国恩，除臣洗马。朱浮书曰：同被国恩。如淳汉书注曰：凡言除者，除故官就新官也。汉书曰：太子属官有洗马。如淳曰：前驱也。猥以微贱，当侍东宫，非臣陨首所能上报。广雅曰：猥，顿也。汉书，谷永上书王凤曰：齐客陨首公门，以报恩施。史记曰：孟尝君相齐，使其舍人魏子收邑，三反而不致。孟尝君问其故，对曰：有贤，窃假之。数年，或毁孟尝，孟尝乃奔。魏子所与粟贤者闻之，乃上书言孟尝不作乱，请身盟。遂自刎宫门，以明孟尝。臣具以表闻，辞不就职。诏书切峻，责臣逋慢。郡县逼迫，催臣上道；州司临门，急于星火。臣欲奉诏奔驰，则刘病日笃；欲苟顺私情，则告诉不许。臣之进退，实为狼狈。孔丛子，孔子曰：吾于狼狈见圣人之志。荀悦汉纪论曰：周勃狼狈失据，块然囚执。
　　伏惟圣朝以孝治天下，凡在故老，犹蒙矜育，尔雅曰：矜，怜也。况臣孤苦，特为尤甚。且臣少仕伪朝，历职郎署；本图宦达，不矜名节。郑玄礼记注曰：矜，谓自尊大也。今臣亡国贱俘，至微至陋，贾逵国语注曰：伐国取人曰俘。过蒙拔擢，宠命优渥，毛诗曰：既优既渥。岂敢盘桓，有所希冀！周易曰：初九，盘桓利居贞。但以刘日薄西山，气息奄奄，杨雄反骚曰：临汨罗而自陨兮，恐日薄于西山。广雅曰：奄，困迫也。人命危浅，朝不虑夕。左氏传，赵孟曰：朝不谋夕，何其长也。臣无祖母，无以至今日；祖母无臣，无以终余年。鹦鹉赋曰：匪余年之足惜。母孙二人，更相为命。是以区区不能废远。臣密今年四十有四，祖母刘今年九十有六，是臣尽节于陛下之日长，报养刘之日短也。乌鸟私情，愿乞终养。葛龚丧伯父还传记曰：乌鸟之情，诚窃伤痛。毛诗曰：蓼莪，孝子不得终养也。
　　臣之辛苦，非独蜀之人士及二州牧伯所见明知，皇天后土，实所共鉴。左氏传，晋大夫曰：皇天后土，实闻君之言。愿陛下矜愍愚诚，听臣微志，庶刘侥幸，保卒余年。礼记曰：子曰：小人行险以侥幸。侥与徼同，古尧切。臣生当陨首，死当结草。陨首，已见上文。左氏传曰：晋魏颗败秦师于辅氏，获杜回，秦之力人也。初，魏武子有嬖妾，无子。武子疾，命颗必嫁是。疾病，曰：必为殉。颗嫁之，曰：疾病则乱，吾从其治也。及辅氏之役，魏颗见老人结草以亢杜回，杜回踬而颠，故获之。夜梦之曰：余，而所嫁妇人之父也。臣不胜犬马怖惧之情，谨拜表以闻。史记，丞相青翟曰：臣不胜犬马心。
文选考异
陈情事表：袁本、茶陵本无「事」字。案：此疑善、五臣之异。二本不着校语，无以考也。
注「字令伯」：茶陵本此下有「犍为武阳人」五字，袁本无，与此同。案：茶陵并五臣入善。考华阳国志有，或善不备引。
躬亲抚养：袁本、茶陵本「亲」下校语云：善作「见」。案：此以五臣乱善。蜀志注、晋书皆作「见」。「见」是，「亲」非。
臣少多疾病：袁本云善无「少」字。茶陵本云五臣有「少」字。案：蜀志注、晋书皆有「少」字，尤盖据之添。
注「一作孑」：案：此校语错入也，即谓五臣作「孑」，观袁、茶陵二本校语皆可见。如谢平原内史表「岐」下云一作「崎」，亦即谓五臣作「崎」也。蜀志注、晋书皆作「孑」。
辞不赴命：袁本、茶陵本「命」作「会」，蜀志注、晋书皆作「命」。案：尤盖据之改。

谢平原内史表

臧荣绪晋书曰：成都王表理机，起为平原内史，到官上表。
谢平原内史表
　　陆士衡
　　陪臣陆机言：蔡邕独断曰：诸侯境内，自相以下，皆为诸侯称臣。于朝皆称陪臣。今月九日，魏郡太守遣兼丞张含，赍板诏书印绶，假臣为平原内史。凡王封拜谓之板官。时成都摄政，故称板诏。拜受祗竦，不知所裁。臣机顿首顿首，死罪死罪。范晔后汉书，陈蕃上疏曰：臣诚悼心，不知所裁。
　　臣本吴人，出自敌国，汉书，蒯通说韩信曰：敌国破，谋臣亡。世无先臣宣力之效，才非丘园耿介之秀。尚书，舜曰：予欲宣力四方，汝为。易曰：贲于丘园，东帛戋戋。王肃曰：隐处丘园，道德弥明，必有束帛之聘。楚辞曰：独耿介而不随。皇泽广被，惠济无远，四子讲德论曰：皇泽丰沛。尚书曰：无远弗届。擢自群萃，累蒙荣进。国语曰：群萃而同处。贾逵曰：萃，亦处也。入朝九载，历官有六，身登三阁，官成两宫。臧荣绪晋书曰：太熙末，太傅杨骏辟机为祭酒。骏诛，征为太子洗马。吴王出镇淮南，以机为郎中令，迁尚书中兵郎，转殿中郎，又为著作郎。晋令曰：秘书郎掌中外三阁经书。两宫，东宫及上台也。服冕乘轩，仰齿贵游，左传，卫太子谓浑良夫曰：服冕乘轩，三死无与。杜预传注曰：齿，列也。周礼曰：师氏以三德教国子，凡国之贵游子弟学焉。振景拔迹，顾邈同列，臣瓒汉书注曰：邈，凌邈也。施重山岳，义足灰没。葛龚让州辟文曰：恩重山岳。言君之义，我身如灰之灭，不足报也。遭国颠沛，无节可纪，虽蒙旷荡，臣独何颜！俛首顿膝，忧愧若厉。中谢。周易曰：夕惕若厉。而横为故齐王冏九永所见枉陷，诬臣与众人共作禅文，王隐晋书曰：齐王冏，字景治。赵王伦篡位，冏举兵讨伦，临陈斩之。禅文，伦受禅之文。幽执囹圄，当为诛始。司马迁书曰：深幽囹圄之中。臣之微诚，不负天地，仓卒之际，虑有逼迫，乃与弟云及散骑侍郎袁瑜、王隐晋书曰：袁瑜，字世都。中书侍郎冯熊、冯熊，字文罴。尚书右丞崔基、廷尉正顾荣、顾荣，字彦先。汝阴太守曹武，晋百官名曰：曹武，字道渊。思所以获免，阴蒙避回，岐一作崎岖自列。言密自蒙蔽，避回冏党，岐岖艰阻，得自申列也。广雅曰：列，陈也。片言只字，不关其间，事踪笔迹，皆可推校，王隐晋书曰：机与吴王晏表曰：禅文本草，今见在中书，一字一迹，自可分别。蔡邕书曰：惟是笔迹，可以当面。而一朝翻然，更以为罪。蕞尔之生，尚不足吝，左传，子产曰：谚云蕞尔之国。杜预曰：蕞，小貌也。说文曰：尚，曾也。孔安国尚书传曰：吝，惜也。区区本怀，实有可悲。李陵书曰：区区之心，切慕此尔。畏逼天威，即罪惟谨，天威，已见上让开府表。公羊传曰：不即罪尔。何休曰：不就罪也。汉书曰：终军诘徐偃，请下御史征偃即罪。论语曰：子在宗庙朝廷，便便言，惟谨尔。钳口结舌，不敢上诉所天。庄子曰：钳墨翟之口。慎子曰：臣下闭口，左右结舌。潜夫论曰：臣钳口结舌而不敢言。左传，箴尹克黄曰：君，天也。何休墨守曰：君者，臣之天也。莫大之衅，日经圣听，孝经曰：五刑之属三千，而罪莫大于不孝。肝血之诚，终不一闻，所以临难慷慨，而不能不恨恨者，惟此而已。
　　重蒙陛下恺悌之宥。陛下，谓成都也。毛诗曰：恺悌君子。杜预左传注曰：宥，赦也。回霜收电，使不陨越。威如霜，已见西征赋。荀悦申鉴曰，人主威如雷电之震。左传，齐侯对宰孔曰：小白恐陨越于下。复得扶老携幼，生出狱户，战国策曰：薛人扶老携幼，迎孟尝君道中。怀金拖紫，退就散辈。杨子法言曰：使我纡朱怀金，其乐不可量也。解嘲曰：纡青拖紫。拖，徒我切。感恩惟咎，五情震悼，文子曰：昔中黄子曰：色有五章，人有五情。局天蹐地，若无所容。中谢。毛诗曰：谓天盖高，不敢不局；谓地盖厚，不敢不蹐。史记曰：魏公子自责似若无所容。局，音局。蹐，精亦切。不悟日月之明，遂垂曲照，云雨之泽，播及朽瘁。尚书，武王曰：惟我文考，若日月之照临。范晔后汉书，邓骘上疏曰：被云雨之渥泽也。忘臣弱才，身无足采，哀臣零落，罪有可察。苟削丹书，得夷平民，左传曰：斐豹隶也，着于丹书。书曰：延及平民。则尘洗天波，谤绝众口，臣之始望，尚未至是。
　　猥辱大命，显授符虎，汉书文纪曰：初与郡守为铜虎符、竹使符。使春枯之条，更与秋兰垂芳；陆沈之羽，复与翔鸿抚翼。庄子曰：孔子之楚，其邻有夫妻臣妾登极者，仲尼曰：是陆沈者也。班固汉书张陈述曰：携手逐秦，抚翼俱起。虽安国免徒，起纡青组；汉书曰：韩安国事梁孝王为中大夫。其后安国坐法抵罪。梁内史缺。汉使使者拜安国为梁内史，起徒中为二千石。张敞亡命，坐致朱轩。汉书，张敞为京兆尹，坐与杨恽厚善，不宜处位，免为庶人。数月，冀州部中有大贼，天子思敞功，使使召敞，即装随使者诣公交车上书。天子引敞见，拜为冀州刺史。敞起亡命，复奉使典州。命，名也。谓所犯罪名已定，而逃亡避之，谓之亡命。青组、朱轩，并二千石之车饰。方臣所荷，未足为泰，岂臣蒙垢含吝，所宜忝窃；范晔后汉书，陈蕃曰：鄙吝之萌，复存于心。方言曰：贪而不施谓之吝。非臣毁宗夷族，所能上报。喜惧参并，悲惭哽结。拘守常宪，当便道之官，如淳汉书注曰：律，二千石以上告归宁，不过行在所者，便道之官无问也。不得束身奔走，稽颡城阙。瞻系天衢，驰心辇毂，天衢，已见上荐祢衡表。辇毂，已见上求通亲亲表。臣不胜屏营延仰。谨拜表以闻。国语，申胥曰：昔楚灵王独行屏营。
文选考异
注「到官上表」：袁本、茶陵本「表」下有「谢恩」二字。
臣机顿首顿首死罪死罪：茶陵本无此十字，有「中谢」二字，是也。袁本并无「中谢」，非。尤用善谢开府表注所云添改，益非。
注「范晔」下至「不知所裁」：袁本、茶陵本无此十八字。
臣本吴人：茶陵本无「吴人」，校语云五臣有「吴人」。袁本有，无校语。案：袁用五臣也，此以乱善。
注「群萃而同处」：案：「同」当作「州」。各本皆误。
注「两宫东宫及上台也」：袁本无此八字，所载五臣向注有之。茶陵本并善入五臣，尤盖因此错混耳。袁本是也。
注「王隐晋书曰袁瑜」：袁本、茶陵本「袁」作「爰」。案：二本是也。爰，姓，见广韵「爰」字下。又，依此似正文善「爰」，五臣「袁」，各本乱之而失着校语。又案：二本自此至「字道渊」共为一节，在后「曹武」下。然则「冯熊字文罴、顾荣字彦先」二句，亦王隐书，尤割裂者，非。
</div>
    <div class="pagination">
<a href="文选详注_page112.html">上一页</a><span>...</span><a href="文选详注_page108.html">108</a><a href="文选详注_page109.html">109</a><a href="文选详注_page110.html">110</a><a href="文选详注_page111.html">111</a><a href="文选详注_page112.html">112</a><span class="current-page">113</span><a href="文选详注_page114.html">114</a><a href="文选详注_page115.html">115</a><a href="文选详注_page116.html">116</a><a href="文选详注_page117.html">117</a><a href="文选详注_page118.html">118</a><span>...</span><a href="文选详注_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
