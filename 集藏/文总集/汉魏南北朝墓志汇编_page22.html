<!DOCTYPE html>
<html>
<head>
    <meta charset="UTF-8">
    <title>汉魏南北朝墓志汇编 - 第 22 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉魏南北朝墓志汇编 - 第 22 页/共 32 页</h1>
    <div class="content">　　〔注〕耶，即邪字。
【志盖】阙
【铭文】魏故贵华恭夫人墓志铭」祖奂齐，故尚书左仆射使持节镇北大将军雍州刺史。」夫人陈郡殷氏。父道矜，太中大夫。」父肃，魏故侍中司空昌国宣简公。」夫人陈郡谢氏。父庄，侍中右光禄大夫宪侯。」后尚陈留长公主。父献文皇帝」。魏故贵华夫人王普贤，徐州琅耶郡临沂县都乡南仁里人」也。氏冑之萌，厥源远矣。嵩崖整其鹤驾，洛浦萃其笙歌。惟剪」惟阳，资文允武。庸昭秦篆，道光汉牒。丞相体哲，匡维晋社；执」法克睿，蝉冕宋京。祖镇北，以贞猷摽鲠，见免昏历。考司空，以」桀节峻概，延宠明朝。夫人既蹈祖考之淳懿，稟婉?之英姿，」淑妙絕擬，機明瞻識，端行清韶，從容柔靖。爱敬深凯风之美，」敦顺单常棣之华。五教聿昭，四德孔绪。妙闲草隶，雅好篇什，」春登秋泛，每缉辞藻，抽情挥翰，触韵飞瑛。考昔锺家耻，投诚」象魏。夫人痛皋鱼之晚悟，感树静之莫因，遂乘险就夷，庶恬」方寸。惟道冥昧，仍罗极罚，茹荼泣血，哀深乎礼。服阕，乃降皇」命，爰登紫掖。方扇胥帷之遗风，阐似庭之鸿范。报善罔征，盛」容斯坠。春秋廿有七，魏延昌二年，太岁癸巳，四月乙卯朔，〔注〕廿」二日乙巳，寝疾薨于金墉之内。玉树埋柯，熏兰摧叶。粤六月」二日乙酉，窆于洛阳西乡里。铭曰：」琁根宝萼，蝉联周纪，掩暧伊川，斌发嵩峙。弈世启辉，绵基重」美，乃缀淑灵，实戎家祉。提思入神，挺节邻圣，五典澄明，七德」淳镜。缉藻琼式，抽文瑶映，誉润淑章，声光苹咏。妇图擒绩，女」史飞萱，质华星婺，德耀姬原。爰处素闬，贲轨兹存，粤升椒掖，」燮映尧门。与善方梦，歼此淑仁，昆璧委烬，宋琲沉津。兰闱空」月，组帐恒尘，玉墀泻欷，翠幄凝辛。隧路阴重，泉户冻结，玄扉」一渰，幽座灯灭。埏?埃芜，松间荒翳，镌德累徽，固传芬烈。北京图书馆藏拓
　　〔注〕《二十史朔闰表》作四月甲申朔。
【志盖】阙
【铭文】魏故使持节征虏将军都督岐州诸军事岐州刺」史孙公墓志铭」公讳标，字华伯，高平人。金紫光禄大夫灌之曾孙，」散骑常侍仪之孙，豫州刺史懋之三子也。树德鸿」基，感图圣朝。图构日登，天之崇●；昭辅宸安，世」之盛业。遂乃炳蔚殿庭，光融方宇。公应山川之灵，」资干元之庆，义方持之成童，神怀毗以清邃，道范」协于祚土。清判浊泾，日吐桑林。神资高美，风月交」晞。义节幽穆，松杨合飙。德隆日星，烟含蒙谷。大树」将军之威，永伏作方；幽谷高武之变，历焉式述。教」奉黄石。备详神册，行修素绚。仪昭声雍，诞门眉之」光；懋宫在德，作皇帝之相。峻城乐比，行期昌」运。备宣两仪，充远是将。吉凶玄明，四门既奄。以延」昌二年岁在癸巳三月四日薨于照盘之宅。春秋」六十有八。越九月丁未朔〔注〕五日辛亥窆于都西帝」陵之阴。铭曰：」绵绵洪族，蝉联龟组，胡以崇敬，渊汉于穆。教鸣内」外，户?旭祥，如何不吊，黼命无常。寒暑历迁，阴霁」迭伏，阴阳未晓，徽音不复。北京大学图书馆藏拓
　　〔注〕《二十史朔闰表》作九月壬子朔。
【志盖】阙
【铭文】大魏扬列大将军太傅大司马安乐王第三」子给事君夫人韩氏之墓志」夫人韩氏，遂城人也。燕仪同三司武邑公波」之六世孙。圣朝幽营二州刺史广阳靖侯道」岷之第二女。冀齐二州刺史燕郡康公昌黎」黄麒麟之外孙。夫人贞顺自性，聪令天骨，德」容非学，言功独晓。凝质淑丽，若绿葛之延谷；」徽音远振，如黄鸟之集灌。是以羔雁贵礼，迭」烂阶庭，毕醮结离，作嫔蕃室。每期玄庆福善，」长隆内训。不悟横沴滥仁，促沦阴教。茂龄卅」有二，延昌二年岁次星纪五月丁丑朔廿三」日己亥卒于京第。粤来仲冬乙亥朔廿三日」丁酉迁窆于瀍水之东。凭彤管以彰烈，托玄」石而图风。其辞曰：」乐浪名邦，韩氏名宗，殖根万丈，擢颖千重。诞」生淑媛，实灵所锺，慧炳自幼，韶亮在蒙。掩埏」明旦，镌□□□，□传□昆，共味清尘。北京大学图书馆藏拓
　　〔按〕此志所记干支均不符，疑伪。
【志盖】阙
【铭文】□□□□将军左中郎将元扬妻王夫人墓志」□□□琅人也。周王王冀之引氏族之兴，绵」□□□，世载家训，阴轨亦明，作配魏宗。」□□皇帝之孙阳平王第六弟元扬之妻也。」□□愍识冲固，四德连琼，后妃之若关睢，君」□□作好仇，蔑以加焉。言告师氏，内式闲素，」□□之操，终始若一。易称家人美，夫妇夫妇，」□□兹典。以延昌二年岁次癸己丧于京都。」十二月辛己朔四日甲申葬于瀍涧之东。山」河寂寂，坟垄依依，丘墓增悲，寻往多伤。其辞」曰：」惟兹夫人，关睢挺节，翘翘蒌楚，灼灼云介，言」刈其林，作配魏桀。如何不吊，高松早折，奄同」周南，窈窕永逝。胡为当春，摧我兰蕙，勒石悲」秋，苌哀幽桂。北京图书馆藏拓
【志盖】阙
【铭文】魏代杨州长史南梁郡太守宜阳子司马景和妻墓志」铭」夫人姓孟，字敬训，清河人也。盖中散大夫之幼女，陈郡」府君之季妹。夫人资含章之淑气，禀怀叡之奇风，芬芳」特出，英华秀生，婉问河洲，●锺千里。年十有七而作嫔于司马氏。自笄发从人，捡无违度，四德孔修，妇宜纯备。」奉舅姑以恭孝与名，接娣姒以谦慈作称。恒宽心静质，」举成物轨，谨言慎行，动为人范。斯所谓三宗厉矩，九族」承规者矣。又夫人性寡妒●，多于容纳，敦桃夭之宜上，」笃小星之逮下。故能庆显螽斯，五男三女，出入闺闱。讽」诵崇礼，义方之诲既形，幽闲之教亦着。然尽力事上，夫」人之勤；夫妇有别，夫人之识；舍恶从善，夫人之志；内宗」加密，夫人之恤；姻于外亲，夫人之仁。夫人有五器，而加」之以躬检节用。岂悟天道无知，与善徒言，享年不永，凶」图横集。春秋卌有二，以延昌二年夏六月甲申朔廿日」癸卯遘疾奄忽，薨于寿春。呜呼哀哉。粤三年正月庚戌」朔十二日辛酉归葬于乡坟河内温县温城之西。实以营原兴垄，竁野成丘，故式述清高，而为颂云：」穆穆夫人，乘和诞生，兰聚蕙糅，玉润金声。令问在室，徽」音事庭，方孚洪烈，范古流名。如何不淑，早世徂倾，思闻后叶，刊石题诚。北京图书馆藏拓
【志盖】阙
【铭文】大魏高宗文成皇帝嫔耿氏墓志铭」嫔巨鹿宋子人也。氏冑之来，其从远矣。标名族于西」周，炳炎宗于东汉。其先汉大将军新兴侯耿况之后」也。祖诞，燕朝使持节镇东将军幽州刺史。父乐，圣」世威远将军博陵太守。嫔禀坤灵之秀气，资芳质于」神境，整缔服于深闲，飞喈声于天阙。高宗诞载，选」御椒房，训德内充，雍礼外着，干光潜晦，任还天性。」嫔固节不移，誓毕宫掖。上以母仪聿显，委保嫔御。」春秋七十有二，天禄永终。岁驭鹑火，月应林锺，十九」日丙申薨于京师。哀痛感于极阳，追赠过于殊限，」依礼送终，备御东园，以七月辛酉●于洛阳西岭。追」述景行，而作铭曰：」英英嫔德，资业灵纯，行皎素月，志洁青云。和风巳畅，」馨礼斯芬，如何不吊，忏我良人。天津永晦，金镜无光，」松门转芜，石道唯荒。阴萝落英，浮草生堂，慊尘不拂，」琴朽谁张。暝暝长夜，曀曀悠●，景命斯坠，人谢灵存。」高山仰止，遗道余尊，敬刊玄石，以铭幽魂。」延昌三年七月十五日刊石铭记北京图书馆藏拓
【志盖】阙
【铭文】大魏高祖九嫔赵充华墓志」充华南阳白水人也。高祖孝文皇」帝之九嫔，卢氏义阳长公主之母。谦」光柔顺，播夙声于素宗；英清玉粹，登」椒华而俞馥。福庆无征，春秋卌有八，」以延昌三年岁在甲午八月丁丑朔」十三日己丑寝疾而薨。皇上震悼，」六宫哀恸。使兼大鸿胪奉策即柩，追」赠充华焉。九月廿八日癸酉，葬于山」陵之域。敬刊玄瑶，演述泉宇。其辞曰：」穆矣充华，夙膺上灵，女仪婉娩，淑慎」其声。承训素里，流光紫庭，金辉玉润，」兰风永馨。浮光未景，秋英中摧，朱华」灭翠，组帐凝埃。泉宫沓沓，深埏莫开，」敬勒泉石，以旌余哀。北京图书馆藏拓
【志盖】阙
【铭文】大魏故左军领御仗左右西川子赠龙骧将军」洛州刺史长孙史君之墓志」谥曰敬。君讳瑱，字珍奇，司州河南洛阳永乐里」人也。镇远将军益州刺史之孙，宁远将军白水」府君之子。承神冑之华风，禀祖曾之休烈，英奇」发于弱年，俊楚声于强日。所谓天资冥悟，聪干」秀成，用识兼流，在无不允。故统御左右，明烛天」墀，特命小蕃，威清万里。其端心守正，若岁寒之」贞松；含光流映，如昆山之秀玉。宜其克遘延祥，」保兹永祉，而冥造无心，歼我良人。春秋五十有」六，延昌元年八月十三日寝疾薨于家。以延昌」三年十月廿一日葬于北芒。玄宫遂密，三光闭」晖。宾亲号悼而永诀，子侄泣血而长辞。乃刊石」立志，以载神仪。其辞曰：」灵川启育，神岳流津，二气交祥，载生哲人。少成」家宝，长为国珍，德匪时政，道济生民。林高致翼，」水盛延舟，连官重袭，爵非我求。百行外郎，九德」内修，若葩若春，如竹如秋，上天不吊，妖沴侵和，」金峰碎岭，玉沼潜波。良木其摧，仲尼兴歌，敬铭」玄石，痛矣如何。北京图书馆藏拓
【志盖】阙
【铭文】魏故使持节冠军将军燕州刺史元使君墓志铭」君讳扬，字遗兴，司州河南郡洛阳县敷义里人，世宗景穆皇帝之」孙，侍中内都大达官夏州刺史阳平王之第六子也。君抽妙绪于庆」云，挺英踪于昆岳，生而恢岸，幼则奇伟。恭孝之心，睦睦于龆年，忠亮」之操，蹇蹇于弱岁。韵宇神凝，雅度清简，倾衿慕道，殷勤引德。俊士游」于高门，英彦翔于云馆。若夫优游典谟之中，纵容史籍之表，才逸自」天，制每惊绝，弱冠有声，拜奉车都尉。俄如高祖鸾驾临戎，抚旅荆」宛，以君亲贤见擢，作帝股肱。又龙轝北巡，仍扈行殿，暨□凯旆，除」羽林监，又为步兵校尉，并非其好。君高枕华轩之下，安情琴书之室，」命贤友，赋篇章，引渌酒，奏清弦，追嵇阮以为俦，望异氏而同侣，古由」今也，何以别诸。迁左中郎将，加显武将军。虽首冠缨冕，不以机要为」荣，腰佩龟组，未以宠渥为贵。故常求闲任，安第养素。?怒之色，弗形」于视听；毁誉之端，未见于枢机。穷达晏如，臧否若一，志散丘园，心游」濠水。善不来祥，歼此良木。春秋卌五，延昌三年岁次甲午八月丁丑」朔廿七日癸卯薨于第。圣皇兴悼于□，云枝痛恻于下，游彦伤精，僚友悲怛。诏赠使持节冠军将军燕州刺史，礼也。越十一月丙寅」〔注〕朔四日己巳窆于洛阳之西陵。幽扉一闭，永夜无光。季弟散骑常侍」度支尚书大宗正卿思若哀玉山之半摧，痛良□之中折，悲踰□听，」慕深九泉，敬饰玄石，以述清徽。乃作铭曰：」昆丘琼岫，云柯妙枝，唯君诞载，缀萼天池。以仁以孝，乃茂乃奇，□□」冰散，文结雾驰。英振弱冠，作帝股肱，恭亮戎禁，肃旅行宫。雍容图」美，优游文中，徽德徽望，光始光终。桂落秋下，兰雕上春，云宫毁彩，风」□凝尘。朝英缺范，家袖亦沦，悲恸邦彦，痛结宗亲。礼终难奄，卜远已」右，龙?哀□，凤轩楚毕。松户酸月，寒闺操日，贞躯虽往，刊铭芳质。北京图书馆藏拓
　　〔注〕《二十史朔闰表》作十一月丙午朔。
【志盖】阙
【铭文】魏故尚书左仆射骠骑大将军冀州刺史元公墓志铭」公讳珍，字金雀，河南洛阳人也。平文皇帝六世孙，高凉王之玄孙，征」南将军肆州刺史襄阳公之孙，辅国将军幽州刺史松兹公之子也。并」虬申豹变，烈气陵霄，世号猛将之门。公诞光先桀，擢德超伦，少以忠●」为称，长以风雅着仁，六艺备修，尤良射御。身长九尺三寸，容止充德，质」不妄誉。太和中，选入武骑侍郎，转直阁将军。高祖南巡，才?衡岭，□」尔南阳，不恭其职。公单马肆焉，戎城雷骇。除冠军将军。景明元年，今」上即位，转武卫将军。时扬土中动，许叛伪齐。公屯兵淮浦，与陈伯支相」拒。伯支败绩，寿春获存，公有力焉。胙土晋阳男。迁平东将军。正始中，转」卫尉卿领左卫将军。禁阅云仪，严震左右，维城之寄，实显文武。仍加散」骑常侍光禄勋。明珰曜鬓，九棘临颜，标德之华，京师以为美言。俄迁侍」中。绮综王言，经纶衮阙，出则倍驾，入参侍席，声盖一时，道彰远迩。永平」中，除车骑将军领军将军。始荷腹心之任，受六师之重，掩虎旅于神扉，」启御侮而肃警。是以四襟解纽，时用安枕。延昌二年，迁尚书左仆射。维」辖万邦，亮采百揆，照德塞违，正色无避，利涉着于道初，庶绩光于所起。」宜奉九锡于太阶，谐百味于滋鼎，永龄不遂。春秋卌七，以延昌三年岁」次甲午五月戊申朔廿二日己巳寝疾不豫，薨于笃恭里第。上屡遣」问疾，闻公既终，动衷移日。朝省悲惋，行人痛泣。追赠侍中使持节骠骑」大将军冀州刺史，谥曰。公以其年十一月丙午朔四日己酉窆于河」南东垣之长陵。刊兹泉石，式照德音。其辞曰：」苕苕圣冑，绵绵不已，乃王乃侯，世载其美。爰显及公，奇峰特起，琼柯重」焕，鸿基再止。湛彼天工，唯良是与，猗矣哲人，秉文经武。缱绻帝谟，椆」樛国旅，上曰腹心，唯予与汝。威旌汉洱，效彰荆越，周有良翰，方叔山甫，桓桓武公，亦绍厥绪。如何不淑，早离伊阻，玉芷雕春，金桂朽夏。徒倚」促日，徘徊永夜，崧岭轩骥，沙庭顿驾，镂石记形，无识神化。北京图书馆藏拓
【志盖】阙
【铭文】大魏显祖成嫔者，代郡平城人」也。其氏冑之由，备陈于家谱矣。」君弱龄播声，四德昭著，年十有」五，入嫔于显祖之宫。英清茂于」紫庭，肃雍光于椒掖。春秋七十」有二，以延昌四年正月乙已朔」九日癸丑薨于金?旧宫。」皇上矜悼，六宫哀恸，送终之事，」靡非礼焉。二月壬午葬于山陵」之域，敬刊玄瑜，式述景迹云尔。北京图书馆藏拓
【志盖】阙
【铭文】魏故博陵太守邢府君墓志」祖颖，散骑常侍冠军将军定州刺史城平康侯。」夫人渤海李氏。父升，太子洗马。」父修年，南河镇将。」夫人赵郡李氏。父祥，安东将军定州刺史平棘献子。」君讳伟，字叔俊，河间鄚人也。休原庆绪发其长。后稷以功施」配天，姬旦以圣德纬地。邢侯载美于春秋，太常腾芬于魏史。王」父城平康侯，将命江吴，标随陆之誉。考南河君，怀道韫璞，阐雅」尚之风。君资性温裕，识悟明?，岐嶷表于绮年，业尚播于冠日。」是以令问休声，昭然允集矣。起家除奉朝请，历员外散骑侍郎、」太郎、长流参军、尚书南主客郎中，加轻车将军。君爰在志学，孝」友睦于闺庭；脱巾近禁，匪懈形于夙夜。赞槐墀，鼎味增和；登礼」闱，燮谐治本。加以学究百氏，词藻绮赡；动容必遵礼度，发言归」于忠信。方当永置周行，羽仪多士，而上天不吊，春秋卌有五，延」昌三年七月廿六日壬申暴疾卒于洛阳永和里。才高位下，有」识嗟惜。朝庭矜悼，追赠博陵太守。粤四年二月十一日甲申」葬武垣县永贵乡崇仁里，祔车骑公神之右茔。若夫山川回寻，」舟壑徂迁，篆素有时歇灭，金石理固难朽。乃勒铭黄庐，贻诸泉壤。其辞曰：」南金华铣，荆玉炳珍。圣胤基显，名家誉芬。集灵其惠，承庆伊神。」粤时挺淑，笃生若人。展如君子，实邦之俊。如渊之清，如乐之韵。」振藻春华，摛文玉润。孝睦家庭，朋交以信。亦既从宦，出内有辉。」往参台幕，来赞崇闱。雕章焕炳，长组葳蕤。世途方骑，遽掩泉扉。」将陈垄草，永贲清徽。」夫人渤海封氏。父休桀，河间太守安陵子。」后夫人清河房氏。父千秋，立中将军南青州刺史。河北河间出土。见《考古》一九五九年第四期《记后魏邢伟墓出土物及邢蛮墓的发现》。
【志盖】阙
【铭文】魏故鹰扬将军太子屯骑校尉山君墓」志铭」君讳晖，字乌子，河阴修仁里人也。君资」纯和之秀气，藉重明之高。弱冠飞声，腾」拔群辈。郎将直后俯仰，迁登鹰扬屯骑。」儵忽相袭，方振南溟，永申逸翮，而福善」空文，奄摧梁哲。春秋卅有一卒于宅。粤」延昌四年三月甲辰朔十八日辛酉迁」窆于北芒山恒州使君墓之东。勒铭阴乡，传之来世。其辞曰：」于铄华冑，绵基代朔，百世相资，连公迭」岳。伊人诞秀，温其如玉，先秋坠彩，未申」逸足。眷言素赏，永怀清衿，凝弦罔调，湛」酌谁斟。敢勒玄石，式载德音。」延昌四年三月十八日造。
【志阴】（上阙）体讫于春秋，其后郭族」（上阙）九列，有称□世。君禀三」（上阙）经始易老之玄妙，缉连」（上阙）举。俄而有闲，辟大尉府」（上阙）郡大中正。君既甄□鼎」（上阙）而屡作国评。以体化□」（上阙）宽猛殊务。君莅以恺悌」（上阙）纯。河汾之闲，有洙泗□」（上阙）檄，蜂迕骚扰，河曲郡□，」（上阙）武人锐精，弭迹疆外，永〔注〕北京图书馆藏拓
　　〔注〕志阴为另拓，字体不同，疑非山晖志之阴，因前人附为一体，姑暂附于此。郭玉堂《洛阳出土石刻时地记》称：志为晋碑毁治，反面晋刻可辨。
【志盖】阙
【铭文】魏故恒州治中晋阳男王君墓志铭」君讳祯，字宗庆，乐浪遂城人也。燕仪同三司武」邑公波之六世孙。高祖礼班，散骑常侍平西将」军给事黄门侍郎晋阳侯。曾祖定国，圣朝库」部给事中河内太守博平男。祖唐成，广武将军」东宫侍郎合肥子。父光祖，宁远将军徐州长史」淮阳太守司州中正晋阳男。君既承先爵，除员」外散骑侍郎。在省未几，转恒州治中。方严旅述」职，而遘疾沉留。春秋卅有九，延昌三年四月己」卯朔十日戊子卒于洛阳永康里。粵來歲三月」甲辰朔?九日壬申遷措於芒阜。」殷有三人，周访九畴，只族王家，藉冑鲜侯。芳根」熏叶，洁源清流，轩冕迭蔼，弈世载休。笃生伊彦，」实艳之哲，器识渊迈，才颖卓绝。对璧比温，瞻松」学节，气耸烟霞，情明冰雪。?缨东禁，夙振兰芬，」方毗北都，重举瑶尘。佑顺靡效，报善徒文，如何」彼苍，歼此良人。卜远式期，龟筮袭吉，长诀高堂，」永即泉室。一改陵谷，千龄谁悉，凭石凭工，且镌」且述。北京图书馆藏拓
【志盖】阙
【铭文】魏故泾雍二州别驾安西平西二府长史新平安定清水武始四郡太守皇甫君墓志铭」君讳驎，字真驹，安定朝那人也。卿士之苗冑，渡潦之琼胤，荆州刺史之孙，辟主簿州都处士之元子。金紫」扶疏，冕冠今古，风节朝略，载在史籍。君冑藉深华，性自奇拔。是以早延休誉，夙播高问，刺史王公召简高」梁，澄练泾土，尔日搜扬，无先君者。辟君为州都。君铨才举弟，称允群望，平直之选，歌声满路。刺史嘉告忠」笃，即拜为主簿。君轻贱儒术，意蔑经读，照赏之情，自然孤解。即年中，复贡秀才。君仁恕宽洽，接赉深到，共事之」处，无不乐仰。延兴中，泾土夷民一万余家，诣京申诉，请君为统酋。然戎华理隔，本不相豫，朝议不可。圣」上以此诸民丹情难夺，中旨特许。太和廿年中，仇池不靖，扇逼泾陇。君望着西垂，勘能厌服，旨召为」中书博士加议郎，驰驿慰劳，陈示祸福。凶顽尽悟，面缚归降，动有数万。刺史任城王嘉其远量，表为长史。」君策谋深玄，声震朝庭，复除为清水太守，领带军镇。景明元年中，旨格初班，简选台资，穷尽州望，除君」为别驾而君佐弼有方，民士悦乐。从景明三年至四年，督护新平安定二郡事。正始元年中，河州刺史梁」公以关梁地崄，非贤不御，而君矛猛互张，善能绥抚，复表为武始太守。正始三年，秦泾叛逆，大军征讨，都」督杨公以君权略多端，深达军要，表君为都长史，特禀高算。君虽冑籍安定，坟井在雍。正始四年中还乡。」刺史元王以君量勘执物，复表为别驾。君辞以夕年，冲让不许。王重加厚礼，频命乃就。凡所佐莅，血心奉」公，唯直是断，虽伯鱼之无私，杨振之贱贿，方之于君，未足嘉也。历名宦，垂登方岳，意气萧，犹若凡素。每」钦想四公，企怀商洛焉。是以逸问远流，声盖四海。视片义如丘山，散千金若草土。朝野荣贱，望风送叹。方」应进登台鼎，永垂高试，昊天不吊，春秋七十有五，遘疾不损，薨于家。以延昌四年岁次丁未四月癸酉朔，」十八日庚寅葬于鄠县申乡洪涝里。嵩山美木，谁不□仗，名贤背世，熟不痛恋。前雍州主簿横水令辛对」与君缠笃，临棺悲恸，弥增哀忉，遂寻君平志，刊记金石。其辞曰：」三才启曜，五气流晖，名川峻阜，灵感特微。诞生君侯，独禀玄质，绰矣高度，希世间出。金锵河右，飞声挺逸，」赏不择雠，诛不避昵。唯理是从，浑之若一，深量难恻，冲识孤融。矛能抚众，武亦折雄，丹磨不异，钻仰弥崇。」形羁浮俗，志味通仙。如云开月，如松出烟。琼岩颓崿，至韵韬玄，亲旧悼惋，痛惜绵绵，图记金石，式扬名贤。」妻安定梁氏，主簿郡功曹洪敬女。」妻巨鏕魏氏镇西将军内都太官黄龙镇将赵兴公留孙女。北京图书馆藏拓
【志盖】阙
【铭文】魏故辅国将军徐州刺史昌国县开国侯王使君墓志序」祖奂，齐故尚书左仆射使持节镇北将军雍州刺史。」夫人陈郡殷氏，父道矜太中大夫。」父肃，魏故侍中司空昌国宣简公。」夫人陈郡谢氏，父庄右光禄大夫宪侯。」君讳绍，字安宗，徐州琅耶郡临沂县都乡南仁里人也。姬文以大圣启源，子」晋资储仙命氏。自兹厥降，迭映崇辉，或冲素累条，或负芳联萼。君丕承祖烈，」实体上操，天纵英才，幼挺岐嶷，弱不好弄，长端孝美。树信赊由布之诺，缔睦」深萼?之称。若夫皎洁之性，琁碧惭其光；渊懿之声，兰葸恧其采。敦诗习礼，」早?龆岁，摛文缀翰，实懋?年。故长卿均才，巨原埒器，汪汪焉，万顷莫踰其」量，洋洋乎澄挠曾何清浊。昔逢日战之始，门属参夷之辰。考司空深侔伍氏」之概，必誓异天之节，乃鹄立象魏，志雪冤耻。君年裁数岁，便慨违晨省，念阙」温清，提诚出崄，用申膝庆。天道茫茫，俄锺极罚，婴号茹血，哀瘠过礼。服终纂」膺井祚，袭侯昌国。年甫涉冠，起家为太子洗马。仪形储采，驰迈春华，在汉汲」黯，公方居晋，亦卫珍雅畅，握篆畴辉，君谅兼之矣。转员外散骑常侍，饰蝉貂」玉，檀廊庙之秀；服兼蝉组，耀珪璧之姿。续迁中书侍郎，掌机近密，历难兹授。」君地实羽仪，器惟物范。故得抽缨凤墀，趋綦系禁，茂光管言，层绮光阐，兰●」仲祖，联事纶闱，徽传清简。君独丽一时，何惭两妙，代历弥旷，则哲之举必齐；」声芳无舛，惟允之称靡忒。宜将缉裔槐路，永燮朝彝，福善徒唱，歼此彦士。春」秋?有四，延昌四年八月二日遘疾薨於第。峰欲崇而亏匮，月将圆而坠采。」行旅伤魂，亲游断骨。有诏震悼，赠辅国将军徐州刺史，谥曰，礼也。闰十月」庚子朔廿二日卒酉窆乎洛阳西乡里，既播孝德于衡阃，弘臣道于朝章，故」飞英而镂金，腾实以写缋，陵谷或改，芳音讵灭，刊石贲采，永扇清风。铭曰：」乃仙之系，粤圣斯始，清澜溟镜，琼基岱跱。照灼丹书，庵郁青史，联祥挺哲，若人」载美。义范仁规。高韵卓绝，孝切曾●，友兼常棣。邹子齐华，潘生等慧，爰玉其」温，爰冰其洁。克叡克明，机神是庶，六艺孔修，九德丕着。既优而仕，登朝飞誉，」康衢未跬，归轸先遽。呜呼彼苍，何善空默，惟颜与子，薄年厚德。照车徙甸，连」城去国，如宝斯亡，靡尚靡则。尘书断义，揜酒谁琴，玄堂杳寂，绝垄凝阴。戚增」桓岫，落睑抽心，托裁幽石，聿载休音。北京图书馆藏拓
【砖志】
【正面】熙平元年三月四日葬」父王文爱母刘江女。墓」三丈五尺，并●珍宝刊」铭记。切示于后人。
【侧面】雍州京兆郡山北县民。
【背面】熙平元年三月日拾」送□大墓。父王文猥」泛女孙子刘夫人。北京图书馆藏拓
【志盖】阙
【铭文】魏故威远将军凉州长史长乐侯王君墓志铭。」君讳昌，字天兴，太原祁县高贵乡吉千里人也。」魏故使持节都督幽州诸军事镇东将军幽州」刺史汝南庄公之孙散骑常侍中书监内行尚」书使持节镇东将军都督幽州诸军事幽州刺史长乐定公之子。玉根肇于子晋，金枚光于太」原，弈叶冠华，领袖当世。君禀日月之辉，含川岳」之曜，孝敬之道，雍穆于闺庭；礼让之德，显英于」邦国。敖游仁义之林，栖迟文藻之泽。远气萧条，」叔度无以比其量；雅怀沉毅，文饶未足齐操。君」幼节居丧，孝闵宗国，童齿袭爵，誉播才训。年十」有三，起家中散，抽贤之举，转员外散骑侍郎，寻」加襄威将军。冠缨东省，蹈礼斯处，遂除威远将」军凉州长史。●府未旬，歼此名德，春秋卅七，延」昌四年十二月廿六日卒于凉州。熙平元年三月十七日窆于洛阳北芒之山。乃作铭曰：」昆丘英绪，丹陵妙枝，唯君诞载，缀萼云池，桂落秋月，兰雕上日，贞躯虽往，刊铭芳质。北京图书馆藏拓
【志盖】阙
【铭文】魏熙平元年岁在丙申岐州刺史赵郡王故妃冯墓志铭。」高祖燕照文皇帝。」曾祖朗，燕宣王。」祖熙，太师扶风郡开国公。」父循，尚书东平王。」太妃姓冯，名会，苌乐信都人。有周之苗胤。汉冯唐者，盖其远」祖也。列古流声，丹青垂咏，仍叶重华，绵今不朽，悉备之典策，」不复详论。故照文龙跃，利见时乘，宣王清淳，达兹体变。太师」以方雅范世，尚书以宠爱当时。太妃禀河月之精，陶清粹之」气，爰静幽闺，训兹礼室。俶容天挺，孝敬过人，婉娩既闲，敏斯」四德，丝枲紃组，无不悉练，女功心裁，内外嗟称。又善于书记，涉」揽文史。自来媛蕃邸，恭俭踰素，作训可摸，动止成则。可谓圣」善形家，垂芳自国者也。方当比德偕老，执敬中馈，灵应虚期，」遘兹逝?。春秋廿二，薨于岐州。以熙平元年八月二日窆于」中乡谷城里。国臣胤等，慕淑音之在斯，悲玉魄之长寂，恨地」久之藏舟，勒清尘于玄石。其辞曰：」遐绪承姬，因国命氏，荣与族隆，世同梁徙。猗欤昭文，秉图握」玺，穆矣太师，载光载履。河岳吐灵，爰育芳徽，挺兹窈窕，四德」来依。幽闲既显，令问亦归，言告师氏，作俪蕃畿。淑善天然，吐」辞斯芳，有德有行，知微知章。事兹组紃，嫔彼中房，宪法先妣，」以媚我王。千秋一旦，万物同歇，清音如昨，玉体将没。苍山可」悲，地久难越，爰铭寒泉，以扬辉烈。北京图书馆藏拓
【志盖】阙
【铭文】大魏熙平元年岁在丙申七月丙寅朔」十六日辛巳。皇内司终于天宫，讳光，」字兴贵，冀渤海人也。盖籍隆周之苗祚，」又承司徒公之绵冑。地连天朝，出寄名」岳，因任东夏，锡封冀壤，凭牒余基，因以」氏焉。近祖吴双，瞩魏祚初兴，才德并流，」又蒙宠睠，任为中书侍郎雍州别驾。父」以识亮眺卓，秀逸茂远，宦为安远将军」本郡太守安生之长女也。性禀天调，夙」膺庭训，风范清华，着于外发。入履紫朝，」忝司宫闼，俯沐恩私，仰侠干日。如何不」吊，奄登泉路，痛愤心怀，五情酷裂。今□」卜既灵，八月乙未朔廿六日庚申穸于」西陵。题文刊石，以述淑德，其辞曰：」容容昭德，裁礼膺章，纂训风体，识洞冲昌。凶路开肇，泉宇纳殃，酸哉粉结，呜呼悲伤。悼于远矣，捐化违常，眇眇去邈，归彼殊方，永翳九陌，毕颖三乡。北京图书馆藏拓
【志盖】无
【铭文】魏故使持节镇西将军雍州刺史华阴庄伯墓志铭」君姓杨，讳播，字延庆，司州恒农郡华阴县潼乡习仙里人也。祖父仲真，河内清河二」郡太守。父懿，广平太守选曹给事中使持节安南将军洛州刺史恒农简公。君年十」有五举司州秀才，拜内小，寻为内行羽林中郎，累迁给事中，领内起部，又以本官进」厘北部尚书事。太和十五年，拜员外散骑常侍龙骧将军北征都督。十六年又加征」虏将军，都督北蕃三镇。讨破地豆于贼。其年秋加武卫将军中道都督，率骑三万，北」出鸡鹿塞五千余里，迫逐茹茹而还。其冬改创百官，转卫尉少卿，本官如故。十七年，」大驾南征，二翼并进。以君为左将军，恒领万骑，以卫中权。车驾至洛阳，定鼎于郏鄏。」高祖初建迁都之始，君参密谋焉。仍以左将军与咸阳王禧等经始太极庙社殿库。」又修成千金堨，引濲洛二水以灌京师。十八年陟前将军。十九年从驾渡淮，俓至寿」春。三月，车驾进诸锺离。司徒冯诞薨于留营。帝乃回旆北渡，留君为殿，壮其厥功，」赐爵华阴子，寻陟右卫将军。廿二年从征南阳，以破邓城制胜之功进爵为伯。又拜」太府卿，加平东将军。廿三年假节平西将军，董卒三万，讨逐巴帅泉荣祖于洛州。景」明元年为使持节兼侍中大使，宣命岳牧，巡省方俗。二年复转左卫将军，本官伯如」故。其年冬出为使持节都督并州诸军事安北将军并州刺史。君情系旧乡，思阴桑」梓，朝廷许之，改牧本邦。为都督华州诸军事安西将军华州刺史，使持节华阴伯如」故。永平二年册授使持节都督定州诸军事安北将军定州刺史，伯如故。君以直方」居性，权臣所忌。帝舅司徒公高肇谮而罪之，遂除名为民。于是闭门静处，萧然不」以得失为情，澹尔以时命自守。春秋六十有一，以延昌二年岁次癸巳十一月十六」日寝疾薨于洛阳县之依仁里。嗣子号忠贞之见枉，冀追贤之有期。三年冬，权迁殡」于华阴乡馆焉。仰遵顾命，丧事之礼，俭过贫庶。四年，高肇伏辜，怨屈斯理。以熙平元」年，有诏申雪，追复爵位。册赠使持节镇西将军雍州刺史，华阴伯如故。考终定谥，」是为庄。粤其年秋九月二日庚申〔注〕卜窆于本县旧茔，乃作铭以志墓。其辞曰：」??华岳，浩浩河宗，仁潜智运，气结形通。世推儒德，擅时才雄，实诞遗烈，有郁先踪。」体孝基忠，怀文曜武，性协刚柔，行孚出处。毓问蕃墀，观光帝寓，金声玉润，清规懋矩。」逶迤秋闱，绸缪春阁，内奉王言，外宣帝略。爪牙是寄，腹心伊托，谋定中枢，威陵绝漠。」神图广运，宝鼎底迁，南清江沔，北辑沙燕。龙旗肃迈，凤盖凯旋，实卫不若，载翼中权。」帝嘉乃绩，侯服故乡，首冠两弁，腰结参章。海府云委，言诹其良，皇华之命，允洽斯康。」西荫关陕，北牧代赵，帏裳必褰，市狱不扰。抑绝三欺，敷怀四道，德被犹风，民化如草。」正直莫立，侮谤相倾，违升紫闼，守黜素庭。得丧如命，?愠弗形，方恢人轨，式范天经。」智流无极，仁寿不长，曙月落景，寒谷凝霜。殒兹民望，殄彼国良，昭涂既晦，幽夜何央。」皇鉴孔明，穷怨载雪，礼隆改殡，恩重临穴。声逾古今，宠贲身世，陵谷可算，音尘不灭。陕西华阴出土。见《考古与文物》一九八四年第五期《华阴潼关出土的北魏杨氏墓志考证》。
　　〔注〕《二十史朔闰表》熙平元年九月乙丑朔，二日当为丙寅。
【铭文】熙平元年九月八日」河东郡王遵敬」铭记并妻薛。北京图书馆藏拓
【志盖】无
【铭文】（砖质）熙平元年岁次丙申十月甲午朔四日魏故博陵太守刘府君之铭。」祖策，散骑常侍征虏将军东郡太守蒲阴子。夫人中山张氏。」父遂州西曹郡功曹。夫人中山张氏。」君讳颜字思颜，中山蒲阴永安乡光贤里人也。大魏高祖」孝文皇帝，创制国典，二仪更造。选君奉朝请。君文思渊」澄，雄武卓出，寻加强弩将军直后。朝廷意其忠清，□」迁给事中。未几，复转屯骑校尉、右军将军、博陵」太守。树德养民，莅政再期。春秋五十有五而终。」行路悲酸，能言陨涕。夫人高阳许氏。北京图书馆藏拓
【志盖】阙
【铭文】魏故持节督幽豫二州诸军事冠军将军豫州刺史乐陵王」元君墓志铭」君讳彦，字景略，河南洛阳都乡光穆里人也。」恭宗景穆皇帝之曾孙，侍中乐陵之孙，镇北将军乐陵密王」之世子，袭封乐陵王。王承光日隙，资辉月宇，仁峻五岳，智汪」四海。岐嶷孝敬，分曾参之誉；夙宵忠节，争宣子之响。文蔼游」夏，策猛张韩。超然寰外，则扇翮于云峰；卓尔俗表，则志陵于」星壑。王森若松圃，芳似兰苑，奢非所尚，慕俭自德，摄基金声，」升朝玉振。以永平之中授骁骑将军。翔缨肃阁，施懃帝道。于」延昌之末，迁为持节督豳州诸军事冠军将军豳州刺史，王」如故。王克莅西番，民钦教遵风，昔文王流化，未之殊也。今古」虽邈，论道若近。方欲飞舲擢汉，籍泛霞阙，而昊天不吊，歼我」良人。厥龄四七，以熙平元年岁次丙申九月乙丑朔廿」四日戊子薨谢中畿伊洛之第。哲而不幸，唯王是焉。皇帝」悼楚，朝野泫泪，追赠豫州将军本号，以十一月十日窆于金」陵。若夫非刊瑶铭，何以雕玉。乃作颂曰：」天地载清，二象垂辉，昴藏宝君，邈矣琼姿。皎洁斌响，启文□」威，卓尔孤贞，如彼松滋。超然独朗，似月横飞，长幼慈孝，敬尊」礼卑。携琴晓涧，命友夕诗，岐冠金声，玉振承基。入翔霞禁，出」莅云州，省誉蔼蔼，蕃名休休。逍遥逸趣，散诞庄周，气秀五峰，」风波四浮。鉴今洞典，识峻古丘，宜锺鸿寿，扇翮优游。不吊昊」天，忽歼良球，昆山坠崿，瑶池卷流。缙绅吐叹，朝朋饮忧，泉墟」易闇，镜量难求。北京图书馆藏拓
【志盖】无，砖志
【铭文】熙平元年岁在庚申〔注〕十一」月甲子朔，廿一日甲申，」威烈将军奉朝请元延」生铭。北京图书馆藏拓
　　〔注〕熙平元年岁次丙申，原志误。
【志盖】阙
【铭文】魏故直寝奉车都尉汶山侯吐谷浑玑墓志」君讳玑，字龙宝，河南洛阳人也。其先吐谷浑国主柴之」曾孙。祖头颓，率众归朝，蒙赐公爵。父豊承袭，显著魏邦，」除宁西将军，长安镇将，又迁使持节平南将军洛州刺」史汶山公之世子。君禀冲虚于凝绪，盈妙气于玄姿。英」明自远，神朗挺然。幼怀聪?，长秀才华。声德令闻，高风邈世，性量宽雅，朝贤信着，?交舒远，仁孝慈忠，久而益」敬。远近服其遐迩。年廿，袭父爵，宣武皇帝简拔英奇，」抽引内侍，遂授奉车都尉直寝，侯如故。而君处武怀文，」博畅群籍，志录经史，考合统理之明，杂袭殊晖，莫不施其所能。善文艺，爱琴书，系竹声席，超然独悟。澄情清霄」之外，内德湛于凝津，方纂洪基，惠?道义，何图霜灾，祸」歼良器，神化影殒，医治无救。春秋卅有七，熙平元年岁」在丙申六月丙申朔廿日乙卯薨于京师。十一月甲子」朔廿一日甲申葬于孝文皇帝大陵之东北。伤馨馥」之断响，痛兰风之余芳，庶金石于垂咏，寄清霄以留常。」其辞曰：」叡德齐凝，辉彰挺烈，性和仁茂，重明峻发。逸韵夙成，朗」洁如月，秀令俊才，渊遐独越。玄史两该，素情靡阙，引物」虚怀，心焉岂惙。懿矣哲人，吐兹容演，行年未或，致迈斯」善。朋僚悼惋，追慕奚返，深垄昼昏，幽途夜践。松门绵遥，」永登遐阐。临葬引路，蒙旨赠使持节宁朔将军河州刺〔注〕记铭后。北京图书馆藏拓
　　〔注〕原石脱一「史」字。
【志盖】阙
【铭文】魏故平东将军济州刺史长宁穆公之墓志铭。」维大魏熙平元年岁次实沉夏四月，公遘疾不」愈，薨于京师。公讳胤，字庆孙，春秋六十五，恒农」华阴潼乡习仙里人也。粤冬十有一月甲子朔」廿二日乙酉窆于华山之阴乃作铭曰：」景山灵閟，维天纽地，良木森疏，风烟肃邃。资物」既醇，在德无贰，支条茂矣，陵霄擢穗。公之云令，」德音孔嘉，如彼清泉，衔珠镂沙，如彼蕙风，剖月」开霞，方隆至道，赞我皇家。云那不幸，摧岩折木，」山阳既谢，汝南动哭，鸿啼盟津，雪凝黄屋，凄其」悲矣，苍山之麓。」公十二世祖汉太尉公震，」六世祖晋仪同三司尚书令瑶，」曾祖治书侍御史中山相继，」祖平南将军洛州刺史晖，」父宁远将军长宁男佑。」公持节都督平东将军华荆秦济四州刺史。北京图书馆藏拓
【志盖】阙
【铭文】魏故宁远将军洛州刺史元公之墓志」公讳广，字延伯，洛阳人也。烈祖道武皇帝之苗裔。资干」禀圣，衮玺相承，移玉树之中华，茂金枝而弗朽，已流徽于」国●，播瑶响于典章，飞文骤笔，略不载具。考使持节凉青」梁夏济五州诸军事济州刺史牂柯侯之长子。禀龆端之」逸气，伟荆岩之秀质，雅量渊澄，器懋罕世，六德含和，柔刚」两蹈。至乃奉孝慈亲，义恭孔爱，识爽陶仁，晓自生知。二九辟」为直后加员外郎。升朝袭爵，仍以父位，传踵前华，绍迹令」轨，砥厉风节，祗慎所经。未久转襄威将军，侯如故。冀延休」响，流芳万纪，而天道无征，福庆徒闻，修光坠景，日月落晖。」春秋五十，熙平元年岁次丙申八月乙未朔廿二日丙辰」薨于第。皇上悼怀，僚及叹惜，遣谒者谭七宝追赠宁远」将军洛州刺史，以慰沉灵。筮龟启吉，永即芒阜之阳，长陵之左。乃作颂曰：」崇基岳峻，遥绪渊深，世载明哲，袭紫传金。惟台惟辅，德茂瑱林，积仁不已，诞兹英淑。贞比筠松，馨如兰棻，名位方崇，」上寿未央。。福善空言，仁亦云亡，生雕世尽，灭识泉乡。临圹表德，志之黄堂。」熙平元年岁次丙申十一月甲子朔廿二日乙酉记。北京图书馆藏拓
【铭文】熙平二年二月九日（下残）凌坊中高阿逯（下残）」铭。北京图书馆藏拓
【志盖】阙
【铭文】魏故侍中太保领司徒公广平王姓元，讳怀，字宣义，」河南洛阳乘轩里人。显祖献文皇帝之孙，高祖孝文」皇帝之第四子，世宗宣武皇帝之母弟，皇上之叔」父也。体乾坤之叡性，承日月之贞晖，比德兰玉，操迈」松竹，延爱二皇，宠结三世。姿文挺武，苞仁韫哲，量」高山岳，道协风云。周之鲁卫，在汉闲平，未足称美于」前代矣。享年不永，春秋卅，熙平二年三月廿六日丁」亥薨。追崇使持节假黄钺都督中外诸军事太师领」太尉公侍中，王如故。显以殊礼，备物九锡，谥曰武穆，」礼也。及葬，皇太后舆驾亲临，百官赴会。秋八月廿」日窆于西郊之兆。惧陵谷易位，市朝或侵，坟堂有改，」金石无亏，敬勒志铭，树之泉闼。其颂曰：」老尚简嘿，孔贵雅言，于穆懿王，体素心闲。德秀时英，」器允宗贤，践仁作保，履义居蕃。忠冠朝首，宠表戚先，」勋规未半，背世茂年。生荣殁哀，休光永延，刊美瑶牒，」祗告幽玄。北京图书馆藏拓
【志盖】阙
【铭文】魏徐州琅耶郡临沂县都乡南仁里通直散骑常」侍王诵妻元氏志铭」祖高宗文成皇帝。」父侍中太尉安豊圉王。」主名贵妃，河南洛阳人也。年廿九，岁次丁酉二月」壬辰朔十四日乙巳亡于洛阳之学里宅。粤八月」庚寅朔廿日己酉窆于河阴之西北山。惧岸谷之」易迁，朝市之侵逼，乃勒石传徽，庶旌不朽。其词曰：祥发枢电，庆渐姬川，天祗降祉，神人告迁。穆穆高」宗，谅唯恭己，灼灼圉王，令问不已。克诞淑德，怀兹」具美，如玉在荆，由珠居泛。敬慎言容，惇悦书史，爰」从爰降，腾徽素里。女仪既穆，妇行必齐，智高密母，」辩丽袁妻。霜华阃内，松茂中闺，如何不吊，宛尔徂」沦。桂销初馥，兰实方春，象筵虚廓，黼帐凝尘。言归」宅兆，即此玄扃，惟荒早驾，哀挽在庭。霜月晨下，松」风夜清，百龄曾几，遽此长冥，生平一罢，金石徒声。北京图书馆藏拓
【志盖】阙
【铭文】魏故右光禄大夫中护军饶阳男，姓元名遥，字修远，河南洛阳孝弟里人。」恭宗景穆皇帝之孙，京兆康王第二子。降宝星宫，分光帝绪，俊貌奇挺，宽」雅夙蕴。虽足翮之挈未成，而鹄马之心在远。是以士伦擢友，入御追朋。年」十三，为高祖所器，特被优引朝会，令与诸王同宪章。初革出身为下大」夫。及七祖神迁，苻鼎徒洛，百礼创源，官方改授。除员外散骑常侍兼武卫」将军。亲宠岁加，腹心唯密，转北中郎将兼侍中。所以襟带京门，缉厘枢近。」太和中，祖治兵樊邓，复摄左卫将军。暨龙旌返旆，飨士论功，除左卫」将军饶阳男。太和之季，伪贼侵边，王师亲讨，军次马圈。圣躬不豫，特命」公与太师彭城王侍疾，委以戎马，晏驾之始，在公怀抱。虽鼎湖之神以升，」而遗弓之感莫发。权机假旨，旬有二日，奉迎世宗于京师，会鲁阳而」举讳。功成事立，旨司始伏其深谋也。景明初，除平西将军泾州刺史。即被」征为七兵尚书，又迁中领军。公文武兼能，在用著称，出拜镇东将军冀州」刺史。入除护军加右光禄大夫。延昌中，淮泗不静，加公征南大将军都督」南征诸军事。推毂之寄，实委心膂。熙平初，大乘之乱，倾荡河冀，非公神武，」无以穷讨，除公征北大将军都督北征诸军事。总督元戎，悬军远袭，寇旅」既强，人无斗志。公躬擐钾冑，一鼓而摧，勇夺三军，气振尪固。旨以功高」器厚，付外详闻，追马圈之血诚，计大乘之义勇，亦可跨腾五等，荣兼九锡。」而享年不永，春秋五十一，熙平二年九月二日薨于第。天子举哀于东」堂，百僚倍临，酸情所感，事越恒伦。乃伤公巨效之未酬，慨公往而不待，追」赠使持节车骑大将军仪同三司雍州刺史，余如故。谥曰宣公。今将徙殡」于洛阳西陵礼也。乃为铭曰：」庄哉氏冑，巨胤鸿源，齐光日月，等覆乾坤。公其身矣，唯帝之孙，能官任武，」委以群贲。腹心之寄，?辖国门，内充喉舌，外当纳言。忠勒于鼎，着德在蕃，」在蕃何德，忘己忧国。导民以孝，齐之以默，煞而不怒，信而不忒。汪汪海量，」崿崿正直，宿夜在公，自强不息。民之父母，朝之轨则，轨则之声，能宽能平。」临财克让，在丑不诤，入作领护，出秉专征。朱祺一扫，万里苌清，不伐其善，」不矜其名。勋位两兼，器厚望隆，人恸二圣，赠不虚崇。册高帝胤，礼同上」公，朝贤怛感，士女酸冲。哀流衢墎，声贯苍穹，昔歌善如，今悲令终，形随道灭，名同岱嵩。妻安定梁氏。北京图书馆藏拓
【志盖】魏故镇远将军华州」刺史杨君之墓志盖
【铭文】魏故镇远将军华州刺史杨君墓志铭」君姓杨，讳舒，字延景，恒农华阴潼乡习仙里人也。河内清河二郡府君之」孙，洛州刺史恒农简公之第六子。汉太尉震，晋仪同瑶，即其世矣。君体河」岳之淑灵，膺积福之余庆。渊度凝深，风流浚邈。闺门垂孝敬之誉，乡党流」泛爱之仁。爰自弱冠，锐情典诰。终朝下帏，薄暮潭思。业尚三礼之学，广采」百家之论。才艺优赡，道术通洽，汪汪焉，详详焉。允所谓黄中之俊髦，德音」之令准者已。太和中，以勋望之冑而除散骑郎。暨世宗即祚，寿春送欸。君」为扬武长史，受降纳附。未几，以援接之功除大鸿胪丞。弼赞九仪，宾翼四」门，蕃卫载缉，戎陌来庭。义阳之役，君参镇南军事。职掌垒和，任属防御。严」栅橹之制，峻云梯之险。憑陵之志莫展，窺?之望斯絕。又监别将田益宗」军事，破伪钓城而还，俘虏二千，收甲万计。以功迁司空府中兵参军。俄而」伪临川王萧宏敢率蚁徒，歼我梁城。以君历试惟允，复参征南军事。都督」元王特深器眷，杖以帏幄之任，谘以决胜之谋。及伪军一道，烽烟四起，君」领羽林铁骑，长驱淮浒，救其焚烧之委，收其器械之资。乃今边储载衍，军」士充仍者，君有力焉。永平初载，望府启建，寮佐之选，妙尽时英。以君为伏」波将军，参太尉高阳王府事。于是翼亮台铉，毗道鼎司，克昭文薄之能，实」允官人之职。及遭新昌君艰，几尽者二三。孺慕之音，昼夜不绝；浆溢之礼，」历口莫饮。自尒尪顿，日就危惙。虽颜丁之居忧，远有惭德；曾柴之衔恤，宁」或能拟。春秋卌有六，以延昌四年九月九日于洛阳县之依仁里第瘠甚」而卒。皇帝悼惜，朝野嗟痛。诏遣谒者持节册赠镇远将军华州刺史。」所以旌崇孝德，礼也。粤以熙平二年九月二日卜窆于本县之旧茔焉。乃」作铭曰：于铄使君，清风独绝。太尉之胤，仪同之裔。冠盖三秦，本枝百世，」粤挺明德，聿遵前列。如玉之莹，如冰之洁。永言孝友，率志贞厉。冲年受业，」雅爱斯文。锐情无●，潭思能懃。终朝章句，旦夕典坟。渊才博赡，高志脱群。」九流毕镜，八素咸分。振韨玉墀，濯缨朱庑。四门载穆，九仪率序。帝求鼎」佐，唯德是与。我有俊哲，揽衣而处。三缉戎机，再游台府。军政允洽，槐风克」举。新昌殒世，瘠甚而卒。忪忪遗嗣，哀哀弟侄。书宫寂寥，琴庭萧瑟。皇鉴乃」眷，追赠显祑。辉贲泉门，光昭松室。辄勒徽猷，恧惭无述。陕西华阴出土。见《文博》一九八五年第二期《陕西华阴北魏杨舒墓发掘简报》。
【志盖】阙
【铭文】魏故使持节都督洛兖州（下残）」高祖协，玄亮，晋侍中尚书左仆（下残）」夫人彭城曹氏，父羲。晋梁国中（下残）」曾祖彝，太伦，晋侍中徐州牧司空义阳（下残）」祖畅，仲远，晋中书令金紫左光禄大夫建平（下残）」父雍，淑和，皇魏使持节侍中都督扬豫兖徐四州（下残）」徐豫冀三州刺史东安简公。夫人琅耶王氏，父（
下残）公讳遵，字奉国，勃海饶安人也。姓氏之兴，录于帝图，中叶（下残）」广渊，谟明有晋。祖父以忠肃恭懿，联辉建侯。所见者世往传开（下残）」之外，不复铭于幽泉也。公禀惟岳之灵，挺基仁之德，忠□本于立（下残）」以小节而求名，无虚誉以眩世，少能和俗，于人无际，但昂然愕然者，有（下残）」侍中中书监司空文公高允，皇代之儒宗，见而异之，便以女妻焉。太和中，（下残）」寻拜魏郡太守。宽明临下，而德洽于民。正始中，征为太尉高阳王咨议参军事（下残）」有古人之风，器而礼焉。俄而转大司农少卿，均节九赋，以丰邦用。莅事未期，迁使持□」都督洛州诸军事龙骧将军洛州刺史。公之立攻，惠流两疆，平阳慕化，辟地二百。方一」江沔，成功告老。上天不吊，忽焉降疾。熙平元年秋七月廿六日春秋七十有六薨于位。」朝廷痛悼，百寮追惜，赠使持节都督兖州诸军事平东将军兖州刺史，侯如故，加谥曰」惠，礼也。惟公为子也孝，为父也慈，在臣也忠，居蕃也治。兄弟穆常棣之亲，朋友□必然」之信。尊贤容众，博施无穷，载仁抱义，行藏罔滞，温恭好善，桑榆弥笃。小子整等泣徂年」之箭骏，痛龟筮之告祥，奉灵?而号恸，迁神柩于故乡。以二年岁次丁酉冬十月己丑」朔九日丁酉窆于饶安城之西南孝义里皇考仪同简公神茔之左。松门永閟，深扃」长键，庶镌石于下壤，仰志德于幽泉。其辞曰：」攸攸绵冑，帝●之胤，驿代贞贤，自唐暨晋。明哲迭兴，忠能继隽，在洛云居，徂杨岳镇。氛」鲸兴虐，金历道亡，于昭我祖，违难来翔。位班鼎列，朝望斯光，显显懿考，奉构腰璜。」依仁挺信，据德标明，纽龟出守，入赞台衡。惠沾千里，道懋槐庭，清风遥被，徽音远盈。曰」登农戠，播稼是司，巍巍高廪，礼教将怡。边城俟捍，戎氓伫治，秉旄肃命，董牧宣威。方叔」克庄，燕奭遐龄。庶乘和其必寿，泣信顺而徂倾。攀号兮罔诉，摧裂兮崩声。铭遗德兮心已糜，刊泉石兮恸深扃。夫人同郡高氏。父允，侍中中书监司空咸阳文公。
【志阴】原石分上下两层书写，已多漫漶。
（上层）长兄纂，奉宗，早亡。妻河内司马□。」父楚之，魏使持节侍中镇西大□□」启府仪同三司扬州刺史琅邪□□。」第三弟绍，奉□，饶安易二县□□□□。」妻河内司马氏。父龙成枪□□□」第四弟献，奉□，（下泐）束州□□□」妻燕郡（下泐）书（下泐）」第五第融（下泐）太守」妻同郡（下泐）中，中书监司」□□文（下泐）第六弟肃，奉诚，□中□侍郎，早亡。」妻清河崔氏，父龙皮，昌国令贝□」子（下泐）」第七弟（下泐）
（下层）世子楷，□伯，举秀才，早亡。」妻清河□氏。父相，宋散骑侍郎。」第二子尚，□胜。本州岛□中□事史。」□□□□氏。父堤，使持□侍中征」□大将军梁雍二□□□□□王。」第三子整，景□，（下泐）骑」常侍右军将（下泐）」妻同郡高（下泐）参军」事清河太□。祖允□□□□文公。」第四子振，□略，司空（下泐）远将」军」妻同郡李氏。父盘□（下泐）」□□子宣，季达□□□□□□郎太尉」□室参军事□波谒者仆射中」散大夫继第五弟□汝阴太守」妻河南□氏父英侍中尚（下泐）」司徒中山献武（下泐）」第六子隆，景（下泐）」第七子景运，（下泐）」第八子景（下泐）」□□子（下泐）北京图书馆藏拓
【志盖】阙
【铭文】魏故持节龙骧将军督营州诸军事营州刺史征虏将军太中大夫临青男」崔公之墓志铭」祖秀才讳殊，字敬异。夫人从事中郎赵国李休女。」父双护，中书侍郎冠军将军豫州刺史安平敬侯。夫人中书赵国李诜女。」君讳敬邕，博陵安平人也。夫其殖姓之始，盖炎帝之胤。其在隆周，远祖尚父，」实作太师，秉旄鹰扬，克佐揃殷。若乃远源之富，弈世之美，故以备之前册，不」待详□。君即豫州刺史安平敬侯之子。冑积仁之基，累荣构之峻，特禀清贞，」少播令誉。然诺之信，着于童孺，瑶音玉震，闻于弱冠。年廿八而俊华茂实，以」响流于京夏矣。被旨起家，召为司徒府主簿，纳赞槐衡，能和鼎味。俄而转」尚书都官郎中。时高祖孝文皇帝将改制创物，大崇革正，复以君兼吏部」郎。诠叙彝伦，九流斯顺。太和廿二年春，宣武皇帝副光崇正，妙简宫卫，复」以君为东朝步兵。景明初，丁母忧还家，居丧致毁，几于灭性。服终，朝廷以」君胆思凝果，善谋好成，临事发奇，前略无滞。征君拜为左中郎将大都督中」山王长史。出围伪义阳，城拔凯旋。君有协规之效，功绩隆盛，授龙骧将军太」府少卿临青男。忠勋之称，实显于兹。永平初，圣主以辽海戎夷，宣化伫贤，」肃慎契丹，必也绥接，于是除君持节营州刺史，将军如故。君轩鏕始迈，声猷」以先，麾盖践疆，而温膏均被，于是殊俗知仁，荒嵎识泽，惠液途于逋遐，德润」潭于边服。延昌四年，以君清政怀柔，宣风自远，征君为征虏将军太中大夫。」方授美任，而君婴疾连岁。遂以熙平二年十一月廿一日卒于位。缙绅痛惜，」姻旧咸酸，依君绩行，蒙赐左将军济州刺史，加谥曰贞，礼也。孤息伯茂，衔哀」在疚，摧号罔断，泣庭训之崩沉，泪松杨之以树，洞抽绝其何言，刊遗德于泉」路。其辞曰：」绵哉遐冑，帝炎之绪，爰历姬初，祖唯尚父。曰周曰汉，荣光继武，迈德传辉，儒」贤代举。于穆叡考，诞质含灵，秉仁岳峻，动智渊明。育善以和，奖干以贞，响发」邽丘，翼起槐庭。庆锺盛世，皇泽远融，入参彝叙，出佐边戎。谋成辕幕，绩着」军功，为城飙偃，蠢境怀风。王恩流赏，作捍东荒，惠沾海服，爱洽辽乡。天」□方渥，简爵唯良，如何仓昊，国宝沦光。白杨晦以笼云，松区杳而烟邃，藐□」叫其崩怨，亲宾□而垂泪，仰层穹而摧号，痛尊灵之长秘，志遗德兮何陈，篆」幽石兮深隧。呜呼哀哉。据《汉魏南北朝墓志集释》
【志盖】阙
【铭文】太妃李氏，顿丘卫国人也。魏故使持节大将军阳平幽王之妃。使」持节卫大将军青定二州刺史阳平惠王之母。鸿基肇于轩辕，宝」冑启于伯阳，哲人之后，弈叶官华，龟玉相承，重光不绝。祖贤，晋南」顿太守。神鉴朗悟，知名往朝。父超，宋龙骧将军哲县侯。风德高迈，」见重刘主。太妃禀婺光之淑灵，陶湘川之妙气，生而端嶷，幼则贞」华，睿性自高，神衿孤远。风仪容豫，比素月而共晖；兰姿照灼，拟芳」烟而等映。柔湛内恭，温明外发，凝然若云，洁然如玉。若夫汪汪冲」操，状渊而独邃；英英瑶质，似和璧而起照。志量宽明，性度方雅，」顾史自修，问道针阙，五礼既融，四德兼朗。九族称其贞淑，邦党敬」其风华。于是鸤鸠延娉，玉帛盈门，就百两之盛仪，居层樔以作配。」太妃遂内执恭谦，外秉礼宪，慕关睢之高范，遵鸡鸣之鸿轨，柔裕」以奉上，慈顺以接下，发言必也清穆，举动其于令则。湛如渌泉之」发浦，皎若明月如升汉。妇德徽于大邦，母仪光于蕃国，四育宝璋，」道映当世，奉时之绩，鸿册流芬。故庙堂庆其诞载，王业赖其作」辅，烈岳之胤，太妃其有焉。太妃慈惠为心，聪令为德，严而易奉，和」而难悦，恭己以政人，克躬以齐物，俭不侵礼，华不损诰。虽荣贵弥」隆，而志操不俞，欢恚弗形于颜，憍矜莫现于色，听其声则无鄙?」之心，睹其容则失傲慢之志，故能长幼克谐，小大斯穆。至于孝慕」仁厚之感，慈明恭允之量，垂衿泛爱之道，温柔和裕之至，信可以」踵武大姜，继轨任氏者矣。天不报善，歼此仁淑。春秋八十，熙平二」年岁次大梁十月己丑朔二日庚寅寝疾薨于第。朝野悲恻于上，」云宗痛慕于下，凡在有怀，莫不摧惋。粤十一月戊午朔廿八日癸」未窆于洛阳之西陵。夜宫无晓，晨光长绝，图淑德于清泉，刊无朽」于玄石。乃作铭曰：」舒宫降彩，婺光垂曜，若妃诞载，神仪挺妙。克令克聪，以仁以孝，贞」华内朗，德音外照。云姿窈窕，容礼堂堂，于穆仁妃，作配君王。温恭」有则，闲裕有章，徽声夙振，青风载扬。皎皎玉问，穆穆渊情，谈玄简」妙，雅论飞声。如彼泉流，弥洁弥清，如彼琳琅，俞久俞贞。报善未征，」云仪奄烈，浩月沉天，白云空结。思鸟啼霜，悲风舞雪，追慕余芳，痛」此长绝。北京图书馆藏拓
【志盖】无
【铭文】魏故朔州刺史华阴伯杨君墓志铭」君讳泰，字保元，弘农郡华阴县同乡习仙里人也。并州刺」史之孙，秦州刺君之子。其祖宗游蔚之茂，本枝繁衍之盛，」故已昭灼于篇藉，光明于图史矣。君负润膏腴，承华庆绪，」少挺金璋之质，晚怀瑚琏之器，射御偏长，弓马绝伦。以景」明三年召补伏波将军千牛备身。七历清斑，位升牧伯。以」延昌四年除持节督朔州诸军事前将军朔州刺史。莅境」三期，政化大行，北表晏如，塞外无又尘。报善希征，云亡奄」及。以熙平二年五月三日薨于位，春秋五十有四。追赠持」节平西将军汾州刺史。以熙平三年二月迁窆于故乡之」弘农华岳之东北十有五里。托玄石以记号，勒盛德于重」泉。其词曰：」长源浩浩，远冑攸攸，起自唐叔，发系隆周。伯乔分晋，是日」杨侯，皎皎赤泉，千载承流。四公在汉，实唯佐命，大才巨器，」有觉德行。纲纪四方，朝之外镜，帝载光明，缉熙在咏。迩及」于君，盛邺弥昌，茂绪葳蕤，洁流沧浪。冠盖蝉联，龟组相望，」鸣笳出塞，作牧朔方。自古皆死，仁亡何速，命非金石，脆均」草木。未秋雕华，当春坠绿，瑶室绝响，高堂灭烛。即彼灵途，」去兹人道，逝轸不追，徂轮遂眇。妻子号兆，悲哭相绕，长夜方昏，泉门讵晓。陕西华阴出土。见《考古与文物》一九八四年第五期《华阴潼关出土的北魏杨氏墓志考证》。
【志盖】耿嫔墓志
【铭文】魏故高宗耿嫔墓志铭」嫔讳寿姬，定州巨鹿曲阳人也。姓」行忠良，文谨人表，才美俱备，理仪」可遵。奉文成皇帝为嫔。以神龟」元年岁次戊戌三月八日寝疾不」预，荒于。父绍，除建中将军魏郡」太守。母冀州勃海吴。父为临」颜、白马二县令。兄神宝，献文」皇帝行顺定州，旨除殄寇将」军平兴令。父弟息世明，为郡功」曹，督护本县令。明息海宾为郡功」曹，复为郡中正。北京图书馆藏拓
【志盖】阙
【铭文】魏瑶光寺尼慈义墓志铭」尼讳英，姓高氏，勃海条人也。文昭皇」太后之兄女。」世宗景明四年纳为夫人。正始五年拜」为皇后。帝崩，志愿道门，出俗为尼。以」神龟元年九月廿四日薨于寺。十月十」五日迁葬于●山。弟子法王等一百人，」痛容光之日远，惧陵谷之有移，敬铭泉」石，以志不朽。其辞曰：」三空杳眇，四果攸绵，得门其几，惟哲惟」贤。猗与上善，独悟斯缘，出尘解累，业道」西禅。方穷福养，永保遐年，如何弗寿，祸」降上天。徒众号慕，涕泗沦连，哀哀戚属，」载擗载援。长辞人世，永即幽泉，式铭兹」石，芳猷有传。据《汉魏南北朝墓志集释》
【志盖】阙
【铭文】夫人姓李，讳矩兰，冀州勃海郡条县广乐乡新安里人也。汉胶西」王太傅解之后。爰及魏氏，衣冠世袭。远祖东夷，才华隽令，声高晋」室。高祖中庶，温良约俭，名重燕邦。祖陈留，勋节清劭。父功曹，光毗」允称，累叶承徽，风流不隧矣。夫人幼而聪悟，长弥谦顺，诸姑尚其」恭和，伯姊服其孝敬。自来仪君子，四德渊茂，逮事太夫人，曲尽妇」道。造次靡违，巅沛必是，妙善女工，兼闲碎务。太夫人衣食服玩，躬」自尝制，蒸礿祠奠，亲洁俎豆。信不以贵敖为心，每以卑慎在志。是」以太夫人慈遇备隆，流爱特厚，在宗必咏，在家必闻。故能六戚仰」其徽猷，五宗范其成行，庆绪遐绵，诞育冢嗣。太和廿年，武昌王以」宗室亲勋，赏遇隆重，镂龟分虎，出牧齐藩。赞治所凭，维捍是寄，妙」简良佐，帝难其人。以公器局沉隐，识学详明，除公为长史，带东魏」郡。郡去夫人桑梓经涂不过数百。河苇之路匪遥，载驰之恩余远。」正以礼奉异门，抑情从义，违亲累稔，积思成痾。虽忧恋内侵，未敢」形诸言色。太夫人愍其孝至，听暂归宁。依善无效，春秋廿有六，太」和廿一年十一月廿日薨于新安里第。神龟元年岁次降娄十二」月壬子朔九日庚申迁配于洛阳北芒山之阳乐氏之里。风山裂」石，寒垄悲云，白杨长吟，泉下无闻。悼明珠之碎朗，伤孤兰之奄芬」乃作铭曰：」景山降灵，宗海腾精，诞兹懋族，世载休明。太傅崇德，东夷树声，勋」昭地纬，道穆干经。笃生淑媛，秉心塞违，恪勋泛爱，总孝兼慈。闲详」外顺，柔静内怡，三从无爽，四德有归。富能广贷，俭独善身，恭和厉」夕，肃敬犯晨。行师六戚，艺范五姻，如萱秀夏，比蕙光春。积庆虚设，」与福安在，倾景莫留，徂川不待。始露摧芳，未霜雕彩，欢促百年，悲」苌千载。逝彼北阜，将附南恋，带山之阳，背河之千。松门风急，泉扃」深寒，一随地久，晓夜方难。或镌斯石，传美岩攒。北京图书馆藏拓
【志盖】阙
【铭文】君讳道悦，字文欣，辽东新昌安乡北里人也。世袭冠冕，着姓海右。乃祖东夷校」尉徐无侯，声高海曲，风光前魏。曾祖尚书仆射，才辉龙部，翼范后燕。祖齐郡，清」猷孤远，名播二国。考平州，珪璋夙树，腾声早年。君禀河山之秀气，含晷电之神」精。冲龄表岐疑之风，绮岁招生知之誉。渊情峻邈，器宇难窥。青襟沿庠，业光衡」塾，羁发钥序，童风辉茂。美清言，善赏要，好意气，重声节。孝敬醇深，机鉴英越，志」性端凝，言不流杂。气韵苕遰，与白云同翻；风概昂藏，与青烟俱扬。年十五，除中」书学生，拜侍御史，迁主文中散，转治书侍御史。当官而行，豪右敛衽。荆扬未宾，」豹尾翾路，星遣飞驲，征兵秦雍，限期季秋，阅集洛阳。而兵使褰违，稽犯军律，宪」省机要，理膺绳究。尚书仆射任城王，地戚人华，宠冠朝右。尚书右丞公孙良，才」望冲远，天心眷遇。皆负气自高，曲树私惠。君并禁劾，会□洗咎，由此声格，遐迩」敛属。虽二鲍之匡汉朝，两傅之谐晋室，无以过也。进谏议大夫。献纳风规，朝野」耸听。高祖孝文皇帝，深相知体，雅见器爱，临轩称叹，形于诏牍。既而从」县洛中，更新朝典，铨品九流，革易官第，妙简才英，弼谐东贰。乃除太子中庶子。」缉正储闱，徽音独韵。但河阳失图，潜怀不轨，追纂楚商，连规宋劭，拔剑吐心，邀」同枭镜。君厉声作色，抗其凶计，既殊潘崇飨羊之谋，遂同阳原头风之祸。以魏」太和廿年秋八月十二日春秋卅五，暴丧于金墉宫。高祖闻而流涕，曰：非但」东宫缺辅，乃丧朕社稷之臣。呜呼。枉歼良器，深可悼惜。乃诏曰：门下故太子」中庶子高君，资生婞亮，禀业忠淳，作弼储侍，匡直贞发。遂为群小所忌，危身禁」中。行路致叹，视听同悲。朕甚振悼于厥心。可赠散骑常侍营州刺史，谥曰贞侯，」兼赐帛一千匹。并遣王人监护丧事。以其年秋九月迁葬冀州勃海郡条县之」西南，以为定窀。但旧葬下湿，无可重厝，因此凶际，迁葬于王莽河东岸之平岗。」神龟二年岁次己亥，春二月辛亥朔，廿日庚午穸于崇仁乡孝义里昔太和之」世圹内。有记无铭。今恐川垄翻移，美声湮灭，是以追述徽猷，托晰壤阴。其辞曰：」辽海耀精，营龙辉灵，神区庵蔼，世育人英。遥源昭晰，绵叶贞明，如彼芳兰，根柯」连馨。邈哉夫子，卓矣难窥，师心晓物，□洞生知。昂昂千里，汪汪万陂，清辉郁映，」芳风葳蕤。耸韵西京，翻光东国，宪阁承规，储闱仰则。二鲍着英，两傅惭德，」高皇称叹，形于简墨。比干逢辛，阳原属劭，隋庭殒光，荆门丧宝。痛贯云烟，哀惊禽鸟，式铭泉阿，永旌风道。山东德州出土。见《文物》一九七九年第九期《释北魏高道悦墓志》。
【志盖】阙
【铭文】魏故本郡功曹行高阳县省兼郡丞寇君墓志」君讳凭，字祖●，上谷昌平人也。后稷之苗胤，周文之」裔冑，氏族康叔。远祖威侯，翼佐汉业。侍中光弼帏幄，」华萼相承。暨于皇魏，安西将军秦州刺史冯翊哀」公之曾孙，安南将军领护南蛮校尉雍州刺史河南」宣穆公之孙，假节龙骧将军幽郢二州使君威公之」第七子。君资庆于灵绪，禀气于峻岳，秀逸超世，容豫」自得，孝性曾参，志尚晏平，师心六艺，嘲论响应，美谈」叹，善草隶，文思其海，武乃标颖。弱冠本郡功曹，休声」玉振，屈宰高阳。君以牛刀暂割，则弦歌诵路。太守迁」州，朝议简仁，君应其举，遂省兼为丞，祗命暂莅，境不」拾遗。年廿，忽丁重忧，君纯孝自忠，毁过礼制，遂得冷」疾，患径十三年。善报无征，殒此名哲。春秋卅四，神龟」元年七月廿六日奄殒于中京。葬洛阳都西廿里北」芒上。临终明朗，不忘德义。君孝弟通神之至，款笃人」伦之前，风高隽上之气，僚友痛兰桂之摧折，伤单弦」之缺听，寄泉壤以图记，托幽堂以流咏。乃作铭颂：」古往来今，秀彦随逝，英英奇子，超卓妙绝。志气陵汉，」冰声洁雪，处群若鹄，皦然独杰。弱冠玉振，将立弥仰，」若彼畅松，腾云万丈。曲肱衡门，耻为勋偿，守孝苜庭，」求己流响。呜呼彼仓，歼我良人，追痛泉宫，动彼仓旻。」如可暂勉，人无爱身。」神龟二年岁在己亥二月辛亥朔廿三日癸酉窆于大墓。次」夫人洛州刺史天水杨终敬之孙，征虏府司马杨页穆长女。北京图书馆藏拓
【志盖】阙
【铭文】魏故汝南太守寇府君墓志」君讳演，字真孙，上谷昌平人也。锦裔遐彰，绵芳于姬卫，」兰光绮萼，降世弥昌，累公熙祚，缉运神英。君禀资灵于」天秀，挺聪令而夙成，憬迹攸心，雅有志焉。时南兖州初」开，树基谯墎。朝重蕃授，佐亦旌仁，遂屈君为征虏府」长流参军。风谟敏济，叡情凝远，后以边城邻伪，举必议」贤。复除新城戍主，弋阳汝南二郡太守。猛绩外潭，儒风」内朗，虽南阳美虞，会稽庆宠，未之嘉也。景政虽宣，洪珍」未阐。刺史韦嘉其冏操，延摄长史，领袖僚莘，概韵渝显。」方当身祚，光踵前修，如何不吊，春秋五十五，以神龟元」年七月廿七日薨于位。王折琼雕，佥焉痛惜。二年二月」廿三日窆于洛阳城西北芒，附于大兆次。其辞曰：」恢恢雅亮，叡远神融，方嵩等谓，比景齐躬。洁静能和，在」和唯冲，寄图玄堂，永志休风。」曾祖赞，绥远将军魏郡太守安南将军领护南蛮校尉雍」州刺史河南宣穆公。太夫人天水杨氏。父寿，本州岛都」别驾。祖元宝，本州岛别驾□南将军豫州刺史再假太」尉河南简公。太夫人冯翊鱼氏。父遵苻，太师公。」父祖叹，使持节安南将军徐州刺史三假太尉河南慎」公。太夫人京兆韦氏。父尚，秦州刺史。北京图书馆藏拓
</div>
    <div class="pagination">
<a href="汉魏南北朝墓志汇编_page21.html">上一页</a><span>...</span><a href="汉魏南北朝墓志汇编_page17.html">17</a><a href="汉魏南北朝墓志汇编_page18.html">18</a><a href="汉魏南北朝墓志汇编_page19.html">19</a><a href="汉魏南北朝墓志汇编_page20.html">20</a><a href="汉魏南北朝墓志汇编_page21.html">21</a><span class="current-page">22</span><a href="汉魏南北朝墓志汇编_page23.html">23</a><a href="汉魏南北朝墓志汇编_page24.html">24</a><a href="汉魏南北朝墓志汇编_page25.html">25</a><a href="汉魏南北朝墓志汇编_page26.html">26</a><a href="汉魏南北朝墓志汇编_page27.html">27</a><span>...</span><a href="汉魏南北朝墓志汇编_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
