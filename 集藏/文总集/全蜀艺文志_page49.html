<!DOCTYPE html>
<html>
<head>
    <meta charset="UTF-8">
    <title>全蜀艺文志 - 第 49 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全蜀艺文志 - 第 49 页/共 53 页</h1>
    <div class="content">　　噐物谱　　　　　　　　　　元费着
　　玉璧玉印各一印文似成信字雍州兵于成都县获之卫瓘依周成王归禾之义以上之相国府魏咸熈元年于是司马氏宣示百官仍藏之府公孙述起成都自号成家二五之文殆述作也
　　淳于古礼噐也广汉□邡人段祖以献之益州刺史始兴王萧鉴高三尺六寸六分围三尺四寸圆如筩铜色如漆甚薄上有铜马以绳贯马令去地尺余灌之以水又以噐盛水于下以芒茎当心跪注淳于以手振芒则声如雷清响良乆乃絶古所以节乐
　　古铁鉴一王宗寿字永年建族子得之江源下有篆文十二字宗寿覧照见一青衣小儿坐酒楼上试令人访之青衣随至谓宗寿曰何以知我宗寿以实对青衣曰吾失此百年矣知在公处故此盘桓公其还我宗寿出而与之青衣剖腹纳长揖而去宗寿有辟谷吐纳之术或谓得之青衣今载其篆文云
　　□□□□□□□□□□□□
　　龙宫寳藏神和子铸永年万歳
　　铜印一广政十四年冬十月十五日彭山县副将头杨富获于江防印有六面方各寸许皆有篆文两面共通一窍窍中三虚一实其直可贯其圆有规六面篆文共八十二十分夹其窍六十均在四旁各成文章印过雕镂有窍面各一十字无窍面各十五字以印进上严筑作瑞篆记今载其篆文于左一靣天国老君生万民治中国外国人和玺凡十五字其相对一面云老君授生辅天下国安平受道人长生凡十五字又一面虗无自然明日月辰星光凡十字其相对一面云女致和气玉女致天医凡十字又一面上国僊师天帅老君道成明天地政玺凡十五字其相对一靣云上召吾拜无为大








　　古器九崇宁元年知府王公古修筑严真观五月于观之西南隅凡二日得之丁夘得鼎二喜一缶一鼎有明水喜有丹砂越三日又得喜一缶一虺鼎一鼎有篆文可考又器一如鼎而无文又一如喜而小异又五铢钱千共得器凡九小大异形制作竒古非世所常有因刻其名物于石开封张裕为记刻石具在九器则归诸天府矣今摹置左方

　　小金印一建炎初卢公法原修治罗城役夫得之以献公因防乡老出而薄观有识其文者曰汉破虏羌侯五字字分作三行汉字居其一公以印寄帑绍兴十年胡公世将揵于剡家湾张公寿一因取送胡公按汉土德故印章以五成此先汉时物但不知封侯者为何人又虏羗二字连称亦史册所未有疑不能明也
　　唐铁劵二昭宗以赐陈敬瑄田令孜也劵形方如半甑纵长尺余横广不及二尺以金为字今在军资库但金已剥落无余字益漫灭间有不可识者敬瑄以中和三年十月受赐令孜以四年十一月受赐僖宗犹在成都明年僖宗还京师后此八年当景福六年四月二人俱为王建所杀据新唐书盖同日死令孜与敬瑄实斵防唐室何功之有焉虽冐受此劵卒不可用天道果昭昭乎劵字益就漫灭可惜録其槩左方敬瑄劵文承防乐明作唐末之号令文章其气象类如此也其畧曰烹巨鳌者鼎大于沧海斩长鲸者剑倚于青天既立异勲克膺殊宠李晟免其十死子仪成其九功镇以金镛赐其铁劵后来继者岂在他人又曰致朕身安由卿忠荩前封公爵后锡郡王询于众情未惬羣望今赐卿铁劵舍卿十死瑄铁劵官宰臣姓名漫灭不可复识田令孜铁劵文其略曰人臣之绩古今莫俦爵位不足以答元勲竹帛不足以纪大节式遵盛典用表殊庸宣赐骆谷扈从定难中兴社稷功臣仍恕十死宰臣裴澈敬瑄令孜与建罪等耳敬瑄令孜幸而不成是以建独曰叛方中和褒敬瑄功时曰子仪曰晟不得专美于前令孜又自有宦者来无此荣也识者谓墓石犹砢石尔无用也铁劵其不类是乎使无一卷史书君子何无恃哉
　　牋纸谱　　　　　　　　　　　前人
　　古者书契多编以竹简其次用练帛至以木肤麻头敝布鱼网为纸自东汉蔡伦始简太重缣稍贵人遂以纸为便伦宦者也传多称其能然受宫掖风防謟亲贵犹宦者态也智足以创物而亦足以杀身第于文字有功人至今称蔡伦纸今天下皆以木肤为纸而蜀中乃尽用蔡伦法牋纸有玉板有贡余有经屑有表光玉板贡余杂以旧布破履乱麻为之惟经屑表光非乱麻不用于是造纸者庙以祀蔡伦矣庙在大东门雪峯院虽不甚壮丽然毎遇歳时祭祀香火累累不绝示不忘本也恩足以及数十百家虽千载犹不忘如此
　　易以西南为坤位而吾蜀西南重厚不浮此坤之性也故物生于蜀者视他方为重厚凡纸亦然此地之宜也府城之南五里有百花潭支流为二皆有桥焉其一玉溪其一薛涛以纸为业者家其傍锦江水濯锦益鲜明故谓之锦江以浣花潭水造纸故佳其亦水之宜矣江傍凿臼为碓上下相接凡造纸之物必杵之使烂涤之使洁然后随其广狭长短之制以造砑则为布纹为绫绮为人物花木为虫鸟为鼎彛虽多变亦因时之宜纸以人得名者有谢公有薛涛所谓谢公者谢司封景初师厚师厚创牋样以便书尺俗因以为名薛涛本长安良家女父郧因官寓蜀而卒母孀养涛及笄以诗闻外又能扫眉涂粉与士族不侔客有窃与之宴语时韦中令臯镇蜀召令侍酒赋诗僚佐多士为之改观朞嵗中令议以校书郎奏请之防军曰不可遂止涛出入幕府自臯至李徳裕凡歴事十一鎭皆以诗受知其间与涛唱和者元稹白居易牛僧孺令狐楚裴度严绶张籍杜牧刘禹锡呉武陵张祐余皆名士记载凡二十人竞有酬和涛侨止百花潭躬撰深红小彩牋裁书供吟献酬贤杰时谓之薛涛牋晚嵗居碧鸡坊创吟诗楼偃息于上后段文昌再镇成都太和嵗涛卒年七十三文昌为撰墓志谢公有十色牋深红粉红杏红明黄深青浅青深緑浅緑铜緑浅云即十色也杨文公亿谈苑载韩浦寄弟诗云十样蛮牋出益州寄来新自浣花头谢公牋出于此乎涛所制牋特深红一色尔伪蜀王衍赐金堂县令张蠙霞光牋五百幅霞光彩疑即今之彤霞牋亦深红色也盖以胭脂染色最为靡丽范公成大亦爱之然更梅溽则色败萎黄尤难致远公以为恨一时把
　　玩固不为乆计也涛以牋名可【阙】　　　　乃失身为妓韦尹欲官之叚尹志其墓焉何哉时幕府【阙】
　　下【阙】　　纵适不【阙】　大扺唐藩鎭不度皆习然也涛固【阙】　　　公似以涛失云
　　纸固多品皆玉板表光之苗裔也近年有百韵牋则合【阙】两色材为之其横视常纸长三之一可以写诗百韵故云人便其从阔可以放笔快书凡纸皆有连二连三连四售者连四一名曰船牋又有青白牋背青面白有学士牋长不满尺小学士牋又半之仿姑苏作杂色粉纸曰假苏牋皆印金银花于上承平前軰盖常用之中废不作比始复为之然姑苏纸多布纹而假苏牋皆罗纹惟纸骨柔薄耳若加厚壮则可胜苏牋也
　　蜀牋体重一夫之力仅能荷五百畨四方例贵川牋盖以其远号难致然徽纸池纸竹纸在蜀蜀人爱其轻细客贩至成都毎畨视川牋价几三倍范公在镇二年止用蜀纸省公帑费甚多且怪蜀诸司州县缄牍必用徽池纸范公用蜀纸重所轻也蜀人事上则不敢轻所重矣此以价大小言也余得之蜀士云澄心堂纸取李氏澄心堂样制也盖表光之所轻脆而精絶者中等则名曰玉水纸最下者曰冷金牋以供泛使
　　广都纸有四色一曰假山南二曰假荣三曰冉村四曰竹丝皆以楮皮为之其视浣花牋纸最清洁凡公私簿书契劵图籍文牒皆取给于是广幅无粉者谓之假山南狭幅有粉者谓之假荣造于冉村曰清水造于龙溪乡曰竹丝蜀中经史子集皆以此纸传印而竹丝之轻细似池纸视上三色价稍贵近年又仿徽池法作胜池纸亦可用但未甚精致尔
　　双流纸出于广都毎幅方尺许品最下用最广而价亦最贱双流实无有也而以为名盖隋炀帝始改广都曰双流疑纸名自隋始也亦名小灰纸
　　蜀锦谱　　　　　　　　　　前人
　　蜀以锦擅名天下故城名以锦官江名以濯锦而蜀都赋云贝锦斐成濯色江波游蜀记云成都有九璧村出羙锦嵗充贡宋朝嵗输上供等锦帛转运司给其费而府掌其事元丰六年吕汲公大防始建锦院于府治之东募军匠五百人织造置官以涖之创楼于前以为积藏待发之所榜曰锦官公又为之记其畧云设机百五十四日用挽综之工百六十四用杼之工五十四练染之工十一纺绎之工百一十而后足役嵗贵丝权以两者一十二万五千红蓝紫茢之类以斤者二十一万一千而后足用织室吏舍出纳之府为屋百一十七间而后足居自今考之当时所织之锦其别有四曰玉贡锦曰官告锦曰臣僚袄子锦曰广西锦总为六百九十疋而已渡江以后外攘之务十倍承平建炎三年都大茶马司始织造锦被褥折支黎州等处马价自是私贩之禁兴又以应天北禅鹿苑寺三处置场织造其锦自真红被褥而下凡十余品于是中国织纹之工转而衣被椎髻鴃舌之人矣乾道四年又以三塲散漫遂即旧亷访司洁已堂创锦院悉聚机戸其中犹恐私贩不能尽禁也则倚宣抚之力建请于朝并府治锦院为一俾所工匠各以色额织盖马政既重则织造益多费用益伙隄防益宻其势然也今取承平时锦院与今茶司锦院所织锦名色着于篇俾来者各以时考之
　　转运司锦院织锦名色【即成都府锦苑】
　　玉贡锦三疋花样
　　八答晕锦
　　官告锦四百疋花样
　　盘毬锦　　　　　　　簇四金雕锦
　　葵花锦　　　　　　　八答晕锦
　　六答晕锦　　　　　　翠池狮子锦
　　天下乐锦　　　　　　云鴈锦
　　臣僚袄子锦八十七疋花样
　　簇四金雕锦　　　　　八答晕锦
　　天下乐锦
　　广西锦二百疋花样
　　真红锦一百疋
　　大窠狮子锦　　　　　　大窠马打毬锦
　　双窠云鴈锦　　　　　宜男百花锦
　　青緑锦一百疋
　　宜男百花锦　　　　　青緑云鴈锦
　　茶马司锦院织锦名色
　　【茶马司须知云　　随蕃蛮中到马数多寡以用折　　无一定之数】
　　黎州
　　皂大被　　　　　　　绯大被
　　皂中被　　　　　　　绯中被
　　四色中被　　　　　　七八行锦
　　玛瑙锦
　　叙州
　　真红大被褥　　　　　真红双连椅背真红单椅背
　　南平军
　　真红大被褥　　　　　真红双窠锦
　　皂大被褥　　　　　　青大被褥
　　文州
　　犒设红锦
　　细色锦名色
　　青緑瑞草云鹤锦　　　青緑如意牡丹锦真红宜男百花锦　　　真红穿花凤锦真红穿花毬露锦　　　真红樱桃锦
　　真红水林禽锦　　　　鹅黄水林禽锦
　　紫皂叚子　　　　　　真红天马锦
　　真红飞鱼锦　　　　　真红聚八仙锦
　　真红六金鱼锦　　　　秦州细法真红锦秦州中法真红锦　　　秦州　法真红锦真红湖州大百花孔雀锦
　　四色湖州百花孔雀锦
　　二色湖州大百花孔雀锦
　　纪锦裙【附】録　　　　　　　唐陆防
　　侍御史赵郡李君好事之士也因余话上元瓦官寺有陈后主羊车一轮天后武氏罗裙佛幡皆组绣竒妙李君乃出蜀锦裙一幅示余长四尺下广上狭下阔六寸上减三寸半皆周尺如直其前则左有鹤二十势如飞起率曲折一胫口中衘莩蘤軰右有鹦鹉耸肩舒尾【阙】与鹤相等一禽大小不类而隔以花卉均布无余地【阙】道四向五色间杂道上累细钿防缀其中防云琐结互以相帯有若駮霞残虹流烟堕雾春草夹径远山截空壊墙古苔石秋水印丹浸漏粉蝶【集作粉蕋】涂染盩縆环佩云隠涯防浓澹霏拂霭抑防宻始如不可辨别及谛视之条段斩絶分画一一有去处其绣绘缜致柔美又不可状也里用缯防下制线尚如旧两旁皆解散盖坼灭零落仅存此故耳纵非齐梁物亦不下三百年矣昔时之工如此妙耶曵其裾者复何人焉因笔之为辞继于锦谱之后俾善诗者赋焉
　　慎按罗泌国名记云书云之舞衣夏诸侯国今利之山干德三年曰平蜀天寳元年曰山出舞衣今川锦也由是考之蜀锦之名遐而尚矣
　　天彭牡丹谱　　　　　　　　宋陆游
　　牡丹在中州洛阳为第一在蜀天彭为第一天彭之花皆不详其所自出土人云曩时永宁院有僧种花最盛俗谓之牡丹院春时赏花者多集于此其后花稍衰人亦不复至崇宁中州民宋氏张氏蔡氏宣和中石子滩杨氏皆赏买洛中新花以归自是洛花散于人间花户始盛皆以接花为业大家好事者皆竭其力以养花而天彭之花遂冠两川今惟三并李氏刘村母氏城中苏氏城西李氏花特盛又有余力治亭舘以故最得名至花户连畛相望莫得其姓氏也天彭三邑皆有花惟城西沙桥上下花尤超絶由沙桥至堋口崇宁之间亦多佳品自城东扺蒙阳则絶少矣大扺花品近百种然著者不过四十而红花最多紫花黄花白花各不过数品碧花一二而已今自状元红至欧碧以类次第之所未详者姑列其名于后以待好事者
　　状元红　　　祥云　　　　绍兴春
　　胭脂楼　　　玉腰楼　　　金腰楼
　　双头红　　　富贵红　　　一尺红
　　鹿胎红　　　文公红　　　政和春
　　醉西施　　　迎日红　　　彩霞
　　叠罗　　　　胜叠罗　　　瑞露蝉
　　干花　　　　大千叶　　　小千叶
　　右二十一品红花
　　紫绣毬　　　乾道紫　　　泼墨紫
　　葛巾紫　　　福严紫
　　右五品紫花
　　禁苑黄　　　庆云黄　　　青心黄
　　黄气毬
　　右四品黄花
　　玉楼子　　　刘师哥　　　玉覆盆
　　右三品白花
　　欧碧
　　右碧花
　　转枝红　　　朝霞红　　　金红
　　瑞云红　　　寿阳红　　　探春毬
　　朱嚢红　　　福胜红　　　油红
　　青丝红　　　红鹅毛　　　粉鹅毛
　　蹙金毬　　　间緑楼　　　银丝楼
　　六对蝉　　　洛阳春　　　海芙蓉
　　腻玉红　　　内人娇　　　胡天紫
　　陈州紫　　　袁家紫　　　御衣紫
</div>
    <div class="pagination">
<a href="全蜀艺文志_page48.html">上一页</a><span>...</span><a href="全蜀艺文志_page44.html">44</a><a href="全蜀艺文志_page45.html">45</a><a href="全蜀艺文志_page46.html">46</a><a href="全蜀艺文志_page47.html">47</a><a href="全蜀艺文志_page48.html">48</a><span class="current-page">49</span><a href="全蜀艺文志_page50.html">50</a><a href="全蜀艺文志_page51.html">51</a><a href="全蜀艺文志_page52.html">52</a><a href="全蜀艺文志_page53.html">53</a><a href="全蜀艺文志_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
