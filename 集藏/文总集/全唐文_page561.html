<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 561 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 561 页/共 603 页
  </h1>
  <div class="content">
   ○东院司徒郡夫人某氏醮词
    伏闻大道垂科，元真设教，正一有祈恩之品，《河图》有谢过之文，虔告尊灵，必赐昭鉴。某氏以夙叨灵贶，擢质人寰，荷恩庥，常深戒惧。近者忽婴疾恙，未获痊平。窃恐履行立身，措情属念，有违误之过，有抵触之非；或结衅流殃，有所延注；或明星暗曜，有所照临。构此灾缠，未蒙消解，旦夕忧惧，罔敢遑宁。又以身宫之中，当土曜行度，命当危迫，诚切告祈。是敢遵按明科，虔修大醮。伏惟三宝上圣，九曜尊神，垂罔极之慈，降护持之力。赐某氏解消灾厄，和释冤仇，延续年龄，增加祚禄。使百病痊愈，六气均调，荡涤凶衰，蠲除罪咎。永期修奉，上答元恩。不任谢罪祈真虔诚请命激切之至。谨词。
    ○东院司徒冀公醮天罗词
    臣闻赋禄禀形，资於道化，延生保命，ム彼神功。至有三命兴衰，五行代谢，星躔经历，卦象吉凶。苟逢厄会之期，必示修禳之旨。是则元真愍俗，大道好生，垂法济人，有感斯应。三天正一，宝章宣致福之仪；太元《河图》，醮品启移灾之旨。古今遵奉，拯护尤多。臣叨荷灵休，躬逢昭代，恩荣隆异，名分超逾。拊己循怀，每切器盈之戒；誓心戮力，常思福过之虞。今则大运犹往戌乡，小运仍当亥位。今年之内，并值天罗。窃虑举念属心，率成衅咎，积生往世，宿有愆瑕。虽切秉修，宁无违误？又暗曜行於辰分，火星在於身宫，况宠极才微，功轻位重，恐贻灾滞，深积兢忧，是敢考按元经，肃恭丹恳，精修醮礼，拜奏章文，谢过九天，祈恩众圣。伏冀真灵鉴省，渥泽滂流，诏天境地司，敕阳官阴府，赦罪尤於既往，荡衰於将来，消宿曜之灾，解天罗之厄。丰延禄祚，增益年龄，得虔忠孝之诚，永赞圣明之化。誓勤砥砺，上副元慈。不任归命之至。
    ○田崇谦卢昭受六甲词
    伏以至化将行，元文肇著，五千垂教，六甲开图，首於虞舜之朝，传自姬周之代。修於内则凝真反一，驾日月而蹑烟霄，行於外则保国宁民，康品汇而丰万宇，为法之本，历代所尊。臣等获赖元符，况逢皇运，真风广被，妙旨遐宣。愿遂参修，永期遵守，允当嘉节，虔露明诚。伏惟元圣融慈，众真流鉴，成其恳愿，降以威光。使存注感通，功行圆就，九元开度，积过蠲消。福善攸臻，寿年增益，济人佐国，宏道宣经。永扬清静之风，克保希夷之道。不任归命之至。谨词。
    ○范延煦等受正一词
    伏以正一南宫，紫阳玉殿，秘阳华之真，缄飞化之灵图。下可以制御凶妖，宣和气序；上可以辑宁区宇，朝会神仙。保国安人，古今攸禀。臣获逢圣日，咸沐道风，早振氛嚣，俱栖羽褐，愿期参受，克励焚修。伏惟众圣宏慈，俾谐宗尚。衣星覆斗，契九天飞步之踪；佐世立功，成大道化时之效。炷香拜手，归命祈真，翘望元恩，不任激切之至。谨词。
    ○王谠修醮拜章词
    伏闻《河图》宝典，垂醮品以济生；正一明科，显章文而助化。俱宣道要，广福生灵。臣获奉元关，叨参秘，而焚修每阙，过咎旋彰。主务在公，动多悔吝。或详评狱讼，赏刑有爽於重轻；训抚师徒，沮劝有亏於申令。扪心省己，夙夜增忧，非仗玄功，无门忏谢。又五月之末，土火将入於身宫，以此忧惶，志希禳救。今则精严信币，求乞章文。伏惟太上众尊，三天化主，垂大慈之泽，降罔极之恩，命天官吏兵，依职护。赐臣罪瑕除荡，冤债和平，九曜回临照之灾，三命息刑冲之厄，克获贞吉，常遂亨通。誓虔焚炷之诚，上答尊灵之。不任。
    ○刁子崇勉太尉谒灵池朱真人洞词
    伏闻生成妙道，宏大教以度人；不宰元功，布慈风而及物。随迎靡滞，拯护无遗。由是青简丹篇，继著登真之品；幽关夜府，亦该炼化之仁。薪火传明，古今攸普。某身逢景运，名造真乘，每虔焚祝之心，潜希道力。冀启延洪福，上答君恩。期灵常励於丹襟，属念早参於元。翘勤徒切，景仰何阶。伏惟仙君道逸冥鸿，寿逾辽鹤。指三山而高举，莫认□程；越累岁而暂归，想非尘世。某惭卢敖之末迹，瞻若士之遐踪，沥恳斋心，燃香拜手，伫回真鉴，俯沃元波，俾於修学之中，少达希微之趣。推诚律己，永酬君父之慈；见素全真，愿奉神仙之躅。不任。
    ○太傅相公修黑符醮词
    伏闻至道垂科，正一启醮祈之品；《河图》著训，太元开忏谢之门。盖所以拯护人伦，恢宏法力，恩庥广被，今古攸宗。臣运偶昌期，叨膺重寄。虽竭诚而报国，未效涓埃；惧福过以灾随，因罹疾疹。今则黑符飞化，正入中宫，本禄纳音，为灾尤重。是敢冥心元极，稽首清坛，恭备香灯，虔申醮祝。伏惟元元降鉴，五帝宣慈，敕九官贵神，命三官曹属，解消厄运，和释冤仇，荡涤罪瑕，增延禄算；使百关调豫，久疾痊平，誓倾忠孝之心，冀启圣明之泽，永遵妙道，仰副元慈。不任。
    ○洋州令公宗夔宅陈国夫人某氏拜章设九曜词
    伏闻天地万灵，阴阳庶品，资元和而覆育，禀道气以生成。三命五行，是定吉凶之数；南宫北府，爰司罪福之文。善恶无遗，锱铢不爽。况复三元迁易，九曜躔移，示谪降祥，影随响答。得不兢怀悚惕，敬真灵？某氏以土火二星，行於午地，既当命位，仍在身宫。小运丑中，况为六害；大运戌土，又值墓神。大运则午命稍衰，小命则壬禄初薄。以兹忧惧，恐履灾期。是敢精励丹诚，归依元象。遵拜章之典式，稽首三天；备祈醮之物仪，驰心九曜。伏惟至真悯，众圣垂恩，赦往岁之罪瑕，解积生之冤债；消平灾厄，拯度凶衰；延益寿年，增加禄祚；克蒙覆护，常赐安贞。永奉真灵，誓勤修敬。不任归命虔祈之至。
    ○洋州令公宗夔生日南斗醮词
    伏闻列曜凝光，丽天垂象，南昌上府，生是司。致福流祥，潜资邦国。《河图》秘戒，式明瞻敬之文；正一灵科，亦备存修之旨。敢披元训，虔罄素诚。臣夙荷洪庥，躬逢景运，便蕃宠泽，践历恩荣。无济时匡国之功，叨相印兵符之重。循怀震惕，难酬造化之私；誓志恪恭，冀答君亲之德。但勤砥砺，敢怠初终？是以辄就生辰，精修醮礼，仰丹台而稽首，望元极而冥心。灵炷腾烟，期达九清之上；良宵效恳，愿通六圣之前。赐臣灾滞蠲消，冤仇和释，增加祚禄，延益年龄，赦已往之过尤，介将来之祯福；九元度，举族康宁。誓严尊奉之诚，永副真灵之。不任归命虔祈之至。
    ○青城山丈人殿功毕安土地醮词
    伏闻混元既判，融结分形。惟彼岷山，广吞西徼，压二江而作镇，冠五岳以居尊。窟宅神仙，含藏洞府。层峰叠，捧日月於□间；积翠堆岚，隔尘埃於人世。辟天国而真灵杂集，廓成都而芝术骈罗，是曰福庭，统兹形胜！希夷真君道成上古，名重高真。轩帝南巡，尝展师资之礼；明皇西幸，仍加崇饰之功。尚丰祠於炎汉之年，旌懿号於中和之日。每彰休应，丕寰区。顷者躬拂烟萝，仰瞻羽卫，容在目，寤寐宁忘？近以阙闼层楹，风凋雨渍，岁华暗贸，颓朽可虞。爰命慧进大师行真，度木鸠工，成兹大壮。飞甍耀景，碧ニ排空，四垣之图像如新，重槛之阶陛不改，爰复正寝，永播元休。俾天地山川，神明职秩，常加祯贶，大庇黎，鸷暴不侵，瘥无作，稼穑蕃稔，风雨以时。穹观璧合珠连，夷夏睹文修武偃，边烽静息，妖孽歼平，车书伫混於万方，正朔期同於九有。生灵蒙福，宗社永昌，式勤藻之仪，常奉馨香之荐。遣广成先生杜光庭，虔修大醮，昭谢真灵，遐望□云轩。仰希元鉴。不任。
    ○宣再往青城安复真灵醮词
    盖闻天设神墟，地开仙府，真灵是宅，幽显攸尊，握群岳之纪纲，司万方之休否。□峰霞观，历代所崇，垂贶庇人，古今受赐。顷者以远披萝薜，躬造轩庭，仰堂宇之威容，睹四垣之仪卫，光灵如在，翘瞩常深。遂命图绘神姿，铺舒内殿，朝燃玉穗，夕备银，祷祈盖切於生民，注念非关於秘祝，钦惟不昧，必鉴斯诚。今则山观之中，已加与葺，鼎新殿宇，别命焚修，既无荤杂之虞，益有清严之致。是用特申醮礼，精具告陈，谒请真灵，复还仙观。霓幢鹤辔，优游松月之乡；蕙郁兰芬，潇洒虚无之路。永安真域，丕邦家。自兹寰海之民，常庞洪之福。不任祝望之至。谨词。
    ○黔南李令公安宅醮词
    伏以道化肇分，百灵受职，晦明幽显，咸系统临，既兴栋宇之功，即辨主张之位。或五姓有宫商之异，八宅标乾坎之殊，阴阳各配於德刑，亥已互陈於首尾，吉凶区别，悔吝乃彰，违之或虑其灾殃，顺之宁亏於福善？伏自恩赐第宅，於兹数年，近象阙以巍峨，接天桥而焕丽。每惭薄德，靡称华居，今则咫尺对街，大兴土木，虽阡陌之有阻，且斤斧之相闻。
    ○真圣生辰贺词（二首）
    禊事时修，庆长安之佳丽；极枢电绕，宜上圣之笃生。星拱群心，葵倾率土。伏念某世崇香火，身囿，幸逢毓圣之辰，敢效呼嵩之敬，讽演琅函之旨，披陈玉轴之文，用倾蝼蚁之诚，仰祝龟蛇之卫。伏愿一剑扫除於妖气，六丁拱卫於仙班。德日新日日新，齐天悠久；寿万岁万万岁，永世无穷！
    三月三日天气新，笃生上圣；万年万寿文德洽，取荐微诚。共惟佑圣之资，实作元天之主，孕太阴而成质，一气甚宏；涵水德以耀灵，五阳方壮。惟功行圆成之久，故威严变化之神，宜民庶之皈依，拱帝尊之高上。某泊焉五浊，陋甚一寒，夙修香火之缘，久□天之庇。恭逢盛旦，辄控丹衷。辅正除邪，永作北方之镇；销灾降福，益绥南服之民。
    ○老君赞
    无上元元，化身万亿。开辟乾坤，古今莫测。万象之宗，帝王之则。先天地生，备全道德。
    ○无上黄大斋後述
    粤自三无已降，迄於巨唐，宝轴灵文，或隐或见。出於史策，或著在别传。至宋朝简寂先生，校雠之际，述珠囊经目万八千卷。其後江表干戈，秦中兵革，真经秘策，流散者多。後周武帝立通元观，收集众经，犹及万卷。洎隋火板荡，唐土龙兴，翦扫氛妖，底定寰宇。至开元之岁，经诀方兴。元宗著《琼纲经》凡七千三百卷，复有玉讳别目记传疏论相兼九千馀卷。寻至二胡猾夏，正教凌迟，两京秘藏，多遇焚烧。上元年中，所收经六千馀卷。至大历年，申甫先生海内搜访，京师缮写，又及七千卷。长庆之後，咸通之，两街所写才五千三百卷。近属巨寇凌犯，大驾南巡，两都烟煤，六合榛棘，真宫道宇，所在凋零，玉笈琅函，十无三二。余属兹艰会，漂寓成都，扈跸还京，淹留未几，再为搜访，备涉艰难。新旧经诰，仅三千卷，未获编次，又属省方。所得之经，寻亦亡坠。重游三蜀，更欲搜访，累阻兵锋，未就前志。时大顺二年辛亥八月初三日庚辰，成都玉局化阅省科教，聊纪云尔。杜光庭述。
    ○释老君圣唐册号
    夫所言太上者，统教之尊名，证圣之极果也。“太”者“大”也，“上”者“高”也。太者大也无大於太，上者高也无高於上。乃修行证果，极位之称也。世人修行，自凡而得道，自道而得仙，自仙而得真，自真而得圣。圣之极位，为太上。太上者，六通万德，无不毕备，绍法王位，统临万圣，即得居此尊名。亦如代皇帝，代代绍位，皆得称之。自元始天尊之後，即有太上大道君、太上老君、太上丈人、太上高皇帝，皆极此位。而太上丈人、高皇帝，虽兼有尊极之名，而不行教。其传祚行教，为万天之主，惟道君、老君耳。“元”者“深”也、妙也，亦云“道”也。天也至高至妙，不可言诠。约妙与深，以元为证。言深妙元远，以明道体。故谓之元。“元”者“初”也、“始”也、“祖”也。《尔雅》云：“肇道根源，万物宗祖。”处世出世之法，皆为之本始，故谓之元。“皇”者“大”也，谓大道也。道大曰“皇”。《尚书序》曰：“三皇之书，谓之三坟，言大道也。”“帝”者“天”也，其德配天，次於道也。德大曰“帝”。道德兼称，故云“皇帝。”又云：“法道法天，谓为皇帝。”秦始皇既一统天下，垂法後代，上取三皇之尊名，下取五帝之美号，兼而称之，曰皇帝焉。《尚书序》曰：“五帝之书，谓之五典。”言常道也。内号者隐号也。老君千名万号，不可备穷。以当时天下所称，谓之老子。亦乃道尊德贵，不可斥名。天上人间，咸称曰“老子”，是则以老子之内号也。我大唐高宗天皇大帝乃老子三十三代圣孙，大唐之第三帝，太宗文皇帝之第三子也。承平嗣极，握记垂衣，耀仙李之灵葩，展平之盛礼。回銮苦县，谒圣真源，表大孝於奉先，赞元元於圣号。以乾封元年太岁丙寅二月二十八日下诏曰：“东台，大道混成，先二仪而立称，至人虚己，妙万物以为言。粤若老君，朕之本系，爰自伏羲之始，暨乎姬周之末，灵应无象，变化多方。游元气以上，感日精而下降，或从容宇宙，吐纳风□，或师友帝王，丹青神化，譬阴阳而不测，与日月而俱悬。属交丧在辰，晦迹柱下，大宏雅训，垂范将来。虽心齐於太虚，而理归於真宰。若夫绝圣弃智，安排寡欲，寂寞杳冥之际，希夷视听之表，澹尔无为，宛然自得，酌之不竭，用之不盈。执大象而还淳，涤元览而遣累，邈乾坤以长久，跨陶钧而亭育，至矣哉！固无得而名也。况复大圣所资，克昌宝祚，上德所履，允属休期。朕嗣膺灵命，抚临亿兆，总三光之明，而夙宵寅畏；居四大之重，而寝兴惕。尽孝敬於宗祧，庆怀柔於幽显，行清净之化，承太平之业。登介邱而展采，坐明庭而受记，飞烟结庆，重轮降祥，鹤应九皋，山称万岁。越振古而会休徵，冠帝先而为称首。大礼云毕，回舆上京，迂驾濑乡，躬奠椒糈。仰瑞柏以延伫，挹神泉而永叹。如在之思既深，敬始之情弥切。宜昭元本之奥，以彰元圣之功，可追上尊号曰‘元元皇帝’，仍改谷阳县为‘真源县’。当县宗姓，特给复一年，冀敦崇远之情，用申尊祖之义。布告中外，咸使知闻，主者施行。”又永淳二年癸未十二月四日下诏曰：“君崇於道，宅紫微以垂衣；臣修於德，罄丹心而作砺。若使上守於义，下尊於礼，名教所以乖淳，忠信由其渐薄。在昔胥庭连陆，娲燧伏羲，不宰而天下化。轩顼尧舜，禹汤文武，至公犹行，深仁尚积。及秦居闰位，奢泰之渐聿兴；汉袭霸图，元默之风已替。遐观魏晋，近鉴周隋，代益嚣浮，人逾僭侈，穷百王之弊俗，极千年之否运。以承大乱之後，方开大圣之期，既逾交丧之辰，必兴交泰之绪。我高祖神尧皇帝受镳宫之景命，荡辔野之妖氛，重悬日月，一匡宇宙。太宗文皇帝披图汶水，杖钺参墟，降斗极之神兵，涤怀襄之巨浸，张四维而安赤县，劳百战而徇苍生，声教遐覃，堤封远亘，缅维洪业，无得而称。朕以寡昧，忝膺丕绪，未尝不孜孜访道，战战临人，日慎一日，三十四载於今矣！况下安则上逸，时弊则君忧，虽身处九重，而情周万姓，建本之怀愈切，抑末之念遽深。今庶绩虽凝，而淳源未洽。朕之绵系，兆自元元，常欲远叶先规，光宣道化，变率土於寿域，济苍生於福林，属想华胥，载劳寤寐。所冀内外寮き，各竭乃诚，敦劝黎萌，俱从简质，旧染薄俗，咸与惟新，凭大道而开元，共普天而更始，宜申霈泽，广被埏，可大赦天下，改永淳二年为宏道元年。仍令天下诸州置道士观，上州三所，中州二所。下州一所，每观度道十七人，以彰清净之风，伫洽无为之化。主者施行。”是则奉先尊祖，复朴还淳之旨也。
    ○毛仙翁传
    毛仙翁者，名于，字鸿渐。得久视之道，不知其甲子，常如三十许人。其龆容稚姿，雪肌元，若处子焉。周游湖岭，常以丹石攻疾，阴功救物，受其锡者，不可胜纪。大中戊寅岁，进士张为，薄游长沙，落魄数载，以诗酒自得，不汲汲於随计。一旦，值女奴於岳麓山下，若豪家之青衣焉，奔而归之，张遽惑焉。岁馀，浸成羸疾，瘠骨立，待时而已。毛翁自海陵来，泊於逆旅，即张所止也。请谒之者，逡巡盈门，皆曰尊师。十年二十年一届於市，人仰其惠，犹夏日之阴，冬日之阳也，蒙其泽者多矣。顾见张，愍之曰：“子妖气邪光，洽遍肌骨，苟不相值，殒於旦夕也。吾有鲍南海丸。”以一粒授为，於香炉焚之，郁烈之气，闻数百步。张之魅妾，长号一声，蹶然而毙。因共视之，即木偶人也！心下至足，肌肉如人，心上至顶，犹木偶之状。众共异之，弃於江中。师曰：“此魅逝矣！子之性命可全，形骸可保也。”又以丹砂三粒，其状如黍米，命张吞之。旬月之，肌丰力倍，惫疾都瘳。师忽告去，不言所之。张遂为诗别焉，其略云：“羸形感神药，削骨生丰肌。兰炷飘灵烟，妖怪立诛夷。重睹日月光，何报父母慈？黄河浊滚滚，别泪流澌澌。黄河清有时，别泪收无期。”自是去别，莫知所，湘江间至今以为口实。张後亦南入钓台山，访道而去。今睹朝彦赠仙翁文集，果符长沙之事。裴晋公度、牛公僧孺、令狐公楚、李公程、李公宗闵、李公绅、杨公嗣、复、杨公於陵、王公起、元公稹，当代之贤相也。白公居易。崔公郾、郑公尉氵、李公益、张公仲方、沈公传师、崔公元略、刘公禹锡、柳公公绰、韩公愈、李公翱，当代之名士也。望震寰区，名动海岛。或师以奉之，或兄以事之，皆以师为上清品人也。或美其登仙出世，或纪其孺质婴姿，或异其藏往知来，或叙其液金水玉，霞绮交烂，组绣相宣，盖元史之盛事也。自元和洎大中戊子，五十馀年，容色不改，信非常人矣！奇章公独以上为疑者，乃拘教守常，未达神仙之深旨矣！夫仙之上者，骨肉飞，与天无极。又九天之上，无何之乡，为极阳之都，神仙之府也。世之得道者，炼阴而全阳，阴滓都尽，阳华独存，故能上宾於天，与道冥合。则黄帝驾龙而腾跃，子乔控鹤而飞翔，赤松乘雨而飘，列寇御风而上下，史简昭著，又何疑焉？所云胡国胡法，将终之事，是设幻化之诬词，谤神仙之轻举者，有是焉耳，尝试论之。真一既判，元精肇分，清气为人，谓之“三才”。皆禀於妙无，成於妙有。人之生也，参天而两地，与气为一。天地所以长存者，无为也。人所以生化者，有为也。情以动之，智以役之，是非以感之，喜怒以战之，取舍以弊之，驭努力以劳之。气耗於内，神疲於外，气竭而形衰，形凋而神逝，以至於死矣！故曰委和而生，乘顺而死，率以为常也。
    修道之士，黜嗜欲，隳聪明，凝然无心，淡然无味。收视返听，万虑都冥，然後虚空生，胎吻合。自然观化之初，穷物之始，浩然动息，与道为一矣！与道为一，则恣心所之。从心所欲，是非不能乱，势利不能诱，寒暑不能变，生死不能干。指顾乎八极之外，逍遥乎六虚之表，无所不察，无所不知。目能洞视，耳能洞听，亦能视听不由乎耳目。何者？神鉴於未然，智通於无地也。如此则世人之休咎寿夭，富贵贫贱，皎然在目，岂待乎阴阳之数，蓍龟之兆，而後知之乎？毛仙翁则其人也，众君子歌诗志之，序述赞之，曷足尽仙翁之道哉？因以神仙之事，亦纪仙翁之功，书之於卷末云。通政元年丙子三月七日辛酉。杜光庭记。
    ●卷九百四十五
    ☆周氏
    周氏，番阳曹因妻。
    ○曹君墓碑
    君姓曹，名因，字鄙夫。世为番阳人。祖父皆仕於唐高祖之朝，惟公三举不第，居家以礼义自守。及卒於长安之道，朝廷公卿，乡邻耆旧，无不太息。惟予独不然，谓其母曰：“家有南亩，足以养其亲；室有遗文，足以训其子。肖形天地间，范围阴阳内。死生聚散，特世态耳。何忧喜之有哉？”予姓周氏，公之妻室也。归公八载，恩义有专。故赠之铭曰：
    其生也天，其死也天。苟达此理，哀复何言？
    ☆牛应真
    应真，牛肃长女。弘农杨唐源，著有《遗芳集》。
    ○魍魉问影赋
    庚辰岁，予婴沈痼之疾，不起者十旬。毁顿精神，羸悴形体。药物救疗，有加而无瘳。感庄子有魍魉责影之义，故假之为赋，庶解疾焉。魉魉问於予影曰：“君英达之人，聪明之子。学包六艺，文兼百氏。赜道家之秘言，探释部之幽旨。既虔恭於中馈，又希慕於前史。不矫性以干名，不毁物而成已。伊淑德之如此，良精神之足恃。何故羸厥姿貌，沮其精神？烦冤枕席，憔悴衣巾？子惟形兮是寄，形与子兮相亲，何不诲之以崇德，而教之以自伦？异莱妻之乐道，殊鸿妇之安贫，岂痼疾而无生赖，将微贱而欲忘身？今节变岁移，腊终春首。照晴光於郊甸，动暄气於梅柳。水解冻而绕轩，风扇和而入牖。固可蠲忧释疾，怡神养寿。何默尔无营，自贻伊咎？”
    仆於是乃勃然而应曰：“子居於无人之域，游乎魑魅之乡。形既图於夏鼎，名又著於蒙庄。何所见之非博？何所谈之不长？夫影依日而生，像人而见。岂言谈之足晓？何节物之能辨？随晦明以兴灭，逐形骸以迁变。以愚夫畏影，而蒙鄙之性以彰；智者视阴，而迟暮之心可见。伊美恶兮由已，影何辜而遇谴？且予闻至道之精窈兮冥，至道之极昏而默，达人委性命之修短，君子任时运之通塞。悔吝不能缠，荣曜不能惑。丧之不以为丧，得之不以为得。君子何乃怒予之不赏芳春？责予之不贵华饰？且吾之秉操，奚子智之能测？”
    言未卒，魍魉惕然而惊，尔而起曰：“仆生於绝域之外，长於荒遐之境。未晓智者之处身，是以造君而问影。既谈元之至妙，请终身以藏屏。”
    ☆鲍君徽
    君徽，字文姬，鲍徵君女，善诗。德宗尝召入宫，与宋若昭姊妹齐名。每赓和，赏赉甚厚。
    ○乞归疏
    臣以草茅嫠妇，重荷宠恩，自谓生有馀幸矣！独念妾也幼鲜昆季，长失椿庭。室无鸡黍之餐，堂有垂白之母。衷情迫切，臣不啻隐忍，方虑控诉无门焉。兹者幸遇圣明，诏臣吟咏，一入御庭，百有馀日。弄文舞字，上既以洽明圣之欢心；搦管挥毫，下既以倡诸臣之赓和。惟是茕然老母，置诸不问，岂为子女者恝然若是耶？臣一思维，寸肠百结。伏愿陛下开莫大之宏恩，听愚臣之片牍，得赐归家，以供甘旨。则老母一日之馀生，即陛下一日之恩赐也。臣不揣愚昧，冒死以进。
    ☆温氏
    温氏，李邕妻。
    ○为夫谢罪表
    妾温氏言：邕效职不谨，状涉贪狼，逼迫囹圄，获罪以闻。诚宜不待刑书，便当殒灭；然事有所隐，恐负明时。天地远，号诉不敢，仓卒之际，分从严诛。岂谓天鉴仁明，邕得生窜荒外，再造之幸，上答何阶？死罪死罪！
    邕少习文章，薄窃时誉。疾恶如雠，往任拾遗，奏张昌宗之党；後参宪府，劾武三思之罪。坐此为累，不容於众。秉邪佞者切齿，攻文章者侧目。由是频谪远郡，削迹朝端。不见阙庭，何啻十载？岁时凝恋，闻者伤怀。属国家有事东岳，大礼告成。法驾西旋，路游近境。普遵牛酒之献，各展臣子之心。不意天泽曲垂，恩私属沐。邕当再跃，何以为心。恳至夙诚，冀遂申效。妾闻正直见用，邪佞生忧。邕之祸端，自此为始。且邕比任外官，竟无一议。天颜暂顾，罪则旋生。谚云：“士无贤不肖，入朝见嫉。”伏惟陛下明察此言，妾之微躯，万死无恨。死罪死罪！
    邕初蒙勘当，即便禁身，水不入口，向逾五日。孤直援寡，邪党相趋，窘急至深，实不堪忍！气微息奄，惟命是听。遣邕手书，事生吏口，贷百姓蚕粮，抑称枉法，市罗以进，令作赃私。吏以为能，寄此加罪。当时匦使朝堂，潜皆守捉，号天诉地，谁肯为闻？严命将行，恭往奔逐，泣血去国，没骨灾荒。长任钦州，示以无用。愿邕充一卒之用，效力明时，膏涂朔边，骨粪沙壤。使得身死王事，成邕夙心，妾则碎首粉身，万死为足！妾夫妇义重，常见其志，不避罪责，冒死上闻。傥天光垂照，即当殒灭，妾之荣幸，实荷再生。谨奉表投延恩匦。
    ☆李元真
    元真，越王贞之元女孙。曾祖珍，於先天中得罪，配流岭南。元真祖父皆亡殁岭外，虽经恩赦，而未昭雪。元真进状，请归葬越王墓次。诏许之。即敕於咸宜观安置为女道士。
    ○请归葬祖父於越王茔次状
    曾祖名珍，是越王第六男。先天年得罪，流配岭南。祖父皆亡殁岭外，虽累蒙洗雪，未还京师。去开成三年十二月内，岭南节度使卢均，出俸钱接借。哀妾三代旅榇，暴露各在一方，特与发遣，归就大茔合。今护四丧，已到长安，旅店权下。未委故越王坟所在，伏乞天恩，允妾所奏，许归大茔。妾年已六十三，孤露家贫，更无所依倚。
    ☆郑氏
    郑氏，侯莫陈邈妻。
    ○进女孝经表
    妾闻天地之性，贵刚柔焉。夫妇之道，重礼义焉。仁义礼智信者，是谓五常。五常之教，其来远矣。总而为主，实在孝乎？夫孝者，感鬼神，动天地，精神至贯，无所不达。盖以夫妇之道，人伦之始，考其得失，非细务也。《易》著乾坤，则阴阳之制有别；《礼》标羔雁，则伉俪之事实陈。妾每览先圣垂言，观前贤行事，未尝不抚躬三复，叹息久之。欲缅想馀芳，遗踪可躅。妾侄女特蒙天恩，策为永王妃。以少长闺闱，未娴诗礼。至於经诰，触事面墙。夙夜忧惶，战惧交集。今戒以为妇之道，申以执经之礼，并述经史正义，无复载乎浮词。总一十八章，各为篇目，名曰《女孝经》。上至皇後，下及庶人，不行孝而成名者，未之闻也。妾不敢自专，因以曹大家为主，虽不足藏诸岩石，亦可以少补闺庭。辄不揆量，敢兹闻达。轻触屏，伏待罪戾。妾郑氏诚惶诚恐死罪死罪！谨言。
    ☆胡
    ，号“见素子”，居太白山，注《黄庭内景图》一卷。
    ○黄庭内景五脏六腑补泻图序
    夫王主阳，食人以五气；地主阴，食人以五味。气味相感，结为五脏。五脏之气，散为四肢十六部三百六十关节，引为筋脉、津液、血髓，蕴成六腑、三焦、十二经，通为九窍。故五脏者，为人形之主。一脏损则病生，五脏损则神灭。故五脏者，神明魂魄志精之所居也。每脏各有所主，是以心主神，肺主魄，肝主魂，脾主意，肾主志。发於外则上应五星，下应五岳。皆模范天地，禀象日月，触类而取，不可胜言。若能存神修养，克己励志，其道成矣！然後五脏坚强，则内受腥腐，诸毒不能侵；外遭疾病，诸气不能损。聪明纯粹，却老延年。志高神仙，形无困疲。日月精光，来附我身；四时六气，来合我体。入变化之道，通神明之理。把握阴阳，呼吸精神，造物者翻为我所制。至此时，不假金丹玉液，琅大还。自然神化冲虚，气合太和，而升□汉。五脏之气，结五□而入天中，左召阳神六甲，右呼阴神六丁，千变万化，驭飞轮而意。是以不悟者劳苦外求，实非知生之道。是故太上曰：“精是吾神，气是吾道。”藏精养气，保守坚贞，阴阳交会，以立其形是也。
    夙性不敏，幼慕元门，炼志无为，栖心澹泊。览《黄庭》之妙理，穷碧简之遗文，焦心研精，屡更岁月。伏见旧图奥密，津路幽深，词理既元，赜之者鲜。指以色象，或略记神名。诸氏纂修，异端斯起，遂使後学之辈，罕得其门。差之毫，谬逾千里。今敢搜罗管见，罄竭讠叟闻，按据诸经，别为图式。先明脏腑，次说修行，并引病源，吐纳徐疾。旁罗药理，导引屈伸，察色寻证，月禁食忌。庶使後来学者，披图而六情可见，开经而万品昭然。时大中二年戊辰岁述。
    ☆杨氏
    杨氏，宏农人，宰相王搏妻。著《女诫》一卷。
    ○伤子辞
    予有令子，俭衣削食。以纪先功，志刊贞石。彼苍不遗，俾善莫隆。今予建立，痛冤无穷！
    ●卷九百四十六
    ☆冯真素
    ○灯赋
    日杲而朝齐，月胧而宵出。禀纯阳而合彩，体沈阴而盈质。照未被於覆盆，光岂周於暗室。顾兹灯之焕炫，保谯光於自荐。推九华於洞房，攒百枝於复殿。嗟微琐之陋质，侍君子之高宴。光逶迤於舞袖，影朦胧於歌扇。丝竹夜响，绮罗春绚。玉阶星列，金花遍。至若上客将欢，中樽未阑，吐氤氲於玉宇，流艳溢於金盘。杂行月而浮桂，乘流风而泛兰。瑟韵喧兮逾炳，更筹深兮转寒。觉离筵之阗寂，知别恨之良难。
    别有荡子辽水，贱妾空闺，掩锦屏而绵叹，下罗慢而长啼。既婵娟於永夕，亦委郁於孤栖。花伴妆而共落，烟绕思而俱迷。况复古人处否，通道居幽。门庭阒寂，景物清秋。愤书剑之无，意年华之不留。抱枯简以锐想，对寒灯而足愁。及其遇晓韬晖，乘昏吐耀。明以利物，光非自照。希助美於太阳，岂联晖於庭燎？虽寓词於感物，终有类於体要。
    ○对九日登高坠脚判
    〈杨甲九月九日登高，坠脚致跛。乙告为不孝，科不应为。〉
    杨甲溺志妙赏，开襟季月。探幽仙术，既播美於销灾；赜彼礼经，复传芳於作赋。萸房辟恶，插鬓徒存。菊花泛樽，伤足旋及。下堂之惧，空负子春之怀；登阶与言，方贻妇人之笑。穷其孝道，虽则致於毁伤；校彼刑章，岂有涉於情故？乙诚妄告，甲乃无辜。辄赐片言，能符至理。
    ○对泽中得堇判
    〈王祖母饥病，立冬，刘公孙因泽中取土，得堇粟遗之。後有火过於西邻。邻告云妖。有司科之使。〉
    ○司奏请旌异
    元象凝邈，群品必具。沈潜昭著，众感无隐。懿哉公孙！躬履节养。悼彼祖母，缠饥疾。心乎谓何？天亦明视。验粟有殊於篱下，泣堇终同乎泽中。可谓嗣德刘殷，追踪李密。激芳尘於西蜀，蔼嘉声於东晋。霜竹擢笋，自可包羞；冰鱼振鳞，颇亦惭德。第如蔡顺伏柩，刘昆叩头。惊风由其蓄绪，洪焱为之卷焰。精诚所致，缃素备列。嗟乎至孝！孤其善邻。所司科妖，将涉厚诬之酷；明使旌异，深符清德之美。
    ☆封殷
    ○乡老献贤能书赋（以“行艺昭洽，可升王庭”为韵）
    至哉求士之方，稽彼侧陋，书乎善良。备采择於乡老，爰升荐於天王。乃曰行之，实艺之长。可谓举不逾等，信乎幽而有芳。用之则行，岂遐方之系滞；时不可失，逢昭代之明扬。於是申众寡称旗章，播唐风而靡阙，同周制而有常。操简兢兢，愿献岩廊之器；率徒济济，从礼义之乡。佐理之源，匡时之盛，可以荣乡党，可以辅国政，岂徒称艺能、褒德行而已？亦以示尊宠、尚贤能，再拜之仪设，五物之礼兴。俾地官而是载，命天府而爰登。膺选以行，岂黄冠而是阻？策名之後，见青□而可升。所谓纳刍荛拔淹滞，或端庄而果行，或踊跃而负艺。闻善必举，诚哉不过其辞；惟贤是求，岂曰後难为继。
    是以臻彼道德，致乎□霄。多士如流，可阅一编之上；群才是选，宁辞万里之遥。矧物类之咸若，在皇明之孔昭。考乡闾之中，既已为善；顾周行之内，无愧嘉招。原夫进以守法，明乎化洽，庶所以观士，无取乎彻甲。方今搜贤乡党，致理国经，具名氏於尺牍，先贡献於彤庭。随籍而来，先容必假於垂白；进善以致，克己自期乎拾青。士有其心徒坚，其诚未果。道宁忘於光大，艺必惭乎微琐。沈潜下国，随乡书而计偕；希望荣名，在王庭之试可。
    ☆封
    ○对越关判
    〈越度关，府欲科罪。称告“急切不暇请公文”。〉
    王者置关，是为巨防。所以察出入，验符。故终军入秦，弃之以击节；臧文相鲁，废之而受嫌。彼何人斯？辄此逾越。称急切之利往，冀刑章而免科。当今烽堠无虞，蛮貊请职，荒徼不闻於击柝，私室宁容於度关？请科罔上之人，用杜凭虚之说。
    ☆封孟申
    ○信及豚鱼赋（以“圣朝道孚微隐”为韵）
    皇帝奉天心，执人柄。自毛群之贱品，及水族之微命，咸安其生，各遂其性。小既化矣，谅庶物以知归；大亦宜然，由一人之有庆。允所谓法中孚以立极，体涣汗而施令。其信也符天之不言，其德也与道际其圣。徒观其行藏出处，安逸逍遥。时乃上冰，且不爽於春候；时乃登俎，幸见录於清朝。何政令之不诚？何性命而不保？清澜自，则乐我深泉；行苇不伤，则乐我丰草。趋时者保去留之性，默处者契雍熙之道。
    懿夫尧之为理，行路皆如。此《易》之取象，叶义必同涂。物苟在微，则岂唯豚尔；类苟在隐，则何必鱼乎？可谓德侔造化，道泯虚无。无远不均，将由夫大而不约；何幽未及，讵同彼小且未孚？穆穆巍巍，我後垂衣，域已臻於仁寿，信乃及於贱微。恣彼佥喁，在安流而长逸；睹其肤革，与至道而俱肥。斯可以见圣皇轨物，诚理是非，奚独龟龙假而表瑞，麟凤降而增辉而己哉！士有象既得而言欲忘，信已诚而行庸谨，安贞誓於耄期，慎独禀乎龆龀？观光上国，感豚鱼之以孚；愿仕清朝，匪岩穴之可隐。
    ☆师贞
  </div>
  <div class="pagination">
   <a href="全唐文_page560.html">
    上一页
   </a>
   <span>
    ...
   </span>
   <a href="全唐文_page556.html">
    556
   </a>
   <a href="全唐文_page557.html">
    557
   </a>
   <a href="全唐文_page558.html">
    558
   </a>
   <a href="全唐文_page559.html">
    559
   </a>
   <a href="全唐文_page560.html">
    560
   </a>
   <span class="current-page">
    561
   </span>
   <a href="全唐文_page562.html">
    562
   </a>
   <a href="全唐文_page563.html">
    563
   </a>
   <a href="全唐文_page564.html">
    564
   </a>
   <a href="全唐文_page565.html">
    565
   </a>
   <a href="全唐文_page566.html">
    566
   </a>
   <span>
    ...
   </span>
   <a href="全唐文_page562.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
