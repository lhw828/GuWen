<!DOCTYPE html>
<html>
<head>
    <meta charset="UTF-8">
    <title>香艳丛书 - 第 38 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 38 页/共 467 页</h1>
    <div class="content">　　章实齐进士《妇学》，余于《艺海珠尘》中得见全帙。其言婉而多风，洵金闺药石也。因录登丛书，之盖较陆丽京、陈干初、查石丈《新妇谱》、徐野君《妇德四箴》，更进一筹矣。丁卯上已日震泽杨复吉识 


　　妇人鞋袜考　清　莆田余怀澹心　撰 

　　古妇人之足，与男子无异。《周礼》有屦人，掌王及后之服屦，为赤舄、黑舄、赤繶、黄繶、青勾、素履、葛屦。辨外内命夫命妇之功屦、命屦、散屦。可见男女之履，同一形制，非如后世女子之弓弯细纤，以小为贵也。 
　　考之缠足，起于南唐李后主。后主有宫嫔窅娘，纤丽善舞，乃命作金莲，高六尺，饰以珍宝，絅带缨络，中作品色瑞莲，令窅娘以制缠足，屈上作新月状，着素袜，行舞莲中，迥旋有凌云之态。由是人多效之，此缠足所自始也。 
　　唐以前未开此风，故词客诗人，歌咏美人好女，容态之珠丽，颜色之夭姣，以至面妆、首饰、衣■、裙裾之华靡，鬓发、眉眼、唇齿、腰肢、手腕之婀娜秀洁，无不津津乎其言之，而无一语及足之纤小者。即如古乐府之《双行缠》云：“新罗绣白径，足趺如春妍”，曹子建云：“践远游之文履”，李太白诗云：“一双金齿屐，两足白如霜”，韩致光诗云：“六寸肤圆光致致”，杜牧之诗云：“钿尺裁量减四分”，《汉杂事秘辛》云：“足长八寸，径跗丰妍”。夫六寸八寸，素白丰妍，可知唐以前妇人之足，无屈上作新月状者也。即东氏潘妃，作金莲花贴地，令妃行其上，曰“此步步生金莲花”，非谓足为金蓬也。崔豹《古今注》：“东晋有凤头重台之履”，不专言妇人也。 
　　宋元丰以前，缠足者尚少。自元至今，将四百年，矫揉造作，亦泰甚矣。 
　　古妇人皆着袜，杨太真死之日，马嵬媪得锦袎袄一只，过客一玩百钱。李太白诗云：“溪上足如霜，不着鸦头袜。”袜一名“膝裤”。宋高宗闻秦桧死，喜曰：“今后免膝裤中插匕首矣。”则袜也，膝裤也。乃男女之通称，原无分别。但古有底，今无底耳。古有底之袜，不必着鞋，皆可行地。今无底之袜，非着鞋，则寸步不能行矣。张平子云“罗袜凌蹑足容与”，曹子建云“凌虚微步，罗袜生尘”，李后主词云“刬袜下香阶，手提金缕鞋”。古人鞋袜之制，其不同如此。至于高底之制，前古未闻，于今独绝。吴下妇人，有以异香为底，围以精绫者；有凿花玲珑，囊以香麝，行步霏霏，印香在地者，此则服妖。宋元以来，诗人所未及，故表而出之，以告世之赋《香奁》，咏《玉台》者。 

　　余澹心先生此考甚精博，然窃疑之，即以所引杜牧诗云：“钿尺裁量减四分”，下句乃云：“纤纤玉笋裹轻云”，已极善形容。《秘辛》云：“足长八寸”，下云：“底平指敛，约缣迫袜收束微禁如禁中”，亦觉摹写酷肖，非影响之谈。盖汉尺最小，其长如今六寸耳，是八寸仅四寸馀也。《秘辛》又云：“自颠至底，长七尺一寸”，盖四尺三寸也。《汉制考》云：“中妇人手长八寸”。《仪礼注》云：“中人之迹，长尺二寸”。较量即可知矣。且他处言缠足甚多，姑引数条。 
　　白乐天《上阳宫人白发诗》云：“小头鞋履窄衣裳”；《诚齐杂志》云：“天宝间，桃源女子吴寸趾，以足小得名”；姚鷟《尺牍》云：“马嵬老妪，得太真锦袜以致富，其女名玉飞，得雀头履一只，真珠饰口，薄檀为苴，长仅三寸”；《南部烟花记》有：“陈宫卧履”，卧时犹履，缠足可知。《古乐府》云：“纤纤作细步，精妙世无双”；《辍耕录》云：“晋永嘉元年，靸鞋用黄草，宫内妃御皆着，始有伏鸠头履子。”伏鸠头，状其纤小也。《南史》：“羊侃有弹筝人陆大喜，着鹿角爪，长七寸，时人谓能掌中舞。”此皆在窅娘之前。不止此也，又按《史记?货殖传》云：“今赵女郑姬设形容揳呜琴，揄长袖，蹑利屐”，谓之利，亦尖锐之意。张衡《西京赋》云：“振朱履于盘撙”，史游《急就章》：“靸鞮卬角”，下注云：“靸谓韦履，头深而兑，底平而薄者也。今俗谓之跣子。”按：兑与锐同，鞮，薄革小履也。按此即张衡《同声歌》：“鞮芬以狄香”者也。卬角，当卬其角，举足乃行，疑即今之扳尖鞋。此三者，皆谓妇之履也。《修竹阁女训》云：“本寿问于母曰：‘女子必缠足，何也？’其母曰：‘圣人重女，使不轻举，是以裹其足。范睢裹足不入秦，用女喻也。’”此又在《秘辛》之前矣。其它言妇人鞋履者甚众，尚在疑似，未暇多载也。费锡璜滋衡氏跋 
　　 

　　〖注：■，衤+肖，shāo音稍，衣衽，衣之襟袖。〗 

　　缠足谈　清　钱塘袁枚子才　撰 

　　妇人缠足，《墨庄漫录》以为起于李后主窈娘。杨升庵《丹铅录》引古乐府之《新罗绣行》“缠足趺如春妍”，杜牧诗之“钿尺裁量减四分”驳之，以为唐时巳有矣。《辍耕录》亦云始于五代。 
　　余按：汉隶释汉武梁祠，画老莱之母，曾子之妻，履头皆锐，是证据之最古者，然沈约《宋书?礼志》“男子履圆，女子履兑”，是又非锐之说也。大抵古女子行不露足，慎夫人衣不曳地，王莽妻亦然，以为美谈。可见古妇人衣皆曳地不露足也。若缠足之事，转在男子。《毛诗》“赤芾金舄”，《卜子夏小传》曰：“幅，偪也，所以自偪束也。”笺云：“如今行滕也。行而缄足，故曰行滕。邪而缠之，故曰邪幅。卫褚师声子袜而登席，也公怒其无礼。”岂古人必赤足登席，乃谓之有礼乎？盖虽脱履解袜，而足上自有邪幅裹之故也。想妇人亦当如男子矣。大抵妇人之步，贵乎舒迟。《毛诗》：“月出皎兮，佼人了兮，舒窈纠兮。”毛传：“舒，迟也；窈纠，舒之姿也。”张平子《南都赋》：“罗袜蹑蹀而容与”；《焦仲卿诗》：“足下蹑丝履，纤纤作细步”，既以缓行为贵，则缠束使小，在古容或有之。故《急就章》：“靸鞮却角褐袜巾”，师古注：“靸，韦履也。头深而锐，平底，俗名跣子。鞮，薄革小履也。巾者，裹足巾，若今裹足布。”《汉书?地理志》：“赵女弹弦跖躧”；师古注：“躧与屣同，小履之无跟者也。跖谓轻蹑之也。”是数者，皆渐渐有以小为贵之义。然唐白香诗曰：“小头鞋履窄衣裳，天宝末年时世妆”，韩致光诗曰“六寸肤圆光致致”，皆极言其小，而终不言其弓，可见潘妃之步金莲花，亦非弓也。《北史》：“任城王楷刺并州，断妇人以新靴换故靴”，知男子妇人同一靴也。郭若虚《图画见闻记》：“唐代宗令宫人穿红锦靿靴。杨妃死于马嵬，人藏其锦袜，观者人一钱。”太白《赵女词》：“屐上足如霜，不着鸦头袜”。皆妇人穿靴袜之明证，其非弓也明矣。《宋史》：“治平元年，韩维为颖王记室，侍王坐，有以弓鞋进者。维曰：‘王安用舞靴？’”可见当时妇人，舞才着弓鞋，平时不着也。惟北宋徐积咏蔡家妇云：“但知勒四支，不知裹两足。”陆放翁《老学庵笔记》：“宣和末，女子鞋底尖，以二色合成，名错到底。”伊世珍《嫏嬛记》言：“徐玉英卧履，以薄玉花为饰，内加龙脑，谓之玉香”，此则弓鞋之明证，盛行于宋时。若《玉壶清话》载唐明皇《咏锦袜》云：“琼钩窄窄，手中弄明月”，以为弓鞋之证，恐是小说家之附会。 


　　百花弹词　清　钱塘钱涛怒白　撰  

　　自古名花号美人，娇红嫩白斗芳春。 
　　每夸金谷千秋丽，更道隋宫五色新。 
　　把酒常须花在眼，现花莫便酒离唇。 
　　明朝试向花前看，满地残红最怆神。 
　　花落花间最有情，间将笔墨谱花名。 
　　千红万紫都评遍，分付花神仔细听。 
　　问谁人开辟就花花世界，更那个创造下草草乾坤？
　　百年中无非是香花阳焰，一日里不可少檀板金尊。
　　慨世间有无数名花异卉，普天下知多少花朵花名。
　　君不见锦堤边千般烂熳，君不见红娇畔万种精神，
　　君不见上阳宫蜂喧蝶攘，君不见宜春苑燕送莺迎。
　　一种种，一般般，看他妖艳。
　　红者红，白者白，听我评论。 
　　有客能将雁柱排，花前高唱独徘徊。 
　　春风春雨虽相妒，看取名花指下开。 
　　第一种，牡丹花，天生富贵，号花王，称国色，花里为尊。
　　姚家黄、魏家紫，而今罕见。得君王，带笑看，倾国倾城。
　　醉杨妃，倚阑干，沉香亭北。李青莲，题妙句，三调清平。
　　芍药花，比牡丹，虽然少逊。一般的，斗春华，越样鲜新。
　　金带围，广陵城，预知宰相。不知道，洧水畔，赠与何人。
　　露桃花，倚东风，深红浅白。武陵溪，元都观，到处藏春。
　　蓬莱山，三千载，开花结果。天台路，盼着了，阮肇刘晨。
　　最可惜，暮春时，一番红雨。真堪叹，今日里，人去题门。
　　桃花谢，杏花开，艳妆春色。叠乱霞，飘微散，根倚深云。
　　碎锦坊，裴晋公，午桥遗爱。庐山上，董神仙，五树成林。
　　探花宴，上林中，赋诗争快。状元去，马如飞，踏碎香尘。
　　桃花红，杏花红，李花偏白。白如霜，白如雪，无月自明。
　　怎知道，王家郎，一朝钻核。倒不如，李家儿，万古盘根。
　　世间花，还又数，梨花洁白。似何郎。曾傅粉，一样消魂。
　　莺来窥，蝶来认，新妆淡淡。泪阑千，愁寂寞，春雨盈盈。
　　蔷薇花，在墙东，春红零乱。想经年，未架却，心绪纵横。
　　无人处，折一枝，常防刺手。夜深时，才经过，■住罗裙。
　　玉兰花，分明是，苕华刻就。玉堂前，争春色，香气氤氲。
　　绣球花，在风前，谁能踢弄。玉簪花，满地上，若个遗簪？
　　金雀花，一般儿，飞飞欲动。蝴蝶花，可也是，栩栩身轻。
　　丁香花，豆豌花，念愁不破。夜合花，合欢花，最苦多情。
　　有一种，水中莲，又名菡萏。照秋波，窥明镜，冉冉亭亭。
　　细端详，绿云中，宛如仙子。虽然是，在污泥，不染埃尘。
　　太华峰，藕如船，曾开十丈。太液池，花能语，红白芳芬。
　　似六郎，好庞儿，亲承儿女。怪潘妃，一步步，喜杀东昏。
　　只有那，老嫦娥，一枝丹桂。有谁人，攀得着，两袖香生。
　　红状元，白探花，黄为榜眼。宝龙涎，欺凤饼，老翠连云。
　　皋涂山，种将成，八株齐挺。廉寒宫，斫不去，家载重生。
　　晚霜天，东篱畔，菊花开放。想从来，称知己，只有渊明。
　　问尊前，子细看，花如我瘦。吟泽畔，灵均氏，问夕餐英。
　　秋江上，芙蓉花，凌波弄影。一枝枝，翻江浪，别有风情。
　　紫薇花，端只许，仙郎相对。紫荆花，再不教，兄弟轻分。
　　木笔花，描不出，千般春色。金钱花，买不得，万种春情。
　　玉阶前，鸡冠花，那能报晓，三更里，杜鹃花，啼得伤心。
　　并不见，金灯花，夜深照影，只有那，鼓子花，雨打无声。
　　我爱他，十姊妹，要他窈窕。我爱他，千日红，不肯凋零。
　　我爱他，剪春罗，剪开罗带。我爱他，紫罗兰，裁作罗巾。
　　谁得似，凌霄花，干云直上。谁得似，蜀葵花，向日倾城。
　　谁知道，萱草花，儿儿女女。谁知道，棠棣花，弟弟兄兄。
　　茉莉花，偏只是，秋香不散。荼縻花，全不能，春梦难醒。
　　山丹花，山茶花，十分春色。瑞香花，木香花，满座香熏。
　　凤仙花，细看时，恍如凤彩。牵牛花，试听花，不见牛鸣。
　　蜡梅花，是谁把，黄酥细染。石梅花，问谁将，红粉调匀。
　　真堪叹，木槿花，朝荣暮瘁。怎能似，菖蒲花，不老长生。
　　有一个，着芦花，花中孝子。有一个，啖松花，花里仙人。
　　真难得，款冬花，三冬独茂。真难得，长春花，四季长新。
　　红蓼花，一点点，离人泪血。杨柳花，一丝丝，荡子春魂。
　　朱藤花，尽道是，轻盈不俗。水仙花，又自会，潇洒离尘。
　　棣棠花，虽不是，黄金炼就。玫瑰花，却真个，紫玉雕成。
　　枣子花，橘子花，终须结实。碧桃花，海棠花，可惜飘零。
　　栀子花，带妙香，三分嫩白。樱桃花，垂紫蒂，一树买笑。
　　几万贯，榆荚钱，不会通神。万种花，总不如，寒梅独异。
　　又清香，又高古，无与为群。点就了，寿阳妆，一时丰韵。
　　做醒了，罗浮梦，千古消魂。尚记得，在他乡，寄归驿使。
　　不知道，是何年，嫁与林君。 
　　闻道花开不易看，一时说出许多般。 
　　不知尚有名花在，听我从头仔细弹。 
　　还有那，幽兰花，行于空谷。纵无人，香自在，不受尘埃。
　　还有那，蕃厘观，琼花一本。是天花，岂肯在，人世沉论。
　　还有那，优昙花，奇香妙品。在西方，亿万劫，与物为邻。
</div>
    <div class="pagination">
<a href="香艳丛书_page37.html">上一页</a><span>...</span><a href="香艳丛书_page33.html">33</a><a href="香艳丛书_page34.html">34</a><a href="香艳丛书_page35.html">35</a><a href="香艳丛书_page36.html">36</a><a href="香艳丛书_page37.html">37</a><span class="current-page">38</span><a href="香艳丛书_page39.html">39</a><a href="香艳丛书_page40.html">40</a><a href="香艳丛书_page41.html">41</a><a href="香艳丛书_page42.html">42</a><a href="香艳丛书_page43.html">43</a><span>...</span><a href="香艳丛书_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
