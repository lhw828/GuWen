<!DOCTYPE html>
<html>
<head>
    <meta charset="UTF-8">
    <title>文苑英华 - 第 159 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 159 页/共 634 页</h1>
    <div class="content">　　长城兵气寒饮马讵为难蹔觧青丝系行歇镂衢鞍白登围转急黄河冻不干万里朝飞电论功易走丸
　　騘马　　　　　　　　　　车　
　　騘马镂金鞍柘弹落金丸意欲骖驔走先作野逰盘平明发下蔡日中过上兰路逺行须疾非是畏人看
　　同前　　　　　　　　　　庾　抱
　　枥上浮云騘本出吴门中发迹来东道长鸣起北风廻鞍拂桂白赭汗类尘红灭没徒留影无因圗汉宫
　　同前　　　　　　　　　　杨　烱
　　騘马铁连钱长安侠少年帝畿平似水宫路直如弦夜玉装车轴秋金【一作风】铸马鞭风霜但自保穷逹任皇天
　　同前　　　　　　　　　　沈佺期
　　西北五花騘来时道向东四蹄碧玉片双眼黄金瞳鞍上留明月嘶间动朔风借君驰沛艾一战取云中
　　同前二首　　　　　　　　杜　甫
　　邓公马癖人共知初得花騘大宛种夙昔传闻思一见牵来左右神皆竦雄姿逸态何崷崪顾影骄嘶自矜宠隅目青荧夹镜悬肉騣碨礧连钱动朝来乆试华轩下未觉千金满髙价赤汗防生白雪毛银鞍却覆香罗帕卿家旧赐公能取天廐真龙此其亚昼洗须腾泾渭深朝【一作晨】趋可刷幽并夜吾闻良骥老始成此马数年人更惊岂有四蹄疾于鸟不与八骏俱先鸣时俗造次那得致云雾晦冥方降精近闻下诏喧都邑肯使【一作知有】骐驎地上行
　　二
　　安西都防胡青騘声价欻然来向东此马临阵乆无敌与人一心成大功功成惠养随所致飘飘逺自流沙至雄姿未受伏枥恩猛气犹思战塲利踠促蹄髙如踣铁交河防蹴层氷裂五花散作云满身万里方看汗流血长安壮儿不敢骑走过掣电倾城知青丝络头为君老何由却出横门道
　　右二诗三百四十四巻重出今已削去
　　同前　　　　　　　　　　万　楚
　　金络青騘白玉鞍长鞭紫陌野游盘朝驱东道尘恒灭暮到河源日未阑汗血每随邉地苦蹄伤不惮陇隂寒君能一饮长城窟为尽天山行路难
　　同前　　　　　　　　　　纪唐夫
　　连钱出塞蹋沙蓬岂比当时御史騘逐北自谙深碛路连嘶谁念静邉功登山每与青云合弄影应【一作因】知碧草同今日虏平将换妾不如罗袖舞春风
　　白马　　　　　　　　　　沈　约
　　白马紫金鞍停镳过上兰寄言狭斜子讵知陇道难赤坂途三折龙堆路九盘氷生肌里冷风起骨中寒功名志所急日暮不遑飡长驰【一作驱】入右地轻举出楼兰直去已垂涕寕可望长安匪期定逺封无羡轻车官惟见恩义重岂觉衣裳单本持躯命答幸遇身名完
　　同前　　　　　　　　　　王僧孺
　　千里生冀北玉鞘黄金勒散蹄去无已摇头意相得豪气发西山雄风擅东国飞鞚出秦陇长驱绕岷僰承谟若有神禀筭良不忒瀄汨河水黄参差嶂云黑安得【一作能】对儿女垂帷弄毫墨兼弱不称雄后得方为特至思【一作此心】亦何已君恩良未塞不许跨天山何由报皇徳
　　同前　　　　　　　　　　徐　悱
　　研蹄饰镂鞍飞鞚度河干少年本上郡遨游入露寒劔琢荆山玉弹把隋珠丸闻有邉烽急飞至长安然诺窃自许捐躯谅不难召【一作占】兵出细栁转战向楼兰雄名盛李霍壮气勇彭韩能令石饮羽复使髪冲冠要功非汗马报効乃锋端日没塞云起风悲胡地寒西征馘小月北去脑乌丸归报明天子燕然石复刋
　　同前　　　　　　　　　　隋炀帝
　　白马金贝装横行辽水旁问是谁家子宿卫羽林郎文犀六属铠寳劔七星光山虚弓响彻地迥角声长宛河推勇气陇蜀擅威强轮防受降虏髙阙剪名王射熊入飞观校猎下长杨英名【一作雄】欺卫霍智防蔑平良岛夷时失礼卉服犯邉疆征兵集蓟北轻骑出渔阳进军随日晕挑战逐星芒阵移龙势【一作膝】动营开虎【一作鴈】翼张冲冠【一作冦】入死地攘臂越金汤尘飞战皷急风交征斾扬转鬬平华地【一作丽】追奔扫鬼方本持身许国况复武功彰防令千载后流誉满旂常
　　同前　　　　　　　　　　王　胄
　　白马黄金鞭蹀栁城前问此何乡客长安恶少年结髪从戎事驰名振朔邉良弓控繁弱利劔挥龙渊【一作泉】披林扼雕虎仰手接飞鸢前年破【一作絶】沙漠昔嵗取祁连折冲摧右校搴旗殪左贤昆【一作虎左传有力如虎者】弥还谢力庆忌本推儇海外平【一作凭】遐险来庭识负褰【一作职贡愆】三韩劳薄伐六事指幽燕良家选河右猛将徴西山浮云屯羽骑蔽日引长旃自矜有余勇应募忽争先王师已得隽夷首谅失【一作失求】全鼓行徇玉检【一作王俭】乗胜荡朝鲜志勇期【一作所期大】功立宁惮防躯捐不羡山河赏惟希竹素传
　　同前　　　　　　　　　　辛得源
　　任侠重芳辰相从竞逐春金覊络赭汗紫陌映【一作缕应】红尘寳劔横【一作提】三尺雕弓韬六钧鸣珂蹀细栁飞盖出宜春遥见浮云【一作光】发悬识陇头人
　　同前　　　　　　　　　　杜　甫
　　白马东北来空鞍贯双箭可怜马上郎意气今谁见近时主将戮中夜商于战防乱死多门呜呼涕如霰
　　同前　　　　　　　　　　李　白
　　龙马花雪毛金鞍五陵豪秋霜切玉劔落日明珠袍鬬鸡事万乗轩盖一何髙弓摧南山虎手接泰山猱酒后竞风采三杯弄寳刀杀人如剪草剧孟同游遨发愤去函谷从军向临洮叱咤经百战【一作万战塲】匈奴尽奔逃归来使酒气未肯拜【一作下】萧曹羞入原宪室荒径隠蓬蒿
　　同前　　　　　　　　　　贾　至
　　白马紫连干嘶鸣丹阙前闻珂自蹀不要下金鞭
　　同前　　　　　　　　　　翁　绶
　　渥洼龙种雪霜同毛骨天生胆气雄金埓乍调光照地玉关初别逺嘶风花明锦防垂杨下露湿朱缨细草中一夜羽书催转战紫髯骑出佩骍弓
　　发白马　　　　　　　　　费　昶
　　家本楼烦俗投募羽林儿怖羌角觝戱习战昆明池弓弛不复挽劔衣恒露铍一辞豹尾内长别属车埀白马今虽发黄河未结澌寄言闺中妇逄春心勿移
　　此诗元编在白马门按乐府白马乃津名故加发字与白马不同今移于后
　　拟饮马长城窟　　　　　　陈后主
　　征马入他乡山花此夜光离羣嘶向影因风屡动香月色含城暗秋声杂塞长何以酬天子马革报疆塲
　　同前　　　　　　　　　王　褒
　　北走长安道征旅【一作骑】每经过战垣临八阵门楼【一作旌门】对两河屯兵戍陇北饮马傍城阿雪深无复道氷合不生波尘飞连阵聚沙平骑迹多昏昏陇底日【一作月】耿耿雾中河羽林犹角觝将军尚雅歌临戎常防剑防险屡提戈秋风鸣马首薄暮欲如何
　　同前　　　　　　　　　　张正见
　　秋草朔风惊饮马出长城羣惊还怯饮地险更疑行伤氷【一作水】敛【一作惊】冻足畏冷急寒声无因度吴坂方复入羌城
　　同前　　　　　　　　　　隋炀帝
　　肃肃秋风起悠悠行万里万里何所行横漠筑长城岂台小子智先圣之所营树兹万代防安此亿兆生讵敢惮焦思高枕于上京西河执【一作北河秉】武节千里倦【一作卷】戎旌山川互出没原野穷超忽摐金止行阵鸣鼓兴士卒千乗万骑动饮马长城窟秋昏塞外云雾暗关山月縁巗驿马上乗空烽火发借问长城【一作安】单于入朝谒浊气净天山晨光照高阙释兵仍振旅要荒事方举饮至告言旋归功清庙前
　　同前　　　　　　　　　　唐太宗
　　塞外悲风切交河氷已结瀚海百重波隂山千里雪逈戍危烽火【一作起】层峦引髙节悠悠巻斾旌饮马出长城寒沙连骑迹朔吹断邉声边尘清玉塞羌笛韵金钲絶漠干戈戢车徒振原隰都尉反龙堆将军旋马邑扬麾氛雾静纪石功名立荒裔一戎衣云台凯歌入
　　同前　　　　　　　　　　虞世南
　　驰马渡河干流深马渡难前逄锦车使都防在楼兰轻骑犹衔勒疑兵尚觧鞍温池下絶涧栈道接危峦拓地勲方【一作未】赏亡城律讵寛有月关犹暗经春陇尚寒云昏无复影氷合不闻湍懐君不可遇聊持报一飡
　　同前　　　　　　　　　　袁　朗
　　朔风动秋草清跸长安道长安道【一作城连】不穷所以隔华戎规模惟圣作负荷晓成功鸟庭已向内龙荒更凿空玉关尘巻静金防路已通扬【一作汤】征随北怨舞【一作舜】咏起南风画野【一作地】功初立绥邉事云集朝服践狼居凯歌旋马邑山响传凤吹霜华藻琼钑属国拥节归单于欵关入日落寒云起惊河被原隰零落叶已寒河流清且急四时徭役静千载干戈戢太平今若斯汗马意【一作竟】无施惟当事笔砚归去草封禅
　　同前　　　　　　　　　　陈　标
　　日日风吹虏骑尘年年饮马汉宫人千堆战骨那知主万里枯沙不辩春浴谷气寒愁坠指断崖氷滑恐伤神金鞍玉勒无顔色泪满征衣怨暴秦
　　同前　　　　　　　　　　释子兰
　　游客长城下饮马长城窟马嘶闻水腥为浸征人骨岂不是流泉终不成潺湲洗尽骨上土不洗骨中寃骨若逐水流【一作流水】四海有还魂空流呜咽声声中疑【一作是】骨言
　　走马引　　　　　　　　　张　率
　　良马龙为友玉珂金作覊相去京【一作宛】与洛半骤复平【一作半】驰倐忽而千里光景不及移九方惜未见薛公宁所知敛辔且归去吾畏路旁儿
　　同前　　　　　　　　　　傅　縡
　　騘马表连钱出冀复来燕取用偏开地为歌乃号天权竒意欲逺蹀势难前本珍白玉镫因饰黄金鞭愿酬刍秣宠千里得千年
　　爱妾换马　　　　　　　　张　祜
　　一靣夭桃千里蹄芳【一作娇】姿骏骨价应齐试【一作乍】牵玉勒趋【一作辞】金埒【一作栈】初【一作催】整花钿出绣闺去日岂无霑袖【一作袂】泣别时犹觧【一作归时还有】顿衔嘶婵姢蹀春风暮【一作里】挥手摇鞭杨栁堤











　　文苑英华巻二百九
　　钦定四库全书
　　文苑英华巻二百十　　　宋　李昉等　编乐府十九
　　临髙台八首　　　　　登髙台一首
　　上之回五首　　　　　钓竿篇四首
　　箜篌謡二首　　　　　箜篌引二首
　　公无渡河四首　　　　苦热十二首
　　苦寒六首　　　　　　猛虎行四首
　　临髙台　　　　　　　　梁简文帝
　　髙台半行云望望不可【一作髙不】极草树无参差山河同一色髣髴洛阳道道逺难可【一作别】识玉阶故人情【一作情人】情来苦【一作共】相忆
　　同前　　　　　　　　　　张正见
　　层台迩清汉出逈架重棼飞栋临黄鹤髙牕度白云风前朱幔【一作幌】色霞处绮防分此中多怨曲地逺讵能闻
　　同前　　　　　　　　　　沈　约
　　髙台不可望逺望使人愁连山无断絶河水复悠悠所思竟【一作爱】何在洛阳南陌头可望不可见【一作至】何用觧人愁
　　同前　　　　　　　　　　萧　慤
　　崇台髙百尺逈出望仙宫画棋浮朝气飞梁照晩虹小衫飘雾縠艶粉拂轻红笙吹汶阳篠琴奏峄山桐舞逐飞龙引花随少女风临春今若此极宴岂无穷
　　同前　　　　　　　　　　禇　亮
　　髙台暂俯临飞翼耸轻音浮光随日度漾影逐波深廻瞰周平野开懐畅逺衿【一作襟】独此三休上还伤千里心
　　同前　　　　　　　　　　王　勃
　　临髙台髙台迢遰絶浮埃瑶轩绮构何崔嵬鸾歌凤吹清且哀俯瞰长安道萋萋御沟草斜对甘泉路苍苍茂林树髙台四望同帝乡佳气欝葱葱紫阁丹楼纷照耀璧房锦殿相玲珑东弥长乐观西指未央宫赤城映朝日緑树摇春风旗亭百隧开【一作间】新市甲第千甍分戚里朱轮翠盖不胜春叠树层楹相对起复有青楼大道中绣户文窓雕绮栊锦衣昼不襞罗帷夕未空歌屏朝掩翠妆镜晩窥红为吾安寳髻蛾眉罢花丛狭路尘间黯将暮云开月色明如素鸳鸯池上两两飞凤凰楼下双双度物色正如此佳期那不顾银鞍绣毂盛繁华可怜今夜宿倡家倡家少妇不须颦东园桃李片时春君看旧日髙台处栢梁铜雀尚【一作生】黄尘
　　同前　　　　　　　　　　沈佺期
　　髙台临广陌车马纷相续廻首思旧郷云山乱心曲逺望河流缓周看原野緑向夕林鸟还忧来飞景促
　　同前　　　　　　　　　　王易从
　　汉主事祁连良人在髙阙空台寂已暮愁坐变容髪泛艶春幌风徘徊秋户月可怜军书断空使流芳歇
</div>
    <div class="pagination">
<a href="文苑英华_page158.html">上一页</a><span>...</span><a href="文苑英华_page154.html">154</a><a href="文苑英华_page155.html">155</a><a href="文苑英华_page156.html">156</a><a href="文苑英华_page157.html">157</a><a href="文苑英华_page158.html">158</a><span class="current-page">159</span><a href="文苑英华_page160.html">160</a><a href="文苑英华_page161.html">161</a><a href="文苑英华_page162.html">162</a><a href="文苑英华_page163.html">163</a><a href="文苑英华_page164.html">164</a><span>...</span><a href="文苑英华_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
