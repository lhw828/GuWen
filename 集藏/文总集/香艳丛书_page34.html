<!DOCTYPE html>
<html>
<head>
    <meta charset="UTF-8">
    <title>香艳丛书 - 第 34 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 34 页/共 467 页</h1>
    <div class="content">　　〖世祖刘明，传子睿宗钧。殂，养子少主继恩立。遇弑，弟英武帝继元立。降于宋，历四主，凡二十九年。〗 
　　褐衫笠帽气凌云，画阁凝香视政勤。一笑黄骝装乍卸，殿前宣敕署将军。 
　　〖《十国春秋?北汉世祖本纪》：帝自高平，披褐戴笠，乘契丹所赠黄骝，率百馀骑，由雕窠岭间道驰去。归，为黄骝治厩，饰以金银，食以三品料，号“自在将军”。《禁扁》：北汉刘明有勤政阁。〗 
　　飞鸾阁上翠华春，定有方留妙法轮。却怪天公传玉戏，拦街齐唱赤真人。 
　　〖《禁扁》：北汉有飞鸾阁。《十国春秋?北汉睿宗郭姬传》：姬故医僧女，僧与嫠妇通而生姬，有殊色。睿宗纳之宫中，嬖之。将册立为后，枢密使段常以姬所出非偶，恐贻笑邻国，遂中止。《清异录》：周季年，东汉国大雪，盛唱曰：“生怕赤真人，都来一夜春。”后大宋受命。〗 
　　异果殊方致得难，分颁鹄立伺千官。竹青枣子纷摹拟，端出金棱略绰盘。 
　　〖《清异录》：唐末，群方负固，东汉有商归自闽越，以橄榄献于霸君。明日分赐大臣，禁帅郝惟庆曰：“此公状类我乡竹青枣，加之一时，久方得薄味。官家何用赐臣？所喜者金棱略绰盘耳。”〗 
　　神旗鼓吹助朝威，丹仗频移颂佛晖。相对定王禅味永，握君挥洒映三衣。 
　　〖李辉《天龙寺千佛楼碑铭略》：帝宅之西，五里而遥，北处干坎，南距申酉。往者，北齐启国，后魏兴邦，各营避暑之宫，用憩鸣鸾之驾。于是乎，金人塔庙，老氏宫观，星布于严石矣。懿哉！坤维之上，一舍之区，上有平址，东西仅五十步。北倚石壁，有弥勒阁，内设石像，侍立对恃。昔睿宗皇帝，再加添饰，功用宛然。次东有池水甚洁，国人俨其堂宇，偶立神位。每角亢方中，雷雨未施，即雩祷咸萃矣。由岭西下约三百步，有高寺，榜曰“天龙”。今英武皇帝，应千龄之运，居九重之尊，天会中，睿宗皇帝以道□□出阁，授检校司徒归义府都督。时年尚幼冲，躬亲官次，吏不敢欺，府无留事。尝以公退休暇，与叔季诸王礼谒精蓝。一岁之中，□□东序□□观音像一堂，每具斋祷，因心爱敬，不忘斯须。□□甚嘉群伦归美，攸是罢解公府，特恩加检校太保，授右金吾卫大将军，充大内都点检。及帝践阼，加太师，行太原尹。未几，值仓卒之变，上独执雄断，入平内难，时戊辰秋九月。嗣升宸极，立定倾危，恒切皈依。每届良辰，必亲行幸。至壬申岁十二月，诏有司于大殿后正面，造重楼五间，铸贤劫自拘留孙如来以降铁佛千尊。上御宇之八年乙亥岁，天替皇帝，累飞诏示，必以备物典册，将加徽号鸿名，果降贵近。英武皇帝兼颁龙衣、御带、驷马、雕鞍，别赐神旗鼓吹。英武皇帝严整仪卫，亲率公卿，届初禅之境。臣幸陪天仗，亲奉德音，欢心有待，谨作铭云。《十国春秋?北汉英武帝本纪》：英武帝美风仪，善谈论，颇通禅学。居潜邸时，常假僧继容紫檀如意，每接僧，则顶帽具三衣，秉此挥洒，名为”握君“。又《定王继容传》：能讲《华严经》，手执香如意，紫檀镂成，芬馨满室。〗 

　　跋 
　　昔欧阳永叔重修《五代史》，于吴、楚诸世家多所漏。此本朝何氏所以有《十国春秋》之作也。夫十国之君，惟吴越王钱镠为翘楚。而”陌上花开缓缓归“，犹不免南朝天子爱风流之习，其它可知矣。钱箨石先生撮侈靡之事，怀规讽之思，所著《十国词笺略》，抽秘骋妍久已，脍灸人口，是编仿而为之，虽笔意少逊，而足以备炯戒则一也。壬寅初夏日，吴江沈懋真识。 



　　〖注：■，反+力。有字无音。〗 

　　启祯宫词　清　贵池刘城伯宗　撰 

　　天启宫词 
　　阊阖新回晕月风，龙旗斧钺下高空。 
　　依稀偶语听难了，南海子里老王公。 
　　莲漏投签已几回，金铺屈戌锁难开。 
　　火城忽簇仙韶动，奉圣夫人休沐来。 
　　经筵故事不容差，一例先生赐吃茶。 
　　早已叩头宣谢去，排当大内好喧哗。 
　　乐撤更深御寝安，喧争惊起玉阑干。 
　　圣恩问取人情愿，判许和鸣结采鸾。 
　　汉帝椒风绝等侪，六宫粉黛枉金钗。 
　　高家小姐蛾眉好，那用凌波窄锦鞋。 
　　旌旗钲鼓彻云霄，讲武彤庭搜与苗。 
　　堪笑诸臣劳谏草，豹房戎服自先朝。 
　　上谷云中有奏题，似云烽火接城西。 
　　圣人正案龟兹舞，未可张皇说鼓鼙。 
　　圣人自是人伦至，规矩方圆百世师。 
　　小阁运斤多秘制，唐虞何用命工垂。 
　　水殿蒲觞太液游，柘袍亲自转船头。 
　　不因蔡女舟能荡，谁见黄龙负舻浮。 
　　玉管瑶笙别殿喧，朝看金屋暮长门。 
　　汉皇不好相如赋，莫把黄金买泪痕。 
　　青鸟时称王母宣，黄河如泻水衡钱。 
　　老蟾驾月天宫里，福泽人间谁许先。 
　　玉面真欺桃李红，年年春到急东风。 
　　自从王圣承恩宠，对食相怜满汉宫。 
　　封章连日奏重瞳，镌德衔恩祀上公。 
　　早见文书房奉进，温纶己票速批红。 
　　部题阁票旧章同，墨敕何妨自圣衷。 
　　昨日言官解经好，舜汤执用总皆中。 

　　崇祯宫词 
　　天亶吾皇达四聪，早从兴庆受分桐。 
　　令孜王圣芟夷后，桂殿兰房日正中。 
　　蛾眉巧笑溢三千，选艺征歌尽可怜。 
　　不是恩轻及命薄，清心寡欲揭宫前。 
　　水晶帘照月微明，鸳被迥身梦始惊。 
　　门外稍听牌子过，鸾舆警跸已闻声。 
　　昨朝暖阁询边计，今日平台议用人。 
　　内宴排当迟不御，相传弘治事重新。 
　　御炉缥渺袅香烟，圣体虔恭再拜天。 
　　欲卜金瓯如往事，愿求良弼似商贤。 
　　讲章进到圣情欣，玉儿旋摊披览勤。 
　　昨日经筵无逸毕，回宫犹阅尚书文。 
　　升天大祀旷多年，圣主精禋格上玄。 
　　始自致斋成礼返，祥云直到掖庭缠。 
　　贞静坤宁紫极俱，两宫贵姊亦规模。 
　　圣王风化从宫阃，不觅平阳卫子夫。 
　　缝蜡宵分跋几除，至尊永夜览文书。 
　　每逢水旱兵戎事，共睹龙颜惨不舒。 
　　宸极森严兼听全，刺奸密奏戒传宣。 
　　打来事件朝朝进，短纸牢封奏御前。 
　　文书识字缺常员，掌监循规也补迁。 
　　睿圣命题亲试取，抡才不使费金钱。 
　　大官玉食每从裁，茶饭难循往例开。 
　　近为恒旸忧侧席，青袍步祷外郊来。 
　　未容戚里斗繁华，请乞常裁望圣奢。 
　　御帕黄封恩泽重，时时宣赐到田家。 
　　尚衣三浣敢言劳，修省连朝又布袍。 
　　怪得苏杭频减织，水纨阿锡念民膏。 
　　宵衣每动鼓鼙思，重遣中军往视师。 
　　敕约频闻救水火，辔衔原不假恩私。 
　　御案琅函人览多，孝经小学日编摩。 
　　代言票拟仍涂改，那有闲情看舞罗。 
　　吾皇仍不语禨祥，忽诏因缘事阐扬。 
　　因感掌珠天籁语，依稀得见老娘娘。 
　　拜舞天颜喜气融，东朝册立出中宫。 
　　齐传列祖希闻事，千载元良迥不同。 
　　　　 

　　海鸥小谱　清　益都赵执信秋谷　撰 

　　自题二首 
　　落絮沾泥会有时，鬓丝禅榻最堪思。 
　　阿难一笑花偏着，合向楞严觅道师。 

　　晓漏趋朝梦已乖，日高和酒泥香怀。 
　　不教名辈轻挥扇，纵恋鲈鱼亦复佳。 
　　余放斥既久，不自检饬，浪游南北，多预花酒之筵。颇能谐笑，或杂缀诗词，或间为时人传诵。而实无所接遇。知交辈咸以介静之目归之。甲申岁，客津门。自春徂秋，狎游既数，矫激非情，如海客之于鸥鸟，不自觉其相亲近也。长日无事，戏为纪录，以志吾过，且诒好事者。 
　　蕊枝者，西郭人也。当戊寅、已卯间，名噪甚，寻常不可得一见。余以辛己之秋，始游于此，友人百计为致之。寒夕浓阴，红灯深屋，翩然而来，明艳夺目。蒲州老友吴天章先生，当代诗人也。方在座，一转盼间，顿失常度。乃相与为诗品题，杂以嘲谑。属和者，至成帙。时妓适有所避，于余有知己之感，情殊厚。会余遂东归，颇不能忘。今年再至，则已为有力者所主，不可复见矣。居久之，有为余传言者，乃相期于他所，叙旧伤离，数语而别。犹持余前时所书便面，容色憔悴，非复曩态。先是，有问于余者曰：“蕊姬何如？”余曰：“新荷出水，飞鸟依人。”闻者莫不惝怳自失。及是余又自失矣，为二绝句示客。 
　　鸟鹊秋前报好音，人间不信月终沉。 
　　如何两渡临沧海，不见轻泥蘸客襟。 
</div>
    <div class="pagination">
<a href="香艳丛书_page33.html">上一页</a><span>...</span><a href="香艳丛书_page29.html">29</a><a href="香艳丛书_page30.html">30</a><a href="香艳丛书_page31.html">31</a><a href="香艳丛书_page32.html">32</a><a href="香艳丛书_page33.html">33</a><span class="current-page">34</span><a href="香艳丛书_page35.html">35</a><a href="香艳丛书_page36.html">36</a><a href="香艳丛书_page37.html">37</a><a href="香艳丛书_page38.html">38</a><a href="香艳丛书_page39.html">39</a><span>...</span><a href="香艳丛书_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
