<!DOCTYPE html>
<html>
<head>
    <meta charset="UTF-8">
    <title>宋文纪 - 第 26 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文纪 - 第 26 页/共 28 页</h1>
    <div class="content">


　　宋文纪巻十六
　　钦定四库全书
　　宋文纪巻十七　　　　　眀　梅鼎祚　编孙冲之【歴巴东建平二郡太守从子勋起兵加辅国将军】
　　与晋安王子勋书【子勋字孝徳孝武帝第三子即伪位于寻阳前废帝狂悖邓琬为晋安王子勋长史寻阳内史劝子勋举兵未发而太宗先定乱自立进子勋位号琬不从遣冲之等下据赭圻冲之于道与子勋书加冲之左卫将军以陶亮为右卫将军统诸州兵俱下郢州兵进大败沈攸之诸军至寻阳诛子勋同逆皆夷】
　　舟檝已办器械亦整三军踊跃人争効命便欲沿流挂颿直取白下愿速遣陶亮众军兼行相接分据新亭南洲则一麾定矣【宋书】
　　薛安都【河东汾隂人歴左将军扬州刺史】
　　奉太宗唘书
　　【安都为徐州刺史太宗即位进号安北将军安都不受举兵同晋安王子勋反子勋平定安都遣别驾从事史毕众爱下邳太守王焕等奉唘书诣太宗归欵】
　　臣庸荒萌偷生上国过蒙世祖孝武皇帝过常之恩犬马有心实感恩遇是以晋安始唱投诚孤往不期生荣实存死报今天命大归羣迷改属辄率领所部束骸待诛违拒之罪伏听汤镬【宋书】
　　王景文【名彧以字行太保之族歴中书监太子太傅赐死】
　　与王道隆书【道隆吴兴乌程人为太宗所委信厯右军将军桂阳王兵至见杀景文为江州刺史徴为尚书左仆射领吏部时谓在江州不能洁已与上幸臣王道隆书】
　　吾虽寡于行已庶不负心既愧殊效誓不上欺眀主窃闻有为其贝锦者云营生乃至巨万素无此能一旦忽致异术必非平理惟乞平心精检若此言不虚便宜肆诸市朝以正风俗脱其妄作当赐思防昧之由吾逾忝转深足以致谤念此惊惧何能自测区区所懐不愿望风容贷吾自了不作偷犹如不作贼故以密白想为申唘【宋书】
　　求解扬州表【景文徴为尚书左仆射领吏部扬州刺史复进中书监领太子太傅时太子及皇子并小上稍为身后讣颇疑忌将帅诸大臣景文又外戚贵盛恒惧祸及乃自陈求解扬州太宗诏报】
　　臣凡猥下劣方圆无算特逢圣私频叨不次乗非其任理宜覆折虽加恭谨无补横至夙夜燋战无地容处六月中得臣外甥女殷恒妻蔡疏欲令其儿唘闻乞禄求臣署入云凡外人通唘先经臣署于时惊怖即欲封疏上呈更思此家落漠庶非通谤且广听察幸无复所闻比日忽得兖州都送迎西曹解季逊板云是臣属既不识此人即问郗颙方知虚托此十七日晚得征南参军事谢俨口信云臣使人畧夺其婢臣遣李武之问俨元由答云使人谬误误之与实虽所不知闻此之日唯有忧骇臣之所知便有此三变臣所不觉尤不可思若守爵軰寜当招此诚由闇拙非复可防自窃州任倐已七月无徳而禄其殃将至且傅职清峻亢礼储极以臣凡走岂可暂安荷恩惧罪不敢执固焦魂褫气忧廹失常况臣髪丑人羣病絶力効秽朝点列顾无与等独息易骇慙惧难持伏愿薄回矜愍全臣身计大夫之俸足以自周久懐欣羡未敢干请仰希慈宥照臣欵诚
　　眀帝手诏譬王景文
　　去五月中吾病始差未堪劳役使卿等防选牒署竟请敕施行此非密事外间不容都不闻然传事好讹由来常患殷恒妻匹妇耳闺閤之内传闻事复作一两倍落漠兼谓卿是亲故希卿署不必云选事独闗卿也恒妻虽是传闻之僻大都非可骇异且举元荐凯咸由畴谘可谓唐尧不眀下干其政耶悠悠好诈贵人及在事者属卿偶不悉耳多是其周旋门生軰作其属托贵人及在事者永无由知非徒止于京师乃至州郡县中或有诈作书疏灼然有文迹者诸舎人右丞軰及亲近驱使人虑有作其名载禁物求停检校彊卖猥物与官仍求交直或属人求乞州郡资礼希蠲呼召及敌发船车竝唘班下在所有即驻録但卿贵人不容有此唘由来有是何故独惊之居贵要但问心若为耳大眀之世巢徐二载位不过执防权亢人主顔师伯白衣仆射横行尚书中令袁粲作仆射领选而人往往不知有粲粲迁为令居之不疑今既省録令便居昔之録任置省事及榦童并依録格粲作令来亦不异为仆射人情向粲淡淡然亦复不改常以此居贵位要任当有致忧竞理不卿今虽作扬州太子傅位虽贵而不闗朝政可安不惧差于粲也想卿虚心受荣而不为累贵髙有危殆之惧卑贱有沟壑之忧张单双灾木鴈两失有心于避祸不如无心于任运夫千仭之木既摧于斧斤一寸之草亦瘁于践蹋髙崕之修榦与深谷之浅条存亡之要巨细一揆耳晋毕万七战皆获死于牖下蜀相费袆从容坐谈毙于刺客故甘心于履危未必逢祸纵意于处安不必全福但贵者自惜故每忧其身贱者自轻故易忘其已然为教者每诫贵不诫贱言其贵满好自恃也凡名位贵达人以在懐泰则触人改容否则行路嗟愕至如贱者否泰不足以动人存亡不足以絓数死于沟渎死于途路者天地之间亦复何限人不以系意耳以此而推贵何必难处贱何必易安但人生也自应卑慎为道行已用心务思谨惜若乃吉凶大期正应委之理运遭随叅差莫不由命也既非圣人不能见吉凶之先正是依稀于圣言可行而为之耳得吉者是其命吉遇不吉者是其命凶以近事论之景和之世晋平庶人从夀阳归乱朝人皆为之战栗而乃遇中兴之运袁顗图避祸于襄阳当时皆羡之谓为陵霄驾鳯遂与义嘉同灭骆宰见幼主语人云越王长颈鸟喙可与共忧不可与共乐范蠡去而全身文种留而遇祸今主上口颈颇有越王之状我在尚书中久不去必危遂求南江小县诸都令史住京师者皆遭中兴之庆人人蒙爵级宰值义嘉染罪金木纒身性命防絶卿耳眼所闻见安危在运何可预图耶【并宋书　居贵要南史作人居贵要圣作理】
　　刘勔【字伯猷彭城人厯守尚书右仆射中领军以战死】
　　具条贾元友所上书对【勔泰始中为征虏将军豫州刺史屡破魏众于汝阳许昌时淮西人贾元友上书太宗劝北攻悬瓠可收陈郡南顿汝南新蔡四郡之地上以其所陈示勔使具条答勔对纳之元友议遂寝】
　　元友称魏主幼弱奸伪竞起内外规乱天亡有期臣以为獯丑侵纵乗借王境盘据州郡百姓残亡去冬众军失耕今春连城围逼国家复境之略实有不遑灭敌未及元友又云有七千余家谷米丰积可供二万人数年资储臣又以为二万人嵗食米四十八万斛五年合湏米二百四十万斛既理不容有恐事难称言元友又云敌于悬瓠开驿保敌已先据若不足恃此不湏【阙】　俱是攻城便应先图悬瓠何更越先取郾以受腹背之灾且七千余家丰积而敌犹当逺运为粮是威不制民民非异计元友又云敌欲水陆运粮以救军命可袭之机在于今日臣又以为开立驿道据守坚城观其形不似蹙弱可乗之机恐为难验元友又云四郡民人遭敌二十七年之毒皆欲雪讐报耻伏待朝威臣又以为垣式寳等受国重恩今犹驱略车营翻还就贼盖是恋本之情深非报怨之宜何可轻试元友又云请敕荆雍两州遣二千精兵从义阳依西山北下直据郾城臣又以为郾城是贼驿路要戍且经蛮接崄数百里中裹粮潜进方出平地攻贼坚城自古名将未有能以此济者假其尅防不知足南抗悬瓠北捍长社与不且贼拥据数城水陆通便而今使官以二千断其资运于是为难元友又云敌围逼汝隂逰魂二嵗为张景逺所挫不敢渡淮臣又以为景逺兵力寡弱不能自固逺遣救援方得少克今定是为贼所畏不景逺前所摧伤裁至数百敌歩骑四万犹不敢前而今必劝国家以轻兵逺讨指掌可克言理相背莫复过此元友又云龙山雉水鲁奴王景直等并受朝爵马歩万余进讨之宜唯湏敕命臣以为鲁奴与敌交闗弥厯年世去嵗送诚朝廷誓欲立功自蒙荣爵便即逃遁殊类奸猾岂易闇欺兼王景直是一亡命部曲不过数十人既不可言又未足恃万余之言似不近实元友又云四郡恨忿此非类车营连结废田二载生业已尽贼无所资粮储已罄断其运道最是要略臣又以断运湏兵兵应资食而当此过县瓠二百里中使兵食兼足何处求办臣窃寻元嘉已来伧荒逺人多干国议负儋归阙皆劝讨魏鲁爽诞说实挫国威徒失兵力虚费金寳凡此之徒毎规近说从来信纳皆贻后悔界上之人唯视彊弱王师至境必壶浆候途裁见退军便抄截蜂起首领回师何尝不为河畔所弊
　　王琨【琅琊临沂人宋右光禄大夫入齐终侍中】
　　上言从孙佟袭封表【琨泰始元年迁度支尚书加光禄大夫从兄华孙长袭封为新建侯嗜酒多諐失琨上表】
　　臣门姓不休从孙长是故右卫将军华息少资常猥犹冀晚进顷更昏酣业身无检故卫将军华忠肃奉国善及世祀而长负舋承封将倾基绪嗣小息佟闲立保退不乖素风如蒙拯立则存亡荷荣私禄更构【南齐书】谢超宗【灵运孙仕宋义兴太守入齐厯征北谘议叅军坐怨恣徙越州赐死】
　　防秀才议【泰始三年都令史骆宰议防秀才考格五问并得为上四三为中二为下一不合与第超宗为尚书殿中郎议诏从宰】
　　片辞折狱寸言挫众鲁史褒贬孔论兴替皆无俟繁而后秉裁夫表事之渊析理之防岂必委牍方切治道非患对不尽问患以恒文弗竒必使一通峻正寜劣五通而常与其俱竒必使一亦宜采【南齐书】
　　孙夐
　　江夏王女服议【泰始四年江夏王义恭第十五女卒年十九未笄礼官议从成人服诸王服大功左丞孙夐重奏右丞江谧又奏诏可】
　　礼记女子十五而笄郑云年应许嫁者也其未许嫁者则二十而笄射慈云十九犹为殇礼官违越经典于礼无据博士太常以下结免赎论谧坐杖督五十夺劳百日
　　江谧【字令和济阳考城人仕宋吏部郎入齐为左民尚书掌吏部】
　　又奏孙夐【夐又结免赎论诏可】
　　夐先不研辨混同谬议准以事例亦宜及咎【南齐书】垣崇祖【字敬逺下邳人宋兖州刺史入齐歴五兵尚书领骁骑将军】
　　乞假名号唘【崇祖为胊山成主拒魏因欲恢复淮北唘眀帝以为辅国将军北琅邪兰陵二郡太守】
　　淮北士民力屈于魏南向之心日夜以冀崇祖父伯并为淮北州郡门族布在北边百姓所信一朝啸咤事功可立第名位尚轻不足威众乞假名号以示逺近幸甚幸甚【南齐书】
　　虞通之【防稽余姚人善言易为眀帝近臣入齐至歩兵校尉】
　　眀堂颂
　　肃肃眀堂惟国之光仪天矩地崇姬润黄县殷飏辉服夏擅芳无斁伊典有焕斯章緜緜教枢翳翳化纪声沉五都风晦千祀我皇蒸哉追孝创轨缛宪垂统光图丽史宗祀既崇享配帷馨六乐荐和四圭流眀殷殷华海鉴盥孚诚庆辉旁烛休光下盈
　　檀珪【字伯玉髙平金乡人祖韶以桓功封邑丘县侯从征广固讨卢循合门从义特见宠授】与王僧防书【僧防见齐】
　　【僧防元徽中为吏部尚书珪罢沅南令僧防以为征北板行叅军诉僧防求禄不得与僧防书僧防答书未允珪乂与僧防书乃用为安城郡丞】
　　五常之始文武为先文则经纬天地武则拨乱定国仆一门虽谢文通乃忝武达羣从姑叔三媾帝室祖兄二世糜躯奉国而致子侄饿死草壤去冬今春频荷二敕既无中人屡见蹉夺经渉五朔逾歴四晦书牍十二接觐六七遂不荷润反更曝鳃九流绳平自不宜独苦一物蝉腹肠为日已久饥虎能吓人遽与肉饿麟不噬谁为落毛去冬乞豫章丞为马超所争今春蒙敕南昌县为史偃所夺二子勲防人才有何见胜若以贫富相夺则分受不如身虽孤微百世国士姻媾位宦亦不后物尚书同堂姊为江夏王妃檀珪同堂姑为南谯王妃尚书妇是江夏王女檀珪祖姑嫔长沙景王尚书伯为江州檀珪祖亦为江州尚书从兄出身为后军叅军檀珪父释褐亦为中军叅军仆于尚书人地本悬至于婚宦不肯殊絶今通塞虽异犹叅气类尚书何事乃尔见苦泰始之初八表同逆一门二世粉骨卫主殊勋异绩已不能甄常阶旧途复见侵抑
　　王僧防答书
　　征北板比嵗处遇小优殷主簿从此府入崇礼何仪曹即代殷亦不见诉为苦足下积屈一朝超升政自小难泰始初勤苦十年自未见其赏而顿就求称自何可遂吾与足下素无怨憾何以相侵苦直是意有佐佑耳【南史佐佑作左右】
　　又与王僧防书
　　昔荀公达汉之功臣晋武帝方爵其孙夏侯惇魏氏勋佐金徳初融亦始就甄显方赏其孙封树近族羊叔子以晋防始中建防伐吴至咸寜末方加褒宠封其兄子卞望之以咸和初殒身国难至兴寜末方崇礼秩官其子孙蜀郡主簿田混黄初末死故君之难咸康中方擢其子孙似不以世代逺而被弃年世疎而见遗檀珪百罹六极造化罕比五防停露百口转命存亡披廹本希小禄无意阶荣自古以来有沐食侯近代有王官府佐非沐食之职叅军非王官之谓质非匏瓜实羞空悬殷何二生或是府主情味或是朝廷意防岂与悠悠之人同口而语使仆就此职尚书能以郎见转不若使日得五升禄则不耻执鞭【并南齐书】
　　丘巨源【兰陵人人齐厯余杭令以事见杀】
　　与尚书令袁粲书
　　【巨源宋眀帝时自南台御史为王景文镇军叅军寜防还家元徽初桂阳王休范在寻阳遣迎之巨源因齐太祖使留京师桂阳事起使于中书省撰符檄事平除奉朝请巨源望有封赏乃与粲书竟不被申及沈攸之事起为尚书符荆州又望赏异自此意常不满】
　　民信理推心闇于量事庶谓丹诚感达赏报孱期岂虞寂寥忽焉三稔议者必云笔记贱伎非杀活所待开劝小说非否判所寄然则先声后实军国旧章七徳九功将名当世仰观天纬则右将而左相俯察人序则西武而东文固非胥祝之伦伍巫匠之流匹矣去昔竒兵变起呼吸虽凶渠即剿而人情更迷茅恬开城千龄出叛当此之时心膐亿兆奉迎新亭者士庶填路投名朱雀者愚智空闺人惑而民不惑人畏而民不畏其一可论也临机新亭独能抽刃斩贼者惟有张敬儿而中书省独能奋笔弗顾者惟有丘巨源文武相方诚有优劣就其死亡以决成败当崩天之敌抗不测之祸请问海内此胆何如其二可论也又尔时颠沛普唤文士黄门中书靡不毕集摛翰振藻非为乏人朝廷洪笔何故假手凡贱若以此贼强盛胜负难测羣贤怯不染毫者则民宜以勇获赏若云羽檄之难必湏笔杰群贤推能见委者则民宜以才赐列其三可论也窃见桂阳贼赏不赦之条凡二十五人而李恒钟爽同在此例战败后出罪并释然而吴迈逺族诛之罸则操笔大祸而操戈无害论以赏科则武人超越而文人埋没其四可论也且迈逺置辞无乃侵慢民作符檄肆言詈辱放笔出手即就虀粉若使桂阳得志民若不辕裂军门则应腰斩都市婴孩脯脍伊可熟念其五可论也往年戎旅万有余甲十分之中九分冗可谓众矣攀龙附鳞翻焉云翔至若民狂夫可谓寡矣徒闗敕防空然泥沈讵其荷瞂尘末皆是白起操牍事始必非鲁连耶民傎国筭迅足驰烽斾之机帝择逸翰赴罻罗之防既能陵敌不殿争先无负宜其微赐存在少沾饮龁遂乃弃之沟间如蜉如蚁掷之言外如土如灰絓帖战无拳无勇竝随资峻级矣凡豫台内不文不武已坐拱清阶矣抚骸如此瞻例如彼既非草木何能弭声【南齐书】
　　为尚书符荆州讨沈攸之【南齐书丘巨源传云沈攸之事太祖使巨源为尚书符荆州其文载栁世隆传而沈约宋书沈攸之传江淹集又并载为尚书符与此辞有同异计必巨源与淹同时各撰或用淹文故载宋书耳今以齐书者属巨源宋书者属附淹两存之纪与集亦小异】
　　沈攸之出自陇亩寂寥累世故司空沈公以从父宗廕爱之若子羽翼吹嘘得升官次景和昏悖猜畏柱臣而攸之凶忍趣利乐祸请衔诏防躬行反噬又攸之与谭金童太壹等暴宠狂朝并为心膐同功共体世号三侯当时亲眤情过管鲍仰遭革运凶党惧戮攸之反善图全用得自免既杀从父又虐良朋虽吕布贩君郦寄卖友方之斯人未足为酷泰始开辟网漏呑舟略其凶险取其搏噬故阶乱获全因祸兴福攸之禀性空浅躁而无谋浓湖土崩本非已力彭城下邳望旗宵遁再弃王师久应肆法值先帝宥其回溪之耻冀有封崤之防故得幸防推迁频烦显授内端戎禁外绥万里圣去鼎湖逺颁顾命托寄崇深义感金石而攸之始奉国讳喜形于顔普天同哀已以为庆累登蕃岳自郢迁荆晋熙王以皇弟代镇地尊望重攸之断割迎肆意陵略料择士马简算器械权拨精鋭并取自随郢城所留十不遗一専恣卤夺防顾国典践荆已来恒用奸数既懐异志兴造无端乃廹羣蛮骚扰山谷扬声讨伐尽戸上丁蚁聚郭邑伺国衰盛从来积年求不解甲遂四野百县路无男人耕田载租皆驱女弱自古酷虐未闻于此昔嵗桂阳内奰宗庙阽危攸之任官上流兵彊地广勤王之举寔宜悉行裁遣羸弱不满三千至郢州禀受节度欲令判否之日委罪晋熙招诱剑客羁绊行侣窜叛入境辄加拥护逋亡出界必遣穷追视吏若讐遇民如草峻太半之赋暴参夷之刑鞭棰国士全用魏法一人逃亡阖宗捕逮皇朝赦令初不遵奉旷荡之泽长隔彼州人懐怨望十室而九今乃举兵内侮奸回外炽斯寔恶熟罪成之辰决痈溃疽之日幕府过荷朝寄义百常愤董御元戎龚行天罚今遣新除使持节郢州司州之义阳诸军事平西将军郢州刺史闻喜县开国侯黄回员外骑常侍辅国将军骁骑将军重安县开国子军主王敬则屯骑校尉长夀县开国男军主王宜与屯骑校尉陈承叔右军将军葛阳县开国男彭文之骠骑行叅军振武将军邵宰精甲二万冲其首斾又遣骑常侍防击将军临湘县开国男吕安国持节寜朔将军越州刺史孙昙瓘屯骑校尉宁朔将军崔慧景宁朔将军左军将军新亭侯任侯伯龙骧将军虎贲中郎将尹略屯骑尉南城令曹虎头辅国将军骁骑将军萧【讳】新除寜朔将军防击将军下邳县开国子垣崇祖等舳舻二万骆驿继迈又遣屯骑校尉茍元賔抚军叅军郭文考抚军中兵叅军程隐儁奉朝请诸袭光等轻艓一万截其津要骁骑将军周盘龙后将军成买辅国将军王敕勤屯骑校尉王洪范等铁骑五千歩道继进先据陆路断其走伏持节督雍梁二州郢州之竟陵司州之随郡诸军事征虏将军寜蛮校尉雍州刺史襄阳县开国侯新除镇军将军张敬儿志节慷慨巻甲樊邓水歩俱驰破其巢窟持节督司州诸军事征虏将军司州刺史领义阳太守范阳县侯姚道和义烈梗概投防方隅风驰电掩袭其辎重万里建旍四方飞斾莫不总率众师云翔雷动人神同愤逺迩并心今皇上圣眀将相仁爱约法三章寛刑缓赋年登嵗阜家给人足上有恵民之泽下无乐乱之心攸之不识天时妄图大逆举无名之师驱讐怨之众是以朝野审其易取含识判其成禽彼土士民罹毒日久今复相逼廹投赴锋刃交战之日兰艾难分去就在机望思先晓无使一人迷疑而九族就祸也宥之典有如皎日
　　何昌防【字俨望庐江人入齐歴侍中吏部尚书领骁骑将军】
　　与骠骑大将军萧道成书
　　【昌防先为建平王景素府主簿以夙素见重母老求禄出为湘东太守为齐太祖萧道成骠骑功曹昌防在郡景素被诛至是唘道成又与禇渊书渊答之道成嘉其义转为记室】
　　伏寻故建平王因心自逺忠孝基性徽和之誉早布国言胜素之情夙洽民听世祖绸缪太宗眷异朝中贵人野外贱士虽闻见有殊谁不悉斯事者元徽之间政闗羣小构扇异端共令倾覆慇懃之非古人所悼况苍梧将季能无衒惑一年之中借者再三有必巅之危无暂立之安行路寒心往来局蹐而王夷虑坦然委之天命惟谦惟敬専诚奉国闺无执防之卫门阙衣介之夫此五尺童子所见不假阔曲言也一沦疑似身名顿灭寃结渊泉酷贯穹昊时经隆替嵗改三元旷荡之恵亟申被枉之泽未流俱沐温光独酸霜露眀公铺天地之施散云雨之润物无巨细咸被庆渥若今日不蒙照涤则为万代寃魂昌防非敢慕慷慨之士激扬当世寔义切于心痛入骨髓沥肠纾愤仰希神照辨眀枉直亮王素行使还名帝籍归灵旧茔死而不泯岂忘徳于黄垆分躯碎首不足上谢
　　与司空禇渊书
　　天下之可哀者有数而埋寃于黄泉者为甚焉何者百年之夀同于朝露挥忽去留寜足道哉政欲阖棺之日不陨令名竹帛传芳烈钟石纪清英是以昔贤甘心于死所者也若懐忠抱义而负枉冥冥之下时主未之矜卿相不为言良史濡翰将被以恶名岂不痛哉岂不痛哉窃寻故建平王地属亲贤徳居宗望道心惟冲睿性天峻情风云不以尘务婴衿眀发懐古惟以琴书娱志言忠孝行惇慎二公之所深鍳也前者阮杨连党构此纷纭虽被眀于朝贵愈结怨于羣丑觇察继踪疑防重着小人在朝诗史所叹清识饮涕王每永言终日气泪交横既推信以期物故日去其备卫朱门萧条示存典刑而已求解徐州以避北门要任苦乞防稽贪处东瓯闲务此并彰于事迹与公道味相求期心有素方共经营家国劬劳王室何图时不我与契阔屯昏忠诚弗亮罹此百殃嵗朔亟流已经四载皇命惟新人霑天泽而幽然深酷未蒙照眀封殡卑杂穷魂莫寄昭穆不序松栢无行事伤行路痛结幽显吾等叩心泣血实有望于圣时公以徳佐世欲物得其所岂可令建平王枉直不分耶田叔不言梁事袁丝諌止淮南以两国舋祸尚回帝意岂非亲亲之义寜从敦厚而令疑似未辨为世大戮若使王心迹得申亦示海内理寃枉眀是非存亡国继絶世周汉之通典有国之所急也昔叔向之理恃祁大夫而获亮戾太子之寃资车丞相而见察幽灵有知岂不眷眷于眀顾碎首抽脇自谓不殒
　　禇渊答书
　　追风古人良以嘉叹但事既昭晦理有逆从建平初阻元徽未悖専欲委咎阮杨弥所致疑于时正亦谬叅此机若审如髙论其愧特深【并南齐书】
　　沈攸之【字仲达吴兴武康人庆之从父厯荆州刺史郢城兵败自经死】
　　与武陵王赞牋【赞字仲敷眀帝第九子自郢州徙荆州】
　　【攸之为荆州刺史顺帝即位进攸之号车骑大将军开府仪同三司赍废帝刳斮之具以示攸之攸之便有异志齐王萧道成辅政遣军西讨攸之闻齐王世子据盆口震慑不敢下因攻郢城时武陵王赞为郢州刺史行事栁世隆随宜距应屡摧破之攸之与赞牋】
　　江陵一总八州地居形胜镇抚之重宜以上归本欲仰移节盖改临荆部所以未具上闻者欲待至止面自咨申不图重闗击柝觐接莫由若使匡朝之诚终蔽于圣察袭逺之举近拥于郢都则无以谢烈士之心何用塞义夫之志便不犯闗陵汉期一接奉若夫斩蛟防石之卒裂骼巻铁之将烟腾飇迅容或惊动左右苟不获已敢不先布下情
　　又与武陵王牋
　　下官位重分陜富兼金穴子弟胜衣爵命已及亲党辨菽抽序便加耳倦弦歌口厌粱肉布衣若此复欲何求岂不知俛眉茍姿保养余齿何为不计百口甘冒危难诚感厯朝之遇欲报之于皇室尔昧理之徒谓下官懐无厌之愿既贯诚于白日不复眀心于殿下若使天必防道忠节不立政复阖门碎灭百死无恨但髙祖王业艰难太祖劬劳日昃卜世不尽七百之期宗社已成他人之有家国之事未审于圣心何如【并宋书】
　　与齐太祖萧道成书
　　【初攸之与齐太祖于景和世同直殿省申以欢好以长女妻攸之子元和及为荆州刺史聚敛兵力髙道庆自江陵还都道攸之反状太祖既弑苍梧王立顺帝以张敬儿督雍梁二州郢司二郡军事雍州刺史部伍泊沔口敬儿阳厚结攸之信馈不絶是时太祖位司空簒形已成攸之举兵遣使报敬儿敬儿斩之攸之下当袭江陵遗太祖书太祖答之】
　　吾闻鱼相忘于江湖人相忘于道术彼我可谓通之矣大眀之中谬奉圣主忝同侍卫情存契濶义着防金乃分帛而衣等粮而食值景和昏暴心烂形燋若斯之苦寜可言尽吾自分碎首于阁下足下亦惧灭族于舎人尔时磐石之心既固义无贰计防廹时难相引求全天道矜善此理不空结姻之始寔闗于厚及眀帝龙飞诸人皆为鬼矣吾与足下得防大造亲过夙眷遇若代臣録其心迹复忝驱使临崩之日吾豫在遗托加荣授宠防深位髙虽复情谢古人粗识忠节誓心仰报期之必死此诚志竟未申遂先帝登遐微愿永夺自尔已来与足下言面殆絶非唯分张形迹自然至此脱往一告未尝不对纸流涕岂愿相诮于今哉茍有所懐不容不白初得贤子讳疏云得家信闻足下有废立之事安国寜民此功巍巍非吾等常人所能信也俄奉皇太后假令云足下潜构深略独断懐抱一何能壮但冠虽弊不可承足盖共尊髙故耳足下交结左右亲行杀逆以免身患卿当谓龙逢比干痴人耳凡废立大事不可广谋但袁禇遗寄刘又国之近戚数臣地籍寔为膏腴人位并居时望若此不与议复谁可得共披心胸者哉昏眀改易自古有之岂独大宋中屯耶前代盛典焕盈篇史请为足下言之羣公共议宜唘太后奉令而行当以王礼出第足下乃可不通大理要听君子之言岂可防灭天理一何若兹孝经云资于事父以事君纵为宗社大计不尔寜不识有君亲之意耶乃复虑以家为啗以爵赏小人无状遂行弑害吾虽寡识窃从古比岂有为臣而有近日之事耶使一旦荼毒身首分离生自可恨死者何罪且有登斋之赏此科出于何文凡在臣谁不惋骇华夷扣心行路泣血乃至不殡使流虫在戸自古以来此例有防卫国微小故有演不图我宋独无其人抚膺惆怅不能自已足下与向之杀者何异人情易反还成嗟悲为子君者无乃难乎蹊田之譬岂复有异管仲有言君善未尝不谏足下谏诤不闻甘崔杼之罪何恶逆之苦昔太甲还位伊不自疑昌邑之过不可称数霍光荷托尚共议于朝班然后废之犹有汤沐之施论者不以劫主为名桓温之心未忘于簒海西失道人伦顿尽废之以公犹礼处之当温彊盛谁能相抗尚畏惧于形迹四海不惬未尝有乐推之者伊尹霍光名髙于臣节桓氏亦得免于脇夺凡是诸事布于书筞若此易晓岂待指掌卿常言比迹夷叔如何一旦行过桀跖耶圣眀唘运苍生重造普天率土谁不歌忭实是披心罄节奉公忘私之日而卿大收宫妓刼夺天蔵器械金寳必充私室移易朝旧布置私党被甲入殿内外宫阁管籥悉闗家人吾不知子孟孔眀遗训如此王谢陶庾行此举止且朱方帝郷非亲不授足下非国戚也一旦専纵自树云是儿守台城父居东府一家两録何以异此知卿防固重复猜畏万端言以御逺实为防内若徳允物望夷貊犹可推心共处如其失理乖道金城汤池无所用也文长以戈防自卫何解灭亡吴起有云义礼不修舟中之人皆讐也足下既无伍员之病茍懐贪惏而有贼宋之心吾寜捐申包之节耶闻求忠臣者必出孝子之门卿忠孝于斯尽矣今窃天府金帛以行奸恵盗国权爵以结人情且授非其理合我则赏此事已复不可恒用用之既讫恐非忠筞且受者不感识者不知不能遏奸折谋诚节慨惋隔硋数千无因自对不能知复何情顔当与足下叙平生旧欵吾闻前哲絶交不出恶言但此自陈名节于胸心因告别于千载放笔増叹公私澘泪想不深怪往言然天下耳目岂伊可诬抑亦当自知投杖无疆为必先及【南史攸之表檄文疏皆其记室南阳宋俨之辞】
　　萧道成答沈攸之书
　　【周颙传太祖辅政引接颙颙善尺牍沈攸之送絶交书太祖口授令颙裁答】
　　辱足下诮书交道不终为耻已足欲下便来何故多防君子吾结髪入仕岂期逺大盖感子路之言每不择官而宦逮文帝之世初被圣眀鉴赏及孝武之朝复蒙英主顾眄因此感激未能自反及与足下敛防定交欵着分好何尝不劝慕古人国士之心务重前良忠贞之节至于契阔杯酒殷勤擕袖荐女成姻志相然诺义信之笃谁与间之又乃景和陵虐事切忧畏眀帝正位运同休显唘臆论心安危岂贰元徽之季听髙道庆邪言欲相讨伐发威施敕已行外内于时臣子钳口道路以目吾以分交义重患难宜均犯陵白刃以相任保悖主手敕今封送相示岂不畏威念周旋之义耳推此隂恵何愧懐抱不云足下猥含祸诐前遣王思文所牒朝事盖情等家国共详衷否虗心小大必以先输问张雍州迁代之日将欲谁拟本是逆论来事非欲代张乃封此示张激使见怒若张惑一言果兴怨恨事负雅素君子所不可为况张之奉国忠亮有本情之见与意契不贰耶又张雍州唘事称彼中蛮动兼民遭水患敕令足下思经拯之计吾亦有白论国如家布情而往每思虚达事之相接恒必猜离反谓无故遣信此乃觇察平谅之襟动则相阻伤负心期自谁作故先时足下遣信寻盟敦旧厉以笃终吾止附还白申罄情本契然逺要方固金石今日举错定是谁恧久言耶元徽末徳埶亡禋祀足下备闻无待亟述太后惟忧式遵前诰兴毁之略事属鄙躬黜昏树眀实惟前则寜宗静国何愧前修废立有章足下所允冠弊之讥将以何语封为郡王寜为失礼景和无名方之不愈乎龙逢自匹夫之美伊霍则社稷之臣同异相乗非吾所受也登斋有赏夀寂已蒙之于前同谋获功眀皇亦行之于昔此则接踵成事谁敢异之谓其大收宫女刼夺天蔵器械金寳必充私室必若虗设市虎亦可不翅此言若以此诈民天下岂患无眼心茍无瑕非所耿介甲杖之授事既旧典岂见有任镇邦家勋经定主而可得出入轻单不资宠卫斯之患虑岂直身忧祗奉此恩职惟事理朱方之牧公卿佥意吾亦谓微勋之次无忝一州且魏晋旧事帝郷蕃职何尝豫州必曹司州必马折胶受柱在体非愧袁粲据石头足下无不可吾之守东府来告便谓非动容见疾嚬笑入戾乃如是乎袁粲刘秉受遇深重家国既安不思抚镇遂与足下表里潜规据城之夜岂顾社稷幸天未长乱宗庙有灵即与禇卫军协谋义防以时殄灭想足下表里闻之怅然孤沮小儿忝侍中代来之泽遇直上台便呼一家两録发不择言良以太甚吾之方寸古列共言乃以陶庾往贤大见讥责足下自省讵得以此见贻耶比踪夷叔论吾则可行过桀跖无乃近诬哉谓吾不朝此则良诲朝之与否想更问之足下受先帝之恩施拥戎西州鼎湖之日率土载奔而宴安中流酣饮自若即懐狼望陵侮皇朝晋熙殿下以皇弟代镇而断割候迎罔蔑宗子驱略士马悉以西上郢中所遗堇余劣弱昔征茅不入犹动义师况荆州物产雍防交梁之防自足下为牧荐献何品良马劲卒彼中不无良皮美罽商赂所聚前后贡奉多少何如惟闻大官时纳饮食耳桂阳之难坐观成败自以雍容汉南西伯可拟頼原即天世非望亦消又招集逋亡断遏行侣治舟试舰恒以朝廷为旗的秣马按劒常愿天下有风尘为人臣者固若是耶至乃不遵制书敕下如空国恩莫行命令拥隔诏除郡县辄自板代罢官去职禁还京师凶人出境无不千里寻蹑而反募台将来必厚加给赏太妃遣使市马赍寳往蜀足下悉皆断折以为私财此皆逺迩共闻暴于视听主上叡眀当璧寓县同庆絶域奉贽万国通书而盘桓百日始有单骑事存送往于此可徴不朝如此谁应受诮反以见呵非所反侧今乃勒兵以闚象舘长防以指魏阙不亦为忠臣孝子之所痛心疾首耶贤子元琰获免虎口及凌波西迈吾所发遣犹推素懐不畏嗤嗤足下尚复灭君臣之纪况吾布衣之交乎遂事不谏既往难咎今六师西向助足下忧之【并南齐书　邪言一作流言助一作为】
　　袁粲【字景倩陈郡阳夏人太尉淑兄子初名愍孙厯位中书监为齐髙帝所害】
　　妙徳先生传【粲清慗有风操自遇甚厚常着妙徳先生传续康髙士传以自况】
　　有妙徳先生陈国人也气志渊虚姿神清映性孝履顺栖冲业简有舜之遗风先生幼夙多疾性疎嬾无所营尚然九流百氏之言雕龙谈天之艺皆泛识其大归而不以成名家贫尝仕非其好也混其声迹晦其心用故深交或迕俗察罔识所处席门常掩三径裁通虽扬子寂漠严叟沈冥不是过也修道遂志终无得而称焉又尝谓周旋人曰昔有一国国中一水号曰狂泉国人饮此水无不狂唯国君穿井而汲独得无恙国人既竝狂反谓国主之不狂为狂于是聚谋共执国主疗其狂疾火艾针药莫不毕具国主不任其苦于是到泉所酌水饮之饮毕便狂君臣大小其狂若一众乃欢然我既不狂难以独立比亦欲试饮此水
　　临终唘
　　【粲领司徒加侍中顺帝即位迁中书监齐髙帝方革命粲不欲事二姓密有异图与刘秉等将谋矫太后令攻髙帝于朝堂事败粲还坐列烛自照仍求笔作唘为军主戴僧静所杀】
　　臣义奉大宋防名两毕今便归魂坟垅永就山丘【南史】






　　宋文纪巻十七
　　钦定四库全书
　　宋文纪巻十八　　　　　明　梅鼎祚　编周山文
　　皇弟训养母服制议【元徽二年七月有司奏第七皇弟训养母郑修容防未详服制下礼官议正参议竝同山文议】
　　案庶母慈已者小功五月郑云其使养之命不为母子亦服庶母慈已之服愚谓第七皇弟宜从小功之制
　　孙缅【前丞】
　　庙祠执爵议【后废帝元徽二年有司奏至尊亲祠太庙文皇帝太后之日孝武皇帝及昭穆太后虽亲非正统而尝经北面未详应亲执爵与不下礼官议周山文韩贲孙缅并议上诏缅为允】
　　太学博士周山文议【博士顔燮等同山文】
　　案礼尊者尊统上卑者尊统下孝武皇帝于至尊虽亲亲非正统而祖宗之号列于七庙愚谓亲奉之日应执觞爵昭皇太后既亲非礼正宜使三公行事
　　兼太常丞韩贲议
　　晋景帝之于世祖肃祖之于孝武皆旁尊也亲执觞杓今孝武皇帝于至尊亲惟伯父功列祖宗奉祠之日谓宜亲执按昭皇太后于主上亲无名秩情则疏逺庶母在我犹子祭孙止况伯父之庶母愚谓昭后觞爵可付之有司
　　前左丞孙缅议
　　晋世祖宗祠显宗烈宗肃祖并是晋帝之伯今朝明凖而初无有司行事之礼愚谓主上亲执孝武皇帝觞爵有惬情敬昭皇太后君母之贵见尊一时而与章宣二庙同飨閟宫非唯不躬奉廼宜议其毁替请且依旧三公行事
　　殷匪子
　　昭太后庙毁置议【后废帝元徽二年有司奏昭太后庙毁置下礼官议太常丞韩贲都令史殷匪子并议左丞王谌重参议谓以币徧告二庙薶毁殷主于北墙宣太后上室仍设脯□以安神匪子议为允诏可】
　　韩贲议
　　按君母之尊义发春秋庶后飨荐无间周典七庙承统犹亲尽则毁况伯之所生而无服代祭稽之前代未见其凖
</div>
    <div class="pagination">
<a href="宋文纪_page25.html">上一页</a><span>...</span><a href="宋文纪_page21.html">21</a><a href="宋文纪_page22.html">22</a><a href="宋文纪_page23.html">23</a><a href="宋文纪_page24.html">24</a><a href="宋文纪_page25.html">25</a><span class="current-page">26</span><a href="宋文纪_page27.html">27</a><a href="宋文纪_page28.html">28</a><a href="宋文纪_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
