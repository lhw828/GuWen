<!DOCTYPE html>
<html>
<head>
    <meta charset="UTF-8">
    <title>香艳丛书 - 第 123 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 123 页/共 467 页</h1>
    <div class="content">　　其二十　　 
　　门前不改旧山河（赵承佑），莲渚愁红荡碧波（许　浑）。　　 
　　坠叶飘花难再复（杨思中），浮云流水竟如何（李商隐）。　　 
　　鱼龙寂寞秋江冷（杜工部），鸿雁不来风雨多（赵承佑）。　　 
　　穷巷悄然车马绝（杜工部），磬声深处出烟萝（司空图）。　　 
　　录既毕，仍指各句之下，使细注作者名氏。缉之奇之。因曰：“节妇仙居，既已闻命，其姑舅夫子，抑又何如？”姬曰：“天医传以玄洲不死之膏，赐以完形复体之药，一门百口往梯仙国矣。”曰：“何谓梯仙？”姬曰：“凡初得道者，皆送此修行，然后渐登品位，犹登梯然。故曰：‘梯仙’。”缉之又曰：“尔何不偕往？”姬曰：“缘妾前世为女医，误投人药，致损贵胎，以故再世罚为女身以偿。坐此少缓，尚隔两尘。”缉之曰：“然则汝亦良家子乎？”姬曰：“妾幼时，父母以贫故，鬻妾于赵氏。赵，故宋宗室也。售妾以媵其女。女即节妇，与妾年相若。蒙其怜爱，视犹骨肉。及归谭氏，妾从行焉。时谭方门庭鼎盛，珪组蝉连，褥隐绣芙蓉，极一时之富贵，砚寒金井水，洒万斛之珠玑。所见所闻，罔非礼义；若长若幼，皆擅才华。主母又聪明贤懿，不出闺门，雅善歌词，仍工笔札。每有吟咏，录以示主。一览之馀，辄焚其藁。盖以非妇人事，不欲使人知也。我主君亦英迈夙成，风流倜傥；文章水涌，倒三峡之词源；议论风生，惊四筵之雄辨。妾侍左右，饱闻训言，虽在微贱，颇习诗礼。不幸宋箓既讫，元运方兴，草昧英雄起，空怜文相之勤王，江山云雾昏，实恨镏盘之卖国。我主母洁身就死，而婢子忍耻偷生，颠沛流离，窜伏林莽。主恩难报，徒怀结草之心；女质易殖，竟作翳桑之鬼。物情恶衰歇，谁招碧玉之游魂；吾道属艰难，孰葬绿珠之弱骨？万言莫尽，大概若斯。”遂去。 
　　明日，缉之白诸父。乌公以为诗是奇纱，而怪诞不经，不许。越两月，一夕，缉之被酒，不能寝。起出轩前纵步，挹天香于丹桂，玩月影于素娥。已而有姬又进拜，且言曰：“妾向所求，幸蒙允诺。意公仁者见义勇为，而侧耳逾时，未闻施设。君何惮而不果乎？”缉之谓曰：“吾父弗汝信，奈何！可取当时无人知者一两事语我。我白之家君，庶几有证，或可就也。”姬曰：“记文丞相起兵时，永新七大姓，皆在勤王之列。而我主君，与东门张御带家，为之首。城复日，人皆想庆，独主母有忧色，告主君曰：‘虽云复，戎马必再来。城中之人，定遭毒手。我夫妇生死未可知，万一不幸，惟死而已，誓不辱也。’主君姑为好言以解之，主母不以为然。主君又举司马温公语曰：‘天若祚宋，必无此事。’主母摇首长叹数声，取衣裙题诗十首于其上，亦古语也。诗曰：　　 
　　其一　　 
　　高髻云鬟宫样妆（杜鸿渐），嫁来长在舅姑傍（唐　音）。　　 
　　宁知草动风尘起（诗统统），坠素翻红各自伤（宋　所）。　　 
　　其二　　 
　　双鬟慵整玉搔头（唐　音），百感中来不自由（杜牧之）。　　 
　　富贵荣华何处在（诗统统），夕阳西下水东流（杏坛吟）。　　 
　　其三　　 
　　夫子红颜我少年（唐　音），嫁来不省出门前（诗统统）。　　 
　　于今抛掷长街裹（刘禹锡），万古知心只老天（叶绍翁）。　　 
　　其四　　 
　　残妆满面泪阑干（崔　珏），鬓乱钗横特地寒（王介甫）。　　 
　　不见玉颜空死处（白乐天），故园东望路漫漫（李　远）。　　 
　　其五　　 
　　潮生沧海野棠春（严　维），剑逐惊波玉委尘（唐　音）。　　 
　　青血化为原上草（马子才），人生莫作妇人身（白居易）。　　 
　　其六　　 
　　百年世事不胜悲（杜　甫），大厦原非一木支（王廷珪）。　　 
　　慷慨西风泪横臆（范　领），此心惟有老天知（晏　殊）。　　 
　　其七　　 
　　血迸金鎗卧铁衣（薛　能），江山犹是昔人非（诗统统）。　　 
　　旧时王谢堂前燕（刘禹锡），更傍谁家门户飞（诗统统）。　　 
　　其八　　 
　　不见人烟空见花（严　维），烟笼寒水月笼沙（杜牧之）。　　 
　　人生自古谁无死（蔡　襄），莫怨东风当自嗟（欧阳修）。　　 
　　其九　　 
　　侧垂高髻插金钿（诗统统），闲过春风六六年（诗统统）。　　 
　　今日乱离俱是梦（宋　庠），英雄无策庇婵娟（薛　能）。　　 
　　其十　　 
　　起看天地色凄凉（王介甫），尘梦那知鹤梦长（宋　邕）。　　 
　　血汗游魂归不得（杜　甫），新坟空筑旧衣裳（韩　偓）。　　 
主君读之曰：‘若然，吾何恨也？’而主母又指所抱儿曰：‘我则死也，如此何？’主君曰：‘吾固知之，付之造物。’因此一金钱系之项上，弄之曰：‘若遇凶人，儿以此买命也。’遂相视泣下沾襟，后遇害日，金钱不知所在，惟血渍成钱影一枚印儿傍，第观者不谛视，故不知也。诗亦维妾记忆耳。若此二事，皆世所未知者。” 
　　缉之录以呈父。乌公尚未深信，即命骑往文庙，取水洗砖而验焉。则见儿影之傍，钱迹宛然在。众始惊愕，公乃如言，题其主设于节妇神座侧，缉之又以酒肴祭之。其夕姬来谢曰：“感君设位，兼辱祭仪，无以为报。公平生好琴，但广陵散一曲，世久失传。妾承教主君，尚忆之耳，愿以相授。”乃出其谱于袖中，曰：“公善自爱，妾不复来矣。”攸然而去，由是缉之弹琴大进，独步浙中。靳秘此书，弗以传人。缉之死，谱亦竟绝焉。 
 


　　醋说　清　了缘子　撰 

　　阴山之北，色界之西，有优昙花焉。盖因果树也，植以香田之泥，灌以醋海之水，后为天女散落春婆，得其味者，为丽娟之肌，得其色者，为绛仙之面。惟恨生虽情种，终嫌质有酸根，故古今来之红袖黄裳，风尘中之青楼紫陌，任是交深鸳颈，不闻豆蔻相思，仍教争妒蛾眉，每带杨梅滋味。此吴次尾所以有泼醋之咏，管夫人所以有唼醋之称也。 
　　于是有美而醋者，搜金钗于枕畔，轻骂梅癯，碎玉钏于灯前，娇啼梨泣。有丑而醋者，强宋玉以登徒之好，独霸卿呼？嫌西施之先我而颦，转防郎看。有情而亦醋者，蝶帐销王昌之梦，仍愁别有高唐，骈车随高适之游，不使久居洛下。有恶而且醋者，偶向南楼低语，即折栏来打鸭之声，倘教北里私游，则束帛有化羊之苦。别有多端触虑，无故生疑，一语偶轻，即命与花同睡，两情已固，尚嫌被镜分妍。可知女子善怀，愈觉丈夫难做。凡此皆由阴性，易伏机心，原为脂粉丛中，钗裙队裹，生而即具，毫无足奇者也。 
　　不谓身是男儿，竟至心如妇女，岂向微生行乞，仍与其酰，因而刘妇误交，何妨当酒。故以有形之酸味，特作为无谓之祸端耶。噫嘻！伧父真愚，庸人自扰矣。且夫五百冤家，最难得者，浓投鹣鲽，万千佛钵，最难释者，拆散鸳鸯。向使待聘绿珠，早归石氏，多情碧玉，已属乔郎，而赵王伦故意强求，武承嗣忍心篡取，则当弯弓而窥德裕，怀刃而俟燕公。宁为美人复仇，何作懦夫蓄怨。抑或钱塘苏小，虽隶平康，要之虎阜真娘，终归白下，则当镜台纳聘，金屋藏娇，俾有主者芙蓉城，于以求之桃叶渡。此时柳氏，深入侯门，往日萧郎，都成陌路。岂不胜于燕争旧垒，蜂夺香衙，只因争夕之微嫌，等于载天之不共哉，于斯二者，无有一焉。则是殊讨干气，且种仇根，庸何益乎？徒自若耳。 
　　嗟嗟！春眼谁开，休乱错呼云之梦，白头虽订，无非送流水之情。将睹柳絮之沾泥，何用葫芦之倒醋。大抵紫绡眼巨，既锺情于崔氏儿郎，则必红拂心生，己割爱于杨家故主。纵使危丝强续，旧镜重磨，而弦有外音，即琴无真韵。忆昔于頔解意，裴度推诚，能以爱姬赠于良友，却教剌吏真个魂消。寄语司空，休嫌儿惯。而况双鬟度曲，未偕之涣同听；少女当垆，只是远公独醉。则掷以缠头之锦，怎知为上手之珠。加以此日刘郎，原是去年崔护。襟痕尚在，乍记前游；衣扣略松，转惊今瘦。则是燕曾相识，初非蝉曳残声，何怪乎女悦男欢，卿怜我爱。试听秋娘度曲，惟在春风未老之年；非关季子多金，始弃沧海难为之水。独是欢罢买恨，痴则多愁。休夸面似莲花，卫叔宝终愁看杀；曷若手除藤蔓，王摩诘悟破情禅。既能逃蝶浪之名，又不失莺求之谊。亦既陆游艳福，画扇家家；赵胜风流，买丝处处。爱河测透，孽海应回。不然者，互为争欢，各不相下，必至焚琴煮鹤，打草惊蛇。使猴狲逐牝之徒，蟋蟀争雌之辈，镇日而口衔酸钵，毕生而胸亘横针，于汝安乎？先生休矣！ 


　　戏拟青年上政府请驰禁早婚书　清　佚名　撰 

　　政府王爷大人座右，敬禀者： 
　　窃以男子生而愿为之有室，女子生而愿为之有家。父母之心，尽人皆有。况我辈养精蓄锐，年已成丁，正宜婚姻及时，得达制造国民之目的。倘或迟之又久，始准成婚，窃恐电力既足之馀，无所泄发，其愿违礼教者，将如桑间濮上矣。其假冒维新者，谬称自由结婚矣。种种怪剧，固不胜言。即或人言可畏，畏子不敢，畏子不奔，而男则目送手挥，废精神于无用之地；女则春心暗动，抱疾病于深闺之中。甚且男与男同居，断袖馀桃以为乐；女与女相处，迷离扑朔以为欢。将见情窦既开，色心莫遏。凡此弊端，当较早婚为甚。政府此举，名为强种，实则弱种而已。如谓寿元短折，体魄不壮，皆归咎于早婚，然则男子之贫而久鳏，女子之自愿不嫁者，必将寿逾彭祖，体坚金石矣。何以若辈并不闻有特别之寿元之体魄也？昔英儒哲学家斯宾塞尔有曰：“男子言二十，女子十七八，年已成丁，体格一定而不变。”可知体格既定，床第之事，必无碍其卫生。今乃限以廿四之期，毋乃太不近人情乎。兖兖诸公，其亦幸而过此时期耳。然回思少年时，其急于求匹之心，想亦与我辈相等。胡为情迁境过，漫不记忆，竟强人以所难也。至谓男女早婚，有碍事业，然以朝中大老，任大责重，自应爱惜精神，乃诸公当垂暮之年，犹且左拥右抱，而我辈血气方盛，竟不能卜室家之好，何其责人则严，责已则恕耶。嗟夫！人非草木，谁属无情？色欲关头，最难看破。彼夫世间腐物，生而天阉，犹有肓不忘视，跛不忘履之心，况当弱冠之年，正好及锋而试，而乃故为限制，不得一逞其怦怦欲动之雄心，岂非一般青年之大不幸欤。区区之忱，尚祈原宥。务求如越王当日办法，丈夫二十不娶，女子十七不嫁，罪其父母。庶几摽梅迨吉，不怨愆期，青年幸甚，大局幸甚！临池渖墨，无任傍徨待命之至。支那一份子青年仝披露。　 


　　自由女请禁婚嫁陋俗禀稿　清　佚名　撰 

　　禀为婚嫁陋俗，大碍自由，乞切实禁革，以维女权事。窃吾乡女子出阁，怪象固多，新妇回门，烧猪尤重。礼循来往，本好事之所为；籍判贞淫，乃解人之强作。远稽古籍，近放欧风，婚礼无此明文，蛮例遂为仅见。贱夫作俑，纯是褊心，习俗移人，是真恶剧。夫国家律例，弗设专条，闺阁英雄，不拘小德。眼孔岂宜太小，面皮尤要包羞。且萧墙之隐患一生，衽席之危极偏伏。其或蜚言误听，蝇玷妄加，既无却扇之情，遂作回炉之货。蛇影贻忌，几同问道于肓；雀角启争，遂致当堂出丑。闺房暧昧，即有钱难买证人；邻里沸腾，恐无头祗成公案。妄揽老青之号，不知厚颜；惨蒙不白之冤，可怜弱质。甚或爱憎顿易，藉势吹求；摒挡已穷，借题搪塞。牺人私德，快己阴谋。煽平地之风波，等亲家于陌路。有甚求全之毁，是真无耻之尤。顾此泯绝良心，仅居少数。太璞既堪问世，无瑕不易戮人。但念女权堕落，才出生天；俗例奇严，宜留馀地。方今新风输入，贸易亦讲自由；好事既谐，责备岂宜太甚！雌风苟竞，小切奚拘？矧娄猪为淫妇之称，臭猪亦贱娼之号，借为取缔，实不雅驯。而其利于男了之专制，侵及他人之自由，尤非文明之正轨也。伏乞偏谕乡愚，禁扬家丑，虚文既革，恶感全消。从此内外平权，共乐男家女室，便宜行事，无非王道人情。切候钧批，曷胜私祝。谨禀。 


　　妇女赞成禁止娶妾律之大会议　清　佚名　撰 

　　修律大臣会议禁止娶妾问题，有赞成者，有反对者。而其结果，当必以娶妾为是，禁止者为非。惟女界开通中之个人，闻此消息，欣然赞成。特派传单，柬请一班闺秀，开大会议，研究此问题。届时赴会者数千万人，异常踊跃，公举自由女为临时主席。先由会长宣布开会理由毕，主席登坛，略谓婚姻之制，定自羲皇，不过一夫一妇，并无妾媵名词。厥后唐尧以娥皇女英下嫁有鳏，遂为二妻之祖。然当时平体相待，亦无所谓妾也。夏殷德衰，人主流于逸欲，遂以女戎贾祸，已开御妻妃嫔之阶。周代尚文，其制益烂然大备。朝廷倡之于上，草野自行之于下，于是嫡庶分而名分严。历久相沿，成为习惯。始尚借口于嗣续，继，惟贪恋于欢娱。左拥南威，右抱西子，在男子乐则乐矣，其如不平等何！今国家有禁妾问题，实行与否，虽未可知，正宜乘此时机，要求政府尊重女子之人格。上相有调燮阴阳之责任，当不敢恝然置之也。故请各姊妹到来，一为研究等语，兹将议案录下： 
　　一、禁妾问题，不独于大妇有益，于侍妾亦大有益。盖侍妾平日备受大妇之苛待，已属屈郁不平。一旦汤网宏开，正如非洲之放奴，各寻生路，不必受他人气。可否将此意宣布为人妾者知悉，使有赞成，而无反对。请公议，众议应速行宣布。 
　　一、大妇赞成禁妾，并非因吃醋问题，盖存一点慈爱之心，尊重女子人格起见。同胞姊妹，宜认定此宗旨，庶外界不能以蜚言中伤。众赞成。 
　　一、凡事高以下基，洪由纤起。各姊妹赞成此举，自当设一禁妾会，箝束丈夫，不得再行娶妾，以身作则。然后人多乐从。众赞成。 
　　一、此举事体重大，当联络女界，要求政府，以达目的。众赞成。（电文如下）北京宪政馆王大臣修律大臣钧鉴：阅报，知朝廷拟定禁妾律，女界会议。赞颂王大臣文明，请速定切盼。自由女等电禀。各人议毕，茶会而散。 


　　拟王之臣与其友绝交书（集经诗）　清　吴山秀　撰 

　　鸟鸣嘤嘤，犹求友声。矧伊人兮，不求友生。维予与汝，德音莫违。寤言不寐，愿言则怀。如何如何？忘我实多。知我如此，永矢弗过。昔我往兮，八月其获。女子善怀，泣涕如雨。童子佩觿，童子佩韘。邦人诸友，莫肯朝夕，蜷蜷怀顾，我是用忧。祝尔友君子，我即尔谋。掺执子之手兮，掺执子之祛兮，同我妇子，言就尔居。与子成说，实获我心。以望楚兮，悠悠南行。适彼乐郊，筑于楚室。以遨以游，不日不月。室家之壶，君子所依，饮之食之，安且燠兮。江汉汤汤，道阻且长，言念君子，曷云能忘？北风其喈，雨雪载途，我征聿至，日月其除。妇叹于室，忧心茕茕，闵予小子，首如飞蓬。冬日烈烈，无衣无褐，每食不饱，载饥载渴。尔不我畜，亦已太甚。室人交偏谪我，谓尔不信。岂曰无衣，狐裘蒙戎，我有旨蓄，亦以御冬。日用饮食，无不尔或承，有践家室，宁不我矜？人之无良，胡宁忍予？嗟我妇子，缟衣茹藘。静言思之，其毒太苦。嗟尔朋友，不可与处。无我有尤，维予之故。始者不如今，逝将去汝。维彼忍心，胡不自替。信誓旦旦，曾莫知其玷。已焉哉，自诒伊戚。谓之何哉？自今伊始，莫往莫来。 

　　代某校书谢某狎客馈送局帐启　清　佚名　撰 

　　绮窟沈愁，金闺写恨。团圆天上，惆怅人间。欢缠头之不来，怨客尽之易舛。买脂乏力，供黛谁人。环绮障于花丛，筑债台于香国。金钗耿其欲拔，钱树郁其将枯。兹者春鸟忽来，飞蚨迭赐。婢媪感德，巾栉铭恩。异域金钱，与恩膏而俱下。殊方钞币，随咳唾以偕来。颁百琲之真珠，香尘待步；受一规之青玉，嘉惠难酬。妾闻醴泉无源，流膏靡既。汉川有女，赠佩亦仙。遂使姊妹开颜，邻家歆羡。起南都之颂祷，胜北里之欢声。从兹琼笈珠囊，盖藏孔厚；琪花瑶草，枝叶皆春。绡泪千行，感裴公之心印；瓣香一炷，拜管氏之留贻。妾惟有对月输诚，临风泥首。化蓬莱谢恩之雀，白玉四环；作汉水报德之蛇，明珠一寸。妾再拜。　 


　　忏船娘张润金疏　清　佚名　撰 

　　伏以空空尘世，昙花之隐现何常；渺渺梵天，甘雨之沾濡弥广。人多夙业，亟赖忏除，佛本慈悲，允垂解脱。洪惟大觉世尊，西方设教，东士傅经，久超最上之乘，用阐真如之谛。花拈信手，法相庄严，石尽点头，顽灵感悟。洵迷津之宝筏，亦苦海之慈航。兹者张姑润金，生小苏台，沈沦花国。数芳龄而屈指，才逾二九年华；抱愁绪以萦心，独异三千佳丽。虽缘迟婚媾，原非南陌罗敷；讵祸起狂且，自道东邻宋玉。何来恶谑，本失雅观。旁人之幻说无凭，莺簧舌鼓；当局则真持有定，鸩毒心甘。玉容顿化浮烟，三更梦冷；珠佩忽埋荒冢，四大皆空。呜呼！返魄无香，银海茫无所际；招魂有赋，瑶池渺不可期。爰集缁流，宏宣法事。阐天宫之妙理，手翻贝叶之经；引地府之芳魂，顶礼莲花之座。弥空法雨，我佛如来；永庇慈云，伊人必喜。庶几七心尽悟，从今觉路之宏开；二谛俱融，自此转轮而不滞矣。谨疏。 


　　冶游自忏文　清　佚名　撰 

　　金闺韵事，香国新谈。孤冢荒郊，尽变繁华之地；层楼高阁，大开歌舞之场。于是有女诗赓，馆娃宫筑，莺莺燕燕，斗时世新妆；翠翠红红，现诸天色相。袖薄迎风，鬟低敛雾，波兴孽海，艳萃章台。则有五陵豪客，三河少年，选色征歌，寻花问柳。始逢场而作戏，继久假而不归。雀自投罗，鱼来吞饵，不惜千金掷去，聊作缠头；那知半面逢时，已经失足。镜中索笑，幻蝶方痴；弦外知音，闲鸥渐狎。每有雕栏倚玉，含笑相将；能无翠被熏香，销魂真个。芙蓉花底，卧两两之鸳鸯；豆蔻梢头，巢双双之翡翠。春宵苦短，好梦难长。白眼频逢，春衫易湿。或鹧鸪之饶舌，或鹦鹉之嗔人。或言比锋尖，或面如冰冷。绝似镜河秋早，团扇先捐；仅教宝鼎香温，伊人不见。枉说情深如许，一旦都抛；凭凭此地重来，半文不值。移宫换征，任弹别调琵琶；送旧迎新，又作谁家眷属？赢得恼神俱瘁，浪子名传；可怜妻妾交摧，家人卦变。瘾成鸦片，衣作鹑悬。冀北谁空，江东难返。呜呼！往事已随流水逝，此心惟有落花知。君不见真娘墓侧，烟锁荒台；苏小坟边，风凄古树。一觉扬州之梦，云散风流；千年杜宇之魂，香销粉歇。花真解语，难招潘岳之魂；命也何如，悟彻庄周之旨。情禅勘破，管他临去秋波；色界参空，幸我已醒春梦。理宜自省，言尽于斯。从此琴心挑处，休夸同调以求皇；逢脚收来，好趁中流而转舵。　 


　　游戏策问一则　清　招招舟子　撰 

　　问苏小小、郑孝女、秋瑾、松风和尚，何以同葬于西冷桥？试研究其命意所在　　　　　　　　　　　　　　　　　　　　　　　　　　 招招舟子 
　　呜呼！绿杨春雨，扁舟鸣渔父之榔；黄叶秋风，满路厌樵夫之担。吊芳魂于何处？明月三更；话旧梦于当年，暮烟一缕。冯小青本为情死，李香君尚以名传。而况检点香车，盛称油壁；缠绵画舫，别筑歌场。若苏小小者，非足增色西湖，扬徽北里者耶。考其墓址，寔在西冷桥畔。石柱欲圯，户坏略封。凄凉埋玉之乡，惆怅销金之窟。荒唐杜牧，已醒扬州；落拓香山，空谈湓浦。指江山而屡幻，问城郭以皆非。数百年来，幸留斯冢。孰意结闺中之伴？雅愿效颦；联方外之缘，亦思接武。附姓名于息壤，留事迹于穹碑。教女郑氏，实彰彰者。溯其轹釜晨炊，鸣机夜绩。首虽螓而不饰，手已龟而忘疲。一亩相依，自傲黄花之节；十年不字，羞题红叶之诗。女本湘人，瘗此未久，踵而起者，厥惟秋侠。秋以不羁之才，罹无端之狱，红线久居于记室，文姬何惮乎征尘。讵知缇骑来催，竟目为钩党；遂令受书骤定，同殉于市曹。天果阒如，人真愁煞！桐城吴芝瑛女士，乃携其柩而卜葬焉。松风虽没亦杰，寓学以禅，得解脱于刹那，付身躯于泡幻。苌宏血冷，已登无上之天；先轸元归，预卜大幽之宅。厥惟和尚，亦托西冷。愚谓一节之长，固宜取善；三代而下，不外好名。郑有表贞之心，秋寓呼冤之隐，而松风则学人提倡，释子继承，是可慕也，不诚传耶。惜乎！鉴湖东望，已返灵輀；秋社暮开，仅存尺碣。荒亭落寞，荣阳之声价如何；隙地迷糊，普陀之名誉老矣。而独此苏小者，一堤常驻，百劫不磨。薄关盼之楼台，笑薛涛之门巷。莫说美人黄土，当偏历桑海奇观；愿留老衲青山，永澈悟彭殇小劫。 


　　冶游赋（以“伤心三字点灯笼”为韵）　清　陈寅生　撰 

　　客有居于邗上者，乏林泉以遣兴，鲜岩壑之徜徉。萧斋寂处，孤影旁皇，乃向城闉而徐步，过梵舍以翱翔。觉尘嚣之芜杂，悲古刹之荒凉。曷不邀两三之知己，选佳丽于平康？遣兴闲居，聊以为乐，寻欢客邸，亦曰“何伤”？有茗可煮兮，有酒能斟；释我忧思兮，汤我胸襟。侬无愁兮调素琴，我何恨兮挥黄金。人既静兮漏复沉，月又明兮情转深。流苏帐叠鸳鸯衾，盘云髻插凤凰簪。睹兹艳质，销尽雄心。隔一日而不见，将两地之难堪。回思情话，欲共清谈，如桃花之解语，恍谏果之回甘。开琼筵以坐花，柔情渐密；飞羽觞而醉月，春色偏酣。顾我传情，雁柱音挑廿四；背人寄意，蛾眉样画初三，尔乃意若痴，心若醉，倩蜂媒，央蝶使，看花雾之迷离，爱韵华之明媚。紫云乍遇，发杜牧之狂歌；碧玉初逢，动萧郎之遐思。明来暗去，途中成仆仆劳人；意荡神驰，枕畔唤卿卿小字。岁月忙忙，流光冉冉。几度低徊笑语，醉折花枝；此时绰约柔情，香浓枕簟。醉中神女，不嫌洛水澜翻；梦裹襄王，岂识巫山路险。金粉南朝佳丽地，明月二分；枇杷门巷阿侬居，落花万点。由是子夜四时，剩有百番愁绪；丁帘一曲，何嫌十束吴绫。频挥买笑缠头，山盟有约；可奈销金窝子，海誓难凭。垂柳沿堤，任行人之攀折；落花临水，依过客以频仍。剧怜红粉情怀，依稀红袖；误却青云途路，辜负青灯。几见绣虎才华，一时魄落；雕龙吕誉，垂老途穷。博成浪子头衔，向侯门而零涕；赢得美人心肯，顾茅舍之长空。将取舍之都难，不堪回首；问欢娱之有几，应恤吾躬。所冀凤立丹山，漫栖枳棘；最好鸿翔天外，莫下樊笼。仆也半生落寞，自嗟浮梗之飘；十载羁栖，已得空花之悟。欢往事都成陈迹，剩有徐娘；问当年底事闲游，谁怜崔护？桃花三月，流莺枝上朝啼；杨柳千条，风絮天涯春暮。镜花水月，将同面壁以参禅；流水行云，敢向临崖而作赋。 


</div>
    <div class="pagination">
<a href="香艳丛书_page122.html">上一页</a><span>...</span><a href="香艳丛书_page118.html">118</a><a href="香艳丛书_page119.html">119</a><a href="香艳丛书_page120.html">120</a><a href="香艳丛书_page121.html">121</a><a href="香艳丛书_page122.html">122</a><span class="current-page">123</span><a href="香艳丛书_page124.html">124</a><a href="香艳丛书_page125.html">125</a><a href="香艳丛书_page126.html">126</a><a href="香艳丛书_page127.html">127</a><a href="香艳丛书_page128.html">128</a><span>...</span><a href="香艳丛书_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
