<!DOCTYPE html>
<html>
 <head>
  <meta charset="utf-8"/>
  <title>
   香艳丛书 - 第 282 页/共 467 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   香艳丛书 - 第 282 页/共 467 页
  </h1>
  <div class="content">
   祗今香畹楼头月，曾照分笺咏絮时。 　 
　 
　　可人夫婿是秦嘉，三十工愁鬓欲华。 
　　不耐哀词歌子夜，药炉经卷送生涯。 　　 

　　题朗玉词丈《湘烟小录》后调寄《台城路》　　（南康）谢学崇（椒石） 　　 
　　珠宫多少鸳鸯牒，偏教艳才天妒。蕙畹烟寒，兰楼玉瘦，剩有凄凉词赋。芳华细数，纵题遍鸾绡，万千孤负。比似朝云，髻鬟空咏散花句。　　红桥犹记旧事，星星能替月，同听箫谱。抱影支愁，扶香续梦，早自魂销秋语。催归雁舻，顿望断银湾，绉裙仙去。怪底江潮，近来声更苦。 　　 
　　奉题朗玉兄《湘烟小录》后　　（仁和）葛景莱（蓬山 ）　　 
　　梨云梦影柳丝轻，紫玉飞烟返太清。 
　　忏尽情根消尽恨，好从香界证前生。 　 
　 
　　水软山温艳六朝，渡江桃叶话红桥。 
　　只今东阁梅花夜，愁听珠帘按玉箫。 

　　〖注：■①，衔，彳改口。（字典无字）■②，扌＋雝，雝声，拥本字，抱也。■③，上二下勹内方，音螃，溥也。■④，女＋坐，音莎，女字。〗 


　　竹西花事小录　清　芬利它行者　编 

　　叙 
　　夫士当得意则登高而啸，人各有怀亦据梧而吟。所遇有殊，斯所宣各异，无二致也。仆于生平雅好翰墨。缘情绮靡，自昔而然。亦尝沈酣花月，评量烟柳。窃谓雪泥鸿爪，良复非偶；絮果兰因，不能强致也。薄游广陵，地当兵火劫余，沧桑变后。人民城郭，市肆街衢，顿改荆榛，尚非繁盛。二三知己经过赵李闲作冶游，酒地花天哀丝豪竹，亦足娱佳游于客子，鸣胜概于良宵。俄而人事不齐，翻然命驾，棹歌间作，榜唱同讴。寂寞道涂，今昔增感。虽联再至之约，翻恐重来之嗟。雨恶漏深，酒销香烬，挑镫倚窗粗为诠次。庶续画舫之游，不让板桥之记。傥谓荒唐，端由好事云尔。戊辰冬仲泊舟湾头夕芬利它行者。 

　　昔余澹心（怀）作《板桥杂记》，以识秦淮故迹。凡冶游丽品轶事，分为三卷。余游广陵，非复承平故态。画舫旧踪，不堪重问；小秦淮水，既嗟宿莽。吹箫桥畔，半没荆榛。寒烟衰草，徒摇荡于晚风明月间。白石《扬州慢》词，殆为鲰生咏也。第俗尚繁华，风成逐末；陈隋花月，间有遗音。虽不过寻常桃李，门巷枇杷，迥殊竹西歌吹；而兴往情来，欢游暇日，有足往来于怀者。楮墨有灵，江山亦为生色。岂玉人月夜，不足藉题品以流传邪。因粗变其例，以冶游丽品近事错举互见，都为一集。不更分列标题，庶几展卷如经昔游，略见一时景物。风雅骚人，或所不废尔。 
　　广陵为鹾运所在。虽富商巨贾，迥异从前。而征歌选色，习为故常；猎粉渔脂，寖成风气。闾阎老妪，畜养女娃，教以筝琶，加之梳裹。粗解讴唱，即令倚门。说者谓人人尽玉，树树皆花，当非虚妄。顾世运变迁，昔皆聚处本乡，今则散居各郡。间有风流薮泽，复以地方陋习，渐染颓风。营市隶卒，闾左少年。往往垂涎女闾。肆其毒扰，朱蟠莫护。绿树易调，转徙靡常。聚散不一，冶游裙屐，慨叹同深。余游躅所及，惟新城东南隅石牌楼为麕聚之所。数家比栉，粉黛成群。尽日看花，如行山阴道上，应接不暇。前后左近，亦有花丛。香草碍人，游丝横路。偶以闲暇，试一过从，颇足怡荡心目。略加题品，聊事表章。庶青骢玉勒，犹识音尘。天末斜阳，罔虚结想耳。 
　　女闾极盛，号为八大家。聚散不一，而皆粉脂荟萃也。粉白黛绿，列屋闲居。尽态极妍，呈能角媚。流连杯斝，评品妍媸，信乎温柔自有乡也。旧以高二家为最，陈四、高麻子、蒋和尚次之，小高二、刘三娘、蒋桂珠又次之。更有熊姓，侨寓南河下，道迂且僻，至者颇罕。其它税屋而居，卖花为活者，新旧城中，亦复不少。耳目所囿，未遑编搜。但志所见，已足怡人，倘续品题，请俟异日。 
　　邢江三凤，久驰遐迩。余于去夏同乡席中见之。匆匆行色，不复记忆。迨崔护重来，大金凤（本姓杨）已从良为逆旅主人。友人主其家，遂缘阶见。鬓丝眉语，人面依然。言词铦利，刺人心目。笑声烈烈如枭鸟，闻之心旌辄摇。合欢树子，不至令公怒也。琵琶妙臻绝技。瓣莲贴地，别有婀娜之致。小妹明妍，他日尤当拔萃。惜时无杜牧，莫订柳枝后约尔。 
　　小金凤仍在高二家。因有主者，匿不见人。东山生于十二峰人座中，得一邂逅，述其大略。娟秀宜人，不负盛名。喜凤貌娟静，寡言语。澹妆凝坐，竟日默默。粲然启齿，委婉可听。翘笋纤细，竟称少对。莲步姗屑，情状袅娜。惜双耳重听，遂为白璧微瑕。时又有大小宝玲者，并侨其家。小宝玲尤端倩。双眸清朗，秀色撩人。工度曲，善理觞政。连举巨碗，不致酩酊。余与东山生初见之，即屈指相许。厥后花鸟流连，眼界日扩。而鉴赏所加，终少伦比。大宝玲丰肌腻理，素面朝天。不假粉饰，天然入画。引喉按步，宛转璚筵。虽非楚楚纤腰，政不觉环肥为累。朴庵生赏爱卿之倩爽。十二峰人称明珠之工于语言。刘桢平视，原觉稍异中人，未敢竟升上第尔。 
　　余初至解装，香草词人即盛称玉红。以京江晏花小序见视，知为京江花丛之冠，与小云齐名。闻以避人旅邗，知者争以先睹为快。而玉洞桃花，未识仙源何处。令人如望海上神山，不可即也。会予同东山生香草词人京兆眉史同访喜凤小宝玲，谭及玉红，始知即在三径草堂，相去不远。同人欣跃，挑灯亟访。时秋月微阴，商飚徐扇。莲花漏下，已将三滴。披荆履棘，越陌度阡。深巷重门，铜镮徐叩。老媪少娃，款关延客。白已他出，期以翌辰。待晓招携，重寻莎径。直造绮窗，玉人初起。倚帘晓装，鬒发如云。■⑴鬌珠额，桃腮含晕。杏靥微涡，娇逐步来。羞从面起，靡颜韶齿。星眸射人，含笑延坐。寒喧甫毕，一座尽怡。顷之春柳生踵至。女伴麕集，合坐谐谭，数刻始别。从此同人招饮，座无玉红不乐，玉亦非坐中人不欢也。玉善觞政，拇战尤工。东山生最喜与角。酒兵亦称大户，酒酣耳热，逸兴横飞。媚态憨情，色飞眉舞。举坐冁然。顾性特兀傲，脂粉生涯，偏忤权豪。桃李其色，铁石其心，不免动遭时忌耳。 
　　双珠年称十七，旧隶京江。为三径主人假女，挂籍邗上。肥比玉环，憨如袁宝。固宜长把花枝傍辇行也。谐语媚词，百态横集。而双蛾微促，若不胜清。十二峰人与有旧欢，既而唇反。东山生屡思还珠合浦，鸳字重描，竟未易再为撮合也。性慷爽，遇所不可，不少假借。背人默坐，冷语侵心，令人不能复耐。当其得意，魂飞色授，情态嫣丽。妖语妍词，百端交作。加以颜如红玉，光艳莹然。芳容相对，真个销魂。倘入汉宫，合德亦当却步，诚祸水也。无他伎能，而艳帜独树。余在白门，即耳其名。到此，始知名不虚得。第其素性翾轻，乳燕傍门，不肯旧巢恋主，恐花暝柳昏，仍未免春泥狼籍耳。喜凤姓王氏，年祗十四，举止佻冶，而时复羞涩。娭光妙视，情态天生，宛似大家青衣。兰香亦王姓，年已不少，貌瘦削。见客依依，移晷不去。盈盈脉脉，若不胜情。妹兰娟倩爽，齿牙快利，间以诙谐，时作憨态，工讴北词，年仅及瓜，当推后来之秀。明珠旧名小如意，齿近老凤，貌平平而雅工弹词。东山生每见，必索其唱小词，颇觉听之忘倦也。 
　　宝珠，邗上人，而新归自崇川。余初从岑氏斋头见之。齿类徐娘，而偏饶丰韵。天寒倚竹，翠里生怜。弱柳晚风，珊珊莲步。有林下风气，非复障袖抹肩故态也。雅工词令，从容酬答，款曲得宜，酒酣度曲，以盏代茗，可称大户。觞政极严，不少假借。东山生尝与角拇战，鏖数十合，始不相下。既而输服，饮乃极欢。侨高麻子家，以事杜门，客必逾垣，始得相见。同人过访，偶效西厢，粉墙儿不至高似青天也。 
　　瘦如飞燕，弱不胜衣。鬓影花香，别余清韵。花丛中目为瘦宝珠，果然人比黄花矣。小云旧为京江名下。侑觞者，招无虚夕，而色艺平平，名士殆如冠玉耳。小素为麻子假女，娟楚有致，举止安详。久负时名，近为一武夫以千二百金购去，水底鸳鸯，固较胜溪头鸂鵣。第闻十二金钗，已列其六。满园春色，恐不免有红杏出墙之虑也。夏秀莲，金莲之妹，自京江还。丰硕醲粹，靡颜腻理，体似昭仪。客有挑之者，以鬑鬑有须，始多扞格。俄此君以星相之说，属工芟薙。夜雨池塘，不生春草：东风帘幕，独对名花，何乐如之。好事者辄缘此相嘲，客亦不讳言之也。姊妹并工度曲。曼声徐引，听之忘倦。金莲字云仙，尤工琵琶。指音清脆，颇殊俗响。谭话娓娓，举止娴雅，珊珊子亟称之。现亦旋邗。酒阑茶罢，偶一清谭，觉梨花夜月，别有会心。较异芳春桃杏，差堪与南枝倩影，同秀罗浮尔。 
　　陈四家住石牌坊后。败瓦废椽，榛芜极目，曲折始达。姊妹花开六七枝，驰名者巧玲、双玉。余从京兆眉史同访巧玲，值以玳瑁箸供食，放箸延客，情词款曲。软语昵人，嫣然作态，令人心醉。眉史一见倾倒，屡欲招致，以双珠故，未能遂意。会双珠以事他避，始数招侑觞，悄语缠绵，备极兜搭，殆足销魂也。双玉年廿许，以讴名。一曲明珠，时称罕比。惜嗜阿芙蓉，不免消瘦，双颊略为减色。金玉年将及笄，而情态颇足，亦以善讴得名。玉蝠倩秀，楚楚可怜，伎艺亦可观，论者谓胜于二玉。爱香少有时名，大致倩雅。素琴初见，未笄，貌具男相。未几而云鬟雾鬓，绰约生姿，睇眄有情，别饶小儿女风味。真后来居上尔。 
　十二峰人尝以秋日招饮小高二家。从入深巷，仄经徐步，蓬蒿满目，蛇行纡折，棘刺牵衣。俄而深堂曲室，别有洞天。酒炙纷陈，竹肉竞进。觞饮极乐。名花六七，酬答杂沓，情意殷勤，亦一胜也。陈爱珠小字月仙，十二峰人所昵。双眸颇明秀，善眄睐，顾盼流转，隐含荡意。背镫送目，春色撩人。忽以事忤所欢，大受讥啁。同席复歌小词嘲之。粉泪盈盈，珠零粉颊，合座力为缓颊，乃已。春林妍雅有憨态。喜林其妹，颇似高家喜凤，而加以儇利，善谭谐，不如其凝静也。如香、翠香亦姊妹。如香貌中资，善讴吴歙，清越有节，略能识字，情词宛转，舌妙粲花。国香主人曾招致之。翠香乏婀娜之态，而眉目偏具姿媚，凝重不喜言语。十二峰人曾泥余招之侑觞。一曲当筵，珠喉宛转，不寂寞也。闻并工蹋歌，能演小剧。引喉按步，略有可观。惜过客匆匆，未睹氍毹舞态。兰英为怀寗听月人所青目，极相爱昵。齿虽鶵凤，而言词懁黠，齿牙清丽。其余如玉琴、素云、素娟辈，虽少挟所长，而皆鲁卫之政，秪堪为风雅附庸耳。 
　　刘三娘住芝麻巷。新居未久，花枝十数。文秀、小亭为翘楚。意致明媚，亦颇可取。主人假孙女喜林，年才十四，貌略似小宝珍，而眉目娟秀过之。双眉熨贴，意度端凝。倘探以吴姁瓜字含瓤，不妨窥见秘隐也。素兰新到，貌似娟楚，意度温婉。仅一接谭，不能遂相题品。余子碌碌，无烦再费褚墨尔。 
　　曲中装束，尽效苏台。匆促不暇，始加鬏髻。金泥裙带，翠袖芙蓉，摹仿未必全工，而规模竟为粗具。每一过从，差免生迁客之悲。间有工昆山曲子者，渭城杨柳，恍操南音，不致秦声增人忉怛。三五女郎，类工调谑，儇利便捷，啭若春莺，能令游子荡心，老成醉魄。酒酣耳热，促坐合尊。香鬓厮磨，兰言徐款。斯时非柳下季恐不胜坐怀矣。 
　　古人千金买笑，而今则缠头之赠，有赏其工于哭者。南词中如哭小郎哭孤孀之类，向为江北擅场。二八佳丽，往往专能。十二峰人、东山生颇喜听之。每际欢场，辄索此曲。曼声徐曳，哀音动人。每至转咽过情，真不止如泣如诉。后庭玉树，未必如其悲感顽艳。一曲红峭，亦外篇也。 
　　九月既望，余偕东山生及诸同人为三径之游。日色方中，微云羃■⑵。意谓少留，即可命驾。乃秋雨淋漓，自午彻夜，主人殷勤留饮，遂命壶觞。妹玉二妹，先巳他往，俄顷旋返。张筵列坐，品酒征歌。漏下三鼓，始同还寓。街衢积水盈寸，肩舆灯火，相从道旁。极尽欢娱，正复不觉其况瘁耳。 
　　余辈聚处宴游，春柳生柳枝庵中居多。每聚，酒炙叠进，珠玉在前，觞政竞角，行歌相和，无客不釂，靡饮不欢。香草词人悬弧日，同人公为介寿群萃庵中。小斋明瑟，张镫围坐，飞觞醉月，兴会飙举，备极欢洽。固由主人好事，诸同人兴亦不恶也。 
　　春柳生四月间同月旦客游京口，邂逅小云、玉红，遂介香草词人、四明珊珊子同招侑觞。酒尽歌阑，俄而鼓棹。从此颇相系念。小云适来，旧雨乍逢，遂相招致。花朝月夕，时接清谭。遥见玉红，翩然绝迹。朋侪宴集，非红不招，固尤物之移人，亦钟情之非妄已。月旦客颊有梨涡，玉红一见心倾，极相顾盼，时共嘲谑。牵据引袂，别具缠绵。虽春柳生在座不忌也。同人以此时相椰榆，月旦客辄讷无以对。俯首弄袖，颜如渥丹。政自别饶风趣。 
　　十月中浣，□金总戎奏凯而还。舣舟邗上，合声色选歌舞以尽其乐。小金凤、宝珍及玉红诸名艳毕集。酒酣彻晏，独留金凤为夜度计。沛国观察夫人手为理妆劝进。鸳鸯队子，旗鼓一新，鸾栖三宿，赠缠头锦甚丰。金凤从此称病。客或过访，云鬓惺忪，花容寂寞，居然弱态。娘子军固不敌金铙屡奏之大帅哉。坐此情兴大减，往往避客，职是故耳。 
　　四明珊珊子旧识玉红，雅自属意，未克定情。忽自京江放棹而来，香草词人喜相告语，同访玉红。肆筵命饮，酬答甚欢。俄而招致者至，意拳拳竟不肯赴。鸨母谆嘱同人劝驾。徘徊不忍，珠泪盈盈，萦绕目睫，再三开导，勉强一往。俄顷即还，醉颜微酡，散步凝笑，俨如弱柳春风，摇曳作态。翌日重饮柳枝庵中，华镫夕张，式燕且誉，赌酒论歌，丙夜方罢。珊珊子因有事京江，旋即返棹，卒未能通款曲。鸿爪雪泥，徒留踪迹尔。 
　　陆素香，曲子师之女。旧在三径草堂，貌中人，伎能粗具。楚客昵之，遂别卜居。客以久交，冀成眷属。素香雅非所愿，客乃伪造婚券，诡称买妾中变，鸣官压制，会有人赀为解者，事始寝。居不匝旬，客以赚人钗钏被控，系请室半月方释。天道好还，政不必谓野宿鸳鸯，可供鱼肉耳。 
　　楚人缑山氏拟纳玉红，赠遗优渥。无夕不招，冀相钩饵。玉悟其术，意微却之，客大失望，遂相逼辱，致遭讼累，入金为解，乃巳。而所得已耗七八矣。牙爪耽耽，唇舌时作，草堂杜门，既而远飏。春柳生时访息耗，若有所失。月旦客尤切至，无日不于春柳生前，殷勤探问，意态可怜。他日重逢，不知个人何以发付也。 
　　东山生一见瘦君，颇垂青睐。而自守綦严，流水行云，不欲偶着色相，瘦君亦殊倾倒，红偎翠倚，依依可怜。东山生尝拟遍作朱幡，普护花界，可谓菩萨心肠。未知此种愿力，果能偿否？ 
　　曲中以招致侑觞为最乐。合尊促坐，对酒当歌。心许目挑，情文交至，不甚唱夜度曲。知音素稔，始克一度寻春。虽粉黛生涯，非尽肉林鹰犬也。女郎称未破瓜，讳言改装。有私昵者，银釭背坐，偷解罗襦，亦情不自禁，惟不肯公然延迷香洞设神鸡枕耳。 
　　绨袍生初自淮壖来，一见玉红，即相倾倒。阴市珍物，窃通赠遗。始犹捍却，固请乃受。会玉以他事积忤尊客，生为排解百端，得以无事。自此感荷，颇加眄睐。生侥幸得当，曲致拳拳。虽水月镜花，而相赏竟在骊黄之外。适有高湖之役，浦颿既挂，兰思犹萦。遍致书函，属为铃护。真可谓名花慧鸟，鉴赏非虚已。 
　　晓风残月，铁板红牙，低唱浅斟，冶游胜事，顾量珠记此。曲间颇属罕闻，即有名工，亦非昆山本色。分利合度，良非易言。三月广陵，竟嗟绝调。学圃客至自淮西，清讴素擅，引宫刻羽，曲尽其妙。柳枝庵小集，酒酣耳热，引喉高唱关大王训子，赵太祖访雪济师伏虎诸剧，兼及生旦家门数曲。音节谐和，高下抗坠，各得所宜。四座神王，邃工大有裂破玉龙之惧。是日城北公招春林侑觞，虽勉强数阕，不免颦效为难。曲高和寡，良有以也。 
　　步步生莲，美人所必不可少者。石榴裙底，罗袜一钩，最足令人魂销。乃遍览群姝，虽非白足摩登，大都有湘兰之病。使杨铁崖复生，不能更以鞋杯行酒矣。高家喜凤，极为纤妍。双跌贴地，正如出水红菱，婀娜可爱。余者间有可取，而仿佛偏难。衣香鬓影，色色撩人。毕竟葑菲莫采，可称憾事。 
　　尤物招忌，自昔而然。往往名姝，易遭谤缺，硗硗易屈，真不妄也。玉红、小宝玲辈以艳名久享，车马盈门。酬应少疏，即忤物议。饮食之讼，时复中之。倘非持护有人，玉碎香消，诚为可虑。而当官符甫下，追呼满庭。或蹂躏横加，举室抢攘。温柔乡中，受此恶境。施之者未知诚出何心，当之者不觉因而裂胆。余在邗时，目击耳闻，往往毗裂发指。迄今扁舟雨夜，停泊荒原，犹觉风波可虞，胜于利涉也。翌夕泊舟蒲涛城下书。 
　　火井生莲，自非虚语。院中本陷人坑堑，况当时世艰难。献笑倚门，鼠雀时虞，危于燕幕，有何顾恋。不急抽身，第或知己未逢，虚左相待。或父兄逼迫，因循未遑，是亦人情，不妨相亮。若乃齿同房老，春花秋月，暮去朝来，尚贪恋风尘，不思退步。窃恐明眸皓齿，空负花枝；舞扇歌衫，终归流水。始叹悔迟，何嗟及矣！ 
　　冶游裙屐，往往工制楹联，赠所赏识。曲中姝丽，亦多喜赠以联语，藉结翰墨因缘。是以此中竟多佳句。小云如“钱塘苏小前因在，巫峡朝云变态多。”明珠如“明月一轮人独立，珠帘半卷双燕飞。”玉红如“笑我重来修玉镜，问卿何事堕红尘。”，款皆修月主人，竟是一人所撰，不知何许人也。喜凤如“喜从萍水逢知己，凤集梧冈迥出群。”亦尚平稳。月仙如“月夜又逢桥廿四，仙山不隔路三千。”又如“圆相最宜修桂魄，诗心端合制蓉裳。”则十二峰人所贻。又有赠玉红集句一联云：“夜月玉屏巢翡翠，春风红豆误鹦哥。”跋语亦甚工倩。绨袍生赠联云：“琼箫月冷人如玉，绣幙春醲花正红。”东山生赠宝珠云：“小字瑶钗痕刻燕，清讴琼管句探骊。”皆有四六跋语，清丽有则。余集宋词为人赠兰英云：“春入兰心，娇含柳眼；花销英气，酒祓清愁。”亦天然玉合子也。 
　　时流评隲以小金凤为最，小宝玲、玉红亚之。以余所见，宝玲端倩，玉红流丽，各不相下，自具擅场。小金凤，余知之未详，不能臆断也。窃谓风尘本无全美。零珠碎璧，止堪义取断章。金屋兰闺，丽人不少。自与东风桃杏，品格不同。未可相提并论。特仅此品题，差异自郐无讥尔。 
　　浓桃艳李，取胜一时。巷陌东风，仅娱游目。向来色艺并称，始为全璧。今则正声响绝。真美亦稀。风月平章，祗可略观大意。下乘人物，概不以污齿颊，并非惜墨如金也。徐青藤画蒲桃诗云： 
　　半生落魄己成翁，清卧萧斋对晚风。 
　　笔底明珠无处卖，闲抛闲掷野藤中。 
余以孤舟夜雨，藉遣寒宵，亦犹青藤托兴丹青，销磨岁月。非谓此中有人，果可呼之欲出也。 
　　曲中诸美，均系假女，其姓氏多不可问。即名字亦往往时为更易。阅时稍久，不复可寻。名姝稍为易访，以传闻既遍，不肯再更也。玉红本姓陶，其家尚存。余则或转徙贸迁，或出自童稚，不复知生我何人。飘茵落溷，故是各具因缘。第如此浮生，殊为可悯。不知过去因中，果何修积，获此善果尔。 
　　院中缔交，谓结线头，江北里下河各处皆然。八家大率此中巨擘，谓之清堂名。下此者谓之浑巢子。凡在浑巢中者，不能污泥自拔，即偶尔鸡犬升天，终不为同侪爱重。流品之分，曲中犹然，固可熏犹一例哉。 
　　余尝偕香草词人、东山生闲行道左，经一曲巷。倚门女郎，姿态清洁，辗然顾笑。经过数武，试一回首，尤笑不可仰，方拟追踪，倏已含笑进巷。叩门而入，窥其举动，大是秦楼。他日偶过，见面即笑，究竟不知谁何，未暇详为搜访。大抵此邦花枝不乏，本非客游人所能遍识。画楼曲室，径绝渔郎，诚未能一一问津尔。 
　　招伎侑觞，人不过饼金二三枚，即劝酒当筵，备极酬答之乐。座客既可尽欢，女郎亦乐于从事。名为出局，以是为荣。所费不多，往往非花不醉。第从此竿头日进，则沈酣花月，所需不赀。窃恐阮藉囊空，未必花枝含笑。不若过眼云烟，为不失本来面目耳。必求极乐，毋乃太痴。 
　　旧城中有居姓姊妹二人，大略娟楚。新有营弁某以三百金易其妹。其姊少逊。闻尚待贾，同乡友人为言之。水师总戎幕中有东瓯氏者，酷喜金玉，往往招携。须髯如戟，时为拔去，亦不以为忤。久而愈笃，可谓爱花成癖者。亦此君为余言也。 
　　十二峰人尝同国香主人至徐宁门，访一姝丽。深巷曲折，数绕始达。小楼清雅，丽人在焉。字日香侬，钱塘苏小也。归为余言而屡欲往寻，不特路绝桃源，抑且芳踪幽杳，几如峡云无迹，莫可端倪。闻貌甚端妍，而词藻辩慧，且将有所适。惜乎未能谋面也。 
　　清江陈玉蝠为曩时花榜殿军。往在海陵曾见之。工讴昆山曲子，套数极多，言谈斐亹，竟日不倦。故是老宿，后辈所不及也。住蒋家桥，闻有主者，不复可往。学圃客尝因缘一见，态度犹昔。惜未能重访尔。 
　　游三径草堂者，辄以珠玉同称。余辈初亦等量齐观，谓未易优劣。会拗莲生耳珠玉之名，泥余同访。晓妆初罢，连袂偕来。芙蓉帘幕，接谈未久，生即谓余玉有光艳，差近雉皋金玉二姝。珠则粗才，不过少异寻常脂粉。余深维其语，殊觉大有会心。自此品题，当无舛错。 
　　此间有名黄鱼者，大率村墅女郎。饰貌修容，侨居城市。茅帘竹舍，作夜度娘。亦间有姝丽，可悦时目。惟莲船盈尺，湘裙徐启。满床蹒珊，不免令人索然乏味。闻此种率工房中纵送术，是以嗜痂者甘之如饴。斯亦冶游之外篇，风雅之变境也。 
　　魏晋乐府有巾舞、拂舞，遗制久佚。今则二八女郎，曼声按步，宛转踏歌，和以筝琶。每当绿酒微醺，红灯高挂，寻音按节，心调气和。翠巾徐拂，衣香袭人，有足神移目夺者。非知音密席，推奖再三，未肯轻试纤腰，偶施雅步也。其曲有独上小楼独对孤灯诸则，并皆情致缠绵。虽非白雪阳春，大率昵昵儿女语。加以金莲贴地，瑶佩飞云，楚楚腰肢，氍毹迥转，倍觉情文相生。玉蝠、大宝珍、王喜凤最擅胜场，余亦有专工者。殆亦巾舞之滥觞欤。 
　　小金玲侨高二家，新自崇川归，未数日也。貌秀倩，意态甚媚，齿犹雏凤，楚楚生怜。金珠年十八，自京江来。貌丰艳，意态恬适，绮席乍登，时誉大着。宝珍旧在海陵，曾同游宴，昨亦返棹崇川。齿虽少长，尚可想昔日规模。谈话颇不枯寂，惜嗜阿芙蓉，不免秋娘渐老耳。 
　　朋侪中十二峰人最豪宕。流连歌席，色舞神扬。雅近吾家横岘生气概，春夏气良不可少。东山生和而不流，虽有国风之好，不过香草美人之思，不屑屑求实际也。第用情最深，有所向往，固结缠绵，不能自解。幸防闲有素，不致倡条冶叶，茧裹絮缠耳。香草词人亦长于情者。惜以杨枝夙约未酬，无暇作章台新梦。所以与花周旋，未着色相。春柳生绮岁多情，而自期甚厚，操守亦严。虽心赏有人，终未肯红楼选梦。夫惟大雅，卓尔不群。彼君子兮，何日忘之。 
　　夫文生于情，绮怀难忏；醒胜于梦，絮果非诬。自非金臂大人，痛加棒喝，茧缠蛛缚，易种因缘；等藕寻莲，罔苏结想。根尘孰悟，缠使常深。梦幻泡影，谁如是观。太空元虚，讵非有境。曷怪丹衷易昧，白业罕修也。仆以妙年，即生色界，沈绵迷罔，觉岸希求。得失穷通，浮云等视。独至契深裙帔，缘缔簪裾。弗揆净因，特生恋境。乃至握手顷刻，挑目须臾，妄谓宿根，匪由勉致。颠倒一念，迟徊寸心。厚自排遣，莫能强制。是以笠屐所及，每多花旋招寻。时识空花，旋迷智种。迄今孤舟雨夜，彳亍郊原。听刁斗于高城，聆鸡声于村岸。非不寂寞是叩，羁穷可怜。而窈冥灵憺之思，斗叶俪花之笔，靡所发舒，性灵湮郁。由是剪灯酒罢，弄笔雨余。汇记前踪，纂成斯帙。色空胡征，因果宁虚。将使生香活色，悉绘毫端；尽态极妍，都呈腕底。其人呼之可出，于事非出无稽。托子虚亡是之辞，为璚箧瑶函之閟。雌黄月旦，偶寓丹铅。庶玉人月夜，藕认芳踪。金埒风前，堪寻旧躅。编录既咸，谰言复申。勿嗤饶舌丰干，当愧辩才非慧尔。嘉平朔日海陵宵泊书。 

　　〖注：■⑴，上髟下委，wǒ，音婐，■⑴鬌，发美也。■⑵，罒＋历，音历，羃■⑵，烟貌。〗 


　　燕台花事录　清　蜀西樵也（王增祺） 撰 　　 
　　 
　　序　　 
　　《燕台花事录》何为而作也？明人有言，穷措大抱床头黄面婆子，自云好色，岂不羞死？此言固也，而义未尽。人间真色，要不当于巾帼中求之，不则历遍青楼，亦只得赝物耳。京师女闾，视临淄奚翅十倍，瞢腾过眼，尤觉无花。而选笑征歌，必推菊部。其间不无粉饰，亦判媸妍。所谓天然美好者，岁要得一二人焉。岂西山多白樱桃花，秀气所钟，故生尤物耶！良由人间真色，固在此不在彼也。灯窗无俚，冥想前游，一夕成此。盖惧美人迟暮，藉以稍留颜色。虽然，人情无正色，悦目即为姝，香山早经道破遗珠之憾，仆也先群芳而雪涕矣。长安道上，大半看花，各举所知。是望诸寓公之好事者。蜀西樵也识。 　　 

　　上篇　　 
　　品花　　 
　　朱霭云，字霞芬，京师人，年十五。丙子花榜状头，为梅主人高弟。姿首如碧桃红杏，亭亭玉立，秀削可怜。性敏慧而蕴藉，士夫多自视弗如。吐词尤隽，每发一语，辄倾座人。花晨月夕，景龢门外，车马喧阗，大都为郎来。而酬应纷纭，入夏病几殆，今幸愈。天生此才，所当珍惜护持者。　　 
　　孟金喜，字如秋，直隶故城人，年十七。甲戌花榜第二人近信弟子。貌白皙而丰润，性温婉，对客殊落落。而与交久，辄有飞鸟依人态。其销魂荡魄，尤在星眸斜转时。花天酒地，久噪芳名，去岁病几殆，近渐愈，而体多倦。深夜招之来，每倚肩作枕，阖眼朦胧，同人怜之，无怪其不工酬应者。　　 
　　贾主人桂喜，字露香，京师人，年十七，出联星。予识之在癸酉夏，年甫十四。其秀在骨，其媚在神。刚健婀娜，兼擅其胜。所演《打灶》诸剧，有独步燕台之誉。乙亥重晤，则非复张绪当年矣。性不谐俗，于同辈亦少许可。时人比之梅花，故门前车马稍稀云。　　 
　　绚春姜主人双喜，字俪云，直隶河间人，年十七，出春馥，亦于癸酉识之。眉目疏秀，雅善修饰。性憨喜谐笑，不与人忤，故人多招之。春馥近有弟子蒋双凤，字扶云，年十四。回波流媚，貌亦白皙，是为后起之秀。　　 
　　锦雯刘主人双寿，字眉卿，京师人，年二十。出文安，予癸酉入都，首识之。姿首娟秀，过于所识诸郎。性温和，不见喜愠之色。顾不能饮，甫举杯，则红潮晕颊矣。近喜阅《聊斋》、《红楼》诸说部，学书饶有力。文安见有弟子田双庆，字云卿，年十四。颜色如桃花，能演《挡谅》诸剧。　　 
　　乔蕙阑，字纫仙，江苏人，年二十。佩春弟子。知书习史鉴，喜与文士清谈。闻其先本宦族，沈沦若此，亦可悲矣！　　 
　　姚主人宝香，字妙珊，京师人，年十九，出瑞春。结束登场，俨然庄妇。而歌喉清婉，尤有绕梁韵。其得名在癸酉前，见人殊落落，近则阅历世故，每与谈，辄如听柘枝儿，声声打入心坎中。　　 
　　谢宝云，字月珊，年十六。刘宝玉，字碧珊，年相若。俱京师人，瑞春弟子。当癸酉时，谢生刘净与姚妙珊合演《进宫》诸剧，令人耳目一快。近则姚谢已不能登场，而刘音益清健。且其躯复伟岸，乍见之如贵介中人。至所绘兰，亦有誉之者。　　 
　　王喜云，字霨卿，京师人，年十七。甲戌花榜第三人咏秀弟子。颜色如朝霞和雪，是具子房之貌，而兼有魏征妩媚者。故演《挡谅》诸剧，不掩其姿。其弟茹福儿，字莱卿，年十三，丙子花榜第二人。面如满月，酬应如成人，以武剧名。　　 
　　李玉福，字芙秋，京师人，年十六。丹林弟子。貌白皙，尤善修饰，性聪颖，解作书画。善演《思凡》诸剧。灯红酒绿，尤喜唱大江东去，其亦巾帼中有须眉气者耶！　　 
　　陈喜凤，字桐仙，京师人，年十六。本绮春弟子，今归遇顺。貌不逾中人，兼有期艾之病。顾妆束登场，则歌喉清婉。且善琵琶，工琴。与人交，落落大方，无狐媚态。　　 
　　陈啸云，字琴芬，京师人，年十五。景龢弟子。音清越以长，对面楼头，人声腾沸中，能闻其语。，童牙孤露，每演《扫雪》诸剧，泪随声下。性尤诚实不欺，人以此多之。　　 
　　艾顺儿，字丽琴，京师人，年十五。嘉颖弟子。英爽不群，音复清越。演《干元山》诸剧，令观者眉飞色舞。近易丈夫为巾帼，岂砚师欲束其不羁之态耶？　　 
　　张翠喜，字桐仙，京师人，年十五。声振弟子。初颇静默，近稍狡狯。石顽道人谓其姿首足驾如秋而上之，予则感其有爱我之言。　　 
　　白喜林，字燕芬，直隶人。吴爱林，字燕芳，京师人，年均十三。杏春弟子。眼波含媚，语呖呖如新莺。初不与人洽，偶抚之，辄欲啼，近则颇工酬应矣。吴俊快解人意，而貌差逊，又其弟燕香，齿尤稚，演《冥勘》诸剧，名过两兄。以昆弋腔较胜也，其秀亦在目。　　 
　　梁亦琴，字倩侬，涿州人，年十四。馥荃弟子。额秀腰纤，语音清脆。歌场一见，殆移我情。中以小隙，往还遂疏。然知予所在，必径来佐酒，亦复楚楚可怜。且予青衫落拓，感喟良深。其言间有如吾意者，故至今犹为耿耿也。　　 
　　梁双喜，字阑君，京师人，年十四。景福弟子。灯红酒绿间，星眼迷离，微露玉粳。于当年露香，盖十得四五焉。无怪鹔鹴君之倾倒，而予亦对新人如觌旧好也。　　 
　　陆春燕，字蕊仙，京师人，年十四。安义弟子。妆束上场，宛如好女。腰肢袅娜，体态轻盈，只合以香扇坠目之。音尤清脆，隔帘娇语，殆如去年之霞芬。天地生才，初不稍吝，明岁花榜状头，舍此奚属耶？其同怀兄春兰年十六，貌仅中人，歌喉浏亮，独出冠时。　　 
　　都门小住阅人德，好色其如好德何？暂把彩毫留丽质，落花一任去来波。蜀西樵也，丙子仲冬临川寓所书。
  </div>
  <div class="pagination">
   <a href="香艳丛书_page281.html">
    上一页
   </a>
   <span>
    ...
   </span>
   <a href="香艳丛书_page277.html">
    277
   </a>
   <a href="香艳丛书_page278.html">
    278
   </a>
   <a href="香艳丛书_page279.html">
    279
   </a>
   <a href="香艳丛书_page280.html">
    280
   </a>
   <a href="香艳丛书_page281.html">
    281
   </a>
   <span class="current-page">
    282
   </span>
   <a href="香艳丛书_page283.html">
    283
   </a>
   <a href="香艳丛书_page284.html">
    284
   </a>
   <a href="香艳丛书_page285.html">
    285
   </a>
   <a href="香艳丛书_page286.html">
    286
   </a>
   <a href="香艳丛书_page287.html">
    287
   </a>
   <span>
    ...
   </span>
   <a href="香艳丛书_page283.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
