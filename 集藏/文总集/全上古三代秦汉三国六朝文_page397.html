<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 397 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 397 页/共 658 页</h1>
    <div class="content">
　　惟海隅之奇鸟，资秀气以诞生。拟鸾皇而比翼，超羽族而独灵。濯冰霜之素质，九皋之奇声。啄荒庭之遗粒，漱绝涧之馀清。望云舒而息翮，仰朝霞而晨征。辍王子之灵辔，絷虞人之长缨。辞丹穴之神友，与鸡鹜而同庭。轩天衢而奔想，顾樊笼而心惊。独中宵而增思，负清霜而夜鸣。资冲天之俊翮，曾不殊于鸟雀。禀寿之修期，忽同雕于秋薄。匪物之足悲，伤有理而横落。（《艺文类聚》九十）
张新安
张失其名字，元兴初新安太守。

　　○答谯王论孔释书

　　仰复渊旨，匪迩伊教，俯惟未造，鞠躬泛对。窃以为遂通资感，涉悟籍缘，诚微良因，则河汉滋惑，故待问拟乎撞钟，启发俟于愤悱。夫妙学穷理，乃圣乃神，光景烛八维，ぽ仰观九有。然而运值百龄，均万劫者，岂非嘉缘未构，故业化莫孚哉？是以圣灵辍轨，斯文莫载，靡得明徵理归，指斥宗致，只以微显，婉而成潜，徙冥远之生，导三世之源，积善启报应之辙，网宿昭仁之苗，弘信既以渐渍，习成吝滞日祛，然後道畅皇汉之朝，训敷永平之祀，物无<韦军>荧，人斯草偃，实知放华犹昏，文宣未旭，非旨睽以异逋，谅理均而俱踬者，附会玄远，孰夷冒言，谬犯不韪，轻率狂简。（《弘明集》十二）
羊孚
孚字子道，泰山南城人，历太学博士兖州别驾，桓玄为太尉，以为记室参军。

　　○诣桓玄笺

　　自顷世故睽离，心事沦蕴，明公启晨光于积晦，澄百流以一源。（《世说·文学篇》）

　　○雪赞

　　资清以化，乘气以霏，遇象能鲜，即洁成晖。（《世说·文学篇》，又《艺文类聚》二，《御览》五百八十八。）
徐道覆
　道覆，卢循姊夫，元兴中，循据广州，以为始兴太守，义熙中，与循入寇，败归，刘藩孟怀玉击斩之。

　　○驰使报卢循

　　毅兵众甚盛，成败事系之于此，宜并力摧之，若此克捷，天下无复事矣。根本既定，不忧上面不平也。（《宋书·武帝纪》上道覆闻刘毅南上，驰使报循。）
刘瑾
瑾，元兴末为太常卿，有集九卷。（案，《初学记》以为宋人，今从隋志。）

　　○甘树赋

　　伊冥造之绵绵兮，纟丽群象于成遇。嗟卉草之森秀兮，将归美于甘树。诞寄生于南楚兮，播万里而东布。浸冷泉以摇根兮，竦逸条以承露。结密叶以舒荫兮，涤纤尘以开素。仰清气以旭晨兮，流惠飙于薄暮。虽飞荣于园沼兮，契峦松之贞趣。时屡迁而弥真兮，凌寒暑而一度。（《初学记》二十八）

　　○殷祭议

　　殷无定月，考时致敬，其礼意尚简。去年祠，虽于日有差，而情典允备，宜仍以为正。（《通典》四十九，元兴三年。）

　　○又议

　　臣寻升平已後，殷祭皆在周内，永和十年至今五十馀载，三十月辄殷，是依礼五年再殷，而泰言非当。若臣启不允，则责失奏弹。（《通典》四十九，义熙三年。）
刘润之
润之，元兴末为尚书左丞。

　　○殷祭议

　　泰元元年，四月应殷，而礼官堕失，建用十月，本非正期，不应即以失为始也。宜以反初四月为始，当用三年十月。（《宋书·礼志》三，义熙三年，《通典》四十九作元兴三年。）
陈舒
舒，元兴末为博士。

　　○议殷祭表（元兴三年）

　　三岁一闰，五年祭，八年又祭，两头如四，实不盈三，又十一年殷，十四年殷，凡间含二，则十年四殷，与礼五年再殷，其议合矣。（《通典》四十九）

　　○武陵王招魂葬议

　　失太保生没虏场，求依太傅故事招魂葬。案礼无招魂葬之文，时人往往有招魂葬者，皆由孝子哀情迷惑。宜以礼裁，不应听遂。（《通典》一百三）
徐虔
虔，元兴末为博士。

　　○后服未终废乐议

　　周景王有后嫡子之丧，既葬除服而宴乐，叔向犹讥之。今宜不悬。周礼，有忧则弛悬。今天子蒙尘，摄王不宜作乐，但先人血祀，不可废耳。鲁庄公主已入庙，闵公二年吉，犹曰未可以吉，是不系于入庙也。谓不宜设乐。（《通典》一百四十七，符问，章皇后虽哀限未终后主已入庙，当作乐不博士徐虔议，案，穆章何后崩于元兴三年，时桓玄挟帝西上，武陵王遵承制，故云摄王也。）
卷一百四十一
曹述初
述初，元兴未为太常博士。

　　○难徐邈殷祭议

　　三年之丧，其实二十五月，则五年何必六十月。礼，天子特礻勺，三时皆，虽有定年，而文无定月。（《通典》四十九，元兴三年。）

　　○出後者却还为本父服议

　　或曰：“甲有子景，後叔父乙，甲死，景以降服周。涉数年，乙之妻又亡，景服父在为母之服，今叔父自有子，景既还本，当追报甲三年服否？若遂即吉，则终身无斩之服。”

　　博士曹述初议曰：“《礼》，大宗无子，族人以支子後之。不为小宗立後，明弃亲即疏。叔非大宗，又年尚少，自可有子。甲以景後，非礼也。子从父此命，不得为孝。父亡则周，叔妻死，制母服，于义谬也。今归本，宜制重，以全父子之道。”

　　或难曹曰：“《礼》，日月过而後闻丧，则有税服。当闻丧之日，哀情与始遭丧同。是以闻丧或在数十年後，犹追服重。甲死，景即知丧，哀情已叙为出後降周者服制耳。三年之丧，称情而立文，父丧积年，哀戚久除，今更制重，是服非称情之义。若依税服，失其类矣。且子为父，不过再周。景尝为甲已服周矣，今复制重，是子为父服三周也。岂礼意乎？”

　　答曰：“景于礼无後乙之义，景既不得成重制于乙，又阙父子之道，人子之情，岂得无追远之至戚乎？就使情轻，于日月已过，而後闻丧，服父之礼，宁可便废？今以哀戚久除方制重服为难，过矣。父之于子，兼尊亲之至重，礼制斩三年，明其兼重也。齐周服，非所以崇尊亲之至重。景虽尝为甲服周，岂礼也哉，而数以为父三周乎！”

　　或难曰：“《礼》，妇人有父丧未练，而夫家遣之，则为父服三年；既练而见遣，则已。犹如为人後者，亦为所後斩三年，为父服周。服制既同，则义可相准。若甲死未练而景归，则应为三年。今丧已久，于礼不应追服。”

　　答曰：“《礼》，妇人适人，则降父服周。为夫三年，既练而见遣，父服除矣。重制已成于夫。故虽及父母之家，父亡不得复为父服三年，不二斩之义也。妇人于礼，得成其重制于夫，景于礼无後乙之义，虽甲丧久除，而景归，既已不得成重于乙，今又不为甲追制重服，是景为人子终无服父之道也。”

　　张湛谓曹曰：“礼所称为人後，後大宗，所以承正统。若非大宗之主，所继非正统之重，无相後之义。今乙虽无子，于礼不应取後于甲。甲之命景，景之从甲，皆为违礼。若如前议，则兄弟以子相养者，代代有之，此辈甚众，时无讥议。盖同系一祖，兄弟所生，犹如己子，非犯礼违义故也。虽非礼之正义，亦是一代成制，由来故事，岂可以甲命独为非礼，景从便为失道。此之得失，自当与代人共之耳。今所疑于景既当持服与不，议者以为景归宜制重。引税服为例，恐非明证。夫税服者，自谓日月已过而後闻丧，闻丧之日，即初死之时，为制服之始。今月数得全，哀情得叙，为人後者，父终则尽心极哀，但逼于所後，抑情降服，以尊父命。及其还归，论丧则已积年，即事则必有降杀，而方复追，所谓不称情者矣。过时而不知丧，则是平吉之人；既初闻之，则同于始死。与丧过而归，何得为例！若谓景既不得全重制于乙，又阙子道于甲，故更服重，即所谓全父子之道，犹非税服乎。”又设难云：“妇人父丧，既练而见遣，为父服周，以准为人後者，既还所生，父丧已久，于礼不追，此议何疑？”

　　答曰：“正以妇人得成制于夫，景不得成重制于乙。今景于礼，诚无後乙之义。然据受父命为人子，与妇人出适者，皆为本亲降服一等，为所後及夫制服三年，其义正同也。今以妇人既练见遣，重制已成于夫，故不为父三年。今谓景本不应为乙後，然景既奉命为乙子，则许其降本亲之服，及其丧过而归，则重制成于所後矣。若不服重制其本亲，乃岂可终身无斩之服？直是率怀而言，无所依据耳。”（《通典》九十六）

　　○集解明宗义

　　其士大夫之嫡者，此为诸侯别子之後也。或母弟之子孙，或庶弟之子孙，位为大夫者，各祖别子为始祖，各宗其嫡为大宗。嫌庶子小宗之後，犹不得为嫡，故通称嫡以明之，後代皆应同正也。（《通典》七十三）

　　公子有宗道者，礼，诸侯不服庶子，先君之所不服，子亦不敢私相服也。夫兄弟之恩，既不可以无报，亲戚群居，又不可以无主，故君必命长弟以为之宗。宗立而相服，相服之义，由于其宗，故曰公子有宗道也。公子之公，为其士大夫之庶宗者，公子之公，谓君之庶弟受命为宗者也。其有功德，王复命为诸侯，尊，群庶所不敢宗，故此君复命其次庶代己为宗主。士大夫，群庶之仕位者也。（《通典》七十三）
刘柳
柳字叔惠，南阳人，司空乔曾孙，累官尚书左右仆射、後将军、吴国内史，历徐兖江三州刺史，封都乡亭侯，义熙十二年，除尚书令，卒赠右光禄大夫开府仪同三司。

　　○荐周续之于太尉刘裕

　　臣闻（案，刺史与太尉笺不称臣，此宋书追改耳）恢耀和肆，必在兼城之宝；翼亮崇本，宜纡高世之逸。是以渭滨佐周，圣德广运，商洛匡汉，英业乃昌。伏惟明公道迈振古，应天继期，游外畅于冥内，体远形于应近，虽汾阳之举，辍驾于时艰；明扬之旨，潜感于穹谷矣。

　　窃见处士雁门周续之，清真贞素，思学钩深，弱冠独往，心无近事，性之所遣，荣华与饥寒俱落，情之所慕，岩泽与琴书共远。加以仁心内发，义怀外亮，留爱昆卉，诚著桃李。若升之宰府，必鼎味期和，濯缨儒官，亦王猷遐缉。臧文不知，失在降贤；言偃得人，功由升士。愿照其丹款，不以人废言。（《宋书·周续之传》，江州刺史刘柳荐之于高祖，俄而辟为太尉掾，不就。）
刘毅
</div>
    <div class="pagination">
<a href="全上古三代秦汉三国六朝文_page396.html">上一页</a><span>...</span><a href="全上古三代秦汉三国六朝文_page392.html">392</a><a href="全上古三代秦汉三国六朝文_page393.html">393</a><a href="全上古三代秦汉三国六朝文_page394.html">394</a><a href="全上古三代秦汉三国六朝文_page395.html">395</a><a href="全上古三代秦汉三国六朝文_page396.html">396</a><span class="current-page">397</span><a href="全上古三代秦汉三国六朝文_page398.html">398</a><a href="全上古三代秦汉三国六朝文_page399.html">399</a><a href="全上古三代秦汉三国六朝文_page400.html">400</a><a href="全上古三代秦汉三国六朝文_page401.html">401</a><a href="全上古三代秦汉三国六朝文_page402.html">402</a><span>...</span><a href="全上古三代秦汉三国六朝文_page398.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
