<!DOCTYPE html>
<html>
<head>
    <meta charset="UTF-8">
    <title>宋文鉴 - 第 28 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 28 页/共 75 页</h1>
    <div class="content">　　卿勲德之旧简在帝心从容一州足以休养而抗奏至于四五必以田里为归岂朕视遇故老有不足于卿乎何其求去之果也欲喩至意莫知所言惟能勉留实副勤伫
　　赐答曾公亮诏　　　　　　　　王安石
　　眚烖变异以戒人君推之股肱朕所不敢元勲旧德实赖交修谴告之来必缘象类明谕朕志使当天心庶几君臣并受遐福不务出此而果于辞权是惟保身岂曰谋国
　　赐特放知潭州燕度待罪诏　　　王安石
　　卿受命方隅助宣德化奸宄弗率乃触大诛引慝自归谓当谴黜万方有罪责在朕躬虽尔长民岂专任此赐宰臣韩琦不赴文德殿立班待罪不允诏
　　王　珪
　　天子之御正朝乆而未讲宰相之班百辟后亦从隳防台简之忽陈规邦彞之浸畧葢延英赐对每逾中之咨故宣政留班不及大昕之谒矧在职之匪懈奚引愆而靡宁宜斥细嫌用绥素瞩
　　赐河阳三城节度使兼侍中曾公亮乞免册礼允
　　诏　　　　　　　　　　　　王　珪
　　天子临轩拜三公其礼旧矣今朕以上公之秩加于元臣方戒有司卜日而册授之乃援比固辞不能为朕引绂廷下吁其礼何时而可复耶虽用勉从则匪朕心之怿
　　赐判亳州富弼乞罢使相不允诏　王　珪
　　朕初临丕基首撰大吏方劳精而共务忽引疾以屡辞去虽逾于岁年念不舍于朝夕适览奏函之蔇又将使衮之还且重禄所以赋上贤乐郡所以优旧德宜收曲虑终保高名
　　赐吴奎免恩命不允诏　　　　　王　珪
　　天子惟君万邦建时百辟以只迪于乃事矧曰左右之臣以朝夕承乂乃辟予敢有弗钦尔克懋乃猷兹庸命尔图厥政尔乃陈所以固辞朕命者三朕思有虞之世羣臣皆让亦莫安厥位终敇之曰兪汝往哉尔弗逖闻于前人其率时训惟厥中呜呼愼尔止毋倚乃身乃罔弗孚于休
　　戒谕夏国主诏　　　　　　　　王　珪
　　维乃祖考克有西土世为汉藩辅今尔弗蹈于前烈乃窃署重爵以奉币于朝方边吏拒还乃复稽留境上不及廷见之期洎朕亲防贡函而僭我王命实如所闻朕疑风俗荒逺未逹朝廷之仪虽然弃信慢常谊不可长其务思先世之约以保绥于斯民毋忽是图以奸我有邦之罚今后所差使人即不得僭拟
　　赐宰臣韩琦请郡不允诏　　　　吕公着
　　夫忘身徇国者前志之所高送往事居者人臣之所勉顾惟寡昧矧在亮隂永言负荷之艰实頼股肱之助荐披来奏颇异予闻谓已事于山园必听辞于机柄虽末代或尔在本朝则无唯天圣之初冯拯去位非缘使领而获罢葢以疾疚之匪任卿体力素强望实兼劭所宜遗履谦之近节懋经国之逺图深体至怀勉绥厥位
　　赐王广渊张诜奬谕诏　　　　　元　绛
　　洮岷之役师旅载兴维予信臣一乃忠力百尔调发并济厥须告凯奏功实繄佽助特加褒宠有腆分颁宜体眷怀益图来効
　　赐新除落致仕依前光禄大夫范鎭赴阙诏
　　苏　轼
　　夫有德君子以精神折冲譬之麟鳯能服猛鸷朕虚怀前席以致诸老非敢必以事诿也苟得黄髪之叟皤然在位则朝廷尊严奸宄消伏卿虽笃老乃心王室毋惮数舍之劳以副中外之望
　　赐尚书刑部侍郎范百禄乞外任不允诏
　　苏　轼
　　成王命君陈商民在辟予曰辟尔惟勿辟予曰宥尔惟勿宥惟厥中古之有司与天子相可否葢如此而况公卿之间议有异同而不尽其説哉例在中书与在有司固宜审处归于至当而卿遂欲以此去位非古之道也其益修厥官以称朕意
　　沿路赐奉安神宗皇帝御容礼仪使吕大防银合
　　茶药诏　　　　　　　　　　苏　轼
　　于赫神考如日在天虽光明无所不临而躔次必有所舍肆予命尔只奉此行礼既告成勤亦良至感慕之外嘉叹不忘
　　赐阿里骨诏　　　　　　　　　苏　轼
　　惟尔祖先世笃忠孝本与夏贼日寻干戈亦惟恃我朝廷爵秩之隆用能保尔子孙黎民之众肆朕命尔嗣长乃师而承袭以来强酋外擅尔弗能禁恣其所为遂据洮城以犯王畧隂连夏贼约日盗边朕愍属羌之无辜出偏师而问罪元恶俘获余党散亡山后厎平河南绥服朕惟率酋豪而捍疆埸乃尔世功叛君父而从仇讐岂其本意庶能改过未忍加兵果因物以贡诚愿洗心而効顺尔既知悔朕复何求已指挥河路更不出兵及除已招纳到部族外住罢招纳依旧许班次往来买卖及上京进奉尔宜约束种类共保边陲期宠禄于有终知大恩之难再勿使来疑复为虚言
　　赐正议大夫知邓州蔡确乞量移弟硕允诏
　　苏　轼
　　以义责备春秋有失教之讥以情内恕诗人有将母之念硕之得罪事在有司难以遗近之亲而废朝廷之典反观来请有防予心重违兄弟急难之词以伤人子奉飬之意
　　赐端明殿学士银青光禄大夫致仕范鎭奬谕诏
　　苏　轼
　　朕惟春秋之后礼乐先亡秦汉以来韶武仅在散乐工于河海之上往而不还聘先生于齐鲁之间有莫能致魏晋以下曹郐无讥岂徒郑卫之音已杂华戎之器间有作者犹存典刑然铢黍之一差或宫商之易位惟我四朝之老独知五降之非审声知音以律生尺览诗书之来上阅簨虡之在廷君臣同观父老太息方诏学士大夫论其法工师有司考其声上追先帝移风易俗之心下慰老臣爱君忧国之志究观所作嘉叹不忘赐观文殿大学士集禧观使苏颂乞致仕不允诏
　　范祖禹
　　祖宗以来贵德尚齿鼎槐之老莫不眷留班于大廷表仪百辟卿向繇省辖进涖宰司深执劳谦恳求去位置使祠馆勉徇雅怀已退处于丘园尚何殊于田里矧卿筋力克壮聪明不衰中外所瞻足以重国体兹至意无或费辞
　　赐新除观文殿大学士中太一宫使范纯仁令赴
　　阙供职诏　　　　　　　　　曾　肇
　　卿三朝元老四海具瞻出处为邦国之重轻用舍繋仁贤之消长乆置散地宜还本朝俾陟降于殿帷仍总司于琳馆岂惟尊德尚齿昭示宠优庶几鲠论嘉谟日闻忠告昔周公已老犹在京师留侯虽病不去汉室眷惟旧弼异世同心闻命疾驰副朕所望












　　宋文鉴巻三十一
　　钦定四库全书
　　宋文鉴巻三十二
　　宋　吕祖谦　编
　　勑
　　颁贡举条制勑　　　　　　　　欧阳修
　　夫儒者通天地人之理而兼明古今治乱之源可谓博矣然学者不得骋其説而有司务先声病章句以牵拘之则吾豪儁竒伟之士何以奋焉有纯明朴茂之美而无斆学养成之法饬身励节者使与不肖之人杂而并进则夫懿德敏行之贤何以见焉此士人之甚而学者自以为患议者屡以为言朕慎于改更比令详酌仍诏宰府加之参定皆以为本学校以教之然后可求其行实先防论则辨理者得尽其説简程式则闳博者可见其材至于经术之家稍增新制兼行旧式以勉中人其烦法细文一皆罢去明其赏罚俾各劝焉如此则待士之意周取人之道广夫遇人以薄者不可责其厚今朕建学兴善以尊子大夫之行而更制革以尽学者之材予于教育之方勤亦至矣有司其务严训道精察举以称朕意学者其思进德修业以无失其时凡所科条可为永制
　　赐右屯卫大将军叔韶奬谕勑　　欧阳修
　　朕固嘉汝向学励善蔚然而有文与夫习富贵之骄而乐狗马之翫者异矣然夫学者所以知君臣父子之礼出可以施于国入可以施于家汝其慎择厥师讲救其阙使言而无过以自逺于悔尤夫能异于众人诚为有立必至乎君子然后大成汝其勉之无或中止
　　赐陜西西路沿边经略招讨都部署司勑
　　宋　祁
　　朕防军旅之苦宠边陲之良事从优寛情无遴爱至于常愆细过并许功除烦文苛法罕由吏议昨滕宗谅张亢并缘事任合给公用库钱俾其宴享賔僚犒饫军伍而乃用度无艺簿领失防阳托贸营潜有牟入攸司言上遣使即推如闻逮系颇多鞠劾弥广本其冗费宁足深诛已罢案穷悉令原贷其滕宗谅等止免一官量降差遣虽屈吾法期慰士心且夫尽用市租美推赵将来从我取谊表汉臣每慕前风大体尚虑诸道帅守便以兹事为惩或损狭饩牵或裁量药饵苟存畏避谓免讥弹胡益至公亦非朕意但当循经费之式去自润之私取仰于官均惠于众由兹厎绩夫何间然安节坦怀毋或疑惮
　　罢诸路同提防刑狱使臣置转运判官勑
　　刘　敞
　　国家兼覆防内疆理天下分州立邑十有八路惟吏之不平民之失职政之颇纇狱之紏纷未能独察也故设紏防之司使奉钦恤之寄专属朝寀贰以武吏诚欲审疑察枉释寃决滞纳民于不寃流化于无讼而武吏或起世家或由军功文墨期会未必深究监司背项适增其繁夫非其习而望其效违其方而冀其功不亦难乎其罢诸路同提防刑狱使臣令枢密院勘防已及二年者即令赴阙未及二年者与就移合入差遣及于河北河东陜西缘边兵马多处相度添置路分都监以次补用庶几人尽所长官不虗受夫转运使之任所以寄耳目治财赋集事功也江南东西荆湖南北广南东西福建益梓利防等十一路此其去京师逺者万里近者数千里或跨带山海﨑岖蛮夷而皆一员主之处则无与参虑出则无与僇力设有缓急之警调输之烦机防一失民受其甚非豫虑先事之策其各增置转运判官一员以三年为一任选差第二任以上知州资序人候一任满日与提防刑狱差遣初入知州及第二任通判资序人候满两任日与提防刑狱差遣若居部无状隳职败事亦重行其罚葢士常患任之不当其材无以见长用之不久其任无以就功今朕别异文武使得自试选擢贤能使得次进吾于士大夫可谓无负矣其各竭力悉心勉成功名布告中外咸谕朕意
　　复天下州县官职田勑　　　　　张方平
　　昔在先帝诏复公田合王制班禄之差得圣人养贤之义载原深防本自爱民比者搢绅之间屡陈利害之意以谓郡县受地有无不齐铨审除员权利为幸奔竞以之伤俗因缘至于害人故尝命官断以定数诚足厘于浮然未安于予怀礼不云乎厚禄以劝羣臣则下之报礼重凡厥文武仕于朝廷虽亷素者惟士之常而富贵者人之所欲其全寛大之体自有公平之制所宜给其所未给均其所未均约为等差防令增足使事父母者得以致其养畜妻子者得以致其乐冠昏防祭有所奉庆恤馈问有所施不牵私室之忧必专公家之虑则六计可以羣吏之治四方可以期众职之修傥自犯于有司亦何逭于彞宪上广先朝之惠示不敢渝下俾诸臣之言审兹自定惟尔中外体予所存
　　条制资廕勑　　　　　　　　　张方平
　　周礼大司乐掌学政以六艺教郡国子汉制光禄勲典仕籍以四行察三署郎兹其官材本于世冑然当辨论必属俊良令廕法之所原古典刑之是宪惟因循之日久寖滋蔓而幸多生作法之凉滥起推恩之过且赏延于世谅非及于疎宗官惟其人顾何取乎髫稚暨阶仕进之路复无诲育之科室不茨墉田不疆畒处不裕立身之道出不闲从政之方略观贵途良鲜旧族此则上因朝廷法制之不立下自父兄训义之不孚故俾宰司详为定令使夫冡嗣先录以笃为后之体支子限年以明入官之重设考艺之格激之向学立保行之条勉令率履前史不云爵禄者天下之砥石人君所以砺世磨钝兹实用焉庶乎位有称职之才朝多济世之美非惟为国造士是乃为臣立家咨尔具僚知朕此指
　　皇族出官勑　　　　　　　　　苏　颂
　　自我祖宗慎叙邦族大则疏封于爵土次则通籍于闺台普集京师参奉朝请然而世绪寖逺皇枝益蕃属有亲疎则恩有隆杀才有贤否则禄有重轻今而一贯于周行是亦奚分于流别虽睦婣之道诚广而德施之义未周昨近臣数言宰司继请谓宜定正限以等彜朕惟亲戚之间经史有训汉唐之世典故具存或以九族辨尊卑或以五宗纪逺近或听推恩而分子弟或许自试而効才能或宗子之贤得从科举或诸王之女自主昏姻尽前世之所行顾当今之未备况我朝制作动法先王岂宗室等衰反无定着因俾羣公之合议将为一代之通规载揽奏封具陈条目以谓祖宗昭穆宜从世世之封王公子孙抑有亲亲之义若乃服属之既竭洎于才艺之并优在随器以甄扬使当官而勉懋至于任子之令通昏之仪凡曰有司之常一用外官之法佥言既允朕意何疑告于将来遂颁明命噫自义率祖既殊升降之文因时制宜斯尽变通之利咨尔宗盟之众固多博识之伦奉承新书当体朕意
　　赦文
　　建隆登极赦文　　　　　　　　阙　名
　　五运推移上帝于焉睠命三灵改卜王者所以膺图朕起自侧微备尝艰苦当周邦草昧从二帝以徂征洎虞舜陟方翊嗣君而纂位但罄一心而事上敢期百姓之与能属以北兵侵疆边民罹苦朕长驱禁旅往殄渠魁鼓旗才出于国门将校共推于天命廹廻京阙欣戴躬幼主以厯数有归寻行禅让兆民不可以无主万几不可以旷时勉徇羣心已登大宝昔汤武革命发大号以顺人唐汉开基因始封而建国宜国号大宋改周显德七年为建隆元年乘时抚运既叶于讴謡及物推恩宜周于华夏可大赦天下于戏革故鼎新景命初隆于王室眚灾肆赦鸿恩普洽于民心更赖将相王公协谋同力共禆寡昧以致升平凡尔万方咸知朕意
　　嘉祐明堂赦文　　　　　　　　王　珪
　　朕承三圣之基履四海之贵深惟持国之日久益念为君之道囏有临听之瘽庶以图天下之佚无奉养之靡庶以资天下之丰兢兢万务之维微勉勉前事之所戒倚以左右辅弼之正予敢有弗钦事于上下神祗之明予敢有弗肃属九谷登富三辰昭华象来梓海之祥尘絶玉关之警有邦之应于朕岂功恭念为天之子者必修报本之禋为人之子者必怀追养之慕重循菲德屡缉旷文顷按明堂之图古如路寝之制载经斯室载度斯筵直大火之骍芒乘季秋之肃气物无上帝之称非躬祠不足昭虖防圣维文考之尊非严配不足尽虖孝于时备法物之驾服大冕之章格灵贶于眞庭欵清德于太宇还祗宗祀之举具饬纯诚之将廼神光陆离烛于荐鬯之夕喜气休晏被于燎柴之时亶丕事之继成敢蕃厘之专飨宜孚廷涣以契天心可大赦天下于戏承神之胙既均辉耀之微荡俗之瑕复若风霆之布盖礼钜则择之博孝至则劝以遐尚赖秉文之英经武之杰厉同寅于王室壮大治于邦图共荷无疆之休亦膺无穷之闻
　　治平立皇太子赦文　　　　　　王　珪
　　王者承天立极莫不思长世之图为国建储所以正万邦之本故朕亲先父子而天下皆以为爱命发朝廷而天下不以为私粤予上嗣之良禀自日跻之圣出而就傅寖穷学肆之闻入则承顔勤至寝门之问比疏荣于王社益侈德于天枝顾荷丕基之艰犹虗正体之贰矧汉文命嫡着于即阼之初年且夏后立子期以传家于万世维羣元之所徯维大器之所承式符少海之祥宜践东朝之位肆显册之丕发嘉佥言之大同爰契欢心用覃旷泽可大赦天下于戏文昭武穆夙诒燕后之谋震长离明本有承华之象葢义重虖先者礼必亟举庆施虖上则惠必遐流咨尔庶方当体朕意
　　熈宁七年南郊大赦　　　　　　元　绛
　　王者钦崇神天严奉宗祏就郊以飨所以诏天下之恭假庙而烝所以教天下之孝洪惟五圣之烈诞辑百王之文肆予冲人昭事上帝载念物无以称维一诚可以展大报之仪祭不欲烦维三岁可以述躬行之典协会康年之顺道迎至日之长是用朝荐殊廷裸将太室乃进登于阳畤以裒对于皇穹合祛柔祗陟配文祖祝燧告洁赞牺尚纯六乐变音舞奏而诸物至二精扬燎烟升而万灵交方丕事之获成敢蕃禧之专飨宜旉大号以赉多邦可大赦天下于戏意尽精禋既秩宗祈之举政施惠衍亶昭庆宥之行维时黎元绥我德泽尚赖谟明四近忠荩羣材仪图新美之功劢相隆平之运同底于治永孚厥休
　　元丰立皇太子赦文　　　　　　邓润甫
　　父子一体也惟立长可以图万世之安国家大器也惟建储可以系四海之望位序蚤定而人莫不以为悦典礼亟崇而众罔敢以为私永惟上嗣之贤寔有妙龄之誉入而视膳孝友见于夙成出则好书聪哲繇于自得粤绍休于正统犹虗位于东朝廼考蓍龟之占廼稽方册之实载涓吉日肇辟青宫周家先亲不敢忘庙社之重夏后与子葢以顺天人之心宜覃旷恩徧暨群品可大赦天下于戏离明震长緜帝绪于亿年解吉涣亨洒天仁于万物葢礼之所行者大则泽之所流者深咨尔多方体朕至意
　　册
　　干德上尊号册文　　　　　　　范　质
　　维干德元年嵗次癸亥十一月己酉朔十六日甲子摄太尉守司徒兼侍中萧国公臣质守司空平章事臣溥尚书右仆射平章事臣仁浦及内外文武臣寮马歩诸军将校藩郡守臣四夷君长缁黄耆艾等七千五百人谨再拜稽首上言曰惟天为大惟尧则之又曰舜有天下无为而理是以古之言道德者莫先于二帝一则曰聪明文思一则曰温恭濬哲英声茂实意无欲而自彰景福洪休心无求而自至巍巍荡荡无得而言伏惟皇帝陛下高明博厚宣慈惠和纯粹之德全孝友之行着惟精惟一知微知章向者龙尚处于潜渊日未离于旸谷厯试之际志在扶危险阻艰难何往不济跃马蹈高平之阵麾戈佐淮甸之征喋血鏖兵一月三捷劳旋饮至论功莫二洎乎天监厥德用集大命人祗叶应风雨咸若鼎运初建国歩犹梗始则李筠犯顺长防指阙并人连祸冦我北鄙于是有太行之行重进怙乱弃德崇奸幅员千里生民被毒于是有广陵之役千乘万骑如霆如雷询彼仇方震叠区宇翠华宵至坚城旦下连平二孽有同符契累朝已来出师诛暴未有若兹之竒速也顷者华风不竞中国政微五岭三江置诸度外殊文异轨六纪于兹肇启圣谋驱攘防乱荆湖厎定南土晏然燕蓟之戎汾晋之孽燕巢幕上朝不谋夕边事少间理道无壅严恭寅畏一日万几勤于已而泰于人俭于躬而丰于物明四目而高视逹四聪而逺听不侮鳏寡恤天穷也信及豚鱼遂物性也惜力念耕耘之苦推食闵介冑之劳法家之流既峻且密乃诏大理重正刑名俾尽哀矜务从寛简减盗窃之罪缓盐麴之禁好生之德通于神明若乃昧爽丕显坐而待旦商汤之戒慎也侧身损已长辔逺驭汉文之化导也循名责实信赏必罚建武之法制也果敢决断从善如流贞观之风烈也帝王之道于兹备矣太平之业于兹成矣于是祗见清庙致其孝享圜丘展礼对越上一献而天帝降祉再献而神人以和三献而万禄攸报祥风拂袂休气绕坛熈熈怡怡羣心胥悦国家大庆众庶共之肆赦覃恩俾民更始与天合道谓之应天天无不覆谓之广逺无不至谓之运博施济众谓之仁智周万物谓之圣化成天下谓之文保大定功谓之武其德无际谓之至德臣等不胜大愿谨奉玉册玉宝上尊号曰应天广运仁圣文武至德皇帝伏惟垂日月之明监亿兆之情凝旒端委昭受鸿名如山岳之固如松柏之贞干健不息品物咸亨承天之祐万寿千龄
　　封祀玉牒文　　　　　　　　　阙　名
　　维大中祥符元年岁次戊申十月戊子朔二十四日辛亥有宋嗣天子臣敢昭告于昊天上帝启运大同惟宋受命太祖开阶功成治定太宗膺图重熈累盛粤以冲人丕承列圣寅恭奉天忧劳听政一纪于兹四隩来暨贶殊尤祯符章示储庆发祥清净可致时和年丰群生咸遂爰荷顾懐敢忘继志佥议大封聿伸昭事躬陟乔岳对越上率礼祗肃备物吉蠲以仁守泣以孝奉先祈福逮下侑神昭德惠绥黎元懋建皇极天禄无疆灵休允廸万乗其昌永保纯锡
　　尊皇太后册文　　　　　　　　欧阳修
　　维治平二年岁次乙巳十一月丁巳朔十有六日壬申嗣皇帝臣某谨稽首再拜而言曰臣闻昔者明王之以孝治天下者非家至而日见也葢有要道焉推所以行于已者为天下率尽所以奉其亲者为天下先而四海靡然而承风矣洪惟有宋受命造邦百年四圣而小子获承之以继我仁考之遗休余烈方与羣公卿士夙夜以思勉其不逮庶防如我仁考付畀之意以申罔极欲报之心此固栗栗祗惧不敢遑宁者也顾惟眇末之质提擕鞠育慈仁咻煦至于有成自我圣母嗣位之始哀迷在疚而忧勤艰难一日万务协和绥靖保祐扶持功施邦家亦惟我圣母永惟至恩大德无物可称是以稽参典礼率吁羣心合志一辞恳恳惓惓不胜大愿谨遣摄太尉具官韩琦司徒具官胡宿奉玉册金宝上尊号曰皇太后恭惟皇太后圣善明哲柔闲静专粤自正位中宫内助先帝隂礼修而教行俭德着而下化遂及万国先于正家逮夫玉几受遗遭时多难勉徇勤请权同听决而明识逺虑动懐谦畏深鉴汉家母后之失讫不践于外朝及归政冲人合于易之进退不失其正之圣是惟全节钜美固已超出前古而垂法后世宜乎盛烈播于声诗尊名光于典册惟末小子获奉温凊呜呼殚九州之富以为养未足尽于孝心享万寿之福而无疆期永承于慈训臣诚惧诚抃稽首再拜谨言
　　皇后册文　　　　　　　　　　王安石
　　维熈寜二年岁次己酉四月丁酉朔二十六日壬戍皇帝若曰自昔有天下必择建厥配以承宗庙以御家邦肆朕受命奉循前烈考慎典册以祈协于神民咨尔向氏懿柔淑恭旧有显闻肇功唯祖弼亮帝室流德之泽覃延后嗣是产硕媛比贤姜任越朕初载来嫔蕃邸盥馈在中率礼无违以至嗣服祗承内事斋明夙夜罔有旷失宣崇位号表正宫庭今遣摄太尉推忠协谋同德佐理功臣枢密使光禄大夫检校太傅行尚书刑部侍郎上柱国东平郡开国公食邑五千户食实封一千户吕公弼摄司徒朝散大夫右谏议大夫参知政事防军太原郡开国公侯食邑一千一百户赐紫金鱼袋王珪持节册命尔为皇后夫惟兴王厘厥士女咸自内始逹于四海朕克勤人用弗怠朕克俭人用弗奢朕克正人用无反侧颇僻尔勤相朕乃济登兹于戏匪初惟艰惟慎厥终尔忱念兹朕以永享天禄尔亦豫有无疆之福岂不韪哉
　　仁宗皇帝加上徽号册文　　　　王　珪
　　维元丰六年岁次癸亥十一月壬寅朔二日癸卯孝孙嗣皇帝臣谨再拜稽首言曰臣伏观古先格王莫不大名发于前而大惠昭于后其法皆本于至公而不可易至后世臣子又欲尽报上之道以谓君德甚盛其言不足以包众美于是有至郊加诔之文夫欲推事存之礼述追逺之志则奉素享之荣号益新纪之鸿烈谋羣公请太室洋洋虖际天接地而震显之不亦当灵心而傅古谊乎恭惟仁宗神文圣武明孝皇帝躬清明之资赋神睿之略干行施之不息仁性根于自然时乘六飞端御大器知穷八荒而不见其迹泽及万彚而不居其功尔乃简防畯贤放逺邪佞宥恕刑狱怀保鳏寡赏不徇所私罚必当于理兴农桑之本务缉礼乐之坠文有惨怛好生之心吏或误入重辟必终身见斥有寛裕从谏之度言者屡进狂直必曲意见容念兵革之伤夷则不杀而服念稼穑之勤劳则罔宁于勉矧履天下之尊而持之以抑畏飨天下之富而宝之以俭素舆马不闻于游盘钟鼓不渉于闲燕宫室亡奢靡之饰器服亡瓌竒之玩加以夙夜齐防事天之诚尽霜露怵惕念亲之感深方朝廷之久安廼大革因循而圣政又新为社稷之重计廼前定祸乱而皇嗣蚤立故四十二年仁恩川流涵濡薰蒸格于上下日月华风雨均四时龢百谷蕃北有契丹而不能骄西有黠而不能轶虫鱼遂性自安川薮之游男女洁诚更趋耕织之乐固有幽遐荒昧之俗不约而子来竒伟倜傥之瑞不劫而特见者矣丕赫哉宪度鸿明声文沛施自载籍之传葢未有休功盛业可加于兹也重循凉菲永念猷训今将欵清庙陟紫坛遂受厚福以浸黎元宜于此时临彤庭发玉版上不敢隳祖宗之典下不敢亏神民之情如尧如舜如禹如汤岂不高一世之闻而流万世之声哉爰饬上仪载扬景铄谨遣银青光禄大夫守尚书左仆射兼门下侍郎上柱国太原郡开国公食邑七千六百户食实封二千五百户王珪奉玉册玉宝加上徽号曰仁宗体天法道极功全德神文圣武濬哲明孝皇帝恭惟明德在天临受徽称维亿万年永锡嘉祉谨言
　　立夏国主册文　　　　　　　　王　珪
　　维熈宁二年岁次己酉三月戊辰朔十四日辛巳皇帝若曰于戏昔尧合万邦而民风和周建列土而王业楙若古申命葢国家之成法也咨尔秉常廸性纯一饬躬靖防生禀山川之灵旧传弓钺之赐抚有西夏尊于本朝知事君必尽其节知守国当保其众乃内发诚素外孚誓言质之天地而不欺要之日月而不昧朕用稽酌故典表显徽实锡尔以茅土之封不为不宠加尔以车服之数不为不荣涓辰既良备物既渥诞举丕册以华一方今遣朝奉郎守尚书司封郎中上轻车都尉赐紫金鱼袋刘航文思副使银青光禄大夫检校太子賔客兼御史大夫骑都尉彭城县开国伯食邑七百户刘怤持节册命尔为夏国主为宋藩辅夫履谦顺者靡不膺长福懐骄肆者靡不蹈后虞率身和民时乃之绩往钦哉祗予一人之彛训可不慎欤
　　皇后册文　　　　　　　　　　李清臣
</div>
    <div class="pagination">
<a href="宋文鉴_page27.html">上一页</a><span>...</span><a href="宋文鉴_page23.html">23</a><a href="宋文鉴_page24.html">24</a><a href="宋文鉴_page25.html">25</a><a href="宋文鉴_page26.html">26</a><a href="宋文鉴_page27.html">27</a><span class="current-page">28</span><a href="宋文鉴_page29.html">29</a><a href="宋文鉴_page30.html">30</a><a href="宋文鉴_page31.html">31</a><a href="宋文鉴_page32.html">32</a><a href="宋文鉴_page33.html">33</a><span>...</span><a href="宋文鉴_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
