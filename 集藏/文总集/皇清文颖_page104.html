<!DOCTYPE html>
<html>
<head>
    <meta charset="UTF-8">
    <title>皇清文颖 - 第 104 页/共 274 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清文颖 - 第 104 页/共 274 页</h1>
    <div class="content">　　朝廷知遇之恩诚旷世所未有也葢上之所以求材者惟其法而下之所以应上之法者惟其材然人之材有非法之所能周则必有以鼓舞振励乎其心然后天下皆欣欣然乐就于所趋而不倦惟
　　圣天子恺悌作人而夐然出于常法之外故有司之所相循为故事者
　　亲举而撡之譬诸天以刚健不息之心而流行发育乎万物也鼓之以雷霆润之以风雨而物无精粗钜细莫不各成其材
　　圣天子以至诚恳恻之意毕贯乎至纤至悉之间操之以至精取之以至慎而又申之以诰诫之严于是草茅新进之士一旦拜手于
　　天子之廷而赫然见
　　上之所以期之者如此其深而求之者如此其重也则天下之能者孰不思以材自见其不能者孰不奋发砥砺而惟恐自弃于不材其受知遇之
　　恩而仰承
　　休命者孰不相劝为贤相戒为不肖此亦如天之曲成万物而不遗而非有司之奉行常法者所能操其尺度而收之也且夫太学固天下之人材所聚而游者也其立石于兹不徒使士之释奠释菜其中者览遭逢圣世之隆而慨然以慕且将使后之人数其名而刻责以求之以较其立心行事之实孰为材与不材而于上之恩孰能称与孰不能称也此所以耸惕震栗感激奋兴而兢兢惧不克负荷也故书石镵之以示作兴劝戒之义【臣】肯堂谨珥笔而为之记

　　诸罗县学记　　　　　　　　　蔡世远
　　诸罗县学原在善化里之西茅茨数椽康熙四十三年甲申凤山令宋君永清署篆诸罗因县署移归诸罗山始就罗山议建丙戌郡丞孙君元衡摄县事建大成殿櫺星门戊子宋君复来署篆建啓圣祠乙未遭风屋瓦门墙皆圯今令君贵阳周侯怃然曰是吾责也是岁十月兴工修庀破壊大成殿啓圣祠则易故而新之又建东西两庑以祀先贤先儒东有名宦祠西有乡贤祠启圣祠之东建明伦堂西建文昌祠迤西为学舍以便肄业櫺星门之外周以墙榜曰礼门义路墙之外为泮池皆前所未有也靡白金千五百有竒侯独肩之不扰民丙申六月告成世逺时应中丞雷阳陈公之招主鼇峯书院吾友陈君梦林客游台湾周侯介陈君以书来求记且曰诸罗僻居海外诸生观化聿新愿有以教之也世逺寡陋何知爰即鼇峯诸友相与砥砺者而告之曰君子之学主于诚而已矣诚者五常之本百行之原纯粹至善者也人之不诚者无志者也人之无志者由不能尽其诚者也诚以立其志则舜可法而文王可师其原必自不欺始程子曰无妄之谓诚不欺其次也其功由主敬以驯致之程子曰未至于诚则敬然后诚也敬也者主一无适以涵养其本然之谓由是而谨几以审于将发慎动以持于已发则合动静无一之不诚也虽然由明以求诚之方惟读书为最要朱子曰读书之法当循序而有常致一而不懈从容于句读文义之间而体騐乎操存践履之实学者率此以读天下之书则义理浸灌致用宏裕虽然非必有出位之谋也尽伦而已矣孔子曰爱亲者不敢恶于人敬亲者不敢慢于人吾父子兄弟肫然蔼然尽吾爱敬之忱也克伐怨欲之心何自而生哉始于家邦终于四海皆是物也庸近之士不能返其本思其终但以为读书得科名而吾名成矣荣闾里利身家而吾事毕矣其幸者得一第其不幸者则老死于布褐而已矣其天资厚而习染轻者居是官也犹可以寡过其天资薄而习染重者则贪墨焉而已矣夫此身父母之身也天地之身也民物所胞与之身也以父母之身天地之身民物所胞与之身顾可不返其本思其终以贻父母羞以自外于天地以为民物所诟病哉诸罗虽僻处海外
　　圣天子治化之所覃敷三十余年于此矣巨公名人相继为监司守令其间风俗日上今若萃一邑之秀于明伦堂相与讲经书之要防体宋儒之微言告之以立诚之方读书之要伦理之修经正理明则善人多为国为民胥于是乎頼非徒科名之盛也陈君为我言周侯清修干固百废具兴引人于善惟恐不及吾知所以长育人材化民成俗者必有道矣




　　敕修夏禹王陵庙碑记　　　　　　　李　绂虞书有乃圣乃神之颂故帝王之徳曰圣徳功曰神功然自古帝王之兴皆得称圣人其以神称者则帝惟炎帝称神农王惟夏后氏称神禹意其所重在功徳非思虑所及所谓圣不可知者耶删书断自唐虞神农氏或疑荒逺禹则虞帝所称万世永頼而孔子所谓无间然者葢圣人之功之盛未有过于神禹者也禹葬防稽始见于越絶书吴越春秋然司马迁自叙已称上防稽探禹穴刘向亦言禹葬防稽不改其列而史记正义引防稽旧记以窆石证葬处故累朝祀典凡祭禹陵必于防稽宋干徳四年始诏吴越立禹庙置守陵五户绍熙三年重修明洪武三年复大加修葺五百步内禁樵采有司督近陵人看守葢帝王代兴并致尊崇然未有若我朝之盛者也康熙二十八年
　　圣祖仁皇帝南廵阅视黄河慨然念神禹功徳特幸防稽致祭发帑金二百两赐其后裔增守祠二人复御书地平天成四大字悬殿额又书江淮河汉思明徳精一危微见道心十四字榜于柱大哉
　　圣言百世以俟圣人不能易一辞矣旧庙像设修伟殿陛嵯峨龙尾螭防辇道斋宫咸偹岁久渐就陊剥雍正十一年
　　世宗宪皇帝诏所在防防
　　历代帝王陵寝浙江大吏始谋修葺经费未定十三年总督【臣】郝玉麟因修海神庙成欲以余金助修布政使【臣】张若震料量修费需白金一万二千两有竒是冬大学士【臣】嵇曾筠奉
　　今上特防至浙江监修海塘即兼管廵抚事遂缮疏入告下部臣覆准以乾隆元年三月鸠工庀材明年告成恭遇
　　世宗皇帝袝
　　庙配
　　天分遣卿贰祭告
　　历代帝王陵寝而詹事【臣】李绂适奉
　　命祭告
　　夏禹王陵八月朔昧爽恪将祀事敬瞻新庙佳气郁郁葱葱黝含烟云丹耀日星神灯睒明威歆享百灵欲欻閟宫有侐咸有助焉礼既成【臣】若震述【臣】曾筠言属【臣】绂为修庙记【臣】绂才薄识闇不足以铺张
　　国家盛典因以对扬
　　圣天子尊崇古帝王之休命惟是庙始落成而【臣】绂首奉祭告之
　　命趋跄灌献于殿陛之间葢不易得之遭逢不敢以不敏辞谨叙重修端末系之诗以示后之任封疆者得取法焉诗曰天位乎上地位乎下人参其中三才乃着继天立极是惟圣人圣不可知乃进于神惟夏后氏开王之始继帝之绪独称神禹玉帛万国防于涂山防稽陟方乃葬斯原代致奠礼
　　国朝益备新庙奕奕祗荐祀事窆石发左菲泉滥前丽牲之碑纪以兹篇万世明禋陵寝是恃后有作者念兹勿替














　　驾幸翰林院记　　　　　　　　　　裘曰修国家储材之地厥惟翰林长安门东南隅院署斯在岁久且圯今兹甲子春
　　上命发太府金钱重葺之冬十月既竣事
　　上手书顔其堂曰稽古论思曰集贤清秘是时掌院事者大学士【臣】鄂尔泰【臣】张廷玉
　　上诏所司卜吉送入院日庚午具鼓吹扬旌斿
　　驾发自乾清宫由午门出至则先
　　诣祀
　　孔子祠肃穆如礼爰
　　升座羣臣次第上谒毕各就位乐作
　　锡宴用唐张说丽正书院诗分韵
　　上得东音韵二首以倡坐于堂上者惟三十有六人咸和又为柏梁体聨句凡籍翰林及尝为是官者与焉葢百有六十五人酒三行乐阕
　　上因举十八学士登瀛洲事谓【臣】尔泰【臣】廷玉曰卿等庶几无愧房杜矣顾朕弗及唐太宗耳又曰翰林之职非特文章已也因文可以见道尔诸臣当明体此意【臣】尔泰【臣】廷玉惶恐谨避席奏
　　陛下过唐太宗逺甚【臣】等谫薄亦思上佐
　　尧舜兴中天之治然材分不逮窃自媿出房杜下羣臣皆顿首谢复
　　赐乐善堂文集性理精义各一部又名茶文绮及他物有差
　　上起如清秘堂羣臣趋出候
　　驾于沙隄之东未移晷吏部尚书公【臣】讷亲捧
　　御制七言长句四首宣示则
　　上又于更衣次所援笔立成者也羣臣跽诵之余懽喜赞叹以为此自古帝王所未有须臾
　　驾出钦承
　　天语更郑重于末章戒谀崇实之意唐哉皇哉一堂咨儆直比隆于赓歌飏拜之庥风焉我
　　国家定鼎百有一年于此矣
　　圣圣相继历于
　　四朝礼乐之兴宜在今日夫翰林者文章道徳之府而学校之本风俗之原也説者谓自百辟卿士下逮一命之吏皆有所应尽之职而翰林一官独从容琐闼间若无所事事者而
　　朝廷待之又最近且优以为是葢清华之选此岂无故茍以荣其身欤人臣幼学壮行遇合尝不可必而今得遭逢
　　昭代亲炙
　　圣人此古人所毕世不能酬之愿廼幸亲得之然则思所以仰称
　　德意者非特分所应尔亦后世史册中无穷之责望也【臣】官翰林又偹员
　　讲幄记动记言兹为【臣】职执简志之岂以诧词臣稽古之荣哉
　　来牛石城记　　　　　　　　　常　安
　　都江古州之径流也由诸葛营而西为上江其源出都匀独山州由诸葛营而东为下江其流通粤之柳州沿江尽苖薮也下江多峝苖上江多山苖而山苖尤悍上江山重箐密地极险阻雍正七年勦抚叛服不常亦上江为甚底定后议置营汛于上江设一协镇辖兵二千二百名驻水陆扼要之区曰来牛辛亥撤师题建土城予闻其地土疎易圯土城恐不足资扞蔽癸丑以改建石城入
　　告防
　　俞防允行爰饬新设通判邓澜董其事且谕之曰苖新向化慎勿以鼛鼓滋扰而附近居民苦苖蹂借凋残之余不堪重役务厚其值以徕佣者庶工成速而苖与民皆无伤甲寅春二月工竣计髙一丈女墙髙四尺下广八尺上六尺周围六百三十九丈有竒城门四东曰阳和西曰庆和南曰薰和北曰化和于是都匀之父老子弟忻忻然来告曰来牛石城成矣官兵永驻于此以控制诸苖而今而后谁复敢入我村落掠我子女牛羊者乎谁复敢张毒机奋长矛伺我于林莽夺我财而戕我命乎入安枕席出履康庄吾侪小人何其幸哉且崇墉仡仡不特为吾一方万年之利即逺近隣邑皆可恃为犄角以无恐兹城之功不其伟乎曷可忘其所自始也请记之余因思来牛为上江扼要之区向无城垣故崇山湍水皆为苖险今石城既成天造之山为我屏障激荡之水为我堑壕由是上江固而下江亦固下江固而丹江清江靡不固
　　圣天子南顾之忧不借是少摅乎孟子曰地利不如人和传曰众志成城是城可恃而尤有可恃者在守其可恃者而更无忽其尤可恃者余能无望于后之君子哉时余有抚江右之
　　命不敢以行速辞遂记之
　　皇清文頴巻二十
　　钦定四库全书
　　皇清文頴卷二十一
　　跋
　　书朱子五朝名臣言行录后
　　果毅亲王允礼
　　朱子所编五朝名臣言行录其事与辞皆取之并世人所撰次泛覧之若无以异人及究其所以劝惩之义然后知非有道有徳者莫能裁也赵中令之谋国功莫并焉而其忮害贪冒之私弗讳也王荆公之误国毒民甚矣而内行之修弗遗也至议差役则非司马温公而是章惇盖过以功覆则启才士以恣睢之心瑜以瑕掩则名亏者将怠扵善大贤也而一眚之不隐大奸也而一言之当必录然后君子益自严而小人不甘扵暴弃其他平列嘉言善行者虽多而指要类如此夫据事直书而善恶细大表里毕见惟春秋为然故韩子称为谨严下此记事记言莫良扵左史而左氏是非多蔽扵俗论故病其浮夸而文中子推史记为实录然观其侪卫霍扵佞幸而进朱家郭觧为贤豪则亦不能无激扵意气之偏而失其实矣朱子法春秋作通鉴纲目义例其徒承而修之虽未能尽合经意而所发诸史之蔽实多是编乃手订也其有得扵谨严之义宜矣用此知记事与言亦非有道有徳者莫能任也










　　御制葡萄诗跋　　　　　　　诚隐郡王允祉葡萄出自西域传扵汉史咏扵唐诗至今传为盛事然张骞间关万里仅得种以归我
　　国家威徳远播四海归仁哈密国者版图之最近者耳入贡葡萄至有十种
　　至尊既赐儒臣赋诗纪事
</div>
    <div class="pagination">
<a href="皇清文颖_page103.html">上一页</a><span>...</span><a href="皇清文颖_page99.html">99</a><a href="皇清文颖_page100.html">100</a><a href="皇清文颖_page101.html">101</a><a href="皇清文颖_page102.html">102</a><a href="皇清文颖_page103.html">103</a><span class="current-page">104</span><a href="皇清文颖_page105.html">105</a><a href="皇清文颖_page106.html">106</a><a href="皇清文颖_page107.html">107</a><a href="皇清文颖_page108.html">108</a><a href="皇清文颖_page109.html">109</a><span>...</span><a href="皇清文颖_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
