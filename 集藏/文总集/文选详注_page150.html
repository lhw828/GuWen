<!DOCTYPE html>
<html>
<head>
    <meta charset="UTF-8">
    <title>文选详注 - 第 150 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 150 页/共 153 页</h1>
    <div class="content">头陀寺碑文

天竺言头陀，此言斗薮。斗薮烦恼，故曰头陀。
头陀寺碑文
　　王简栖姓氏英贤录曰：王巾，字简栖，琅邪临沂人也。有学业。为头陀寺碑，文词巧丽，为世所重。起家郢州从事，征南记室。天监四年卒。碑在鄂州，题云：齐国录事参军琅邪王巾制。
　　盖闻挹朝夕之池者，无以测其浅深；家语曰：孔子观于鲁桓公之庙，有欹器焉，使弟子挹之水。毛苌诗传曰：挹，??也。汉书，枚乘上书吴王曰：游曲台，临上路，不如挹朝夕之池。桓子新论，子贡谓齐景公曰：臣之事仲尼，譬如渴而操杯就江海饮，饮满而去，又焉知江海之深乎？挹，于入切。??，勾愚切。仰苍苍之色者，不足知其远近。庄子曰：天之苍苍，其正色耶？其远而无所至极邪？韩诗外传，子贡谓景公曰：臣终身戴天，不能知其高。况视听之外，若存若亡；心行之表，不生不灭者哉！僧肇涅盘论曰：视听之所不??，四空之所昏昧。管子曰：圣人之道，若存若亡；援而用之，没代不忘。竺道生曰：心行，心所行之行也。维摩经曰：毕竟不生不灭，是无常义也。是以掩室摩竭，用启息言之津；华严经曰：佛在摩竭提国寂灭道场，始成正觉。法华经曰：寂灭，无言也。僧肇论曰：释迦掩室于摩竭。郑玄论语注曰：津，济渡水之处。杜口毗邪，以通得意之路。至理幽微，非言说之所及。掩室摩竭，示寂灭以息言；杜口毗邪，现默然而得意。维摩经曰：佛在毗邪离庵罗树园。佛告文殊师利，汝行诣维摩诘问疾。文殊师利问维摩诘：何等是菩萨入不二法门？时维摩诘嘿然无言。文殊师利叹曰：善哉善哉！乃至无有文字语言，是真入不二法门。僧肇论曰：净名杜口于毗邪。庄子曰：言者所以在意也，得意而忘言也。然语彝伦者，必求宗于九畴；谈阴阳者，亦研几于六位。真谛无言，俗谛借言，以明理故。此明言之用也。尚书，武王访于箕子曰：我不知彝伦攸叙。周易曰：夫易所以极深研几也。又曰：分阴分阳，迭用柔刚。故易六位而成章。王弼曰：六位，爻之文也。是故三才既辨，识妙物之功；万象已陈，悟太极之致。此显言之功也。周易曰：易有天道焉，有人道焉，有地道焉，兼三才而两之，故六。又曰：神者，妙万物而为言者也，孝经钩命决曰：地以舒形，万象咸载。声类曰：悟心曰解。周易曰：易有太极，是生两仪。言之不可以已，其在兹乎！言所以识物悟太极者，皆藉言明之，不可止者，其在此乎！左氏传，叔向谓鬷蔑曰：子若无言，吾几失子矣！言之不可以已也如是。然爻系所筌，穷于此域；爻，六爻也；系，系辞也。因爻以立辞，亦因辞以明理也。故爻系之所明，穷生死于此域也。庄子曰：筌所以得鱼，得鱼而忘筌。筌，捕鱼之笱，庄子以之喻言。大智度论曰：二乘以生死为此岸。则称去声谓所绝，形乎彼岸矣。至如涅盘妙旨，非言说之所能明，故称谓所绝，现于涅盘之彼岸矣。僧肇论曰：玄极无名，称谓绝焉。郑玄礼记注曰：称，犹言也。王逸楚辞注曰：谓，说也。涅盘经曰：心无退转，即便前进。既前进已得到彼岸，登大高山，离诸恐怖，多受安乐。彼岸山者，喻于如来；受安乐者，喻于常住。大高山者，喻大涅盘也。大智度论曰：亦以涅盘为彼岸也。彼岸者引之于有，则高谢四流﹔推之于无，则俯弘六度。彼岸绝乎称谓者，若引之而入有，则去四流而现无；若推之而入无，则弘六度以明有。僧释肇维摩经注曰：不可得而有，不可得而无者，其唯大乘乎！何则？欲言其有，无相无名。欲言其无，方德斯行。故虽无而有。无相无名，故虽有而无。然则言有不乖无，言无不乖有也。魏都赋曰：高谢万邦。大智度论曰：欲流，有流，无明流，有见流。三国名臣颂曰：俯弘时务。瑞应经曰：行六度无极，布施、持戒、忍辱、精进、一心、智慧。诸经以一心为禅也。名言不得其性相，随迎不见其终始，法离有无，岂名言之所得；法无形象，岂随迎之可见。维摩经，维摩诘曰：法无名字，言语断故；法无形相，如虚空故；法同法性，入诸法故。法相如是，岂可说乎？竺道生曰：法性者，法之本分也。法相者，事之貌也。老子曰：随之不见其后，迎之不见其首。不可以学地知，不可以意生及，其涅盘之蕴也。妙法莲华经曰：昔住学地，佛常教化。言我法能离生老病死，究竟涅盘。胜鬘经曰：音生身无漏业生，依无明住。学地，谓三果；意生，谓菩萨。言能变化生死，随意往生。法华经曰：诸佛弟子众，皆如舍利佛，尽思共度，量不能测，佛智不退，诸菩萨亦复如是，不能知。周易曰：乾坤其易之蕴邪！韩康伯注曰：蕴，渊奥也。
　　夫幽谷无私，有至斯响；洪锺虚受，无来不应。周易曰：入于幽谷。幽，不明也。尚书大传，孔子曰：夫山生材用，而无私为焉；四方皆伐，无私与焉。论衡曰：呼于坑谷之中，响立应。礼记曰：善待问者如撞锺，叩之以小者则小鸣，叩之以大者则大鸣。刘熙释名曰：锺，空也。内空受气多，故声大也。文子曰：虚无不受，静无不持。牵秀相风赋曰：故无来而不应兮，何适莫之足婴！况法身圆对，规矩冥立；圆对，谓有感斯对而无不周也。胜鬘经曰：涅盘界者，即是如来法身。僧肇论曰：法身无像，应物以形；千难殊对，而不干其虑。礼记曰：古之君子，周施中规，折旋中矩。僧肇维摩经序曰：冥权无谋，而动与事会。一音称物，宫商潜运。维摩经曰：佛以一音演说法，众生随类，各得解脱。周易曰：称物平施。汉书曰：声者，宫、商、角、祉、羽也。是以如来利见迦维，托生王室。如来，佛号。谢灵运金刚般若经注曰：诸法性空，理无乖异，谓之为如会如解，故名如来。竺道生维摩经注曰：如者，谓如与如冥，无复有如之理，从此中来，故曰如来。瑞应经曰：菩萨下当世作佛，托生天竺迦维罗卫国。父王名曰静，夫人曰妙。迦维罗卫者，天地之中央。周易曰：利见大人。左氏传曰：会于洮，谋王室也。凭五衍之轼，拯溺逝川；僧肇论曰：骋六通之神骥，乘五衍之安车。五衍，五乘。天竺言衍，此言乘。五乘：一人，二天，三声闻，四辟支佛，五菩萨。今碑本以为凭四衢之轼，盖梁代讳衍，故改焉。左氏传曰：楚子玉使斗勃谓晋侯曰：请与君之士戏，君凭轼而观之。说文曰：出溺为拯。论语曰：子在川上曰：逝者如斯。开八正之门，大庇交丧。维摩经曰：虽行八正道，而乐行无量佛道，是菩萨行。僧肇论曰：启八正之平路，坦众圣之夷涂。大品经说八正曰：正见，正思惟，正语，正业，正命，正精进，正念，正定。尔雅曰：庇，荫也。庄子曰：世丧道矣，道丧世矣，世与道交相丧也。于是玄关幽揵，感而遂通；玄关幽揵，喻法藏也。谢灵运金刚般若经注曰：玄关难启，善揵易开。戴逵栖林赋曰：幽关忽其离揵，玄风暖以云颓。字林曰：揵，门距。周易曰：寂然不动，感而遂通天下之故，非天下之至神，孰能与于此！遥源浚波，酌而不竭。遥源浚波，喻法海也。文子曰：取焉而不损，酌焉而不竭，莫知其所由也。行不舍之檀，而施去声洽群有；夫心爱众生而行舍者，舍则增爱，非为实舍。故大士之舍，见不施之舍者，及于众生，斯为不舍。以兹而施，故群有俱洽。大品经曰：不施不悭，是名檀波罗蜜。僧肇论曰：贤劫称无舍之檀，成具美不为之为也。天竺言檀，此言布施；波罗蜜，此言到彼岸也。群有，谓有色无色，有想无想，以其不一，故曰群有。僧肇维摩经注曰：镜群有以通玄，而物我俱一。唱无缘之慈，而泽周万物；夫行慈者以众生为缘，众生为缘，则慈无所寄。故大士之慈，离于众相。离相行慈，名为无缘；无缘生慈，是为真实。以斯而唱，则物无不周。涅盘经曰：得诸菩萨无缘之慈。僧肇论曰：禅典唱无缘之慈，思益演不知之知。泥洹经曰：无缘者，不住法相，反众生相。释道安曰：解从缘散。周易曰：智周万物，而道济天下。演勿照之明，而鉴穷沙界；夫以明照物，明尽则照穷。而勿照之明，犹无得之得。无得而得，斯为真得。故勿照之明，斯为真明矣。演真明而广照，何止鉴穷沙界乎！僧肇论曰：至人虚心寘照，理无不统，而灵鉴有余。金刚般若经曰：诸恒河所有沙数佛世界，如是宁为多不？导亡机之权，而功济尘劫。机，谓机心也。权，方便也。夫以机心导物，物所以机心应之。物有机心，则结累斯起。故诱以无机之智，何止功济尘劫乎！僧肇论曰：至人灰心灭智，内无机照之勤。辨亡论曰：魏氏功济诸华。法华经曰：如人以力磨三千大千土，复尽末为尘，一尘为一劫，此诸微尘数，其劫复过是。时义远矣！能事毕矣！周易曰：天下随时。随时之义大矣哉！又曰：四营而成易，十有八变而成卦，天下之能事毕矣。然后拂衣双树，脱屣金沙。左氏传曰：叔向拂衣从之。涅盘经曰：佛在拘尸那国力士生地阿利罗拔提河边婆罗双树间，尔时世尊临涅盘。史记，武帝曰：嗟乎！吾诚得如黄帝，吾视去妻子如脱屣耳。拔河，一名金沙河也。惟怳惟惚，不皦不昧，莫系于去来，复归于无物。老子曰：道之为物，惟怳惟惚。王弼曰：怳惚，无形不系之貌也。又曰：一者，其上不皦，其下不昧，绳绳不可言，复归于无物。锺会曰：光而不耀，浊而不昧，绳绳兮其无系，汜汜乎其无薄也。微妙难名，终归于无物。维摩经曰：法无去来，常不住故。僧肇曰：法若住，则从未到现在，从现在未过去。遥三世，则有去来也，以法不常住故也。因斯而谈，则栖遑大千，无为之寂不挠；焚燎坚林，不尽之灵无歇。大矣哉！答宾戏曰：圣哲治之栖遑。大千者，谓一三千界。下至阿毗地狱，上非想天，为一世界；千三界为小千世界；千小世界为中千世界；至千中千世界为大千世界。维摩经曰：夫出家者，为无为法。瑞应经曰：吾虚心乐静，无为无欲。僧肇维摩经注曰：寂谓寂灭常静之道。广雅曰：挠，乱也。涅盘经曰：佛以千迭缠裹其身，积众香木，以火焚之。僧祗律曰：如大涅盘经说，世尊向熙连禅河力士生地坚固林双树间般涅盘，于天冠塔边阇维。僧肇维摩经注曰：无实相，无法常住，故尽。法华经曰：方便见涅盘，而实不灭度，常住此说法也。
　　正法既没，象教陵夷。昙无罗谶曰：释迦佛正法住世五百年，像法一千年，末法一万年。论语曰：文王既没。陵夷，已见上文。穿凿异端者，以违方为得一；孔安国论语注曰：妄作穿凿，以成文章，不知所以裁制。论语，子曰：攻乎异端，斯害也已！谢宣远赠灵运诗曰：违方往有吝。杜预左氏传注曰：方，法也。云得一者，锺会曰：一，亦道也。顺非辩伪者，比微言于目论。礼记曰，言伪而辩，顺非而泽。维摩经曰：于众言中微妙第一。僧肇论曰：采微言于听表。史记曰：齐威王使说越王。齐使曰：幸也越之不亡也！吾不贵其用知之如目见毫毛，而不自见其睫也。今王知晋失计，而不自知越之过，是目论也。于是马鸣幽赞，龙树虚求，摩诃摩耶经曰：正法衰微，六百岁已，九十六种诸外道等邪见竞兴，破灭佛法。有一比丘，名曰马鸣，善说法要，降伏一切诸外道辈。七百岁已，有一比丘，名曰龙树，善说法要，灭邪见幢，燃正法炬。周易曰：幽赞于神明而生蓍。王弼曰：幽，深；赞，明也。并振颓纲，俱维绝纽。陆机大将军宴会诗曰：颓纲既振。谢庄为沈庆之答刘义宣书曰：皇纲绝而复纽，区夏坠而更维。说文曰：纽，系也。荫法云于真际，则火宅晨凉；华严经曰：不坏法云，遍覆一切。刘蚪法华经注曰：云譬应身，则殊形并现，顺机不遍。此则弥布遍覆之义也。维摩经曰：同真际，等法性，不可量。僧肇曰：真际，实际也。法华经曰：三界无安，犹如火宅，众苦所烧，我皆拔济之。曜慧日于康衢，则重昏夜晓。刘蚪曰：菩萨圆净，照均明两，故曰慧日。又曰：诸子安稳得出，皆于四衢露坐。尔雅曰：四达谓之衢，五达谓之康。头陀经，心王菩萨曰：我见覆蔽，饮杂毒酒，重昏长寝，云何得悟？慈心示语，使得开解。故能使三十七品有樽俎之师；言义徒精锐，有樽俎之深谋。维摩经曰：于诸见不动而修行三十七品，是为宴坐。僧肇曰：诸见，六十二诸见，妄也。竺道生曰：正观则三十七品也。罗什曰：三十七品二乘通。大品经说三十七道品曰：四念处，四勤正，四如意足，五根，五力，七觉分，八正道分。樽俎之师，已见上文。九十六种无藩篱之固。邪党分崩，无藩篱以自固。罗什维摩经注曰：摩诃，秦言无大，亦言胜大。能胜九十六种论议。辩亡论曰：城池无藩篱之固。既而方广东被，教肄南移。华严经题云大方广佛华严经。孔安国尚书传曰：被，及也。周易曰：君子以教思无穷。周鲁二庄，亲昭夜景之鉴；汉晋两明，并勒丹青之饰。顾微吴县记曰：佛法详其始，而典籍亦无闻焉。鲁庄七年，夜明，佛生之日也。左氏传曰：庄公七年四月辛卯夜，恒星不见，夜明也。史记曰：周桓王崩，子庄王陀立。十五年，庄王崩。左氏传，庄王三年，葬桓王。然则周庄王、鲁庄公为同时也。瑞应经曰：到四月八日夜明星出时，佛从右胁堕地，即行七步。牟子曰：汉明帝梦见神人，身有日光，飞在殿前。以问群臣，傅毅对曰：天竺有佛，将其神也？后得其形像。何法盛晋书曰：彭城王纮以肃祖明皇帝好佛，手书形像，经历寇难，而此堂犹在，宜成作颂。蔡谟云：今发王命，称先帝好佛，于义有疑。张纲集曰：尽功金石，图形丹青。然后遗文间出，列剎相望，遗文，谓经也。史记曰：天下遗文，靡不毕集。太史公曰：汉兴，诗、书往往间出。孔安国尚书传曰：三山言相望也。澄什结辙于山西，林远肩随乎江左矣。高僧传曰：天竺佛图澄，西域人，本姓帛。少出家西域，咸得道。以晋怀帝永嘉四年来适洛阳。以麻油杂茵支涂掌，千里外事皆澈见掌中，如对面焉。后澄死之月，人见在流沙。又曰：鸠摩罗什，天竺人，七岁出家，什既道流西域，名被东川。符坚遣吕光西伐，破龟兹，乃将什至凉州。姚苌已杀符坚，光遂王彼。至苌子兴破凉州，始将什至长安。后卒长安。汉书，文帝诏曰：使者冠盖相望，结辙于道。班固汉书赞曰：秦、汉以来，山东出相，山西出将。高僧传曰：支遯，字道林，本姓关，陈留人。初至京师，王蒙甚重之。年二十五出家，师释道安符丕。后还吴，入剡，王羲之遂与披襟解带，留连不能已。又曰：释惠远，本姓贾氏，鴈门人。游许、洛，出家，师释道安符丕。后还吴，入襄阳，南达荆州，欲往罗浮。届寻阳，见庐峰，遂居焉。三十余年，影不出山，迹不入俗。晋义熙十二年终。礼记曰：十年以长，则兄事之；五年以长，则肩随之。晋中兴书，元帝诏曰：朕应天符，创基江左。春秋命历序曰：东方为左，西方为右。
　　头陀寺者，沙门释慧宗之所立也。瑞应经曰：太子出北城门，天帝复化作沙门。太子曰：何谓沙门？对曰：沙门之为道，舍妻子，捐弃爱欲也。释僧肇维摩经注曰：沙门，秦言，义训勤行趍涅盘也。南则大川浩汗，云霞之所沃荡。周易曰：利涉大川。海赋曰：胶?浩汗。又曰：瀖泋濩渭，荡云沃日。北则层峰削成，日月之所回薄。山海经曰：泰华之山削成而四方。蜀都赋曰：阳乌回翼于高标。杨雄反离骚曰：恐日薄于西山。西眺城邑，百雉纡余。左氏传，祭仲曰：都城过百雉，国之害也。锺会怀土赋曰：望东城之纡余。东望平皋，千里超忽。楚辞曰：出不入兮往不反，平原忽兮路超远。信楚都之胜地也。宗法师行絜珪璧，拥锡来游。毛诗曰：有斐君子，如珪如璧。东观汉记，冯衍说鲍叔永曰：衍珪壁其行，束修其心。锡，锡杖也。大智论曰：菩萨常用锡杖、经传、佛像。庄子曰：神农拥杖而起。以为宅生者缘，业空则缘废；言身从缘生，缘亦斯废也。维摩经曰：如影从身，业缘生见。僧肇曰：身，众缘所成，缘合则起，缘散则离。金光明经曰：所谓无明缘行，行缘识』识缘名，名缘色，色缘六入，六入缘触，触缘受，受缘爱，爱缘取，取缘有，有缘生，生缘老死忧悲苦恼灭聚。释僧肇维摩经注曰：诸法之生，本乎三业；既无三业，谁作诸法？存躯者惑，理胜则惑亡。惑，烦惚也。言万法虽广解，惑则起相受生，解者身心寂灭。涅盘经曰：要因烦恼而得有身。竺道生维摩经注曰：恋生者爱身情也。苟曰无常，岂可爱恋？若能悟不惑，而惑自亡矣，惑者无复存身也。遂欲舍百龄于中身，殉肌肤于猛鸷，礼记曰：古者谓年为龄，齿亦龄也。范晔后汉，田邑报冯衍书曰：百龄之期，未有能至。尚书曰：文王受命唯中身。列子曰：藐姑射之山，有神人居焉，肌肤若冰雪。汉书臣瓒注曰：亡身从物曰殉。李尤七难曰：猛鸷陆嬉，龙鼍水处。班荆荫松者久之。左氏传曰：伍举奔晋。声子将如晋，遇之于郑郊，班荆相与食。楚辞曰：山中人兮芳杜若，饮石泉兮荫松柏。宋大明五年，始立方丈茅茨，以庇经像。沈约宋书，孝武皇帝即位，改元曰大明。淮南子曰：圣人处环堵之室，茨之以生茅。高诱曰：堵，长一丈，高一丈，面环一堵为方丈，故曰环堵。言其小也。说文曰：茨，盖也。尔雅曰：庇，荫也。后军长史江夏内史会稽孔府君讳觊，沈约宋书曰：孔觊，字思远，会稽人也。初举扬州秀才，补主簿，后除冠军长史，江夏内史，随府转后军长史。觊言冀。为之薙草开林，置经行之室。周礼曰：薙氏下士二人。郑玄曰：薙，翦草也。法华经曰：经行林中，勤求佛道。安西将军郢州刺史江安伯济阳蔡使君讳兴宗，沈约宋书曰：蔡兴宗，济阳人也。为使持节都督郢州诸军事，安西将军，郢州刺史。复为崇基表剎，立禅诵之堂焉。维摩经曰：佛言诸佛灭后，以全身舍利起七宝塔，表剎庄严而供养也。以法师景行大迦叶，故以头陀为称首。毛诗曰：高山仰止，景行行止。弥勒成佛经曰：弥勒佛赞言，大迦叶比丘是释迦牟尼佛大弟子，释迦牟尼佛于大众中常所赞叹头陀第一，通达禅定，解脱三昧。封禅书曰：前圣所以永保鸿名而常为称首者，用此者也。后有僧勤法师，贞节苦心，求仁养志，楚辞曰：原生受命于贞节。曹植拟九咏曰：徒勤躬兮苦心。论语，子曰：求仁而得仁。庄子曰：养志者忘形也。纂修堂宇，未就而没。国语，祭公谋父曰：时序其德，纂修其绪。高轨难追，藏舟易远。魏太祖祭桥玄文曰：懿德高轨，泛爱博容。庄子曰：夫藏舟于壑，藏山于泽，谓之固矣。然而夜半有力者负之而趋，昧者不知。郭象曰：方言死生变化之不可逃。僧徒閴其无人，榱椽毁而莫构。周易曰：窥其户，閴其无人。高诱淮南子注曰：椽，橑也；榱，栋也。可为长太息矣！汉书，贾谊曰：可长太息者此也。
　　惟齐继五帝洪名，纽三王绝业。萧子显齐书曰：高帝太祖讳道成，字绍伯，萧何二十四世孙，受宋禅。史记曰：惟汉继五帝末流，接三代绝业。封禅书曰：前圣所以永保鸿名。祖武宗文之德，昭升严配；礼记曰：周人祖文王而宗武王。尚书曰：丕显文、武，昭升于上。孝经曰：严父莫大于配天。格天光表之功，弘启兴服。尚书曰：成汤时，则有若伊尹格于皇天。又曰：光被四表，格于上下。毛诗曰：建尔元子，俾侯于鲁；大启尔宇，为周室辅。东观汉记，博士议曰：除残去贼，兴复祖宗。是以惟新旧物，康济多难；毛诗曰：周虽旧邦，其命惟新。左氏传，伍员曰：不失旧物。尚书曰：康济小民。礼记，晋太子申生使人辞于狐突曰：君老矣，国家多难。步中雅颂，骤合韶护；礼记曰：步中武、象，骤中韶、护，所以养耳。郑玄曰：韶，舜乐；护，汤乐也。炎区九译，沙场一候。十洲记曰：炎洲，南海中万二千里。韩诗外传曰：成王之时，越裳氏重九译而献白雉于周公。尚书曰：西被于流沙。解嘲曰：东南一尉，西北一候。粤在于建武焉。萧子显齐书曰：明皇帝即位，改为建武。乃诏西中郎将郢州刺史江夏王观政藩维，树风江汉，萧子显齐书曰：江夏王宝玄，字智深，明帝第三子也。封江夏郡王，仍为持节都督郢、司二州诸军事，西中郎将，郢州刺史。尚书曰：以尔友邦冢君，观政于商。又曰：彰善瘅恶，树之风声。择方城之令典，酌龟蒙之故实。方城，谓楚；龟、蒙，谓鲁。左氏传，屈完曰：楚国方城以为城。又随武子曰：蒍敖为宰，择楚国之令典。毛诗曰：奄有龟、蒙，遂荒大东。国语，樊穆仲曰：鲁侯孝王曰：何以知之？对曰：赋事行刑，而咨于故实。政肃刑清，于是乎在。孝经曰：其教不肃而成。周易曰：圣人以顺动则刑罚清。左氏传，先轸曰：取威定霸，于是乎在。宁远将军长史江夏内史行事彭城刘府君讳諠，萧子显齐书，刘諠，字士穆，为江夏王郢州行事者，谓王年幼，内史代之以行州府事，故称行事也。智刃所游，日新月故；庄子曰：庖丁为文惠君解牛，曰：今臣之刀十九年矣，所解千牛，而刀刃若新发于硎。彼节者有间，而刀刃者无厚；以无厚入有间，恢恢乎其于游刃必有余地矣。论语，子夏曰：日知其所亡，月无忘其所能。道胜之韵，虚往实归。瑞应经曰：迦叶二弟问迦叶曰：今乃舍梵志道，学沙门法，岂独大其道胜乎？迦叶答曰：言佛道最胜。庄子曰：常季问于仲尼曰：王骀，兀者也，与夫子中分鲁。立不教，坐不议，虚而往，实而归。以此寺业废于已安，功坠于几立，慨深覆篑，悲同弃井。论语曰：譬如为山，虽覆一篑，进，吾往也。孟子曰：有为者，譬若掘井，掘井九仞而不及泉，犹为弃井也。因百姓之有余，间天下之无事，孙卿子曰：春耕夏耘，秋收冬藏，四者不失时，故五谷不绝，而百姓有余食；斩伐长养不失时，故山林不童，而百姓有余材。西都赋序曰：海内清平，朝廷无事。庀匹婢徒揆日，各有司存。左氏传，宋灾，使华阅讨右官，官庀其司。杜预注曰：庀，具也。毛诗曰：揆之以日，作为楚室。论语，曾子曰：笾豆之事，则有司存。
　　于是民以悦来，工以心竞。周易曰：悦以使民，民忘其劳。庄子曰：舜之治天下，使民心竞。王隐晋书，荀勖议曰：君子心竞而不力争。亘丘被陵，因高就远。层轩延袤，上出云霓。楚辞曰：高堂邃宇槛层轩。王逸曰：轩，楼板也。圣主得贤臣颂曰：虽崇台五层，延袤百丈。说文曰：南北曰袤，东西曰广。司马绍赠山涛诗曰：上陵青云霓。飞阁逶迤，下临无地。西都赋曰：修除飞阁。楚辞曰：载云旗兮逶移。王逸曰：逶移而长。移与迤音义同。楚辞曰：下峥嵘而无地，上寥廓而无天。夕露为珠网，朝霞为丹雘。九衢之草千计，四照之花万品。山海经曰：少室之山，其上有木焉，名曰帝休，叶茂，状如杨，其枝五衢，黄花黑实，服者不怒。郭璞曰：言树枝交错，相重五出，有象衢路也。故离骚云：靡华九衢。仲长子昌言曰：百夫之豪，州以千计。山海经曰：南山之首山曰鹊山，有木焉，其状如谷而黑，其华四照，其名曰迷榖，佩之不迷。郭璞曰：言有光炎。若木华赤，其光照下地，亦此类也。仲长子昌言曰：以一人之好恶，裁万品之不同。崖谷共清，风泉相涣。周易曰：风行水上涣。金资宝相，永藉闲安；金光明经曰：如来之身，金色微妙，其明照耀，如金山王。又曰：光明炽盛，无量无边，犹如无数珍宝大聚。楚辞曰：像设居室静闲安。息心了义，终焉游集。大灌顶经曰：息心达本源，是故名沙门。胜鬘经曰：是故世尊依于了义，一向记说。班固终南山赋曰：固仙灵之所游集。法师释昙珍业行淳修，理怀渊远，今屈知寺任，永奉神居。夫民劳事功，既镂文于锺鼎；周礼曰：民功曰庸，事功曰劳。凡有功者，铭书于王之太常。国语曰：昔克路之役，秦来图败晋功。魏颗以其身却退秦师于辅氏，亲止杜回，其勋铭于景锺。韦昭曰：景公锺。礼记曰：夫鼎有铭。铭者，论譔其先祖之德，美功烈勋劳，而酌之祭器，自成其名焉。言时称伐，亦树碑于宗庙。左氏传曰：季武子以所得齐之兵作林锺而铭鲁功焉。臧武仲谓季孙曰：非礼也。夫铭，天子令德，诸侯言时计功，大夫称伐。蔡邕铭论曰：碑在宗庙两阶之间，近代以来，咸铭于碑也。世弥积而功宣，身逾远而名劭。法言曰：年弥高而德弥劭者，孔子之徒与？小雅曰：劭，美也。敢寓言于雕篆，庶髣佛于众妙。法言曰：吾子少而好赋。曰：然，童子雕虫篆刻。老子曰：玄之又玄，众妙之门。其辞曰：
　　质判玄黄，气分清浊。周易曰：玄黄，天地之杂也。天玄而地黄。列子曰：清轻者上为天，重浊者下为地。涉器千名，含灵万族。周易曰：形而下者谓之器。器，谓品物也。南都赋曰：百种千名。春秋元命苞曰：跂行喙息，蠕动蜎蜚，根生浮着，含灵盛壮。陆机鳖赋曰：摠美恶而融融，播万族乎一区。淳源上派，浇风下黩。庄子曰：德又下衰，及唐、虞，??淳散朴。淮南子以??为浇，音义同。说文曰：派，水别流也。字林曰：黩，垢也，杜木切。爱流成海，情尘为岳。瑞应经曰：感伤世间，没于爱欲之海。百法论曰：情尘之意合，故知生也。言人皆沈于爱河，则妻子财帛也。言积之多如海，情尘之积为岳。为善日积亦见多，为恶日积亦多也。皇矣能仁，抚期命世。毛诗曰：皇矣上帝，临下有赫。天竺言释迦牟尼，此言能仁。不退转法经，佗方菩萨曰：能仁如来，兴此三道之教。法华经曰：我释迦牟尼。刘蚪曰：能仁哀此忍立，俯来拯拔，故曰能仁。瑞应经曰：期运之至，当下作佛。孟子曰：五百年必有王者兴，其间必有名世者。广雅曰：命，名也。乃睠中土，聿来迦卫。毛诗曰：乃睠西顾。又曰：聿来胥宇。迦卫，已见上文。奄有大千，遂荒三界。毛诗曰：奄有龟、蒙，遂荒大东。法华经曰：其佛以恒河沙等三千大千世界为一佛土。又曰：如来以智慧方便，于三界火宅，拔济众生。殷鉴四门，幽求六岁。毛诗曰：殷鉴不远。瑞应经曰：太子至十四，启王出游。始出城东门，天帝化作病入。即回车，悲念人生俱有此患。太子出城南门，天帝化作老人。回车而还，愍念人生丁壮不久。太子出城西门，天帝化作死人。回车而还，愍念天下有此三苦。太子出城北门，天帝化作沙门。太子曰：善哉！唯是为快。即回车还，念道清净，不宜在家。又曰：佛既历深山，到幽闲处，菩萨即拾藁草以布地，正箕坐。月食一麻一麦，端坐六年。亦既成德，妙尽无为。胜鬘经曰：唯有如来，化就一切功德。无为，已见上文。帝献方石，天开渌池。瑞应经曰：佛还树下，道见弃衣，取欲浣之。天帝知佛意，即颇那山上取四方成理泽好石，来置池边，白佛言：可用浣衣。又曰：明日食时，佛持钵到迦叶受饭而还，于屏处食已，欲澡漱。天帝知佛意，即下以手指地，水出成池，令佛得用，名为指地池。祥河辍水，宝树低枝。瑞应经曰：时尼连河水流甚疾，佛以自然神通，断水涌起，高出人头，令底扬尘，佛在其中。法华经曰：诸杂宝树，华叶光茂。瑞应经曰：佛后日入指地池澡浴毕，欲出，无所攀。池上素有树，名迦和，绝大修好，其树自然曲枝下就佛，佛牵而出。通庄九折，安步三危。尔雅曰：六达谓之庄。汉书曰：王阳为益州刺史，行部至邛郲九折阪，叹曰：奉先人遗体，奈何数乘此险！汉书，东方朔诫子曰：饱食安步，以仕易农。尚书曰：窜三苗于三危。川静波澄，龙翔云起。头陀经曰：令身调善，震大法鼓，摧伏异学外道邪师，入佛性海，烦恼风息，波浪不生。周易曰：云从龙，风从虎，圣人作而万物睹。耆山广运，给园多士。法华经曰：佛住王舍城耆阇崛山中，与大比丘众万二千人俱。尚书曰：帝德广运。金刚般若经曰：佛在舍卫国祗树给孤独园，与大比丘众千二百五十人俱。毛诗曰：济济多士。金粟来仪，文殊戾止。发迹经曰：净名大士是往古金粟如来。尚书曰：凤凰来仪。文殊，已见上文。毛诗曰：鲁侯戾止。应干动寂，顺民终始。春秋元命苞曰：干动川静。周易曰：汤武革命，应乎天，顺乎人。孙卿子曰：生，人之始也；死，人之终也。法本不然，今则无灭。维摩经曰：法本不然，今则无是，寂灭之义。僧肇曰：小乘以三界炽然，故灭之以求无为。大乘观法，本自不然，今何以灭，乃真寂灭。象正虽阑，希夷未缺。象法、正法，已见上文。史记曰：酒阑。汉书音义，文颖曰：阑，言希也。老子曰：视之不见，名之曰夷；听之不闻，名之曰希。王弼曰：无象，无声，无响、无所不通，无所不往。于昭有齐，式扬洪烈。毛诗曰：文王在上，于昭于天。班固汉书述曰：爰着目录，略序洪烈。扬雄解嘲曰：不足以扬洪烈。释网更维，玄津重枻。僧叡师十二法门序曰：奏希声于宇宙，济溺丧于玄津。汉书音义，韦昭曰：枻，楫也。音裔，翊泄切，协韵。惟此名区，禅慧攸托。禅慧，禅定、智慧也。即六度之二行也。倚据崇岩，临睨通壑。楚辞曰：忽临睨夫旧乡。说文曰：睨，邪视也。沟池湘汉，堆阜衡霍。言崇岩之高，通壑之大，故以湘、汉为沟池，衡、霍为堆阜也。史记曰：屈完曰：方城以为城，江汉以为池。膴膴武亭皋，幽幽林薄。毛诗曰：周原膴膴，堇荼如饴。上林赋曰：亭皋千里，靡不被筑。毛诗曰：秩秩斯干，幽幽南山。郑玄周礼注曰：竹木曰林。高诱淮南子注曰：深草曰薄。
　　媚兹邦后，法流是挹。毛诗曰：媚兹一人。气茂三明，情超六入。维摩经曰：佛身即法身也，从六通生，从三明生。僧肇曰：天眼、宿命、漏尽，为三明。维摩经曰：六入无积，眼耳鼻舌身心已过。眷言灵宇，载怀兴葺。毛诗曰：眷言顾之。楚辞曰：葺之兮荷盖。王逸注曰：葺，盖屋也。丹刻翚飞，轮奂离立。左氏传曰：丹桓宫楹。又曰：刻桓宫桷。杜预曰：刻，镂也。毛诗曰：如翚斯飞，君子攸跻。郑玄曰：翚者，鸟之奇异者也。礼记曰：晋献文子成室，晋大夫发焉，张老曰：美哉轮焉！美哉奂焉！潘岳关中记曰：未央殿东有凤凰殿。春秋元命苞曰：火离为凤。刘邵魏文帝诔曰：凤凰立翥。象设既辟，睟容已安。楚辞曰：象设居室静闲安。孟子曰：君子仁义礼智信根于心，色睟然见于面。赵岐曰：睟，润泽之貌。桂深冬燠，松疏夏寒。楚辞曰：何所冬燠？何所夏寒？尔雅曰：燠，暖也。神足游息，灵心往还。瑞应经曰：佛已神足适郁单日界。胜幡西振，贞石南刊。维摩经曰：降服四种魔，胜幡建道场，祢衡颜子碑曰：乃刊玄石而旌之。
文选考异
注「王巾」：何校「巾」改「屮」，下同。陈云「巾」，「屮」误。案：说文通释「王屮音彻，俗作巾，非。」何、陈所据也。各本皆作「巾」。
注「汉书枚乘上书吴王曰」：袁本、茶陵本无「汉书」二字。
注「大智度论曰亦以涅盘为彼岸也」：陈云衍「曰」字，是也。各本皆衍。
注「宫商角祉羽也」：袁本、茶陵本「祉」作「征」。案：此尤因讳改字耳。
于是玄关幽揵：袁本、茶陵本「揵」作「键」。袁校语云善本作「{扌}」，注字皆作「揵」。茶陵本无校语，注字皆作「键」。案：茶陵以五臣乱善，非。
注「物所以机心应之」：袁本、茶陵本「所」作「斯」，是也。
注「广雅曰挠乱也」：袁本、茶陵本此下有「乃饱切」三字，是也。
注「刘虬曰菩萨圆净」：袁本「刘」上有「法华经曰慧日大圣尊久乃说是法」十四字，是也。茶陵本亦脱。
注「子庄王陀立」：袁本「陀」作「佗」，是也。茶陵本亦误「陀」。
注「尽功金石」：案：「尽」当作「书」。各本皆伪。
注「名被东川」：陈云「川」疑「州」误，是也。各本皆伪。
注「年二十五出家师释道安符丕后还吴」：案：此有误。刘孝标世说新语「言语」注引高逸沙门传云「年二十五始释形入道」，恐此本与彼大意相同，并不云「出家师释道安符丕」云云，今误涉下惠远传文而如此也。何、陈校皆云「符丕」下有脱，未是。
注「冯衍说鲍叔永曰」：袁本、茶陵本无「叔」字，是也。
注「缘亦斯废也」：陈云「亦」当作「空」，是也。各本皆误。
注「惑烦惚也」：案：「惚」当作「恼」。各本皆误。
注「范晔后汉」：袁本、茶陵本无此四字。
注「李尤七难曰」：案：「难」当作「款」。各本皆误。
弘启兴服：袁本、茶陵本「服」作「复」，是也。
注「礼记曰步中武象」：案：「记」当作「书」。各本皆误。此引史记礼书也。下引郑氏曰云云，即裴骃集解。何校以为今礼记佚文，大误。
讳諠：何云南史作「暄」。陈云「諠」，「暄」误，注同。案：此所引南齐书江祏传文。今本亦作「暄」，盖传写伪「諠」也。
注「为江夏王郢州行事者」：陈云「行事」下当重有「行事」二字。行事之名，后汉已有之，如西域长史索班称行事，是也。见西域传。案：所校是也。各本皆脱。
注「匹婢」：袁本、茶陵本作「芳婢切」三字，在注中「庀具也」下，是也。
注「司马绍赠山涛诗曰」：案：「绍」下当有「统」字。各本皆脱。
注「靡华九衢」：案：「华」当作「蓱」。各本皆误。
金资宝相：袁本、茶陵本「资」作「姿」，是也。
庶髣佛于众妙：袁本、茶陵本「于」作「乎」，是也。
注「干动川静」：何校「川」改「巛」。陈云「川」，「巛」误，是也。各本皆伪。
式扬洪烈：茶陵本「式」作「戒」，云五臣作「式」。袁本云善作「戒」。案：此尤校改正之也。「戒」但传写误耳。
齐故安陆昭王碑文

齐故安陆昭王碑文
　　沈休文
　　公讳缅，字景业，南兰陵人也。萧子显齐书曰：安陆昭王缅，字景业。又曰：萧氏之先萧何居沛。至孙侍中彪，居东海兰陵县东都乡中都里。晋分东海为东兰陵郡。中朝乱，淮阴令憗过江，居晋陵武进县，侨置本土，加以南名，于是为南兰陵人。稷契身佐唐虞，有大功于天地。商武姬文，所以膺图受箓。王命论曰：??于稷、契，咸佐唐虞，光济四海，奕世载德，至于汤、武，而有天下。国语，史伯曰：夫成天地之大功者，其子孙未尝不章。毛诗商颂曰：武王载旆。毛苌曰：武王，汤也。春秋命历序曰：五德之运，同征符合，膺录次相代。尚书璇玑钤，孔子曰：五帝出受图箓。萧曹扶翼汉祖，灭秦项以宁乱。魏氏乘时于前，皇齐握符于后。国语，太子晋曰：自后稷以来宁乱，及文、武、成、康，仅克安民。周易曰：时乘六龙以御天。孝经钩命决曰：帝受命握符出也。灵源与积石争流；神基与极天比峻。尚书曰：导河积石，至于龙门。毛诗曰：崧高惟岳，峻极于天。祖宣皇帝，雄才盛烈，名盖当时。萧子显齐书曰：太祖皇考讳承之，字嗣伯。少有大志，才力过人，为冠军将军。太祖即位，追尊曰宣皇帝。班固汉书赞曰：武帝雄才大略。晋中兴书曰：诸葛诞名盖海内。又曰：邓遐气盖当时。考景皇帝，含道居贞，卷怀前代。萧子显齐书曰：高帝即位，追封兄道生为始安贞王。明帝即位，追尊始安贞王为景皇帝。周易曰：居贞之吉，顺以从上也。论语谶曰：仲尼居乡党，卷怀道美。宋均曰：怀，藏也。公含辰象之秀德，体河岳之上灵，周易曰：在天成象。王弼曰：象，谓日月星辰。孝经援神契曰：五岳之精雄圣，四渎之精仁明。气蕴风云，身负日月。论衡曰：谷子云、唐子高章奏百上，笔有余力。然则贤者有风云之智，故吐文万牒。庄子曰：孔子围于陈、蔡之间，太公任吊之，曰：子其意者修身以明污，昭昭若揭日月而行。司马彪曰：揭，担也。立行可模，置言成范。仲长子昌言曰：规矩可模者，师傅之德也。曹植学宫颂曰：言为世范，行为时矩。英华外发，清明内昭。礼记曰：和顺积中而英华外发。又曰：清明在躬，气志如神。天经地义之德，因心必尽；孝经曰：夫孝，天之经，地之义，民之行也。毛诗曰：因心则友。简久远大之方，率由斯至。周易曰：干以易知，坤以简能。易则易知，简则易从。易知则有亲，易从则有功。有亲则可久，有功则可大。可久则贤人之德，可大则贤人之业。毛诗曰：率由旧章。挹其源者游泳而莫测，怀其道者日用而不知。毛诗曰：泳之游之。周易曰：百姓日用而不知。昭昭若三辰之丽于天，滔滔犹四渎之纪于地。傅子曰：二汉之臣，烂如三辰之附长天。又曰：道教者，昭昭然犹日月丽乎天。春秋汉含孳曰：九卿法河海。毛诗曰：滔滔江、汉，南国之纪。六幽允洽，一德无爽。典引曰：神灵日照，光被六幽。尚书曰：德惟一，动罔不吉。万物仰之而弥高，千里不言而斯应。论语，颜回曰：仰之弥高。周易曰：默而成之，不言而信，存乎德行。又曰：君子居其室，出其言善，则千里之外应之，况其迩者乎！若夫弹冠出仕之日，登庸莅事之年，汉书曰：王阳与贡禹为友，世称王阳在位，贡禹弹冠。言其取舍同也。尚书，帝曰：畴咨，若时登庸。又曰：莅事惟能。军麾命服之序，监督方部之数，斯固国史之所详，今可得略也。周礼曰：建大麾以田。然麾，旌旗之名，州将之所执也。命服，爵命之服也。方部，四方州部也。汉书，武帝南置交趾，北置朔方之州，凡十三部，置刺史。数，谓等差也。贾逵国语注曰：简，略也。
　　水德方衰，天命未改。水德，谓宋也。左氏传，王孙满曰：今周德虽衰，天命未改。太祖龙跃俟时，作镇淮泗。萧子显齐书曰：宋明帝以淮南孤弱，以太祖假冠军将军，镇淮阴。周易曰：见龙在田，时舍也；或跃在渊，自试也。孙卿子曰：君子博学深谋，修身端行，以俟其时。潘岳金谷会诗曰：遂拥朱旄，作镇淮、泗。如仁夕惕之志，中夜九回；论语，子曰：桓公九合诸侯，不以兵车，管仲之力也。如其仁！如其仁！周易曰：君子夕惕若厉。司马迁书曰：肠一日而九回。龛枯耽世拯乱之情，独用怀抱。广雅曰：龛，取也。深图密虑，众莫能窥。汉书，刘向上疏曰：智不可不深图也。公陪奉朝夕，从容左右，盖同王子洛滨之岁，实惟辟强内侍之年。周书曰：晋平公使叔誉于周，见太子，与之言，五称而三穷。归告公曰：太子晋行年十五，而臣不能与言，列仙传曰：王子乔者，周灵王太子晋也，好吹笙作凤鸣，游伊、洛之间。汉书，留侯子张辟强为侍中，年十五也。起予圣怀，发言中旨。晋中兴书，王敦上疏曰：导动静顾问，起予圣怀。始以文学游梁，俄而入掌纶诰。萧子显齐书曰：缅为宋劭陵王文学，中书郎。游梁，谓相如也。汉书曰：梁孝王来朝，从游说之士，相如见而说之，客游梁。礼记曰：王言如丝，其出如纶。兰桂有芬，清晖自远。魏都赋曰：信陵之名，若兰芬也。楚辞曰：椒桂罹以颠覆。王逸注曰：言已见先贤，若椒桂之人。刘琨劝进表曰：茂勋格于皇天，清晖光于四海。帝出于震，日衣青光。言齐之兴也。周易曰：帝出于震。震，东方也。春秋元命苞曰：孔子曰：扶桑者，日所出，房所立，其耀盛。苍神用事，精感姜原，卦得震，震者动而光，故知周苍，代殷者为姬昌。人形龙颜，长大精翼，日衣青光。宋衷曰：为日精所羽翼，故以为名，木神以其方色衣之。方轨茅社，俾侯安陆；萧子显齐书曰：齐受禅，缅封安陆侯。汉书曰：江夏郡有安陆县。尚书纬曰：天子社，东方青，南方赤，西方白，北方黑，上冒以黄土。将封诸侯，各取方土，苴以白茅，以为社。毛诗曰：俾侯于鲁。受瑞析珪，遂荒云野。周礼曰：典瑞掌玉瑞。郑玄曰：人执曰瑞。瑞，犹符信也。杨子云解嘲曰：析人之珪，檐人之爵。遂荒，已见上文。云野，云梦之野。式掌储命，帝难其人，汉书，疏广曰：太子国储，副君也。尚书，禹曰：惟帝其难之。孔安国曰：言尧帝亦以知人为难。公以宗室羽仪，允膺嘉选。萧子显齐书曰：缅转太子中庶子。周易曰：鸿渐于陆，其羽可用为仪。协隆三善，仰敷四德。晋中兴书，烈宗诏曰：桓冲协隆治道。礼记曰：行一物而三善皆得者，唯世子而已，其齿于学之谓也。故世子齿于学，其一曰：而众知父子之道矣；其二曰：而众知君臣之义矣﹔其三曰：而众知长幼之节矣。周易曰：君子体仁足以长人，嘉会足以合礼，利物足以和义，贞固足以干事。君子行此四德者，故曰：干，元亨利贞。博望之苑载晖，龙楼之门以峻。汉书曰：武帝戾太子及冠，就宫，上为立博望苑，使通宾客。从其所好，故多异端进者。汉书成纪曰：上尝召太子出龙楼门。献替帷扆，实掌喉唇。国语，史黯谓赵简子曰：夫事君者，谏过而赏善，荐可而替否，献能而进贤。帷扆，帝座也。礼记曰：天子负斧扆。孔融张俭碑曰：圣王克亮，命作喉唇。奉待漏之书，衔如丝之旨。东观汉记曰：樊梵，字文高，每当直事，常晨驻车待漏。如丝，已见上文。前晖后光，非止恒受。周书，孔子曰：文王得四臣，丘亦得四友。自吾得师也，前有光，后有晖，是非先后邪！公以密戚上贤，俄而奉职，萧子显齐书曰：缅迁侍中。越绝书曰：吴王书阖庐始得子胥，以为上贤，无异乎圣人也。出纳惟允，剑玺增华。尚书，帝曰：龙，命汝作纳言，夙夜出纳朕命，惟允。应劭汉官仪曰：侍中殿上称制，出则陪乘，佩玺把剑。增华，谓自庶子而益其荣华也。伊昔帝唐，九官咸事，熊豹临戭，纳言是司。汉书，刘向上疏曰：舜命九官，济济相让。应劭曰：尚书曰：禹作司空，弃后稷，契司徒，咎繇作士师，垂共工，益朕虞，伯夷秩宗，夔典乐，龙纳言：凡九官。左氏传曰：昔高阳氏有才子八人：梼戭、大临。高辛氏有才子八人：仲熊、叔豹。自此迄今，其任无爽。爰自近侍，式赞权衡。萧子显齐书曰：世祖即位，缅迁五兵尚书。淮南子曰：准绳连体，权衡合德，百工繇焉，以定法式，辅弼执玉，以翼天子也。而皇情眷眷，虑深求瘼。毛诗曰：皇矣上帝，临下有赫；鉴观四方，求民之瘼。班固汉书引诗而为此瘼。尔雅曰：瘼，病也。
　　姑苏奥壤，任切关河，奥壤，犹奥区也。韩康伯王述碑曰：述迁会稽太守，淮、海惟扬，皇基所托，此盖关河之重，泱泱大邦。都会殷负，提封百万。史记曰：夫吴有海盐之饶，章山之铜，三江五湖之利，亦江东一都会也。西京赋曰：百物殷阜。薛综注曰：殷，盛；阜，大也。今为此负。汉书曰：天子畿方千里，提封百万井。臣瓒案：旧说云：提，最凡。言大举顷亩也。李奇曰：提，举也。举四方为内也。韦昭曰：积土为封限。全赵之袨服丛台，方此为劣；邹阳上书曰：夫全赵之时，武力鼎士，袨服丛台之下者，一旦成市也。临淄之挥汗成雨，曾何足称。战国策，苏秦说齐宣王曰：临淄之涂，人肩相摩，举袂成幕，挥汗成雨。高诱曰：挥，振也。乃鸿骞旧吴，作守东楚。萧子显齐书曰：缅出为吴郡太守。吴质魏都赋曰：我太公鸿飞兖、豫。刘琨劝进奏曰：奄有旧吴。牵秀祖孙楚诗曰：受兹明命，作守西疆。汉书音义，孟康曰：旧名吴为东楚也。弘义让以勖君子，振平惠以字小人。论语谶曰：伯夷、叔齐，义让龙举。干宝晋纪曰：丁固父览，以义让称。尚书，武王曰：勖哉夫子！周书，成王曰：朕不知字民之道，敬问伯父。尚书，王曰：无或敢伏小人之攸箴。抚同上德，绥用中典。老子曰：上德不德，是以有德。锺会曰：体神妙以存化者，上德也。周礼曰：刑平国，用中典。疑狱得情而弗喜，宿讼两让而同归。汉书曰：张汤以倪宽为狱谳掾，以古法义决疑狱。论语，曾子曰：上失其道，民散久矣。如得其情，则哀矜而勿喜。东观汉记曰：鲁恭为中牟令。宿讼许伯等争陂泽田，积年州郡不决。恭平理曲直，各退自相责让。虽春申之大启封疆，邓攸之缉熙萌庶，不能尚也。史记曰：楚考烈王立，以黄歇为相，号春申君。请封于江东，王许之。因城吴故墟以自为都邑。国语，史伯谓郑桓公曰：加之以德，可以大启。王隐晋书曰：邓攸，字伯道，为吴郡太守。吴人饿死。攸到，表振贷，台不时听，攸乃辄出仓米，一郡蒙济。不受禄俸，唯饮吴水。毛诗曰：缉熙文王之典。夏首藩要，任重推毂，楚辞曰：过夏首而西浮。王逸注曰：夏首，水口也。汉书，冯唐曰：臣闻上古王者遣将也，跪而推毂曰：阃以内，寡人制之，阃以外，将军制之。衿带中流，地殷江汉。李尤函谷关铭曰：函谷险要，衿带喉咽。尚书曰：九江孔殷。南接衡巫，风云之路千里；衡、巫，三江名。吴都赋曰：径路绝，风云通。西通鄾邓，水陆之涂三七。左氏传曰：邓南鄾人。杜预曰：鄾，今邓乡县南，江水之北也。邓，今颍川邵陵县西南有邓城。蜀都赋曰：水陆所凑。是惟形胜，阃外莫先。汉书，田肯曰：秦形胜之国也。阃外，已见上文。郑玄礼记注曰：阃，门限也。建麾作牧，明德攸在。萧子显齐书曰：缅转郢州刺史。周礼曰：建大麾以封藩国。又曰：八命作牧。尚书，王曰：文王克明德慎罚。乃暴以秋阳，威以夏日。孟子曰：江、汉以濯之，秋阳以暴之。綦母邃曰：周之秋，于夏为盛阳也。左氏传曰：酆舒问于贾季曰：赵衰、赵盾孰贤？对曰：赵衰冬之日，赵盾夏之日。杜预曰：夏日可畏。泽无不渐，蝼蚁之穴靡遗；西征赋曰：泽靡不渐，恩无不逮。尸子曰：舜之行其犹河海乎！千仞之汉亦满之，蝼蚁之穴亦满之。明无不察，容光之微必照。孟子曰：日月有明，容光必照焉。赵岐曰：容光，小隙也。言大明照幽微。由近而被远，自己而及物。史记，皋陶曰：迩可远在兹。郑玄曰：此政由近可以及远。惠与八风俱翔，德与五才并运。圣主得贤臣颂曰：恩从祥风翱。淮南子曰：天有八风。典引曰：仁风翔于海表。左氏传，子罕曰：天生五才，民并用之，废一不可。远无不怀，迩无不肃。阮嗣宗劝晋王笺曰：远无不服，迩无不肃。邑居不闻夜吠之犬，牧人不睹晨饮之羊。司马彪续汉书曰：刘宠，字荣祖，迁会稽太守，征入为将作大匠。山阴县民去郡数十里，有若耶山，中有五六老公，年皆七八十，闻宠迁，相率共送宠，人赍百钱。宠见，劳来曰：父老何乃自苦远来？皆对曰：山谷鄙老，生未尝到郡县。佗时吏征发不去民间，或夜不绝狗吠，竟夕民不得安。自明府下车以来，狗不夜吠，吏希至民间。年老遭值圣化，闻当弃去，故戮力来送。宠谢之，为选受一大钱。故宠在会稽，号为一钱。其清如是。家语曰：孔子为大司寇。初，鲁之贩羊者沈犹氏常朝饮其羊，以诈市人。及孔子之为政也，则沈犹氏不敢朝饮其羊也。誉表六条，功最万里。汉书音义曰：旧刺史所察有六条：察民疾苦冤失职者，察墨绶长吏以上居官政状，察盗贼为民之害及大姧猾者，察犯田律四时禁者，察民有孝悌廉洁行修正茂才异等者，察吏不簿入钱谷放散者，所察不得过此。汉书曰：倪宽为郡内史，课殿当免，民恐失之，输租襁属不绝，课更以最。杨雄为益州刺史作节度曰：刺史居深门之中，总万里之统者也。还居近侍，兼浜戎秩。萧子显齐书曰：缅还为侍中，领骁骑将军。候府寄隆，储端任显，魏略曰：中领军，延康置，故汉北军中候之官也。汉书曰：詹事，秦官，掌皇太子家。东西两晋，兹选特难。羊琇愿言而匪获，谢琰功高而后至。晋诸公赞曰：羊琇，字稚舒，泰山人。通济才术。与世祖同年相善，谓世祖曰：后富贵时见用作领护军太子詹事。世祖即位，累迁左将军，中护军，特进。何法盛晋中兴书陈郡谢录曰：琰字瑗度，安少子也。为辅国将军，距??，进号征虏左仆射，领詹事。升降二宫，令绩斯俟；萧子显齐书曰：缅迁中领军，太子詹事。禁旅尊严，主器弥固。蔡邕袁逢碑曰：乃抚京邑，摠齐禁旅。周易曰：主器者莫若长子。
　　禹穴神皋，地埒分陕，汉书，司马迁南游江、淮，上会稽，探禹穴。西京赋曰：寔惟地之奥区神皋。袁焕与曹植书曰：召公与周公受分陕之任也。江左已来，常递斯任。东渚巨海，南望秦稽。子虚赋曰：齐东渚巨海，南有琅耶。孔皋会稽记曰：秦望山在州城正南。史记曰：始皇登之，不望南海。越绝书曰：禹救水，到大越，上茅山，大会计吏，更名茅山曰会稽。渊薮胥萃，雚蒲攸在。尚书曰：今商王受为天下逋逃主，萃渊薮。左氏传曰：子叔为政，不忍猛而宽。郑国多盗，聚人于雚蒲之泽。货殖之民，千金比屋；汉书，千乘之国，必有千金之贾者，利有所并也。郛鄽之内，云屋万家。徐干陈情诗曰：踟蹰云屋下，啸歌倚华楹。屋或为甍。刑政繁舛，旧难详一。南山群盗，未足云多；汉书曰：王遵为高陵令。会南山群盗傰宗数百人为吏民害，于是王凤荐遵，征为谏议大夫，守京辅都尉，行京兆尹事。旬月间盗贼肃清。苏林曰：傰音朋。渤海乱绳，方斯易理。汉书曰：上以龚遂为渤海太守，问曰：渤海废乱，朕甚忧之。卿欲何以息其盗贼？遂曰：臣闻治乱民犹治乱绳，不可急也，唯缓之然后可理。臣愿一切以便宜从事。上许焉。公下车敷化，风动神行，萧子显齐书曰：缅出为会稽太守。汉书曰：班伯为定襄太守，其下车作威，吏民悚息。谢承后汉书曰：阴修敷化二郡，威教克平。太玄经曰：风动雷兴。谢承后汉书曰：威令神行，征艾朔士。诚恕既孚，钩距靡用。杜预左氏传注曰：孚，大信也。汉书曰：赵广汉守京兆尹。广汉善为钩距以得事情。钩距者，欲知马价，则先问狗，已问羊，又问牛，然后及马，参伍其价，以类相推，则知马之贱贵，不失实矣。晋灼曰：钩，致也，距，闭也。设欲知马价，先问狗，又问羊，然后及马，使对者无疑以知马价，示若不问而自知，以闭其术为距也。不待赭污之权，而奸渠必翦；汉书曰：张敞守京兆尹，召见诸偷酋长数人，因贳罪，把其宿负，令致诸偷以自赎。偷长曰：今一旦召诣府，恐诸偷惊骇，愿一切受署。敞皆以为吏，遣归休。置酒，小偷悉来贺，饮醉，偷长以赭污其衣，吏坐里闾，阅出者，污赭辄收缚之，一日捕得数百人，尽行法罚。尚书曰：歼厥渠魁。孔安国曰：渠，大也。无假里端之籍，而恶子咸诛。歌录曰：鴈门太守行曰：外行猛政，内怀慈仁。文武备具，课民不贫。移恶子姓，偏着里端。被以哀矜，孚以信顺。哀矜，已见上文。南阳苇杖，未足比其仁；范晔后汉书曰：刘宽，字文饶，弘农人也。迁南阳太守。吏民有过，但用蒲鞭罚之，示辱而已，然终不加苦。韩诗外传，孔子曰：水之精为土，老蒲为苇，愿无怪之。曹植对酒歌曰：蒲鞭苇杖示有刑。颍川时雨，无以丰其泽。赵岐三辅决录曰：茂陵郭伋为颍川，化如时雨。摰虞曰：伋字细侯，光武拜颍川太守。公揽辔升车，牧州典郡，范晔后汉书曰：范滂为诏使，登车揽辔，有澄清天下之志。蔡邕桥玄碑曰：牧一州、典五郡也。感达民祇，非待期月。论语，子曰：苟有用我者，期月而已可也，三年有成。老安少怀，涂歌里咏，论语，子曰：老者安之，少者怀之。莫不欢若亲戚，芬若椒兰。孙卿子曰：夫暴国之君，将谁与至哉？其所与至，必其民也。而其民之亲我若父母，其好我芬若椒兰。汉书刑法志曰：邻国望我，欢若亲戚，芬若椒兰。麾旆每反，行悲道泣。攀车卧辙之恋，争涂忘远；东观汉记曰：秦彭，字国平，为开阳城门候。后拜颍川太守，老弱攀车，啼号填道。又曰：侯霸，字君房。王莽败，霸保守临淮。更始元年，遣谒者侯盛赍玺书征霸。百姓号呼哭泣遮使者，或当道卧，皆曰：愿复留霸期年。去思一借之情，愈久弥结。汉书曰：何武为兖州刺史，徙京兆尹。其所居亦无赫赫名，去后常见思。东观汉记曰：寇恂为河内太守，征入为金吾。颍川盗贼群起，车驾南征，恂从至颍川，盗贼悉降。百姓遮道曰：愿从陛下复借寇君一年。上乃留恂。
　　方城汉池，南顾莫重。左氏传，屈完曰：方城以为城，汉水以为池。北指崤潼，平涂不过七百；崤，二崤也。雍州图经曰：潼水，华阴县界。伏滔正淮论曰：寿春北接梁、宋，平涂不过七百。西接峣武，关路曾不盈千。汉书音义，应劭曰：峣山之关也。李奇曰：在上洛北。文颖曰：武关在析西。王隐晋书，庾翼表曰：襄阳北去河、洛，不盈千里。蛮陬夷徼，重山万里。魏都赋曰：蛮陬夷落。张揖汉书注曰，徼，塞也。以木栅水为夷狄界也。魏都赋曰：由重山之东阨。小则俘民略畜，大则攻城剽邑。贾逵国语注曰：伐国取人曰俘。汉书，晁错上兵事曰：胡虏小入则小利，大入则大利，攻城屠邑，驱略畜产。史记曰：盗贼滋起，大群至数千人，攻城剽邑；小群盗以百数，掠卤乡里。方言曰：略，强取也。晋宋迄今，有切民患，烽鼓相望，岁时不息。椎埋穿掘之党，阡陌成群；史记曰：攻剽、椎埋、掘冢，皆为财用耳。徐广曰：椎杀人而埋之，或谓发冢也。傲法侮吏之人，曾莫禁御。累藩咸受其弊，历政所不能裁。贾逵国语注曰：裁，制也。加以戎羯窥窬，伺我边隙。朱凤晋书曰：前后徙河北诸郡县居山间，谓之羯胡。刘琨劝进表曰：狡寇窥窬，伺国瑕隙。北风未起，马首便以南向；魏志，臧洪答陈琳书曰：秋风扬尘，伯珪马首南向。塞草未衰，严城于焉早闭。李陵与苏武书曰：凉秋九月，塞外草衰。抱朴子，鲍生曰：人君恐奸舋之不虞，故严城以备之。战国策，子楚谓秦王曰：臣恐边境早闭晚开也。永明八载，疆埸大骇。吴均齐春秋曰：永明八年，匈奴寇昫山。左氏传，沈尹戌曰：吴新有疆埸之骇。国语曰：晋师大骇。扬雄集，上书曰：候骑至甘泉，京师大骇。天子乃心北眷，听朝不怡。司马迁书曰：主上食不甘味，听朝不怡。扬旆汉南，非公莫可。萧子显齐书曰：缅迁雍州刺史。籍田赋曰：九旗扬旆。吕氏春秋曰：汉南之国，闻汤之德，归之。于是驱马原隰，卷甲遄征。毛诗曰：驱马悠悠。又曰：于彼原隰。孙子兵法曰：卷甲趋利，日夜不处。曹植诗曰：指日遄征。威令首涂，仁风载路。李尤武功歌曰：恩普洽，威令行。首涂，犹首路也。谢承后汉书序曰：徐淑戎车首路。续晋阳秋曰：谢安赏袁宏为机对辩速。宏为东郡，安取一扇授之，聊以赠行。宏应声曰：辄当奉扬仁风，慰彼黎庶。毛诗曰：厥声载路。轨躅清晏，车徒不扰。汉书音义曰：躅，迹也。牛酒日至，壶浆塞陌。汉书，广武君谓韩信曰：不如按甲休兵，百里之内，牛酒日至，以飨士大夫。孟子曰：葛伯不祀，汤征之。其君子实玄黄于篚以迎君子，小人箪食壶浆以迎小人。失义犬羊，其来久矣，汉书名臣奏曰：太尉掾应劭等议，以为鲜卑隔在汉北，犬羊为群。征赋严切，唯利是求；左氏传，晋吕相告秦曰：秦虽与晋出入，秦惟利是视。又曰：惟好是求。首鼠疆界，灾蠹弥广。汉书，田蚡谓韩安国曰：与长孺共一秃翁，何为首鼠两端！音义曰：首鼠，一前一却也。说文曰：蠹，木虫也。以喻残贼。公扇以廉风，孚以诚德，尽任棠置水之情，弘郭伋待期之信。东观汉记曰：庞参，字仲达，拜汉阳太守。郡民任棠者，有奇节，参到先候之。棠不与言，但以?一本，水一杯，置户屏前，自抱孙儿伏于户下。参思其微意，良久曰：棠是欲晓太守也。水者，欲吾清也；拔大本?，欲吾击强宗也；抱儿当户，欲吾开门恤孤也。于是叹息而还。参在职，果能抑豪助弱，以惠政得民。司马彪续汉书曰：郭伋拜并州牧，行部西河，到美稷，数百小儿各骑竹马逢迎，伋问曰：儿曹何自远来？对曰：闻使君到，喜，故来迎。伋谢曰：辛苦诸童。小儿复送至郭门外，问使君何日当还？伋谓别驾计日告之。行部还入美稷，先期一日。伋念负诸儿，即止野亭，须期乃往。伋重信得人心，皆此类也。金如粟而弗睹，马如羊而靡入。范晔后汉书曰：张奂，字然明，炖煌人也。迁安定属国都尉。羌戎豪帅感奂恩德，上马二十匹，先零酋长又遗金鐻八枚，奂并受之，而召主簿于诸羌前，以酒酹地曰：使马如羊，不以入厩；使金如粟，不以入怀。悉以金马还之。雏雉必怀，豚鱼不爽。东观汉记曰：鲁恭为中牟令。时郡国螟伤稼，犬牙缘界，不入中牟。河南尹袁安闻之，疑其不实，使仁恕掾肥亲往察之。恭随行阡陌，俱坐桑下；有雉过止其傍，傍有儿童，亲曰：何不捕之？儿言雉方将雏。亲曰：所以来者，欲察君之化迹耳。虫不犯境，此一异也；化及鸟兽，此二异也；竖子有仁心，此三异也。具以状言，周易曰：信及豚鱼。由是倾巢举落，望德如归；广雅曰：落，谓村居也。左氏传曰：卫迁邢于夷仪，邢迁如归也。椎髻髽首，日拜门阙；汉书曰：尉佗魋髻箕踞。淮南子曰：三苗髽首。卉服满涂，夷歌成韵。尚书曰：岛夷卉服。蜀都赋曰：夷歌成章。范晔后汉书曰：益州刺史朱辅上疏曰：白狼王唐菆等慕化归义，作诗三章也。礼义既敷，威刑具举，公羊传曰：既者何？尽也。毛苌诗传曰：具，俱也。强民犷俗，反志迁情。韩诗曰：犷彼淮夷。薛君曰：犷，觉寤之貌。刘騊駼与李子坚书曰：吏民强犷，比屋为贼。犷，古并切。风尘不起，囹圄寂寞。东观汉记曰：蔡彤为辽东太守，野无风尘。魏都赋曰：囹圄寂寞。富商野次，宿秉停菑。国语，叔向曰：绛之富商韦蕃以过于朝。范晔后汉书曰：王涣，字稚子，广汉人，除温令。境内清夷，商人露宿于道。毛诗曰：彼有遗秉，此有滞穗。又曰：于彼菑亩。毛苌曰：田一岁曰菑。蝝蝗弗起，豺虎远迹。范晔后汉书曰：宋均，字叔庠，南阳人也。迁九江太守。郡多虎暴，数为民患，常设槛阱，而犹多伤害。均到，下记属县，可一去槛阱，除削课制。其后传言虎相与东渡江。后山阳、楚、沛多蝗，其飞至九江东界者，辄东西散去。北狄惧威，关塞谧静。侦谍不敢东窥，驼马不敢南牧。侦，伺也。郑玄周礼注曰：谍贼，反间为国贼者。范晔后汉书曰：鲜卑寇辽东，蔡彤击之，虏大奔，不敢复窥塞。过秦论曰：胡人不敢南下而牧马。方欲振策燕赵，席卷秦代，过秦论曰：振长筴而御宇内。又曰：有席卷天下之意。陪龙驾于伊洛，侍紫盖于咸阳。楚辞曰：龙驾兮帝服，聊翱翔兮周章。傅玄乘舆马赋曰：紫盖漂以连翩。而遘疾弥留，欻焉大渐。尚书曰：疾大渐惟几，病日臻既弥留。耕夫释耒，桑妇下机。曹植荀侯诔曰：机女投杼，农夫辍耕也。参请门衢，并走群望。左氏传曰：乃大有事于群望。维永明九年夏五月三十日辛酉薨，春秋三十有七。城府?然，庶寮如霣。?然，吹木叶落貌。男女老幼，大临街衢，潘勖荀彧碑曰：男女老幼，里号巷哭。接响传声，不踰时而达于四境。臧荣绪晋书曰：羊祜薨，于是街衢涂巷，传哭接音，邑里相达。夷群戎落，幽远必至，望城拊膺，震动郛邑，并求入奉灵榇，藩司抑而不许。虽邓训致劈面之哀，羊公深罢市之慕，范晔后汉书曰：邓训，字平叔，迁护乌桓校尉，病卒官。吏民羌胡爱惜，旦夕临者数千人。戎俗，父母死，耻悲泣，皆骑马歌呼。至闻训卒，莫不号咷，或以刀自割，又刺杀其犬马牛羊，曰：邓使君已死，我曹亦俱死耳！晋诸公赞曰：羊祜薨，赠太傅。南州以市日闻丧，即号哭罢市。对而为言，远有惭德。尚书曰：惟有惭德。神驾东还，号送踰境。萧子显齐书曰：缅丧还，百姓沭沔水悲泣。奉觞奠以望灵，仰苍天而自诉。萧子显齐书曰：百姓设祭于岘山。郑玄周礼注曰：丧所荐馈曰奠。韩诗曰：万人颙颙，仰天告诉。震响成雷，盈涂咽水。周易曰：震，动也。汉中山靖王曰：聚蚊成雷。江卫与荀仲茂笺曰：举国颙颙，叹慕盈涂。
　　公临危审正，载惟话言。说文曰：话，会合善言也。楚囊之情，惟几而弥固；左传曰：楚子囊还自吴，卒。将死，遗言谓子庚：必城郢。君子谓子囊忠君，薨不忘增其名，将死不忘卫社稷，可不谓忠乎！尚书曰：疾大渐惟几。孔安国曰：几，危殆。卫鱼之心，身亡而意结。韩诗外传，昔卫大夫史鱼病且死，谓其子曰：我数言蘧伯玉之贤而不能进，弥子瑕不肖而不能退，死不当居丧正堂，殡我于室足矣。卫君问其故，子以父言闻。君召伯玉而贵之，弥子瑕退之，徙殡于正堂。二宫轸恸，遐迩同哀。追赠侍中领卫将军，给鼓吹一部，谥曰昭侯。时皇上纳麓在辰，登庸伊始，皇上，明帝也。尚书曰：纳于大麓，烈风雷雨弗迷。孔安国曰：麓，录也。尧纳舜，使大录万机之政。尚书曰：若时登庸。允副朝端，兼掌屯卫。萧子显齐书曰：明帝初为右仆射，加领卫尉。晋中兴书，谢安石上疏曰：尸素朝端，忽焉五载。汉书曰：城门校尉掌京师城门屯兵。闻凶哀震，感绝移时。因遘沈痾，绵留气序。世祖日夜忧怀，备尽宽譬。世祖，武帝。臧荣绪晋书，贺循笺曰：日夜忧怀，慷慨发愤。宽譬，见下文。勉膳禁哭，中使相望。东观汉记曰：樊修至孝，母终，上遣中黄门朝暮餐食。吴志曰：朱然寝疾，孙权夜为不寐，中使医药口食之物，相望于道。上虽外顺皇旨，内殷私痛，独居不御酒肉，坐卧泣涕沾衣。毛苌诗传曰：殷，忧也。东观汉记曰：齐武王以谮愬遇害，上与众会，饮食笑语如平常。冯异侍从亲近，见上独居不御酒肉，坐卧枕席有泣涕处，异独入叩头，宽解上意。若此移年，虞瘠改貌。尔雅曰：臞，瘠也，与虞同，渠俱切。天伦之爱，振古莫俦。谷梁传曰：兄弟，天伦也。何休曰：兄弟先后，天之伦次也。毛诗曰：匪今斯今，振古如兹。毛苌曰：振，自也。及俯膺天眷，入纂绝业，萧子显齐书明纪曰：太后废海陵王，以上入纂太祖。尔雅曰：纂，继也。汉书，司马迁曰：惟汉接三代绝业。分命懿亲，台牧并建。尚书曰：分命羲叔。左氏传，富辰曰：兄弟虽有小忿，不废懿亲。春秋汉含孳曰：三公在天法三能。牧，见上文。对繁弱以流涕，望曲阜而含悲。左氏传，子鱼曰：周公相王室以尹天下，于周为睦，分鲁公以大路、大旗，夏后氏之璜，封父之繁弱。尚书曰：鲁侯伯禽宅曲阜。改赠司徒，因谥为郡王，礼也。
　　惟公少而英明，长而弘润。风标秀举，清晖映世。学遍书部，特善玄言。鞶帨之丽，篆籀之则。法言曰：今之学者，非独为之华藻也，又从而绣其鞶帨。李轨曰：鞶，带；帨，巾也。喻今之文字多非独华藻也，巾带皆文之如绣也。汉书，史籀。音义曰：周宣王太史，作大篆。穷六义于怀抱，究八体于毫端。毛诗序曰：诗有六义焉：一曰风，二曰赋，三曰比，四曰兴，五曰雅，六曰颂。汉书，八体六技。韦昭曰：一曰大篆，二曰小篆，三曰刻符，四曰虫书，五曰摹印，六曰署书，七曰殳书，八曰隶书。弈思之微，秋储无以竞巧；孟子曰：弈秋，通国之善弈者也。储，谓储蓄精思也。马融广成颂曰：储积山薮，广思河泽。取睽之妙，流睇未足称奇。周易曰：弦木为弧，剡木为矢。弧矢之利，以威天下，盖取诸睽。幽通赋曰：养流睇而猿号，李虎发而石开。至公以奉上，鸣谦以接下。周易曰：鸣谦贞吉，中心得也。尚书曰：奉先思孝，接下思恭。抚僚庶尽盛德之容，交士林忘公侯之贵。辨亡论曰：接士尽盛德之容。吴志，鲁肃曰：不失下曹，从事交游士林。虚怀博约，幽关洞开。邹润甫为诸葛穆答晋王命曰：虽曰博纳，虚怀下开。幽关，已见上文。西征赋曰：胸中豁其洞开。宴语谈笑，情澜不竭。毛诗曰：燕笑语兮，是以有誉处兮。世说曰：王太尉云：郭子玄语议如悬河写水，注而不竭。誉满天下，德冠生民。孝经曰：言满天下无口过。干宝晋纪，武帝诏曰：盖德冠生民，必浜不泯之荣。盖百代之仪表，千年之领袖。荀氏家传曰：荀彧德行周备，名重天下，莫不以为仪表。王隐晋书曰：魏舒为相国参军，晋王特加器敬，每朝会罢，坐而目送之，曰：魏舒堂堂，实曰人之领袖也。曾不慭留，梁摧奄及。左氏传，孔丘卒，公诔之曰：昊天不吊，不慭遗一老。礼记曰：孔子早起，负手曳杖，逍遥于门，歌曰：太山其颓乎！梁木其坏乎！岂唯侨终蹇谢，兴谣辍相而已哉！侨，子产也。左氏传曰：产从政一年，舆人诵之曰：取我衣冠而褚之，取我田畴而伍之。孰杀子产，吾其与之！及三年，又诵之曰：我有子弟，子产诲之；我有田畴，子产殖之。子产而死，谁其嗣之？潘岳贾充诔曰：秦亡蹇叔，舂者不相杵。史记，赵良曰：五羖大夫死，舂者不相杵。史记以为五羖，而云蹇叔，未详潘、沈之旨。凡我僚旧，均哀共戚。怨天德之无厚，痛棠阴之不留。周易曰：用九，天德不可为首也。邓析子曰：天于人无厚也。何足以言之？天不能令夭折之人更生，为善之民必寿，此于民无厚也。淮南子曰：日朝发扶桑，入于落棠。高诱曰：扶桑，日所出；落棠山，日所入也。思所以克播遗尘，弊之穹壤，魏都赋曰：列圣之遗尘。曹植露盘颂曰：弊之天壤，以显元功。乃刊石图徽，寄情铭颂。其辞曰：
　　天命玄鸟，降而生商。毛诗商颂文也。是开金运，祚始玉筐。金，谓殷。邹子曰：五德从所不胜，虞土，夏木，殷金，周火。吕氏春秋曰：有娀氏有二佚女，为九成之台，饮食以鼓。帝命燕往视之，鸣若隘隘，二女爱而争搏之，覆以玉筐。少选，发而视之，燕遗卵而北飞，遂不反。高诱曰：帝，天也，天命燕降卵于有娀氏女，吞之生契。三仁去国，五曜入房。论语曰：微子去之，箕子为之奴，比干谏而死。孔子曰：殷有三仁焉。春秋元命苞曰：殷纣之时，五星聚房。房者，苍神之精，周据而兴。亦白其马，侯服周王。毛诗序曰：有客，微子来见祖庙。诗云：有客有客，亦白其马。又曰：侯服于周，天命靡常。
　　本枝派别，因菜命氏。微子之后食邑于萧，因氏焉。毛诗曰：文王孙子，本枝百世。吴都赋曰：百川派别。汉书曰：杨雄之先，初食菜于晋之杨，因氏焉。左氏传，羽父曰：胙之土而命之氏。涉徐而东，义均梁徙。谓徙兰陵也。王隐晋书曰：徐州部东海郡兰陵县。班固高纪赞，刘向曰：战国时，刘氏自秦获于魏。秦灭魏，迁大梁，都丰。故周市说雍齿曰：丰故梁徙也。颂高祖云：涉魏而东，遂为丰公。自兹以降，怀青拕紫。解嘲曰：纡青挓紫，朱丹其毂。崇基岩岩，长澜沵沵。毛诗曰：节彼南山，维石岩岩。又曰：新台有泚，河水沵沵。
　　惟圣造物，龙飞天步。庄子，孔子曰：夫造物者为人。司马彪曰：造物，谓道也。周易曰：飞龙在天，利见大人。毛诗曰：天步艰难，之子不犹。载鼎载革，有除有布。鼎、革，二卦名也。周易曰：井道不可不革，故受之以革；革物者莫若鼎，故受之以鼎。汉书音义，文颖曰：孛星多为除旧布新，改易君上也。高皇赫矣，仰膺干顾。曹府君陈寔诔曰：赫矣陈君。毛诗曰：乃眷西顾，此维与宅。景皇蒸哉，实启洪祚。毛诗曰：文王蒸哉！潘岳羊夫人谥策文曰：光启洪祚，庆流万国。
　　乔岳峻峙，命世兴贤。毛诗：崧高维岳，峻极于天；维岳降神，生甫及申。郑玄曰：福祚兴于子孙。命世，已见上文。膺期诞德，绝后光前。膺五百岁之期也。曹植上文帝诔表曰：阶青云而诞德。晋起居注，安帝诏曰：元功盛德，超前绝后。几以成务，觉在民先。周易曰：夫几者动之微。又曰：夫易，开物成务。孟子，伊尹曰：天之生斯人，使先觉觉后觉也。予，天民之先觉者也。位非大宝，爵乃上天。周易曰：天地之大德曰生，圣人之大宝曰位。孟子：有天爵，有人爵。仁义忠信，乐善不倦，此天爵也；公卿大夫，此人爵也。
　　爰始濯缨，清猷浚发。楚辞曰：沧浪之水清，可以濯吾缨。毛诗曰：浚哲维商，长发其祥。升降文陛，逶迤魏阙。汉书，梅福上疏曰：愿一登文石之陛，涉赤墀之涂。夏侯稚景福殿赋曰：乃陟乎文陛，以登华殿。吕氏春秋，中山公子牟谓詹子曰：身在江海之上，心居乎魏阙之下。高诱曰：魏阙，象魏之阙也。惠露沾吴，仁风扇越。陆机谢成都王笺曰：庆云惠露，止于落叶。涉夏踰汉，政成期月。楚辞曰：江与夏之不可涉。夏，水名也。尚书曰：逾于汉。期月，已见上文。
　　用简必从，日新为盛。周易曰：简则易从。又曰：日新之谓盛德。在上哀矜，临下庄敬。哀矜，已见上文。论语曰：季康子问使民以敬如之何？子曰：临之以庄则敬。草木不夭，昆虫得性。毛诗序曰：周家忠厚，仁及草木。又曰：民乐其有灵德，以及鸟兽昆虫焉。我有芳兰，民胥攸咏。芳兰，即上芳若椒兰也。
　　群夷蠢蠢，岩别嶂分。尔雅曰：蠢，动也。倾山尽落，其从如云。毛诗曰：齐子归止，其从如云。挈妻荷子，负戴成群。庄子曰：邠人谓邠王曰：挈吾妻子以从王乎！又曰：石户之农夫，负妻戴子入海也。回首请吏，曾何足云！封禅书曰：昆虫闿泽，回首面内。汉书曰：邛、笮之君长，闻南夷与汉通，请吏比南夷。
　　昔闻天道，仁罔不遂。老子曰：天道无亲，常与善人。论语，子曰：仁者寿。庄子曰：圣也者，遂于命者也。彼苍如何，兴山止篑？毛诗曰：彼苍者天，歼我良人。止篑，已见上文。四牡方驰，六龙顿辔。毛诗曰：驾彼四牡，四牡项领。顿辔，喻死也。楚辞曰：贯鸿蒙以东朅兮，维六龙于扶桑。王逸注曰：结我车辔于扶桑以留日行，幸得延年寿也。顿，犹舍也。斯民曷仰，邦国殄瘁。毛诗曰：人之云亡，邦国殄瘁！
　　齐殒晏平，行哭致礼。晏子曰：齐景公游于淄。晏子死，公繁驵而驰，自以为迟，下车而趋，知不如车之駃，则又乘之。比至国，四下而趋，至则伏尸而哭曰：百姓谁复告我恶邪？赵徂昌国，列邦挥涕。史记曰：乐毅为燕伐齐，破之。封乐毅于昌国。昭王卒，燕惠王疑毅，毅降赵，号曰望诸君，而卒于赵。潘岳太宰鲁公碑曰：赵丧望诸，列国同伤。家语，敬姜曰：无挥涕。涕以手挥之也。况我君斯，皇之介弟。左氏传，伯州犁谓皇颉曰：夫子为王子围，寡君之贵介弟也。哀感徒庶，恸兴云陛。左思七略曰：闿甲第之广袤，建云陛之竖峨。
　　阶毁留攒，川泛归轴。礼记曰：君殡用輴，攒至于上。郑玄曰：攒，犹丛也。殡君棺以龙輴，丛不题凑象椁。仪礼曰：迁于祖，用轴。郑玄曰：轴，輁也。竞羞野奠，争攀去毂。遵渚号追，临波望哭。毛诗曰：鸿飞遵渚。范晔后汉书曰：祭遵丧至河南，车驾临之，望哭哀恸。无绝终古，惟兰与菊。楚辞曰：春兰兮秋菊，长无绝兮终古。
　　涂由帝渚，朱轩靡驾。楚辞曰：帝子降兮北渚。尚书大传曰：未命为士，不得乘朱轩。东首茔园，即宫长夜。广雅曰：首，向也。汉书音义，如淳曰：茔，冢田也。礼记曰：孔悝鼎铭曰：即宫于宗周。李陵诗曰：严父潜长夜，慈母去中堂。逝川无待，黄金难化。逝川，已见上文。史记，少君言上曰：祠灶则致物，而丹砂可为黄金。黄金成以为饮食器，则益寿。锺石徒刊，芳猷永谢。吴越春秋，乐师谓越王曰：君王德可以刻之金石。王逸楚辞注曰：谢，去也。
文选考异
注「五帝出受图箓」：袁本、茶陵本「图箓」作「箓图」，是也。
魏氏乘时于前：案：「乘时」当作「时乘」。茶陵本校语云五臣作「乘时」，是也。袁本校语云善作「乘时」，非也。善「时乘」，五臣「乘时」，于注皆有明文。袁互换正文耳。尤以五臣乱善，所见误与袁同。陈云二字当乙，最是。
注「及文武成康」：袁本、茶陵本无「成」字。
注「简略也」：袁本、茶陵本「简略」作「略简」，是也。恨赋「脱略公卿」注引此，可证。
注「枯耽」：袁本、茶陵本作「枯耽切」三字，在注末，是也。
注「缅为宋劭陵王文学」：何校「劭」改「邵」，陈同，是也。各本皆伪。
注「吴王书阖庐」：陈云「书」字衍，是也。各本皆衍。
注「求民之瘼」：案：「瘼」当作「莫」。各本皆误。观下注可见。
注「我太公鸿飞兖豫」：何校「公」改「祖」，陈同，是也。各本皆误。
注「刘琨劝进奏曰」：袁本：茶陵本「奏」作「表」，是也。
邓攸之缉熙萌庶：袁本、茶陵本「萌」作「氓」。案：二本以五臣乱善而失着校语，尤所见独未误也。
注「衿带喉咽」：袁本、茶陵本「喉咽」作「咽喉」，是也。
注「邓南鄾人」：陈云「南」下脱「鄙」字，是也。各本皆脱。
注「阃外已见上文」：袁本、茶陵本复出云云，非。
注「门限也」：袁本、茶陵本「也」下有「苦本切」三字，是也。
注「千仞之汉」：案：「汉」当作「溪」。各本皆误。
德与五才并运：袁本、茶陵本「才」作「材」。袁校语云善作「才」，注亦作「才」。茶陵无校语，注亦作「材」。案：此盖善「材」、五臣「才」，袁误互换，尤所见与袁同，茶陵为得之也。与前江赋「五才」可相证。
注「倪宽为郡内史」：何校「郡」改「左」，陈同，是也。各本皆误。
注「聚人于雚蒲之泽」：陈云：「聚」，「取」误，是也。各本皆误。
注「征艾朔士」：何校「士」改「土」，是也。各本皆伪。
注「歌录曰鴈门太守行曰」：陈云「录」下「曰」字衍，是也。茶陵本与此同，袁并入五臣，无可借证。
注「宏为东郡」：陈校「东」下添「阳」字，云世说注引续晋阳秋可证。东阳，今浙东金华也。若「东郡」在晋为濮阳之地，当彦伯时已久陷北境，安得往莅之？案：所说最是，前三国名臣序赞题下注所引亦有「阳」字，又其一证也。
注「汉书广武君」下至「以迎小人」：此节注袁本、茶陵本并善入五臣，与尤全异，或尤别据他本，今无以订之。
注「汉书名臣奏曰」：陈云「书」字衍，是也。各本皆衍。
注「隔在汉北」：何校「汉」改「漠」，陈同，是也。各本皆伪。
注「羌戎豪帅感奂恩德」：茶陵本「羌戎」作「破薁鞬」，无「德」字。袁本与此同。案：似茶陵是。
注「具以状言」：袁本、茶陵本「言」下有「安」字，是也。
注「蔡彤为辽东太守」：茶陵本「蔡」作「祭」，是也。袁本亦误「蔡」，下同。
注「囹圄寂寞」：袁本、茶陵本「寞」作「寥」，是也。
注「字叔庠」：袁本、茶陵本「庠」作「平」。案：今范书作「庠」，尤依以校改也。
注「为国贼者」：袁本、茶陵本「者」下有「徒颊切」三字，是也。
注「晋诸公赞曰」下至「即号哭罢市」：此注袁本、茶陵本并善入五臣，全异，或尤别据他本也。
注「韩诗曰」：陈云「诗」下当有「章句」二字，见任彦升劝进笺注，是也。各本皆脱。
载惟话言：袁本、茶陵本「惟」作「贻」，是也。
注「兄弟先后」：袁本、茶陵本「兄弟」作「弟兄」。何校「弟先」改「先弟」。陈云「弟先」二字当乙。案：齐竟陵文宣王行状引正作「兄先弟后」。
</div>
    <div class="pagination">
<a href="文选详注_page149.html">上一页</a><span>...</span><a href="文选详注_page145.html">145</a><a href="文选详注_page146.html">146</a><a href="文选详注_page147.html">147</a><a href="文选详注_page148.html">148</a><a href="文选详注_page149.html">149</a><span class="current-page">150</span><a href="文选详注_page151.html">151</a><a href="文选详注_page152.html">152</a><a href="文选详注_page153.html">153</a><a href="文选详注_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
