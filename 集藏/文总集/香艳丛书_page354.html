<!DOCTYPE html>
<html>
<head>
    <meta charset="UTF-8">
    <title>香艳丛书 - 第 354 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 354 页/共 467 页</h1>
    <div class="content">　　镜中偷写十眉图，七二峰峦翠有无。 
　　比似绛云楼阁上，艳情争说柳靡芜。 
　　欃枪忽闪妖星绿，灯前愁对人如玉。 
　　粤峤惊心啸虎狼，苏台转眼游糜鹿。 
　　鸡犬桃源不可寻，穷搜那料入山深。 
　　青琴矢抱千秋节，白刃难移一寸心。 
　　寸心莫道坚非石，握石僵眠犹击贼。 
　　薝卜微闻死后香，芙蓉不改生前色。 
　　红粉成尘亦可怜，几人解咏绿珠篇。 
　　箧中南涧新词稿，即论才华已是仙。 
　　輶轩实录归南董，小家碧玉声名重。 
　　始信莲花不染泥，可知芝草原无种。 
　　惆怅江南日暮春，摩掌苍藓读贞珉。 
　　湖波如梦钗声远，细雨汀洲开白薲。 
　　姬字德薲，号采白仙子。艳而才，着有《南涧吟稿》及《和易安漱玉词》一卷。本维扬邓氏女，幼失怙恃，其从母抚育之。后从母嫁于金阊许氏，挈姬偕往，遂冒姓许氏。不数年从母寡，又数年从母卒。其前室子顽而狡，鬻姬于青楼中，绐日访亲，强以篮舆舁之去。既至，姬始知之，投缳缢，救之，得不死。乃闭门不见客，其鸨母亦不之强。朱君鹤峰为三吴名士，投以诗四章。姬爱其才，相见于吟花馆，遂委身焉。朱君家笠泽之滨，有小楼三楹，极精雅。得姬居之楼中，日相唱酬。无何，姑苏陷，移家避乱于洞庭之西峰。一日贼至，惊其艳，将执而污之。姬怒，大骂贼，贼刃之。仆，犹握石以击贼。贼又刃之，乃死。死五日始殓，貌如生，且竟体作香气。冯镜亭宫尤纪其事，征诗焉。癸亥秋侨寓海上，为杨甥文台代作此，颇为一时所称赏。稿巳失，寒夜不寐，于枕上忆得之。亟起，挑灯录之，藏诸箧。 
　　　　　　　　　　　　　　　　　　　戊辰冬十月二十二日西岑识于苕南寓馆 
 

　　十洲春语　清　二石生　着 

　　序一 
　　“发乎情，止乎义”，风诗之教也。后有作者，《离骚》、《九歌》、《古诗十九首》，大旨皆不外是。盖人心之用，得乎情之正者，莫大于君臣、父子、兄弟、夫妇、朋友。即令遇变殊常，隐忧内积，不得已借美人香草，涵咏吮茹，以导泄其悲怨思慕，虽极用情之变化离合，曲折纡迥，而仍不失其正。不知者以为荡志靡心，诬古人矣。二石生负不羁才，足迹半天下。及其闻海上英圭黎之警，自都门落拓归，侨居于郡城。思展所蕴经济，遇不获，憔悴抑郁，几若天地中此身无可位置。于是往来踯躅于酒旗歌板间，冀有所物色，以倾吐其情。时则有“玉立龛”其人者，生以为如秋士之隐于岩穴，当拔之以着其才也。有“花解楼”其人者，生以为如稚秀之厕于错薪，当扶之以成其才也。外此争妍竞媚，即一名一技之长，亦不忍令其湮没不彰，如怀才者之无由自见。因之酣酒之余，歌继以哭，用其变化离合，曲折纡回之情，以寄于毫楮，则亦古作者之遗意也。而犹有以荡志靡心相诬者，庸讵知生之隐忧内积，无以导泄悲怨思暮，而特即可与悲怨、可与思暮者，以导泄之。且惟恐其如已之憔悴抑郁，终若无所位置于天地，而莫由一倾吐其情。生之用情，固如是之苦也。而彼以为荡志靡心，直以诬古人者诬生矣。余亦深于情者，尝与蠡山阁主人慧娘有夙好。慧娘字慧莲，艳而不冶，整而自修，矫矫然不屑与众伍。其品故不在玉立、花解下，而生以未遇，逸之。夫以负不羁之才，憔悴抑郁，而限于所遇者，天下之大，何可胜数。如慧娘之不遇于生，而遇于予，则犹为遇之幸者。而终于不遇者，情益悲矣。然天下之不遇于生者，焉知后此之终不遇于生耶！生之不遇于世，而犹即是以用其变化离合、曲折纡回之情，则异时见遇于世，而所以用其变化离合、曲折纡回之情者，当又何如耶？然则生之用情于是，以致其悲怨思慕，诚不可以荡志靡心诬之。盖“发乎情，止乎义”，一如《离骚》、《九歌》、《古诗十九首》，为不失乎风诗之教也。 
　　　　　　　　　　　　　　　　　　道光辛丑岁王门月既望竹林小浣序于碧珊瑚斋 

　　序二 
　　从来才士，惯作冶游；未有佳人，不逢真赏。若夫琴尊挈伴，邃谱寻声，以酒为名，将花写照。风帘月榭，经儿度之勾留；墨岭雪池，任群芳之颠倒。只凭诗句，当作缠头；尽有闲情，厘为品目。或娇如解语，或澹若无言，或弄日以争妍，或临风而欲笑。粗枝大叶，独具天真；冷色幽香，别饶韵致。仿史家之体例，结文字之因缘。未免有情，不私所好。噫！枇杷门巷，燕认新巢；杨柳楼台，莺歌别院。年华易逝，春色无多，凡所选次，得廿六品。相逢他日，欲话三生；合与斯编，并传千古。 
　　　　　　　　　　　　　　　　　　道光辛丑立夏日钱塘小巢居阁主识于四明旅次 

　　序三 
　　夫纤姬绀发，婆须犹状其妍；姹女青衣，童喙尚传其讔。苟异蓬头挛耳，谁甘踯躅泥犁。况深闺杨柳，衩小缃榴；别殿芙蓉，簪横钿凤。岂虚劳神女阳台之下，乃竞效道人清梦之抛。尔其掩映绮罗，蛾眉锁绿；凄凉纨扇，翠袖生寒。虽无往而无依，愿为领而为带。依稀絮语，收粉黛于重帷；仿佛轻肌，拾珠玑于暖阁。拟处子东家之赋，况佳人南国之诗。乃知永巷樱桃，玉溪生哀弦正急；屏风孔雀，金荃尉情种偏深。嗟嗟！十二金钗，朱履弓鞋交错；百千珠斗，兕觥象爼前呈。空醉红裙酣饮，柳絮沾泥；谁传绿绮深情，莲台回岸。幸郎君题作大夫之香草，散来菩萨之天花。以故翠翠红红，端端皎皎。含葩窨蜜，中留香蕊醇精；炼汞成金，内脱丹砂剩滓。讵鬓丝欲染，徒生明镜之怜；谅楮墨多灵，用续绿窗之史。 
　　　　　　　　　　　　　　　　　辛丑夏六月庆阳节日东泉池语石生题于蹑凫仙馆 

　　序四 
　　余于二月中旬，自郡东城，徙居西郭来观亭左偏。其地濒河带野，清渠环会，林木远映，夕晻朝霞，颇耽鱼鸟之乐。房室之侧，轩堂之下，并得隙地数弓。余以老志衰短，辍情驰骛。知观阁池沼之无由，致百本万株之非易。期惟移旧所棒木稚竹，复多置盂盎盆钵之属，杂植草卉。春尽夏始，莪柯藂叶，交阴密蒙，将使四时有不断香色。今晨初霁，予方畚掘拥土，周匝樊槿，啄啄然闻有叩柴荆者。启视之，乃三交门二石生。袖出书一卷，题曰《十洲春语》。所载皆一时名姝艳质，略经点染，则极服妙。其秾纤短长，描写尽致。每一人系一花名，详加评语，理澈意芬。试沉默心臆，把卷欣娱。彼盈盈轻轻，不一一如纳娇献媚，吐兰佩若，其气袭人。嗟乎，予之结习于糁芳点碧者，老无所为，自分投掷于人间也。二石生负轮囷大材，不求所用，顾旁溢侧发，滥施绮缋，予若为生深惜之。虽然，天地之产不一类也。一名一物，凡有钟灵秀者，皆当歌以像之，文以纪之。而况灼乎如华，温乎如云，秀其外，慧其中，超越世俗之丽娟也。然则有生是书，十洲之地，增胜为不浅矣。书既成，生当惠我一编，坐读于堂舍之下，如入众香国，晤鸾姬凤妃，亦一大快事也哉。 
　　　　　　　　　　　　　　　　　　　　　　　　　　　辛丑三月三日白华山人书 

　　序五 
　　招绿衣三百于尊前，目惊花艳；挥彩笔一双于腕底，手触春生。作我辈钟情，志人生行乐。倡条冶叶，曲致其缠绵；风语华言，自成其馨逸。大都才子，即唤情侬。则有二石词人，十洲胜地，赤文在水，梦浣西江；红豆盈村，生逢南国。猎风流之薮，合妓成围；加月旦之评，借花修史。用大书者二十六品，纪丽什以百有一章。凡夫凤老莺雏，鸾娇猪媚，靡不价高百琲，名饮十香。若乃豆蔻梢头，枇杷花下，闻声为幸，见影犹怜。镜约钗盟，穿就珍珠之字；脂香粉泽，浮来翡翠之函。几于历三千劫，而愿升色界天中；捐十万缗，而思入迷香洞里。何其艳也，叹观止焉！顾或谓悱恻芬芳，风人之旨；繁华流荡，君子弗钦。是编也，未免语涉妖浮，音多狄滥。不知贻椒赠芍，宜圣不删；搴杜纫兰，灵均所祖。柴桑逸老，赋十愿于闲情；端木高贤，记三挑于处子。况乃哀蝉落叶，潘安仁长簟吟初；骏马踏花，裴思谦名笺写未。抱怀中之锦瑟，谁语宫商；枕夜半之金戈，乍经蹂躏。游欢喜海而除烦恼，逃温柔乡以畔牢愁。此兴奇冬郎，香奁体艳；怨工秋女，绮语债多也。某，杜牧三生，钟陵十载，花难辞溷，絮已沾泥。偶为书记从军，获睹烟花作志。自伤马齿，老我情狂；休误蛾眉，怜卿绝代。书成银管，窥上湖全豹之斑；叙愧玉台，留甬水飞鸿之爪。 
　　　　　　　　　　　　　　　　　　　辛丑秋七月江左射雉城东小虹桥居士拜题 

　　题词 
　　题《十洲春语》　　竹溯 
　　旧径寻烟蝶，新愁谱雪鸿。 
　　画城春柳碧，绮院夜灯红。 
　　落寞怜才士，凄凉唱懊侬。 
　　谁知湖上路，冷月照啼蛩。 

　　忆昔酣眠地，而今有落花。 
　　燕莺非故侣，弦管又谁家。 
　　月岛移吟桨，旗亭问酒车。 
　　凭君传翠管，旖旎写风华。 

　　不无团扇感，亦有玉钗恩。 
　　夜鹊听愁语，春桃入梦痕。 
　　能修皆慧种，难断是情根。 
　　试问东君去，园花几树存。 

　　丽情搜姽婳，小字录蝉娟。 
　　鹦鹉三生果，鸳鸯五色笺。 
　　仙葩敷众绮，春水送韶年。 
　　一例昌亭玉，生愁化紫烟。 

　　前题　　卍舲 
　　歌裙舞扇几勾留，敢作樊川薄幸游。 
　　物苟有情皆人赏，臣非好色与同愁。 
　　珠屏芍药云光合，月岛芙蓉露气流。 
　　人去酒醒江水阔，且携渔笛侣闲鸥。 

　　忽似猿歌忽鸟吟，蝉绵作意茧为心。 
　　隽词合附司空例，怨调如闻中散音。 
　　人世且图开口笑，买愁媿乏等身金。 
　　一般潦倒风尘里，累我青衫涕满襟。 

　　沁园春　　璚因 
二石生丽想振葩，绮思撷藻，撰《十洲春语》三卷。借花镜影，以诗绩神。聊寄渊明之情，别有文通之恨。索题简首，爰得是词，知不能无感于坠欢也。 
　　说甚繁华，翠管金樽，珠帘玉钩。看露花屏角，绮怀荡水；风梧笛里，疏鬓惊秋。小宛无归，大乔已嫁，空向湖西问莫愁。难忘却，是背灯送笑，隔扇回眸。　　无端写出温柔，把眼底春光苦系留。怕片云易远，东南孔雀；斜阳早下，西北高楼。红粉何情，青衫只泪，断月零灯一霎收。都无着，愿今生艳福，不要多修。 

　　分题《十洲春语》三卷 
　　春风满地茁情芽，淡似轻烟绚似霞。 
　　愿乞东皇长庇护，由来美眷本如花。（品艳） 

　　胎息离骚体国风，散花妙手极灵空。 
　　翻憎韩握杳奁集，曳雪牵云语未工。（选韵） 

　　随意青黄混碧朱，无端悲涕杂欢娱。 
　　夜凉团坐瓜棚底，拉杂援来尚说狐。（捃余） 

　　前题　　晚香生 
　　谢傅中年鬓发凋，且凭丝竹慰清寥。 
　　等闲花月怜虚度，几辈声名愧幸邀。 
　　翠陌有香春试屟，碧天如水夜吹箫。 
　　应知参得楞严果，绝似余怀记板桥。 

　　乐府新歌子夜篇，风怀细写薛涛笺。 
　　残脂剩粉原无赖，冶叶倡条亦可怜。 
　　悄绝昏灯垂夜帐，凄然怨笛媚春筵。 
　　倘教侬作司花吏，愿以金铃护晓烟。 

　　前题　　味榄生 
　　短衣未入金华队，走毂归来拚长醉。 
</div>
    <div class="pagination">
<a href="香艳丛书_page353.html">上一页</a><span>...</span><a href="香艳丛书_page349.html">349</a><a href="香艳丛书_page350.html">350</a><a href="香艳丛书_page351.html">351</a><a href="香艳丛书_page352.html">352</a><a href="香艳丛书_page353.html">353</a><span class="current-page">354</span><a href="香艳丛书_page355.html">355</a><a href="香艳丛书_page356.html">356</a><a href="香艳丛书_page357.html">357</a><a href="香艳丛书_page358.html">358</a><a href="香艳丛书_page359.html">359</a><span>...</span><a href="香艳丛书_page355.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
