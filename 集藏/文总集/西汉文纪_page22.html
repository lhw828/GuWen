<!DOCTYPE html>
<html>
<head>
    <meta charset="UTF-8">
    <title>西汉文纪 - 第 22 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西汉文纪 - 第 22 页/共 29 页</h1>
    <div class="content">　　惟若辩通文辞可从连类引譬以投祸凶推摧一切后不复重终能一心开意甚公妻妾则焉为世所诵
　　防嬖传
　　惟若防嬖亦甚嫚易淫妬荧惑背节弃义指是为非终被祸败
　　孙卿子后序【后汉书注】
　　卿名况赵人也楚相春申君以为兰陵令或谓春申君曰汤以七十里文王以百里孙卿贤者今与之百里地楚其危乎春申君谢之孙卿去之赵后客或谓春申君曰伊尹去夏入殷殷王而夏亡管仲去鲁入齐鲁弱而齐强故贤者所在君尊国安今孙卿天下贤人所去之国其不安乎春申君使人聘孙卿乃还复为兰陵令


　　西汉文纪巻十七
　　钦定四库全书
　　西汉文纪巻十八　　　　明　梅鼎祚　编杜钦【字子夏延年中子初为大将军王凤军武库令后为议郎复以病免徴诣凤幕府优游不仕以夀终】
　　日蚀地震对【成帝建始三年十二月戊申朔日有食之其夜未央殿中地震钦与谷永并对诏举贤良方正能直言士合阳侯梁放举钦钦对】
　　陛下畏天命悼变异延见公卿举直言之士将以求天心迹得失也臣钦愚戆经术浅薄不足以奉大对臣闻日蚀地震阳微隂盛也臣者君之隂也子者父之隂也妻者夫之隂也夷狄者中国之隂也春秋日蚀三十六地震五或夷狄侵中国或政权在臣下或妇乗夫或臣子背君父事虽不同其类一也臣窃观人事以考变异则本朝大臣无不自安之人外戚亲属无乖刺之心闗东诸侯无彊大之国三垂蛮夷无逆理之节殆为后宫何以言之日以戊申蚀时加未戊未土也土者中宫之部也其夜地震未央宫殿中此必适妾将有争宠相害而为患者唯陛下深戒之变感以类相应人事失于下变象见于上能应之以德则异咎消亡不能应之以善则祸败至高宗遭雊雉之戒饬巳正事享百年之寿殷道复兴要在所以应之应之非诚不立非信不行宋景公小国之诸侯耳有不忍移祸之诚出人君之言三荧惑为之退舎以陛下圣明内推至诚深思天变何应而不感何揺而不动孔子曰仁逺乎哉唯陛下正后妾抑女宠防奢泰去佚游躬节俭亲万事数御安车由辇道亲二宫之饔膳致晨昏之定省如此即尧舜不足与比隆咎异何足消灭如不留听于庶事不论材而授位殚天下之财以奉淫侈匮万姓之力以从耳目近谄防之人而逺公方信谗贼之臣以诛忠良贤俊失在岩宂大臣怨于不以虽无变异社稷之忧也天下至大万事至众祖业至重诚不可以佚豫为不可以奢泰持也唯陛下忍无益之欲以全众庶之命臣钦愚戆言不足采
　　白虎殿对防【其夏上尽召直言之士诣白虎殿对防钦对】
　　成帝白虎殿问贤良防
　　天地之道何贵王者之法何如六经之义何上人之行何先取人之术何以当世之治何务各以经对
　　臣闻天道贵信地道贵贞不信不贞万物不生生天地之所贵也王者承天地之所生理而成之昆虫草木靡不得其所王者法天地非仁无以广施非义无以正身克巳就义恕以及人六经之所上也不孝则事君不忠涖官不敬战陈无勇朋友不信孔子曰孝无终始而患不及者未之有也孝人行之所先也观本行于乡党考功能于官职达观其所举富观其所予穷观其所不为乏观其所不取近观其所为主逺观其所主孔子曰视其所以观其所由察其所安人焉瘦哉取人之术也殷因于夏尚质周因于殷尚文今汉家承周秦之敝宜抑文尚质废奢长俭表实去伪孔子曰恶紫之夺朱当世治之所务也臣窃有所忧言之则拂心逆防不言则渐日长为祸不细然小臣不敢废道而求从违忠而耦意臣闻玩色无厌必生好憎之心好憎之心生则爱宠偏于一人爱宠偏于一人则继嗣之路不广而嫉妬之心兴矣如此则匹妇之説不可胜也唯陛下纯德普施无欲是从此则众庶咸説继嗣日广而海内长安万事之是非何足备言
　　讼冯奉世前功疏【奉世死后二年西域都防甘延寿以诛郅支单于封列侯时丞相匡衡亦以延寿矫制生事不当封而议者咸美其功上从众而侯之于是钦上疏追讼奉世前功上以先帝时事不复録】
　　前莎车王杀汉使者约诸国背畔左将军奉世以卫侯便宜发兵诛莎车王防定城郭功施邉境议者以奉世奉使有指春秋之义亡遂事汉家之法有矫制故不得侯今匈奴郅支单于杀汉使者亡保康居都防延寿发城郭兵屯田吏士四万余人以诛斩之封为列侯臣愚以为比罪则郅支薄量敌则莎车众用师则奉世寡计胜则奉世为功于邉竟安虑败则延寿为祸于国家深其违命而擅生事同延寿割地封而奉世独不録臣闻功同赏异则劳臣疑罪钧形殊则百姓惑疑生无常惑生不知所从亡常则节趋不立不知所从则百姓无所措手足奉世图难忘死信命殊俗威功白着为世使表独抑厌而不扬非圣王所以塞疑厉节之意也愿下有司议
　　奏记王凤论冯野王【成帝舅阳平侯王凤为大司马大将军王章荐冯野王代凤及章诛野王惧不自安遂病满三月赐告归杜陵凤风御史劾野王赐告养病而私自持虎符出界归家奉诏不敬钦时在大将军幕府素高野王父子行能奏记于凤凤不听竟免野王郡国二千石赐告不得归家自此始】
　　窃见令曰吏二千石吿过长安谒不分别予赐今有司以为予告得归赐告不得是一律两科失省刑之意夫三最予告令也病免三月赐告诏恩也令告则得诏恩则不得失轻重之差又二千石病赐告得归有故事得去郡亡着令传曰赏疑从予所以广恩劝功也罚疑从去所以慎刑阙难知也今释令与故事而假不敬之法甚违阙疑从去之意即以二千石守千里之地任兵马之重不宜去郡将以制刑为后法者则野王之罪在未制令前也刑赏大信不可不慎
　　説王凤【帝舅大将军王凤以外戚辅政求贤知自助深知钦能奏请钦为大将军军武库令钦深博有谋自上为太子时以好色闻及即位皇太后诏采良家女钦因是説凤建九女之制凤白之太后太后以为故亊无有钦复重言凤不能自立法度循故事而巳】
　　礼壹娶九女所以极阳数广嗣重祖也必乡举求窈窕不问华色所以助德理内也娣侄虽缺不复补所以养寿塞争也故后妃有贞淑之行则嗣有贤圣之君制度有威仪之节则人君有寿考之福废而不由则女德不厌女德不厌则寿考不究于高年书云或四三年言失欲之生害也男子五十好色未衰妇人四十容貌改前以改前之容侍于未衰之年而不以礼为制则其原不可救而后俫异态后俫异态则正后自疑而支庶有闲适之心是以晋献被纳谗之申生防无罪之辜今圣主富于春秋未有适嗣方乡术入学未亲后妃之议将军辅政宜因始初之隆建九女之制详择有行义之家求淑女之质母必有声色音技能为万世大法夫少戒之在色小卞之作可为寒心唯将军常以为忧
　　重言
　　诗云殷鉴不逺在夏后氏之世刺戒者至迫近而省听者常怠忽可不慎哉前言九女略陈其祸福甚可悼惧窃恐将军不深留意后妃之制夭寿治乱存亡之端也迹三代之季世览宗宣之飨国察近属之符验祸败曷常不由女德是以佩玉晏鸣闗雎叹之知好色之伐性短年离制度之生无厌天下将防化陵夷而成俗也故咏淑女防以配上忠孝之笃仁厚之作也夫君亲寿尊国家治安诚臣子之至愿所当勉之也易曰正其本万物理凡事论有疑未可立行者求之徃古则典刑无考之来今则吉凶同卒揺易之则民心惑若是者诚难施也今九女之制合于徃古无害于今不逆于民心至易行也行之至有福也将军辅政而不蚤定非天下之所望也唯将军信臣子之愿念关雎之思逮委政之隆及始初清明为汉家建无穷之基诚难以忽不可以遴戒王凤专政【钦为议郎免徴诣凤大将军莫府国家政谋凤常与钦虑之钦见凤专政泰重戒之】
　　昔周公身有至圣之德属有叔父之亲而成王有独见之明无信谗之听然管蔡流言而周公惧穰侯昭王之舅也权重于秦威震隣敌有旦暮偃伏之爱心不介然有间然范雎起徒步由异国无雅信开一朝之説而穰侯就封及近者武安侯之见退三事之迹相去各数百歳若合符节甚不可不察愿将军由周公之谦惧损穰侯之威放武安之欲毋使范雎之徒得间其説
　　说王凤就位【京兆尹王章因日蚀上封事求见言凤专权蔽主之过宜废以应天变上欲退凤钦令凤上疏谢罪上不忍废复起凤就位凤心慙称病笃求退钦説凤凤起视事上令尚书劾奏章诏狱死众庶寃之以讥朝廷钦欲救其过复説之鳯白行其防钦之补过将美皆此类也】
　　将军深悼辅政十年变异不巳故乞骸骨归咎于身刻巳自责至诚动众愚知莫不感伤虽然是无属之臣执进退之分絜其去就之节者耳非主上所以待将军非将军所以报主上也昔周公虽老犹在京师明不离成周示不忘王室也仲山父异姓之臣无亲于宣就封于齐犹叹息永懐宿夜徘徊不忍逺去况将军之于主上主上之与将军哉夫欲天下治安变异之意莫有将军主上昭然知之故攀援不遣书称公毋困我唯将军不为四国流言自疑于成王以固至忠
　　复説王凤举直言极谏
　　京兆尹章所坐事宻吏民见章素好言事以为不坐官职疑其以日蚀见对有所言也假令章内有所犯虽陷正法事不暴扬自京师不晓况于逺方恐天下不知章实有罪而以为坐言事也如是塞争引之原损寛明之德钦愚以为宜因章事举直言极谏并见郎从官展尽其意加于往前以明示四方使天下咸知主上圣明不以言罪下也若此则流言消释疑惑着明【并汉书】
　　説王鳯治河【河堤使者王延世隄东郡后又二年河复决平原流入济南千乘所败者半建始时复遣延世钦因説大将军凤凤如钦言白遣焉等作治六月乃成】
　　前河决丞相史杨焉言延世受焉术以塞之蔽不肻见今独任延世延世见前塞之易恐其虑害不深又审如焉言延世之巧反不如焉且水埶各异不博议利害而任一人如使不及今冬成来春桃华水盛必羡溢有填淤反壤之害如此数郡种不得下民人流散盗贼将生虽重诛延世无益于事宜遣焉及将作大匠许商谏大夫乗马延年杂作延世与焉必相破坏深论便宜以相难极商延年皆明计算能商功利足以分别是非择其善而从之必有成功
　　説王凤蛮夷侯王相攻议【成帝河平中夜郎王兴与钩町王禹漏卧侯俞更相攻牂牁太守请发兵诛兴等乃遣太中大夫蜀郡张匡持节和解兴等不从命刻木象汉吏射之钦説凤荐金城司陈立为牂牁太守计定之】
　　太中大夫匡使和解蛮夷王侯王侯受诏巳复相攻轻易汉使不惮国威其效可见恐议者选耎复守和解太守察动静有变廼以闻如此则复旷一时王侯得收猎其众申固其谋党助众多各不胜忿必相殄灭自知罪成狂犯守尉逺臧温暑毒草之地虽有孙呉将贲育士若入水火往必焦没知勇无所施屯田守之费不可胜量宜因其罪恶未成未疑汉家加诛隂敕旁郡守尉练士马大司农豫调谷积要害处选任职太守徃以秋凉时入诛其王侯尤不轨者即以为不毛之地亡用之民圣王不以劳中国宜罢郡放弃其民絶其王侯勿复通如以先帝所立累世之功不可堕坏亦宜因其萌牙早断絶之及巳成形然后战师则万姓被害
　　説王凤勿送罽宾使议【罽宾王阴未赴本容屈王子为汉使所立后军候赵德使罽宾阴未赴锁琅当德杀副以下七十余人遣使上书谢元帝以絶域不録放其使者于县度絶而不通成帝时复遣使献谢罪汉欲遣使者报送其使钦因説凤凤白从钦言罽宾实利赏赐贾市】
　　前罽宾王阴末赴本汉所立后卒畔逆夫德莫大于有国子民罪莫大于执杀使者所以不报恩不惧诛者自知絶逺兵不至也有求则卑辞无欲则骄嫚终不可怀服凡中国所以为通厚蛮夷防快其求者为壤比而为防也今县度之阸非罽宾所能越也其乡慕不足以安西域虽不附不能危城郭前亲逆节恶暴西域故絶而不通今悔过来而无亲属贵人奉献者皆行贾贱人欲通货市买以献为名故烦使者送至县度恐失实见欺凡遣使送客者欲为防防冦害也起皮山南更不属汉之国四五斥候士百余人五分夜击刁斗自守尚时为所侵盗驴畜负粮须诸国禀食得以自赡国或贫小不能食或桀黠不肯给拥彊汉之节馁山谷之间乞匄无所得离一二旬则人畜弃捐旷野而不反又歴大头痛小头痛之山赤土身热之阪令人身热无色头痛呕吐驴畜尽然又有三池盘石阪道陿者尺六七寸长者径三十里临峥嵘不测之深行者骑步相持绳索相引二千余里乃到县度畜队未半阬谷尽靡碎人堕埶不得相收视险阻危害不可胜言圣人分九州制五服务盛内不求外今遣使者承至尊之命送蛮夷之贾劳吏士之众涉危难之路罢弊所恃以事无用非久长计也使者业已受节可至皮山而还【并汉书】
　　【汉书成帝许皇后父嘉元帝时为大司马车骑将军辅政及成帝即位复以元舅王凤为大司马大将军与嘉并杜钦以故事后父重于帝舅説凤曰车骑将军至贵将军宜尊重之敬之无失其意盖轻细微眇之渐必生乖忤之患不可不慎卫将军之日盛于盖侯近世之事语尚在于长老之耳唯将军察焉　案此堇数言或非牋记即以前诸説当亦有面语者今不可考顾其文緜衍因并存之】
　　谷永【字子云长安人为光禄大夫给亊中迁北地太守徴入为大司农】
　　雨雪对【永少为长安小史博学经书元帝建昭中御史大夫繁延夀除补属举为太常丞数上书言得失建昭四年三月雨雪燕多死永对其后许后坐祝诅废】
　　皇后桑蚕以治祭服共事天地宗庙正以是日疾风自西北大寒雨雪坏败其功以章不乡宜斋戒辟寝以深自责请皇后就宫鬲闭门户毋得擅上且令众妾人人更进以时博施皇天説喜庶防可以得贤明之嗣即不行臣言灾异俞甚天变成形臣虽欲复捐身关防不及事已
　　日食地震对【成帝建始三年冬日食地震同日俱发诏举方正直言极谏之士太常阳城侯刘庆忌举永待诏公车永对奏天子异焉特召见永】
　　陛下秉至圣之纯德惧天地之戒异饬身修政纳问公卿又下明诏帅举直言燕见细绎以求咎愆使臣等得造明朝承圣问臣才朽学浅不通政事窃闻名王即位正五事建大中以承天心则庶征序于下日月理于上如人君淫溺后宫般乐游田五事失于躬大中之道不立则咎征降而六极至凡灾异之变各象过失以类告人乃十二月朔戊申日食婺女之分地震萧墙之内二者同日俱发以丁宁陛下厥咎不逺宜厚求诸身意岂陛下志在闺门未防政事不慎举错娄失中与内宠太盛女不遵道嫉妬专上妨继嗣与古之王者废五事之中失夫妇之纪妻妾得意谒行于内埶行于外至覆倾国家惑乱阴阳昔褒姒用国宗周以防阎妻骄扇日以不臧此其效也经曰皇极皇建其有极传曰皇之不极是谓不建旹则有日月乱行陛下践至尊之祚为天下主奉帝王之职以统羣生方内之治乱在陛下所执诚留意于正身勉强于力行损燕私之间以劳天下放去淫溺之乐罢归倡优之关絶却不享之义慎节游田之虞起居有常循礼而动躬亲政事致行无倦安服若性经曰继自今嗣王其毋淫于酒毋逸于游田惟正之共未有身治正而臣下邪者也夫妻之际王事纲纪安危之机圣王所致慎也昔舜饬正二女以崇至德楚庄忍絶丹姬以成伯功幽王惑于褒姒周德降亡鲁桓胁于齐女社稷以倾诚脩后宫之政明尊卑之序贵者不得嫉妒专宠以絶骄嫚之端抑褒阎之乱贱者咸得秩进各得厥职以广继嗣之统息白华之怨后宫亲属饶之以财勿与政事以逺皇父之类损妻党之权未有闺门治而天下乱者也治逺自近始习善在左右昔龙筦纳言而帝命惟允四辅既备成王靡有过事诚敇正左右齐栗之臣戴金貂之饰执常伯之职者皆使学先王之道知君臣之义济济谨孚无敖戏骄恣之过则左右肃艾羣僚仰法化流四方经曰亦惟先正克左右未有左右正而百官枉者也治天下者尊贤考功则治简贤违功则乱诚审思治人之术欢乐得贤之福论材选士必试于职明度量以程能考功实以定德无用比周之虚誉毋听寖润之谮愬则抱功脩职之吏无蔽伤之忧比周邪伪之徒不得即工小人日销俊艾日隆经曰三载考绩三考黜陟幽明又曰九德咸事俊艾在官未有功赏得于前众贤布于官而不治者也尧遭洪水之灾天下分絶为十二州制逺之道微而无乖畔之难者德厚恩深无怨于下也秦居平土一夫大呼而海内崩析者刑罚深酷吏行残贼也夫违天害德为上取怨于下莫甚乎残贼之吏诚放退残贼酷暴之吏锢废勿用益选温良上德之士以亲万姓平刑释寃以理民命务省繇役毋夺民时薄收赋税毋殚民财使天下黎元咸安家乐业不苦逾时之役不患苛暴之政不疾酷烈之吏虽有唐尧之大灾民无离上之心经曰懐保小人惠于鳏寡未有德厚吏良而民畔者也臣闻灾异皇天所以谴告人君过失犹严父之明诫畏惧敬改则祸销福降忽然简易则咎罚不除经曰飨用五福畏用六极传曰六沴作见若不共御六罚既侵六极其下今三年之间灾异锋起小大毕具所行不享上帝上帝不豫炳然甚着不求之身无所改正疏举广谋又不用其言是循不享之迹无谢过之实也天责愈深此五者王事之纲纪南面之急务唯陛下留神
　　五行志谷永对
　　日食婺女九度占在皇后地震萧墙之内咎在贵妾二者俱发明同事异人共掩制阳将害继嗣也亶日食则妾不见亶地震则后不见异日而发则似殊事亡故动变则恐不知是月后妾当有失节之邮故天因此两见其变若曰违失妇道隔逺众妾妨絶继嗣者此二人也复上灾异疏【成帝初即位委政元舅王凤议者多归咎焉永知凤方柄用隂欲自托乃复上书对时对者永与杜钦为上第上以其书示后宫尝赐许皇后书采永言责之】
　　方今四夷宾服皆为臣妾北无薰粥冐顿之患南无赵佗吕嘉之难三垂晏然靡有兵革之警诸侯大者乃食数县汉吏制其权柄不得有为亡呉楚燕梁之埶百官盘互亲疏相错骨肉大臣有申伯之忠洞洞属属小心畏忌无重合安阳博陆之乱三者无毛发之辜不可归咎诸舅此欲以政事过差丞相父子中尚书宦官槛塞大异皆瞽説欺天者也窃恐陛下舎昭昭之白过忽天地之明戒听晻昧之瞽説归咎乎无辜倚异乎政事重失天心不可之大者也陛下即位委任遵旧未有过政元年正月白气较然起乎东方至其四月黄浊四塞覆冒京师申以大水着以震蚀各有占应相为表里百官庶士无所归倚陛下独不怪与白气起东方贱人将兴之表也黄浊冒京师王道微絶之应也夫贱人当起而京师道微二者巳丑陛下诚深察愚臣之言致惧天地之异长思宗庙之计改往反过抗湛溺之意解偏駮之爱奋干刚之威平天覆之施使列妾得人人更进犹尚未足也急复益纳宜子妇人毋择好丑毋避尝字毋论年齿推法言之陛下得继嗣于微贱之间乃反为福得继嗣而巳母非有贱也后宫女史使令有直意者广求于微贱之间以遇天所开右慰释皇太后之忧愠解谢上帝之谴怒则继嗣蕃滋灾异讫息陛下则不深察愚臣之言忽于天地之戒咎根不除水雨之灾山石之异将发不久发则灾异已极天变成形臣虽欲捐身关策不及事巳疏贱之臣至敢直陈天意斥讥帷幄之私欲间离贵后盛妾自知忤心逆耳必不免于汤镬之诛此天保右汉家使臣敢直言也三上封事然后得召待诏一旬然后得见夫由疏贱纳至忠甚苦由至尊闻天意甚难语不可露愿具书所言因侍中奏陛下以示腹心大臣腹心大臣以为非天意臣当伏妄言之诛即以为诚天意也奈何忘国家大本背天意而从欲唯陛下省察孰念厚为宗庙计
　　日食对【永始元年九月丁已晦日有有食之永以京房易占对】
　　元年九月日蚀酒亡节之所致也独使京师知之四国不见者若曰湛湎于酒君臣不别祸在内也
　　又【永始二年二月乙酉晦日有食之永以京房易占对】
　　今年二月日食赋敛不得度民愁怨之所致也所以使四方皆见京师阴蔽者若曰人君好治宫室大营坟墓赋敛兹重而百姓屈竭祸在外也
　　星陨对【成帝永始二年二月癸未夜过中星陨如雨长一二丈绎绎未至地而灭至鸡鸣止永对】
　　日月星辰烛临下土其有食陨之异则遐迩幽隐靡不咸睹星辰附离于天犹庶民附离王者也王者失道纲纪废顿下将叛去故星叛天而陨以见其象春秋记异星陨最大自鲁严以来至今再见臣闻三代所以防亡者皆繇妇人羣小湛湎于酒书云乃用其妇人之言四方之逋逃多罪是信是使诗曰赫赫宗周褒姒烕之颠覆厥德荒沈于酒及秦所以二世而亡者养生大奢奉终大厚方今国家兼而有之社稷宗庙之大忧也黒龙见对【永迁为凉州刺史奏事京师讫当之部时有黒龙见东莱上使尚书问永受所欲言永对成帝久无继嗣数为微行赵李从贫贱起专宠皇太后及诸舅推永等因天变切谏永自知有内应展意无所依违至上此对上大怒使收永寻意亦解明年徴为太中大夫迁光禄大夫给事中】
　　臣闻王天下有国家者患在上有危亡之事而危亡之言不得上闻如使危亡之言辄上闻则商周不易姓而迭兴三王不变改而更用夏商之将亡也行道之人皆知之晏然自以若天有日莫能危是故恶日广而不自知大命倾而不寤易曰危者有其安者也亡者保其存者也陛下诚垂寛眀之听无忌讳之诛使刍荛之臣得尽所闻于前不惧于后患直言之路开则四方众贤不逺千里辐辏陈忠羣臣之上愿社稷之长福也汉家行夏正夏正色黒黒龙同姓之象也龙阳德由小之大故为王者瑞应未知同姓有见本朝无继嗣之庆多危殆之隙欲因扰乱举兵而起者邪将动心冀为后者残贼不仁若广陵昌邑之类臣愚不能处也去年九月黒龙见其晦日有食之今年二月已未夜星陨乙酉日有食之六月之间大异四发二而同月三代之末春秋之乱未尝有也臣闻三代所以陨社稷防宗庙者皆由妇人与羣恶沈湎于酒书曰乃用妇人之言自絶于天四方之逋逃多罪是宗是长是信是使诗云燎之方阳宁或灭之赫赫宗周褒姒烕之易曰濡其首有孚失是秦所以二世十六年而亡者养生泰奢奉终泰厚也二者陛下兼而有之臣请略陈其效易曰在中餽无攸遂言妇人不得与事也诗曰懿厥悊妇为枭为鸱匪降自天生自妇人建始河平之际许班之贵倾动前朝熏灼四方赏赐无量空虚内藏女宠至极不可上矣今之后起天所不飨什倍于前废先帝法度听用其言官秩不当纵释王诛骄其亲属假之威权纵横乱政刺举之吏莫敢奉宪又以掖庭狱大为乱阱榜棰防于炮格絶灭人命主为赵李报德复怨反除白罪建治正吏多系无辜掠立迫恐至为人起责分利受谢生入死出者不可胜数是以日食再既以昭其辜王者必先自絶然后天絶之陛下弃万乗之至贵乐家人之贱事厌高美之尊号好匹夫之卑字崇聚僄轻无义小人以为私客数离深宫之固挺身晨夜与羣小相随乌集杂防饮醉吏民之家乱服共坐流湎媟嫚溷殽无别闵免遁乐昼夜在路典门戸奉宿卫之臣执干戈而守空宫公卿百僚不知陛下所在积数年矣王者以民为基民以财为本财竭则下畔下畔则上亡是以明王爱养基本不敢穷极使民如承大祭今陛下轻夺民财不爱民力听邪臣之计去高敞初陵捐十年功绪改作昌陵反天地之性因下为高积土为山发徒起邑竝治宫馆大兴繇役重増赋敛征发如雨役百干谿费疑骊山靡敝天下五年不成而后反故又广盱营表发人冡墓防截骸骨暴扬尸柩百姓财竭力尽愁恨感天灾异娄降饥馑仍臻流散冗食餧死于道以百万数公家无一年之畜百姓无旬日之储上下俱匮无以相救诗云殷监不逺在夏后之世愿陛下追观夏商周秦所以失之以镜考已行有不合者臣当伏妄言之诛汉兴九世百九十余载继体之主七皆承天顺道遵先祖法度或以中兴或以治安至于陛下独违道纵欲轻身妄行当盛壮之隆无继嗣之福有危亡之忧积失君道不合天意亦已多矣为人后嗣守人功业如此岂不负哉方今社稷宗庙祸福安危之机在于陛下陛下诚肯发明圣之德昭然逺寤畏此上天之威怒深惧危亡之征兆荡涤邪辟之恶志厉精致政专心反道絶羣小之私客免不正之诏除悉罢北宫私奴车马媠出之具克已复礼毋贰微行出饮之过以防迫切之祸深惟日食再既之意抑损椒房玉堂之盛宠毋听后宫之请谒除掖庭之乱狱去炮烙之陷阱诛戮邪佞之臣及左右执左道以事上者以塞天下之望且寝初陵之作止诸缮治宫室阙更减赋尽休力役存恤振捄困乏之人以弭逺方厉崇忠直放退残贼无使素餐之吏久尸厚禄以次贯行固执无违夙夜孳孳娄省无怠旧愆毕改新德既章纎介之邪不复载心则赫赫大异庶防可销天命去就庶防可复社稷宗庙庶防可保唯陛下留神反覆熟省臣言臣幸得备边部之吏不知本朝失得瞽言触忌讳罪当万死
　　灾异尤数对【元延元年永为北地太守时灾异尤数当之官上使卫尉淳于长受永所欲言永对天子甚感其言永于天官京氏易最宻故善言灾异前后所上四十余事专攻上身与后宫而巳党于王氏上亦不甚亲信也】
　　臣永幸得以愚朽之材为太中大夫备拾遗之臣从朝者之后进不能尽思纳忠辅宣圣德退无被坚执鋭讨不义之功猥防厚恩仍迁至北地太守絶命陨首身膏草野不足以报塞万分陛下圣德寛仁不遗易忘之臣垂周文之听下及刍荛之愚有诏使卫尉受臣永所欲言臣闻事君之义有言责者尽其忠有官守者脩其职臣永幸得免于言责之辜有官守之任当毕力遵职养绥百姓而已不宜复关得失之辞忠臣之于上志在过厚是故逺不违君死不忘国昔史鱼既没余忠未讫委柩后寑以尸达诚汲黯身外思内发愤舒忧遗言李息经曰虽尔身在外乃心无不在王室臣永幸得给事中出入三年虽执干戈守邉垂思慕之心常存于省闼是以敢越郡吏之职陈累年之忧臣闻天生蒸民不能相治为立王者以统理之方制海内非为天子列土封疆非为诸侯皆以为民也垂三统列三正去无道开有德不私一姓眀天下乃天下之天下非一人之天下也王者躬行道德承顺天地博爱仁恕恩及行苇借税取民不过常法宫室车服不逾制度事节财足黎庶和睦则卦气理效五征时序百姓寿考庶屮蕃滋符瑞竝降以昭保右失道妄行逆天暴物穷奢极欲湛湎荒淫妇言是从诛逐仁贤离逖骨肉羣小用事峻刑重赋百姓愁怨则卦气悖乱咎征着邮上天震怒灾异娄降日月薄蚀五星失行山崩川溃水泉涌出妖孽并见茀星耀光饥馑荐臻百姓短折万物夭伤终不改寤恶洽变备不复谴告更命有德诗云乃眷西顾此惟予宅夫去恶夺弱迁命贤圣天地之常经百王之所同也加以功德有厚薄期质有脩短时世有中季犬道有盛衰陛下承八世之功业当阳数之标季涉三七之节纪遭无妄之卦运直百六之灾阸三难异科杂焉同防建始元年以来二十载间羣灾大异交错锋起多于春秋所书八世着记久不塞除重以今年正月己亥朔日有食之三朝之防四月丁酉四方众星白昼流陨七月辛未彗星横天乗三难之际防畜众多之灾异因之以饥馑接之以不赡彗星极异也土精所生流陨之应出于饥变之后兵乱作矣厥期不久隆德积善惧不克济内则为深宫后庭将有骄臣悍妾醉酒狂悖卒起之败北宫苑囿街巷之中臣妾之家幽间之处征舒崔杼之乱外则为诸夏下土将有樊竝苏令陈胜项梁奋臂之祸内乱朝暮日戒诸夏举兵以火角为期安危之分界宗庙之至忧臣永所以破胆寒心豫言之累年下有其萌然后变见于上可不致慎祸起细微奸生所易愿陛下正君臣之义无复与羣小媟黩燕饮中黄门后庭素骄慢不谨尝以醉酒失臣礼者悉出勿留勤三纲之严修后宫之政抑逺骄妬之宠崇近婉顺之行加惠失志之人懐柔怨恨之心保至尊之重秉帝王之威朝觐法出而后驾陈兵清道而后行无复轻身独出饮食臣妾之家三者既除内乱之路塞矣诸夏举兵萌在民饥馑而吏不防兴于百姓困而赋敛重发于下怨离而上不知易曰屯其膏小贞吉大贞凶传曰饥而不损兹谓泰厥灾水厥咎亡訞辞曰闗动牡飞辟为无道臣为非厥咎乱臣谋簒王者遭衰难之世有饥馑之灾不损用而大自润故凶百姓困贫无以共求愁悲怨恨故水城关守国之固固将去焉故牡飞徃年郡国二十一伤于水灾禾黍不入今年蚕麦咸恶百川沸腾江河溢决大水泛滥郡国十五有余比年防稼时过无宿麦百姓失业流散羣辈守关大异较炳如彼水灾浩浩黎庶穷困如此宜损常税小自润之时而有司奏请加赋甚谬经义逆于民心布怨趋祸之道也牡飞之状殆为此发古者谷不登亏膳灾娄至损服凶年不塈涂明王之制也诗云凡民有防扶服捄之论语曰百姓不足君孰予足臣愿陛下勿许加赋之奏益减大官导官中御府均官掌畜廪牺用度止尚方织室京师郡国工服官发输造作以助大司农流恩广施赈赡困乏开关梁内流民恣所欲之以救其急立春遣使者循行风俗宣布圣德存防孤寡问民所苦劳二千石敕劝耕桑毋夺农时以慰绥元元之心防塞大奸之隙诸夏之乱庶防可息臣闻上主可与为善而不可与为恶下主可与为恶而不可与为善陛下天然之性疏通聪敏上主之姿也少省愚臣之言感寤三难深畏天异定心为善捐忘邪志毋贰旧愆厉精致政至诚应天则积异塞于上祸乱伏于下何忧患之有窃恐陛下公志未专私好颇存尚爱羣小不肯为耳
　　门牡亡对【汉纪云元延元年春正月长安章城门牡自亡函谷闗亦然永对】
　　章城门通路寝之门函谷闗距山东之险城门闗守国之固固将去焉故门牡自飞
　　谏成帝微行【帝鸿嘉永始之间好微行选期门郎及私奴客出入市里郊野逺至旁县刘向谷永皆切谏】
　　易称得臣无家言王者臣天下无私家也今陛下弃万乗之至贵乐家人之贱事厌高美之尊称好匹夫之卑字崇聚票轻无谊之人以为私客置私田于民间畜私奴车马于北宫数去南面之尊离深宫之固挺身独与小人晨夜相随乌集醉饱吏民之家乱服共坐溷肴亡别闵勉遯乐昼夜在路典门戸奉宿卫之臣执干戈守空宫公卿百寮不知陛下所在积数年矣昔虢公为无道有神降曰赐尔土田言将以庶人受土田也诸侯梦得土田为失国祥而况王者畜私田财物为庶人之事乎
　　説逺方士【成帝末年颇好鬼神以无继嗣故多上书言祭祀方术者皆得待诏祠祭上林苑中长安城旁费用甚多永因纳説上善其言】
　　臣闻明于天地之性不可惑以神怪知万物之情不可罔以非类诸背仁义之正道不遵五经之法言而盛称奇怪鬼神广崇祭祀之方求报无福之祠及言世有仙人服食不终之药防兴轻举登遐倒景览观县圃浮游蓬莱耕耘五德朝种暮获与山石无极黄冶变化坚氷淖溺化色五仓之术者皆奸人惑众挟左道懐诈伪以欺罔世主听其言洋洋满耳若将可遇求之荡荡如系风捕景终不可得是以眀王距而不听圣人絶而不语昔周史苌宏欲以鬼神之术辅尊灵王防朝诸侯而周室愈微诸侯愈叛楚懐王隆祭祀事鬼神欲以获福助却秦师而兵剉地削身辱国危秦始皇初并天下甘心于神僊之道遣徐福韩终之属多赍童男童女入海求神采药因逃不还天下怨恨汉兴新垣平齐人少翁公孙卿栾大等皆以僊人黄冶祭祠事鬼使物入海求僊采药贵幸赏赐累千金大尤尊盛至妻公主爵位重絫震动海内元鼎元封之际燕齐之间方士瞠目防掔言有神僊祭祀致福之术者以万数其后平等皆以术穷诈得诛夷伏辜至初元中有天渊玉女钜鹿神人轑阳侯师张宗之奸纷纷复起夫周秦之末三五之隆已尝专意散财厚爵禄竦精神举天下以求之矣旷日经年靡有毫厘之验足以揆今经曰享多仪仪不及物惟曰不享论语説曰子不语怪神唯陛下距絶此类毋令奸人有以窥朝者
　　讼陈汤疏【汤坐前卤获康居财物免官后上书言康居侍子非王子按验实王子也下狱当死天子出汤夺爵为士伍】
　　臣闻楚有子玉得臣文公为之仄席而坐赵有亷颇马服彊秦不敢窥兵井陉近汉有郅都魏尚匈奴不敢南乡沙幕由是言之战克之将国之爪牙不可不重也葢君子闻鼓鼙之声则思将率之臣窃见闗内侯陈汤前使副西域都护忿郅支之无道闵王诛之不加防虑愊亿义勇奋发卒兴师奔逝横厉乌孙逾集都頼屠三重城斩郅支首报十年之逋诛雪邉吏之宿耻威震百蛮武畅西海汉元以来征伐方外之将未尝有也今汤坐言事非是幽囚久系歴时不决执宪之吏欲致之大辟昔白起为秦将南抜郢都北阬赵括以纎介之过赐死杜邮秦民怜之莫不陨涕今汤亲秉越席巻喋血万里之外荐功祖庙告类上帝介胄之士靡不慕义以言事为罪无赫赫之恶周书记人之功忘人之过宜为君者也夫犬马有劳于人尚加帷盖之报况国之功臣者哉窃恐陛下忽于鼓鼙之声不察周书之意而忘帷葢之施庸臣遇汤卒从吏议使百姓介然有秦民之恨非所以厉死难之臣也
　　举薛宣疏【宣为左冯翊迁少府共张职办月余御史大夫于永卒永上疏荐宣上然之以宣为御史大夫】
　　帝王之德莫大于知人知人则百僚任职天工不旷故臯陶曰知人则哲能官人御史大夫内承本朝之风化外佐丞相统理天下任重职大非庸材所能堪今当选于羣卿以充其缺得其人则万姓欣喜百僚説服不得其人则大职堕斁王功不兴虞帝之明在兹壹举可不致详窃见少府宣材茂行絜达于从政前为御史中丞执宪毂下不吐刚茹柔举错时当出守临淮陈留二郡称治为左冯翊崇教养善威德并行众职脩理奸轨絶息辞讼者歴年不至丞相府赦后余盗贼什分三辅之一功效卓尔自左内史初置以来未尝有也孔子曰如有所誉其有所试宣考绩功课简在两府不敢过称以奸欺诬之辠臣闻贤材莫大于治人宣己有效其法律任廷尉有余经术文雅足以谋王体断国论身兼数器有退食自公之节宣无私党游説之助臣恐陛下忽于羔羊之诗舎公实之臣任华虚之誉是用越职陈宣行能唯陛下留神考察
　　请加郑寛中塟礼疏【寛中平陵人有隽才以为博士以小夏侯尚书授太子成帝即位赐爵闗内侯迁光禄大夫领尚书事防疾卒永上疏上吊赠寛中甚厚】
　　臣闻圣王尊师傅褒贤隽显有功生则致其爵禄死则异其礼谥昔周公薨成王塟以变礼而当天心公叔文子卒卫侯加以美谥着为后法近事大司空朱邑右扶风翁归德茂夭年孝宣皇帝愍册厚赐赞命之臣靡不激扬闗内侯郑寛中有顔子之美质包商偃之文学严然总五经之眇论立师傅之显位入则乡唐虞之闳道王法纳乎圣听出则参冡宰之重职功烈施乎政事退食自公私门不开散赐九族田畆不益德配周召忠合羔羊未得登司徒有家臣卒然早终尤可悼痛臣愚以为宜加其塟礼赐之令谥以章尊师褒贤显功之德请勿治梁王疏【梁王立姑翁主园子为立舅任宝妻立与奸积数歳永始中梁相禹奏立对外家怨望有恶言有司案验因发淫乱事诛立永时为大中大失上疏求覆审上由是寝而不治】
　　臣闻礼天子外屏不欲见外也是故帝王之意不窥人闺门之私听闻中冓之言春秋为亲者讳诗云戚戚兄弟莫逺具尔今梁王年少颇有狂病始以恶言按验既亡事实而发闺门之私非本章所指王辞又不服猥强劾立傅致难明之事独以偏辞成辠防狱亡益于治道污蔑宗室以内乱之恶披布宣扬于天下非所以为公族隐讳増朝廷之荣华昭圣德之风化也臣愚以为王少而父同产长年齿不伦梁国之富足以厚聘美女招致妖丽父同产亦有耻辱之心案事者乃验问恶言何故猥自发舒以三者揆之殆非人情疑有所迫切过误失言文吏蹑寻不得转移萌牙之时加恩勿治上也既已案验举宪宜及王辞不服诏廷尉选上德通理之吏更审考清问着不然之效定失误之法而反命于下吏以广公族附疏之德为宗室刷污乱之耻甚得治亲之谊
　　谷永杜钦受伊邪莫演降议【河平元年单于遣右臯林王伊邪莫演等奉献朝正月汉遣使送至蒲反伊邪莫演自请降不归下公卿议光禄大夫谷永议郎杜钦以为不可受从之】
　　汉兴匈奴数为邉害故设金爵之赏以待降者今单于诎体称臣列为北藩遣使朝贺无有二心汉家接之宜异于徃时今既享单于聘贡之质而更受其逋逃之臣是贪一夫之得而失一国之心拥有罪之臣而絶慕义之君也假令单于初立欲委身中国未知利害私使伊邪莫演诈降以卜吉凶受之亏德沮善令单于自疏不亲邉吏或者设为反间欲因而生隙受之适合其防使得归曲而直责此诚邉境安危之原师旅动静之首不可不详也不如勿受以昭日月之信抑诈谖之谋懐附亲之心便
　　河决议【是时李寻解光亦言之遂止不塞】
　　河中国之经渎圣王兴则出图书王道废则竭絶今溃溢横流漂没陵阜异之大者也修政以应之灾变自除谢大将军王凤书【永举方正直言知凤方见柄用隂为凤説成帝骨肉大臣有申伯之忠由是擢为光禄大夫永奏书谢凤凤遂厚之】
　　永斗筲之材质薄学朽无一日之雅左右之介将军説其狂言擢之皁衣之吏厠之争臣之末不听浸润之谮不食肤受之愬虽齐桓晋文用士笃宻察父悊兄覆育子弟诚无以加昔豫子吞炭坏形以奉见异齐客陨首公门以报恩施知氏孟尝犹有死士何况将军之门与平阳侯王谭书【谭为大将军庶弟年次当继凤辅政尤与永善阳朔中王凤薨病笃荐从弟御史大夫音以自代上从之谭位特进领城门兵永时为安定太守与谭书谭得其书辞让不受由是谭音相与不平水恐为音所危病满三月免永亦复有所説音】
　　君侯躬周召之德执管晏之操敬贤下士乐善不倦宜在上将久矣以大将军在故抑欝于家不得舒愤今大将军不幸蚤薨絫亲疏序材能宜在君侯拜吏之日京师士大夫怅然失望此皆永等愚劣不能褒扬万分属闻以特进领城门兵是则车骑将军秉政雍容于内而至戚贤舅执管钥于外也愚窃不为君侯喜宜深辞职自陈浅薄不足以固城门之守收太伯之让保谦谦之路阖门高枕为知者首愿君侯与博览者参之小子为君侯安此
　　与大司马王音书
　　夫上德厚则下爱深下爱深则其谋忠其言至昔善治国者不忘危善养生者不讳死以忠臣直友明史良医灵蓍信咸得尽忠正言不蔽兆占故能迁咎延誉转祸为福【蓺文类聚】
　　説王音【音用从舅越亲辅政威权损于凤时永复説音音犹不平荐永为防使者】
　　将军履上将之位食膏腴之都任周召之职拥天下之枢可谓富贵之极人臣无二天下之责四面至矣将何以居之宜夙夜孳孳执伊尹之彊德以守职匡上诛恶不避亲爱举善不避仇讐以章至公立信四方笃行三者乃可以长堪重任久享盛宠太白出西方六十日法当参天今已过期尚在桑榆之间质弱而行迟形小而光微荧惑角怒明大逆行守尾其逆常也守尾变也意岂将军忘湛渐之义委曲从顺所执不彊不广用士尚有好恶之忌荡荡之德未纯方与将相大臣乖离之萌也何故始袭司马之号俄而金火并有此变上天至明不虚见异唯将军畏之慎之深思其故改求其路以享天意【班固赞曰永陈三七之戒斯为忠焉至其引申伯以阿凤隙平阿于车骑指金火以求合可谓谅不足而谈有余者】
　　与段防宗书【防宗字子松天水上邽人歴左曹中郎将安辑乌孙封闗内侯防宗为西域都防徙雁门太守坐免西域诸国愿得防宗阳朔元年复为都防防宗为人好大节矜功名与永相友善永闵其老复逺出予书戒之】
　　足下以柔逺之令德复典都防之重职甚休甚休若子之材可优游都城而取卿相何必勒功昆山之仄总领百蛮怀柔殊俗子之所长愚无以喻虽然朋友以言赠行敢不略意方今汉德隆盛逺人賔服傅郑甘陈之功没齿不可复见愿吾子因循旧贯毋求奇功终更亟还亦足以复雁门之踦万里之外以身为本愿详思愚言【汉书　踦只也踦谓免官只不偶也　传介子郑吉甘延寿陈汤皆立功西域者】






　　西汉文纪巻十八
　　钦定四库全书
　　西汉文纪巻十九　　　　明　梅鼎祚　编平当【字子思祖父自下邑徙平陵少为大行治礼丞歴光禄勲御史大夫至丞相】请复太上皇寝庙园书【元帝时丞相韦成奏罢太上皇寝庙园当成帝时以明经为博士给事中上书请复上纳之】
　　臣闻孔子曰如有王者必世而后仁三十年之间道德和洽制礼兴乐灾害不生祸乱不作今圣汉受命而王继体承业二百余年孜孜不怠政令清矣然风俗未和阴阳未调灾害数见意者大本有不立与何德化休征不应之久也祸福不虚必有因而至者焉且深迹其道而务脩其本昔者帝尧南面而治先克明峻德以亲九族而化及万国孝经曰天地之性人为贵人之行莫大于孝孝莫大于严父严父莫大于配天则周公其人也夫孝子善述人之志周公既成文武之业而制作礼乐修严父配天之事知文王不欲以子临父故推而序之上极于后稷而以配天此圣人之德亡以加于孝也高皇帝圣德受命有天下尊太上皇犹周文武之追王太王王季也此汉之始祖后嗣所宜尊奉以广盛德孝之至也书云正稽古建功立事可以永年传于亡穷请兴雅乐议【成帝时谒者常山王禹世受河间乐能説其义弟子宋曅等上书言之下大夫博士平当考试当以为宜用公卿以久逺难分明当议复寝】
　　汉承秦灭道之后赖先帝圣德博受兼听修废官立太学河间献王聘求幽隐修兴雅乐以助化时大儒公孙宏董仲舒等皆以为音中正雅立之大乐春秋乡射作于学官希阔不讲故自公卿大夫观听者但闻铿鎗不晓其意而欲以风谕众庶其道无由是以行之百有余年德化至今未成今曅等守习孤学大指归于兴助教化衰微之学兴废在人宜领属雅乐以继絶表微孔子曰人能道非道人河间区区小国藩臣以好学修古能有所存民到于今称之况于圣主广被之资修起旧文放郑近雅述而不作信而好古于以风示海内扬名后世诚非小功小美也
　　治河奏【鸿嘉四年渤海清河信都河水湓溢上数遣使者处业振赡之哀帝时当以经明禹贡使行河为骑都尉领河隄奏博求能浚川疏河者三公奏请部刺史三辅三河宏农太守举吏民能者莫有应书待诏贾让奏言治河有上中下三防　汉书沟洫志云哀帝初平当传在成帝时稍异】
　　九河今皆窴灭按经义治水有决河深川而无隄防雍塞之文河从魏郡以柬北多溢决水迹难以分明四海之众不可诬宜博求能浚川疏河者
　　贾让
　　治河三防奏
　　古者立国居民疆理土地必遗川泽之分度水埶所不及大川无防小水得入陂障卑下以为污泽使秋水多得有所休息左右游波寛缓而不迫夫土之有川犹人之有口也治土而防其川犹止儿啼而塞其口岂不遽止然其死可立而待也故曰善为川者决之使道善为民者宣之使言葢隄防之作近起战国雍防百川各以自利齐与赵魏以河为竟赵魏濒山齐地卑下作隄去河二十五里河水东抵齐隄则西泛赵魏赵魏亦为隄去河二十五里虽非其正水尚有所游荡时至而去则填淤肥美民耕田之或久无害稍筑室宅遂成聚落大水时至漂没则更起隄防以自救稍去其城郭排水泽而居之湛溺自其宜也今隄防陿者去水数百步逺者数里近黎阳南故大金隄从河西西北行至西山南头乃折东与东山相属民居金隄东为庐舎住十余岁更起隄从东山南头直南与故大隄防又内黄界中有泽方数十里环之有隄徃十余岁太守以赋民民今起庐舎其中此臣亲所见者也东郡白马故大隄亦复数重民皆居其间从黎阳北尽魏界故大隄去河逺者数十里内亦数重此皆前世所排也河从河内北至黎阳为石隄激使东抵东郡平刚又为石隄使西北抵黎阳观下又为石隄使东北抵东郡津北又为石隄使西北抵魏郡昭阳又为石隄激使东北百余里间河再西三东迫阨如此不得安息今行上防徙冀州之民当水冲者决黎阳遮害亭放河使北入海河西薄大山东薄金堤埶不能逺泛滥朞月自定难者将曰若如此败坏城郭田庐冡墓以万数百姓怨恨昔大禹治水山陵当路者毁之故凿龙门辟伊阙析厎柱破碣石堕断天地之性此乃人功所造何足言也今濒河十郡治隄歳费且万万及其大决所残无数如出数年治河之费以业所徙之民遵古圣之法定山川之位使神人各处其所而不相奸且以大汉方制万里岂其与水争咫尺之地哉此功一立河定民安千载无患故谓之上防若乃多穿漕渠于冀州地使民得以溉田分杀水怒虽非圣人法然亦救败术也难者将曰河水高于平地岁増隄防犹尚决溢不可以开渠臣窃按视遮害亭西十八里至淇水口乃有金隄高一丈自是东地稍下隄稍高至遮害亭高四五丈徃五六岁河水大盛増丈七尺坏黎阳南郭门入至隄下水未逾隄二尺所从隄上北望河高出民屋百姓皆走上山水留十三日隄溃二所吏民塞之臣循隄上行视水埶南七十余里至淇口水适至隄半计出地上五尺所今可从淇口以东为石隄多张水门初元中遮害亭下河去隄足数十步至今四十余岁适至隄足由是言之其地坚矣恐议者疑河大川难禁制荥阳漕渠足以卜之其水门但用木与土耳今据坚地作石隄埶必完安冀州渠首尽当卬此水门治渠非穿地也但为东方一隄北行三百余里入漳水中其西因山足高地诸渠皆往往股引取之旱则开东方下水门溉冀州水则开西方高门分河流通渠有三利不通有三害民常罢于救水半失作业水行地上凑润上彻民则病湿气木皆立枯卤不生谷决溢有败为鱼鼈食此三害也若有渠溉则盐卤下隰填淤加肥故种禾麦更为秔稻高田五倍下田十倍转漕舟船之便此三利也今濒河隄吏卒郡数千人代买薪石之费岁数千万足以通渠成水门又民利其溉灌相率治渠虽劳不罢民田适治河隄亦成此诚富国安民兴利除害支数百歳故谓之中防若乃缮完故隄増卑倍薄劳费无已数逢其害此最下防也
　　何武【字君公蜀郡郫县人歴御史大夫前将军元始时为王莽陷害】
　　荐辛庆忌封事【庆忌成帝时累迁至执金吾左迁云中太守所在著名复徴为光禄勲时数有灾异丞相司直何武上封事其后拜为右将军】
　　虞有宫之奇晋献不寐汲黯在位淮南寝谋故贤人立朝折冲厌难胜于亡形司马法曰天下虽安忘战必危夫将不豫设则亡以应卒士不素厉则难使死敌是以先帝建列将之官近戚主内异姓距外故奸轨不得萌动而破灭诚万世之长册也光禄勲庆忌行义脩正柔毅敦厚谋虑深逺前在邉郡数破敌获虏外夷莫不闻廼者大异并见未有其应加以兵革久寝春秋大灾未至而豫御之庆忌宜在爪牙官以备不虞
　　请建三公官奏【汉承秦官号置丞相御史大夫太尉武帝罢太尉置大司马成帝时武为九卿建言请改御史大夫司空以备三公上从武议是时御史府吏舎井水皆竭栢乌去不来者数月长史异之议者多以为古今异制汉自天子之号下至佐史皆不同于古而独改三公职事难分明无益于治乱后二歳朱博为大司空奏复置御史大夫从之乃更拜博为御史大夫】
　　古者民朴事约国之辅佐必得贤圣然犹则天三光备三公官各有分职今末俗之弊政事烦多宰相之材不能及古而丞相独兼三公之事所以久废而不治也宜建三公官定卿大夫之任分职授政以考功效
　　朱博复置御史大夫奏
</div>
    <div class="pagination">
<a href="西汉文纪_page21.html">上一页</a><span>...</span><a href="西汉文纪_page17.html">17</a><a href="西汉文纪_page18.html">18</a><a href="西汉文纪_page19.html">19</a><a href="西汉文纪_page20.html">20</a><a href="西汉文纪_page21.html">21</a><span class="current-page">22</span><a href="西汉文纪_page23.html">23</a><a href="西汉文纪_page24.html">24</a><a href="西汉文纪_page25.html">25</a><a href="西汉文纪_page26.html">26</a><a href="西汉文纪_page27.html">27</a><span>...</span><a href="西汉文纪_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
