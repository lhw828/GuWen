<!DOCTYPE html>
<html>
<head>
    <meta charset="UTF-8">
    <title>文苑英华 - 第 420 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 420 页/共 634 页</h1>
    <div class="content">　　考艺尚实进贤受赏必久于其道乃不失其人甲也齿乡軄于股引观其所与以徳行为先察其所安则文理为后纵举不失选佥曰能贤犹同三年乃賔以旌五物无爽筐篚以将其意笙歌以劝其从儒者为荣词宗立志始于司徒授法终以大夫献书俊宠于君旧史每令于续食成赋于国前王肇俾于计偕将慎荐延之仪遂下崆峒之拜登于天府贰于史軄当由致事之岁则匪抡才之时卿则守官谅不愆于侯度台应懵理颇有乖于纪律有词不伐无简可聴
　　同前　　　　　　　　　　郑　璲
　　国有地官以帅軄乡则大夫而列位政无茍贰命在奉初告于乡里颁司徒之禁令期于岁时登夫家之众寡眷言甲者斯焉从政既受其法如玺印涂将教所理犹金在铸是以俊造察本于乡闾贤能荐登于天府同谷永之举士不失薛宣类周瑜之贡才无遗鲁肃况致事有典大比作程询众之謩义存五物礼賔之饮道在三年作良命官是甲未闻失徳赏恭罚否彼宪何其谬绳
　　举贤任选判
　　得上封事人云吏部计选不得其才请命公卿举贤而任所司云知人之难恐不絶私非选士之策
　　对　　　　　　　　　　　郑　察
　　底禄任人惟贤是务居位称軄无私乃可况爰设天官俾司衡镜审轮辕之目每得山公表清通之心更推裴楷固不失士将无弃才何必咨尔公卿获我髦彦虽乡举里选则有附于曩时而操柄执权谅难废于今日且如知人匪易絶私尤难前王以之则哲五伦犹是自疑家官必择夫至公庶流自息其贪竞议乎经久曷可因循愚谓上封未恊中道
　　同前　　　　　　　　　　卢　贻
　　求贤审官分軄揆务必资慎择乃罔奸邪惟彼礼闱式蒸髦士固亦品藻而无失夫何铨管而是昧所以懐山涛识量蕴毛玠公方择其琳琅虽云非允刈乎杞梓孰曰谬贤嗟尔伊人议乎取士类匡衡之述古多所引经同谷永之上封属【一作独】将言事教隳邦典政败竖儒且渉縁情殊非革天官嘉是是曰司存月卿荐贤恐成离局
　　被替请选判
　　丁授官累日被奏替请非时选废置不许云准勑防冬已过旬限丁诉云今正在冬当替只在下牒之日且辨论官材不合拘以限约废置又执贤能以岁时入其书岂可无限
　　对　　　　　　　　　　　牛　耸
　　用行舍藏宣尼所诫难进易退老氏格言伊丁効官先甲入用曽未浃辰见代而觧乎印绶已在后时叅选而趋乎衡镜虽牵丝失位情有可矜而如纶与能材或无取诚宜委命而去何至滕口与争但使如珪如璋不僣不滥弓旌自辟仁逺乎哉今则天鉴孔明星郎守法进退不遇斯害也已吏曹引乎周礼前言是徴丁意昧于随时厚顔何格告令知分用止躁求
　　同前　　　　　　　　　　敬　寛
　　底禄命贤谅存于考覈悬象班令克定于程期无慢国经必遵王度哿言丁矣庶得人焉登书拔才量能授軄始望政成人化冀及三年而乃裭服抽簮曽不累日属叅选限勑而诣诉过时徒思已露才岂可违文破格然已而靡愠嗟有异于子文畱之物移伤不遇于黄霸诚哉废置寔曰司存引明周典之文讵黍冡官之列兴言不失宜窒有词
　　同前　　　　　　　　　　王　沼
　　任良牧官着国典而为重守法立度在所司而靡逾丁筮仕策名抡材受署既而天书荐委宁俟及之期防府陈辞重希刈楚之选官才登于累日时已后于三冬允哉废置明乎用舍虽进贤是急冀开取士之门而严初不移诚曰在公之义诉而不纳信谓得宜况岁其书事有徴于前志不拘以限亦何听于薄言请俟他年无隳旧典
　　诈假求官判
　　乙诈假求官科其罪诉云求而未得诈伪
　　对　　　　　　　　　　　苏　宁
　　为官择人聿求俊义强学干禄必正科名彼乙伊何不求诸已射官明试无闻六义之能藻镜抡材将辞九流之序况今唐虞御极才子在官王裴持衡至公选士方听得贤之颂宁容诈假之辜顾三面而【阙】　　　斯宅既称未得须议减论
　　知名配社判
　　甲知名早卒郡守配食县社紏不法曰恨不及之
　　对　　　　　　　　　　　敬　括
　　骏马虽死犹闻市骨秋兰纵败罔或损香询讦乃甲名器无瑕禀诸葛之美秀防敏足称韫子然之材能早代何速恨【疑】良者守克尚于贤仰之弥高未经旌其闾巷思而不见聿将配乎县社俾善政彰闻下人悦劝伊可韪也何其纠之宜高孔氏之言无取使司之见



　　文苑英华巻五百十四
　　钦定四库全书
　　文苑英华巻五百十五　　宋　李昉等　编礼贤门二十七道
　　小吏欢言判四道　　荐贤能判五道
　　寝延部人判三道　　志行髙防判一道
　　举抱瓮生判六道　　贡市井之子判一道选人代试判一道　　防萃相非判一道
　　取名士判一道　　　教胄子毁方瓦合判一道试选人继烛判一道　　徴辟不起判一道小吏欢言判
　　景与小吏欢言倨见功曹将黜不伏
　　对　　　　　　　　　　　康子元
　　义在斯合借容犹重于将军道或可存缝掖未轻于太守景欢言小吏将疑十五之诗倨见功曹无近三千之律耕耘礼义儒行已申于仲尼啸傲风云髙节未屈于光逸虽阙循墙之敬岂千铭鼎之科将加谴黜恐乖寛裕希从理遣无重斯愆
　　同前　　　　　　　　　　母　婴
　　声同律和气合形比渡辽舍鴈门之守独挹书生中郎捐座客之谈方近处士吁惟小吏职在含香光逸有着于美名李斯果升乎列位神期暗许能纡长者之欢精义其同何废逹人之话功曹望慙乐广才谢范滂空嫌倨见之轻遂启黜贤之责不省诸已飜欲退人巡覆再三匪闻其可磁石非曲斜之取武魄无俯芥之收舍凡就能幸从其议
　　同前　　　　　　　　　　郑少防
　　智士敏徳难进易退明识流鉴察防知彰与善无求于貎恭选能何限于厮役一言而善三语攸升交匪竭欢谈仍诣理不乏吾事在小吏而非辜无速我尤何主吏之颇类不从弃黜深谓得宜
　　同前
　　景与小吏欢而且言不勤无傲之心旋得有皮之刺恭匪近礼信则承羞黜而未甘或难夺志若使才不足美怠而可尤必也徳有可甄倨而何责徴诸故事折有其伦郦生见重于抗词元淑无嫌于长揖与其诘过寜取优贤
　　荐贤能判
　　甲荐贤能之士三诣公车试皆高第表请锡彤弓矢廷尉致诘词云三适有功
　　对　　　　　　　　　　　赵子余
　　建官惟材言刈其楚为政以徳行归于周甲徽华国章夹辅王室允兹好徳是用进贤礼尽异能褒然登于汉室防选岩穴咨尔置于周行既三适于公车宜九锡以观国且得臣败楚失在子文夷吾覇齐功归鲍叔宠锡既倾于彤弓将命必议于太常致诘岂烦于廷尉傥任刑而废礼犹越祝以待庖既见侵官未能唯命
　　同前
　　甲何人斯惟曰举善士异其行光乎荐能如祁大夫则仇讐不避若随武子乃管库先登才膺明试虽公车之是辟事匪专征岂彤弓以为请名器不假车服以庸信有徳之可嘉终无功而何锡致廷尉之诘虽三适称劳异诸侯之勲而百矢奚用典礼不易事义斯存
　　同前　　　　　　　　　　沈东美
　　举善惟防知人则哲妙闻音者识穷山之竹能追芳者赏幽径之兰甲位登八命才髙四岳言刈其楚有异错薪载絷其驹屡闻骧首文举之升一鹗陶洪之披【三国志陶丘洪云御二龙于长涂披字疑】二龙曷足思齐宁将比价懿兹擢桂便请锡弓自伐诚则躁求议功何妨懋赏稽诸汉史轨躅昭然名器不可假人升降固宜合礼爵土互锡理或酬功弓矢斯张雅符谬请六卿司过三适胡为
　　同前　　　　　　　　　　王昌龄
　　俾尔公侯敬服王命乃升贤俊昭宣训典惟甲蕃屏有垣既孜孜于审择黜陟咸若亦贤贤而脩贡三诣三适登汉室之明科九徳九徴賛虞臣之寅亮有如取火于燧故能任事加爵且汝惟勿伐则继珪瓉不诬今也自贤岂曰彤弓是允与其表请孰若谦光廷尉有词匪伊妄作
　　同前　　　　　　　　　　刘　润
　　唐尧稽古时谓能官周文小心号称多士云龙感召鸾鹭充庭蒲璧交衢弓车荐委荐异能之士采非常之徳游大学而横经诣公府而髙第骥足千里同主父之三擢桂林一枝耻公孙之十上爰求九锡之命以旌三适之功惟甲书生可贵能移太守之尊小吏虽卑犹夺宰君之望在道虽云可重伤倨无宜寘刑理存优贤不劳加黜【此篇惟甲以下四十二字疑误】
　　寝延部人判
　　抚州别驾豆卢安舍正寝延部人乙弗干公事禀而后行所由举不法安不伏
　　对　　　　　　　　　　　贠　岘
　　端右之寄古人为难光我大邦抑惟良政豆卢安雅有通识率由旧章吕防推其佩刀诸葛称其骥足好问则裕髙步于丘门有道可尊且悬于陈榻舍兹正寝延彼部人饥渇良图咨谋雅道昔干木贱士文侯尚且轼闾侯嬴匹夫信陵以之虚左重其所部望古何慙举此为非愚所不取
　　同前
　　豆卢安幸属清泰早袭衣冠陪去兽而宣风賛还珠而缉化题舆就职行闻仲举之风展骥临人坐振士元之躅爰于正寝延兹部人罕言私情但举公事乙弗干既奉严命禀而后行论情未越于古风据理何乖于即事王子之临东海虽未赠刀卢君之抚南康终其化鹤所司妄举将有昧于条章安既有推词请从于缄黙
　　同前　　　　　　　　　　刘　光
　　王祥望职乆着传刀厐统良材攸称展骥承上接下故宜自已而行举目提纲或可禀人而借如郑产流誉尚采乡校之言晋侯质疑犹聴舆人之诵则智有不逹材有不通江海以纳流为大君子以访贤为美子贱之居茂宰实禀度于邑人何晏之任尚书上闗怀于谈客孔丘既称其善史臣不叙其非按旧章而可凭明所司之妄举安今不伏良谓有词
　　志行高防判
　　得甲志高防遂为时人所宗有司诘之曰景前时以为通而今以为介是不恒人也请斥之甲云景雅尚自若而论者或异不伏
　　对　　　　　　　　　　　李　暄
　　国着进贤之赏人思类能之用钦崇慰荐敦固引绳野无遗才邦有大任甲方伸已志将举所知毛玠当仁克尊徐邈孔融明敏无弃祢衡见机【一作贵】乃通逹之人失道为草【一作井皆可疑】介之士随乎去就顺以行藏不防适来之时将疑过后之行宁问管鲍之厚孰存庄惠之深其于有司未曰知我居然请斥何哉失辞
　　举抱瓮生判
　　河南东道持斧举抱瓮生或告云矫州科生妄罪不伏
　　对　　　　　　　　　　　王利器
　　大道潜运羣动无心明王徳孚庶物适遂由是山栖谷隐常有居巢之人鬻蔬灌圃【一作园】时闻抱瓮之叟属旒冕侧席载勤于梦卜绣衣持斧博访于丘园皇华以知无不为诚朴畧之可尚或人以多闻博识明浑沌之非真迹初兆于行藏事有同于倚伏举者纵非折犹或献芹科者贵叶平反无宜【一作疑】寘棘愚之寡见告记为宜
　　同前　　　　　　　　　　王冷然
　　使臣巡方天子锡命有能利国无待受辞况诗着考槃易称嘉遁清髙励俗义道周身致为举先可以师者御史嵗观风物夜动星芒路出河东载驰騘马地疑河上便遇真人将观善以惩违遂荐贤而报国逄萌既逹【疑作违】威辟莫辨东西法真【一作慎又作振非】不以礼迎何能进退由是黄金见铄白玉成瑕虽庄周道心以枯槁非本而子贡利口乃浑沌假脩人既无情骂叔文而称矫州宁妄罪鞭越以成威
　　同前　　　　　　　　　　马　翊
　　济济以宁实惟多士戋戋所贲其在旌贤且抱瓮之生代称髙尚垂竿投钓宁殊渭水之公灌园鬻蔬不让汉隂之叟御史以皇华动俗騘马生风有隐逸而必求无贤才而不举今当所荐理合其宜复有浇薄之夫淳和讵识季孙谗于子路未损其容武叔毁于仲尼何伤其徳宁使挂瓢之辈道以矫时饮犊之流人称为妄州司处断未曰通途
　　同前　　　　　　　　　　张　景
　　弓旌待士束帛登贤授方任能察言观行虽三防改运文质有殊百代可知风声不替国家克明俊徳无旷庶官多士斯闻得人为盛犹恐考槃有作薖轴生词思草泽之遗芳忆山泉之逸赏傍驰鹤板博访枚将求异等之才载下非常之制方书执简直指观风澄清之道莫闻黜陟之宜且昧海隅沉隐未荐褒衣汉隂矫识飜称抱瓮详延不中使司自是疎遗混沌假脩野老若为加罪
　　同前　　　　　　　　　　张　法
　　诗咏考槃易称嘉遁声流载籍美播丘山诚出处之多途乃萧兰之或致至若丘中【一作立】老圃汉上栖神迹徒挂于幽闲名未通于束帛既而金潭洗菊不暇优游玉甃滋园徒施混沌御史乘騘按俗持斧临人有悔必弹闻善斯举然以羸瓶小节抱瓮防流贲然来思窃用多愧或告云矫深紊前闻生也不甘如何厚貎
　　同前
　　世道交丧文质平易朴畧之绪焉不退混沌之萌去之弥乆眷言持斧庀我王职将镇风化是旌汉隂孑孑干旄虽得诗人之咏悠悠抱瓮仍招孔父之责或者之告不其宜乎假脩之名于是验矣然刑克以当遁真存肥甯越尚不致科巢父如何诘罪免夫度外窃以为得
　　贡市井之子判
　　得州府贡士或市井之子孙为省司所诘甲云【集作称】羣萃之才【集作秀】出者不合限以常科
　　对　　　　　　　　　　　白居易
　　惟贤是求何贱之有况士之秀者而人其舍诸惟彼郡贡或称市籍非我族类则嫌杂以萧兰举尔所知安得弃其翘楚诚有恶于禆败谅难舍于【集作其】茂异防金于砂砾岂为类贱而不收度木于涧松宁以地卑而见弃但恐所举失徳不可以贱废人况乎识度冠时出自牛医之后心计成务擢于贾竖之中在往事而足徴何常科而是限州申有据省诘非宜
　　选人代试判
　　得乙充选人识官选人代试法司断乙与代试者同罪诉云实不知
　　对　　　　　　　　　　　前　人
　　官择贤良选稽名实茍作伪以【集作而】心拙必代斵而手伤乙情匪容奸行乖周慎将如吾面遂充识以不疑未见子心果代试而有悔既彰闻而贻戚乃连坐而【集作以】论辜察情谅不同谋结罪诚应异罚法无攸赦选者当凖格论人不易知识名所宜情恕削夺恐为过当贬降庶叶决平
　　防萃相非判
　　得乙与丁俱应防萃乙则趋时以求名丁则勤学而待命二人于有相非未知孰是
　　对　　　　　　　　　　　前　人
　　立已狥名则由进取脩身俟命宁在躁求智乎虽不失时仁者岂宜弃本属科悬防萃才选出羣勤苦脩词乙不能也吹嘘附势丁亦耻之躁静既殊惟习遂逺各从所好尔由径而方行难强不能吾舍道而奚适观得失之路或似由人推通塞之门诚应在命所宜励志焉用趋时若弃其葑菲失则自求诸已傥中其正鹄得亦不愧于人无尚茍求盍嘉自致
　　取名士判
　　得选举司取有名之士或云不息驰骛恐难责实
　　对　　　　　　　　　　　前　人
　　声虽非实善岂无名不可茍求亦难尽弃属时当仄席任重抡材思得士于声华惧诱人于奔竞若驰骛而方取虑非嵗贡之贤傥【集作如】寂寥而后求恐失日彰之善将期摭实必在研精【集作情】但取舍不私是开乎公道则吹嘘无益自闭其幸门名勿论于有无鉴自精于举措
　　教胄子毁方瓦合判　　　　前　人
　　此篇当在五百一十二巻师学门今已移入此姑存其目
</div>
    <div class="pagination">
<a href="文苑英华_page419.html">上一页</a><span>...</span><a href="文苑英华_page415.html">415</a><a href="文苑英华_page416.html">416</a><a href="文苑英华_page417.html">417</a><a href="文苑英华_page418.html">418</a><a href="文苑英华_page419.html">419</a><span class="current-page">420</span><a href="文苑英华_page421.html">421</a><a href="文苑英华_page422.html">422</a><a href="文苑英华_page423.html">423</a><a href="文苑英华_page424.html">424</a><a href="文苑英华_page425.html">425</a><span>...</span><a href="文苑英华_page421.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
