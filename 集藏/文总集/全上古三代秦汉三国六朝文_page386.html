<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 386 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 386 页/共 658 页</h1>
    <div class="content">　　○上言庶母服制

　　谨案《丧服礼经》，“庶子为母缌麻三月。传曰，“何以缌麻？以尊者为体，不敢服其私亲也。”此《经》、《传》之明文，圣贤之格言。而自顷开国公侯，至于卿士，庶子为後，各肆私情，服其庶母，同之于嫡。此末俗之弊，溺情伤教，纵而不革，则流遁忘返矣。且夫尊尊亲亲，虽礼之大本，然厌亲于尊，由来尚矣。《礼记》曰，“为父後，出母无服也者，不祭故也。”又，礼，天子父母之丧，未葬，越绋而祭天地社稷。斯皆崇严至敬，不敢以私废尊也。今身承祖宗之重，而以庶母之私，废尝之事。五庙阙祀，由一妾之终，求之情礼，失莫大焉。举世皆然，莫之裁贬。就心不同，而事不敢异。故正礼遂，而习非成俗。此《国风》所以思古，《小雅》所以悲叹。当今九服渐宁，王化惟新，诚宜崇明礼典，以一风俗。请台省考修经典，式明王度。（《晋书·礼志》中，太元十七年，太常车胤上言，又见《通典》八十二。）

　　○又上言

　　去年上，自顷开国公侯，至于卿士，庶子为後者，服其庶母，同之于嫡，违礼犯制，宜加裁抑。事上经年，未被告报，未审朝议以何为疑？若以所陈或谬，则经有文；若以古今不同，则晋有成典。升平四年，故太宰武陵王所生母丧，表求齐衰三年，诏听依昔乐安王故事，制大功九月。兴宁三年，故梁王逢又所生母丧，亦求三年。《庚子诏书》依太宰故事，同服大功。若谨案周礼，则缌麻三月；若奉晋制，则大功九月。古礼今制，并无居庐三年之文，而顷年已来，各申私情，更相拟袭，渐以成俗。纵而不禁，则圣典灭矣。夫尊尊亲亲，立人之本，王化所由，二端而已。故先王设教，务弘其极，尊郊社之敬，制越绋之礼，严宗庙之祀，厌庶子之服，所以经纬人文，化成天下。夫屈家事于王道，厌私恩于祖宗，岂非上行乎下，父行乎子！若尊尊之心有时而替，宜厌之情触事而申，祖宗之敬微，而君臣之礼亏矣。严恪微于祖宗，致敬亏于事上，而欲俗安化隆，不亦难乎！区区所惜，实在于斯。职之所司，不敢不言，请台参详。（《晋书·礼志》中，十八年，胤又上言，有司奏，诏可。）

　　○修明堂议

　　明堂之制既甚难详，且乐主于和，礼主于敬，故质文不同，音器亦殊。既茅茨广厦不一其制，何必守其形范而不弘本顺时乎！（《晋志》作“从俗乎”？《宋志》作“顺民乎”。）九服咸宁，四野无尘，然後明堂辟雍，可光而修之。（《晋书·车胤传》，又见《礼志》上，《宋书·礼志》三。）

　　○朝臣上礼太子议

　　百辟卿士，咸与盛礼，展敬拜伏，不须复上礼。唯方伯牧守，不睹大礼，自非酒牢贡羞，无以表其乃诚，故宜有上礼。亦如元正大庆，方伯莫不上礼，朝臣奉璧而已。（《通典》七十，孝武泰元十二年，台符问，皇太子既拜，朝臣奉贺，应上礼否？国子博士车胤议。）

　　○群臣见皇太子仪服议

　　朝臣宜朱衣礻帻，拜敬。太子答拜。案经传不见其文，故太傅羊祜笺庆太子称叩头，此则拜之证。又太宁三年诏议其典，尚书卞壶谓宜稽则汉魏，阖朝同拜，其朱衣冠冤，唯施天朝，宜礻帻而已。（《通典》七十，尚书符又问，王公以下见皇太子仪，及所制衣服，车胤议。）

　　○答谢琰问

　　谢琰问车胤曰：“人有妹丧，降服已除，本服未周，可得嫁不？”答曰：“《礼》，小功不税，降在小功者则税。是推本情，不计见服也。时人有以此婚嫁者，仆常疑之。”孙腾答：“人有卜日除服便以婚，况降服已除，礼有大断，此都无疑。”（《通典》六十）

　　○答徐广问李太后服

　　汉代皆服重，且大体已定，此当无服翻革邪？（《通典》八十一隆安四年）
邵戢
戢，爵里未详。

　　○议桓宣武公立庙

　　礼，父为士，子为诸侯，祭以诸侯，则宜立亲庙四。封君之子，则封君高祖亲尽庙毁，封君之孙则封君曾祖亲尽庙毁，封君之曾孙则封君之祖亲尽庙毁，封君之玄孙则封君之父亲尽毁庙，封君玄孙之子则封君亲尽庙宜毁，然以太祖不毁，五庙之数于是始备。至封君玄孙之孙则毁封君之子，封君之子玄孙之孙复毁封君之孙如此随代迭毁，以至百代。（《通典》四十八）

　　○从母父服适族议

　　案礼记，同姓从宗合亲属，异姓主名理际会。从母嫁于绝属族父，则无服从母之名，谓不宜有服。戢以为理际会者，患班序易位，及嫂叔无名耳矣，服以恩生，班以义断，虽门外之事义掩恩，至门内之事恩掩义矣。同宗之道，处恩义之间，故宜资之恩义。今彼此获中据易位无名，便废骨（弃有脱字。）之服，实是所疑。既有属从，郑玄说子为母党之服。案属从者，自非出母党，及庶子受重，自于其所生之党，则所无厌降之文。又记云，六代亲属竭，以郑说六代之外亲尽。尔雅，族昆弟之子为亲同姓。案从母嫁于无属名者，即与嫁他姓不异，则宜服从母嫁于他姓之服矣。又尝见贺公书，称贺新渝夫人为从姨母，寻所以不主名于际会者，亦是有恩掩义，谓宜服也。（《通典》九十五）

　　○诸侯之大夫为天子服对

　　简文帝崩，镇军府问参佐纲纪服。邵戬答曰：“礼，臣为君服，皆斩衰。大夫居庐，士居垩室。又礼，君之丧，诸达官之长杖。先儒以为，非达官谓官长所自除人在官者也。庶人在官服天子，与畿内之人同，齐衰三月。案参佐无除者，宜用此礼。又礼，诸侯之大夫会见天子者，为天子服む衰七月。案今纲纪，虽或被除敕，犹古诸侯之卿，命于天子比耳。见北面时君，无二君之道，宜依む衰之制。其无除敕，又未尝会见，则宜无服。（《通典》八十一）
刘遵
遵，宁康初为尚书右丞。

　　○丧遇闰议

　　丧纪之制，岁数者没闰，而三年之丧闰在始末者，用舍之论，时有不同，唯当本乎闰之所系，可以明折衷。经传具四时以编年，一时无事，经书首月，及其有事，随月而载，初不书闰者，以闰附正月，不应特见也。唯鲁文公六年，书闰月不告朔，指见告朔之馀无事也。又文公元年闰三月後，故传曰“于是闰三月”，欲审所附，此明证。设此闰遭丧者，取其周忌，应用来年三月，既合丧期大数，得周忌定日。何休亦以为然。朝同论之不嫌，原其所由，在乎闰附前月而不属後故也。始丧在闰月，以附前，祥除遇之，岂得属後。立闰有定所，而施用有彼此，求之理例，殊不经通。且丧疑从重，不贰之道。祥用远日，礼之正典。愚谓周忌故当用七月二十八日，大祥应用闰月晦，既得周忌之正，不失远日之义。礼之远日，诚非出月遇闰而然，盖随时之变耳。（《通典》一百）
刘耽
耽，宁康初吏部郎中。（案刘忄炎父亦名耽，乃元明时人非即此。）

　　○丧遇闰议

　　丧礼之制，周年没闰者，议以闰非正月，故略而不数。是以丘明谓之闰三月，《公》羊则曰天无是月。由此言之，闰无定所，随节而立，其名称则在上月。是以卒于闰者，则以所附之月为周；至于祥变，理不得异。岂有始丧则附之于前，祥变则别之于後？以例推之，情所未安。且夫礼虽制情，亦复因情制礼，若情因事伸，则古人顺而不夺。是以每于祥葬，咸用远日，斯所以即顺物情，因可伸之。故数年则没闰，丧礼所不嫌，附于前月，《春秋》之明议。愚谓国祥用闰月晦，既合经传附前之义，又得远日伸情之旨，且丧疑从重，古今所同，详寻理例，谓此为允。（《通典》一百）
郑袭
袭，宁康初散骑常侍，有集四卷。

　　○丧遇闰议

　　中宗、肃祖皆以闰崩，祥除之变皆用闰之後月。先朝尚耳，闰附七月，用之何疑？荀司徒亦以闰薨，荀家祥亦用闰之後月。诸荀名德相继，习于礼学，故号为名宗。议者引《周官》、《左氏》而非《公羊》、《谷梁》。今案《周官》、《左氏传》而书，自书闰月中事，闰月长三十日，三十日中何得无事，不明闰月，非附月之理也。议者称，三年之丧二十五月，遇闰之年，便二十六月。三年之丧，不应以闰为月。议者称，《礼》、《传》终身之哀，忌日之谓，不唯周年子卯之谓。代不用子卯。闰月及大月三十日亡，至于无闰之年及与小尽，都是无忌，所以古人用子卯也。简文皇帝七月二十八日崩，己未之日。今年己未在闰月十日。时不用子卯而用二十八日久矣。若己未在他月，今者不能变改。闰附七月，己未在闰，今者用闰，益合远日之情也。（《通典》一百）

　　○难范甯论丧遇闰

　　郑袭难范甯曰：“以闰三月五日死者，当以来年五月祥，何月为忌日？答曰，谓之闰月者，以馀分之日闰益月耳，非正月也。非正月，则吉凶大事皆不可用，故天子不以告朔，而丧者不数以闰月死。既不数之，礼十三月小祥，二十五月大祥，自然当以来年四月小祥，明年四月大祥也。所谓忌日者，死者之日月耳。今以闰月，来年无闰月，安得有忌日邪！当以後岁闰月五日为忌，是五年再有忌日也。”难曰：“忌日之感，终身之戚，罔极之恩，不离一日。今须後闰，则三年之忌，不亦远乎！《传》称子卯不乐，谓之疾日。先儒以为甲子、乙卯。诚如是，自宜以日辰为忌，遇之而感耳。（《通典》一百）
谢攸、孔粲
攸，宁康初为博士；粲，鲁郡鲁人，亦为博士，後去职，徵秘书监，不就。

　　○丧遇闰议

　　案《左氏春秋经》，鲁襄公二十八年十二月甲寅，天王崩；乙未，楚子卒。其间相去四十二日，是则乙未闰月之日也。经不书闰月，而书十二月，明闰非正，宜附正之文。其不曰二十九年正月，是附前月之证。又《礼记》曰“丧事先远日”则祥除应在闰月。（《通典》一百，孝武宁康二年，简文帝崩，再周而遇闰，博士谢攸孔粲议。）
戴谧
谧，宁康初为尚书右丞。

　　○丧遇闰议

　　寻博士所上祥事，是专用吴商议也。商之所言，依《公羊》何氏注及《礼》之远日也。《礼》称三年之丧，十三月而小祥，二十五月而毕。《春秋传》曰：“三年之丧，其实二十五月。”此丧服之大数，周月之正文也。又云：“丧以月者数闰，以岁者不数闰。”是为有闰则十四月而祥，二十六月而除，不用丧月之常数，所以重周忌之正也。夫练除之节，丧礼之大；终身之哀，忌日之谓。丧中遇闰，礼不可略，周忌之月，不可而移，故缘情以立制，变文而示义也。至闰在丧表，三年之限已全，周忌之正已得，何故于此而复延月邪？议者据《左氏》之闰三月，《公羊》无是月，《谷梁》附月馀日，以明闰非月数，皆应属前之证。案推考分度，随以置闰，闰月之所在，年中无常，要当有系，以名其所在。三月後谓之闰三月，闫三月，非三月也。天无是月，非常月也。非无此月，所在无常也。《谷梁》亦云“积分以成月”。经传之文。先儒旧说，并不谓闰是馀日不别月数而以六十日为一月也。三年之丧，礼之所重，其为节文，不专一制。亡在于闰，丧者之变，祥除之事，无复本月，应有所附，以正所周。闰在三月後，附于三月，丧纪无违，顺序有节，合《三传》、《三礼》意也。若闰非月数，皆属以前，功服葬月，何以数之？于葬则数，于祥则否，用舍二义，未知安也。凶事远日，言月中之远耳；若迁一月，当是远月，岂远日之义邪？卜葬之远，不出于月，卜祥之远，而乃包闰，卜同远异，复非所宜也。案何休云“闰死者数闰以正周月”，非死月不得数，大较粗同。但其年无闰，而以乙未为闰之日，考校经传，未之详耳。吴商采寻，便为正义，不亦谬乎！闰在丧中，略而不计，祥除值闰，外而不取，重周忌也。闰亡无正，推以附前，丧期不阙，顺序不悖，合礼变也。（《通典》一百）

　　○讳议

　　朝臣所讳，君之母妻，施于小君，非君之所生。所生之讳，不上讳榜，非群下所宜讳也。窃谓如此则不唯奏事太后不应讳而已，恐门号县名作，不宜改颁于天下。而阖朝之臣，陈事不避，悠悠人吏，犯者不问，官号独易，馀莫之讳，将于大体有不通邪？父之所讳，子无不讳，君之所讳，臣其不乎讳？施小君，诚有其文，母以子贵，亦有明义。若以事经至尊应讳，但奏御太后不讳，一朝之事，讳不并行，复是所疑。（《通典》一百四）
殷合
殷合，宁康初为太常丞。

　　○丧遇闰议

　　忌不可迁，存终月也。祥不必本月，尚远日也。谓宜以七月二十八日为忌，闰月晦而祥。（《通典》一百）
卷一百三十六
徐藻
藻，东莞姑幕人，徙居京口，太元中为太学博士，迁都水使者。

　　○崇德太后服议

　　资父事君而敬同。又《礼》云（《宋志》作“礼传”。）其夫属父道者，妻皆母道也，”则夫属君道，妻亦后道矣。服后以齐，母（《宋志》作“资母”，《通典》作“资父”。）之义也。鲁讥逆祀，以明尊卑。（《宋志》《通典》皆作“尊尊”。）今上躬奉康穆哀皇及靖后之祀，致敬同于所天，岂可敬之以君道，而服废于本亲。谓应期齐衰期。（《晋书·康献褚后传》，太元九年崩，太后于孝武帝为从嫂，朝议疑其服，太学博士徐藻议。又《宋书·礼志》二，九年作元年，徐藻作徐恭，《通典》八十作宁康中，皆误。）

　　○公除祭议

　　古无公除，吉凶之服，不可相干，故缌不祭耳。今既公除，吉服而行，则可吉祭。今既吉服，无事不可，而大事反可阙邪？若以心丧为疑者，则出母子为父後，得以含悲而祭矣。又《礼》有死宫中，三月不举祭；齐衰之礼，三月不从政。意者虽速公除，犹宜待满三月。

　　又问：“同宫之丧而未葬，虽公除，可以祭不？”答曰：“公除不祭，本与于外丧耳。若同宫之丧，虽未葬，此不可也。”（《通典》五十二）
徐邈
邈，藻子，太傅谢安举补中书舍人，迁散骑常侍，转祠部郎，选为太子前卫率，领本郡大中正，安帝即位，进侍中骁骑将军，有《周易音》一卷，《谷梁传注》十二卷，《谷梁传义》十卷，《答春秋谷梁义》三卷，集二十卷。
</div>
    <div class="pagination">
<a href="全上古三代秦汉三国六朝文_page385.html">上一页</a><span>...</span><a href="全上古三代秦汉三国六朝文_page381.html">381</a><a href="全上古三代秦汉三国六朝文_page382.html">382</a><a href="全上古三代秦汉三国六朝文_page383.html">383</a><a href="全上古三代秦汉三国六朝文_page384.html">384</a><a href="全上古三代秦汉三国六朝文_page385.html">385</a><span class="current-page">386</span><a href="全上古三代秦汉三国六朝文_page387.html">387</a><a href="全上古三代秦汉三国六朝文_page388.html">388</a><a href="全上古三代秦汉三国六朝文_page389.html">389</a><a href="全上古三代秦汉三国六朝文_page390.html">390</a><a href="全上古三代秦汉三国六朝文_page391.html">391</a><span>...</span><a href="全上古三代秦汉三国六朝文_page387.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
