<!DOCTYPE html>
<html>
 <head>
  <meta charset="utf-8"/>
  <title>
   唐文拾遗续拾 - 第 48 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐文拾遗续拾 - 第 48 页/共 96 页
  </h1>
  <div class="content">
   ○进绫绢锦绮等状
    〈进奉绫绢锦绮银等一十万疋段两。谨具色目如後物色。〉
    右蔬伏以兵戈充炽，郡邑凋残，仰思御辇巡游，唯恨赋舆悬阙。况乃当道巡属之内，招降颇多，皆请占留，将充供赡。贵息寇戎之患，难丰进献之仪。前件绫绢锦绮等，虽制自鸳机，而价惭鲛室，谢八蚕之号，劣登三品之名。只将申行土之宜，岂足备补天之用。轻微既甚，陨越何安？其疋段物色，或差节度散兵马使王审球等押领，随状奉进。谨进。（以上《桂苑笔耕集》五）
    ○贺入蛮使回状
    右得进奏院状报，入南蛮通和使刘光裕等回，云南通和，兼进献国信、金银器物、疋段、香药、信马等。汉使传诏，则星回象林；蒙王奉琛，则云集龙阙。能举羁縻之术，果怀倔强之心。若非圣上德叶弃瑕，化敷柔远，则何以感锯耳镂身之众，启隳肝沥胆之诚。彼越雉呈祥，未为盛观；旅獒入贡，徒见良箴。曷若正在艰时，能安犷俗。使云南酋长，再遵奉贽之仪；天下贤良，免献征蛮之策。斯皆相公魏绛陈利，王商振威，已今六诏归投，即使八纮清谧。某比者南寻铜柱，西镇剑关，曾施上将之谋，免辱大君之命。今则远聆盛事，倍切欢心，陈贺末由，无任欣抃云云。
    ○贺杀黄巢贼徒状
    右得进奏院状报，定难军拓跋相公、保大军东方逵尚书奏，於宜君县南杀戮贼徒，并生擒贼将。又凤翔李相公奏，采知京中贼徒溃散，六月十三日，圣上御宣政殿排仗受贺者。
    窃以逆贼黄巢，稔恶既多，就刑非久，敢驱乌合之众，屡拒鹰扬之师。拓跋相公、东方尚书或力微裔孙，或曼倩馀庆，皆申秘略，共殄凶徒，能愿天诛，遂陈月捷。军名定难，雅称关张之声；县号宜君，克符尧舜之德。是以圣上高临紫极，远耀皇威。睹百辟之欢呼，雷惊蜀国；想六师之勇战，电扫秦川。即当静灭氛霾，永见均施渥泽，此皆相公调鼎中之味，运堂上之兵，右援枹而得功，左执律而至戏，勋功相继，称庆何穷。某久阻淮夷，尚淹海徼，无聆捷语，但切欢声。然必愿剑拂狼星，旗迎圣日，终继张飞之拒後，不惭聂叔之致师。限守戎藩，末由陈贺，下情无任踊跃之至。谨奉状陈贺，谨录状上。
    ○贺收复京城状
    右得河中节度使王司空牒报，四月十日，当道与雁门节度使李仆射及都监杨骠骑下诸道马军齐入京城，与贼军交战，约杀贼步军一万馀人。其马军贼便走出城，黄巢亦未知存亡。其逃遁贼徒寻差兵马追奔，并已收复京阙讫者。
    伏以逆贼黄巢，藏奸匿暴，恶积祸盈，久於辇下偷生，固是槛中待死。杨骠骑受圣君之重寄，李仆射传飞将之雄名，既无虑於二心，果有成於一力。想其霜锋电击，月羽风驱，压雀卵之威高，燎鸿毛之势猛，遂使贼巢困不能斗，乱无所归。虽为漏网之鳞，已是伤弓之翼，则期加显戮，永扫群凶。加以熊据六宫，豕う九陌，今兹克复，免致焚烧。伫望翠华，便归丹阙，稍豁上天之怒，实除下土之灾。此皆相公静运庙谋，远扬戎略，既叶一匡之妙道，北极何忧；将流万古之美谈，东封可俟。某登坛有忝，仗钺无功，远听欢声，始除惭色。限拘守镇，陈贺末由，下情无任抃跃之至。谨录状上。
    ○贺月蚀德音状
    右伏见六月二十六日德音，以太阴薄蚀，曲赦三川管内囚徒，及委诸镇收拾埋瘗京畿四面暴露骸骨者。伏以金精隐耀，玉扆垂仁，答天诫以震惊，省风谣而钦恤，圜扉宥罪，扫慧销冤。近鄙北齐，号御囚而肆虐；远遵西伯，葬枯骨以施恩。蜀山之草木先春，秦甸之烟尘永息。此皆相公功成燮理，道洽变通，助日月之光辉，振云雷之号令，八方翘首，万汇欢心。某迹系戎旃，心驰台室，阻随班列，莫遂欢呼，下情无任抃跃之至。谨奉状陈贺，谨录状上。
    ○贺内宴仍给百官料钱状
    右得进奏院状报，七月一日，於内殿宴百官，仍令度支各给三个月料钱。并奉敕旨，回驾之日，应沿路州县，切不得辄进歌乐及屠杀者。伏以圣上继周匡业，避狄兴忧，自幸成都，弥资俭德，守玄元之三宝，达舜帝之四聪。彻彼珍肴，挂其素服，言唯罪已，事不劳人。今日已复上京，将回大驾。致伯梁之高宴，尽醉千锺；鄙炼布之乏财，均颁九府。然後继飞纶翰，仍命绣谣旧郡邑之严科，节道途之浮费，既施令於好生恶杀，亦停欢於八列九成。王化斯行，物情皆泰。此皆相公手携多士，躬贺圣君，鸳行赋在镐之间，凤藻咏济汾之乐。一时盛事，万代美谈。某限守藩条，阻攀仙仗，心驰蜀栈，目断尧樽，下情无任抃跃之至。谨奉状陈贺，谨录状上。
    ○请降诏旨指喻两浙状
    右先准浙西周相公牒，杭州与浙东兵士斗敌，某遂具事由申奏，请降诏书，速令戢敛。伏奉二月二十日诏旨，已诏两浙务在叶和者。某当时备录王言，各移公牒讫，兼先差人赍书牒与刘汉宏尚书，诘彼起戎之本，谕其继好之规。今得回书，其言不让，唯称周相公与董昌，苟恃宠荣，妄行威福，虐侵近境，阻载通津。况有不同国之雠嫌，又失无蕴年之誓约，必想见豺而战，犹能首鼠幸生。已决加兵，终期释憾。然则此无和气，彼有斗心，尝胆者结怨既深，抉眼者遗言可验。必恐以吴与越，终当有越无吴，实所胃夫差之麋鹿兴讥，节蠡之鼋鼍得便。唯忧黎庶，枉见杀伤，辄再具状奏陈，请更飞诏止遏。某徒圆凿方枘，避柱触楹，累陈高凤之词，莫解子都之怒。且雠因手足，疾在腹心，久练师徒，决期战伐，则也卫丝转乱，郑蔓难除，三人是仇，百姓何罪？伏惟相公赞成睿略，施展庙谋，俾陈两武之事端，唯仰一言之恩庇。谨录状上。
    ○谢加侍中兼实封状
    右得进奏院状报，伏奉十一月十一日恩制，加授侍中，仍加食实封一百户者。伏以某材轮美箭，业绍良弓，早勤式遏之规，敢怠聿修之训。遂得一分戎阃，七换师坛，提汉法之重权，陟秦官之极品。恩荣独盛，绩效何申？况自虿尾之徒，猬毛而起，神州倾陷，御辇巡游，不能踊跃用兵，有类迁延之役。虽进退惟命，不敢争功，而行藏相时，岂无怀愧？而又积山煮海，瓜剖豆分，莫成赡国之权，徒窃经邦之位。唯甘废弃，永见沈沦，敢期渥泽之无私，俯念涓埃之有效，许登玉署，高戴金珰，仍忝真封，式加懋赏。且如讲能夺席，谏切引裾，方升鸾渚之荣，俾称凤池之望，岂伊孱劣，所可贪叨。此皆相公仰赞万机，俯安九牧，无使怨乎不以，能令可者与之。唯当三命益恭，一辞无退，入则抚安疆圉，出则誓扫氛，伫成灭寇之功，冀赎旷官之责。戎镇有限，不获陈谢，下情无任感恩兢惧之至。谨奉状陈谢，谨录状上。
    ○谢落诸道盐铁使加侍中兼实封状
    右某伏奉去年十二月下一日恩制，加授侍中，馀并如故，仍加食实封一百户，落诸道盐铁使者。伏以君亲委任，固能舍短从长；臣子忘勤，唯愿从微至著。某一司搉课，六换暄凉，正逢多事之秋，莫展牢笼之用。况自频更统帅，别致租庸，既当狐让千皮，实见羊分九牧。赡军富国，固绝筹谋；熬海熔山，几隳条贯。今者圣上恕春不逮，察以无私，将汉法之重权，委儒流之妙术。岂料更留宸虑，犹念戎勋，许登负玺之班资，不替拥旄之宠寄，尚假极品，重增实封。当主忧臣辱之时，若斯荣盛；审福过灾生之理，何以遑安？此皆相公曲庇庸虚，全忘僭忝，俾息躬於负重，当锐志於专征。甯无淬砺之功，仰答陶钧之赐，此外以荣为惧，至末如初。下情无任感戴兢惕之至。谨奉状陈谢云云。
    ○谢弟柷再除绵州状
    右件官是某堂弟。今得进奏院状报，奉某月某日恩制，除金吾将军。被本州官吏众状举留，续准敕旨，依前充绵州刺史。某尝读《後汉书》，见寇恂为颍川守，後拜金吾，从上经过颖川，郡人遮道，愿借寇君，乃留一年，以慰百姓。此实国家殊宠，郡邑美谭，万代之来，一人而已。谁知盛事，得属鄙宗。安贫恤孤，颖川之政化虽乏；出官入仕，子翼之官资略同。感深而喜作悲端，效浅而荣为惧本。伏以高柷粗闲吏术，忝荷君恩，分忧而地压剑关，理俗而尘销铃阁。今者才升缇骑，却拥朱轮，胃施抚葺之能，特徇众多之请。此皆相公爱忘其短，仁及於微，仰赞帝俞，俯从群愿。某唯知提训，俾慎揣摩，同驱轼下之熊，但期静理；虽睹堂前之燕，免恨分飞。限守戎藩，末由陈谢云云。
    ○请转官从事状
    〈某官薛砺。〉
    右件官闵损登科，良由德行；陈琳从职，实假词华。林幽而转识芝兰，木落而方知松桂，深敦操尚，夙著干能，远叨分阃之荣，唯籍运筹之妙。伏请转官，仍改章服，转充观察判官。
    〈某官郑俶。〉
    右件官早登上第，久佐大藩，能修捡慎之规，每助抚绥之政，宾筵所重，健笔为先。伏请转官，仍赐章服，转充节度掌书记。
    〈某官顾云。〉
    前件官东筠孕美，南桂抽芳，曳谢眺之长裾，从卫青之军幕。五羖皮之为重，岂谓虚谭；百鸷鸟之不如，方知实事。良资妙画，其屐壮图。伏请转官，仍赐章服，充观察支使。
    以前件状如前。伏以某远率舟师，誓除国贼，征帆则云挂行色，战鼓则雷含杀声，留务既繁，良筹是托。或倚幕中之婉婉，或求马上之翩翩，辄具荐论，仰希甄奖，不拘月限，别觊天恩。伏惟相公庇护戎藩，激扬宾席，稍超常例，特受清资，略假润於丹青，许分荣於朱紫。所冀元戎十乘，速成讨罚之功；越府三才，各得施张之处。已具状申奏讫云云。（以上《桂苑笔耕集》六）
    ○滑州都统王令公（以下别纸）
    伏见制书，伏承荣加内史之任，暂执元戎之权。往镇雄藩，誓歼穷寇，伫复宫阙，则归庙堂，九重之倚赖如山，八表之欢呼动地。而况令公志勤捧日，力赡补天，三秉台衡，两分戎律，入则建萧何之功来，出则振黄霸之恩威。此皆群议称扬，不假拙辞攒咏。今者圣上以叛徒乘便，尚敢侜张，诸道徵师，互相逗挠，蠢彼之奸凶未弭，赫斯之愤怒良深，遂辍股肱，远资心膂。敖宰楚，设前茅後劲之规；管仲相齐，致九合一匡之誉。是以荣转西台左相，请为东道主人，儒武全材，古今罕遇。伏想近承睿略，严令诸侯。诚知白马封疆，幸而获赖；必料苍鹅群党，困不能飞。即当立划枭巢，去迎銮驾，海晏而永兴龙德，池清而再睹凤仪。凡在含灵，皆增孙望。某静思奋击，动见悔尤，四邻多是异心，十道竟谁同力？今所以自贺者，得逢知已，亲总贞师，巧唇无所构之端，壮胆有可倾之处。唯冀遥禀大将军之命，用励骁雄；仰凭真宰相之威，永除妖孽。末由陈贺，下情不任欣慰瞻攀虔祝云云。
    ○第二
    伏睹制书，伏承荣膺宠命，正镇雄藩，伏惟感慰。窃以动惟佐圣，静乃优贤。百谷垂成，则暂停霖两；八纮向泰，则贵息兵戈。讵劳有道之人，久练不祥之器，群情既郁，帝命斯行。令公独竭忠诚，克扶厄运。当六师扈从，司南之制度无亏；及十乘启行，逐北之威棱有裕。但属王事靡盐，人心不同。祖豫州志在誓江，伫占壮节；萧相国力谋佐汉，或致游词。今以小寇必歼，大臣于役，虑失华夷之望，倍兴宵旰之忧。遂乃凤纸传恩，远离西蜀；蜂旗卷影，却到南燕。指纵既禀於成谋，抟噬伫看於众旅，坐驱十道，卧理百城，显为出入之宠荣，保就始终之勋业。某夙衔深奖，继奉好音，览古人贺满之言，睹君子持盈之节，抃慰攀恋，不任下情。伏惟云云。
    ○第三
    伏承旌幢已到镇上讫，伏惟感慰。令公手倾霖雨，身耀福星。三入庙堂，已超仲父；一匡寰宇，更属何人？昨者十第启行，九重轸虑，以为萤不劳海灌，卵何假山摧，遂请元臣，却临重镇。今则徐回龙节，静抚雄师，下车而恩泽均沾，举扇而仁风广振，南燕受赐，北极纾忧。某早荷奖知，倍增欣慰云云。
    ○郑畋相公
    伏见二月六日制书，伏承相公正居宏父，光弼圣君，兼总兰台，再调梅鼎。凡云远者近者，莫不舞之蹈之。伏以相公硕德茂勋，雄才奥学，播在四方之口，沃於万乘之心，固绝赞扬，但增瞻仰。况自关中聚寇，岐下屯兵，率先诸侯，累展奇略。是以才趋凤辇，便陟鸾台。远涉山川，行就九天之宠；克平水土，坐升百日之荣。竹宫既托於清规，芸馆更归於雅望。则乃孙叔敖之慎守，愈贵愈恭；胡伯始之累迁，有伦有要。永凭上德，伫贺中兴，使仲父执鞭，ガ侯捧辔，驱蠢动入华胥之域，格蛮夷归虞舜之风。某早沐深知，远聆殊拜，末由陈贺，抃耸倍深云云。
    ○第二
    伏承太保相公累陈章表，恳让钧衡，暂辍任於股肱，果优贤於羽翼。缁衣缵美，青绶加荣，守难进易退之规，叶居安虑危之道，莫不宸扆钦瞩，绅咏歌。而况相公比者统冠甸侯，深攻国贼，唱义声而飞羽檄，管爵赏而练甲兵，方驱破浪之风，伫灭燎原之火。而乃腹心有疾，牙爪无功，何君子之见欺，实小人之难养。然而灾为福始，小往大来，再秉洪钧，远安仙跸，调鼎中之实味，运堂上之奇谋，决胜汉筹，弭灾魏阙，皆凭萧丞相指踪之力，岂假鲍尚书统集之兵，咸推第一之功，能赞登三之业。今则奉身有裕，正足无亏，将寻疏傅之高踪，乃访留侯之故事。用黄石公之妙略，蔚为帝师；从赤松子之胜游，别作仙侣。虽云独乐，其柰众情。氛噎馀妖，方愿静销於天下；陶熔重望，岂宜久滞於山中。必计才返鸾旌，请归凤阙，永使蜩螳罢噪，仍令鹿马分形。深荷眷私，况联亲懿，依攀祷望，可鉴远诚。拜贺末由，悚恋增切云云。
    ○史馆萧遘相公
    昨暑制书，恭承高辞大计，正陟中台，兼升史馆之荣，实副儒门之望。窃以册书所重，笔削为难，别成一代之楷模，掩百王之规矩，是得宸衷妙选，朝列具瞻。而况相公真君子儒，老成人德，允厘百揆，显赞万机。今者邦计既丰，国经斯整。东西台之极位，扬历无遗；左右史之直言，裁成有类。莫不勋华表德，游夏缄词，能施补衮之功，备载垂衣之化。必使褒真贬伪，彰发传之体有三；激浊扬清，励事君之心无二。古今盛美，遐迩钦依。某远守藩维，忝资陶冶，每慎六条之理，敢希一字之褒。抃跃所多，启陈无及，伏惟俯赐念察。
    ○度支裴彻相公
    伏睹除书，伏承相公再履台席，荣均舆，凡在生灵，莫非欠跃。某今之所贺者，真以天上之福，与大国之幸，不欲更牵俗礼，强饰繁词。然而欢心有馀，祝史无愧，敢陈赞咏，冀害恳诚。伏以相公德袭清通，道资恭俭，历游华贯，高陟台衡，当圣群巡幸之初，见贤相燮谐之业。而乃原陷难，凤阁辞荣，暂屈迹於外藩，寻秉权於大计。今者在将悔祸，日待升平，果请英才，却归旧位，蹑周司马统兵之秩，骋晋尚书较运之谋。四方所传，一意相贺。某每惭薄伎，偏荷殊私，再逢调鼎之期，实切弹冠之望。末由陈贺，但增攀恋，耸抃之至云云。
    ○租庸王徽相公
    伏睹制书，伏承荣膺宠命，伏惟感慰。伏以万乘巡游，最难留事，百官毗倚，允属持纲。况当返驾之时，尤重清宫之礼，膺兹宠寄，实在贤能。司空相公静抱长材，动施馀刃。报主安人之业，早冠鼎司；束奸芟弊之名，已谐舆论。今者鸠鸠命氏，鹰隼扬威，内清辇毂之尘，外肃关畿之地。圣君新命，永托中庸；司隶旧章，伫观大礼。某忝承眷奖，欣抃实深云云。
    ○前太原郑从谠尚书
    得河中王相国书报，伏承相公荣膺宠命，将赴京国，伏惟感慰。伏以宸游既远，居守是难，须倚元臣，方安圣虑。是故昔汉帝曰：“吾与仆射何异？”则知重寄，别表显恩。而况相公岳立儒宗，川流相业，顷辞凤阁，远耀龙旌。郭示信之乡，广沽恩化；周举移书之地，遍活疲赢。肃军令於貔貅，振兵威於犭严狁。求安边境，胡雏不敢南侵；遽值妖氛，周驭久劳西狩。今以玉京虽复，銮辂未回，辍戎略於藩垣，托繁机於宫阙。必计中和乐职，已继雅音；司隶旧章，即兴盛礼。然後重调梅鼎，永对蓂阶，赞成天下之春，固是彀中之事。凡云品汇，莫不欣欢。某早忝恩知，倍增抃慰，末由陈贺，但切依攀云云。
    ○礼部夏侯潭侍郎
    伏承荣膺宠命，伏惟感慰。侍郎泰初朗鉴，日月虽逾，孝若美资，风尘莫染。儒室别开其户牖，相门必继其弓裘。是以始於宪府宣威，便见仪曹主贡，履历而皆遵仙路，操持而永振贞风。柏列朝霜，昨日揖登台御史；桂开夜月，今朝选入室生徒。采珠而蓬岛待空，搜玉而蓝峰寡色，副天下正人之望，息场中艺士之屈声。某早沐眷私，不任欣抃云云。
    ○吏部裴瓒尚书
    伏承荣膺宠命，伏惟感慰。窃以勋华圣代，唯务举能；郭泰贤流，共推取实。用舍既归於重柄，古今皆托於长材，人望所谐，主恩斯在。尚书情疏宦路，性悦道风，月高而霜鹤数声，云卷而莲峰万仞，早知厄运，久避嚣氛。洋川之瑞草仙花，几牵蝶梦；阆苑之朝岚暮霭，深润豹姿。然而陶钧难住於山中，涂炭待平於天下，遂辞肥遁，来谒宸游，果登铨管之司，允洽簪缨之望。昔年掌贡，搜海岳以皆空；今日抡材，酌淄渑而不混。清通所莅，淆乱必除，历居六郡之峻资，终补三台之缺位，远祈迩祷，匪夕伊朝。某早仰仙标，遥钦懿范，抃慰瞻望，不任下情云云。
    ○第二
    伏以《礼》称选士，实资秀孝之科；《书》贵知人，允属铨衡之职。君命既将历试，物情固得佥谐。而况侍郎云鹤性情，天骥行止。琐窗近日，高批帝语於笔端；绛帐生风，妙选群才於门下。洎湖湘察俗，洛尹都，便宜入秉化权，坐匡圣略。直以手能持满，心切避荣，唯求勇退之谋，久阻急徵之诏，万乘梦思於隐雾，四方渴望於为霖。今者移黜陟之司，托清通之鉴，何假山涛之密启，能遵李重之良箴。永期泾渭分流，必使轮辕适用。某每思玉昆金季，皆辱眷知；松茂竹苞，深敦交契。祷祝瞻恋，并同众诚。伏惟云云。
    ○宣歙裴虔馀尚书
    伏承荣奉徵诏，将赴阙庭，伏惟感庆兼极。今者妖氛向息，圣运重兴。诸葛亮之用兵，已非急务；叔孙通之制礼，方籍贤才。以尚书望积皋夔，政成宛句。三年察俗，以仁义为先；四境怀恩，俾寇戎之戢。是得傅岩结梦，宣室飞书。黎庶倾心，莫遂攀辕之恳；君王耸耳，待听曳履之声。况乃亲侍安舆，荣趋帝辇，伫聆调鼎，永使建橐。岂独关中安，实为天下幸甚。某久邻仁境，深饱德风，抃慰瞻攀，不任诚恳云云。
    ○第二
    特垂手笔荣亟，兼示陈情表藁，捧寻无攵，欣贺有馀。且近者时风仅讹，孝道多缺，事亲则薄，奉己为先，只将左竞荣身，不以违离介意。今睹尚书远辞徵诏，恳致奏章。叙向来为国分忧，不矜茂绩；请从此於家就养，实禀格言。况尚书若赴行朝，必登相位，而乃不亲梅鼎，愿奉板舆，是逃台衮之荣，唯恋斑衣之乐。永使李密之表，万古齐名；仍令束暂之诗，千秋长价。有以见聿修令问，横励时流，岂唯上德之美谭，实乃中兴之盛事。拜贺末由，但切攀依之至云云。
    ○盐铁李都
    伏承荣膺宠命，兼掌漕运，伏惟感慰。伏以铸山熬海，既标富国之权；紫帐皂，固是安邦之彦。况从多事，谅托全才。相公中庸日彰，大任天降，舟楫暂妨於援溺，栋梁必俟於扶危。今者三年礼成，万乘恩至，假途端揆，正位司元，凭孔仅之智谋，继齐桓之霸业，必也广施奇计，遍致丰资，答上帝之殊恩，振中兴之盛事。凡云品汇，孰不欣欢。某每惭糠秕居前，久阻盐梅入用。主张多失，固难称老成人；交代叨荣，无以告新令尹。抃慰竞惕，不任下情，拜贺末由，攀恋空切云云。
    ○第二
    每辱荣缄，即垂虚誉。周凯齐名於乐广，固是怀惭；韩非接传於老聃，实为过望。荷戴增切，兢惶益深。伏以相公宋剑倚天，鲁戈驻日，再居重任，大洽群情。必计海若倾心，广润煎熬之利；山灵效力，助成熔铸之功。便令流马飞牛，终得逾千越万，国用则立期饶羡，庙谟则坐致升平。勤王之诚，在我而已。伏惟遵护，用慰祷祠，其他下诚，已具前状云云。

    ●卷三十七
    ☆崔致远（四）
    ○卢绍给事
    近睹除书，恭承贤兄左丞荣膺宠命，伏惟感慰。窃以国有司直，野无遗贤，盖前代之所难，实我朝之独盛。况乃上可以纠弹八座，下可以整肃百官，永言其才，固属全德。贤兄左丞中庸处厚，大雅含清，柱晴空而岳顶无云，莹秋色而潭心有月，是得历游华贯，辉绰令猷。顷遇分忧，暂作甘棠太守；寻聆徵诏，请为仙桂主人。此时也，欢声则风振儒林，喜气则云铺笔阵，有□皆贺，无心不归。蓬岛灵珠，想离颔下；荆山瑞玉，待入掌中。而属莺谷藏春，凤城陷寇，不见孔门盛事，唯伤魏阙馀灾。今者远从行朝，久临宪府，既蹑清资於侍极，荣升重位於肃机，传咸之畏慎无亏，郑晋之矜庄有裕，正当今日，必继芳尘。给事避地经时，陟岗劳念，今聆美拜，稍慰远思。然每於绛帐驰心，共怀遗恨；须到洪钧入手，方洽群情。高接雁行，伫迎凤诏，虔祷瞻乡，无以披陈云。
    ○壁州郑凝绩尚书
    伏承自小司马假在宗伯出刺始宁，伏惟庆慰。窃以进有致君之志，共托阿衡；仕无择禄之言，常聆季路。绰然遗范，宛若合符。尚书玉树一枝，金山万仞，雅望全腾於八海，华资缓步於五云。汉丞相之传经，永光儒室；周司徒之善职，固属高门。况乃於国於家，曰忠曰孝。比者黄巾犯阙，翠辇省方，尚书暂别鲤庭，远趍凤扆，高提梦笔，仰赞宸猷，禀大圣之指归，立中朝之张本，此实为人臣之忠於国也。今以圣主优贤，严君逊位，尚书固辞武部，峻陟仪曹，荣挂莱衣，俾歌廉袴，毛义之喜难自己，胡威之清必众知。又为人子之孝於家也。莫不事标双美，誉冠一时。今彼郡而昔彼州，岂能较盛；出传舍而入官舍，未足齐荣。伫见风扇扬名，云屏隔位。隼高建，免劳《陟岵》之诗；龙鼎待调，即展济川之业。某早衔眷奖，常切祷祠，拜贺未期，瞻攀无极云云。
    ○泗州郑庾常侍
    伏承已到贵镇上讫，伏惟感慰。昔郑弘为临淮太守，熊初架轼，鹿乃挟辀，既传一郡之政声，终陟三公之宠秩，果符瑞应，永振美谭。今则常侍族茂山东，威临泗上。实继巨君之芳迹，足分圣主之远忧。况乃沛帅戢兵，淮民复业悬一城之爱日，振四境之和风，群情允请，新命非远。某近封斯接，殊眷先垂，抃慰瞻攀，但切诚抱云云。
    ○湖州杜孺休常侍
    昨睹除书，伏承荣膺宠命，再理吴兴，伏惟感慰。常侍比临霅水，大振袁风，适聆高握新兰，又见重分旧竹，实谓政声日洽，人欲天从。徵黄太守之书，却随凤去；借寇使君之众，迎得春来。自此烟封苟畦，月挂苹渚，不咏洞庭归客，即吟金谷主人，再乐三年，终苏一境，然後入居青琐，坐演紫泥，福庶品而既多，掌陶钧而不晚。某早衔殊眷，抃慰实深，拜贺末由，瞻驰倍切云云。（以上《桂苑耕集》七）
    ○泗州于涛常侍
    常待荣戴貂冠，远驱熊轼，能施善政，遍恤疲氓，暂牧雄州，已安乐国。斯乃郑巨君之甘雨，再润淮边；眩子夏之儒风，重兴泗上。况属彭门叛乱，仍当汴路艰难，独守危城，终摧敌垒，果成茂绩，实验全才。且群师悦挟纩之心，邻孽缩吞舟之□，仁者有勇，信非虚谭。某昨奉诏书，许令军赏，设爵而唯凭帝命，举贤而实契私诚。今则宠换银珰，威兼铁柱，敬申厚礼，用报殊功，楚岸风声，处处而既传灭寇；隋堤柳色，年年而只望行春。拜贺未期，瞻思颇切，某公牒同封送上云云。
    ○西川陈敬瑄相公
    伏睹除书，伏承相公以祝鸠之荣，兼大貂之贵，礼登八命，宠冠三台，伏惟感庆兼极。伏以掌邦教之司，无人则阙；负国玺之任，有德始居。昔丁固休徵，终叶生松之梦；戴凭奥学，曾标夺席之名。然十八年而既居後时，五十重而何益於事？曷若相公雄临玉垒，荣奉金盥。昔也坐振风谣，作一方之慈父；今乃立迎天宠，为万乘之主人。使西夷免怨於後子，南诏永知於恋圣，是以秩归凤阙，化洽龟城，蹑高踪於黄闼紫扉，耀伟质於朱衣皓带，岂独一时之盛事，实为万代之美谭。某早沐眷知，不任欣抃云云。
    ○徐州时溥司空
    窃以誓於晋乘，则重其执贽往来；讽以楚词，则愧彼随波上下。永言有义有礼，唯在知和而和。况乃仁境接邦之彦兮，善邻存国之宝也，始终相契，今古何殊。去春特辱长笺，兼贻厚币，使者乃和门上校，贶之以华栈大宛。引夏殷罪已之言，铺陈数幅；举邾鲁息民之义，抚绥近封。有以见真男子之用心，古诸侯之行事，其於景仰，岂可弭忘。今遣专人，聊驰微信，匪足为报，永以为好，伏惟照察。
    ○第二
    司空利器倚天，忠诚贯日，授律而举无遗策，训戎而动有成功。昨者穷寇警奔，锐师薄伐，审麟史追逃之势，展豹篇决胜之机，静划群凶，暗枭戎首。范丹县侧，雷威腾肃杀之声；季氏山边，天罚示告成之庆。久留盛绩，终属雄才。所谓有非常之人，然後有非常之事，绛灌亦一时俊杰，关张非累世勋庸，镂姓名於金鼎玉锺，饰仪形於云台烟阁，永言尽美，孰敢争先？某幸接德邻，深遵义路，每增欣贺，固异等伦云云。
    ○第三
    特辱长笺，俯传大捷，诱贼将而暗除枭帅，划群凶而遍戢豺声，夫何壮哉！诚可畏也。且黄巢谓逃天得计，乃揆日偷生，书罪则竹乏南山，流恶则浪乾东海，逞暴於锯牙钩爪，挺灾於金阙玉京，烟氛所侵，涂炭皆匝。诸道递相逗挠，别自侜张，驱兵而未暇搴旗，丧律而先聆返旆。养奸既久，玩寇何安？若非司空以当春滋雨露之恩，则坐迎龙节；及初夏顺雷霆之怒，则立展豹韬。遂得才发锐师，果歼穷寇，刷国家之积愤，弭州县之馀殃。所谓三年不飞，终当一战而霸。况可饮头而快意，何须擢发以论辜，有以见报圣天子之恩，固须待举真将军之令。幸联仁境，先听好音，欣抃钦瞩，翰墨何寄云云。
    ○诸葛爽相公
    伏承亲提师旅，远赴战征，跋履山川，蒙犯霜露，不审近日尊体何似？急景凋年，寒威肃物。令行麾下，尽忘皲瘃之伤；望峻寰中，将救疮痍之患。必有百灵荐祉，七萃成功，远扬却元帅之高名，近继郭汾阳之雄略。则销氛祲，遍活烝黎，有心之徒，引领而望。伏惟每加保重，早副祷祈，远诚所望云云。
    ○第二
    访聆贼巢自逃商岭，久逼许田，蔡师相连，狂锋尚炽，当使以道途远隔，行止难知，未施掎鹿之能，但养斩蛟之勇。伏承相公麾八阵，深运《六韬》，将静扫其群凶，已齐驱其锐旅。既见三冬擐甲，即致殊功；方知五月渡泸，成为易事。诸道固当高枕，圣君便可回銮。而未测鲸奔，须防兽搏，凡居戎阃，合审军机。辄遣专人，远侦贼势，幸垂示及，冀助讨除。伏惟照鉴，谨状。
    ○湖南闵顼尚书
    亲故前河西朱大夫到，远垂书示，深荷眷私。兼将尚书书《弄马图》及啧会祥瑞事迹相示，阅览忘倦，欣仰有馀。且武艺所称，历朝可数，楚夸彻札，鲁炫蒙轮，弯三百斤之长弓，尝传《汉史》：掉八十斤之双戟，亦著《魏书》。然而唯守一隅，莫能四达，长於射而短於御，力甚壮而心甚怯。永言戎伎，难遇全才。今者尚书术继白猿，名高赤兔，既占万人之敌，真为一代之雄。虽居仗钺之荣，不忘据鞍之勇，爰徵粉绘，妙写风仪。遍览左旋右抽，唯知目骇神耸，彼系绳逞捷，运甓服勤，实谓区区琐琐者尔。况乃梦符捧日，政洽观风，花竹呈祥，果验中兴之运；龟龙荐感，皆标上瑞之姿。若非望重行春，歌喧来暮，则何以三军效勇，永谐钦化之名；七郡怀恩，尽表殊常之应。必期渥泽，继入潇湘，此则但睹其电击云飞，鹰瞵鹗视。每劳企想，无以喻言。唯望慎举政条，仰酬宠寄，方值四郊多垒，实凭万里长城。其他中心藏之，永以为好，幸垂谅察云云。
    ○幽州李可举大王
    不审自履初夏，尊体动止何如？伏想赵盾日威，雄临北塞；袁宏风化，遥助南薰。固当九郡怀恩，百灵荐祉。符提白玉，俨标万里之长城；台筑黄金，遍启四方之贤路。岂止应挂丝之梦，自然超衣锦之荣。伏惟精慎寝兴，别迎宠册，永扶昌运，大洽群情。今遣诸葛果卿，假以邮巡修聘，既愧未成好币，又虑或失良材。无限远诚，各具别状云云。
    ○第二
    云龙在想，风马异区，末由倾盖之诚，空切著鞭之望。虽傅鳞翼，莫写肺肝。况某俯顾家门，忝同里闬，每咏维城之什，即怀乔木之恩。幸蒙侍中大王不贱家丘，深知国产，曲垂厚奖，频辱好音。然则苟能知心，何假会面，以斯佩荷，可鉴依攀。今缘国患未除，邻仇不戢，甚欲慎方吉舌，其如愤气填胸？略假笺毫，具陈事实，恃惠子之知我，望明王之鉴贤。伏惟恩私，远察诚素云云。
    ○第三
    伏以蜂蚁巢窠，犹能稔恶；熊罴队伍，未见摧凶。在於义士忠臣，莫不痛心疾首。某盖谓去年奉诏，遂於近境旋师，然今若终不自行，必恐竟无所就。已从中夏，遍阅大军，待划淮戎，即登汴道。便以指其百胜，决此一行，人不异心，事希同力。侍中大王族荣周姓，爵贵汉封，固多报国之诚，常贮安邦之术，见兹祸难，忍不忧勤？某既事征行，辄申控告，伏望差借兵士，助平寇戎，得贵藩精骑五千，胜诸道羸师十万，伫收京阙，克在旬时。亦已先具奏陈，所贵免成专辄。申包胥之告急，与此虽殊；赵充国之请行，于今可试。幸垂亮察，必赐允从。不敢独擅茂勋，所冀均分重赏，忠诚之切，实在於斯。伏惟永存始终，早示可否，未间望，可想眷翘云云。
    ○第四
    别奉荣缄，远搜古籍，其於降叹，无以喻陈。且近者列土诸侯，盈庭多士，唯以宦涂锐志，少於儒术留心。而乃侍中大王博古通今，去华取实。燕碣石之接土，已继芳踪；汉维城之好书，远符仁旨。是以访遗编於汲冢，寻坠简於鲁宫。然则荆轲易水之歌，徒矜壮气；召伯甘棠之咏，虚播政声。岂若博采圣人之书，用光君伯甘棠之咏，虚播政声。岂若博采圣人之书，用光君子之道，但怀钻仰，敢觊切磋。况某久拥戎旃，杂亲讲席，耽读阙五千卷之数，藏贮无三十车之多。自奉指踪，愿申诚恳，遍令列肆，广集异书，冀资日益之功，宁惮风咏之过。必可徵名东观，承乏西斋。伏惟俯赐鉴察云云。
    ○滑台王令公
    某蒙恩忝官，不任感惧。某粗传堂构，廖荷国恩，然而术略素贫，勋劳甚浅，早分相印，累陟师坛，每遇福过灾生，曾为材微任重。一自四郊多垒，万乘蒙尘，未施毫发之功，深负咽喉之寄。羊皮狐腋，空思赵简子之言；瓦釜黄钟，甯免楚大夫之叹。既难展用，唯愿退闲。方欲沥血拜章，奉身请老；岂料更随众例，亦忝殊荣。遽登常伯之高资，复益实封之异宠，伐檀可惧，横草何申？伏缘递路不通，制书未到，先垂荣问，过辱奖词，既聆天上之音，不愧月中之梦。末由陈谢，但切兢惶云云。
  </div>
  <div class="pagination">
   <a href="唐文拾遗续拾_page47.html">
    上一页
   </a>
   <span>
    ...
   </span>
   <a href="唐文拾遗续拾_page43.html">
    43
   </a>
   <a href="唐文拾遗续拾_page44.html">
    44
   </a>
   <a href="唐文拾遗续拾_page45.html">
    45
   </a>
   <a href="唐文拾遗续拾_page46.html">
    46
   </a>
   <a href="唐文拾遗续拾_page47.html">
    47
   </a>
   <span class="current-page">
    48
   </span>
   <a href="唐文拾遗续拾_page49.html">
    49
   </a>
   <a href="唐文拾遗续拾_page50.html">
    50
   </a>
   <a href="唐文拾遗续拾_page51.html">
    51
   </a>
   <a href="唐文拾遗续拾_page52.html">
    52
   </a>
   <a href="唐文拾遗续拾_page53.html">
    53
   </a>
   <span>
    ...
   </span>
   <a href="唐文拾遗续拾_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
