<!DOCTYPE html>
<html>
 <head>
  <meta charset="utf-8"/>
  <title>
   崇古文诀 - 第 8 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   崇古文诀 - 第 8 页/共 9 页
  </h1>
  <div class="content">
   诗者人之情性也非强谏诤于庭怨忿诟于道怒邻骂坐之为也其人忠信笃敬抱道而居与时乖逢遇物悲喜同牀而不察并世而不闻情之所不能堪因发于呻吟调笑之声胷次释然而闻者亦有所劝勉比律吕而可歌列干羽而可舞是诗之美也其发为讪谤侵陵引颈以承戈披襟而受矢以快一朝之忿者人皆以为诗之祸是失诗之防非诗之过也故世相后或千嵗地相去或万里诵其诗而想见其人所居所养如旦暮与之期邻里与之游也营丘王知载仕宦在予前予在江湖浮沉而知载已没于河外不及相识也而得其人于其诗仕不遇而不怒人不知而独乐博物多闻之君子有文正公家风者邪惜乎不幸短命不得发于事业使予言信于流俗也虽然不期于流俗此所以为君子者邪
　　苦笋赋　　　　　　　　　　黄庭坚文字简严微有讥讽
　　僰道苦笋冠冕两川甘脆惬当小苦而反成味温润缜宻多啖而不疾人盖苦而有味如忠谏之可以活国多而不害如举士而皆得贤是其钟江山之秀气故能深雨露而饱风烟食肴以之啓道酒客为之流涎彼桂班之与梦求又安得与之同年蜀人曰苦笋不可食食之动痼疾令人萎而瘠予亦未尝与之言盖上士不谈而喻中士进则若信退若焉下士信耳不信目其顽不可镌李太白曰但得酒中趣勿为酲者传
　　晁错论　　　　　　　　　　秦　观措词雅健议论不蹈常习故
　　臣闻世之论者皆以为汉用袁盎之谋斩晁错以谢天下为非是以臣观之汉斩错七国之兵所以破也何则胜败之机系于理之曲直理直则师壮师壮胜之机也理曲则师老师老败之机也故善战者战理昔晋欲报楚之惠退师三舎军吏以为师老子犯曰师直为壮曲为老岂在乆乎若子犯可为善战理矣盖不退师则背惠食言而曲在晋师退而楚不还则曲在楚我直彼曲所以胜也汉斩晁错之事何以异此夫汉之诸侯连城数十地方千里虽号强大然皆高帝之封也一旦用错计擿其罪过而削夺之则天下忿然皆有不直汉之心当此之时诸侯直而汉曲故呉王得以借口反也然呉王即山铸钱煑海为盐以其子故招致天下亡命欲为反者三十余年其称兵也发愤削地以诛错为名耳汉斩错而兵不罢则逆节暴露天下亦忿然有不直七国之心当此之时诸侯曲而汉直故太尉得以破其兵也虽然汉之斩错也其谋发于袁盎盎与错有隙故世之论者以错死为寃此正楼缓所谓以母言之则为是以妻言之则为妬夫言之者异而其言同也就使盎与错素无眦睚之嫌其为汉计亦当出此然则汉不斩错奈何即七国之兵未易破也何以知之以唐安禄山之事可知也方明皇之时奸臣杨国忠用事天下皆切齿不平故禄山以诛国忠为名而反是时唐若斩国忠以谢天下则禄山安得而至长安乎惜其不知此至贼入潼闗人神共怒然后为陈元礼之所杀也由是观之汉不斩错则七国之兵岂易破哉或曰王思礼之徒尝以此劝哥舒翰用其计留卒三万守闗悉精鋭渡浐水以诛君侧禄山可遂破乎曰不然汉斩晁错事出景帝袁盎发其端而已故足以激忠义之气而折奸雄之心使翰虽斩国忠事不出人主亦不能感动天下秪足以危身矣尚能为禄山之成败哉故斩国忠以破禄山事非明皇不可为也
　　上林秀州书　　　　　　　　陈师道必是读仪礼熟故其区别精非特议论好读其文气正词严凛然有自重难进不可回挠之势此后山所以为后山而曽子固诸公欲罗致而不可得也
　　宗周之制士见于大夫卿公介以厚其别词以正其名贽以効其情仪以致其敬四者备矣谓之礼成士之相见如女之从人有愿见之心而无自行之义必有绍介为之前焉所以别嫌而慎微也故曰介以厚其别名以举事词以导名名者先王所以定民分也名正则词不悖分定则民不犯故曰词以正其名言不足以尽意名不可以过情又为之贽以成其终故授受焉介以通名傧以将命勤亦至矣然因人而后逹也礼莫重于自尽故祭主于盥婚主于迎賔主于贽故曰贽以效其情诚发于心而谕于身逹于容色故又有仪焉词以三请贽以三献三揖而升三拜而出礼烦则泰简则野三者礼之中也故曰仪以致其敬是以贵不陵贱下不援上谨其分守顺于时命志不屈而身不辱以成其善当是之世岂特士之自贤盖亦有礼为之节也夫周之制礼其所为防至矣及其晚世礼存而俗变犹自市而失身况于礼之亡乎自周之礼亡士知免者寡矣世无君子明礼以正之即相循以为常而史官失载其事故其弊习而不自知也师道鄙人也然有闻于南丰先生不敢不勉也先生谓师道曰子见林秀州乎曰未也先生曰行矣师道承命以来谨因先生而请焉
　　王平甫文集后序　　　　　　陈师道此篇岂特文字之妙其发明平甫生平所以自守与其所以可传者可以励后之人后山亦因以自见也
　　欧阳永叔谓梅圣俞曰世谓诗能穷人非诗之穷穷则工也圣俞以诗名家仕不前人年不后人可谓穷矣其同时有王平甫临川人也年过四十始名荐书羣下仕歴年未几复解章绶归田里其穷甚矣而文义蔚然又能于诗惟其穷愈甚故其得愈多信所谓穷而后工也虽然天之命物用之不全实者不华渊者不陆物之不全物之理也尽天下之美则于贵富不得兼而有也诗之穷人又可信矣方平甫之时其志抑而不伸其才积而不发其号位势力不足动人而人闻其声家有其书旁行于一时而下逹于千世虽其怨敌不敢议也则诗能逹人矣未见其穷也夫士之行世穷逹不足论论其所传而已平甫孝弟于家信于友勇于义而好仁不特文之可传也向使平甫用力于世荐声诗于郊庙施典防于朝廷而事负其言后戾其前则并其可传而弃之平生之学可谓勤矣天下之誉可谓盛矣一朝而失之岂不哀哉南丰先生既叙其文以诏学者先生之役彭城陈师道因而伸之以通于世诚愚不敏其能使人后其所利而隆其所弃者邪因先生之言以致其志又以自励云尔
　　秦少游叙　　　　　　　　　陈师道有意气而不越绳尺守防矩而不失窘步可谓兼之矣
　　熈宁元丰之间眉苏公之守徐予以民事太守间见如客及秦子过焉置醴备乐如师弟子其时予病卧里中闻其行道雍容逆者旋目论説伟辩坐者属耳世以此竒之而亦以此疑之惟公以为杰士是后数嵗从呉归见于广陵逆旅之家夜半语未卒别去予亦以谓当建侯万里外也元丰之末予客东都秦子从东来别数嵗矣其容充然其口隠然予惊焉以问秦子曰往吾少时如杜牧之强志盛气好大而见竒读兵家书乃与意合谓功誉可力致而天下无难事顾今二边有可胜之势愿効至计以行天诛回幽夏之故吊唐晋之遗人流声无穷为计不朽岂不伟哉于是字以太虚以导吾志今吾年至而虑易不待蹈险而悔及之愿还四方之事归老邑里如马少游于是字以少游以识吾过尝试以语公又以为可于子何如予以谓取善于人以成其身君子伟之且夫二子或进以经世或退以存身可与为仁矣然行者难工处者易持牧之之智得不若少游之拙失也子以倍人之材学益明矣犹屈意于少游岂过直以矫曲邪子年益髙徳益大予将屡惊焉不一再而已也虽然以子之才虽不効于世世不子弃予意子终有万里行也如余之愚莫宜于世乃当守丘墓保田里力农以奉公上谨身以训闾巷生称善人死表于道曰处士陈君之墓或者天祚以年见子功遂名成奉身以还王侯将相髙车大马祖行帐饮于是乘庳御驽候子上东门外举酒相属成公知人之名以为子贺盖自此始
　　思亭记　　　　　　　　　　陈师道节奏相生血脉相续无穷之意见于言外
　　甄故徐富家至甄君始以明经教授乡称善人而家益贫更数十嵗不克葬乞贷邑里葬其父母昆弟凡几防邑人怜之多助之者既葬益树以木作室其旁而问名于余余以自谓目之所视而思从之视干戈则思鬬视刀锯则思惧视庙社则思敬视第家则思安夫人存好恶喜惧之心物至而思固其理也今夫升髙以望松梓下丘陇而行墓之间棘荆莽然狐兎之迹交道其有不思其亲者乎请名之曰思亭亲者人所不忘也而君子慎之故为墓于郊而封沟之为庙于家而尝禘之为衰为忌而悲哀之所以存其思也其可忘乎虽然自亲而下至于服尽服尽则情尽情尽则忘之矣夫自吾之亲而至于忘之者逺故也此亭之所以作也凡君之子孙豋斯亭者其有忘乎因其亲以广其思其有不兴乎君曰博哉子之言也吾其庶乎曰未也贤不肖异思后岂不有望其木思以为材视其榛棘思以为薪登其丘墓思发其所藏者乎于是遽然流涕以泣曰未也吾为子记之使君之子孙诵斯文者视其美以为劝视其恶以为戒其可免乎君揽涕而谢曰免矣遂为之记
　　送参寥序　　　　　　　　　陈师道僧道潜自号参寥子与东坡游最宻此文首尾仅二百余字而抑扬开阖变态不一最可贵也
　　妙总师参寥大觉老之嗣眉山公之客而少游氏之友也释门之表士林之秀而诗苑之英也游卿大夫之间名于四海三十年余矣其议古今张弛情貌肖否言之从违诗之精粗若水赴壑阪走丸倒囊出物鸷鸟举而风迫之也若升髙视下痒而鉴貌也元符之冬去鲁还呉道徐而来见余与之别余二十年复见于此爱其诗读不舍手属其谈挽不聴去夜相语及唐诗僧参寥子曰贯休齐已世薄其语然以旷荡逸羣之气髙世之志天下之誉王侯将相之奉而为石霜老师之役终其身不去此岂用意于诗者工拙不足病也由是而知余之所贵乃其弃余所谓浅之为丈夫者乎于其行叙以谢之
　　与秦少游书　　　　　　　　陈师道委曲而不失正严厉而不伤和深得不恶而严之道可谓善处矣
　　辱书喻以章公降屈年徳以礼见招不佞何以得此岂侯尝欺之邪公卿不下士尚矣乃特见于今而亲于其身幸孰大焉愚虽不足以齿士犹当从侯之后顺下风以成公之名然先王之制士不传贽为臣则不见于王公夫相见所以成礼而其弊必至于自鬻故先王谨其始以为之防而为士者世守焉师道于公前有贵贱之嫌后无平生之旧公虽可见礼可去乎且公之见招公岂以能守区区之礼乎若昧冐法义闻命走门则失其所以见招公又何取焉虽然有一于此幸公之他日成功谢事幅巾东归师道当御欵段乘下泽候公于上东门外尚未晚也拳拳之懐愿侯以闻焉
　　上苏公书　　　　　　　　　陈师道读此书则知前辈师友间相切磋正救如此自是一等忠厚气象
　　师道奉亲如昨惟方托庇赖复尔违阔不能不动念耳盖士方相从时莫知其乐及相别亦不为难至其离居穷独黙黙自守然后知相从之乐相别之难也士方少时未来之日长视天下事意颇轻之亦易为别至其晚莫数更离合又以为难此盖志与年衰顾影惜日畏死而然耳谢太传常谓中年以来一与亲友别数日作恶谢公江海之士违世絶俗乃其常耳顾以别为难者岂酣于富贵而习于违顺也邪由是观之以别为难皆非士之正也士亦安能免此当以老为戒以富贵为畏耳承谕人须乆而后知诚如来示知人固未易未易之中又有甚难范文正谓王荆公长于知君子短于知小人由今观之岂特所短正以反置之耳古之所谓腹心之臣者以其同徳也故武王曰余有乱臣十人同心同徳而荆公以巧智之士为腹心故王氏之得祸大也闻狙诈咸作使矣未闻托之腹心也夫君子无弃人巧智之士亦非可弃以为手足可也耳目且不可况腹心乎盖势在则欺之以为功势同则夺之以为利势去则背之以违害使之且难况同之乎无徳而智以智营身而不及事智之所后不得不欺以卫身也天下之事又岂巧者之所能乎士终始不相负非由义则畏义耳势在而不负岂真不负邪末疾偏废不害为生膏肓之溃吊之可也常切悲之故谓知士当如范公用士当以王公为戒也不审阁下以为何如近见赵承议説得阁下书欲复伸理前所举剥文广狱事闻之未以为然切谓阁下必不出此而愚虑所及亦不能忍也君子之于事以位为限居位不言则不可去位而言则又不可其言之者义也其不言者亦义也阁下前为頴州言之可也今为掦守而与頴事其亦可乎岂以昔尝言之而不置邪此取胜之道也近嵗士大夫类皆如此以为成言而非阁下之所当为也苟不公言而私请之又不如已也天下之事行之不中理使人不平者岂此一事阁下岂能尽争之邪争之岂能尽如人意邪徒使呫呫者以为多事耳尝谓士大夫视天下不平之事不当懐不平之意平居愤愤切齿扼腕诚非为巳一旦当事而发之如决江河其可御邪必有过甚覆溺之忧前日王荆公司马温公是也夫言之以行义耳岂如冯妇攘臂下车取众人之一快邪窃谓阁下必不出此而宁一陈之以効其愚耳
　　袁州学记　　　　　　　　　李　觏议论闗渉笔力老健
　　皇帝二十有三年制诏州县立学惟时守令有哲有愚有屈力殚虑只顺徳音有假宫僣师苟具文书或连数城亡诵声倡而不和教尼不行三十有二年范阳祖君无择知袁州始至进诸生知学宫阙状大惧人材放失儒效阔疎无以称上意防通判颍州陈君侁闻而是之议以克合相旧夫子庙陿隘不足改为乃营治之东北隅厥土燥刚厥位面阳厥材孔良瓦甓黝垩丹漆举以法故殿堂室房庑门各得其度生徒有舎庖廪有次百尔器备并手偕作工善吏勤晨夜展力越明年成舎菜且有日旴江李观谂于众曰惟四代之学攷诸经可见已秦以山西鏖六国欲帝万世刘氏一呼而闗门不守武夫健将卖降恐后何邪诗书之道废人唯见利而不闻义焉耳孝武乘丰富世祖出戎行皆孳孳学术俗化之厚延于灵献草茅危言者折首而不悔功烈震主者闻命而释兵羣雄相视不敢去臣位尚数十年教道之结人心如此今代遭圣神尔袁得贤君俾尔由庠序践古人之迹天下治则谭礼乐以陶吾民一有不幸犹当仗大节为臣死忠为子死孝使人有所赖且有所法是惟朝家教学之意若其弄笔以徼利逹而已岂徒二三子之羞抑为国者之忧





　　崇古文诀巻三十一
　　钦定四库全书
　　崇古文诀巻三十二　　　　　宋　楼昉　编宋文
　　吕公着制　　　　　　　　　邓润甫缜宻温润有制诰体元祐词臣东坡之外便当还他清望之深全在结尾数语
　　国莫难于置相君莫重于知人尧舜之隆盖以畴咨而熈载商周之盛至于梦卜而求贤天降割于我家予未堪于多难思用耆徳交秉政钧其敷宠章以诏羣辟具官某行应仪表学通本原忠义得于天资功名自其世羙被遇先帝尝入赞于枢廷暨予冲人遂同寅于政路傅经义以谋国体推上泽以纾民心叙収隽贒补苴法度方重不倚雅有大臣之风调娯适中遂通当世之务是用陞之右揆委以繁机申衍爰田陪敦真赋尔则代天而理物予则羞耇以为君呜呼丞相之位未尝无其人儒者之效乆不白于世孟轲言无有者数百歳扬雄称自得者二三臣盖迪远业者其功难循近迹者其力易勉行所学以底丕平
　　文彦博平章军国重事制　　　邓润甫尊重简严
　　师傅道之教训先王所以迪厥官老成重于典刑天下所以资其智廼眷旧徳时谓元勲谋合祖宗之心名载鼎彞之器申攽赞策播告外朝具官某敦大而清明方严而信厚出则秉乎旄钺入则緫我钧衡文武兼备其才夷险能致其力毕公之弼四世三纪于兹传説之緫百官万邦其乂爵隆无富溢之累名遂有身退之荣神明相其寿康人心想其风采是用还之论道倚以经邦以帝者之师臣谋议庙堂之上以天下之大老制驭夷狄之情庶几有为底于极治陪敦多并申衍真封于戯吕望推贤起佐文王之治周公已老留为孺子之师矧我耆英无愧前哲往宣一徳用格多盘
　　义田记　　　　　　　　　　钱公辅规模布置好如累九层之台一级高一级用字亲切
　　范文正公苏人也平生好施与择其亲而贫踈而贒者咸施之方贵显时置附郭常稔之田千亩号曰义田以养济羣族之人日有食岁有衣嫁娶凶皆有赡择族之长而贒者主其计而时其出纳焉日食人米一升岁衣人一缣嫁女者钱五十千再嫁者三十千娶妇者三十千再娶者十五千葬者如再嫁之数葬防者十千族之聚者九十口岁入粳稻八百斛以其所入给其所聚沛然有余而无穷仕而家居俟代者与焉仕而居官者罢其给此其大较也初公之未贵显也尝有志于是矣而力未逮者二十年旣而为西帅及参大政于是始有禄赐之入而终其志公旣没后世子孙至今修其业承其志如公之存也公虽位充防厚而贫终其身没之时身无以为敛子无以为防惟以施贫活族之义遗其子而已昔晏平仲敝车羸马桓子曰是隐君之赐也晏子曰自臣之贵父之族无不乘车者母之族无不足以衣食者妻之族无冻馁者齐国之士待臣而举火者三百余人如此为隐君之赐乎彰君之赐乎于是齐侯以晏子之觞而觞桓子予常爱晏子好仁齐侯知贒而桓子服义也又爱晏子之仁有等级而言有次第也先父族次母族次妻族而后及其踈逺之贒孟子曰亲亲而仁民仁民而爱物晏子为近之今观文正公之义田宜与晏子比肩矣然晏子仁止生前而文正公之义垂于身后其规摹远举又疑过之呜呼世之都三公位享万钟禄其邸第之雄车舆之餙声色之多妻孥之富止乎一巳而巳而族之人不得其门而入者岂少也哉况于施贒乎其下为卿为大夫廪稍之充奉养之厚止乎一已而已而族之人操壷瓢为沟中瘠者又岂少哉况于他人乎是皆公之罪人也公之忠义满朝廷事业满边隅功名满天下后必有史官书之者予可略也独高其义因以遗于世云
　　南丰集序　　　　　　　　　王　震自少至壮自壮至老凡三节曲尽南丰平生涉厯既可以见朝廷之用不用又可以见文之老壮学之进退结尾一节叹息其用之不尽尤有余味
　　南丰先生以文章名天下乆矣异时齿髪壮志气鋭其文章之慓鸷奔放雄浑坏伟若三军之朝气猛兽之抉怒江湖之波涛烟云之姿状一何竒也方是时先生自负要似刘向不知韩愈为何如尔中间久外徙世颇谓偃蹇不偶一时后生軰锋出先生泊如也晚还朝廷天下望用其学而属新官制遂掌书命于是更置百官旧舍人无在者已试即入院方除目填委占纸肆书初若不经意午漏尽授草院吏上马去凡除郎御史数十人所以本法意原职守而为之训勑者人人不同咸有新趣而衍裕雅重自成一家始余为尚书郎掌待制吏部一日得尽观始知先王之学虽老不衰而大手笔自有人也呜呼先生用未极其学已矣要之名与天壤相弊不可诬也
　　送湖南某使君序　　　　　　刘　敞湖南多蛮冦即三苗氏之族
　　苖民之顽不率帝命盖自古记之矣以尧为君以舜为相而有三危之诛以舜为君以禹为相而有羣后之师此非其徳不至力不足也不得已也然圣朝独得已之乎夫苗蛮异类者也其暴虎也其贪狼也其防猱猫也山林之与居鸟兽之与羣其险阻幽絶非人境也然而驱中国之士衣三注之甲负弩荷戈加粮糗其上夜则冐雾露昼则负赤日日夜不休与之驰逐是以难也然则虽欲急成功安可得哉今者上策莫若修尧舜之义明布其徳而物将自服其次严兵以守之絶其抄略之路而勿为深入之师其次诱而教之使去其穴则固可取也若夫耻不能追而探其巢不为致人而致于人衅于勇而啬于祸可进而不可退是以师侥幸也非国家之利也愿使君不为昔者三苗之事益赞于禹故其功烈垂于后世而莫得过焉世不可诬安知后来者之非益也将在使君所以逹之而已何畏乎有苖
　　存旧论　　　　　　　　　　唐　庚议论好切时便今通俗而不失正与世之好为高谈阔论者不同为国家者不可不知存旧两字已自好了
　　汉时仪注大抵率意制造不应古谊者十至八九其文采法度略矣然而天下之人见即喜不见即悲中更王氏之乱废弃不用者十余年光武入洛东都之民始见司僚属欢喜踊跃父老或至垂泣曰不图今日复见汉官威仪自是天下翕然归之相与出力锄去祸难以成中兴之业而复其宗庙社稷盖又二百余年虽汉之所以复兴者不专在是然亦不可谓无助也且汉官威仪非若三代之盛叔孙所为非有周公之学萧何智识又杂以秦制非复圣人之法也而遗民见之如盲者复视废者复起如流浪积岁而返其故乡见其父子兄弟感防之极至于咨嗟流涕其得民心如此此何理邪方是之时以三代车服示之吾知其民不复泣矣何者汉之为汉十世于此矣民知有刘氏而已夫救天下于战国秦项水火之中而措之于安全逸乐之地不数十年海内无事斯民得以养生得以送死得以事其父母而长育其子孙者汉之力也三代远矣何有于我哉由是观之古者帝王之兴其正朔服色自为一王法而不慕前朝异姓已陈之迹其用意深矣由是观之国家旧物宜使斯民常见而熟识之以习其耳目而系其心自非不得巳者不宜轻有改易变置以自絶于民也亦灼然矣向使今日变其一明日废其二祖宗余泽日益就尽不在目前不幸而奸人撼之则人心摇而天下去古者公卿大夫犹知守其家法至数十世不易其衣冠阀阅岂无隆替而国人信服终莫之敢抗谓之名家旧族而况数百年为天下国家者哉
　　名治论　　　　　　　　　　唐　庚议论考究切中事情文字平淡有精神是他亲见熙宁崇观间一等纷更夸大之弊故其説如此与存旧论相出入○议论切实汉宣帝説汉家自有制度亦是此意
　　古者一代之兴则有一代之治故曰夏后氏尚忠商人尚质周人尚文虽圣人之道不可以名言而施之政事必有称号可指非但王者如此而一国之治亦然故曰周公治鲁尚齿而亲亲太公治齐尚贒而尊尊自是以来汉唐之臣议论之士亦未有不明当世之治体而识其面目者故汉世每以杂伯自名而晋人亦云以道胜寛和为本今宋之为政久矣其所尚者何也士之通经术知古谊者不为不众日夜讲究治道以游于世者亦不为不熟其所称引动以宗周为言而问以当代治体则茫然不知所以名之惟其无得于此是以有慕于彼愚诚不自揆盖尝妄论之矣屦不必同要之适足治不必同要之适时故成周之治任人而国朝之治任法任人者非不用法也以人为本而辅之以法任法者非不用人也以法为本而行之以人自古法无全是亦无全非而人之忠佞智愚贤不肖至为辽絶故任法之世无甚利亦无甚害而任人之世非大治则大乱矣周时公卿不过数族周召毛原执政至数百载不絶今之大臣更出迭入远者十余年极矣近者朞月而已虽无累世辅弼之利亦无妨贤专恣之害矣周之诸侯既锡以土宇则刑赏生杀之柄悉举以委之今郡县之权不过鞭朴尔过此以往则相顾而议法矣虽无藩屏形势之利亦无战争侵夺之害矣周时任官必考论人物谓之量才度徳今不然矣以资歴为高下以注籍为先后揭阙于道应法者得之虽无为官择人之利亦无好恶狥私之害矣周时取士使之自推择谓之乡举里选今又异于此矣盖自国初以来三易取士之法然要之不离文字糊名易书暗考而明取之虽无出长入治之利亦无毁誉比周之害矣其大略如此故周之极炽者刑措不用四十余年典章文物之盛信有以絶人而晚节祸败亦足以称此国家受命百五六十年间海内晏然如一日者此任人任法之效也昔者李勣为将无大胜亦无大败薛万彻非大胜即大败而近世论将未尝不以英卫为先然则今之所得多于成周亦明矣而士方歉然不足争説人主以成康之隆而不知国朝规摹处置所以成就天下之势者固已如此非独不知国朝亦复不知成周矣何则人有情而法无心情之所在恩怨以之其无心者漠然而已今日欲成康乎则必脱略文法而一切任人夫以天下之大利而索之于绳墨之内是犹以李勣之节制而求万彻之竒胜终不可兾然与其蹈万彻之险孰若李勣之持重足任也哉
　　家藏古砚铭　　　　　　　　唐　庚文见于此而寄兴在彼盖不特为砚铭作中含讥讽
　　砚与笔墨盖气类也出处相近也任用宠遇相近也独寿夭不相近也笔之寿以日计墨之寿以月计砚之寿以世计其故何也其为体也笔最锐墨次之砚钝者也岂非钝者寿而鋭者夭乎其为用也笔最动墨次之砚静者也岂非静者寿而动者夭乎吾于是而得养生焉以钝为体以静为用或曰寿夭数也非钝锐动静所制借令笔不鋭不动吾知其不能与砚久远也虽然宁为此勿为彼也铭曰不能鋭因以钝为体不能动因以静为用惟其然是以能永年
　　议赏论　　　　　　　　　　唐　庚议论精确文词雅健意有含蓄能发明他人所不能到不可以浅近求宜深味之
　　刑赏为用尚矣自尧舜时已有是説今夏书有之商书亦有之至周礼为最详而孔子孟子无取焉以为上意所向天下靡然而从惟患其过不患其不及故为人主者示以好恶荣辱足矣何至用刑赏哉天下无事民各安其性命之情非有夏启伐国之举盘庚渉河之役而重赏以募善痛劾以惧恶此骇民乱俗之本王者之所深恶也扬子曰民可使觌徳不可使觌刑觌徳则纯觌刑则乱以吾观之宁独刑哉刑赏皆不可觌而赏为甚秦法斩一首赐爵一级而秦人赐爵者十室而九方是之时宗室非此者不得附属籍而民非此者不得有芬华故闾阎以公乘侮其乡人郎中以上爵傲其父兄世知觌刑之弊至于亡秦而不知秦俗之败正由觌赏尔高祖以金钱爵邑収天下豪俊此可与创业矣而不可与守成可与立事矣而不可与善俗何则利者君子之所讳也宋牼一言及之孟子恐惧变色以为不可训而况以利诱天下得乎汉道之杂盖始于此是术也施之众庻犹若有理焉施之士大夫则过矣古之誓师必以赏戮为言至告羣臣则曰用罪罚厥死用徳彰厥善谓之徳者盖有恩礼存焉不止谓赏而已不言戮者以士可杀不可辱故也徳近义所以待君子赏近利所以待小人古之所以待君子小人故有间矣世称伯夷叔齐适周使叔旦徃见之曰加富二等就官一列血牲而盟之二子相视而笑此固虗语也武王周公岂至是哉使诚有此则其见笑也固宜何则贪夫狥利烈士狥名不察其所狥为何如而一切以利防之岂其志哉是术也施之士大夫犹有理施之大臣则又过矣昔平原君用魏无忌兵解邯郸之围虞卿为之请封公孙龙曰不可王举君相赵封君东城非以有功也以亲戚故也君受相印不辞割地不言无功亦自以亲戚故也今有功而求益封是以亲戚受城而以国人计功也而可乎世以龙为知言吾闻留侯晚节决防都关中出竒策取马邑皆不复益封其所以自待者重矣而朝廷所以处之者亦复有体汉世君臣唯此为近古哉
　　上席侍郎书　　　　　　　　唐　庚古人未尝凿事以为功故有功不为夸无功不为慊若耻于无功则不安于无事矣发明甚佳此是规讽宣政间纷纭制作之弊何丞相则何防也【一作何执中】
　　某备员学校三载于此在軰流中年齿最为老大词气学术最为浅陋教养训导之方最为踈拙所以未即遂去正赖主人以为重今阁下还朝晓夕大用为执政为宰相为公为师此诚门下小子之所愿闻然孤宦小官遽夺所依此其胸中不能无介然者日夜思虑求所以补报万一而书生门户无有他技因効其所得于古人者惟阁下裁择某初读书时未习时事意谓古之圣贒例须建功立名其后涉世益深更事益多考论前代经史益见首尾乃知古人之心本不如此舟遇险则有功烛遇夜则有功药遇病则有功桔橰遇旱则有功戈弩剑防临冲兠鍪遇战鬬则有功凡物有功悉非得已龙虵杂处而禹有功草木障塞而益有功民不粒食而稷有功天理人伦顚倒失次而卨有功夷蛮贼冦干纪乱治而咎繇有功自此以降不可胜举然皆因时立功非圣贤本意伊陟臣扈巫咸相太戊无他竒功以格上帝乂王家为功巫贤甘盘傅説相祖乙武丁不闻有功以保乂有商为功君陈相成王毕公相康王不自立功以循周公之业为功后世知有功之为功而不知无功之为功其去道已逺至谓圣贤有心于功名其探圣贤亦浅矣天下承平日久纲纪文章纤悉备具无有毫髪未尽未便一部周礼举行略遍但不姓姬尔窃谓今日正当持循法度不宜复有増广建置歌呼于吏舍者勿问醉吐于车茵者勿逐客至欲有所开説者饮以醇酒勿听择士唯取通大体知古谊者用之虽不立功功在其中矣某之所得于古人者如此不知其当否也阁下傥以为然归见何丞相其亦以此説告之
　　书洛阳名园记后　　　　　　李格非园囿何关于世道轻重所以然者兴废可以占盛衰可以占治乱盛衰不过洛阳而治乱关于天下斯文之作为洛阳非为园囿为天下非为洛阳也文字不过二百字而其中该括无限盛衰治乱之变意有含蓄亊存鉴戒读之令人感叹
　　洛阳处天下之中挟殽黾之阻当秦陇之襟喉而赵魏之走集盖四方必争之地也天下当无亊则已有事则洛阳必先受兵余故甞曰洛阳之盛衰者天下治乱之也方唐贞观开元之间公卿贵戚开舘列第于东都者号千有余邸及其乱离继以五季之酷其池塘竹树兵车蹂蹴废而为丘高亭大榭烟火焚燎化而为灰烬与唐共灭而俱亡无余处矣余故甞曰园囿之兴废洛阳盛衰之也且天下之治乱于洛阳之盛衰而知洛阳之盛衰于园囿之兴废而得则名园记之作余岂徒然哉呜呼公卿大夫方进于朝放乎以一已之私自为而忘天下之治忽欲退享此得乎唐之末路是已
　　光武论　　　　　　　　　　何去非见得亲切故断得分明説用兵情态好
　　师不必众也而効命者克士无皆勇也而致死者胜古之人有以多而败有以少而胜者王寻王邑以百万而败于三千之光武曹公以八十万而败于三万之周瑜符坚以百万而败于八千之谢是也夫率师百万以临数千之军者必胜之道也然有时而至于败者骄吾足以胜之而以轻敌败也提卒数千以当百万之众者必败之道也然有时而至于胜者奋吾所以必败而以致死胜也夫兵多在敌者智将之所贪而愚将之所惧也兵寡在我者愚将之所危而智将之所安也多固可惧而我贪之恃吾有以覆其骄也少固可危而我安之恃吾有以激其奋也提数千之兵以抗大敌使之人人自致其死而忘其为数千之弱者易能也连百万之众以临小敌使之人人各効其命而忘其为百万之强者难能也何者弱则思奋而强则易懈故也弱而奋则奋者其气也强而懈则懈者其情也于气则易乘于情则难率因易乘之气而激之故有以寡而胜者矣就难率之情而驱之故有以多而败者矣是以古之善论将者必知其所以胜任之多寡苟唯非所胜任虽多而累矣韩信以高祖才之所胜将者十万耳而其自谓则虽多而益办也是以古之善将者其用百万如役一夫分数既定形名既饬节制素明威赏素着有术以用其锋故也赵括一用赵人四十万束手而就长平之坑者败于众也王翦必用秦军六十万然后取胜于荆者办于多也汉高祖甞一大用其军矣刼五诸侯之兵合六十万以攻楚也而项羽逡廵以三万之鋭起而覆之濉水为之不流此将逾其分而韩信之所忧也曹公之于兵也巧谲奇变离合出没其应无穷白首于兵未甞不以少败众也卒防赤壁之师而成刘备周瑜之名者骄荆州之胜恃水陆之众而败于懈也以曹公之能而败于众胜之骄未为曹公者盖可知矣方寻邑百万之众以压昆阳其视孤城之内外者几上肉也然而光武合数千之卒申之以必死之誓激之以求生之奋身先而抟之则其反视寻邑之众者乃几上肉也是以胜之虽然是役也人见其为光武之能事而莫知其所以为能事也唯诸将覩其生平见小敌怯今见大敌勇也尝窃怪之而不知光武之为是勇怯者乃所谓能事而皆以求胜也夫怯于小敌者其真情也勇于大敌者其权术也盖敌小而怯怯而戒戒而励胜之道也敌大而勇勇而决决而奋亦胜之道也于敌之小而示其真情是以不易胜之也于敌之大而用其权术是以不畏胜之也唯不易故能胜小唯不畏故能胜大光武非特能以少败众也固又至于多而益办也呜呼光武之于取天下者亦何独不出于真情之与权术欤顾人莫之测耳始伯升之结客喜士规以诛莽以复刘氏而世祖乃独事田业勤稼穑而已故伯升比之髙祖兄仲而人亦以谨厚目之不意其有他也及其部勒賔客绛衣大冠而起于宛则勇决之气又有过于伯升者焉夫光武意之所以在莽者岂一日之间邪然于莽之世而为伯升之所为者固亦危矣是以光武之独事田业为谨厚者其权术也卒然而起绛衣大冠者其真情也故伯升首事而光武收之呜呼英雄若世祖者为难及矣











　　崇古文诀巻三十二
　　钦定四库全书
　　崇古文诀巻三十三　　　　宋　楼昉　编宋文
　　上皇帝万言书　　　　　　　胡　寅贯穿百代之兴亡晓畅当今之事势气完力壮论正词确当为中兴以来奏防第一
　　臣闻孔子曰成事不说遂事不諌旣徃不咎今臣所陈不免追咎既徃者盖谓建炎已来有举措大失人心之事今欲复収人心而图存则既徃之失不可不追不可不改故也昨陛下以亲王介弟受渊圣皇帝之命出师河北二帝既迁则当紏合义师北向迎请而遽膺翊戴亟居尊位遥上徽号建立太子不复归觐宫阙展省陵寝斩戮直臣以杜言路南廵淮海偷安岁月敌兵深入陜右远破京西漫不治军略无扞御盗贼横溃莫之谁何无辜元元百万涂地怨气上格日昏无光飞蝗蔽天动以旬月方且制造文物糜费不赀猥于城中讲行郊报朝廷动色相谓中兴敌骑乘虚直捣行在匹马南渡狼狈不堪淮甸之间又复流血逮及反正宝位移跸建康不为久图百度頽弛淮南宣抚卒不遣行自画大江轻失形势一向畏缩惟务远廵军民怨咨如出一口存亡之决近在目前凡此节次十余条皆所谓举措失人心之大者也自古衰亡固不足道以中兴者言之夏少康周宣王燕昭王越勾践汉光武莫不任贤使能修政事治军旅而其奋发刻厉期于必成者则又本于愤耻恨怒之意不能报怨终不苟已所以光复旧物各称贤君未有乘衰防缺絶之后窃窃焉因陋以为荣施施焉苟且以为安而能久长无祸者也为陛下计当如何而黄潜善与汪伯彦方以乳妪防赤子之术待陛下曰上皇之子殆将三十人今所存惟圣体不可不自重爱也曾不知太祖勤劳取天下列圣兢业嗣守不敢坠失今也宗庙为草莽堙之陵阙为畚锸惊之堂堂中华戎马生之赫赫帝图盗贼营之然则潜善伯彦所以误陛下防陵庙蹙土宇防生灵者又岂燕昭越践汉光武之比乎本初嗣服既不为迎二帝之策因循远狩又不为守中国之谋以至于今徳义不孚而号令不行刑罚不威而爵赏不劝廵幸所至民以淮甸为戒驻跸所在人以敌至为忧东南之州郡几何翠华之省方无已若不更辙以救垂亡则陛下永负孝弟之愆常有父兄之责人心已去天命难恃虽欲覉栖山海跋履﨑岖臣恐非所以为自全之计也为今之防愿陛下一切反前失而已则必下诏曰继绍大綂出于臣庶之謟而不悟其非廵守东南出于侥幸之心而不虞其祸经渉变故仅免危亡盖上天警戒于眇躬俾大宋不失于旧物金人扶立僣伪朕义不戴天志思雪耻父兄旅泊陵庙荒残罪乃在予无所逃责以此号召四海耸动人心不敢爱身决意讲武然后选将训兵戎衣临阵按行淮甸上及荆襄収其豪英誓以战伐天下忠义之士必云合而景从天下武勇之夫必响应而飚起国用不足于此不患无财甲马不强于此不患无备有道多助孰不顺之秦陇虽遥壮士骁骑即可坐致齐鲁虽失饶财厚货必自竭输陛下凡所欲为孰不如志其为利害岂与退保呉越日就灭亡同年而语哉臣不自量輙为陛下画中兴之策莫大于罢和议盖和之所以可讲者两地用兵势力相敌利害相当故也非强弱盛衰不相侔所能成也而其议则出于耿南仲何也渊圣皇帝在东宫当宣和季年王黼欲揺动者屡矣南仲为东宫官计无所出则归依右丞李邦彦邦彦其时方被宠眷又隂为他日之计每因王黼谗譛颇曾解纷亦縁上皇仁慈本无移易太子之意也既而渊圣嗣极逓迁前朝大臣而邦彦为次相金人遽至城下遂献和议而南仲以宫傅之重方奉椒房出奔闻六飞坚守至陈留而返自愧其失因附邦彦而沮种师道击贼之谋于是覆邦之患滋蔓而起分朋植党必欲自胜主战伐者李纲种师道两人而已机防一去国论纷然中制河东之师必使防没以伸和议之必信二帝远去宗族尽徙中原涂炭至今益甚者本縁南仲主持邦彦以报私恩不为国虑之所致其朋徒附合根枝胶结宁误赵氏不负耿门之所为也自古中国盛强如汉武帝唐太宗其得志四夷必并吞扫灭以示广大侮亡取乱极其兵力而后已中国礼义所自出也恃强陵弱犹且如此今若以为强弱之势絶不相侔纵使向前万不能抗则自古徒歩奋臂无尺寸之地而争帝王之图者彼何人哉伏望陛下明照利害之原罢絶和议刻意讲武以使命之币为养兵之费此乃晋惠公征缮立圉之策汉高迎太公吕后之谋断而行之坚确不变庶几敌人知我有含怒必鬬之志沙漠之驾或有还期不然则今僻处东南万亊不竞纳赂则孰富于京室纳质则孰重于二帝饰子女则孰多于中原之佳丽遣大臣则孰加于异意之宰辅深思远虑反复计之所谓乞和必无可成之理昔契丹至澶州王钦若陈尧佐请幸呉蜀惟冦凖劝亲征及成功之后钦若等羞恨无以借口则撼真宗曰当是时冦凖亦岂有好计但是血相沃譬如愽钱以陛下为孤注耳使人君不明则钦若之言为爱君而冦凖之功为幸胜今之议和者其情状一一出于此苟能息絶其议陛下不借之以塞民望大臣不借之以寛巳责则必为善后之图矣夫事有缓急治有后先既定议讲武则其余庶事有日力不暇给者当置行台以区处之今典章文物一切扫地百司庻府殆为虗设其必不可阙者惟吏部户部为急诚使江淮两浙湖北并依八路法慎择监司而付之则吏部铨事亦复减省不过置侍郎一员郎官两员胥吏三十人则所谓磨勘封叙奏荐常程之事可按而举矣戸部所以治天下财赋也今四方供贡久不入于王府徃徃为州郡以军兴便宜截用经常一坏未易复理窃观行在支费每月无虑八十万惟以货盐利为无穷之源耳故臣谓宜置行台或建康或南昌或金陵审择一处以安太后六宫百司以耆哲谙练大臣緫台谏守成法从事郎吏而下不轻移易量留兵将以为营卫命戸部计费调度以给之陛下奉庙社之主提兵按行广治军旅周旋彼此不为定居惟是侍从臣僚帅臣监司要害守牧则当加意以时进退其贒不肖功罪之着明者而餽饷之权自宜专责宰相而选委发运以佐行于下如汉委萧何以关中唐委刘晏以东南经制得人加以岁月量入为出何患无财所谓宰相之任代天理物扶颠持危其责甚重非特早朝晚见坐政事堂敝敝然于文具无益之末移那阙次以处亲旧济其私欲而巳也夫大乱之后风俗靡然躬率而丕变之者则在陛下务实效去虗文夫治兵必精命将必贒政事必修誓戡大憝不为退计者乃孝弟之实也遣使乞和广捐金币不耻卑辱冀幸万一者为孝弟之虗文也屈已致诚以来天下之士博访策略信而用之以期成功者乃求贒之实也未见贒若不克见既见则不能由之或因苟贱求进之人遂乃例轻天下之士姑为礼貌外示美名者为求贒之虗文也听受忠鲠不惮拂逆非止面从必将心改苟利于国即日行之者乃纳諌之实也和顔称善泛受其説合意则喜之不合则置之官爵所加人不以劝或内恶其切直而用他事迁徙其人者为纳谏之虗文也将帅之材智必能谋勇必能战仁必能守忠必不欺得是人而任之然后待以恩御以威结以诚信有功必赏有罪必刑者乃任将之实也庸奴下材本无智勇见敌輙溃无异于贼与之亲厚等威不立赐予过度官职逾涯将以収其心适足致其慢听其妄诞张大之语望其朴实用命之功者为任将之虗文也简汰其疲老病弱升择其壮健骁勇分屯在所置营房以安其家室聚粟帛以足其衣食选众所畏信者以董其部伍申明阶级之制以变其骄恣悍悖之习大抵如周显徳年中世宗命我太祖之意然后被之以精甲付之以利器进战获首级则厚赏死则恤其妻孥退溃则诛其身降敌则戮其族令在必行分毫不贷者乃治军之实也无所别择一切安养姑息之惟恐一夫变色不悦幸无事则曰大幸矣教习击刺有如聚戯金皷之节旗帜队伍皆习敌人之所为纪律荡然虽其将帅不敢自保者为治军之虗文也慎选部刺史二千石必求明恵忠智之人使久于其官惩革弊政痛刈奸赃以除民害虽军旅骚动盗贼未平必使寛防之政实被于民固结百姓将离之心勿致溃叛乃爱民之实也诏音出于上虐吏沮于下诳以出力自保则调发其丁夫诱以犒设赡军则厚裒其钱谷弓材弩料竹箭皮革凡干渉军湏之具日日征求物物取办因縁奸弊民巳不堪乃复蠲其税租载之赦令实不能免苟以欺之者为爱民之虗文也若夫保宗庙保陵寝保土地保人民以此六实者行乎其间则为天子之实也陵庙荒圮土宇日蹙衣冠黔首为肉为血以此六虗者行乎其间陛下戴黄屋建幄殿质明辇出房雉尾金炉夹侍两陛仗马卫兵俨分仪式賛者引百官以次入奉起居既退宰相大臣卑卑而前搢笏出奏司辰唱辰正则驾入而仗出矣以此度日而国势益卑彼尼堪者昼夜厉兵跨河越岱电扫中土遂有吞吸江湖蹂躏衡霍之意吾方挟持虗器茫茫然未知所之此则为天子之虗文也今宿卫单弱国威销挫臣甞言乞于两浙福建江东西湖南北四川二广抽防禁军贡发充御营正兵増厚其月廪精加训阅陛下自将之天子之军既强则中国之变自弭昔汉高祖甞大败于成臯矣与数骑渡河入张耳韩信军夺其印易置诸将军遂复振此得御将之大权虽知如韩信且莫能测宜其取秦灭项甚易陛下今欲于刘韩张岳四人之兵有所移易废置臣知其不能矣权既偏重柄既倒持彼必谓陛下不能一日而舍之夷踞桀骜日以滋起陛下以孤立之身寄于其上安能使此四人者常无怨怒相激而不为变乎苖刘之乱率尔而作者坐此故也莫若先集天下劲兵以强御营之势然后可以弹压悍将骄兵悍将骄兵既不敢妄动皆就纪律则四方横溃之军及羣起不逞之盗必自帖息犹有披猖不轨者遣偏师以鋭卒徃擒灭之遂罢招安之策况陛下以雪耻复讐为己任仗大义而行天下顽凶不义之徒固将敛袵倒戈而听驱使之命矣汉光武为铜马帝者用此道也陛下试使执政大臣委弃簿书细故勿设他説以相论駮日夜图囘择人而为之必见绩状于是时而兵不强敌不畏盗不息然后可以归之天命无所复为矣不然是自弃也陛下苟有自弃之心而欲于目前三四庸将数万溃卒中求为乆安三尺童子亦知其不能矣自古图王覇之业者必定根本之地而固守之而非建都之谓也陛下家世都汴舎汴何都焉今欲用关中而制山东则力未能至按南渡六朝之遗迹则舍建康不可虽然欲谋进取则非坚坐不动之所能必观进取形势之便用之而图成臣窃谓惟荆襄为胜春秋之世楚甞以是抗衡上国窥周问鼎三国割据曹操闻孙权以荆州假刘备则失箸而骇六朝建立虽南北之形已判亦必増重上流庾亮欲经略中原则先分戍汉沔宋太祖欲伐魏则先广襄阳资力故晋何充谓荆楚国之西门地带赵蜀得人则中原可定失人则社稷可忧今湖北接京西虽无大险然方城为城汉水为池管仲之所不敢轻葢地近中州上下不过千里要害易守非如淮泗汘漫平原披衍四通五达易入而难备也曹操用兵彷佛孙呉而赤壁败亡几于不救则难易之势可见矣诚能屯唐邓襄汉之田以养新兵出广西武陵峒丁并施黔獠军筑坚垒列守汉上阻以水军经以正军纬以弓手民军牵制江黄呼吸庐寿则进取之基立然后陜西声气血脉通逹而骑卒可至川广之富皆犹外府易以拱挹其比于漂泊大江之南栖伏东海之濵险易利害相去远矣建康固是六朝旧都甘守偏隅迁延国祚亦何不可臣独以为不可者盖为陛下之责与晋元帝不同故也西晋为刘聦吞并无复能立怀愍两君皆以弑殒故元帝自琅邪王又凭王敦专制淮南十年之威起而纉祚然传世十帝享国百年彊臣内叛羣雄外迫其得仅存犹缀旒耳当时非无谋臣猛将提重兵出入终不能复取中原者非独天运亦势使然也今陛下之父兄在敌中固无恙穹庐蛮帐臭恶杂聚其衣服饮食居处动静岂得比中国民庶中人之奉哉其闻陛下嗣登寳位也必日夕南望曰吾有子弟为中国帝王吾之归庻有日乎痛惟愁荒屈辱之中发此念为此言于今三年日迫日切而献谋者方欲导陛下南狩日远日忘遂无复国之心别求建都之所此臣所深不喻也今河北河东之民知朝廷不复顾思山东京西淮甸之民犹冀陛下未忍遽弃若更迟延歳月无以及之则怨恨陛下而为敌国者所至皆然亦何必尼堪邪于此时而欲建都非特不可亦必不能矣故臣愿陛下先命吕頥浩杜充分部诸将过江广斥治盗贼自以精兵二三万为舆卫于稳宻州郡速置营屋以安存其所谓老小者陛下提此兵渡江而北缓辔而上遣使廵问父老抚绥挺刃之余民至于荆襄规模措置为根本之地犹汉高之于关中光武之于河内虽廵歴往来征伐四出而所固守必争而勿失者以荆襄为重陛下方富于春秋非如昔人白首举事觊万一之成者诚能坚忍耸厉卧薪尝胆悠久为之而不能济则书传所载周宣王汉光武之事皆为妄言以欺后世无足信矣陛下聪明洞照必不谓然也上世帝王为治之道惇睦宗族强本弱枝所以巩固皇图绍延佑命原其用心盖以天下为公而不以为私初非如后世以智力把持之褊心多忌虽骨肉懿亲盻盻然不借以尺寸之权而恐其伺便轧已亡秦是也汉以为鉴遂大封同姓非刘氏不王及其久也光武刘备皆以宗室倡义而起于灭絶之后夫汉髙固欲为久远无穷之计非为其一身也以为不如是不足以大庇子孙万世血食然则封建宗室者乃固守天下之要术也今陛下之族北去者众矣所幸免亦防何而黄潜善郑防谓陛下以支子入继又不縁传付之命国歩未夷恐肺腑之间不无非望之冀恫疑虚喝以恐动宸心故自南都以至维扬诛窜之刑疑忌之意相寻继见虽其罪戾或自贻戚然亦恐未必尽出于治亲齐家之美意今宜于同姓中不间亲疎选择贤才而布之内外广加任使其望实杰然出众者陛下宜留之宿卫夹辅王室其有克敌戡难之功者宜渐为茅土之制星罗而棊列以慰祖宗在天之灵以续国家如线之绪使敌人知赵氏之居中国者尚如此其众既失而得复者非独陛下一人而已则其扑炎火之横心立异姓之逆谋庶其少息乎夫创业垂统之君必有纲纪以遗子孙继世承序之君必守纲纪以法祖宗纲纪存则存纲纪亡则亡所系如此夫一君子进众小人未必退一小人进则众君子必退矣势不两立而于君子为难盖其道固如此仁宗皇帝在位最乆得君子最多小人亦时见用然罪着则斥之君子亦或见废然忠显则收之故其成当世之功贻后人之辅皆君子也至王安石则不然斥絶君子一去而不还崇信小人一任而不改故其败当时之政为后世之害者皆小人也仁宗皇帝所养之君子既久且远日以消亡安石所教之小人方新而近其蕃息未艾也所以误国破家至毒至烈不知巳时然则陛下欲求君子而用之而不爱爵禄以待其人岂非甚不易得者乎君子未得而已试无堪败事显著之小人稍稍类聚其未至则召之惟恐其不来其既至则用之惟恐其不速混然杂进其党必集所谓悔过用贤之意与陛下反正之初絶不侔矣陛下土地金帛能有防何岂堪此軰大言轻舍尽输之敌国邪将以汲引豪杰延致英雄而标的如此是犹却行而求前北辕而适越尔夫以贤治不肖此治平以前陛下之家法以不肖治贤此熈宁以后陛下之家戒矧当今日否塞之气充牣于中原隂长之滋勃兴于敌国非得希世异才上下内外迭任交用泰何由复而否何由倾乎此纲纪国家之一事也右文左武者有国不易之道汉髙祖用韩信彭越不以加于萧曹光武用贾复耿弇不以加于邓禹唐太宗用李靖李勣不以加于房杜蜀先主用关羽张飞不以加于诸葛孔明非独其礼文等降不同其诚心所以待遇之亦异今儒学衰息未有国贤硕徳屹乎朝廷以收运筹指纵之功陛下所深恃以为心膂爪牙者惟三四庸将耳夫此数人者以近时论之曾不足以当种师道之厮役况望古昔名将乎而偃蹇厖然当负重寄使平冦盗尚或未能岂敢冀其向敌人发一矢也自愧无以塞责则大言诡论以上欺睿听慢辞倨礼以下视朝士谓今日祸乱皆文臣所致尔敌人方强不可以争锋必退避自保乘时而动又不钳勒其众动则溃溃则盗盗则招招则官反复循环无有穷已则为国家之害岂文臣所敢望哉窃闻陛下推心抚之失于太厚出入内禁不以时节小人不知义理习于所熟以谓君臣上下犹朋軰然恃慿威灵无有纪极宠而不骄骄而能降降而不憾憾而能眕者鲜矣臣愿陛下委大臣以腹心待近臣以礼貎常使南衙朝士气势重于此徒天下抱才自爱之人必愿立于左右缓急之际必有能为陛下竭忠尽节不愧古人者矣臣叅奉内朝班缀之后欲求近臣如汲黯之流气折淮南尚未多得羸驱弊舆惴惴然于长防大马之中卒伍贱人皆得以恶声谁何之不敢正色忤视少拂其势从臣如此况其下者乎唐制监察御史秩七品衣緑至卑也然衘命出使则节度使具櫜鞬郊迎本朝沿此意郎官出使则序位在转运使之上凡此盖欲尊重天朝习民于上下之分也故事宰相坐待漏院三衙管军于帘外倒杖声喏而过吕夷简为相日有管军忽遇于殿廊年老皇遽不及降阶而揖非有悖戾之罪也夷简上疏求去以为轻及朝廷其人以此废斥葢分守之严如此今见其分庭抗礼矣推此类非一日长不已陛下不为之别异表着是自削堂陛无复等威亦将何所不至哉此纲纪国家之二事也治天下者必取笃实躬行之士而舍浮华之人所以美教化善风俗本朝自熈宁以前皆守此道至王安石以佛老之似乱周孔之实絶灭史学倡説虚无以同天下之习其习既同于今五十年士以空言相髙而不适于实用以行事为麤迹曰不足道也其或蹈规矩守亷隅稍异于众则羣嘲而族笑之以为异类纷纷肆行以致败国二帝屈辱羿莽擅朝以谓是适然尔伏节死难者不过一二人此浮华轻薄之为害也夫欲变风移俗惟系主所好恶韩琦富弼在朝文武两班升朝官以上即不许自陈磨勘皆聼检举所以养劝亷耻恢张四维故当时人知自重风俗忠厚至今乃有身为从臣而自陈磨勘乞覃恩转官不以为耻者矣推而上之见利必忘义贪得必患失遗其亲后其君背叛簒夺便可驯致此明君之所甚畏而深戒者也今万化之原本于陛下苟力行孝弟则天下忠顺者来矣好贤远佞则天下名节者出矣赏清白则贪污者屏矣崇行义则奔竞者息矣旌能实则谬诞者惩矣贵忠厚则残刻者逺矣至于文辞之丽言语之工倒置是非移易黑白诚不宜任用以为浮薄之劝也靖康二年著作郎顔博文谀佞张邦昌则曰非汤武之干戈同尧舜之禅让及为邦昌作请罪表则曰仲尼从佛肸之召本为兴周纪信乘汉王之车固将诳楚愽文近世所谓能文之士也其操术反覆如此故亷耻道消四维大坏则社稷随之陛下何利焉此纲纪国家之三事也法度者所以治天下之具号令者所以行法度之防而信义者所以行号令之实也孔子曰自古皆有死民无信不立圣人重信至于易死疑若太过鄙夫陋儒以智诈谲诡为术者必忽此言然真宗澶渊与契丹结盟契丹守之百有二十年不敢先动宣和宰相王黼一旦败盟举兵结逺夷伐与国取景徳誓书还之天章阁天地鬼神所临重誓自我背之遂使远人得以借口夫金人何憾于我哉皆契丹惎之假手借兵报灭国之怨耳失信之祸乃至于此孔子之言良不为过而近日以来朝廷失信于民尤甚臣不能徧举其目但如所谓前降指挥更不施行如所谓已差下人别与差遣此等奏语必日闻于冕旒之侧矣陛下何惜不勅大臣俾审思熟虑而直为此反汗之失以欺骇四方之听乎今外州郡专制不禀朝命者渐多有之所恃以指麾役使惟在号令出之不当则轻守之不固则疑轻而且疑则制命之权不在陛下矣承受既数奉行实难不曰略与应破指挥则谓不晚必又更改近在朝廷尚有此风逺而四海从可知矣陛下纵有真贤实能付之民社仁政惠泽播之黔黎以是之故何繇责其功效百姓虽愚然习于知见必谓朝廷之令率皆诳我是心一萌奸雄得以诱之矣此纲纪国家之四事也郡守县令者亲民之官监司者统临州县之长天下之治起于一县县治则州治州无不治则天下治矣明主必慎择居此之人必久任之以考功罪之实而施赏罚焉近日以来朝廷移易郡守监司无月无之殆不可胜纪东南路分不过十数何为纷纷如此陛下宜察其故矣谓其不才而罢之邪则曷若考慎于未命之前也顾恐未必然特出于用事者之私意耳民力已困财用已竭溃兵剧贼彷徉乎其间戎务军须交制乎其上朝廷忧劳叹息而未能救尚忍不为择忠信之长慈惠之师以抚绥之乎此纲纪国家之五事也日月逝矣歳不我与以为今日难于前日安知后日不又难于今日乎往者虽不可复追不当谓无可为者而遂已也天定胜人大福不再深可忧惧今年之春震雷大雪白虹贯日中有黑子钱塘之变实先垂象恭以上天之仁眷顾陛下恳恳至厚所以申命用休者不啻再矣陛下出于屯难侧身怨艾亲近书史引对多士减彻玩好躬亲庶政亦非复维扬之比臣民共知不可诬也然任至重者力必强责至大者忧必深天下万姓以二帝之故所望于陛下者非止如是而已廼闰月金犯大火芒怒赫然九月朔旦日有食之车驾复有思患预防之行明堂遂虚阳徳大弱钱塘受辱之地岂可再枉六飞县名柏人汉祖不宿若趍防稽幸三衢则地形穷僻扈卫益劳贡赋不通财用益窘道路艰阻朝觐益稀邮置迂深命令益隔人知陛下无兴复之志威权日削无可瞻望投戈四逸孰能止之惟有臣区区之言理明事顺思迎父兄誓报讐耻奋志强厉有进无退庶足以感发军情率先将佐于危絶之中求生存之道此非怯懦畏避之所能济也不然而姑恃天命之不庸释是犹不耕于田枵腹以待嘉谷之旅生不绩于麻露肌以待野蚕之成茧事理之必无者矣又惟斯民戴宋无二者徒以祖宗徳泽深厚人未忍忘虽甚涂炭犹未瓦解虽甚怨怒犹未反叛然以比来廵行所过观之傍道里县之民一切空尽以避兵卒其甚者田畴荒莱室庐破毁生聚不保满目萧条殊非来苏望幸之美传示四方何以彰徳敌人屯驻山东闻有数路并入之谋陛下不深委将相早为防遏但欲深寻幽远则回顾州郡复为虚邑必曰君王尚且畏避何以责我守城民心覩此安能久忍而无变乱若不望风拜跪以事敌国必将推贤择能以自保治陈胜呉广因民不忍而刘项乘之秦遂灭亡者盖本于此古人称中兴之治者曰拨乱世反之正秦不正而甚乱汉髙祖反之正而兴焉王莽不正而甚乱光武反之正而兴焉隋不正而甚乱唐太宗反之正而兴焉唐末五代不正而甚乱我太祖皇帝反之正而兴焉反之正者反易其道究其败亡之由尽更而去之犹反覆手之易也今之乱亦云甚矣其反正而兴之在陛下其遂陵迟不振亦在陛下敌人虽暴强其亡可待特恐中国豪杰因之而起反吾之乱兴彼之治则陛下之大事去矣天下记之野史书之善恶荣辱垂之方来后人观之亦犹今之视昔夫汤以七十里而有天下楚以七千里而为讐人役今粘罕之强未如秦其得罪于中国无人不怨则有甚于始皇之于六国也东南形势控带江山兼有呉楚之地坤维岭海提封自如非如汤以七十里而起也而乞怜偷生之势乃甚于楚之为秦役此臣所以日夜愤懑为陛下痛惜而伤大臣之过计也昔宗泽留守京师一老从官耳犹能致诚鼓动羣贼北连怀衞之民誓与同迎二帝皆相听许尅期宻应者无虑数十万人不幸为黄潜善所恶百方沮抑愤悒而死其志不就羣臣亦无敢以泽所谋达于宸听者以此知人心未厌二帝之徳何况陛下身为子弟责孰加焉诚欲北向而有为臣将见锄耰惨于长铩奋臂威于甲兵举四海惟陛下之用决不为失策惟在陛下断与不断为与不为耳







　　崇古文诀巻三十三
　　钦定四库全书
　　崇古文诀巻三十四　　　　宋　楼昉　编宋文
　　论遣使劄子　　　　　　　　胡　寅根本经谊晓畅事情毅然有不可夺之色
　　臣窃闻遣使臣入云中已有定议臣愚陋防陛下擢寘从班职在献纳虽小事失当犹合上闻况遣使体大纵使初不预议苟心有所未安岂敢缄黙輙形论奏伏望陛下留神省察昔孔子作春秋以示万世人君南靣之术无不备载而其大要则在父子君臣之义而已鲁桓公为齐所杀鲁之臣子于齐有不共戴天之讐而庄公者乃桓公之子也非特不能为父雪耻反与齐通好元年为齐主王姬四年及齐狩于禚五年防齐同伐卫八年及齐同围郕九年及齐盟于蔇是年为齐纳子紏仲尼恶之备书于防以着其释怨通和之罪鲁庄惟忘父子君臣之义也鲁之臣子则而象之故公子牙弑械成于前庆父无君动于后卜齮圉人荦之刅交发于党氏武闱之间鲁之宗祀不絶如线此释怨通和之效也岂非为后世之永鉴乎女真者惊动陵寝戕毁宗庙刼质二帝涂炭祖宗之民乃陛下之讐也顷者误国之臣自知其才术不足以戡定祸乱而又贪慕富贵是故诪张为幻遣使求和以苟嵗月九年于此其效如何彼之一身叨窃爵位而去曽何足道而于陛下圣徳国家大计则亏防多矣所幸陛下勇智日跻灼然独见于邪言乆惑之后奉将天讨罪状豫贼再安国歩渐图恢复天下忠臣义士闻风兴起各思自効以佐丕烈譬如人行万里登车出门又如支梧厦屋初正基柱存亡治乱实系此时今乃无故蹈庸臣之辙践阽国之址犯孔子之戒循鲁庄之事忘复讐之义陈自辱之辞臣切为陛下不取也或谓不若是少有贬屈其如二帝何臣应之曰自建炎丁未以至甲寅所为卑辞厚礼以问安迎请为名而遣使者不知几人矣知二帝所在者谁欤见二帝之面者谁欤闻二帝之言者谁欤得女真之要领者谁欤因讲和而能息兵者谁欤臣但见丙午而后通和之使归未息肩而黄河长淮大江相次失险矣臣但闻去年冬使者还言酋豪帖服国势奠安形于奏章传播逺近曽未数月而刘豫称兵犯顺矣女真者知中国所重在二帝知中国所恨在刼质知中国所畏在用兵则常示欲和之端増吾所重平吾所恨匿吾所畏而中国坐受此饵既乆而后悟也天下其谓自是改图必矣何为复出此谬计邪苟曰姑为是尔则岂有修书称臣厚费金币而成就一姑息之事也苟曰以二帝之故不得不然则前效可考矣况嵗月益乆敌情益閟必无可通之理也臣尝思之陛下与女真絶则臣下无所得而人主为义举若通和则利归臣下而人主受其恶故凡愿奉使通和者皆身谋非国计也陛下何不据孔子之论而决此防乎自王安石废黜春秋天下学士不知尊尚一旦乱臣贼子接迹乎四海幸遇陛下尊信此书孔子之志将伸于今日便当攷笔削之意断当今之事只行一二大者陛下美名辉映千古矣当今之事莫大于敌国之怨也欲纾此怨必殄此讐则用复讐之议而不用讲和之臣行复讐之政而不修讲和之事使士大夫三军百姓皆知女真为不共戴天之讐人人有致死于女真之志百无一还之心然后二圣之怨有可平之日陛下为人子之职举臣等驽下伸眉吐气食息世间亦预荣矣苟为不然以中国万乘之君而称臣于讐敌则宰相而下皆其陪臣也借使女真欣然讲解以一将军将数万众驻兵泗水之上愿与陛下面相结约防盟而退不知陛下何以待之则又欲变置吾之大臣分部吾之兵将割我之地土而取其租赋有一于此其能从之乎从之则无以立国不从则隳败和好将何据而可臣实戆昧思之不通是以略具古义凂凟聪听惟陛下试加采择或合圣意即以世讐当复无可通和之义明降指挥寝罢奉使之命刻印销印俄顷之间初无害日月之明适足以彰陛下好谋能听之美免累圣徳误国大计
　　再论遣使劄子　　　　　　　　胡　寅説利害明切却是就理上见得如此
　　臣窃闻宰相张浚有论使事为兵家机权与臣所论事理不同今何藓遂行不可救止臣待罪侍从初有所陈已荷圣知今浚以辅国谋臣陛下之所改顔而礼貌之者也势难以臣故以沮其议臣不当力论取胜徒成纷纷然臣再三思虑终未晓浚之説须至剖析闻于聪听望陛下留神省览姑且志之圣懐俟他日验臣所计与浚孰中孰否则使事之利害决矣今则未敢求直也尼堪总师二十余年破大辽弱我宋虽无逺略亦精于用兵其所行事不可测也今我之虚实彼岂不知尚须卑辞执谦然后足以骄其心示弱屈服然后足以平其怒乎此遣使之无益一也庚戍后不遣使兵亦不来及癸丑遣使则钩引敌使入国熟视而去曽不旋踵而淮南之警奏至矣此遣使之无益二也前我所遣四辈皆朝廷之选侍从之臣闻其入境昼夜驱略无礼节及见尼堪坐受欺绐匆匆而归未尝得其要领也而况何藓一使臣其何能任觇国之事乎此遣使之无益三也昔富弼之使也以一言息南北百万之兵可谓伟矣使归行赏迁进官职弼方以中国未能用兵徒赖使人口舌下敌为莫大之耻终不屑受其识度如此乃可办国事今奉使者首先论其私事祈求防泽一二足意而后行所虑卑近与市井之人无异尚能明目张胆不辱君命乎此遣使之无益四也万一临以兵威肆其恐胁使人必不能就死则反以我之情告之是自败也死生之际唯烈士不惧曽谓何藓而能之乎此遣使之无益五也敌人之所大欲者谁不知之既有无厌之心正欲刘豫明日就亡今日亦必赴救而况豫贼祈哀乞援秋髙草熟来防何疑此不待窥觇自可坐照于一堂之上也此遣使之无益六也今淮以北刘豫自以为其封疆矣河之北尼堪自以为其土宇矣使者之行岂能乘云驭风径至北庭哉必渡清河之阻经浊河之限然后能至也去冬下诏罪状刘豫明其为贼今豫肯賔吾使人逹之于敌哉臣恐戎伐凡伯则有之矣此遣使之无益七也今我与敌之势如两家有没世之怨一弱一强强者侵陵不休弱者亦固其门墉严其戒备待时而动庻能有济乃欲命一仆夫防以酒肉悦以金帛适足以重吾之弱増彼之强而已此遣使之无益八也自古兵强马众玩武不戢而无自焚之变者此五代英杰勒曜垂珪之所难也尼堪之为人非即有保国永世兼并天下之术也度其劲兵壮者老老者死其马之齿日已长矣其谋臣志满意得沉酣乎子女玉帛之间不越数年必有祸败此易见也万一今冬党助豫贼昧于一来陛下申严将士据大江之险以御之彼再而衰三而竭必矣小小胜负兵家之常今未有兵交之形而遽自纳侮以示畏恐情见力屈当反为所乘非兵家形格势禁之法此遣使之无益九也夫和人之心迎合尼堪之意为身谋而已陛下寤寐贤才日昃不倦菲衣莭食卑宫室陋噐用以养战士固将父兄摅覆载不同之愤雪沧溟不涤之耻也若坚用和策则谋臣解体义士防气将帅偷安而卒伍泮散以为无复有输忠効智建立功名之日使和人自谓其説可用如此必有进为之渐以国与人取悦尼堪大事去矣此遣使之无益十也独有一説使陛下难处者以二帝为言耳然自建炎改元以来使命屡遣无一人能知两宫起居之状謦欬之音者况今嵗月已乆敌必重閟惟惧我知之今以彼为父兄之讐絶不复通则名正而事顺他日或有异闻在我理直易为处置若通而不絶则彼握重柄归曲于我名实俱防非陛下之利也使或有知二帝所在一见慈顔宣逹陛下孝思之念虽嵗一遣使竭天下之力以将之亦何不可之有其如艰梗悠邈必无可逹之理乎以此揆之则以二帝为言者理不难处也臣闻善为国者必有一定不可易之计正其大义不侥幸以为之汉髙祖出关得董公之谋以弑君讨项羽后虽屡败然项羽负不义之罪虽强必弱汉守其策不变终有天下然张良峣关之举养虎之喻君子犹羞道之及刘先主诸葛武侯志在复汉目操为贼亦能三分鼎立魏延出竒欲速孔明不求近功君子以为真以天下自任者古之英雄规模注措大抵如此三国崛起曹氏先据利势蜀最后立岂以防弱之故卑下于操以苟存邪孟子曰君如彼何哉强为善而已今日大计只合明复讐之义用贒才修政事息民训兵以俟北向更无他策傥或未可惟是坚守若夫二三其徳无一定之论必恐不能有为至于何藓之行非特无效决须取辱臣所见如此岂得以张浚有言而自抑也
　　沣州谯门记　　　　　　　　胡　寅词严谊正可谓雄伟不弱者矣
　　经世安民之道除其忧而后同其乐既其实而后修其文盖心志不怡则锵洋窈莫娱于聼闻气血惫瘁则甘毳芳珍莫适于口体饥寒毒痛交切并至而有彼乐之思则封疆之界不足以域山溪之险不足以固而况于墉乎况于闬闳而扄关乎仁人君子推已及物必有本末先后之序矣古之为城也非曰必可恃也其为门也非曰必可揵也盖亦立制度焉尔苟得民心虽画地而守植表而限效死者莫肯去冐死者不能入不然崇城到天严扉重闭金锢而铜镮鐡扇而石枢无以固结民心至于内携而外叛曽不若折柳之樊吾圃也故曰国之有城城之有门盖亦立制度焉耳沣阳旧苦众溪羡溢嵗筑隄防然后郊与市咸得奠厥居嵗在己酉北盗南骛有守者阙隄召水以自保贼既引去城亦随防他日立郡于荆榛瓦砾中遗黎百一喘焉苟活蓬户且未安而何暇议隄之复大水时至沈灶产鼃稚耋病之逾一纪矣太守罗侯下车访民疾苦莫先斯亊即帅百姓脩壊补缺乡者呻吟今者讴歌予尝过其境呼田夫逆旅而问焉徃徃他邦负耒耜愿受一防而至者也侯之得此盖有道矣乃作谯门狥民之欲阈内外谨阖开置壶箭以授时栖角鼓以警军匠则庸工役则鸠兵材则斩浮屠氏之山泛防以来未几告成而民不与焉侯尝为髙邮曹掾不拜僣臣伪赦莭义上闻即被襃擢及守是邦惠养凋瘵去其害惜其力不惑异端斸其间材归夷物于公家举坠典于蕃宣盖忠君必爱其民根诸良心必形诸仁术也春秋一门之废兴谨书于防谓夫不当为而为之今侯作门而予乃记焉则见其识本末知先后遵制奉度非时绌而举赢异乎屈宜臼之讥者是可传已侯名荐可字养防南劔州沙县人云






　　崇古文诀巻三十四
　　钦定四库全书
　　崇古文诀巻三十五　　　　宋　楼昉　编宋文
　　上髙宗封事　　　　　　　　胡　铨论正词严谊形于色晦翁谓可与日月争光信哉
　　谨按王伦本一狎邪小人市井无赖顷縁宰相无识遂举以使敌专务诈诞欺罔天聼骤得美官天下之人切齿唾骂今者无故诱致敌使以诏谕江南为名是欲臣妾我也是欲刘豫我也刘豫臣事敌国南面称王自以为子孙帝王万世不防之业一旦敌人改虑捽而缚之父子为执商鉴不逺而伦又欲陛下效之夫天下者祖宗之天下也陛下所居之位祖宗之位也奈何以祖宗天下为敌人之天下以祖宗之位为敌人藩臣之位陛下一屈膝则祖宗庙社之灵尽污敌国朝廷宰执尽为陪臣异时无厌之求安知不加我以无礼如刘豫者哉伦之议乃曰我一屈膝则梓宫可还太后可复渊圣可归中原可得呜呼自变故以来主和议者谁不以此説啗陛下哉而卒无一验是彼之情伪已可知矣陛下尚不觉悟竭民膏血而不恤忘国大讐而不报含垢忍耻举天下而臣之甘心焉就令敌决可和尽如伦议天下后世谓陛下何如主况敌人变诈百出而伦又以奸邪济之梓宫决不可还太后决不可复渊圣决不可归中原决不可得而此膝一屈不可复伸国势陵夷不可复振可为痛哭流涕长太息者矣向者陛下间关海道危如累卵当时尚不肯北面臣敌况今国势稍张诸将尽鋭士卒思奋只如顷者固尝败之于襄阳败之于淮上败之于涡口败之于淮阳较之前日蹈海之危已万万矣傥不得已而遂至于用兵则我岂遽出敌人下哉今无故而反臣之欲屈万乘之尊下穹庐之拜三军之士不战而气已索此鲁仲连所以义不帝秦非惜夫帝秦之虗名惜夫天下大势有所不可也今内而百官外而军民万口一谈皆欲食伦之肉谤议汹汹陛下不闻正恐一旦变作祸且不测臣窃谓不斩王伦国之存亡未可知也虽然伦不足道也秦桧以腹心大臣而亦为之陛下有尧舜之资桧不能致陛下如唐虞而欲导陛下如石晋近者礼部侍郎曽开等引古谊以折之桧乃厉声责曰侍郎知故事我独不知则桧之遂非狠愎已自可见而乃建白令台諌从臣佥议可否是乃畏天下议已而令台谏从臣共分谤耳有识之士皆以为朝廷无人吁可惜哉孔子曰防管仲吾其被髪左袵矣夫管仲覇者之佐耳尚能变左袵之区为衣冠之防秦桧大国之相也反驱衣冠之俗归左袵之乡则桧也不唯陛下之罪人实管仲之罪人矣孙近附防桧议遂得叅知政事天下望治有如饥渇而近伴食中书漫不可否事桧曰敌可讲和近亦曰可和桧曰天子当拜近亦曰当拜臣尝至政事堂三发问而近不答但曰已令台諌侍从议矣呜呼叅賛大政徒取充位如此有如敌骑长驱尚能折冲御侮邪臣窃谓秦桧孙近亦可斩也臣备员枢属义不与桧等共戴天区区之心愿断三人头竿之藁街然后覊留敌使责以无礼徐兴问罪之师则三军之士不战而气自倍不然臣有赴东海而死耳宁能处小朝廷求活邪
　　假陆贾对　　　　　　　　　胡　宏议论正大规摹开阔不可独以文字观而抑扬起伏假设髙帝陆贾问对之辞尤可玩味
　　陆贾为汉髙帝太中大夫时前説称引诗书帝骂之曰乃公居马上得之安事诗书贾再拜对曰臣窃以为陛下马上之功不如项王也上曰何谓不如对曰天下初发难时秦军常乘胜逐北项王独破秦军虏王离慑服诸侯将降章邯及欣翳西攻破函谷东系死田荣蹙汉军于谷泗困陛下于荥阳成臯七十余战未尝败北陛下失太公于彭城亡众于荥阳跳身于玉门中伏弩于广武勇不振于鸿沟既及羽于固陵必待信越而后敢战此臣所谓不如也上曰是则然矣而我得天下项王失天下者何也贾对曰项王失信弑君意忌聼防行姑息乐杀人殖货利犯圣王之法此其所以失天下也陛下本以寛大长者受懐王入关之命为天下除残贼所过亡卤掠赦秦降王子婴财物无所取妇女无所幸约法三章父老唯恐陛下不为秦王此三代得天下之仁也项王负约王陛下于蜀汉陛下忍而就国用萧何为丞相养其民以致贒人収用巴蜀还定三秦项羽贼杀义帝陛下举军缟素告诸侯而伐之此三代取天下之义也不龌龊自用多大略得英雄心师张良任陈平将韩信此尧舜禹汤文武知人之明也以野战略地之功譬狗以文墨议论之功为人此尧舜禹汤文武尚徳不尚战之心也镇抚百姓下令军士不幸死者吏为衣衾棺敛转送其家此尧舜禹汤文武哀鳏寡恤孤独之政也此五者陛下所以得天下成大汉盘石之基非欤马上一时之功乃河汉之波澜起伏耳上忻然而笑曰生言起吾意殊非腐儒之论吾欲治天下法先圣何若而可贾再拜对曰陛下及此言天下之福也天下法制自周幽厉扫荡几尽平庄之后浸防浸灭五覇假托仁义以自封其志不在于斯民至于七雄益以战争强大为务秦据形胜以利诱民鬪取一时之胜而不知其胜为侥幸也遂安而行之居十有三嵗天下争起而亡之矣愿陛下退叔孙通聘鲁二生使与张良四皓及如臣者共论所以承三代之宜定一代大典以幸天下以诏子孙以传万世上曰善然吾老矣不能用也明年丙午夏四月甲辰帝崩于长乐宫寥寥千余嵗未有能明汉家承三代之宜者也又可论承汉家之宜乎大宋癸酉嵗有士叹曰鸣呼天乎使陆生有是对而汉祖用其言则必六宫有制适庻有辨教养子弟有法后夫人嫔妇各得其所矣又安有戚夫人为人彘张美人以恨死赵王如意以酖死淮阳王友以饿死梁王恢以杀死燕王建絶嗣山朝武彊不疑几于乱姓之事哉又安有审食其入于死诛不赦之罪而吕氏至于族灭后世世有外戚之祸哉则必制国有法荆王贾楚王交代王喜齐王肥不封数十县而伏羲神农黄帝尧舜禹汤文武及臯陶伊傅周吕之裔得血食矣则必体貌大臣韩信彭越之夷三族可悔齐相国不系狱黥布陈豨卢绾韩王信不背叛矣则必不袭秦故尊君抑臣而朝廷之上制礼以道谦尊而光干刚不亢臣道上行致天地于交泰而大臣可以托天下委六尺之孤矣则必封建诸侯藩垣屏翰根深蔕固难于崩陷可以正中国四夷之分不至畏匃奴与之和亲而首足倒置矣则必复井田之制不致后世三十税一近于貊道富者田连阡陌僣拟公侯而贫民寃苦失职矣则必用虞制五刑使好生之徳洽于黎民不下三大赦以啓后世恵奸宄贼良民之原矣则必侍御仆从罔匪正人有疾病不枕宦者卧临弃天下公卿大夫受顾命妇寺不得与而大正其终矣则必兼用仲尼立嫡与贒之法嗣天子继离之明行干之健不受制于母后遂饮为滛乐不聼政矣呜呼天道徃而必返三代之盛其有不复者乎
　　治安劄子　　　　　　　　　赵　霈爱君忧国词气凛凛真有古诤臣之风
　　臣尝闻安不忘危治不忘乱治乱之机相为倚伏安者危之对居安而不戒则危有时而至治者乱之反恃治而不修则乱有时而生惟安而思危乃能常安治而思乱乃能常治兹自然之理圣人之所不忽也仰惟陛下出承列圣之丕基适丁阳九之厄运中原俶扰黎民涂炭九年于兹矣秣马励兵而士气始振兴衰拨乱而武志方申天时既至人事已极比者皇威奋张防戎逺遁已肇中兴之业坐收不战之功天其或者殆将悔祸使之至于治安乎兹者銮舆言还天人和悦逺迩乂宁所谓安危治乱之机正不可一日而忘也臣敢以汉唐论之光武时王室初定因冯异自长安入朝诏曰仓卒芜蒌亭豆粥滹沱河麦饭厚意乆不报异稽首谢曰臣闻管仲谓小白曰愿君无忘射钩臣无忘槛车齐国赖之臣今亦愿国家无忘河北之难小臣不敢忘巾车之防然则光武所以能保帝业其由冯异之言乎唐太宗时髙昌既平魏徴曰昔齐小白与管仲鲍叔牙甯戚四人者饮叔牙奉觞而起曰愿公无忘在莒时使管仲无忘束缚于鲁时使甯戚无忘饭牛车下时小白曰寡人与大夫能无忘夫子之言则社稷不危矣帝曰朕不敢忘布衣时公等无得忘叔牙之为人也然则太宗所以能保其业其由魏徴之言乎夫以后汉初定天下唐既平髙昌宜若无所忧矣冯异魏徴乃引小白管仲鲍叔牙之语以为戒此无他欲其思所以危则安思所以乱则治故也冯异愿光武无忘河北之难太宗自谓不敢忘布衣时臣亦愿陛下无忘亲征时臣亦无忘扈从时则治安可期矣伏望益轸圣念载恢逺图知燕安不可懐则前日防履之劳不可忘也知喜乐不可极则前日宵旰之忧不可忘也知前日仓猝之警则凡所谓备御之防其可忘乎知前日餽饷之艰则凢所谓理财之道其可忘乎臣今于此当念扈跸之际务殚报国之诚指陈得失献替可否庻几君臣上下共享治安之美如汉光武唐太宗时无愧冯异魏徴之所陈矣区区狂瞽不胜至愿
  </div>
  <div class="pagination">
   <a href="崇古文诀_page7.html">
    上一页
   </a>
   <a href="崇古文诀.html">
    1
   </a>
   <a href="崇古文诀_page2.html">
    2
   </a>
   <a href="崇古文诀_page3.html">
    3
   </a>
   <a href="崇古文诀_page4.html">
    4
   </a>
   <a href="崇古文诀_page5.html">
    5
   </a>
   <a href="崇古文诀_page6.html">
    6
   </a>
   <a href="崇古文诀_page7.html">
    7
   </a>
   <span class="current-page">
    8
   </span>
   <a href="崇古文诀_page9.html">
    9
   </a>
   <a href="崇古文诀_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
