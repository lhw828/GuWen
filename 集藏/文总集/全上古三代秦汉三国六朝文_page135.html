<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 135 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 135 页/共 658 页
  </h1>
  <div class="content">
   自古圣王不臣异俗，非德不能及，威不能加，知其兽心贪婪，难度以礼。是故羁縻而绥抚之，附则受而不逆，叛则弃而不追。先帝旧典，贡税多少，所由来久矣。今猥增之，必有怨叛。计其所得，不偿所费，必有后悔。（《后汉·南蛮传》，又见袁宏《后汉纪》十八）
　　◇驳尚书劾宁阳主簿事
　　主簿所讼，乃君父之怨，百上不达，是有司之过。愚蠢之人，不足多诛。（《后汉·虞诩传》）
　　◎朱宠
　　宠，字仲威，京兆杜陵人。辟大将军邓骘府，迁颍川太守。延光中，为大司农，免。寻为大鸿胪。永建初，代刘熹为太尉，录尚书事，封安乡侯。
　　◇上疏追讼邓骘
　　伏惟和熹皇后圣善之德，为汉文母。兄弟忠孝，同心忧国，宗庙有主，王室是赖。功成身退，让国逊位，历世外戚，无与为比。当享积善履谦之，而横为宫人单辞所陷。利口倾险，反乱国家，罪无申证，狱不讯鞫，遂令骘等罹此酷滥。一门七人，并不以命尸骸流离，怨魂不反，逆天感人，率土丧气。宜收还冢次，宠树遗孤，奉承血祀，以谢亡灵。（《后汉·邓禹附传》。又见袁宏《后汉纪》十七，有删节。）
　　◇遗令
　　吾本寒贱诸生，才非周干，横受朝恩，位过其任，不能竭身报国，负责深重。身没之后，百僚所赙赠，一无所受。素棺殡敛，疏布单衣，无设绂冕。敛毕，便以所有牛车，夜载丧还乡里。勿告群僚，以密静为务。（袁宏《后汉纪》十八）
　　◎胡广
　　广，字伯始，南郡华容人。元初中，举孝廉，试章奏第一，除郎中，拜尚书郎，迁左丞。阳嘉初，为尚书仆射出为济阴太守，免。复为汝南太守，入拜大司农。汉安初，代刘寿为司徒。质帝崩，代李固为太尉，录尚书事。桓帝即位，封育阳安乐乡侯，病免。寻代袁汤为司空。元嘉初，致仕，寻以特进征拜太常。永兴初，代袁汤为太尉，免。延熹初，复代黄琼为太尉，坐事夺爵土，免为庶人。征拜太史大夫、太常，代许栩为司徒。灵帝即位，复故封，代陈蕃为太傅，录尚书事。熹平元年卒，年八十二，谥曰文恭。有《汉官解诂》三卷，《集》二卷。
　　◇上书驳左雄察兴议
　　臣闻君以兼览博照为德，臣以献可替否为忠。《书》载稽疑，谋及卿士；《诗》美先人询于刍荛。国有大政，必议之于前训，咨之于故老，是以虑无失策，举无过事。窃见尚书令左雄议，郡举孝廉，皆限年四十以上，诸生试章句，文吏试笺奏。明诏既许，复令臣等得与相参。窃惟王命之重，载在篇典，当令县于日月，固于金石，遗则百王，施之万世。《诗》云：「天难谌斯，不易惟王。」可不慎与！盖选举因才，无拘定制。六奇这策，不出经学；郑、阿之政，非必章奏甘、奇显用，年乖强仕；终、贾扬声，亦在弱冠。汉承周、秦，兼览殷、夏，祖德师经，参杂霸轨，圣主贤臣，世以致理，贡举之制，莫或回革。今以一臣之言，剡戾旧章，便利未明，众心不厌。矫枉变常，政之所重，而不访台司，不谋卿士。若事下之后，议者剥异，异之则朝失其便，同之则王言已行。臣愚以为可宣下百官，参其同异，然后览择胜否，详采厥衷。敢以瞽言，冒干天禁，惟陛下纳焉。（《后汉·胡广传》，「尚书令左雄议改察举之制，广复与敞、虔上书驳之。」）
　　◇谏探策立后疏
　　窃见诏书，以立后事大，谦不自专，欲假之筹策，决疑灵神。篇籍所记，祖宗典故，未尝有也。恃神任筮，既淡必当贤，就值其人，犹非德选。夫岐嶷形于自然，亻见天必有异表。宜参良家，简求有德，德同以年，年均以貌，稽之典经，断之圣虑。政令犹汗，往而不反。诏文一下，形之四方。臣职在拾遗，忧深责重，是以焦心，冒昧陈闻。（《后汉·胡广传》：「顺帝欲立皇后，而贵人有宠者四人，莫知所建，议欲探筹，以神定选。广与尚书郭虔、史敞上疏谏。」）
　　◇书
　　建鸿德，流清风。（《文选·张协咏史诗》注）
　　◇王隆汉官篇解诂叙
　　前安帝时，越骑校尉刘千校书东观，好事者樊长孙与书曰：「汉家礼仪，叔孙通等所草创，皆随律令在理官，藏于几阁，无纪录者，久令二代之业，暗而不彰。诚宜撰次，依拟《周礼》，定位分职，各有条序，令入无愚智，入朝不惑。群以公族元老，正丁其任，焉可以已！」刘君甚然其言，与邑子通人郎中张平子参议未定，而刘君迁为宗正、卫尉，平子为尚书郎、太史令，各务其职，未暇恤也。至顺帝时，平子为侍中典校书，方作《周官解说》，乃欲以汉次述汉事，会复迁河间相，遂莫能立也。述作之功，独不易矣。既感斯言，顾见故新汲令王文山《小学》为《汉官篇》，略道公卿内外之职，旁及四夷，博物条，多所发明，足以知旧制仪品。盖法有成易，而道有因革，是以聊集所宜，为作解诂，各随其下，缀续后事，令世施行，庶明厥旨，广前后愤盈之念，增助来哲多闻之览焉。（《续汉·百官志一》注）
　　◇百官知箴叙
　　箴谏之兴，所由尚矣。圣君求之于下，忠臣纳之于上，故《虞书》曰：「予违汝弼，汝无面从，退有后言。」墨子著书，称夏箴之辞。（《御览》五百八十八）
　　给事中掌侍从左右，无员，位次侍中、常侍，或名儒，或国亲。（《御览》二百二十一引《胡广集》）
　　◇侍中箴
　　皇矣圣上，神居天处。勤求俊良，是弼是辅。匪懈于位，庶工以序。昔在周文，创德西邻。勖闻上帝，赖兹四臣。辛尹是访，八虞是询。济济多士，用有勋。文公钦若，越兴周道。亦惟先正，克慎左右。常伯常任，实为政首。降及厉王，不祗不恪。昵彼宗夷，用肆其虐。惟败天命，寇戎并作。圮坠宗绪，寝庙靡托。无曰我贤，不选至亲。无曰我仁，妄用嬖人。籍闳饰颜，秽我神武。邓通擅铸，不终厥后。中书窃命，石弘作祸。高安断袂，哀用无主。侍中司中，敢告执矩。（《初学记》十二。案：《古文苑》以为崔瑗作）
　　◇边都尉箴
　　巍巍上圣，光被八垠，矧惟内外，罔不来宾。季未陵迟，王泽壅隔，戎狄作难，鬼方骚逖。桓桓猛将，是攘是辟，殷宗周宣用显其绩。大汉龙兴，念存洽平，荡荡率土，来同门并。守抚其民，尉典其戎，伍才并用，文武程功。（《御览》二百四十一）
　　◇陵令箴
　　昔在黄叶，葬野衣薪，□礼极哀，不树不封。瓦棺┾周，聚夏攸谓，壤不毁肤，贿不害生。是谓皇极，百王此经。故厚不可始皇，薄不可王。乃眷西顾，爰矩孝文，陵臣司墓，敢告守人。（《御览》二百二十九。案：此箴有衍误）
　　◇印衣铭
　　明明上皇，旌以命服，纡朱怀金，为光为饰。迈种其泽，抚宁四国，宣慈惠和，柔嘉维则。克常厥心，膺兹多福，登位历寿，子孙千亿。（《初学记》二十六）
　　◇绶笥铭
　　休矣斯笥，凡器为式，受相君子，承此印绶。帝命所启，用褒令德，佩以自修，所以自敕。忠肃恭懿，鲜不为则，靡改编靡吝，神人致福。（《初学记》二十六）
　　◇征士法高卿碑
　　言满天下，发成篇章，行充宇宙，动为仪表。四海英儒，履义君子，企望来臻者，不可胜纪也。翻然凤举，匿耀远遁，名不可得而闻，身难可得而睹。为尧、舜所知，不饮洗耳之水，超越青云之上，德逾巢、许之右。所谓逃名而名我随，避声而声我追者已。揆君分量，轻宠傲俗，乃百世之师也。其辞曰：「玄德，膺懿资，弘圣典，研道机。彪童蒙，作世师，程皇命所启确不移。亚洪崖，超由、夷，董英声，扬景晖。」（《艺文类聚》三十七）
　　◇吊夷齐文
　　遭亡辛之昏虐，时缤纷以芜秽，耻降志于污君，溷雷同于荣势。抗浮云之妙志，遂蜕以偕逝，徼六军于河渚，叩王马而虑计。虽忠情而指尤，匪天命之所谓，赖尚父之戒慎，镇左右而不害。（《艺文类聚》三十七）
　　援翰录吊，以舒怀兮。（《文选·向秀思旧赋》注）


卷五十七
◎王逸
　　逸，字叔师，南郡宜城人。元初中，举上计吏，除校书郎。顺帝时，进侍中。有《楚辞章句》十二卷，集二卷。
　　◇机妇赋
　　舟车栋寓，粗工也。杵臼碓，直巧也。盘于缕针，小用也。至于织机，功用大矣。素朴醇一，野处穴藏，上自太始，下讫羲皇。帝轩龙跃，庶业是昌，俯覃圣思，仰览三光。悟彼织女，终日七襄，爰制布帛，始垂衣裳。于是取衡山之孤桐，南岳之洪樟，结灵根于盘石，托九层于岩旁。性条畅以端直，贯云表而剀良。仪凤晨鸣翔其上，怪兽群萃而陆梁。于是乃命匠人，潜江奋骧，逾五岭，越九冈，斩伐剖析，拟度短长。胜复回转，克像乾形，大匡淡泊，拟则川平。光为日月，盖取昭明。三轴列布，上法台星。两骥齐首，俨若将征。方员绮错，极妙穷奇。虫禽品兽，物有其宜。免耳ㄣ伏，若安若危。猛犬相守，窜身匿蹄。高楼双峙，下临清池。游鱼衔饵，氵氵爵其陂。鹿卢并起，纤缴俱垂。宛若星图，屈伸推移。一往一来，匪劳匪疲。于是暮春代谢，朱明达时，蚕人告讫，舍罢献丝。或黄或白，蜜蜡凝脂，纤纤静女，经之络之，尔乃窈窕淑媛，美色贞怡。解鸣佩，释罗衣，披华幕，登神机，乘轻杼，揽床帷，动摇多容，俯仰生姿。（《艺文类聚》六十五，《北堂书钞》一百五十八，《御览》八百二十五）
　　◇荔支赋
　　大哉圣皇，处乎中州，东野贡落疏之文瓜，南浦上黄甘之华橘，（《初学记》二十。）西旅献昆山之浦桃，（《初学记》二十八，《御览》九百七十二。）北燕荐朔滨之巨栗。（《艺文类聚》八十七，《初学记》二十八《御览》九百六十四。）
　　魏土送西山之杏。（《艺文类聚》八十七，《御览》九百六十八。）
　　宛中朱柿，（《御览》九百七十一。）房陵缥李，（《文选·潘岳闲居赋》注，《御览》九百六十八。）酒泉白柰。（《文选·蜀都赋》注。）
　　乃观荔支之树，其形也，暧若朝云之兴，森如横天之彗，湛若大厦之容，郁如峻岳之势。修干纷错，绿叶臻臻。（《文选·蜀都赋》注作「蓁蓁」。）角亢兴而灵华敷，大火中而朱实繁。（《文选·蜀都赋》注作繁生。）灼灼若朝霞之映日，离离如繁星之著天。皮似丹，肤若明。润侔和璧，奇喻五璜。仰叹丽表，俯尝嘉味。口含甘液，心受芳气。兼五滋而无常主，不知百和之所出。卓绝类而无俦，超众果而独贵。（《艺文类聚》八十七，《御览》九百七十一。）
　　宛洛少年，邯郸游士。（《文选·曹植名都篇》注「袁淑效曹植白马篇》注。）装不及解。（《文选·赭白马赋》注。）
　　飞匡上下，电往景还。（《文选·江赋》注。）
　　◇九思
　　九思者，王逸之所作也。逸，南阳人。博雅多览。读「楚辞」而伤愍屈原，故为之作解。又以自屈原终没之後，忠臣介士，游览学者，读《离骚》《九章》之文，莫不怆然，心为悲感，高其节行，妙其丽雅。至刘向，王褒之徒，咸嘉其义，作赋骋辞，以赞其志，则皆列于谱录，世世相传。逸与屈原，同土共国，悼伤之情，与凡有异。窃慕向、褒之风，作颂一篇，号曰《九思》，以裨其辞，未有解说。故聊叙训谊焉。辞曰：
　　悲兮愁，哀兮忧，天生我兮当ウ时，被诼谮兮虚获尤。心烦愦兮意无聊，严载驾兮出戏游。周八极兮历九州，求轩辕兮索重华。世既卓兮远眇眇，握佩玖兮中路躇。羡咎繇兮建典谟，懿风后兮受瑞图。愍余命兮遭六极，委玉质兮于泥涂。遽亻章遑兮驱林泽，步屏营兮行丘阿。车︷折兮马虺颓，蠢怅立兮涕滂沲。思丁文兮圣明哲，哀平差兮迷谬愚。吕傅举兮殷周兴，忌《壹否》专兮郢吴虚。仰长叹兮气噎结，悒р绝兮舌复苏。虎兕争兮于廷中，豺狼斗兮我之隅，云雾会兮日冥晦，飘风起兮扬尘埃。走鬯罔兮乍东西，欲窜伏兮其焉如。念灵闺兮奥重深，愿竭节兮隔无由。望旧邦兮路逶随，忧心悄兮志勤劬。魂茕茕兮不遑寐，目脉脉兮寤终朝。
　　△逢尤
　　令尹兮，群司兮讠农々，哀哉兮氵屈々，小下兮同流，菽ぱ兮蔓衍，芳艹嚣兮挫枯。朱紫兮杂乱，曾莫兮别诸。倚此兮岩穴，永思兮窈悠。嗟怀兮眩惑，用志兮不昭。将丧兮玉斗，遗失兮钮枢。我心兮煎熬。惟是兮用忧。进恶兮九旬，复顾兮彭务。拟斯兮二踪，未知兮所投。谣吟兮中土，上察兮璇玑。大火兮西睨，摄提兮运低。雷霆兮良磕，雹霰兮霏霏。奔电兮光晃，凉风兮怆凄。鸟兽兮惊骇，相从兮宿栖。鸳鸯兮雍々，狐狸兮[17]々。吾兮介特，独处兮罔依。蛄兮鸣东，蟊截虫兮号西。《虫》缘兮我裳，入兮我怀。虫豸兮夹余，惆怅兮自悲。伫立兮忉怛，心结纟骨兮折摧。
　　△怨上
　　周徘徊兮汉渚，求水神兮灵女。嗟此国兮无良，媒女诎兮讠连讠娄。安雀裂兮哗讠。鸲鹆鸣兮聒余，抱昭华兮宝璋。欲鬻兮莫取，言旋迈兮北徂。叫我友兮配耦，日阴а兮未光。阒肖窕兮靡睹，纷载驱兮高驰。将谘询兮皇羲，遵河皋兮周流。路变易兮时乖，沥沧海兮东游。沐盥浴天池，访太昊兮道要。云靡贵兮仁义，志欣乐兮反征。就周文兮岐，秉玉英兮结誓。日欲暮兮心悲，惟天禄兮不再。背我信兮自违，逾陇淮兮渡漠。过桂车兮合黎，赴昆山兮。从邛遨兮栖迟，允玉液兮止渴。啮芝华兮疗饥，居廓兮鲜畴，远梁昌兮几迷，望江汉兮氵若，心紧[B123]兮伤怀，时出々兮旦旦，尘莫莫兮未。忧不暇兮寝食，吒增叹兮如雷。
　　△疾世
　　哀世兮录々，讠戋々兮嗌喔。众多兮阿媚，靡兮成俗。贪枉兮党比，贞良兮茕独。鹄窜兮枳棘，鹈集兮帷幄。艹艹絮兮青葱，稿本兮萎落。睹斯兮伪惑，心为兮隔错。逡巡兮圃薮，率彼兮畛陌。川谷兮渊渊，山自山兮山各々。丛林兮，株榛兮岳岳。霜雪兮ㄘ氵岂，冰冻兮冫各冫。东西兮南北，罔所兮归薄。庇荫兮枯树，匍匐兮岩石。蜷兮寒局数，独处兮志不申。年齿尽兮命迫促，魁垒挤摧兮常困辱。含忧强老兮愁不乐，须发苎悴兮飘鬓白。思灵泽兮一膏沐，怀兰英兮挹琼若。待天明兮立踯躅，云蒙蒙兮电倏烁，孤雌惊兮鸣，思怫郁兮肝切剥，忿ぉ悒兮孰诉告。
　　△悯上
　　悼屈子兮遭厄，沈玉躬兮湘汨。何楚国兮难化，迄于今兮不易。士莫志兮羔裘，竞佞谀兮谗阋。指正义兮为曲，訾玉璧兮为石。鸟雕游兮华屋，栖兮柴蔟。起奋迅兮奔走，违群小兮讠奚讠句，载青云兮上升，适昭明兮所处。蹑天衢兮长驱，踵九阳兮戏荡。越云汉兮南济，秣余马兮河鼓，云霓纷纷暗翳，参辰回兮颠倒。逢流星兮问路，顾我指兮从左。径И此角兮直驰，御者迷兮失轨。遂踢达兮邪造，与日月兮殊道。志阏绝兮安如，哀所求兮不耦。攀天阶兮下视，见鄢郢兮旧宇。意逍遥兮欲归，众秽盛兮杳杳。思哽饣壹兮诘诎，涕流澜兮如雨。
　　△遭厄
　　嗟嗟兮悲夫，ゾ乱兮纷，茅丝兮同综，冠屡兮共纟句。督万兮侍宴，周邵兮负刍。白龙兮见射，灵龟兮执拘。仲尼兮困厄，邹衍兮幽囚。伊余兮念兹，奔遁兮隐居。将升兮高山，上有兮猴猿。欲入兮深谷，下有兮虺蛇。左见兮鸣贝，右睹兮呼枭。惶悸兮失气，踊跃兮距跳。便旋兮中原，仰天兮增叹。菅蒯兮土莽。苇兮仟眠，鹿蹊兮断断。《豸》貉兮覃々，鹞兮轩轩。鹑鹌兮甄甄，哀我兮寡独。靡有兮齐伦，意欲兮沈吟。迫日兮黄昏，玄鹤兮高飞。曾逝兮青冥，兮喈喈。山鹊兮嘤嘤，鸿鸬兮振翅。归雁兮于征，吾志兮觉悟。怀我兮圣京，垂屣兮将起，主兮硕明。
　　△悼乱
　　惟昊天兮昭灵，阳气发兮清明。风习习兮和暖，百草萌兮华荣。堇荼茂兮扶疏，蘅芷雕兮莹冥，愍贞良兮遇害，将大折兮碎糜。时混混兮浇饣赞，哀当世兮莫知。览往昔兮俊彦，亦诎辱兮系累。管束缚兮桎梏，百货易兮傅卖。遭桓缪兮识举，才德用兮列施。且从容兮自慰，玩琴书兮游戏。迫中国兮迮狭，吾欲之兮九夷。五岭兮嵯峨，观浮石兮崔嵬，陟丹山兮炎野，屯余车兮黄支。就祝融兮稽疑，嘉己行兮无为。乃回兮北逝，遇神兮宴矣，欲静居兮自娱，心愁兮不能。放余辔兮策驷，忽飙腾兮浮云。跖飞杭兮越海，从安期兮蓬莱。缘天梯兮北上，登太一兮王台。使素女兮鼓簧，乘戈和兮讴谣。声敫讠兆兮清和，音晏衍兮要淫。咸欣欣兮酣乐，余眷眷兮独悲。顾章华兮太息，志恋恋兮依依。
　　△伤时
　　天兮清凉，玄气兮高朗。北风兮潦冽，草木兮苍唐。尹兮噍噍，即蛆兮穰穰。岁忽忽兮惟暮，余感时兮凄怆。伤俗兮泥浊，蒙蔽兮不章。宝彼兮沙砾，捐此兮夜光。椒瑛兮涅污，艹耳兮充房。摄衣兮缓带，操我兮墨阳。升车兮命仆，将驰兮四荒。下堂兮见虿，出门兮触蜂。巷有兮蚰蜓，邑多兮螳螂。睹斯兮嫉贼，心为兮切伤。亻免念兮子胥，仰怜兮比干。投剑兮脱冕，龙屈兮蜿巽。潜藏兮山泽，匍匐兮丛攒。窥见兮溪涧，流水兮。鼋鼍兮欣欣，鲇兮延延。群行兮上下，骈罗兮列陈。自恨兮无友，特处兮茕茕。冬夜兮陶陶，雨雪兮冥冥。神光兮，鬼火兮荧荧。德兮困控，愁不聊兮遑生。纡兮郁郁，恶所兮写情。
　　△哀岁
　　陟玉峦兮逍遥，览高冈兮，桂树列兮纷敷，吐紫华兮布条。实孔鸾兮所居，今其集兮惟，乌鹊惊兮哑哑，余顾瞻兮怊怊。彼日月兮闾昧，障覆天兮氛。伊我后兮不聪，焉陈诚兮效忠。摅羽翮兮超俗，游陶遨兮养神。乘六蛟兮蜿蝉，遂驰骋兮升云。扬彗光兮为旗，秉电策兮为鞭。朝晨发兮鄢郢，食时至兮增泉。绕曲阿兮北次，造我车兮南端。谒玄黄兮纳贽，崇忠贞兮弥坚。历九宫兮遍观，睹秘藏兮宝珍。就傅说兮骑龙，与织女兮合婚。举天兮掩邪。彀天弧兮射奸。随真人兮翱翔，食元气兮长存。望太微兮穆穆，睨三阶兮炳分。相辅政兮成化，建烈业兮垂勋。目瞥瞥兮西没，道遐迥兮阻叹，志畜积兮未通，怅敞罔兮自怜。
　　△守志
　　乱曰：天庭明兮云霓藏，三光郎兮镜万方。斥蜥蜴兮进龟龙，策谋从兮翼机衡。配稷契兮恢唐功，嗟英俊兮水为双。（《楚辞》。）
　　◇楚辞章句叙
　　叙曰，昔者孔子，睿圣明吉。天生不群，定经术，删《诗》、《书》，正礼乐，制作《春秋》，以为後王法。门人三千，罔不昭达。临终之日，则大义乖而微言绝。其後周室衰微，战国并争，道德陵迟，谲诈萌生。于是杨、墨、邹、孟、孙、韩之徒，各以所知，著造传记，或以述古，或以明世。而屈原履忠被谮，忧悲愁思，独依诗人之义而作《离骚》，上以讽谏，下以自慰。遭时暗乱，不见省纳，不胜愤懑，遂复作《九歌》以下凡二十五篇。楚人高其行义，玮其文采，以相教传。至于孝武帝，恢廓道训，使淮南王安作《离骚经章句》，则大义粲然。後世雄俊，莫不瞻慕，舒肆妙虑，缵述其词。逮至刘向，典校经书，分为十六卷。孝章即位，深弘道艺。而班固、贾逵，复以所见，改易前疑，各作《离骚经章句》。其馀十五卷，阙而不说。又以「壮」为「状」，义多乖异，事不要括。今臣复以所识所知，稽之旧章，合之经传，作十六卷《章句》。虽未能究其微妙，然大指之趣，略可见矣。且人臣之义，以忠正为高，以伏节为贤。故有危言以存国，杀身以成仁。是以伍子胥不恨于浮江，比干不悔于剖心，然後忠立而行成，荣显而名著。若夫怀道以迷国，详愚而不言，颠则不能扶，危则不能安，婉娩以顺上，逡巡以避患，虽保黄，终寿百年，盖志士之所耻，愚夫之所贱也。今若屈原，膺忠贞之质，体清洁之性，直若砥矢，言若丹青，进不隐其谋，退不顾其命，此诚绝世之行，俊彦之英也。而班固谓之露才扬己，竞于群小之中；怨恨怀王，讥刺椒兰，苟欲求进，强非其人；不见容纳，忿恚自沈，是亏其高明，而损其清洁者也。昔伯夷、叔齐让国守分，不食周粟，遂饿而死，岂可复谓有求于世而怨望哉！且诗人怨主刺上，曰「呜呼小子，未知臧否，匪面命之，言提其耳」，风谏之语，于斯为切。然仲尼论之，以为大雅。引此比彼，屈原之词，优游婉顺，宁以其君不智之故，欲提携其耳乎？而论者以为露才扬己，怨刺其上，强非其人，殆失厥中矣。夫《离骚》之文，依托《五经》以立义焉。「帝高阳之苗裔」，则厥初生民，时惟姜原也。「纫秋兰以为佩」，则将翱将翔，佩玉琼琚也。「夕揽洲之宿莽」，则《易》潜龙忽用也。「驷玉虬而乘」，则时乘六龙以御天也。「就重华而嫩词」，则《尚书》咎繇之谋谟也。「登昆仑而涉流沙，则《禹贡》之敷土也。故智弥盛者其言博，才益多者其识远。屈原之词，诚博远矣。自终没以来，名儒博达之士，著造词赋，莫不拟则其仪表，祖式其模范，取其要妙，窃其华藻，所谓金相玉质，百世无匹，名垂罔极，永不刊灭者矣。
　　◇离骚经
　　《离骚经》者，屈原之所作也。屈原与楚同姓，仕于怀王，为三闾大夫。三闾之职，掌王族三姓，曰昭、屈、景。屈原序其谱属，率其贤良，以厉国士。入则与王图议政事，决定嫌疑。出则监察群下，应对诸侯。谋行职修，王甚珍之。同列大夫上官靳尚妒害其能，共谮毁之，王乃疏屈原。屈原执履忠贞，而被谗邪，忧心烦乱，不知所诉，乃作《离骚经》。离，别也。骚，愁也。经径也。言己放逐离别，忠心愁思，独依道径，以风谏君也。故上述唐、虞、三后之制，下序桀、纣、羿、浇之败，冀君觉悟，反于正道而还己也。是时秦昭王使张仪谲诈怀王，令绝齐交。又使诱楚，请与俱会武关，遂胁与俱归，拘留不遣，卒客死于秦。其子襄王，复用谗言，迁屈原于江南。屈原放在草野，复作《九章》，援天引圣，以自证明。终不见省，不忍以清白久居浊世，遂赴汨渊，自沈而死。《离骚》之文，依《诗》取兴，引类譬谕，故善鸟香草，以配忠贞；恶禽臭物，以比谗佞；灵修美人，以媲于君，宓妃佚女，以譬贤臣；虬龙鸾凤，以托君子；飘风云霓，以为小人。其词温而雅，其义皎而朗。凡百君子，莫不慕其清高，嘉其文采，哀其不遇，而愍其志焉。
　　△九歌
　　九歌者，屈原之所作也。昔楚国南郢之邑，沅湘之间，其俗信鬼而好祠，其祠必作歌乐鼓舞以乐诸神。屈原放逐，窜伏其域，怀忧苦毒，愁思沸郁。出见俗人祭祀之礼，歌舞之乐，其词鄙陋，因为作《九歌》之曲，上陈事神之敬，下见己之冤结，托之以风谏。故以其文意不同，章句杂错，而广异义焉。
　　△天问
　　《天问》者，屈原之所作也。何不言「问天」？天尊，不可问，故曰「天问」也。屈原放逐，忧心愁悴，彷徨山泽，经历陵陆，嗟号昊，仰天叹息。见楚有先王之庙，及公卿祠堂，图画天地山川神灵，琦玮亻亻危，及古贤圣怪物行事，周流罢倦，休息其下。仰见图画，因书其壁，何而问之，以渫愤懑，舒泻愁思。楚人哀惜屈原，因共论述。故其文义不次序云尔。
　　叙曰：昔屈原所作，凡二十五篇。世相教传，而莫能说《天问》，以其文义不次，又多奇怪事。自太史公口论道之，多所不逮。至于刘向、扬雄，援引传记以解说之，亦不能详悉。所阙者众，日无闻焉。既有□。（一作解。）词，（一作说。）乃复多连蹇其文。□□□Е其说。故厥义不昭，徵指不皙，自游览者，靡不苦之而不能照也。今则稽之旧章，合之经传，以相发明。为之符验，章决句断，事事可晓，俾後学者，永无疑焉。
　　△九章
　　《九章》者，屈原之所作也。屈原放于江南之野，思君念国，忧心罔极。故复作《九章》。章者，著也，明也。言己所陈忠信之道，甚著明也。卒不见纳，委命自沈。楚人惜而哀之。世论其词，以相传焉。
　　△远游
　　《远游》者，屈原之所作也。屈原履方直之行，不容于世，上为谗佞所谮毁，下为俗人所困极，章皇山泽，无所告诉。乃深惟元一，修执恬漠，思欲济世，则意中愤然，文采铺发，遂叙妙思，托配仙人，与俱游戏，周历天地，无所不到，然犹怀念楚国，思慕旧故。忠信之笃，仁义之厚也。是以君子珍重其志，而玮其辞焉。
　　△卜居
　　《卜居》者，屈原之所作也。屈原体忠贞之性，而见嫉妒。念谗佞之臣，承君顺非，而蒙富贵，己执忠直，而身放弃，心迷意惑，不知所为。乃往至太卜之家，稽问神明，决之蓍龟，卜己居世，何所宜行，冀闻异策，以定嫌疑，故曰「卜居」也。
　　△渔父
　　《渔父》者，屈原之所作也。屈原放逐，在江湘之间，忧愁叹吟，仪容变易，而渔父避世隐身，钓鱼江滨，欣然自乐，时遇屈原川泽之域，怪而问之，遂相应答。楚人思念屈原，因叙其辞，以相传焉。
　　△九辩
　　《九辩》者，楚大夫宋玉之所作也。辩者，变也，谓陈道德以变说君也。九者，阳之数，道之纲纪也。故天有九星以正机衡，地有九州以成万邦，人有九窍以通精明。屈原怀忠贞之性，而被谗邪，伤君暗蔽，国将危亡，乃援天地之数，列人形之要，而作《九歌》、《九章》之颂，以讽谏怀王，明己所言，与天地合度，可履而行也。宋玉者，屈原弟子也。闵惜其师忠而放逐，故作《九辩》以述其志。至于汉兴，刘向，王褒之徒，咸悲其文，依而作词，故号为《楚词》，亦采其九，以立义焉。
　　△招魂
　　《招魂》者，宋玉之所作也。招者，召也。以手曰招，以言曰召。魂者，身之精也。宋玉怜哀屈原，忠而斥弃，愁懑山泽，魂魄放佚，厥命将落，故作《招魂》，欲以复其精神，延其年寿。外陈四方之恶，内崇楚国之美，以讽谏怀王，冀其觉悟而远之也。
　　△大招
　　《大招》者，屈原之所作也。或曰景差，疑不能明也。屈原放流九年，忧思烦乱，精神越散，与形离别，恐命将终，所行不遂。故愤然大招其魂，盛称楚国之乐，崇怀襄之德，以比三王，能任用贤，公卿明察，能荐举人，宜辅佐之，以兴至治，因以讽谏，达己之志也。
　　△惜誓
　　《惜誓》者，不知谁所作也。或曰贾谊，疑不能明也。惜者，哀也。誓者，信也，约也。言哀惜怀王，与己信约，而复背之也。古者君臣将共为治，必以信誓相约，然後言乃从而身以亲也。盖刺怀王有始而无终也。
　　△招隐士
　　《招隐士》者，淮南小山之所作也。昔淮南王博雅好古，招怀天下俊伟之士，自八公之徒，咸慕其德而归其仁，各竭才智，著作篇章，分造辞赋，以类相从。故或称小山，或称大山，其义犹诗有《小雅》《大雅》也。小山之徒，闵伤屈原，又怪其文升天乘云，役使百神，似若仙者，虽身沈没，名德显闻，与隐处山泽无异。故作《招隐士》之赋，以章其志也。
　　△七谏
  </div>
  <div class="pagination">
   <a href="全上古三代秦汉三国六朝文_page134.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page130.html">
    130
   </a>
   <a href="全上古三代秦汉三国六朝文_page131.html">
    131
   </a>
   <a href="全上古三代秦汉三国六朝文_page132.html">
    132
   </a>
   <a href="全上古三代秦汉三国六朝文_page133.html">
    133
   </a>
   <a href="全上古三代秦汉三国六朝文_page134.html">
    134
   </a>
   <span class="current-page">
    135
   </span>
   <a href="全上古三代秦汉三国六朝文_page136.html">
    136
   </a>
   <a href="全上古三代秦汉三国六朝文_page137.html">
    137
   </a>
   <a href="全上古三代秦汉三国六朝文_page138.html">
    138
   </a>
   <a href="全上古三代秦汉三国六朝文_page139.html">
    139
   </a>
   <a href="全上古三代秦汉三国六朝文_page140.html">
    140
   </a>
   <span>
    ...
   </span>
   <a href="全上古三代秦汉三国六朝文_page136.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
