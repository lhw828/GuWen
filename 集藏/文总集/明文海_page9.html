<!DOCTYPE html>
<html>
<head>
    <meta charset="UTF-8">
    <title>明文海 - 第 9 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 9 页/共 134 页</h1>
    <div class="content">　　予生于絶粤兮悲斯文献之莫征帝复靳予厥初兮性悾恫而颛怅前修予罔及兮去圣途其将日逺孰导予于先路兮孰予椉之偃蹇汨予恒若不及兮恐年嵗之不吾留将溯流而求原兮淜江淮而无舟予朝挹桂巗之清露兮秋采禽华之落英畹防车与芝兰兮杂蕙茝之纷芳嗟道周之枤杜兮上童龙而无枝彼美人兮冩予而曷致之予独慕夫古之人兮咸喜能而好修旷百代而神交兮岂云界夫遐陬懐佳人其不忘兮驰予思于海隅杳盍簮之无再兮纷予懐之曰予不抚壮而修姱兮自其灵根也苟予芳其信无兮宁美人之不予亲也既袭瑶华以为履兮又芙蕖以为裳纫璚英以为佩兮结胡绳于香嚢抱众芳以独处兮世宁挹予以馨香嘅美人不可以坐招兮思蔵修之莫吾予将往观于天下兮庶婵娟之可覩伊嵗比于阉茂兮日正纒于夀星凉风飘飘而吹衣兮白露湛湛而湑零廼朝予□于栁涯兮夕弭檝于漓江妴帝子之蛾眉兮倐逺迈于潇湘苍梧邈而皇逝兮洒予涕泗之淋浪采江蓠于衡湄兮闻哀鸿于南浦叹幽人之莫逄兮渺云亭于衡之武予登岳阳之髙楼兮望漫漫之洞庭孰忧乐之以天下兮独有慕乎斯情因江潭而敬吊楚之湘絫兮复悲贾谊于长沙胡夀夭之在天兮宁俾斯人之莫遐遂凌长江之浩浩兮吊青莲于采石冺鲸波之无迹兮惨黄芦之一色予使苍螭以翌舟兮驱素蚪使卫行冯夷为予鼓柁兮江妃为予扬舲冲风定而素波澄兮驶迩于金陵予舟于河渚兮振予歩于江臯瞻天门之峩峩兮覧秀麦之油油佥谓予其好敖兮畴识予心之揺揺予乃蠲吉以齐明兮稽灵氛之占辞曰两美觏而必合兮纷百朋以相贻孰意絶代之佳人兮惊一见而相好荃慕予之修名兮予亦慕荃之善窈窕予投荃以云锦之衣兮荃报予以明珰心康愉而莫逆兮情倾倒以相忘芝兰芬而相投兮庆予之允臧忻灵修之获防兮滋众芳而日荣曰天轨辟而众馪登兮盍观于帝京予驾木兰之舟兮剡文梓以为楫溯千仭之龙门兮宛仙槎而泛月济云龙之嘉防兮仰虎豹之九闗排阊阖而进予兮共彼乎琅玕嗟时运之纠纒兮怅仕途之多舛愚者不必卑兮贤者不必尊而显鸾鳯伏而不鸣兮鸱鸿羣而翺翔黄钟摈于甈甖兮防缻进而雷鸣哀昊天之不吊兮恐灵修之数改□萧艾而纕苞莨兮孰更敶之以兰茝忆荃与予成言兮曰修正以俟时也守灵而靡它兮罔与波而推移也茍予行其圭璋兮长顑领予何辞也宁溘死而流亡兮罔喔咿嚅唲之为也予藏此言乃可服兮惧嵗序之如流方翊荃以为正兮奄弃予以逺游予固知枳棘非鸾鳯之所栖兮恐灵修其日逺浮云蔽而白日隂兮孰迩夫忠之蹇鉴皇舆之轁轁兮哀民生之多艰众贫婪而竞进兮徽罔绍乎南山伊予荃之清修兮寔蒲民之有谷孰窃脂而宜粟兮孰矜寡之宜狱怅美人其将别兮凛秋风之萧骚众芳萎而揺落兮山容澹而寂蓼鹍鸡啁哳以悲鸣兮鸿鸟飞而南号感万物之凄列兮增予心之忧劳余将裁云锦以为衣兮镂明月以为珰禄兰茝以为佩兮遥予美之煌煌予恐波涛汹涌而雷电以风兮蛟龙起而制人觧干将以相赠兮披灿烂之星文哀予心之罔极兮悼美人其将日逺信宿以少留兮即逍遥而游衍白日曶其不淹兮怆予美之将行心揺揺如悬旌兮忧耿耿而如酲予固不难于为别兮恐春芳之迟暮淼江海之无涯兮思同心而共渡怅美人之莫予留兮遐不披乎琳琅心藏而未敢言兮羌何日而可忘纷既莫致予情之緫緫兮聊陈愚而尽言孰非兰而可佩兮孰非善而可传予独恧夫时俗之谄谀兮偭规矩而改错纷枉寻以直尺兮竞雷同而茍合予行信姱练以庶贞兮致予之坎坷予何伤芝兰之在幽谷兮不以无人而不芳荃其氷雪以食兮金玉以为曷求美于天下兮而蛾眉之不遭乱曰黄鹄髙举羽仪皇兮彼其之子惟其有章兮出牧于民政斯臧兮噫予赠言摧忠膓兮情不可既风斯长兮慷慨载歌美洋洋兮抱一委顺贞士其常兮
　　感旧赋【王宠】
　　正徳辛未宠师事林屋先生于包山精舍凡再阅寒暑而退迄今庚辰八年于兹矣乃复来山中作感旧赋其词曰
　　纷余慕夫好修兮潜大道以游神漭江河之浩溔兮怅欲渡而无津彼哲匠之巍峩兮揭日月于八垠折疏麻之瑶华兮将以赠夫斯人亟惝恍而仰鑚兮又靡知其所止纷虬龙之下上兮尺蠖蜷于泥滓车既怠而马烦兮阻山川而徙倚忽日月之我迈兮去冉冉而不已经畴昔之故居兮志欿憾而颡泚漭淹留以无成兮将复修吾初服佩长劔之陆离兮冠切云而矗矗民生各有所乐兮放吾道于空谷吸朝霞以为浆兮夕复飡夫秋蘜茍矩矱之攸存兮冀来者之可追吾令羲和弭节兮将以穷乎我师路防防其阻修兮殚吾生以求之乱曰骖騑斯皇莫予好也洵彼前修为我导也海岳崭岩何当造也长夜漫漫志懑也矢心白日遵长道也
　　感别赋【皇甫汸】
　　戊申之秋八月初吉季弟水部郎子约以制满还阙而余覊绁都亭移书告别发函披诵悲不能胜嗟乎丈夫之生自悬弧矢以来孰不有志于四方故曰人岂鹿豕也而可常聚乎此光禄之赋惜其渊云词靡而病于儿女情多盖别不足以兴悲而情有所感于别则悲可知矣因譔兹赋以代饯云尔辞曰
　　别方异绪离状殊端在有情而必欵岂同气而能堪轺车陈于埛侧舟檝戒于江干或感慨于川逝或行嗟乎路难涕临觞而共抆心执袂而俱酸善哉江生之言曰黯然以销魂值我爱弟遄徃帝阍愧防鹄之并举兮矫乘鴈而孤骞若夫未营四方聊事一室侍防庭闱聫经几席辨索研坟游玑讨歴绎孟氏之有三咏诗人之既翕至其恭承嘉恵忝窃龙光仲兮叔兮乃以轩而以翥伯也季也复载翺而载翔或彯缨于建礼或结绶于文昌或驰麾于赵魏或沿牒于楚湘乍乖云雨少别闗山旌指洛而将赴裘滞秦而未还行行路何极去去情不忍寄芳草于春池揽素毛于秋省夏暑溽而扇违冬飚厉而衾冷顾奚别而非悲抑奚悲而云甚迨夫丁辰荼酷轸患纒绵干覆奄夺慈景俄殱悼金昆之脆质凋玉树于华年同朝露之溘尽展夜壑之已迁繄庆徃而吊来亮福倚而祸伏豺狼逞凶蜂虿隐毒搆曽参为杀人收张俭而属吏谓死灰其不燃诧凝脂之可畏投清流使合污恶独醒而强醉胡人心之险巇兮亦天道之冥昧赂茍输而在宥兮嚢无金之可致邹投珠而遭盼兮和抱璧而蒙寃乏文姬以请驷兮望融弟为急原得与防其齐塞兮退未遂而触藩肆苍鹰之乱纪兮实桀犬之余孽陨东晋之风兮黜西州之英烈谁百口其相明兮空抚镜而存舌中郎奋于钳徒兮应相起于溺折尚录过于代门兮布扬芬于汉阙将逆施于末路兮终雪耻于前哲斯时也虽其迩其含悁矧驾言以逺别遵道路之逶迟兮睇萧晨之凄凴江阁之交疏兮见中洲之帆影淮水落而彭城荒燕云飞而冀门近想天上之仙班恍梦中之幻境粲西笑而心揺托南楼而迹警追二陆于畴昔兮缅两到之徂征置美酒以高防兮列祖防于华楹征绮罗之妙舞兮被丝竹之新声惧堂中之蜡烬忘户外之骊鸣虽拟迹而同别亦原悲而异情愤世道之黮黯兮请以予言为殷鉴众女嫉兹蛾眉兮均自沉于明艶客方戒乎用光兮稽弗戢而罹患云赋就而晩疲贾书上而早谴齿何贵而象焚鞹乃灾于豹变庶飬徳于木鸡毋处才于能鴈辟渉海而获济兮谙风波之苦辛伤虎口而幸脱兮犹心悸而告人疢已痼而复初兮举药石以具陈羽有落于虗弹兮咎无蹈于震隣纷余季之玉秀兮又袭之以兰芳振逸响于寥汉兮赫掞于明光恩被命而攸渥兮德润身而弥彰渺岐分于川岳兮瞥星散于参商季昔时兮送予予今日兮送子若迭代于天运匪徃复于人事喜何剧而无悲悲何穷而无喜情生文以叙离词因情而敛思膓屡絶于停毫泣欲尽而盈纸愿行者其勉旃惋居者之已矣
　　别知赋【孙承恩】
　　河予心之无聊兮忽忽如有遗匪懐禄而靡释兮乃独怅怅而弗怡予昔有志于泛爱兮谓倾盖犹知心何人心之险幽兮迨山高而海深繄自信而靡顾兮几颠踣而阨穷纷栩栩以相逐兮孰有能谅予之愚孔圣所贵乎无闷兮在予心其何疚嵗冉冉其不居兮恐姱名之日仆嗟夫子之何谓兮曰予心之靡他予亦未敢自谓其必然兮顾夫子之与我共励志于进修兮勤相予之不能穷探而力绍兮尚坠绪之大振指迷途以并驱兮谓千古其一时追逸轨而莫及兮顾蹇钝而已疲窥末光于徳隣兮资辅仁之丽泽感夫子之巨诲兮皦此心其如日谓因依以没齿兮奉周旋以绸缪何此防之弗可常兮遄欲别而莫留呼天龙而为驾兮逝褰裳而去兹溯长风以遐征兮指故山以为期掩衡门以索居兮毕志乎初服奉教言之孔明兮期报君以不辱念夫子之悃欵兮即欲去而盘桓出都门以悄悄兮感云龙而永叹鸟孤飞而嗷嗷兮兽失羣而悲鸣伊物类且有然兮顾若为乎予情乱曰春江兮水深春草兮愁人靡靡兮长路望望兮云岑渺懐人兮何极浩离思兮难任倘不我兮遐遗时惠我兮徽音
　　后别知赋【孙承恩】
　　夫何天日之凄厉兮嵗忽届此凛冬云渰渰以布濩兮原野閴其多风舟人告予以吉日兮翩予袂乎吾将逝懐氷蘖以为羞兮襍申椒以为糒嵗昔甲戌之南骛兮指故山以欣欣懐友生以恋恋兮尚凄恻而弗禁矧兹二三子之濶违兮复背乡而去邑顾予情之若为兮独悹悹其莫释吁嗟末世之溷浊兮竞佻儇以自贤倡冶妖之淫狐兮子都掩抑而弗妍蹇予生之颛颛兮抱迂拙而不知去莫或谅予之濩落兮惟二三子之我与沕渊潜以僻处兮寄遐情于逝波安澹泊而靡予厌兮同衡门之咏歌穷居之足娯兮予将终此而无悔何前瞻而后顾兮触予心而多慨纷搃搃其忧集兮予岂乐为此故也旷慈闱之晨昏兮忍而不能措也昔予有志于千古兮指前修以作则屯中道而邅回兮恐令名之不植曰不仕无义兮懐依依而靡宁茍抱质以勉进兮或将来之有明予既采杜蘅以充帏兮又薜荔之盈撷将以遗夫美人兮致情愫以永结女嬃要予以慎重兮盍从巫咸而讯之巫咸陟而靡降兮世怅怅而谁稽予令猿鹤以共策兮猿鹤告予以不可曰时俗之迫阨兮顾兹行之或左抱予拙以自试兮恐枘凿之宜然子诚欲丐夫济兮思刓方以为圆予讵不谅兹兮防之故在予诚鄙庸而靡似兮忍以禄位而自械信吾志以无疑兮依前修之节中置得失于自然兮讵媕婀以为容予兢惕而惭恧兮惟浅薄之靡济纷羣龙之满朝兮顾颛颛之何恃铸柔铅以为劔兮束葭苇以为楹不审已以自度兮将颠殒而莫任道贵黾勉兮予其敢摧頺而自画碔终不可使为珵兮俟颠殒其奚益吾与猿鹤共要兮洎松菊使为盟曰吾行之不逺兮保姱节以坚贞繄二三子之共鍳兮谅斯言之靡措叅追逐以无由兮独临风而延竚乱曰维吾行兮合散故无常期与子别兮又何叹息而増欷嵗忽忽其遒尽兮恐流光之弗居其各崇尔徳兮庶以究将来之所基
　　拟思旧赋【王文禄】
　　丁酉季冬予与张太华方十洲沈秦川同舟赴春官昔同浙荐今幸同行甚懽也除夕泊彭城沙淤氷沍明发将起陆同车于是醵饮太华少举酒唱流水马和车顷刻间途路别清音娇婉倾座惨凄淑质髙才罕俪云秦川抡魁太华固穷绩学竟夭十洲承天守终予每御饮闻唱此二句即然沾襟盖思日月轮迅闪电奔驹举世大梦逆旅胡殊抱竒莫展赍志永违伤哉乃效向子期思旧赋聊志感云
　　将射策于南宫兮遂束装而北征济清淮以同舟兮宛挛如之年情汹洪涛之浩潏兮纷雪霰而氷凌沙且淤而水涸兮暂绋纚于彭城燔柴熏天而爆竹震兮伴旅次之孤灯醵设醴以交懽兮扬高调于新声岐途路之易别兮迅顷刻而无停蔼白云于乡闗兮罩紫雾于彤亭夺锦袍于綉句兮誓胪占于一经那谯羽而低翼兮冀再飞而再惊奈璧判而珠沉兮至寳防而离形记玉楼于阊阖兮殆修文于玉京抑文昌之化现兮应张翼之列星黔娄贫而不污兮项托夭而无成徒梓穷居之稿兮留宇宙之空名十洲横金而迟逝兮俱放浪于蓬瀛偭辽鹤之防防兮挟游仙以凭陵催晷景之弹指兮讶日月之频更又孰短而孰长兮搃齐之而杳冥维天地有混沌兮世何人之乆生独全神而不亡兮超尘刼而遐升肆求旧而难悟兮汔转辗而靡宁望寥濶而寂閴兮心惕而怦怔越发奋而偃蹇兮朅弹冠之无朋只随阳之鸿雁兮揺在原之鹡鸰憯失羣而翔集兮每顾影而悲鸣岂伊人而不如兮寒鸡坛之夙盟一诚可通金石兮乌间于幽明曽思顔之不校兮顔胡舎曽孔门之重朋兮兊丽而匪轻末俗之凉薄兮倐云雨之隂晴追兰臭以长啸兮感伐木之嘤嘤












　　明文海巻三十三
　　钦定四库全书
　　明文海巻三十四　　　　　余姚黄宗羲编赋三十四
　　思子赋【黄宗防】
　　唶荒云稠雾绸缭紏以驰骋兮粘天谷而崩陊彼哀倾厓磥硊磳防以逥抱兮重以旋风走瀑之轰豗莾长林之蓊鬱镺蔓羃以穷夐索落兮啸罔象而舞防魑蟋螅既喘哀喙于积叶兮训狐厉饥吻于危枝彼岿然之新垒兮窃独此二孺哀呌天之无辜兮惨不知其所之形而日逺兮魂防防而谁依月逝年徂其烱神朗识恐随风雨而迁改兮又何况绰约之容姿何予生之多虞兮变故曲折而交推两儿见屠于匝月兮行道之人亦为之心恻而凄其走房栊而悄灭兮坐书室而如疑倚道傍之榆楸见同学之翩翾兮犹独忆其佁儗而不来泪渍箧中之陈衣兮重之以残书弄墨之纷如豫章之折于拱把不足见其巃嵸干霄兮秋兰之阏其芽茁又孰佩夫缤芬芳菲忽矫首以逺望兮目怐瞀而神驰休歇行流兮痛返逝之无期使死而无知掬化安之坏土以封汝骨兮犹愈夫尔髆我骼甲脊乙脇漂泊于河壖江湄死而有知兮则上为皇祖之宅兆旁为汝叔之墠壝其中絫絫多汝戚兮又奚若夫伶仃而无归椉化安之鹿兮或先驱之以角螭【化安山旧传有鹿又有蛇者角觺然上出或曰虬也】骇杜鹃之烂漫兮俄霜枫之披离春花秋月风晨露夕兮汝宜挈汝弟以追随北山之缺其上可登以望汝家兮慨然念平昔之遨嬉野烟倐起而轇輵兮梧楸尚彷佛乎旧篱超埃而薄神霄兮始皎然蜕尘寰之垢滋彼天地之无穷恒千万年一瞬兮耄殇又区区相较于暮思平生之诵读兮精力过絶乎等夷不能口论手画少有所施兮长松之下白石之侧后千载犹闻其哦依
　　江妃赋【俞安期】
　　郑交甫客防于楚星纪载朞邈焉索处忽焉以嬉遘彼江妃于汉之涯防词相感谲乎见绐懐佩既失灵迹莫追五色无主累日歔欷楚王闻而召见命抽绪而赋之乃湛思其授受放其风仪爰濡毫而引牍遂掞而敷辞其辞曰
　　粤青祗之发春兮草木菀而华生仓庚熠其振羽兮翟鷕鷕而飞鸣予有烟煴之思兮若昧旦欲辨而未明聊纾徐以防歩兮冩覊懐之怦怦遂乃遵修术履神区江之臯城之隅或荡心以遐瞩或寄目而踟蹰休乎汉南之乔木觏彼东门之如荼帷裳成塞铅黛成林笑言谐谑亦各有心班兮杂遝匪我所歆复有二姝末至遵彼防行遗视成采扬顔施光姱容特显态无定方划兮若排积晦而烛龙吐耀恍兮若拥卿云而文鳯惊翔其轻弱也绛气防彩丛霄中其清映也朗月流景方诸宫其状则曲翠随眉层波溢眦頳唇欲合瓠犀防翳肤肉似丰骨法且细屈鬋如玦髾尾如虿蟠鬒聿修不屑施防靥晕琼气吐玉防皦非凝粉泽岂涂脂歩珠尘而不动倚条杨而不欹仰若寄傲俛若衔思众妍屡变若合若离其餙则寳叶扶鬟镠蕋承足绳玑络臂裁碧耀目鞶帯飞飞香缨馥馥簮以黄支之犀曵以苕华之玉纎纨致乎东齐明锦濯乎西蜀金缕芸黄离罗防緑腰约绮裳项围绣襮袂举扬绡襟垂掩縠表里交映参差相属其佩则北荒之明月莫难之夜光英英粲粲焜焜煌煌鍳容益媚当暑昭凉尔乃躧行则芳躅并进少顿则衫袖交聫防顔合美异体同妍逥颷欲举皓腕相牵既振迅以辞避复矜顾而逥旋若将迎而欲却类含意而待宣余斯时也目转注而不定魂揺曵而翾翻欲迫之而恐逝惧招之而不前冀承间而送欵复投防以告防歌曰遭子于汉之臯兮我心劳兮愿有要兮子之佩烂昭昭兮于是丽姝安轨正仪情防体近歩整若迟履轻若敏觧彼明珠爰赴所请口鲜违辞色无防愠举而授受其光清烱握之分明懐之谛审既而意警神超气愉愿适行才十歩时仅顷刻再探懐中佩已旋失剑云善亡珠岂生翼囬瞻丽姝亦不可觌即蹇修无由以通辞象罔不可以求索矣羲轮既頽望舒将御竚立惘尚希神遇居人问之余告之故彼曰噫嘻此江妃也出而遨游不可逑也人祗异轨毋尔思也始乃循来陌曵归策顔蕴勃趾踧踖疑结梦之乍还逮防憾而未释楚王曰子懐惸惸亦既劳止楚国虽隘幅员千里岂无其人惟肖彼美试求得之愿以赐子
　　邂逅赋【孙七政】
　　昔子云谓相如之赋曲终雅奏有近于戯若楚骚则词虽逸宕长寄心于君王本托曲以寄雅非废雅而为曲也此固屈宋杨马之流别与予闲居作邂逅赋彷佛斯义虽矫逸以度曲寔冲逺以摅懐知音者寡聊自适情云尔
　　夫何南国之佳人兮独希世而含英裁轻绡以结态酌颢气以舒情非雾非烟信自灵区谪艶倾城倾国偏能欲界韬精翔千仭而歴覧遡羣玉以孤征叹红顔之薄命悲代幻之朝荣于是则忘念沈灰氷心錬璞鸩毒纷丽膏肓恬莫去复去兮翩翻恍惚尽虫沙又兮倜傥冲虗搃猿鹤西陵松柏羞结同心东海沧桑愁抛宿约时则有庐山白社之旧竹溪仙逸之流寻岳未遂天涯寡俦问芙蓉之别舘吊鳯防之遗丘箫声既断弄玉偏留乍相见兮恨相见之独晏倐相知兮悲相知之即离剑术销而神光在狡狯尽而丹砂飞片片青霞谁家握瑾采采明月君心有珠俱云有意求仙未偷桃实不意无心得果却付交梨赠我兮交梨莫报兮琼芝讶君情之低囬使予忽焉踟蹰意朝云若暮雨兮异宵梦之幽期倘汉臯之神女兮宁觧佩以相欺欲凌波而防歩兮又宛然而遘之实神交而意接兮畴云色授而神怡夫何举世皆腥秽兮独申以蕙荪之芳好握水镜以鍳兮懐冶化于窈窕谓心巧而善幻兮珠为情兮玉为盻谓雅以幽真兮娇疑尽兮态逾新诧佳人之若神兮蔼出没兮无垠以江月之杳眇兮灼流光以相亲若江风之绵邈兮袭清虗以懐人悄徬徨而伫想兮倘夙縁兮心殷殷乃歌曰絶代兮佳人皎洁兮芳芬恍邂逅兮一见指明星兮殷勤又歌曰佳人兮难再得海水可量兮情难测肠结好兮永无斁御彼冽风兮蓬莱宅歌既阕兮月扬辉佳人倚曲兮氷弦凄芳草年年兮向君萋萋愿君采佩兮长相思
　　顾司封伤宠赋【祝允明】
　　满不乆秦防月聚不住楚观云云凋月堕兮红粉黄尘于是缅邈宵情芊绵昼臆怜生信誓之留怨触箱奁之歴则有钿钗孔翠绣领鸳鸯窓窥鸾照佩解风篁燕草之碧丝脸越渠之红房望惑弓鞵兮只脱魂迷黼帐兮半张昔喻丽于群芳兹萃芳而何益悲瑶草之不声痛琼华以无息苦莫苦兮断知心悼莫悼兮难国色抚幽栖兮涙盈巾伤四海兮无佳人便为巫女终成梦便作姮娥有底亲银蜡九枝光緑沉百和香香香香不歇光光光不絶瑟鼓残兮湘水咽紫箫吹断兮黄泉裂虽令魂返少君丹假使貌成虎儿笔争如歌出李延年防道佳人难再得
　　幽期赋【董梦桂】
　　晨揽衣以感怀怅终宵之反侧魂欢洽而先徃身怅罔其难及夫何修阻之乍生乃兴思乎畴昔当邂逅之漠漠继渐及而温温心曰许而迹违每接就而逡巡迨绸缪之已至属缱绻之方新得顷刻之真契觉三秋之渺恩怪曩日之不我逑怨今日之牵予心春风融融宵月胧胧与子同期期我房中拟开帘而竹动讶玉宫之早扄畏多露之沾草谢风雨之妬红鳯孤飞而夜唳感求凰之不逄步徘徊而气结徒抑抑其何从犹弃掷之未忍遥相对而诉空挑短灯以嗟咏长吁伴乎晓钟当斯之时翻怜吾子子心伊何我情伊尔目应夫花隂耳或惊乎牕纸匪转展而难寐必梦魂之劳止一愁两分谁约谁侈料芳心之善怀想柔情之过此嗟哉形开若寐未酒而昏离思渺宻厥绪难寻自审失之孰究吾心
　　千秋絶艶赋【王骥徳】
　　呉郡毛允遂公子出其内所临钱叔寳防真巻周公瑕爲题曰千秋絶艶命予作赋巻中悉次金元人所为传竒语稍波及赋曰
　　美夫河中丽人洛下书生防娟蕙质缱绻兰情嫣然色授睠兮目成宛转生前之恨婵媛身后之名尔其汉皋春丽萧寺花浓心劳金屋人闭珠宫托嫺辞于尺素寻芳信于飞红迨夫佼人月下绮树墙东既椷情于丽句亦示赧于頩容凄其良夜黯彼回风于是酧卓琴兮多露荐韩香兮下陈云捧瑶钗不负明星之约妆留角枕犹娇在闼之春乃至王孙之草才青河桥之栁堪结殢锦帯于新驩怆罗巾于生别投夜弦而留连报春鸿而凄絶环一觧于中摧镜长分于永诀憯紫玉之张罗怅青陵之同穴海填卫而难平血啼鹃而不防则有南宫辞客北里骚人绣肠欲絶彩笔如新韵清商于子夜度艶曲于阳春亦有丹青防笔之工盘礴含毫之史忆彼多情圗其有美髙唐片障崔徽一纸未若秦家之妇张之妹丽比舜华才方锦字抽乌丝之逸聊试隃糜榻粉本之余妍诧传侧理夫其涂黄乍就浮渲欲飞额瞬似语态弱堪持妩然而狎俛然而思粲然而笑蹙然而啼神情绰约芳泽陆离洛水无声之赋金荃设色之词乃知凡理有穷惟情无尽感于决脰愁堪雕髩楚楚短绡茫茫长恨俯仰今昔我軰差近噫嘻崔嬢窈窕天人其俪张郎才地则钧嗟红顔之薄命怨锦翼之离羣抱丹诚而不化咏白首而难陈即顦顇之见絶仍掩抑而含辛悲絶艶于既谢尽丽辞于长颦倘有情之披揽当三慨于斯文
　　娇女赋【唐寅】
　　臣居左里有女未归长壮洁节聊頼善顾态体多媚窈窕不妬既闲巧笑流连雅歩二十尚小十四尚大兄出行贾长嫂持户日织五丈罢不及暮三丈缝衫余剪作袴抱布贸丝厌浥行露负者不担行者伫路来归室中啧啧怨怒策劵折阅较索羡货着屐入被不食而饇防耳嘈襍精荡神怖形之梦寐彷佛防晤咀桂嚼杜比像陈赋螗蜩夏蜕额广平而春蛾出甬修眉扬而白云懐山黛浮明而朝星流离目端详而华瓠列犀齿防呈而含桃肤口欲言而菡萏呈露舌含藏而嘏蟇蚀月鬒发圎而毒虿揺尾髻含风而雅羽齐奋饰梳妆而逰鱼吹日口辅良而蝶翅轻晕鼻端中而恒月沐波大宅黄而琵琶曲项肩削成而蝤蛴囓李领文章而雾素一束腰无凴而防姑舒合体修长而酥凝脂结袵防倾而鹅翎半擘爪有光而玉钩聨屈指节纎而莲本雪素臂仍攘而角弭脱防履髙墙而轻颷卷雾行蹇裳而梨花转夜睡未明而温泉浸玉澡兰汤而阳和骀荡醉敖翔而咏曰纚火齐兮瑱木难簮鸣鳯兮琅玕络瑟瑟兮银指环被珠绶兮龙系臂佩璜而澣兮褶翡翠金裾钩兮绣曵地襜黄润兮袣方空绨倒顿兮玉膏筩綦丹縠兮素五综丽炎炎兮伦无防
　　丑女赋【周廷用】
　　古人以文为戯亦圣门防艺一端也予于舟中暇日以丑女命意造此赋焉
　　伊彼丑女钟此盭气生长茅茨形甚可畏厉隂夺阳殊羣别类背灭华容潜移戎鄙恶冠女流丑逾男子唯有嫫母黄帝爱之女徳内正炜煜有辞亦有钟离膂王宠焉谠言四殆明鍳攸传咄尔诡貌丑疾百端雄防广额深目頳顔临鼻鬤髪浊舌难言粉不能白朱不能丹见者奔走闻者顣顔市童掷石邻女羞观欲拟形象引譬惟艰词曰土偶分形尔被其粗兽吻肖躯尔忌其都棘端母猿尔性太愚深山鬼妪尔灵特无敦洽犨弥尔其苖裔陇亷仳倠尔之俦俪噫嘻丑女尔胡居世
　　固陋赋【王乐善】
　　维混元之块圠兮唾万彚而陶甄有驳而为物兮有粹精而为人肖防纷其杂揉兮妍媸判于两陈辟噫气之吹万兮散葳防而缤纷此何为乎置案兮彼何为乎投溷盖隆施之偶值兮謇黔嬴兮何心惟此有女所值胡竒媒婄儓防防仳倠有熊之号嫫母无塩之氏钟离才惭彦女德谢鸿妻身如橛株面类防魌臼头硉矹巻鬂防鬌魋顔反唇蹙颇过頥施朱太紫傅铅成黧学歩失其故履效颦走其里儿植耗土而称五极抚青阳而长仳防逆旅反面登徒难觏三遂去闾五嫁不售不忠来诼少礼蒙诟强顔谁亲饰词孰受逄鬂愈枯裋褐弥垢衡门寂寥中情瞀瓦石益其委顿风雨增而僝僽束薪睇于三星朝汲憯乎雉雊嗟年矢之不居悼菅蒯之愈后伤前路之无期兮叩灵氛而卜之繇内贞而外侮兮告我以好词曰去留其何常兮好丑人焉知也得者固足羡兮失亦安可訾也孤逐之屡困兮千襄主而骤荣施也宿瘤之不可餙兮説行而乗防固未移也彼越施之淑姿兮遂鸱夷而自防怅魏子之婵媛兮俄中防于郑褎尤物移人倾城戒畜北里诲滛东邻遗臭史丑妻诗陈中冓孰与夫支离而无用兮飬徳而且无咎何短何长何左何右何危何安何荣何垢大化茫茫无庸深究女贞待字匪防婚媾蕉萃承匮玉衒愈谬所患不待者年子其就唐举而问夀












　　明文海巻三十四
　　钦定四库全书
　　明文海巻三十五　　　　　余姚黄宗羲编赋三十五
　　辋川图赋【王邦才】
　　自王摩诘别业辋川而为圗者四后之览胜者争相慕焉余吏蓝五载仅得两游然昔亭榭虽成丘墟而翠然之景天然之趣令人快心怡目恋恋然不忍去者命匠搃为一图剡于石自谷口以至鹿原寺上下二十余里转折歩骤山峦水湾阅之尽在目前爰掇景成赋以纪其胜云尔
　　出郭而南十里之许名曰辋峪两山相閗水自南出深崕临谷无路可通就山凿石栈栈砩砩寛不过尺必湏振衣怯歩走出三里而后大川即焉夫川胡以辋名也水不直行逶逦成湾傍湾为村傍村为田鸡犬相闻烟火相连出作入息犹有上古之遗黎夏麦秋稻无虑旱潦之失天凡十三区周匝团转如车缚头始至鹿原诸峯排闼水声潺湲前为菩提之宇罗列诸天后为右丞之祠瞻像俨然面对翠屏兮森藤萝之芳蔚背倚巍峩兮防古树之槎牙嶭特峙于左兮听飞泉之鼎沸泜洄溜顷畆于右兮廼维母之古塔松风响振于隂兮岚雾滃其已溟山寂不闻乎人声兮抱予懐之耿耿此摩诘氏别业之出处也其文杏竹里二舘与南北二垞年逺无存曰辛夷隖曰漆园曰木兰柴曰茱萸沜今不复见矣虽有华子冈孟城坳欹湖栁浪栾家滩金屑泉不越寺之东西亦不能辨其孰此而孰彼也止有白石二方在水之浒其直如案四角有孔相去数尺即昔之白石滩者是也坐于其上对客欵酌宁不爽然自适乎寺后有斤竹岭乃维之手植叶如斧斤干不盈尺每年所产仅有数株翩翩翠袖其质如玉多被牛羊所践踏僧不知其贵重而我始严以防持至于竒花美卉逞姿閗顔缘时开放烂熳重岩旹有珍禽异鸟鸣飞咿轧毛羽绚彩繙繙喈喈聴之笙歌迭奏共我所适者也面南森防苍翠懋林丛宻有虎豹猿鹿昼吼夜啼伯千为羣而樵采牧猎之子唱和出林余与客举杯而叹抑何悠游之自得既而烟光晚浓揽辔而归夕阳已下灯月交辉依依乎再歌再咏又何知尘世之靡靡旹在万厯癸卯秋也
　　古绘赋【谭宗】
　　嵗在着雍阉茂舘舎偪市防日出入轮蹏间昏尘恶臭□眼塞鼻蔑有已几不知身世之谓何尝偕人走庙市流眱瞑念触物怆懐归而为古绘赋以志感也辞曰
　　防方老人尝来都市有持绘册而售于市者间取而观之则畵古羣贤之像各为一家之目绢素陈乆缘饰脱落不惊人眼率率朴朴然而丹粉虽谢神采奂然麋睫能动襟裾欲仙笔墨之玅睇而眎之斯殆非人世所得而偶见者也问之其值几何则千百为计待售几时则于今且一十禩矣夫售之数十禩犹且售之售之数十禩不售而犹千百以招之子之不明岂有休乎绘者然然然吾尝闻之贞志笃性胜事茂能皆有见亮之日触于时防以兴虽处之莽穴之下閟之幽晻之地不能没其神爽遏其气势是以传岩恊肖像之求渭水入非熊之卜采荣南山而匡若刘祚埀钓东海足加于帝腹辟犹隋珠发水而照乘赵璧兴山而敓城屈指而独伸秦楚必争之马也而似鹿异域必登之何况立之都防矢之阛阓万目洞于焚烈鍳别呈于毛髪者哉吾所以守而弗置陈之弗辍也老人曰不然人情好动而恶静天道向变而背常二三纲纪于柱史支离恢张于彼庄此自然之数不可或罔者也今吾子所谓贤喆之象善则善矣然能静而不能动能常而不能变坐者不得持之使立起者不得偃之使伏怒者不可强之而喜笑者不可移之而哭须眉者不能柔之使巾帼冠冕者不能髠之使钳秃况处此迁忽之世习夫防衍之流而秉势成相斤斤弗休唯子业寔不咸于人乎其又何尤子不见夫魁儡乎头额不盈寸躯体不中尺面封中央之土身函甲乙之徳倐而冐之以弁甫倐而傅之以粉墨系惟掣之以颠倒当塲俳优呌之以駈走絶域时而濶步于康庄时而屏气于阃阈朝登邹鲁之堂莫入崔苻之泽膏沐之则为妾媍毛角之则为彘特授之利剑则杀人衒以事权则卖国前可以秦而后可以楚南可称象而北可称译乎富贵贫贱尝反顔以事仇判乎成败利钝且倒戈以逆敌此皆魁儡之能事为其无一定之势寡不迁之识故日中贸之日入而婆娑踊跃于王侯之几席矣绘者闻之举体投地反袂塞膈蒙戎包匦函金袭石盘辟足缩而去之不复敢厠乎道侧




　　明文海巻三十五
　　钦定四库全书
　　明文海巻三十六　　　　　余姚黄宗羲编赋三十六
　　听弹琵琶赋【袁尊尼】
　　原夫琵琶之为技也按调流音征曲冩声下上其手逆顺有经弦无取多宫填征铿洪杀防节要希清振容动思畅志怿情逺传翔漠近稽汉京信乐府之妙品丝属之雅鸣非夫娇昌嘹浏明姿盛丽皓齿素腕玉莹肪腻照耀激荡耳骇目注则不足以称擅工而绳絶伦谐羣心而娯极意盖丝冯肉亮器以神宣色艺防珍古今共旃客有与于兹赏者乃赋之曰
　　夫何有美之沃若兮洵涓嫮而修姱披芝房以禀秀兮绚芙蕖而浊华擅絶代于名都兮掩众姝于秧斜曰予幼好此薄艺兮丑俗工委巷之烦哇谓上客俨其安坐兮奄日暮无以为乐也援四弦而试一鼓兮乆矣予斯音之不托也尔其揎袪出手宛约善容防伛却坐调弦淙淙态逸情朗矫若凌空乍拨良已欲放未雄鳯延颈以倚脸龙蟠体以当胸鹍筋迸缩而髙张檀槽拢撚而声融华表应虗以送响回窓拟窍以含风啓丹唇兮扬素蛾倡回波兮间积雪弦之骤兮脱兎驰歌倚之兮贯珠协幽留屡抑澁春莺也爽切赴防折寒氷也正宫镗喤鳯和鸣也悠延细转竹飗清也倐歘激突战骑惊也砉然止划掣裂缯也曲终有闻余韵凝也四座静听蹶不觉其醉之醒也飞斚复酬防烛更秉俣俣于于忘夕之永始奏兮怳皆有触毕弹兮各获所领闺辞多思欢耹乃欣越调沿怨乐感俱冺匪乌孙之出塞异马上之凄闻岂浔阳之去国殊舟中之怆神固知境善迁物而音能防心也载歌曰云披日迟霭春阳兮余寒夕清夜未央兮井榦绮疏靓兰房兮布席髙防烛煌煌兮蕙肴杂遝臭芬芳兮有客既醉醉徜徉兮于烁令姿耀宵光兮朱弦亲御歌琅玕兮其歌伊何鳯求凰兮愿言矢心结明珰兮彼美人兮得也可忘兮
　　参差赋【王宠】
　　余闻王卿子美文子夀承皆善吹箫赋以赠之曰
　　彼江南兮紫管洞罕节兮条遒掍防合兮象牙烂朱唇兮金锼承公子兮光御发宫商兮清秋明月兮翔东美要眇兮云中擕佳人兮燕后宫临曲池兮伏丹栊吹激楚兮顺扬风霓裳飘飘兮鸾皇若逄纷予去故而就新兮四海焉穷蹇谁留兮中止忽婉娈兮声靡眷寳结兮同心矢偕老兮君子终啴唌兮纵所之朱顔倐忽兮能不悲人生几何兮朝露晞欢乐不常兮日月驰安得千秋兮永若斯乱曰繁音促薄兮荡人心罔象相求兮穷髙深神归来兮勿周章彷徨四出兮恐弗胜聊逍遥兮澹容与哀中节兮乐不淫
　　画角赋【方逄时】
　　万窍噫于大块兮太和鼓于人心粤兼搃于一气兮肆恊比乎八音繄惟兹之画角兮畴肇锡此嘉名窃余音于韶濩兮仿遗轨于咸英效伶伦而截管希涓延以施簧应八风而不爽顺五气以成章流征间羽移商度宫殊鸣球之戞击匪钟鼓之镗锽呜呜兮轧轧喔喔兮嘤嘤悲回风兮断续哀永夜兮凄清乃若茫茫鴈塞莽莽龙庭三军独垒千嶂孤城白日沉兮昧谷暗皓月升兮瀚海澄啣枚野宿兮旌旗卷影登阵固守兮刀斗停声或倚楼而三弄或按节而一鸣风飕飕兮夜未央天窅窅兮日未生荒鸡闻而响应旅雁起而羣征梦断元戎之幙魂销壮士之营霜气凝兮锦裘襭星光闪兮寳刀掣闗山隔兮音书絶战閗苦兮防未防临风兮抱月餐氷兮卧雪泪盈睫兮半成血髪冲冠兮眦欲裂怨莫怨兮肠九回悲莫悲兮气屡结别有空闺嫠妇逺地覊臣含情无语懐忠未申灯荧荧兮照影室耿耿兮伤神褰帷殷兮欹枕婴情思藁砧而不反赋懐沙而靡听恨经年离别惜往日兮屏营叹芳华之易谢感佳防之难并梅花落兮嵗云晚杨栁折兮春欲零信良工之妙理异俗乐之淫哇单音奏而有斐羣听寂而无哗遂使桓伊俪指于长笛文姬废拍于边笳湘灵断弦于锦瑟明妃敛拨于琵琶寄幽懐兮一噏发髙韵于天涯
　　歌赋【俞安期】
　　尝诵傅毅舞赋遣辞洵美写态毕妍其后平子梁王之俦抽毫并作咸不逮兹世每以歌舞并称而谢徳偃所造歌赋寂寥短章敷陈未备余在南都遘齐王孙席上事乃衍为一篇或庶几补艺林之阙文云其辞曰
　　东呉王孙迁自齐国向意文辞数防賔客启雕堂敷瑶席合簮履腾觚爵鼔簴县鸣筝瑟乐工屡终膳夫未毕王孙起而谓客曰昔我先封之在齐也髙唐緜驹处其右鲁国虞公居其隣复有东门叩角漆园引声髙商揖封弹铗先生辞流于往牒音习乎来今其来游者则有韩娥瓠梁薛谈秦青林木留响而屋梁遗声夫宁足齿乎淮南宋蔡与夫辽西之文成俗称善歌余风未熄不德不忘乎故疆顾好而自忘其忒爰集名倡愿以娯客客曰葛天八阕寔闿厥先九招兴咸墨渡漳作佺伦大唐卿云击壌箕山君臣赓咏苓落朱干二阳初虑归来缦缦下逮五子九德始乃滥其觞而扬其澜涂山遣人而南音出九成飞燕徃而北调彰萯山破斧东声爰起余靡封翟西气发扬审音察故亦由此而辨乎四方诗称式歌书叙永言卫地以之号邑东阳以之名山歌之时义大矣哉君何以忧其忒焉于是王孙愕然而喜曰敬闻客命亶悉其原顾兹之娯异客所陈依于古则变以新声幸聆音而发防其有无闗系乎性情遂乃屏乐部蓬别馆撤藻筵即清防止琼华之堂借紫罗之荐御珠缀之帷冯雕文之案命齐秦之女召荆郑之妃集呉越之职征燕赵之姬成列进侍烂其盈而玉光互暎珠饰如翚清曥善盼轻质惧飞众曲万变惟所命之其始命也□蛾从动黛色扬辉唇朱欲剖中显瓠犀韵迟回以俟防态都案而含思喉轻欬以检气首俯仰以整仪其既发已兰馥馥以轻歕声嫋嫋而相随乍冉弱以优渥兮既缭眺而靡或激越以矫纵兮或舒肆而腾娭或缥缈以轻迈兮或萧萧而清凄或络绎以条昶兮或纡余而鬰伊或翩緜以憀亮兮或都雅而逶迤或将断而忽飏兮或将迅而忽防或将转而轻送兮或将疾而少稽或邀险而若误兮或俟机而若乖既投隟而趣汛兮遂搆防而入竒何若隂而若阳亦若安而若危翩如其往突如其来细不幽散大不昌披疾不浮厉徐不陵迟扬不遽上抑不遽頺油兮若爱黯兮若哀鯈兮若怨歘兮若怡折顿赴矩旋转就规圆如运道沈若研几况乃众口并发异啭繁词南北之音互出东西之调兼施千回万逝举无参差不期而防不絜而齐高低修短不爽毫厘繁声一响若有物絯若墨而界若斤而裁若羣珠累累而贯独缕兮若乱茧在缫而抽一丝岂能陶之于型范有若和之以天倪于斯时也璇霄遏云雕梁飞尘蠕虫徘徊以支喙兮飞走倾注而欣欣鳞物目聆之而不骇兮介族角听之而无震惟夫灵妃帝女上元法婴紫防白鹄防连辟方昭灵婉来四珠防成合兹众妙扬彼曼声轻风流水昭雾秋霜灵歩驾歘排空音容庶几乎比方至于呉都子夜石城莫愁越人拥揖女娟中流名讴碧玉善伎緑珠渡口桃叶陌上罗敷曽莫能与之匹俦也其曲则有鱼丽朝日激楚流风白云白露阳阿阳陵白水延露采菱渉江于遮归邪去鴈离鸿苹生朱华落叶吹蓬焦泉商飚沈灵流隂北里靡靡皇荂折杨阳春白雪刻羽引商八变九曲渌水江南鸟生玉鳬鸡鸣东光伺声定情艶歌何尝鹍鸡十五东门平绫长干呉趋招商采桑五调六引西曲上声清妍安缓髙族短长雅清嬥浩酣怨劳伤咸宜今而宜古咀五音而俱五行若夫郊庙房中之奏里巷道路之谣铙鼓之所习弦吹之所调亦别有其类固与兹而殊操已及夫过殷墟而麦秀居首山以采薇周王东向以哀慕兮王子南望而思归呉人离别而相去兮夏人瑶而相持寡女黄鹄弃妻扊扅越妃去国窦妇将离包胥向秦庭而哭罢兮优孟入楚宫以滑稽孔公曵杖于户外兮皇娥防戯于水湄鉏商樵而麟获兮楚狂过而鳯衰易水寒兮壮士去乌孙逺兮公主悲子胥河上渔父芦漪青陵乌鹄緜上龙蛇幽囚赵主放逐湘累孺子沧浪之濯梁伯北芒之噫陇头水之戍客上留田之孤儿以至汉帝兴而过沛楚军困而在垓天马逺至鸿鹄髙飞沈璧瓠子泛舟淋池戚姬抱杵于永巷兮翁子负薪于路逵杨侯乌乌而拊缶兮商老晔晔而采芝班女团扇之怨田横蒿里之哀协律北方之佳人益守莋都之逺陲林林总总不可殚稽亦莫不因感而响泄触事而音来然皆偏声而促调或短节之与夫璅辞岂若兹之下变乎众庶上乱乎祗灵听之者举一其心而敛其意専其志而凝其神酒澄不及乱殽干不漫进暴者为之惠柔兮躁者为之泰宁怒者为之改虑兮妬者为之息争忧者气为之宣冩兮喜者色为之不形懦弱为之奋迅兮亢厉为之逡巡矧含五徳之妙理夫人亦在乎善聴性情殚为之涤荡孰不去故而就新岂必树蘐于堂背足以忘忧而引年乎乱曰音声微妙惟丝竹兮瑟琴筝笛与笙箫兮聆其清韵匪不淑兮惠察其文殊邈邈兮往哲有言兹可复兮丝不如竹竹不如肉兮王孙避席而起率诸歌伶再拜录之用传千龄
　　秋夜琴声赋【杨兆京】
　　余性嗜音律托志清琴夜防月落忽闻逸响徘徊留之不能去爰赋短章聊写其因风逺近无端触耳之况耳若夫极意敷扬备求端委则子渊安仁叔夜季长箫笙琴笛各有名篇余何必更为效颦哉
　　感草木之变衰兮亭臯静而凉生皎素月之流空兮银汉寂而无声忽回风之送响兮发清微之悲鸣乍掩抑其如诉兮屡断续而凄清岂园客之丝兮抑九寡之珥惊广陵之调兮契钟期之防髙山欝而嵯峨兮后潺湲其流水入楚泽之涵秋兮冷沅江之兰芷弄塞门之积雪兮感从军之荡子尔乃玉堦叶坠金炉香起初调既更新声复始乱松风之寥沥兮环佩响于长安寄乡愁于千里兮泣天外之离鸿抚弦轻泛如落花流絮舞春风长吟永叹如故姬对扇怨深宫顿挫繁寃如逐臣覊客诉孤忠萧条寂歴如幽人逸士啸髙嵩神明为之畅适精魄为之犹夷哀愁纒于末防音荡于流飔清猿听之而垂泪孤鹤闻之而苦悲竹露凉于虗馆萝月入于薄帷于是变商易羽弦急柱促发为竒弄更为别曲肖鸾鸣而鳯和冩寡鳬与别鹄彼太古之遗音何繁忧之感触罢秦筝而收响柔赵瑟以停歌望连成而不返鲜知音其奈何迨曲终而奏雅何冲融其太和秉幽闲而静洁含至德而无颇寔正性而闲情匪郑卫之繁多但一弹而三叹奚丝竹之森罗

　　明文海巻三十六
　　钦定四库全书
　　明文海巻三十七　　　　　余姚黄宗羲编赋三十七
　　崆峒雪樵赋【宋濓】
　　伊空同之防起兮镇峤南之灵区翠旓缤其荡空兮播颢气之蕤绥章贡挟以比流兮盎土脉之滋腴穴遥通于龙翕兮势蟠亘于鬱孤信地维之与宅兮为灵真之所都则有白鹤羽人黄唐丹士辟玉为房铸金成黍仰青帝之布帷拨赤霞而启笥悼下土之坌浊凌刚风以迳度惟彭城之仙子兮式烂柯之遗轨谓灵奕之可观兮意翩翩而遐举裘剪鹿肌之花屦约芝田之蕋巾割湘云之枝鞶防彩鷮之尾伤胡麻之未饭爱白石之堪煮逾洞真之石扉借修月之宝斧期缑笙之下临兮庶緑文之可防于时冬届朔风交水腹坚金茎高二鹤夜语阳鸟昼韬莾六花之聚白合溟涬于空寥幻九清之秘景辟太素之神苞夺人目精兮若流汞翻空而不定一白无地兮如烂银炫燿于霜臯琼林玉树叠頴聫柯条顿忘于春緑蘤巧缀于晴梢乃陟瑶磴乃依氷樾肤中寒而生鳞指屡僵而弗屈丁丁许许不遗余力已枯成采方长不折玉屑随声而轻堕霜茎倚云而初积束以九真之赤藤附以千年之苓魄既逍遥而咏归忘蕉鹿于今昔歌曰我采我樵兮太蒙之野万树珑兮玉光照夜孰能相从兮与霓旌而俱下于是筑石灶繙金经养神火炼黄宁汞生水虎之窟铅出火龙之扄液承太一之珠机运元华之精凭添抽之卦防植鄞鄂之丹城逮伐毛而洗髓致隂烁而阳凝种芝于琼玉之山折桂于广寒之庭领衿佩于桥门集鹓鹭于王廷白简霜飞绣衣春明近一出而持斧使九夏之生氷廼乘风而来归兮将瀛洲之先登隔人间之风雨兮遽真凢之异程至若西隣之子沈酣羶荤屏香曙笙火花春葆阶舞楚银舘歌秦黄尘迷南华之梦屣嗤东郭之贫乐钟鼎之遗艶厌烟霞之近醇尚父吊渭阿衡耕莘或封齐于东海或致君于华勋齐出处于一涂肻变志于屈伸世缤纷兮丽以新蜡代薪兮伤芳辰翻海水以为霖兮曽莫濯夫游尘孰不化为胡燕兮依华榱之飞文丹禽鸣于空谷兮亦寥寥之一闻弹樵歌之逸响兮寄緑绮于秋旻歌曰若有人兮在兰屈止白虎为使陟崇巇止皓毳回飚敷天葩止虚白内朗絶纎瑕止仁斧□戕龙锵鸣止鹈膏匪施痂弗形止剪彼薪樗扶松柏止养贤大鼎熟以烹止天下为公大道行止遡花屹立思盈盈止
　　躭犁子赋【练子寕】
</div>
    <div class="pagination">
<a href="明文海_page8.html">上一页</a><span>...</span><a href="明文海_page4.html">4</a><a href="明文海_page5.html">5</a><a href="明文海_page6.html">6</a><a href="明文海_page7.html">7</a><a href="明文海_page8.html">8</a><span class="current-page">9</span><a href="明文海_page10.html">10</a><a href="明文海_page11.html">11</a><a href="明文海_page12.html">12</a><a href="明文海_page13.html">13</a><a href="明文海_page14.html">14</a><span>...</span><a href="明文海_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
