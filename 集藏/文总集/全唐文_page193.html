<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 193 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 193 页/共 603 页
  </h1>
  <div class="content">
   ○为宰相贺赛龙潭有瑞□表
    臣某言：适内谒者监牛仙童至，奉宣进止，先为苍生祈雨，今日告赛不坐，明日刘修不坐者。凉秋已来，时雨未降，陛下忧勤兆庶，躬自祈祷，甘泽溥洽。又陈昭报，亲纡凤辇，俯诸龙堂，御膳撤鲜，斋宫致洁。亦既累日，方申大祭，礼毕之後，更祝龙潭。才发德音，已臻丕应。仙童云：其时即有青紫□自潭而起，灿熳呈祥，烟カ布和，势腾晴空，光映秋水。即知飞龙之德，变化无方；圣人之感，深微莫测。惟兹灵贶，实谓殊常。臣等特贺恩荣，倍增欣庆，伏望宣示朝列，兼付史官，用垂明徵，永昭盛德。无任庆忭之至，谨奉表陈贺以闻。
    ○为宰相贺中岳合炼药自成兼有瑞□见表
    臣某言：臣等伏见道士孙太冲奏，事奉进止，令中使薛履信监臣於中岳嵩阳观合炼。其灶中著水，置炭於灶侧，对三却回，已经数月。泥拭既密，缄封并全，即与县官等对开门。其炭并尽，灰又别聚，不动人力，其药已成。初乃五色发瑞，终则太阳晖於炉际。又河南裴敦复所奏，并奉敕令右补阙李成式往念并同者。臣闻神变无主，式昭於幽赞；圣心有感，必念於元通。陛下至德奉天，精诚契道，动无不应，事若合符。故得炼药之所，瑞□先见，丹垆不，金液自成。太阳降精，宜假於人工；飞廉扇炭，谅关於神力。殊祥特异，旷古未闻。灵迹既彰，用资於圣寿；群生何幸，就睹於昌期。况在微臣，实倍常品。无任跃之至，谨奉表陈贺以闻。
    ○为宰相贺太原府圣容样至有庆□见表
    臣等伏见太原尹常济奉今月四日紫极宫玉石圣容样至北京，其时有庆□垂天，自辰至已，轮纷郁，万姓咸观者。伏以灵物呈瑞，神仙效灵，岂伊天地之和，更是寿昌之庆。况太原旧国，王业所兴，圣容才及於近郊，卿霭已彰於合契。氤氲五色，变汾水之白□；隐映三清，类函关之紫气。上元感通，品物同欢，况在微臣，倍深庆悦。无任跃之至。
    ○为宰相贺李树凌冬结实表
    臣等伏见刘麟奏，南郡李树凌冬结实，并图及李实者。惟此珍树，名应皇族，元元所指，用兴长发之祥；明灵是凭，故表非常之瑞；已经夏实，更发冬荣，霜雪而翠叶不，斯须而朱实皆就。仁及草木，既叶太平之期；道贵生成，仍呈久视之应。恭惟圣感，讵可名言，所以彰宝祚之灵长，表天枝之硕茂。远逾海峤，来荐阙庭，岂三秀之足称，何两歧之敢喻？殊祥荐至，品物同欢，况在臣等，岂胜跃？无任欣庆之至，谨奉表陈贺以闻。
    ○为宰相贺合炼院产芝草表
    臣等伏见道士黄河清等奏，兴庆宫合炼院内产芝草，五色分辉，六茎（阙二字）神丹入炼而转精，祯祥应期以如答。睹兹嘉瑞，望宣付史官者。伏以灵芝所致，和气之精，著美仙经，标名瑞典。陛下深仁契道，至德通神。炼液飞丹，既启长年之馆；敷华有叶。遽呈三秀之祥。五色有类於卿□，六茎且符於帝乐。岂惟动植昭感，以表於休徵，固亦真仙叶应，用彰於圣寿。臣等忝侍轩陛，倍深庆悦。无任跃之至，谨奉表陈贺以闻。
    ○为宰相贺武威郡石化为面表
    臣等伏见王亻垂奏，武威郡番禾县嘉瑞乡天宝山周回五六里，石化为面，在近村闾及诸郡部落，自今载正月以来取食，甘美益人。又按《图经》，贞观九年，凤凰集於此，故名嘉瑞乡，其天宝山在此乡界。伏以神道设教，变化无方；圣人为心，感通必应。陛下仁г动植，泽及生灵，故得地不藏宝，石变为面，既资人食，又济边廪。成熟自因於道气，艰难不待於农功。岂来麦之足方，何雨粟之能喻？况山符圣号，用彰於万寿；乡表瑞石，允迪於前烈。殊祥叶应，景福攸臻。臣等忝侍轩墀，倍深庆悦。无任跃之至，谨奉表陈贺以闻。
    ○为宰相贺檀州界破奚贼表
    臣等今月二十五日於易州所奏事，陛下顾谓臣曰：“朝夕之间，诸军当有捷书至。”臣等愚浅，莫测天心，不逾数日，张守果奏副将安禄山於檀州界破奚贼，擒生斩级，并获马牛，计至数千。定期不差於晷刻，指事有同於符契。圣惟广运，神以知来。微妙之言，自成於系象；元通之术，不假於蓍龟。精义难名，前古未有。臣等何幸，亲睹明徵，惊喜之诚。跃交集。伏望宣示朝列，兼付史官，式昭德音，永用垂范。无任喜庆之至，谨奉表陈贺以闻。
    ○为宰相贺破吐蕃并庆□见表
    臣等比见吐蕃举国徵兵，向二十万，掘壕置栅，攻逼定戎城。顷因奏事，陛下谓臣等曰：“吐蕃虽众，当即破亡。计日之间，捷书必至。”昨见皇甫惟明奏，破定戎城下吐蕃贼二十万众，并斩获大将论莽布支头，随状奉进。又初与贼相遇，西风甚急，及交锋之後，便至风回，既扫妖氛，兼有庆云见者。臣闻天之讨罪，俟盈贯而方诛；圣无不通，匪常情之所及。伏以西戎凶鬼，久负恩信，敢逾绝漠，来犯边城。举国兴师二十馀万，经时固守八十馀日，蚁聚蛇伏，狼顾鸱张，据便地之井泉，逼悬车之暂垒。虽逆顺曲直，本无敌於王师；而众寡安危，难预卜於人事。自朝及野，能不忧虞？陛下神算无方，睿谋先觉；料此狂寇，必合败亡。决秘策於禁中，落奇兵於天上，应期扑灭，万里廓清。天声所振，已於四海；虏将之首，又悬於北阙。事均符契，理绝名言。况合战之时，则返风破敌；决胜之後，则卿□蔼空。大块资其杀气，轮表其休色。实惟圣感，讵测神功？主在庶寮，不胜忭跃，况於臣等，倍万恒品。无任庆快之至，谨奉表陈贺以闻。
    ○为宰相贺九姓斩送突厥首表
    臣等伏见王忠嗣奏，九姓拔悉密等斩突厥可汗首，送至朔方军者。伏以北虏孔炽。其来自久，凭险恃远，干纪乱常。虽圣德抚和，约为父子之国；而野心凶犷，不改豺狼之性。既盈稔贯，自速天诛。顷岁已来，频贻丧败，酋豪向化，虽已归降，默啜迷恩，尚为潜窜，苟合馀烬，偷安绝漠。陛下圣虑先觉，神谋独断，使其种类，自至携离，咸革面於塞垣，遂传首於军垒。以狄攻狄，宁劳六月之师？有征无虞，岂待三年之克？永罢边柝，遂清虏庭，斩蚩尤而莫俦，戮防风而何有。岂惟率土无外，用表于昌期？固亦先天不违，更彰於睿算。凡曰士庶，不胜庆悦，况在臣等，倍百恒情。无任跃之至，谨奉表陈贺以闻。
    ○为宰相贺突厥来降表
    臣等伏以突厥患边，其来自久。顷虽朝廷示信，约为父子之国；然而戎狄无亲，常畜豺狼之志。陛下圣谋广运，睿略元通，至道昭感，神明叶赞。不劳一卒，不顿一兵，使其种落，自相携贰。今叶护败亡，殒身漠北，妻子缧系，为俘阙下。巢倾席卷，瓦解□散，万里无事，二庭遂空。旷古不宾，尽为臣仆，普天所覆，皆入封疆。谅由负德背恩，自速天亡之祸。固亦休兵偃甲，用彰海宴之期，实有无方之神，宁惟不战之胜。求诸载籍，所未尝闻。臣等幸遇昌期，欣逢大庆，忝居近密，实倍恒情。无任跃之至，谨奉表陈贺以闻。仍望宣付史官，兼示中外。
    ○为宰相贺陇右破吐蕃表
    臣等先在城中，因奏事陛下谓臣等曰：“朕料至重阳已来，诸军必频克捷。”臣等钦承圣旨，讵测神功，近者陇右果奏斩获莽布支，并生擒苏毗王。及銮驾将回，剑南节度使章仇兼琼又奏，西山将士分为五道，破吐蕃城堡镇栅等四十馀所；四镇节度马灵察又奏，破吐蕃不可胜数，并闻护密识匿等数国共为边捍者。数旬之间，三方告捷，应如影响，合若符契。禁暴如武，尽决於宸衷；知来似神，更超於系表。斩级获鬼，陷阵毁城。分南方之五将，举无遗策；道西城之诸蕃，仍为外蔽。百战百胜，以夷攻夷，高居九重，悬料万里，所以彰睿略之天赞，知犬戎之日蹙。臣等忝陪巡幸，预奉德音，踊跃之诚，实倍恒品。无任欣庆之至，谨奉表陈贺以闻。
    ○为宰相贺赵郡铸天尊及佛有诸瑞表
    臣等伏见赵郡奏，铸等身元始天尊，其日天气晴和，祥□散彩。又开模未毕，先出白光，尊容渐见，毫光圆满。其花冠耀白色如玉，遍身衣帔，自然□霞，眉上两点白光，流转照耀。又铸等身释迦牟尼佛，螺髻兼遍身自然玉色，唯顶至面为紫金色。圣情敦道，天心护法，爰降宸仪，将崇宝相。铸写之际，祯祥屡臻，初发止於上京，遂呈祥於外郡。金姿玉色，不假琢磨；霞帔霓裳，非因藻绘；见祥光於眉宇，生瑞气於□端。曲示明徵，宛如合契。元贶稠叠，用彰万亿之期；苍生何幸，尽登仁寿之域。臣等忝奉轩墀，倍深欣庆。无任跃之至，谨奉表陈贺以闻。仍望宣示朝廷，编诸简册。
    ○为宰相贺开元寺释迦牟尼佛白光等瑞表
    臣等伏见开元寺所铸释迦牟尼佛，身现金色，顶含白光，发浓紫於圣容，散纯黄於佛体。未加莹饰，已成相好，殊祥异应，昔所未闻。伏以圣人为心，元妙莫测；至诚所感，灵变无方。陛下子育群生，宏修正教，写真容於法界，传宝相於恒沙。洎崇建以来，祯祥毕集，自有神通之助，岂资人妙之功？超绝瑞於千古，表昌期於万邦。凡曰士庶，不胜庆幸，况於臣等，倍切常情，无任悦之至，谨奉表陈贺以闻。
    ○为宰相贺宫人梦玄元皇帝应见表
    臣等昨因奏事，亲承德音：宫中有一妇人，性颇好道，然未全通悟。数日以前，忽梦元元皇帝殷勤教诫道法，尚未尽解遵承。无何，又依前梦见，大被呵责，遂以水巽其两目，因而丧明。比梦觉後，都无所见，然始责躬罪已。精祈至真，又梦元元皇帝教之曰：“汝可见吾孙，自当立愈。”其妇人曰：“不知孙是何人？”曰：“汝皇帝是也。汝至酉时可见，当施其法，使汝知验。”至时，宫中数人共扶见朕，朕为洁诚作道法使救疗，其目须臾自开，平复如旧。圣祖灵感，昭然合符，与卿等同庆者。伏以混成莫测，元元阐其教；众妙难名，陛下光其业。二圣表德，千古叶符，将告天休，遂凭宫女，乘恍惚而为梦，在希微而有声。不因其言，孰报贻孙之庆？不开其目，何彰救物之慈？法事既陈，灵徵果验，能使病者，复归其明。当圣躬本命之时，合烈祖元通之契，事且符於久视，理仍叶於常存。殊尤之祥，载籍未有。臣忝迹枢近，亲奉德音，庆悦之情，实倍恒品。无任跃之至，谨奉表陈贺以闻。
    ○为宰相谢至尊为苍生祈福表
    臣等伏见太常寺太祝王奏，陛下自临御以来，未尝不四更已後，夙兴盥漱，为苍生祈福。每遣公卿方士巡察川岳，祝文虔诚，御札亲署，曾无一字，自为圣躬。伏请自今以後，圣心徇物，俯垂矜允，下情获展，品物同欢。伏以虞后明，但闻恭已；周王旰食，亦谓忧人。未有精意妙门，勤祈道宝，劳圣躬於夙夜，移景福於苍生。遂以为常，久而无倦，肇自开辟，未尝睹闻。虽覆焘之恩，岂求报於刍狗；而生成之类，愿效祝於封人。天听不违，民心载悦，况在臣等，特荷殊私。莫测神功，空惭帝力。无任忻庆之至，谨奉表陈谢以闻。
    ○为李右相谢上上考表
    臣今日伏奉恩旨，垂赐上上考并辞，捧读兢惶，战汗交集。臣谬以庸薄，久尘枢近，承奉明命，述宣圣谟，罪戾犹多，涓埃何补？岂晤天心善诱，宸眷殊常？垂翦拂於德音，逾涯越分；降恩私於考绩，超等迈伦。虽承含垢之慈，终多覆饣束之惧。无任惭悚之至。
    ○为宰相谢赐竹扇表
    高力士至，奉宣恩制，各赐臣等竹扇及圣赞。赍以器用，俯矜於烦暑；博以文章，更垂於光拂。殊私备及，自昔未闻。臣等轻生，谬膺大任。虽声心励节，徒有慕於修篁；而浅识薄材，何足当於睿藻？外荣天锡，内愧御题，善诱之恩则深，负乘之责弥惧。何以对越休命，奉扬元风？捧对兢惶，罔知攸措。不胜感戴之至，谨奉表陈谢以闻。
    ○为宰相谢赐果实等表
    臣等今日频承赐赍，累降珍鲜，饱德空深，荷恩无力。伏以甘果之实，今则非时，宁惟自远而来，固亦以少为贵？当供御膳，以备天厨，何幸小人之腹，忽辱非常之赐？未施尘露，空忝稻梁，悚戴惭惶，罔知攸措。谨奉表陈谢以闻。
    ○为宰相谢赐永穆公主池亭游宴表
    臣某言：内使赵侃奉宣恩旨，赐臣等明日於永穆公主池亭游宴者。谬承天泽，频赐春游。小人之腹，每辱於珍膳；下里之听，屡闻於仙乐。殊私荐及，荣施难酬。虽朝野多欢，实乐太平之运；而涓埃莫效，弥惭非据之恩。无任悚灼之至，谨奉表陈谢以闻。
    ○为宰相请不停千秋宴会表
    臣等伏见太常卿韦纟舀奏称，京兆尹韩朝宗面承进止云，若更不雨，即停千秋节者。臣等伏以千秋令节，万寿良辰，上以答皇天启圣之休，下以展苍生务农之望。礼白帝，赛田神，著在典式，久通诚感。陛下以经旬不雨，忧人轸念，有阻群情，将停盛节。勤恤之旨，被物以深；而祈报之欢，於义难间。况近城郊甸，虽以愆阳，自馀郡县，频г霈泽。今自东京起居使魏方进至，臣等亲问方进云，自陕以东，数日一雨，秋稼滋茂，特异常年。此则万庾可期，三农无害。近郊之内，虽未г霈，率土之滨，已知丰衍。太平令典，岂可阙如？又数年以来，此礼频废。臣子之地，献寿无因；朝野之情，多欢莫展。特希天鉴，俯畅人心。
    ○陈情表
    臣父嘉之，幸遇明时，早勤学业，出身入仕，四十馀年。历官五政，经考二十，未能亨通，才及令长。臣夙荷严训，累登清秩，频迁省闼，又拜掖垣。地近班荣，臣则过量；途遥日暮，父乃後时。在公府有偷荣之责，於私庭无报德之效。反惭乌鸟，徒厕鸳鸿。伏望降臣一外官，特乞微恩，稍г臣父。
    ○应贤良方正科对策（并问）
    问：朕闻理国莫尚乎任贤，命官必资乎选众。尧舜以声而以度，考良难；殷周取德兼取言，徵求匪易。朕所以载怀经术之彦，夕遗其寝；虚伫艺能之士，朝忘其饥。子大夫光我弓旌，应斯扬择，为政作法，岂无前范，安人济时，亦有令躅。宜叙立身之志，各言从官之才。至如七辅、八元，施何纲纪？十臣、四老，正何得失？并陈事迹，兼详名氏。夫朝会古礼，登享旧章，九仪式辨其赐，六贽各明所执。雍起自何年，亳社立於何代？天士、地士，此何所封？诸布、诸严，彼何所主？又穆邦家而济生死，三圣之教何长？利动植而益黎元，五材之用何要？工商两业，在俗何先？文武二柄，适时何急？凡此数科，不获双美，必去者方於去食，可存者同夫存信。朕将亲览，尔等明言。
    对：伏惟陛下文明有赫，元圣广运，劝激极乎宇宙，察微穷乎物象。至如选众任能之术，礼经享物之要，三圣五材之短长，文武工商之用舍，斯并独断圣虑，悬衡睿谋，百辟端委而雍若，庶绩不言而潜运矣。犹以为立政图大，试言务重，弗躬弗亲，庶人不信，降清问於穹昊，俨神威於咫尺。斯亦尧咨舜吁，同德比义。臣愚敢不拜手稽首，对攵天子之休命。制策曰：“子大夫光我弓旌，应斯扬择，为政作法，岂无前范，安人济时，亦有令躅。宜叙立身之志，各言从官之才”者。臣闻邦有道，贫且贱焉，耻也。今神化阴骘，要道光被，设序塾以教於乡，立胶庠以训於国，制为禄秩，以劝其从，则含生禀灵者，孰不刻意於仁义，饬躬於闻达？所谓尧舜之代，比屋可封也。臣以一介，能行无取，思勉进以追群，顾观光而知愧。尝亦自强不息，有闻而行，驰颜闵之极挚，伏周孔之轨躅。学古庶乎叶道，慎行期乎润身，非有志於干禄，苟求仁於寡过。立身之志，允或在兹；从官之才，则愚岂敢？何则？仲尼有言曰：“如有所誉，其有所试。必也临事，难乎预谋。”昔孔明之自比管乐，时人未许；仲由因之以师旅，夫子哂之。祗奉睿问，惧深陨越，其敢冒，轻议天工。陛下点若不弃菅蒯，无遗蕴藻，考片言而察所以，效一官而视所由，安敢哉！取则不远，知人则哲。陛下允迪於圣君，扬已自媒，微臣敢辞於鬼行！制策曰“七辅、八元，施何纲纪？十臣、四老，正何得失？并陈事迹，兼详名氏”者。《书》曰：“惟后非贤不，惟贤非后不食。”故君明臣忠，予违汝弼，时闻间出，代有其人。昔者黄帝之首出庶物也，时则有若七辅，股肱舟楫；虞舜之宾于四门也，时则有若八元，忠肃恭懿。周文之心德同济，始用十臣；汉储之羽翼已成，初闻四老。陈其事迹，斯亦庶乎；详其名氏，固可量也。七辅则风牧共贯，八元乃伯仲同归。语十臣之伦，则太颠、闳夭；稽四老之类，则绮季、园公。昔郯子之叙古臣，劳於倾盖；鲁公之问儒行，疲於更仆。况实繁有众，急景不留，聊举凡以见意，岂遽数而周物。制策曰“夫朝会古礼，祭享旧章，九仪式辨其赐，六贽各明所执。雍起自何年？亳社立於何代？天士、地士，此何所封？诸布、诸严，彼何所主”者。《传》曰：“朝有定制，会有表仪。”《书》曰：“享多仪，仪不及物，曰不享。”斯盖曲为之防，事为之制。经礼三百，仪礼三千，载在祀典，藏之史籍。九仪谓一命受职。再命受服，三命受位，四命受器，五命赐则，六命赐官，七命赐国，八命作牧，九命作伯。六贽谓孤执皮币，卿执羔，大夫执雁，士执雉，庶人执鹜，工商执鸡。雍起於秦年，亳社立於周代。天士、地士者，汉武之宠方士，将军始受其封；诸布、诸严者，班史之记小祠，先儒不详所出。制策曰“穆邦家而济生死，三圣之教何长？利动植而益黎元，五材之用何要？工商两业，在俗何先？文武二柄，适时何急”者。夫人生而静，天之性也；感物而动，情之欲也。天禀其性，而不能节，圣人能为之节，而不能绝。故务恬朴，贵清净，同术於汤之益谦，合志於尧之克让，此道教所长也。若乃不杀伐，证因果，包太空以为言，化群有而归寂，此释教所长也。皆能惩窒嗜欲，静镇纷糅，王侯得之，以贞天下。至於辨贵贱，立君臣，示之以好恶，因之以诛赏，使礼乐刑政，烁然可观，则为善不同，其味相反，系风捕影，荡而无适。故知孔氏之立教，乃为邦之所急也。《传》曰：“天生五材，废一不可。”断之於阴阳，效之於气物，示休咎以垂诫，因兴衰以运行。若可废，则乾坤之道，其或息矣。然土爰稼穑，居中履正，应我皇之休运，弼大化以阜成，利动植而益黎元，先金火而逾水木。必不得已，斯其一隅。又国有六职，实载工商，时之二柄，莫先文武。同唯阿之相去，何是非之足徵？然舜命共工之职，周有《考工》之记，车服器械，斯焉取斯。岂与夫乘时射利滞财居逐者，若兹之琐琐焉。文德者，政之所专也；武威者，文之所助也。然则士农之末，作巧贤於鬻货；平之岁，经国先於定功。臣学昧稽古，思迷政途，谋适不用，空愧绕朝之策，道之将行，犹委仲尼之命。谨对。
    ○对读书判
    〈甲读《周书阴符》，或告违法。〉
    所习有业，著在前典；不读非圣，闻诸昔贤。甲知敬学之为先，遂发愤而忘食。既而下帷之时，不学明训；张灯之际，乃习《阴符》。徒成仲舒之淫，不如元凯之癖。或称违法，诚则伊咎，欲将议狱，其或有词。至於太公传符，苏秦佩六国之印；黄石受记，张良珥七叶之貂。苟如斯失，无於辟。
    ○对除丧鼓琴判
    〈乙既除丧，而鼓琴成声，或告忘哀，云不敢过。〉
    三年之丧，宁戚则易；百行之最，惟孝为先。乙既除，栾棘馀毁。既而绿琴在御，朱弦高张，搏拊成声，愉乐斯在。虽子张临丧，和之而和。先王制礼，不敢不至，与其乐也，何其速哉？
    ●卷三百十二
    ☆孙逖（五）
    ○宰相及百官定昆明池旬宴序
    古者天子居青阳，服苍王，於是乎和令布德，行庆施惠，其义远矣。粤若稽古，皇帝御天下之十有九载，溥畅神化，宏宣大明，氐羌来享，四方无事，元凯升朝，百揆时序，年屡丰而多庆，物由庚而自乐，乃赐群臣十日宴，所以毕春气、乐太平了。越三日己巳，会於定昆明池。於是秉钧宗公，执事庶尹，元衮赤舄，黼衣绣裳，奉璋峨峨，佩玉锵锵，仰丹阙而拜命，俯清川而乐饮。大庖孔硕，尹京为致饩之司；旨酒思柔，柱史为佐樽之政。既锡之以高会，又悦之以备乐。修妓罗舞，名倡间歌，含姑洗於钟鼓，动阳春於羽。陟则设，降则具舟，榜文以溯洄，与飞鸥而狎玩。鲂与甫甫，凫翼翼，薰风敷散於草木，喜气宛延於郊甸。亦既醉止，于胥乐兮！夫恩之所覃者深，则感之所及者远。引之於大，足以助天地之同和；伸之於微，足以致鱼鳖之咸若，大君垂裕，岂虚也哉！诗以展事，抑惟旧典。我上相裴公，中书令萧公，保皇极，缉熙文教，以为正国风、美王化者，莫近於诗。微言浸远，大义将缺，乃命革划浮靡，导扬《雅》、《颂》，斩雕为朴，取实弃华，亲题首章，以倡在位。皇矣上帝，式歌文王之德；穆如清风，方闻吉甫之颂。请问其目，列之於左。
    ○湖中宴王使君序
    书曰：“寇贼奸宄。”又曰：“夺攘矫虔，延於平人，干国之纪。”常州刺史王公，奉若天命，肃清江服。德之至也，不言而默信；令之行也，不言而知惧。政未期月，路不拾遗，斯武子、郑太叔、常从事於兹矣。岁三月，使车行郡，轻舟入湖，自公及私，寓物成趣。水照金章，春明朱绂，倚禹穴於前棹，回越城於後屏。南国春暮，莺花乱飞，东山昼晴，林岭皆出。载酒公宴，寻幽水嬉。班秩以节，在宴乐而有礼；簪笏斯皇，觉□湖之增价。夫皇华乘传，朝寄之重；邱壑林薮，幽趣之适。在此行也，兼而有之。请赓载歌，用旌厥美。
    ○赵六宅浴後宴序
    昔孔门达者，言志於夫子曰：“浴乎沂，风乎舞雩，咏而归。”岂非游必有方，道在则乐？贵洁清以象德，辅精爽而成趣。吾友赵子，亦事斯语矣。历选暇日，咨谋同心，备预芳华，有事沃盥。炎火电烟，洞房燠若，扌突汤以申诫（阙一字），水知其善。清以流其恶，则形之汾浍，苦而利於病，则神之药石。虽雅琴养德，惠风析酲，曾何喻哉？未足多也振衣而退。继酒为乐，需食有节，诵言无哗，所贵酣畅，以和湫底。夫始於澡身，终於养神，乐只君子，曷尝违仁？左卫骑曹张，晋明伸纸染毫，俾予题序。
    ○送李郎中赴京序
    今上有天下之十载。銮辂在丰。而大夫师长，庶士御事，分曹成周，俾赞居守。岁八月，诏下东都，召水部员外郎李公拜工部郎中，崇德也。李公主善秉哲，敏才虑行，葆光能明，冥枢自达。始以茂才擢第，与今中书舍人许公俱补广陵掾。相与沿达淮泗，啸歌□物，《雅》、《颂》允铄，东南有光。官匪慢而趣成，道不行而乐在。自时厥後，盖四三年，或翰飞禁垣，或鹰腾仙阙，接武轩陆，迭耀冠剑。夫岂求之欤？皆温良恭俭让以得之也，所谓谦受益德必闻。昆仑琅，南国橘柚，无远不届，彼何言哉！传置具车，候亭出饯，西颢沆砀，北阴肃杀，风落崤渑，霜飞河，金羁载驰，紫亭何远？夫居四民，时地利，周所以贵冬官；草奏议，应列宿，汉所以宠郎署。之人也，之德也，必能简孚乃职，克休厥声，天秩虚求，明庭仄席矣！凡今作者，赋诗赠行。
    ○送李侍御之芳黔中掌选序
    高阳氏之才子，侍御其人焉。夏之文，求也艺，兼而有之矣。顷者持斧河朔，独按专城，明罚敕法，所向风靡。是以有黔中之往，俾修河朔之政。不然者，何万里而南为？至如遐荒靡莫之俗，置吏羁縻之道，则众宾叙之矣，倦谈者何得而称焉？
    ○送张补阙归邺序
    余射策於洛城南门者，有年数矣。补阙张子，尝同汇征，逮挥翰於禁庭，又联官於近侍。人各有旧，所贵於同声，吾爱其才，敢忘於久要。承明厌直，河朔言归。且邺惟旧都，漳有深涉，昔闻七子，今在一门。北州为营，当有聚星之会；西垣赠别，请陈零雨之诗。
    ○送蒋胄曹充陇右营田判官序
    古之使臣，必有命介，所以谋阙计事、类能撰功。蒋侯之往佐轩，盖其义也。夫其敏行精识。长才博闻，克荷《诗》、《礼》之训，聿修清白之业。故妙年从官，已著老成之风；卑飞未骋，共许垂天之翼。是行也，必能使田有封洫，事著典常。储峙孔殷，甲兵不顿，爱人许国，何以尚兹？时中丞公亢宠天朝，而子勤役边鄙。岂不以策名委质者，义方之大训，出入顾复者，常情之小慈，不贵垂堂之说，还嗤倚门之望，懿乎哉！又闻君子之远其子也。河陇先秋，鹰隼方击，赞成纠慝，今也其时。群公题之，赋诗以赠。
    ○送裴参军充大税使序
    古之王者，税公田虞衡之入，给郊庙赐与之用。无有远迩，咸率乃职。越会稽郡者，海之西镇，国之东门，都会蕃育，膏肆兼倍。故女有馀布，而农有馀粟，以方志之所宜，供天府之博敛。篚丝，缗金刀，浮江达河，命为舟之役；撰功底绩，实赖饮冰之使。是行也，裴子为政焉。乃命水工，具行器，节制费用，详度川陆，指洞庭以北上，向长安而西矣。谈笑之外，厥有成功；樽俎之间，见其从事。展使能者，非子而谁？而畴昔交情有，今兹吏道，叹沦落於荒服，结殷勤於官次。乔木之国，子其归乎？篁竹之乡，余何为者？肝胆楚越，始合终离。呜呼！歧路素丝，得其几矣！十月冬旱，三江昼晴，梦故园之黄落，见长河之鸿雁。泽国山水，天资助人，炎方草树，岁寒未入。居者爱客，行者徇公，拜神禹之清祠，泛伍员之涛水。车马叠迹，倾越人於外郊，楼船接舻，溢吴歌於寒浦。赠君以不拜，戒君以登陟，揽涕河道，赋诗咏曰。
    ○送遂州纪参军序
    遂州参军纪公，吾友□将之令弟也。敏於行，志於道，克修人彝，允副兄勖。噫！周公之允，纪为其首，天祚明德，必将有後，不然，何棣华之可久也？选曹举善，群吏须才，九霄始构，一命而伛。穆卜吉日，遄征畏途，缅跻岷，遐淑[B14A]汉。宿息岩险，凌临湍悍，仗信不栗，载义必亨。方慕忠臣之志，固无垂堂之责。尔之寡兄，克施有政，是则是效，念兹在兹。福利则觎心永隔，远嫌则荒言自绝。固虽邛之产，巴蜀之饶，不润脂膏，谁谤薏苡？懋厥丕德，时维哲人。群公赠言，要仆题序。
    ○送康若虚赴任金乡序
    昔太史公涉汶泗，登邹峄，以观孔氏之遗风。康子之吏於是邦，有以见古人之心矣。况大君出豫，将事升中之礼；有司择人，俾佐奉高之邑。利在求旧，急於使能，位卑才难，亦可宗也。夫强学业者义之用，工文者艺之本，明识者智之府，令名者德之舆。子曰（疑）士四德以待百事，如农之既勤，若射之有志。行无越思，往无不利，彼游刃於理剧，固恢恢乎有馀地矣！初余以朋友之故，谪居荒服，憔悴湘滨缙云，不调明时，殆将十载。是举也，所谓理旧，续常职，信有国之令典，知若人之晚成。五月鸣蜩，载驱翘翘，赠之维何？折彼柔条，饯之维何？席彼秀。炎□在天，景风拂野，时燠方炽，吾子勉之。请各赋诗，以无忘平生之好。
    ○禹庙别韦士曹序
    世称命祠者，禹庙之谓矣。初少康以一旅之众，复禹之绩，祀夏配天，不失旧物，立祠制位，兹其始也。炳灵不测，潜德有孚，东南风土，罔不祗若。故自斑白，至於童幼，骏奔走，执笾豆，相望道路，岁无虚日。郡掾韦公，诸侯之良也。抡才虑行，秉秀腾实，清明在躬，造次於是。夫率人以敛，邦赋之重；简才备行，郡事之急。撰功底绩者，非韦公而谁？《诗》曰：“鸿雁于飞，哀鸣嗷嗷。维此哲人，谓我劬劳。”韦公有焉。练日明发，沐芳祠宇，邀祝史以陈言，宴朋徒而宠行。川泽纡馀，棼栋葛，天与澄霁，神助幽阴。万象皆清，百籁非俗，蓄洞泽以东汇，亘连冈而南指。岚气沈沈，阳景不入，神光烂烂，阴堂自明。吁！其骇人也。韦公乃挹琼芳，酹元酒，倚余棹兮中洲，君不行兮夷犹，令洞庭兮无波，使江水兮安流。要言既招，神具斯醉。宴乐恺悌，初自明而达幽；景福兴作，终出无而入有。祭典不黩，王事其勤。饰羁绁之徒旅，想京阙之□物。东园有洛，西河惟雍，历金门，观象阙，则知声明之盛也；登杜，跻崤函，则知形胜之美也。诗人所以适乐国，君子所以操土风。及君此行，二者备矣。则伛偻下土，郁湮外邦者，尚有何言哉？凡我同人，赋诗赠别云。
    ○吏部尚书壁记
    吏部尚书，在周为太宰之职，其建设徒属，敷陈事典，则周官备之矣。秦灭古法，始置尚书；汉增其制，创立选部，故灵帝以梁鹄为选部尚书是矣。魏改选部尚书为吏部尚书，自晋宋至於北齐皆因之。宇文朝依周官置大家宰卿一人，盖其任也。隋革周制，复曰吏部尚书。皇朝龙朔二年改为司列太常伯，咸亨元年复为吏部，光宅元年改为天官尚书，神龙元年又为吏部尚书。综九流之要，为六官之长，位尊任重，实在於兹。自武德已来，多以宰相兼领，一彼一此，更为出入，才难不其然乎？皇帝在位之二十二年，缺其官，选於众，乃命武都公自兵部尚书拜焉。公地惟宗英，才则人杰，忠孝自律，矜严成宪，式是轨度，谅惟衡石，国之利也，所及远哉！天监有唐，俾多吉士，践此位者，四十八人，嘉名已著於国史，故事宜存於台阁。系以日月，自得春秋之义；记其代迁，更是公卿之表。以备官学，列为壁记焉。
    ○鸿胪少卿壁记
    鸿胪汉官，掌蛮夷归义者。致其饔饩，辨其等威，在周为大行人，在秦为典客，在汉为鸿胪，其属有译官及郡邸丞长。洎後魏太和中，九寺各置少卿两员，掌副卿事。亦由《传》称亚卿，《书》载三少，制位或差於伯仲，受任同归於师长。成务赞礼，择贤而居，即其义也。帝唐亮采立政，稽古命官，柔服远人，绥厥有众，肃慎来贺，渠搜即叙，示之以干羽，通之以冠带。允谐是职，岂易其人？非夫野王之政理，元成之经术，德儒之明识。元方之令望，则曷由臻兹？兰陵萧公，朝之俊德，触邪秉宪，人之雅重，草议为郎，入掌王言，出膺方牧，帝咨惟允，公实来斯。且有皇华之命，适表兼人之美。乃求旧官守，敷陈代迁，明授任之有章，示名器之无假。自嗣圣已後，记於壁焉。
    ○伯乐川记
    太原元帅黄门侍郎李公，国之宗盟，朝之俊德，以元凯之忠肃，兼桓文之节制。戊辰岁秋七月，公以疆场之事，会幽州长史李公於伯乐川，王命也。公驾四牡，锵八鸾，旆旌悠悠，车监单々。乙未，出於北京；戊戌，次於横野；己亥，至於会。封人戒备，军吏宿设，立会表於高阜，辟辕门於大荒。渔阳精锐，太原材力，驷介八百，徒兵三千，戈如林，羽若月，少长有礼，宾主不悖，蚩尢衄其五兵，若歼惭其六卒，乎信可以忄穹庐而震高阙也！于是地主致饩，以昭飨宴之礼；君子有仪，以训上下则。歌蔓草之相遇，笑投壶之失辞。大庖既盈，酾清有{艹与}，胥乐周於卒乘，属厌及於舆台。慈惠之德，於是乎在。夫幽州、太原，襟带之地。自河以北，幽州制之；自河以东，太原制之。在两军之交，当二境之上，厥有弃地，皆为旷林，守之则表里之势全，舍之则候望之路隔。公料以古今，度其川原，献方略而入觐於王，议工徒而东为此会。爰究爰度，匪游匪追，蓐食无再舍之勤，扌取为一夕之卫。不愆於素，返旆而旋，君子谓此会也，能用典矣。初公之始至太原也，酌於人，赋於事，以为节用者国之善政，於是乎减戍卒以宽其征；修备者武之善经，于是乎致秋集以裒其旅；足食者人之所庇，于是乎赏屯兵以艾其力；近利者奸之所生，於是乎禁和籴以惩其弊。然後序山泽之险，广亭燧之虞，候骑出於长城，火通於大漠。画田定赋，讲射训驺，蓄信义为国宝，修德行为战器。行之一年，军乃有节，边鄙不耸，龚黄之教也。虽魏绛有和戎之利，却谷有敦诗之德，申伯之式是南邦，韩侯之奄受北国，曷云比议，未足量力。公之与幽州李公也，义均伯仲，芳若兰ぇ。周诸侯以异姓为後，晋大夫以同官为寮。入亚六卿，共行司马之法；出膺九命，俱受元戎之律。《诗》曰：“维其有之，是以似之。”其二公之谓矣。不书所会，将何述焉？扬厥美於万斯年，俾夫来世知二公相见在此川也。
    ○唐齐州刺史裴公德政颂
    昔太公之理齐也，尊贤知，尚有功，泱泱大风，千载不泯。石庆古之良相也，临淄社焉；于公古之良吏曹也，东海祠焉；裴公今之良太守也，济北颂焉。今古一揆，谓之齐志，苟非其人，名不伪立。君子是以知裴公之为政，有异能矣。初公以甲子岁秋八月，莅於是邦，祗明命，宏敷令典，教之诲之，养育之。俾夫阖境之内，靡清风，渐膏雨，醉纯德，饱话言，若卜筮之是孚，如草木之允殖，用克畏慕，升于大猷。其明年也，皇帝东巡狩，至岱宗。自洛及兖，於皇时迈，雷毂万乘，□旗千里，供帐於东道乾，凡十有六州焉。大或数圻，次或万井，中产者轻币，膏梁者倍征。方事之殷，犹惧不给，兹郡褊小，实难图也。公渊然深识，卓然远谋，择利而行，虑善以动。西自於阳谷，东尽於长清，造舟为三桥，置骑为万驿，辟野为两顷，除道为九逵。或总或秸，或薪或，或饔或饩，或粮或糗。爨之，积之栗栗，其崇如墉，其比如栉。皆先之以方略，继之以生聚，因吏禄之奇赢，杂官用之馀羡。通变合度，丰省中程，编户之民，秋毫勿与。繇是邑无征令，乡无敛法，贾不利於乘急，农不伤於甚贱。且狎其野而安其业，人所谓勤而不得（疑作德），施而弗费，虽小必济，不亦宜乎？抑又闻之，居简则易於德绥，处烦则难於柔克。大抵皆是，其谁不然？公始自知供，迨於卒业，不鞭一卒，不贯一吏，绳责勿用，镌噍无施。礼以生其恭，悦以尽其力，役不再令，事无後期。虽子文治兵之举，叔敖城沂之政，类能比德，曷足称多？洎銮舆反旆，旌别淑慝，监顿使刘日政、劝农使卢怡并奏公理行第一，议者以为当矣。其三年秋大水，河堤坏决，诸郡有闻，皆俟诏到，莫敢兴役，害既滋甚，功无已时。公以为执事诿上者，非至公之法也；便文自营者，非尽忠之计也。亦既成奏，因而发卒，播告厥指，率吁於人。荷锸者襁属，负畚者の至，从公于迈，祁祁如□。公俯临决河，躬自护作，雨不张盖，尘不振衣，馈不致鲜，寝不处馆，蔬食以同其烹饪，野次以同其燥湿。板筑竞劝，鼓弗胜，克巩而成，匪亟而速。以浃辰之役，兴百倍之利，澹灾革弊，人到於今赖焉。古之所谓敏则有功，岂虚言矣？公之方在河上也，有执讯者傅诏，命公为宣州刺史。公悼其功之不成，且惧人之休怠，未即宣布，周之密之，公抚巡如初，饬厉不辍。及提役既毕，国人皆贺，公於是解印出次，启见书，莫不瞿然而骇曰：“不虞公去之速也！呜呼！曷归乎？”乃大哭。既而幢就国，干首途，野有辍耕，巷无服马，男女以辨，号泣相望，或觞於郊，或饯於境，扶服遮道，ォ澜驻车，莫肯旋归，殆过信宿。夫所居人富，所去见思，前史以为有德君子之遗风。猗嗟裴公！荩有之矣。
    公名耀卿，字焕之，河东闻喜人。祖某，皇朝亳州ガ县令；父守真，皇朝成、宁二州刺史，赠晋州刺史，又赠兖州都督。皆受祉必大，垂裕不朽，彰彻简册，布昭政闻，其绪业有如此者。公之昆友，故冀州刺史子馀等六人，俱以儒行达，天下之人谓之“六龙”；公之自出，今屯田员外郎韦述等七人，俱以才名进，天下之人谓之“七子”，其族姻有如此者。公覃︳有声，髫克类，公侯表於龟筮，《诗》、《礼》成於小学。八岁神童擢第，则已殊於公路矣，弁髦之後，尤邃於文。长安中，则天首命有司考试调集之士，而第其词之高下，公以甲科授秘书省正字，异其对也；睿宗之在藩邸，精选寮属，公为典签，兼掌文翰，爱其才也，其文艺有如此者。顷之，迁国子主簿，试詹事府丞，历河南府士曹参军，拜考功员外郎，除右司、兵部二郎中。自长安令临此郡，自宣城守改授冀州。翁归为政，不移於故迹；延寿理人，亟登於高第。入拜户部侍郎，今为左庶子，其阀阅有如此者。若乃迈德由已，全诚自衷，出入孝悌，周旋礼乐。幅利以俭，葆光以和，仁而有刚，直而不倨，微妙析理，入於无间，清明开物，周於有象。享兹具美，可谓大贤。其庇身也宏矣！其所凭也厚矣！《诗》曰：“布政优优，百禄是遒。”又曰：“君子万年，介尔景福。”夫如是，欲辞福禄，其可得乎？方当弥纶帝绩，岂徒润色吏事而已？卢县父老某乙等，怀公之惠，不可弭忘，思欲铭德颂美，计功称伐。以予国之史臣也，学於《春秋》[B14A]贬之义，乃因邑子校书郎卫凭，假词不能，徵拙於我。事则详实，言多遗恨。著循吏之传，愿守文翁；述马野之诗，惭非史克。词曰：
    瞻彼济矣，其。有斐君子，令闻不已。帝省其方，和銮央央。务穑布常，骏惠于王。我是既溢，我民既恤。成之不日，有始有卒。黄番番，饮公之和。矢诗不多，维以遂歌。
    ○唐故幽州都督河北节度使燕国文贞张公遗爱颂（并序）
    有唐开府仪同三司行尚书左丞赠太师燕国文贞公讳说，字道济，张氏，圣文神武皇帝佐命之臣也。开元六祀，宅於幽朔。及公既殁，御撰丰碑，以为用公於是邦，当革弊之举，讠凡彼故老，徵於前事，有以见圣人之情见於辞矣。夫渤碣之北，有山戎焉，乍臣乍骄，或息或纵。镇之以大府，府有都督；威之以大军，军有节度。二者之任，万邦之屏，弥缝其阙，必有宗臣。曩者天册之初，王尚书不反命，则我天后以纳言狄公领之；先天之际，孙将军不振旅，则我睿宗以太尉宋公为之。洎陉口之役，薛公小衄，後数稔，伤痍未平，易置诸将，少有称者，则我皇帝注意於文贞公。社稷之固，生民之杰，伊昔徇节，未尝顾身。面折二竖，辩邪正於君侧；首谋四凶，决安危於天下。勇於义，力於忠，虽有贲育，不能夺已。自受命处此，声振殊俗，终公之代，不敢近边。圣人金城，其在是矣。先是公之未至也，军实耗ル，边储匮少，帑藏乏中人之产，革车无百驷之群。将欲丰之，不其难也？公问以谣俗，因而化之。命[A040]人采铜於黄山，使兴鼓铸之利；命杼人斩木於燕岳，使通林麓之财；命圉人市骏於两蕃，使颁质马之政；命廪人搜粟於塞下，使循平杂之法。物有其官，官赡其事，如川之至，以莫不增。一年而财用肃给，二年而蓄聚饶羡，军声武备，百倍於往时矣。犹以为不一劳者不久逸，不暂费者不永宁，既庶且富，人可用也。於是堑山泽，起亭障，塞鸡鸣之厄，守阜陵之冲，遮大夏之路，距卢龙之口。延袤千里，横绝一方，以顺天地之心，且为华夷之限。命下之日，修塞之後，人到於今赖焉。夫戎狄远却，暴禁矣；货食滋至，财丰矣；封守以固，人安矣；师徒不劳，兵戢矣。武有七德，我其四焉。坐致必胜之道，以销未形之患，是公之深计远虑所致也。初公之大用，实以词宗，虽亟持国钧，而未执兵柄。及台揆中废，荆衡外牧，上将复内用，因以为将。惟幽都克慎厥始，惟大原克和厥中，惟朔方克成厥终，三驾而时磨有争，繇是复践中枢之任矣。文武为宪，斯之谓欤？乔岳告成，遂登仲虺之相；金华念旧，仍遵尚父之师。高朗令终，固其宜也。昔周有张仲，是称孝友；汉有留侯，见推筹画。太守飞声於朔野，司空迈绩於西晋。及公之贵，世德其昌，光於祖考，则庆州都督刑部尚书追孝於前烈；友于兄弟，则国子祭酒怀州刺史致美於当代；施於祚允，则兵部侍郎驸马都尉缵戎於後叶。人臣尊宠，举集其门，岂伊朱轮之盛，方继缁衣之好。辩其谱系，范阳之大族也；叙其封略，燕国之名都也；徵其政理，幽州之良牧也，美数多矣。斯人之德，与夫班伯之荣故郡、买臣之惊守邸，盖不侔矣。蓟县父老某乙等，感之所致，久而益思，远诉不才，追书盛德。徽音已隔，空悲梁木之歌；碑颂独存，庆堕岘山之泪。仍系辞曰：
    圣出贤睹，为师为辅。大国宗文，殊方畏武。帝谓幽朔，人思镇抚。受命再瞻，聿来兹土。谋猷既壮，阙漏咸补。守固邦宁，财丰人聚。四特既驾，三边无侮。又何与之，元衮及黼。范阳宗邑，燕垂守宇。德被塞翁，恩深召父。琢彼遗爱，传於终古。贞石不骞，蓟邱之下。
    ○故滕王府谘议杜公神道碑
    公讳义宽，字某，姓杜氏，东都濮阳人也。其先在周者为侯，在汉者为三公，在魏者以许昌居守，在晋者以荆州作镇。则杜氏之世禄，厥惟旧哉。若乃其泽雷夏，其川河济，颛顼起焉，昆吾理焉。则濮阳风化，所凭厚矣！不有纯嘏，孰生大贤？公则魏陈留郡守亮之曾孙，北齐胶州刺史竟陵县开国侯保之孙（《唐宰相世系表》作“北齐胶州刺史竟陵公伽”），隋本郡中正伽之子（《唐宰相世系表》作“隋雁门太守保”）。承迈种之遗训，体清醇之上姿，童而典学，冠而好古。於是东涉汶泗，北登邹峄，讲周公之德，观孔氏之艺。则《易》之变，《诗》之风，《乐》之和，《礼》之节，《书》之政，《春秋》之理，人一以贯之，达其本矣。繇是大业九年，以孝廉高第授河东郡法曹。已而隋氏弗纲，王充窃命，我太宗文武圣皇帝是以有陕东之师。公转饷如役，赢粮从径，军无後爨，士有馀勇，郑是以殒，唐是以兴。帝将策勋，公乃辞赏，既不获命，请从叙迁，因授虞州司仓参军。贞观二年，改授普州安康令，稍迁合州治中，转恒州别驾、雍州高陵令，拜朝散大夫饶州长史，迁苏州司马兼滕王府谘议。凡宰二邑，佐六郡，大小必诚，远近如一。其所在也，使者闻；其所去也，邦人颂德。且有兼官之拜，实固大宗之屏。宜享三寿，以谐百工，天难忱斯，不可黩已。春秋七十有二，永徽六年某月日，终於苏州。某月日，乃葬濮阳叠城之旧原，礼也。噫！公之为人，应变当理，有庆卿之善画；徵（阙）考祥，有董生之博览；威敌（阙）附，有穰苴之大略；摧刚为柔，有季布之高义。虽运逢板荡，而才偶经纶。而或出当骋奇，干赏蹈利，托风□之会，邀日月之光，则万户之封不足致也，三旌之位曷云贵也？而能卷其舌，塞其兑，实若虚，明若昧，不贪骤雨之福，以远浮焱之害，斯大雅之保身，亦君子之向晦也。洎天衢开泰，皇运清明，从官以养人而不为禄，谨身以报主而不近名。回翔郡邑，三十馀载，出处之际，优游自得，其古之恬势利者欤！初公之裔祖始宅帝邱，时更大乱，室无遗堵，公因谓所亲曰：“吾之世业，为郡中正。遗爱不泯，阴德在人，施於子孙，必有兴者。于公高门之事，可不务乎？”用是改卜鲜原，大起层构，垣墉既蔓，栋宇斯飞，轮焉奂焉，爰笑爰语。及公之後，斯事果徵。一世其昌，既开方国，再世而大，遂为相门，论者以为知言矣。尔其乡党之行，闺门之德，孝乃天继，仁为已任。尝尽敬，宴喜无荒，禄利必於外姻，谯让不行於私属。故子弟趋教，州里响风，虽有严刑峻法，不如公之潜导也。《诗》所谓“行归於周，万人所望”，有令名矣夫？令德矣夫？有四子：长曰俭，早世；次无忝，终於朝散大夫梓州盐亭令；次曰慎行，终於益州长史建平县开国男，（《唐宰相世系表》作“正平侯”。）赠蜀州刺史；次曰惟志，终於吏部员外郎，赠吏部（阙）咸以大名，克绍前烈，丰碑未树，梁木先摧。孝孙户部尚书暹，国之故相也。俭德为辅正身立朝，以伯夷之直清，兼张仲之孝友。是用氐率理命，奉扬祖风，作颂称代，刊石表墓。留侯大父，已传班固之书；陈氏先生，何愧蔡邕之述？词曰：
    昔公之先，於周为侯。及公之允，於唐为辅。一德贻孙，千龄续祖。身隔徂谢，名存宪矩。在濮之阳，居河之浒。匀匀原隰，济济榛苦。别业年深，先茔地古。丰碑颂德，式是东土。
    ●卷三百十三
    ☆孙逖（六）
    ○赠太子詹事王公神道碑
    《洪范》五福，一曰寿，三日好德。全生养形者，为寿而已。非有德而不彰，履仁蹈义者，为德而已。非有後而不昌，天生大贤，神降元吉，倚福禄而登祚允者，在宿预公焉。公讳同至，字某，琅琊临沂人也。其先有太子晋，以启其初牒；有将军翦，以固其元胄；有中尉吉，以大其儒门；有丞相导，以蕃其乡族。自导至公，十有一代。礼乐增业，衣冠济美，天下之人，谓之著姓。曾祖宽，陈侍中；祖诲之，皇朝秘书郎；父知，无禄早世，皆先达之良也。公夙遭闵凶，不禀严训，圣善所育，孩提有成，体恬淡之性，资醇Ο之德。学无常主，言不为华，践行而隐其辙迹，袭明而晦其光耀，湛然以静，渊然以默，故谈者无得而名焉。仪凤、调露之间，太夫人春秋高矣。愿及亲以筮仕，岂要君而择禄，繇是解褐邓州南阳丞。六安不乐，吾闻其语，公则喜焉，孝子之致养也。秩满，授济州司法参军。垂拱中，冤狱起，州将薛ダ伏法，以公坐是，失职十有馀载。十年不调，人以为难，公即坦然，仁者之处约也。久之，选授吉州司法参军。以丁内忧，哀毁过於礼，几至不全。丧服既除，哀心未尽，遂不茹荤血於身矣。神龙初，调补司农寺主簿。时从父弟同皎选尚公主，拜驸马都尉，公以国亲，封宿预县开国男，食邑三百户。得而勿喜，知来者之不可却也。寻坐驸马所累，调建州司仓参军，失而无愠，知去者之不可止也。洎睿宗受命，亡辜开释，授公申王府主簿，寻又增秩朝散大夫，於是乎见倚伏之回穴矣。居岁馀，制摄安州都督府司马，除太子舍人，转太子中舍人，历太子家令，拜宗正少卿，迁左庶子。东封之岁，表请归闲，制授亳州刺史致仕。凡官历二纪，将更五君，险阻则遇屯，和平则之泰，康强则陈力，羸老则向晦。命非吾有，委运推移；身非吾有，与时消息。动斯可效，静斯可则，古之至人，谓是全德。春秋八十有四，开元十六年七月十二日，遘疾终於京兆安兴里之私第。皇上以公春华秋实之称，著於两宫，故赠以太子詹事，饰终之礼，厚莫重焉；有司以公天经地义之德，冠乎百行，故谥之曰孝，易名之典，善莫大焉。公束带於朝，端然齐肃，目不迕视，体无懈容。其从官也，常避右职；其御下也，务存大旨；不矫举以求是，不忧务以近名，所谓建陵之长者也。公雅好释典，尤邃禅门，爰有别业，使营精舍。悬车之後，隐几於兹，不出户庭，弥入真寂，斯所谓维摩之梵行也。公身居显位，子至大官，万石集门，伯禽拜後。而能谦约自退，忠俭有恒，占田必先於穷僻，卜宅不更於爽垲，所谓公绰之不欲也。公属之内，开鲁馆者二人；六姻之中，降虞嫔者再世。而能进不求宠，退不失亲，远而不携，进而不逼，斯所谓山甫之保身也。《诗》曰：“瑟彼柞或，民所燎矣；岂弟君子，神所劳矣。”宜王公之受兹禄，式是繁祉，享高年以有终，保令闻而不已者也。初公娶於安定皇甫氏，即太子舍人德参之孙，洛阳县丞寡过之女。温惠成性，徽柔作则，降年不永，先公即冥。安厝之日，公为郡掾，虽班秩有等，邱封尚卑，而精灵所宁，岁月滋久。而公之克葬，礼用上卿，同於旧穴，是废王命；於新茔，未达神理。卜梦通感，子孙是依，魂无不之，合乃非古。以开元十六年十月七日，葬我孝公於偃师县首阳山之南原、夫人旧茔之东，礼也。嗣子太子宾客邱，懿文轨时，清行动俗，为国大器，作人元龟。不有教忠，孰兴於嗣？不有移孝，孰荣其亲？丰石未琢，行楸已拱，敷求作者，枉逮门人。阙里之堂，实难论赋；表太邱之墓，多鬼题铭。铭曰：
    泱泱淮水，世祚王氏。於穆孝公，是为端士。动合元化，静符真理。以道观身，以忠教子。北谛邙阜，南瞻洛川。还依旧穴，更表新阡。从古之制，非今则然。峨峨双垅，松柏生烟。
    ○太子右庶子王公神道碑
    昔万石君建陵侯，皆以讷言敏行，前史称为长者。然必式路马，未免於无文；常盛赐剑，且疑於任职。大钧所冶，粹美为难，秉纯德而苞伟量，吾见之王公矣。公讳敬从，字某，京兆人也。其本曰魏，公子信陵君之後。秦人灭魏，其处者为王氏。氏族之世，著於关辅焉。汉有河南尹尊，启鸿轨於前载；周有尚书令罴，建休勋於近代。罴生明远，隋司金上士；远生寿，隋州都七职主簿；寿生，皇朝同州河西县令；生庆，皇朝冀州枣强主簿（《宰相世系表》作“蒲州长史”）。武氏革命之後，实秉楚龚之节，杜门自绝，没齿邱园。
    公枣强府君之次子也，元精之所禀和，高行之所贻训，德义之所府聚，文儒之所膏润，宜其炳秀腾实、兰薰而玉振者也。曩者大定中举文擅词场，景□岁辟茂才异等，开元初徵文藻宏丽，公三对策诏，皆为甲科。明试必可，高明益著。尔其用之吏事，则岐州陈仓主簿、京兆府武功县尉、长安县尉，能理烦也；施之儒术，则秘书省校书郎、太常博士、著作佐郎，能辨惑也。繇是三入华省，再登禁闼，历尚书礼部司勋员外、考功郎中、给事中，拜中书舍人。是时也，张曲江、李晋公更践中枢，公与徐安贞、韦陟、孙逖继挥宸翰。每至密命，先发诏书，即舍人草创之，二相讨论之。王言式臧，天监允洽，训诰之地，斯焉得人。逖於诸大夫，无能为役也。居数岁，命公御史中丞，又改太子右庶子，所以穆清彝宪，翼亮元储，咸事正人，畴与为言。若夫军旅之事，公能兼之，故信安王、张忠敬引以咨度；清白之业，公能守之，故源乾曜、韦抗皆有[B14A]（阙）人之疾苦，公能惠恤，故宣抚江淮，克谕中旨；国之轨度，公能笔削，故刊定格式。允叶（阙二字）材於位，询於事，若斯之饬备也。而能葆光用晦，体道安贞，言寡尤，行无闷。勇於为善，而不好立名；直以全诚，而未尝忤物。括囊君子之德，吻合至人之心。以此持身，全身保性之术也；以此刑国，镇俗安人之具也。而年不登於下寿，位不极於宗公。未之或知，自昔然矣。春秋六十有二，以开元二十八年五月二十八日，终於西京静恭里之私第。其年八月十八日，葬於咸阳洪渎原，礼也。公兄曰易从，故吏部侍郎；弟曰：“择从，今京兆府士曹，咸以文学，齐名当代。公始以对策高第，则易从同科；迨乎典校秘文，而择从亦作其後。历青琐，掌黄缣，兄既先登，公能继美，萼跗之咏，凡今莫如，则难兄难弟之喻也。公夫人宏农县君杨氏，一子曰寥，左骁卫录事参军。杨有敬姜之德，寥有曾参之行，号天哭昼，宁戚过毁。公克葬之日，雷雨顿歇於通衢；反虞之际，灵芝或生於灵寝。神明昭格，姻族嗟称，此又孝妻、孝子之诚感也。兄弟妻子，生荣死哀，士则嫔仪，尽在於是。呜呼！昔人所重，同官为僚，默而无述，岂为心尽？况承兄友之深托，复感其孤之至言。宿草之墓，虽云绝哭；他山之石，可以题铭。用标京兆之阡，愿比延陵之剑。其辞曰：
    昔与兄友，双游凤池。平生景行，非我谁知。政事文学，唯所设施。温良恭俭，不忘谦卑。雅道无悔，高年未极。逝者如斯，人焉取则。墓门何有，苍苍荆棘。天道宁论，空传令德。
  </div>
  <div class="pagination">
   <a href="全唐文_page192.html">
    上一页
   </a>
   <span>
    ...
   </span>
   <a href="全唐文_page188.html">
    188
   </a>
   <a href="全唐文_page189.html">
    189
   </a>
   <a href="全唐文_page190.html">
    190
   </a>
   <a href="全唐文_page191.html">
    191
   </a>
   <a href="全唐文_page192.html">
    192
   </a>
   <span class="current-page">
    193
   </span>
   <a href="全唐文_page194.html">
    194
   </a>
   <a href="全唐文_page195.html">
    195
   </a>
   <a href="全唐文_page196.html">
    196
   </a>
   <a href="全唐文_page197.html">
    197
   </a>
   <a href="全唐文_page198.html">
    198
   </a>
   <span>
    ...
   </span>
   <a href="全唐文_page194.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
