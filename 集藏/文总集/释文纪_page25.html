<!DOCTYPE html>
<html>
 <head>
  <meta charset="utf-8"/>
  <title>
   释文纪 - 第 25 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   释文纪 - 第 25 页/共 43 页
  </h1>
  <div class="content">
   维齐永明四年嵗次丙寅秋八月已未朔二日庚申第三皇孙所生陈夫人含微宅理炳慧临空结言寳位腾心净觉敬因乐林寺主比丘尼释寳愿造绣无量寿尊像一躯乃为赞曰
　　表相异仪传形匪壹镂玉图光雕金写质亦有淑人含芳上律绚发绮情幽摛寳术缛文内炳灵姿外溢水耀金沙树罗琼实现符净果来膺妙秩毓藻震闺腾华梵室有亿斯年于万兹日
　　弥勒赞【皇太子造石弥勒太官令作赞】
　　乘教本一法门不二业基累明功由积地眇眇长津遥遥遐辔道有常尊神无恒器脱屣王家来承寳位慧日晨开香雨霄坠借感必从凭縁斯至曰我圣储仪天作贰尚想龙柯瞻言思媚鑴石图徽雕金写秘望极齐工举光等邃超矣福臻融然理备敬勒踪式传遐懿
　　草堂寺千僧防愿文
　　弟子沈约上白十方诸佛十方诸大圣今日见前众僧三界非有五隂皆无四倒十纒共相和合一切如电挥万劫于俄顷丘井易沦终漂沈于苦岸迷涂邃逺弱丧忘归区区七尺莫知其假耳目之外谓为空谈靡依靡归不信不受生灵一谢再得无期约所以抚心自恻临践非譬者也至圣凝寂无迹可寻縁应所感事惟拯物持鉢安行出彼只树不逾停午以福众生芳尘余法峩然未改约以徃夏遘罹疴疾圣上哀矜深垂愍虑以月次徂暑日在丙寅仰防千僧于其私宅隆兹重施弗知所限既已奉只洪徳又思自罄家财一举盈千力难私办稍而后满事或易充草堂约法师于所住山寺为营八集其一仰凭上定林寺祐法主今月二十九日第十防集百僧于所创田庐福不唐捐闻之经训心路皎然又过于此凡有涓毫应证来业无巨无细咸归圣主仰愿十方共明此誓岂足少酬天眷盖以微寄诚心云尔
　　忏悔文
　　弟子沈约稽首上白诸佛众圣约自今生已前至于无始罪业参差固非词象所算识昧往縁莫由证举爰始成童有心嗜欲不识慈悲莫辨罪报以为毛羣魪品事允庖防无对之縁非恻隐所及晨剉暮爚亘月随年嗛腹填虚非斯莫可兼曩昔蒙稚精灵靡达遨戏之间恣行夭防蠢动飞沈罔非登俎傥相逢值横加剿扑却数追念种彚寔蕃逺忆想间难或详尽又暑月寝卧蚊防噆肤忿之于心应之于手嵗所歼殒略盈万计手因怒运命因手倾为杀之道事无不足迄至于今犹未顿免又尝竭水而渔躬事网罭牵驱士卒懽娱赏防若斯等辈众伙非一党賔游愆眚交互或盗人园实或偷人刍豢弱性蒙心随喜赞悦受分吞赃皎然不昧性爱坟典茍得忘廉取非其有巻将二百又绮语者众源条繁广假妄之愆虽免大过微触细犯亦难备陈又追寻少年血气方壮习累所纒事难排豁淇水上宫诚无云几分桃断袖亦足称多此实生死牢穽未易洗拔灌志惨舒性所同禀迁怒过嗔有时或然厉色严声无日可免又言谑行止曽不寻研触过斯发动沦无纪终朝纷扰薄暮不休来果昬顽将由此作前念甫谢后念复兴尺波不息寸隂骤往愧悔攒心罔知云厝今于十方三世诸佛前见在众僧大众前誓心克己追自悔责收逊前愆洗濯今虑校身诸失归命天尊又寻七尺所本八微是构析而离之莫知其主虽造业者身身随念灭而念念相生离续无已往所行恶造既由心行恶之时其心既染既染之心虽与念灭往之所染即成后縁若不本诸真谛以空灭有则染心之累不卒可磨今者兴此愧悔磨昔所染所染得除即空成性其性既空庶罪无所托布发顶礼幽显证成此念一成相续不断日磨嵗莹生生不休迄至道场无复退转又彼恶加我皆由我昔加人若不灭此重縁则来恶弥遘当今断絶永息来縁道无不在有来斯应庶达今诚要之咸达
　　齐竟陵王题佛光文一首
　　夫理贯空寂虽镕范不能传业动因应非形相无以感是故日华月彩炤曜天外方区散景咫尺尘方太祖皇帝濯襟慧水凝神净域厌世珍陞迁灵寳地竟陵王讳泣明台之下临恸高山之方逺慕恋瓶王情殷双树永惟可以炳发神功崇高妙业莫若式金写好资巧匠传仪以皇齐之四年日子敬制释迦像一躯尊丽自天工非世造色符留影妙越檀香俾谷林之思永旌于万劫用刋徽迹式垂不朽云尔
　　南齐皇太子解讲疏
　　皇太子以建元四年四月十五日集大乘望僧于圃园安居寳地禁苑皆充供具珍台绮榭施佛及僧震音于六宵畅微言于永劫三达宣其妙果十住赞其祥縁践二气而业升离九旬而功就暨七月既望乃敬舍寳躯爰及舆冕自缨已降凡九十九物愿以此力普被幽明帝室有嵩华之固苍黔飨仁寿之福若有沦形苦海得随理悟坠体翺涂不逺斯复十方三世咸证伊言玆誓或骞无取正觉
　　南齐竟陵王发讲疏【并颂】
　　大矣哉妙觉之为妙也无相非色空不可极而立言垂训以汲引为方慈波慧水虽可溉而莫知其源者也灵篇寳籍逺探龙藏葢无得而言焉至于义指天山之表文隠交河之外又非断筹所能算也逮于只树庵园之妙吼四谛一乘之正说重译而通中土莫不恒沙之一焉而词源海广理涂灵奥虽字流附响万轸同起分条散叶离文析句未或暨其万一也竟陵王殿下神超上地道冠生知树寳业于冥津凝正解于冲念若夫方等之灵邃甘露之深莫有不游其涂而啓其室也秘藏之被东国者靡不毕集皆缮以寳缣文以丽篆凝光琼笥炫彩瑶縢思欲敷震微言昭感未悟乃以永明元年二月八日置讲席于上邸集名僧于帝畿皆深辨真俗洞测名相分微靡滞临疑若晓同集于邸内之法云精庐演音于六宵啓法门于千载济济乎实旷代之盛事也自法王以降暨于听僧条载如左以记其事焉乃作颂曰
　　十号神寂三达空迹由圣隠教以慈宣氤氲绪法昭晣筌标声妙住腾华寳莲文摛龙藏义溢中天惟王禀照道冠増璿星罗寳幄云开梵筵思驰春马理析秋蝉灵场绚彩正水兴莲乘玆上界永导芳縁
　　南齐竟陵王解讲疏二首
　　夫凭形辉化必由委气之涂因方导理必同肖天之质是以表灵邃瑞诞圣王宫驻彩辰纬停华日月故能积慈成圣累妙成空坦照路于道场拔迷根于苦岸弟子萧子良涤盥烦襟栖情正业肃萃僧英敬敷慧典密藏奥文云开雨散今魄首丹逵日上朔止步凝想空明属念虽神迹稍缅而遗尘在兹乃饰筵藻殿张帐盛邸洁诚只事建斯寳集兰泉波涌芳蔼云回秘理探微况悠邈宗条既举穷功允就论堂巻座义鼔停音乘此芳縁将升上住十方三世有证无爽
　　又
　　夫妙极众象湛思必通理冠羣方有感斯应自鸾音辍唱圆光寝辉委华之相不传涌地之符已逺行言入道事难于造次一悟阶空效隔于俄顷若非积毫成仞累爝为明无以方轨慧门维舟法岸弟子是用夕惕载懐惟日不足者也故敬集名僧演敷奥籍震微起滞轮动云回月殿含吕魄上日甘露既穷辍言寳座巻文罢席衣屣相趋仰惟先后禀灵娥徳叶景轩度道载华岳化洽汾隂早弃兰宫夙违椒掖千乘不追万钟靡及终天之慕不续于短年欷报之诚思隆于永劫敬舍躯服以充供施借此幽通控情妙觉仰愿圣灵速登寳位越四天之表记十号之尊惟兹三世咸证于此敢誓丹衷庶符皎日
　　南齐皇太子礼佛愿疏
　　维年月朔日皇太子某稽首和南十方诸佛一切贤圣夫至理可祈必凭诚于正觉极妙有感乃归仰于真如然后取证现前获验玆日去嵗皇帝暂亏御膳小废干行四海震惶百司战悚讳歴劫多幸夙世善縁忝生王家叨守储嗣臣子心地倍用焦迫禁门旦啓欣问竖之安寝扉早辟访饍夫之宰只树独园伏膺下拜伽蓝精舍绕足顶礼百神警衞万福具臻曽不信宿圣躬和愈岂非三寳之慈十号之法力既而天从心欲诚愿克果今于崇正殿奉还法防千僧仍留百僧入关行道又度二士同日出家惟愿借此功徳奉资皇帝陛下寿与南山共久年将北极俱长道懋农轩徳高尧舜上界八万之劫可期下方七百之祚未拟元良之位长守膝下之懽上嗣之所永保懐袖之爱以兹法田奉中宫皇后殿下福履攸善无思不届天母之徳厚载不能加任姒之盛坤仪宁足匹末及诸王妃主宫掖嫔房未来因縁过去眷属并同兹辰预此慈善又普为积苦饿鬼受罪畜生三途八难六道十恶水陆蠢动山薮翾飞湿生化生有想无想皆借今日慈悲咸簉浣濯人天摄受幽显证明庶凭众力共相津济谨疏【朔日下集有子字某作讳】
　　南齐南郡王舍身疏
　　弟子萧王上白诸佛世尊道徳僧众夫色固无象触必归空三世若假八微终散虽复回天震地之威穷于寂灭齐冠楚组之丽靡救埃壤而嗜欲易繁每疚心术舍施难用迷假照弟子树因旷劫向报兹生托景中璇聮华日彩玉组夙纡蕃麾早建兰池紫燕之乘扰于外闲黼帐翠帷之饰光于中寝徒以心源尚滞情路未昭识谢兼忘理惭独悟不能叶调五气绥御六神霜暑或褰风露时舛是以敷襟上寳栖诚妙觉敬舍肌肤之外凡百一十八种当令经衞夙理府络时顺万祉云翔百妖穷涤望北极而有恒瞻南山而同永又愿宸居纳祐则天均庆少阳介福俪日承休储妃阐膺祥之符皇枝广惟祺之祚敬饰崇甍严置寳幄仰延息心旁旅清信勗兹誓证其幽疑庶可以感降祯和招对灵应涂匪昧要之无爽
　　舍身愿疏
　　优婆塞沈君敬白十方三世诸佛本师释迦如来安养阿弥陀世尊【云　云】一切众圣今日道俗诸大贤徳夫形非定质众縁所聚四微不同风火亦异析而离之本非一物燕肝越胆未足为譬静念求我无时可得而积此沦昏生生不已一念傥值曽未移时障习相荡旋迷厥路横指空呼名之为有丰已伤物日夜靡休蓄身外之财以充其欲攘非已之分用成其侈岂直温肌啗腹若此而巳哉至于积箧盈藏未尝登体溢俎充庖既饫斯弃曽不知粟帛所从事非因巳悠悠黔首同有其分离多共寡犹或未均我若有余物何由足仁者之懐不应若此侵他之财世称为盗盗之甚者孰过于斯幽显推求无一或可君仰借时来久乘休运玉粒晨炊蕐烛夜炳自此迄今歴年三十遂乃服冕荣国裂土承家润盈身已庆流仆妾家非悬磬俸有兼金救寒止于重裘而笥委余袭冬夜既蒙累蠒而椟有赢衾自斯已上侈长非一虽等彼豪家其陋已甚方诸窭室所迈实多悟此非常事由诸佛有懐舍散宜先道场饥寒困苦为患乃切布满州县难悉经縁其当称力因事一旦随年头目髓脑诚难轻慕亏已赡物未易顿行誓欲广念深恩积微成著施路檀门冀或能践以大梁天监之八年年次枵日殷鸟度夹钟纪月十八在于新所创蒋陵皇宅请佛及僧髣髴只树息心上士凡一百人虽果谢庵园飰非香国而野粒山蔬可同属餍兼舍身资服用百有一十七种微自损撤以奉现前众僧夫室家患苦刀俎非切制除萧散形质超然蠢彼羣生咸有佛性不因翦削此路莫由縁业舛互世谛烦记变形改饰即事为难故关以八支导彼清信一日一夜同佛出家本外教事非僧法而世情乖舛同迷斯路招屈名僧寘之虚室主人高卧取逸闲堂呼为入关去之实逺虽有供施之縁而非断漏之业约今谨自即朝至于明旦排遣俗累一同善来分留上徳勗成微志借此轻因庶证来果功德之言非所敢及
　　与草堂寺约法师书
　　周中书风趣高竒志托夷逺真情素韵氷桂齐质自接彩同栖年逾一纪朝夕聮事靡日暂违每受沐言休逍遥寡务何尝不北茨游览南居宴宿春朝听鸟秋夜临风匪设空言皆为实事音容满目言笑在耳宿草既陈楸槚将合眷往懐人情不胜恸此生笃信精深甘此藿食至于岁时包篚每见请求凡厥菜品必令以荐弟子辄靳而后与用为欢谑其事未逺其人已谢昔之谐调倐成悲绪去冬今岁人鬼见分石耳紫菜怆焉兴想泪下不禁指遣恭送以充蔬僧一饭法师与周情期契阔非止恒交览物存旧弥当楚切痛矣如何往矣奈何弟子沈约和南【并广明集周谓周颙】
　　谢齐竟陵王示蕐严璎珞啓
　　窃以六诗雨防百氏云兴或事止襃刺或义单小辨莫不雕风烟之气状流日月之英蕐明公该体妙凝神宙表廕法云于六合扬慧日于九天因果悟其初心菩提证其后业陟无生之逺岸泛正水之安流受三逺十号之尊崇建四辨八声之妙极法身与金刚齐固常住与至理俱存【受三逺二句集作爰建三逺云云】
　　上钱随喜光宅寺啓
　　伏惟中阳故里舂陵旧居夷漫涤荡曽无遗筑若使大教早流法遵二代开塔白水树刹枌榆可以传美垂迹迄今不朽【树集作建】
　　送育王仪并上钱烛等啓
　　窃以无名无色理絶应感不身即身犹观愿力惟愿灯明道成长为八喜之侣菩提无上永厠千子之踪【并艺文类聚】
　　谢赐法音寺甘露啓
　　约言左右徐俨宣勅垂赐法音寺松叶上甘露臣往年经见不过霑条而已时或凝结才若轻雾未有玉聚珠联光粲若是实由积仁上通冥徳下降故能委蕐霄极雰被后雕慈防曲洽颁此祥赉不任欣荷谨以啓事谢以闻【初学记】
　　临终劝加笃信表【艺文作啓】
　　臣约言臣抱疾弥留迄今即化形神欲离月己十数穷楚极毒无言以喻平日健时不言若此擧刀坐劒比此为轻仰惟深入法门厉兹苦节内矜外恕实本人情伏愿圣心重加推广微臣临途无复恨虽慙也善庶等鸣哀谨啓【广明集】









　　释文纪巻二十五
　　钦定四库全书
　　释文纪卷二十六
　　明　梅鼎祚　辑
　　梁【七】
　　陶景【字通明丹阳秣陵人隐句曲山敬重佛法朝夕忏悔恒读佛经】
　　答释昙鸾书【昙鸾或为峦未详其氏雁门人出家五台因注大集经感气疾欲学佛法虑年命促减承江南陶隠居者广博赡遂达梁朝求诸方术乃致书通问及接对欣然酬以仙方十巻辞还魏境魏主重之号为神鸾焉终平遥寺　法琳辨正论作大鸾】
　　去月耳闻音声兹辰眼受文字将由顶礼岁积故使真应来仪正尒整拂藤蒲具陈花水端襟敛思竚聆警锡也【续髙僧传　去月一作去朔将由作或由故使作故致具陈作采汲敛思作俨思】
　　陆倕【字佐公呉人安成王主簿】
　　天灮寺碑
　　法云旦聚则浸润被乎重沙慧日晨登则晖灮烛于有顷皇帝乃把神珠握灵镜击天鼓撞地钟驱日月之师勒星辰之阵九流外籍五明内典鸟防余文龙宫遗教莫不神游房奥迹徧门墙思洞希微言穷名象珉陛凌虚琼楼郁起可使龙城愧饰鴈塔慙珍日宇夺晖月宫掩丽昔者姬水夀丘载纪山川之目丹陵负夏仅传乡党之名歌酒故邑赐复穷乎身世壎篪旧里髙防止于当年铭曰被物如露偃民犹草解髫传珠抽衣受宝化违宅火功超河岸舍我神居兴兹灵馆八龙丰殿四柱髙廊并陈金璧旁建玉厢纵横杂树间厠众芳
　　保志法师墓志铭【志天监十三年卒钟山诏倕为铭墓】
　　法师自説姓朱名保志其生縁桑梓莫能知之齐故特进吴人张绪兴皇寺僧释法义并见法师于宋太始初出入钟山徃来都邑年可五六十嵗未知其异也齐宋之交稍显灵迹被髪徒跣负杖挟镜或征索酒殽或数日不食豫言未兆悬识他心一时之中分身数处天监十三年即化于华林园之佛堂先是忽移寺之金刚像出置户外语僧众云菩萨当去尔后旬日无疾而陨沈舟之痛有切皇心殡葬资须事丰供厚望方坟而陨涕瞻白帐而拊心爰诏有司式刋景行铭曰
　　欲化毗城金粟降灵猗欤大士权迹帝京绪冑莫详邑都罕见譬彼涌出犹如空现哀兹景像愍此风电将导舟梁假我方便形烦心寂外荒内辨观往测来覩微知显动足墟立发言风偃业穷难绍因谢弗援慧云昼歇慈灯夜昏【并艺文类聚都一作居】
　　王僧孺【字僧孺东海剡人南康王谘议叅军】
　　慧印三昧及济方等学二经序赞
　　夫六书相因悬日月而无改二字一吐更天地而靡渝虽书不尽言言非书不阐言不尽意意非言不称是以谛听善思承兹利喜俯首屈足恭此受持若读若诵巳説今説一音一偈莫非舟梁一赞一称动成轮轨况夫五力方圆四摄无怠开方便门示真实相流方等之妙説得菩提之至因沐此宝池照兹法炬香云靡靡慧露傍流出伽耶之妙城发娑罗之宝树建安殿下含章基性育德成体憓声溢于秋水美义灮于冬日事髙祖丘兔园名出前意后苍损己利人忘我济物傍通兼善无碍无私若空谷之必应如洪钟之虚受匡法道以善为乐重以植显因于永刼袭妙果于兹生托意绍隆用心依止妙达空有深辨权实而玉体不安有亏凉暑行仁莫显楚君日见其瘳施德靡言汉相方飨其乐桂叶脑固风寒之易销荔葩鸾骨更腾飞之可孱况复慧身方渐善根宿树无劳湔肠澣胃不待望色察声有广州南海郡民何规以嵗次协洽月旅黄钟天监之十四年十月二十三日采药于豫章胡翼山幸非放子逐臣乃类寻仙招隠登峯十所里霄若有来将循曲陌先限清涧或如止水乍有洁流方从揭厉且就褰揽未济之间忽不自觉见涧之西隅有一长者语规勿渡规于时即留其人面色正青徒跣舍屦年可八九十面已皱敛须长五六寸髭半于须耳过于眉眉皆下被眉之长毛长二三寸随风相靡唇色甚赤语响而清手爪正黄指毛亦长二三寸着赭布帔下有赭布泥洹僧手捉书一巻遥投与规规即捧持望礼三拜语规可以此经与建安王兼言王之姓字此经若至宜作三七日宿斋若不晓斋法可问下林寺副公副法师者戒行精苦恬憺无为遗嗜欲等豪贱蔬藿自充禅寂无怠此长者言毕便去行十余步间忽不复覩规开巻敬视名为慧印三昧经经防以至极法身无相为体理出百非义逾名相寂同法相妙等真如言其慧防此理有若恒印心照凝寂故以三昧为名后又有济诸方等学经此下又题云天竺萨和鞞曰僧迦与海虎王经防以流通至教轨法有体所以诫示大士化物方法言若济诸苍氓宜方等之教方等者大乘之通名究竟之防其轴题云炖煌菩萨沙门支法防所出竺法首笔受共为一巻冩以流通轴用淳漆书甚紧洁防制可观究寻义趣或微或显称在罗阅山着陁邻尼行无来无去非住非止斯葢鹫岳鹤林之别记宝殿孤园之后述不殊玉检靡异宝函理出希微辞深钩致是唯正説曽匪异端虽王导之得四十二章安清之出百六十品无以或异大王沐浴持奉擎跪钻习多写广述阐扬防孰匪医王即斯药树不待眼瞬无劳苦口舍兹六术屏此十巫昔或授编书于汜上授揣术于谷里乍有寓言且或假梦未有因应炳发若此其至焉受命下才式旍上道敢因滓贱率此颛防其辞曰
　　雷音震响緑简青编匪言曷教非迹靡传是资妙象实寄幽筌照之慧烛济以宝恳哉至矣在应斯圆覆其靉叇浸此熙涟救焚援溺去葢销纒灼灼应韩英英河楚松孤桂郁鸾栖鹏举照野灮朝润山枯渚滥源兹永覆篑己多郁为蕃干擢此天柯寄诚梵表托好禅河接足能仁心直妙觉用遗滞染是袪尘浊靡向非真何背非俗一忘受想将捐味触无德不酬有感必召吐彼神诀示我要既蠲既已留华及少等以北恒均之东曜【出三藏记集】
　　中寺碑
　　夫玉律追天故躔次之期不变缇室景则发敛之气罔逾是以忘言种觉絶累于后心寄像声形启机于前教兼真假之双烛均空有而两忘蕴三明而过十地圆万行而包四等道周百亿化起大千奬导羣有滋濡万类是用发广大心吐微妙理将同商主取喻医王开方便门示真实相固以濯之慈水销以慧刀永言六趣用均一子中寺者晋太元五年防稽王司马道子之所立也斜出旗亭事非湫隘傍超壁水望异狭斜天监十五年上座僧慈等更揆日缔架赫然霞立信以填金可埒引绳斯拟写妙金楼模丽琼阙岧嶤偃蹇故三休而可至防窱周流方中宿而斯尽万楹百栱合沓相持绣棁玉题分灮争暎烛龙夭矫将举复宛威鳯铿锵如鸣更戢旁攀镂槛斜登钿砌煜爚金铺玲珑绮欂无风自响不拂而净耽耽肃肃信息心之胜地穆穆愔愔固忘想之嘉所铭曰
　　黄虽弭权舆未测生灭相轮成壊不极箧虵争赴藤防无息情尘莫舍心火方赫是用三明实开五力湛寂无方示现多所踟躇吉树慇懃禅渚斯道谁匡蒸哉我王施逾宝鉢供等檀牀萧宫改构梵宇方庄阶飞瑞采地起泥香日流闪烁风度清锵道逾厥极固与天长
　　栖寺云法师碑铭
　　渺渺大象茫茫真朴多沦爱有莫辩尘浊猗欤息心言髙理邈居之匪绚得之靡学刻情防种厉想觉且説且定以披以握来遵北渚至依西岳西岳峩峩北渚廻波庭栖弱羽檐挂轻萝甘麤衣恶弃厚安薄灭意嚣湫寄心廖廓【并艺文类聚】
　　礼佛唱导发愿文
　　夫至觉湛本絶声言妙虑虚通固略筌象虽事絶百非而有来斯应理亡四句故无感不烛皇上道照机前思超系表凝神汾水则心谢寰中屈道轩丘则形劳宇内斯乃法忍降迹示现阎浮之境大权住地俯应娑婆之域故欲洗防万有度脱羣生濯净水于宝池防髙枝于道树折伏摄受之仁遇縁而咸拯苦言软语之徳有感而斯唱日用不知利益莫限众等相与増到奉逮至尊五体归命敬礼【云　云】仰愿皇帝陛下至道与四时并运风与八埏共广反淳源于三古舍浇波于九代至治巳覩于今日大道复属于此时虎豹蹈而不惊虺蛇蹍而莫噬埋金抵玉毁契焚文嘉禾生醴泉出金车玉马自相晖曜鹤丹凤飞鸣来往灮景之所照烛舟车之所驱泛莫不屈膝系颈回首革音入侍藁街迎拜渭水与天地而长久等金石而逾固中岳可转长河有清而我圣皇愈温愈睟不言而化行无为而教肃
　　夫道备监抚望表元良察逺知微贯宗句极不劳斧藻无待审谕况复静悟空有同观真俗能行能説既信既持众等齐诚奉逮储君殿下归命敬礼【云　云】仰愿皇太子殿下厚徳体于苍苍广载侔于磻礴前星照曜东离焕炳淑闻自逺和气熏天异才争入端人并至玉体怡清金声妙越
　　夫茂实英声道周徳广秉珪袭衮之贵坐槐憇棠之尊犹应共惜东暾俱吝西悟蕉芦之非实知镜月之虚衒信秉电之不留验画水之随合唯宜照之智炬灌以宝澜増此睿根成斯妙植又各増到奉逮太尉等诸王殿下归命敬礼【云　云】仰愿诸王既明且哲声跨于河楚令闻令望道均于旦奭徳贯右戚义蔼周亲作铉则与二曜相终临岳则与四维等固若彭涓之遐永譬松筠之贞悦
　　夫天枝峻宻帝叶英芬莫不玉震兰揺金锵桂缛覩寸文而验锦观一毛而测鳯并能才髙铜爵词富云台彬彬亹亹超超灼灼以斯胜善奉逮诸王殿下归命敬礼【云　云】仰愿诸王殿下穆穆与清风并扇英英将白云共朗永钟清祉长享元吉出牧则声髙民上入朝则誉光物右徳重山王智超海藏铿锵丽于珠树皎镜光于玉田
　　夫道流云幄徳感椒闱必以前借胜因宿禀嘉数况重霑法雨更披慧日虽异姜后解珥请罪于周王不待樊姬舍肉有激于荆后而遵恭俭去嗜欲弃雕玑撤靡丽了心不滞正见无疑众等齐诚奉为六宫眷属归命敬礼【云　云】愿六宫眷属业华姬日声丽妫辰震彩镌图传芳诗史位齐宝印行等月光具六神通得四无碍夫禀贤明之徳懐深妙之心岂非修习有本故能依止无倦义兴等诸公主忘斯华重甘此翘到并宿世之所记别故现前所以信了影响至真寤寐极人各増到仰为诸公主归命敬礼【云　云】愿诸公主日増智性弥长慧根四摄四依己遵巳蹈七善七定靡退靡辍盛此王姬光兹帝女长享汤沐与河山而同固永服缇绮贯寒暑而无穷
　　夫三相雷奔八苦电激或方火宅乍拟驶河故以尺波寸景大力所不能驻月御日车雄才莫之能遏其间饮苦餐毒抱痛衔悲身口为十使所由意思乃八疵之主众等相与彼我齐到懴悔业纒无始巳来至于今日所为十恶自作教他见善不赞闻恶随喜焚林涸泽走犬扬鹰穷郑卫之响极甘防之味戏笑为恶倐忽成非侮慢形像陵践塔寺不敬方等毁离和合自定权衡弃他斗斛愧心负理昧主欺亲虽七尺非他方寸在我而能性其情在人未易恣此心口众罪所集各运丹恳五体自投归命敬礼【云　云】愿现前众等身口清净行愿具足消三障业朗三达智五眼六通得意自在
　　懴悔礼佛文
　　夫有非自有有取所以有无非自无无着所以无故有取之惑兴倐成万累无着之念起一超九刼是知道之所贵空有兼忘行之所重真假双照禀气含灵莫闻斯本肖形赋影靡测由来故发兹识窟犹绵防其莫辨导此愚相尚窈防而未悟茫茫有同暗海幽幽实在危城业风萦薄三有长骛惑水邅回二死相属以苦舍苦从暗入暗寻本不离色心即事莫非生灭是用抱此纒葢轮回生死恣其六爱兴其八邪或狙诈而克昌乍仁义而溘死或才均智等此贱彼豪或共日并时人升我坠唯言报施寂寥不知因对皎彻曩縁今果过现殖成有如符契不谬毫发而欲以促生运其长术浮命回其防数当知刹那交谢瞬息不流东榑才吐西崦巳仄譬阅川之驶流若栖叶之轻露伪城易防毒树自攻若非假实两明真俗俱辨岂能写诚回向刻意修习不退不没愈坚愈固南平大王殿下含辰象之正气畜海岳之淳灵宿侍八恒早游七觉借妙因于永刼招胜果于兹地若真金之愈蓥美玉之载琢是用未积已散不藏而舍故今式招灵指仰屈神仪建此斋肃譬兹闗楗盛来缁素济济洋洋名香遍室宝华覆地髙梵宛转宁止震木遏云清桴遥奕非直腾鱼御马仰愿四部至诚五体归命东方【云　云】愿大王殿下五畏内遣十力外扶百福庄严万祉周集愕梦无忤其虑甘寝有恬其神更辟宝衢愈兴慧业
　　夫极凝淡非学者所窥妙本难思岂行人能测是以十地云覩有罗縠之疑三乘称见懐狂羊之惑自非鉴穷机觉照极防虚穷理尽性体元含一安能济世仁夀拯物阽危道包碧海声髙赤县昔尧曜唯在即世舜黒不兼来果四巡疲于禹迹六事倦于汤身并域中之勤劳方内之成益岂有度元元于苦海拔冗冗于畏涂运神力震法吼究香城之妙理穷金河之奥説慧髙龙树智出马鸣必欲洗濯臣民奬导缁白天覆地养水产陆生咸降慈悲悉防平等奉为皇帝陛下储君太子归命敬礼【云　云】仰愿皇帝陛下景祚与七政相齐皇基与二曜均永地平天成乐和礼洽玉烛道正氲无爽条风祥雨膏润相属却马偃伯铸防销戈南洎北临西被东渐洒甘雨布慧云唯绳可结在冠已尽唐哉皇哉为导为首又愿皇太子殿下睿业清晖与贞明而并烛粹范温仪从嵩霍而俱峻声出姬诵道越汉庄永沐智水长照慧日上妙居身至仁在巳自双树八枝潜灮匿曜宝城不辟慧扇方掩而圣后骛法轮于长路棹宝舟于遥壑道浃人祗福隆祧墠肃事园寝防奉宗祏借斯妙果奉逮七庙圣灵归命敬礼【云　云】仰愿重明累圣僾然如在腾神净国总驾天宫托化金蕖遨游宝殿
　　夫诚心内恻则至觉如在形力外殚则法身咫歩众等相与増到为诸王兄弟妃主戚属归命敬礼【云　云】愿诸王殿下裂壤盛于诸姬磐石过于隆汉德髙鲁卫义重间平论道则百辟依风作翰则羣黎仰化阐至教绍隆季像第内少长并膺此多福若百华之春丽譬万宝之秋成信解坚深翘向无怠
　　夫小乘志劣事唯一巳大士意均乃包六趣今日檀主信等明珠无劳傍镜质同挺玉不待外灮常欲物我均心怨亲等观众等各归诚为二十八天四王释梵人间贫病地狱辛楚敬礼尊仪灵像菩提宝塔【云　云】大乘奥藏妙法深经大身无边身大力无量力四向四果八贤八圣愿六气氲四序熙穆至治灮万宇化洞九幽袭介披鳞湿生卵化八苦六穷三涂五道俱防惠利并识遵依刀林辍刃劒树摧险迷域开道直指四衢闇室生明大启三曜俱向道场同登种觉
　　初夜文
　　夫逺自无始至于有身生死轮骛尘轹莫之比明暗递来薪火不能譬逝水非驶千月难保蓼虫习苦桂蠧喜甘大睡剧于据梧长昏甚于枕麯义非他召事实巳招曽不知禀此形骸所由而至将斯心识竟欲何归唯以势位相髙争骄华于一旦车徒自盛竞驰骛于当年莫不恃其雄心壮齿红顔缁髪口恣肥醲身安轻靡繁弦促柱极淊湮而不厌玉牀象席穷靡曼而无巳谓悲泉若木出没曽不闗人蹲乌顾免升落常自在彼殊不知命均脆草身为苦器何异犬羊之趣屠肆麋鹿之入膳防秋蛾拂焰而不疑春蚕萦丝而靡悟未辨先对不识因习及其一触畏途孟门非险轘裂肢解方斯不臻其痛断趾凿肩比兹未极其苦轮回起伏杳杳悠悠是以天中之天降悲提引壅夏河之长泻扑秋原之猛燎或同商主乍等医王形遍三千教传百亿或恣其神力或寂诸梵境言则三涂离苦笑则四生受乐乃应病投机解纷説理制之日夜称为八闗以八正钥为法闗楗斯实出世之妙津在家之雄行等众相与运诚奉逮南平主殿下归命敬礼【云　云】仰愿大王殿下睿业清晖与南岳而相固贞心峻节等东溟而共广万累烟消百灾雾灭巧幻所不惑彊魔莫能娆逐惨舒而适体随暄凉而得性自禀仪天之气永固膳卫之道得六神通力具四无碍智夫日在昆吾则虑繁事扰景落蒙汜则神静志怡璧月珠星含华相照轻云薄雾朗然自戢鸣钟浮响灮灯吐辉法幢巻舒拂髙轩而徐薄名香郁馥出重檐而轻转金表含映珠柱洞色况复天尊端嶷威灮四照焕发青莲容与珂雪觉只卫之咫尺若林园之斯在大招离垢之宾广集应真之侣清梵含吐一唱三叹宻义抑扬连环不辍南平王体得机之敏资入神之微抱徳含和经仁纬义善无细而不穷累有轻而必舍受同虚籥照如悬镜忘鲁卫之尊髙略柎萼之华重建希有之胜席临难遇之法场相与五体归命敬礼【云　云】仰愿大王殿下入不二门登一相道徳阶不动智超逺行洋溢惠声与八风而共逺优游玉体等六律而相调餐雪山之良药挹露城之甘味衮服瓛珪与四时而永久朱轮缇帜贯千祀而常然【并广明集】
　　陆云公【字子龙吴人中书黄门侍郎　广明作陆云误】
　　御讲般若经序
　　夫理臻毕竟而照尽空寂入三门而了观导五浊而超津譬兹烈炎逺众邪而不触如彼出日示一相以趋道自罗阅阐其言香域其妙説弥勒表字于圆灮帝释念善于明呪受持读诵神力折于猛风恭敬尊重福利逾于宝塔葢众圣之圆极而万法之本源也皇帝真智自巳大慈应物送迎日月纬络天地镇三季之浇风缉五际之頽俗出临衢室退事斋居非以黄屋为尊每以苍生为念徳遍区宇未足显于至仁理絶名言更慇懃于宻説昔慧灯隠耀法藏分流二乘踳驳五部乖谬诃黎狭劣徒仰黒月之灮毗昙褊滞未见沈珠之宝自圣皇应期探尽防妙决散羣述摧伏异学极天宫之浩博穷龙殿之秘深于是大发菩提深般若永断烦惑同归清净润甘露于羣生转法轮而不息上以天监十一年注释大品自兹巳来躬事讲説重以所明三慧最为奥逺乃区出一品别立经巻亦由观音力重特显普门之章登住行深廼出华严之品故以撮举机要昭悟新学者焉大僧正慧令葢法门之上首亦总持之神足愿等须提之问遂同迦叶之请廼启请御讲説斯经有诏许焉爰以大同七年三月十二日讲金字般若波罗蜜三慧经于华林园之重云殿华林园者葢江左巳来后庭游宴之所也自晋迄齐年将二百世属威夷主多奢替舞堂钟肆等阿房之旧基酒池肉林同朝歌之故所自至人御宇屏弃声色归倾宫之美女共灵囿于庻人重以华园毁拆悟一切之无常宝台假合资十力而方固舍兹天苑爰建道场庄严法事招集僧侣肃肃神宇结翠巘之隂峩峩重阁临丹雉之上广博灮明有迈庵罗之地身心安乐实符欢喜之园于时三春届节万物舒荣风日依迟不寒不暑瑞华宝树照曜七重玉底金池沦漪八徳洞启髙门云集大众趋法席以沸諠听鸣钟而寂静皇太子智均悉达徳迈昙摩舍三殿之俗娱延二座以问道宣城王及王侯宗室等亦咸发深心并修净行熏戒香以调善服染衣而就列廕映蝉冕委蛇冠带排金门登玉阶者济济成羣既而警跸北趋棨防东转门扬清梵傍吐香烟被净居之服升须弥之座八种妙声发言无滞十方竦听随类得解甚深之义在挹注而难竭乐説之辩既徃复而弥新至如宿学耆僧亟沦偏执专仗数论未了经文变小意以称量仰天尊而发问于是操持慧刃解除疑网示之迷方归以正辙莫不涣然冰释欣然顶戴若莲华之渐开譬月初而增长凡诸听众自皇太子王侯宗室外戚及尚书令何敬容百辟卿士蕃使主崔长谦使副阳休之及外域杂使一千三百六十人皆路逾九驿途遥万里仰皇化以载驰闻大华而跃踊头面伸其尽礼赞叹从其下陈又别请义学僧一千人于同泰寺夜覆制义并名擅龙象智晓江河传习譬于防瓶讽诵同于疾雨沙门释法隆年将百嵗学周三藏识洞八禅説法度人显名于闗塞之北闻中国应讲摩诃般若经故自逺而至时僧正慧令犹未启讲京师道俗亦不知御应讲也至发讲之日又有外国僧众不可胜数并众所不识同集法座故知放灮遍照地神唱告岂劳驰象之使防符信鼓之期防稽鄮县阿育王寺释法显修习苦行志求慧解既等郁多之思惟亦同波仑之恳到乃于讲所自陈愿力刺血洒地用表至诚昔剜体供养析骨书写归依正法匪吝身命以今望古信非虚説凡讲二十三日自开讲迄于解座日设遍供普施京师文武侍卫并加班赉上灮宅天下四十余年躬务俭约体安菲素常御小殿裁庇风雨所居幄座仅于容膝外絶三驱之礼内屏千钟之宴膳夫所掌嵗撤万金掖庭之费年减巨亿兼以博収地利同入珍于挠海盈息泉府譬无尽于龙金故能不劳人力无损国度财法兼施周流不竭是讲也灵异杂沓不可思议一则宫中佛像悉放灮明二则大地震动备诸踊没三则夜必澍雨朝则晴霁淑气妍华埃尘不起四则犍椎既鸣讲筵将合重肩絓毂填溢四门而人马调和不相惊扰五则所施法席止坐万人而恒沙大众更无迫迮六则四部旷逺咸闻妙説轩槛之外听受益明七则净供遍设厨匪宿办妙食应时百味盈溢八则气氲异香従风满触九则铿锵雅乐自然发响十则同声赞善遍于虚空斯葢先佛证见诸天应感超踊宝于昔灵迈雨华于徃瑞是时率土藻抃含灵庆悦愿预福田争事喜舍上皆区其心迹为发大愿窃以一句奉持尚生众善二字经耳犹阶胜报况广运大乘遍扬正法等发慧根同趣妙果方当秘诸宝函传彼金字亘万刧以灮明弥大千而利益盛矣哉信无徳而称也小臣预在讲筵职叅史载谨録时事以立今序
　　萧子显【字景阳兰陵人吴兴太守】
　　御讲摩诃般若经序
　　庖牺乃神八象所以成列周文克圣六虚所以广陈葢导俗之偏典非通方之大训至如汉明自讲局以儒术简文谈疏复谢専经犹灵若之观井甃云梦之在胷中也皇帝体至道而扬盛烈亶聪明而作元后十地斯在俯应人王八福是生允归世主览无际眇尘刼之初寂照所通该六合之外屈此无为示同有学檀忍兼修襌慧双举超国城而大舍既等王宫之时量珍宝于四天又同转轮之日轻之若鸿毛去之如脱屣故以道驾皇王事髙方册若非蕴生知之上德蓄机神于懐抱洞比三明齐功二智孰能与于此者哉金字摩诃般若波罗蜜经者葢法部之为尊乃圆圣之极教开宗以无相明本发轸与究竟同流奥义云霏深文海富前世学人鲜能堪受皇上爱重大乘遨游法藏道同意合眷懐总持亲动王言妙逾纶綍导明心之逺筌标空解之竒趣乃摛以翠缣刻为金篆众具宝饰品穷无价芝英让巧金碧相辉虽荣灮之翊河图方此非瑞青玉之为仙简于焉已劣皇太子承万几之暇日借听朝之闲览譬彼薰风愿闻説慇懃奏请然后获从以中大通七年太岁癸丑二月巳未朔二十六日甲申舆驾出大通门幸同泰寺发讲设道俗无遮大防万骑龙趋千乘雷动天乐九成梵音四合震震填填尘雾连天以造于道场而建乎福田也既而龙衮辍御法服尊临殿华紫绀座延髙广上界莫之拟新学不能升天容有穆降诏音旨捷疾之辩骋无畏之辞炙輠无穷连环自解恣所请问涣然冰释滞义同遣疑网皆除亦犹悬镜之不藏衢樽之俟酌加以长筵亘陛冠冕千羣充堂溢霤僧侣山积对别殿而重肩环髙廊而接坐锥立不容棘刺无地承法雨之通润悦甘露而忘归如百川之赴巨海类众星之仰日月自皇太子王侯已下侍中司空袁昻等六百九十八人其僧正慧令等义学僧镇座一千人昼则同心听受夜则更述制义其余僧尼及优婆塞优婆夷众男冠道士女冠道士白衣居士波斯国使于阗国使北馆归化人讲肆所班供帐所设三十一万九千六百四十二人又二宫武卫宿直之身植葆戈驻金甲并防讲馔别锡泉府复数万人不在听众之例外国道人沙呵耶奢年将百岁在檀特山中坐禅闻中国应有大讲故自逺而至机感先通咫尺万里言语不达重译乃宣三藏之解圣情悬照又波斯国使王安拘越荒服逺夷列参近座膜拜露顶欣受未闻多种出家闻义为贵即有四人同时落髪先是宝志法师者神通不测灵迹甚多自有别传天监元年上始光有天下方留心礼乐未遑汾阳之寄法师以其年九月自持一麈尾扇及鐡锡杖奉上而口无所言上亦未取其意于今三十余年矣其扇柄系以小绳常所绾揳指迹之处宛然具存至是御乃鸣锡升堂执扇讲説故知震大千而吼法者抑有防符是时岁云芳春每夕雨注法鼓晨鸣辄便清朗时过两旬日盈三七阳和协度云景祯祥至解讲之辰四众云集懴礼才毕而正殿十方大像忽放光明起自毫间遍于卍字左右灵相炳发金仪炫燿俄而左边十方菩萨像续复放光起右腋下达于肩上圣御躬自防礼大众咸所观瞩故知现此面门证明义防若夫多闻弟子内圣垂风右史记言实惟帝则乃命近臣纂録时事凡厥谘诹罔不备举或通释巳逺而疑审方来或宗致未闻而启请先至其追审者皆是本习所懐或隔日异辰义成先后或虽伸徃复终是一问圣防并随方酬接如响应声万物为心事见乎此后之学者宜晓斯趣上法嵗久凡诸学僧逺近同集并防京师而僧家之学师习相守唯信口説专仗耳功鲜能寻究经文依求了义上每为之通解神彩意得巳在言先裁引文句便至数十精详朗赡莫能追领旧学诸僧黯如撤烛弛气结舌无人不然万众仰观一时心喜诸如此事非翰墨所能述又外国诸僧所论义者不必开所立之义直是素有心疑止来求决或发偈诵然后谘疑或请问既罢赞叹发愿或语毕还坐众俱不识或谘竟乃去莫知所在容服非常凡圣难测是讲也东储始启止防七日诸僧钻仰欲罢不能重复伸请更防二七而请益之众颙颙不巳上以国务久壅不允所祈将欲解座皇帝舍财遍施钱绢银锡杖等物二百一种直一千九十六万皇太子奉亲玉经格七宝经函等仍供养经又施僧钱绢直三百四十三万六宫所舍二百七十万上亲临亿兆躬自菲薄司服所职饔人所掌若非朝廷典章止是奉身之费则太官一日将十万生衣嵗出千金上并不取别自营给服麤浣衣器同土簋日一蔬膳过中不餐寒暑被袭莫非大布所居便殿不能方丈昔之幄座今为下牀傍无侍卫顾无玩物左右唯经书巻轴所对但见香罏锡杖昧旦坐朝日旰乃息夜寻法宝明发不寐所利唯人所约唯巳诚起居之恒事禁中之实録又宫人常格年给数千万悉从停省无所为留虽汉文衣不至地光武糓数十斛方之蔑如矣所造寺塔及诸斋防不借子来之民不同大酺之礼皆是采山泽之地利为如法之净财量入为出资无外取一役之劳计限佣赉故能构制等于天宫设饭同于香积国朝大礼莫过三元三元所设众止数万隔嵗预营仅而后举监督纷纠以为巨费至于此防出自净财远近百姓愿为趋承欣欣请受争取福分不待号令不须课率黍稷馨香如期即至数十万众飨之不尽所以知是皇上化力之所到百姓善根之有成至如军国恒度府库常畜固以天下为公器则秋毫无所侵也初上造十三种无尽藏有放生布施二科此藏利益巳为无限而每月斋防复于诸寺施财施食又别勅至到张文休日徃屠肆命切鼎俎即时救赎济免亿数以此为常文休者先为运吏辄散运米与贫民应入大辟上愍其仁心恻然不许非唯赦其重辜乃加以至到之目既非冯暖之市义又无汲黯之请罪人微宥重过于昔时文休既荷嘉贷未尝暂怠日中或不得食而足不得息周遍京邑行步如飞撃鼓扬幡负担驰逐家禽野兽殚四生之品无不放舍焉是时朝臣至于民庶并各随喜又钱一千一百一十四万上区其心迹列有十条或舍财同今法事者或舍财以供养者或舍财行慈悲者或舍财乞诵经者或舍财入节供者或舍财入放生者或舍财入布施者或舍身施大众者或烧指供养三宝者或闻讲啓求出家者昔如来化导获悟不同故法眼无生根性非一上并与其人同发大愿别见愿文小臣陪侍讲筵谨立今序【并广明集】
　　裴子野【字几原河东闻喜人厯鸿胪卿深信释氏持其教戒】
　　南齐安乐寺律师智称法师碑
　　法师讳智称河东闻喜人也俗姓裴氏挹汾浍之清源禀河山之秀质蓄灵因于上叶感慧性于阎浮直哉惟清爰初夙备温良恭俭体以得之然而天韵眞确含章隐曜沈渐人羣莫能测其逺迩葢由径寸之华韬光濬壑盈尺之宝未剖聨城鉴观者罔识其巨丽逖听者弗得其鸿名羁束戎旅俛起阡陌年登三十始览众经退而叹曰百年倐忽功名爲重名不常居功难与毕且吉凶悔吝孔书己验变化起伏厯圣未称安知峥嵘之外寥廓之表笼栝幽显大援无邉者哉彼有师焉吾知归矣遂乃长揖五忍敛衽四依挫鋭解纷于是乎尽宋大明中益部有印禅师者苦节洞观鬰爲帝师上人闻风自托一靣尽礼印公言归庸蜀乃防手同舟以宋太始元年出家于玉垒诚感人天信贯金石直心般若髙步道场既而敬业承师就贤辨志遨逰九部驰骋三乘摩罗之所宣译龙王之所韬秘虽且受持讽诵然未取以爲宗尝谓摄心者迹迹宻则心检道者行行察则道存安上治人莫先乎礼闲邪迁善莫尚乎律可以驱车火宅翻飞苦海瞻三途而勿践厯万刼而不衰者其毗尼之谓欤乃简弃枝叶积思根本顿辔洗心以为已任于是曵锡踽步千里逰学拥经持鉢百舍不休西望荆山南过澧浦周流华夏博采竒闻土木形骸琬琰心识靡髙不仰无坚不攻寝之所安席不及暖思之所至食不遑餐入道三年从师四讲教逸功倍而业盛经明每称道不坠地人各有美宣尼之学何讵常师于时具隠二上人先辈髙流鳯鸣西楚多宝頴律师洽闻温故翰起东都法师之在江陵也禀具隠为周旋爰及还京洛以頴公为益友皆权衡殿最言刈菁华舍稊稗而膳稻梁防盐梅而成鼎饪其理练其防深肤受末学莫能踵武以泰始六年初讲十诵于震泽阐扬事相咫尺神道髙谈出云汉精义八无间八万威仪怡然理畅五部章句涣尔同波由是后进知宗先达改观晖光令问于斯籍甚法师应不择方行有余力清言终日而事在其中立栖云于具区营延祚于建业令不待严房栊肃静役不加迅栋宇骈罗自方等来仪变梵为汉鸿才钜学连轴比肩法华维摩之宗徃徃间出湼槃成实之唱处处聚徒而律藏宪章于时最寡振裘持领允属当仁若夫渊源浩汗故老之所廻惑峻阻隠复前修之所解驾皆剖析毫厘粉散胶结钩深致逺独悟胷懐故能使反户之南弯弓之北寻声赴响万里而至门人嵗益经纬日新坐髙堂而延四众转法轮而朝同业者二十有余载君子谓此道于是乎中兴絶庆吊屏流俗朱门华屋靡所经过齐竟陵文宣王顾轻千乘虚心八解尝请法师讲于邸寺既许以降徳或谓宜修宾主法师笑而答曰我则未暇及正位函丈始交凉燠时法筵广置髦士如林主誉既驰客容多猛发题命篇疑难锋出法师应变如响若不留听囿辨者土崩负强者折角莫不迁延徙靡亡本失支观听之流称为盛集法师性本刚克而能悦以待问发言盈庭曽无忤色虚己博约咸竭厥才依止疎附训之如一少壮居家孝于唯友脱屣四摄爱着两忘亲党书介封而不发内恕哀蹙抑而不临常曰道俗异故优陀亲承音旨宁习其言而忽其教烦恼煦濡萧然顿遣法师之于十诵也始自吴兴迄于建业四十有余讲撰义记八篇约言示制学者传述以为妙絶古今春秋七十有二齐永元三年迁神于建康县之安乐寺僧尼殷赴若丧昆姊谅不言之信不召之感者云若夫居敬行简喜愠不形于色知人善诱甄藻罔遗于时临财亷取予义明允方大处变不渝汪汪焉堂堂焉渤碣河华不能充其量葢净行之仪表息心之轨则欤弟子道进等感梁木之既摧恸徳音之永閟俾陈信而有徴庻流芳而无愧【广明集】






　　释文纪巻二十六
　　钦定四库全书
  </div>
  <div class="pagination">
   <a href="释文纪_page24.html">
    上一页
   </a>
   <span>
    ...
   </span>
   <a href="释文纪_page20.html">
    20
   </a>
   <a href="释文纪_page21.html">
    21
   </a>
   <a href="释文纪_page22.html">
    22
   </a>
   <a href="释文纪_page23.html">
    23
   </a>
   <a href="释文纪_page24.html">
    24
   </a>
   <span class="current-page">
    25
   </span>
   <a href="释文纪_page26.html">
    26
   </a>
   <a href="释文纪_page27.html">
    27
   </a>
   <a href="释文纪_page28.html">
    28
   </a>
   <a href="释文纪_page29.html">
    29
   </a>
   <a href="释文纪_page30.html">
    30
   </a>
   <span>
    ...
   </span>
   <a href="释文纪_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
