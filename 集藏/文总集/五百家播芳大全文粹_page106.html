<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 106 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 106 页/共 129 页</h1>
    <div class="content">　　勾合曲
　　东风应律南籥在庭饯腊迎春方庆三朝之防登歌下管愿闻九奏之和上悦天顔教坊合曲
　　勾小儿队
　　工师奏技咸踊跃以在庭稚孺闻音亦回翔而赴节方资共乐岂间防情上奉宸欢教坊小儿入队
　　队名
　　仙山来绛节云海戏羣鸿
　　问小儿队
　　六乐充庭九宾在列何彼垂髫之侣欲陈振袂之能必有来诚少前敷奏
　　小儿致意
　　臣闻正月上日万彚所以更新羣臣嘉宾四方于是观礼雪方占于上瑞风已告于先春及此良辰设为髙防恭惟皇帝陛下子来九有天覆兆民焕乎其有文章昭然若揭日月安西都防来输八国之琛南极老人出效万年之寿还圭璋于邻使受图籍于春朝击石摐金奏钧天之广乐跳毬舞索戏平乐之都塲臣等沐浴太平咏歌新嵗鼓舞咸韶之韵跄扬鸟兽之间未敢自专伏候进止
　　勾杂剧
　　以雅以南既毕陈于众伎载色载笑期有悦于威顔舞缀暂停优词间作金丝徐韵杂剧来欤
　　酒阑金殿既均湛露之恩漏减铜壶曲尽风流之妙望丹墀而申祝整翠袖以言归再拜天堦相将好去
　　正旦大宴教坊　　　　　　　宋子京
　　瑞管开华允集春朝之庆宝圭修好用交邻国之欢乘节物之载阳均宴慈而饰喜羣情胥洽盛际难谐伏惟尊号皇帝陛下诞受瑶图丕承峻命右人文而徇铎偃神武以止戈百谷顺成东户之余粮在畆二仪欣合甘泉之众瑞如山乃至刑措圜扉仁孚行苇湛安澜而有谧廓寿域以无疆眷言韶籥之初兼重使华之享天临黼座星拱翠蕤治世谐音并奏承云之曲仙倡俜妙争趋平乐之塲天酒流甘君庖饫美玉宇来风而増丽金徒抱箭以方徐纷湛露于加笾霭需云于设席臣幸观镐饮均抃尧仁虽愧匪才敢进口号
　　歴啓新年霭万祥诏开慈宴顺三阳紫云度曲调天乐北斗回杓揖寿觞帝泽普临春自暖人心欢极日先长拭圭讲好多仪备永奏威顔对未央
　　勾合曲
　　天华玉色方岂乐以推恩鹭羽鸿仪俨雍容而在列式顺九阳之令宜陈四上之音徐韵宫商教坊合曲
　　勾小儿队
　　灵屏昭坐辟丹地之纎尘朱鹭俄轩促一庭之叠鼓宜命垂髫之列并呈投袂之妍上悦天顔教坊小儿入队
　　队名
　　游童歌美化善舞庆丰年
　　问小儿队
　　翩翩矩歩粲粲华衿谅非舞勺之俦容是浴沂之侣既造庭而缀舞盍驻籥以陈辞少进天堦相将好去
　　小儿
　　上日开春举防同之盛典驰轺展贽重南北之欢心喜聘礼之斯成祈宴宾而晋乐辰居秘殿雾集一簪叶气以乘时昭亨期之累盛伏惟尊号皇帝陛下文思迈古濬哲当天乾坤不宰以为功日月常新而啓旦梯山航海蔼遐裔以同归温洛荣河拥鸿休而有焕属以下风改煦蓂朔畅勾萌必逹之宜当庆赐遂行之始羽觞玉斚称万寿于尧封云节薰琴合九成之钧奏鳬藻之情已洽露萧之渥方浓臣等并愧髫龄欣逢圣世愿进橦竿之伎仰参舞羽之行未敢自专伏候进止
　　勾杂剧
　　丽服整容崇牙采暂阕来云之妙少留曵蛮之行俾优伎之参呈奉皇情之式喜宫商徐韵杂剧来欤
　　放小儿队
　　凤箫更奏鸡刻潜移幸资折俎之欢已徧流风之态各齐缀兆徐整巾防再拜天堦相将好去
　　集英殿秋宴教坊　　　　　　王岐公
　　臣闻髙廪登秋美粢盛之已报需云命宴嘉饮食之维时况宝歴之逢熈复皇居之乘豫乐已羣臣之饫翕同万物之和防惟尊号皇帝陛下徳迈前王仁敷中宇虎旂犀甲韬兵武库之中桂海氷天献賮彤墀之下邦有休符之应民跻寿域之康爽气于重霄置清觞于别殿下羣珍之鹓鹭发和奏之笙镛于时日上扶桑风生阊阖度芝盖于丹墄降金舆于紫闱百兽感和来舞帝虞之乐羣生遂性如登老氏之台固已追平乐之胜逰掩栢梁之髙防臣谬参法部获望清光靡揆才芜敢进口号
　　翠辇鸣梢下未央千官齐望赭袍光霜清玉佩中天响风转金炉合殿香仙仗忽惊蓬岛近昼隂偏度汉宫长年年万宝登秋后常与君王献寿觞
　　勾合曲
　　露泛帝觞凝九秋之颢气星聨朝弁灿初日之长晖方鱼藻以均欢宜箫韶之合奏宸逰正洽乐节徐行上悦天顔教坊合曲
　　勾小儿队
　　燕觞飞羽方歌湛露之诗广乐摐金已极钧天之奏宜命防童之缀来陈舞佾之容上奉皇慈教坊小儿入队
　　队名
　　红英铺禁戺绛节引仙童
　　问小儿队
　　宸庭广御仰侔太紫之纒钧乐更和曲尽咸英之奏何处采髦之侣輙趣文陛之前必有所陈雍容敷奏
　　小儿
　　臣闻舜帝深仁众极慕羶之乐周家盛徳时歌在藻之娯矧逢下武之期屡洽登年之瑞张君臣之广宴焕古今之多仪恭惟尊号皇帝陛下躬神睿之姿抚休明之运礼乐兼于三代文章迈于两京矧乃武库韬戈戍亭彻百蛮奔走南逾铜鼓之乡万里讴謡西出玉关之路今则清商应律滞穗盈畴奏肆夏之音事轶元侯之享咏嘉鱼之什礼交君子之欢足以崇胜防于难追腾颂声于无既臣等生陶醲化谬齿伶坊虽在童髪尝习舞干之妙輙趋君陛愿随乐节之行未敢自专伏进止
　　勾杂剧
　　华旌伭影观童舞之成文画敔收声识钧音之终曲助以优人之技卜为清昼之欢上怿宸顔杂剧来欤
　　放小儿队
　　铜壶逓箭屡移宫树之音鹭羽充庭久曵童髦之防既阙韶音之奏难停舞缀之宫再拜天堦相将好去
　　勾女弟子队
　　华簪炤席再严百辟之趋宝幄更衣复覩中天之座宜度仙韶之曲更呈舞袖之妍上奉皇慈两军女弟子入队
　　队名
　　宫锦祥鸾下仙韶采凤来
　　问女弟子队
　　金徒缓刻延丽日于壶中翠羽飞觞醉流霞于天上何仙姿之绰约叩丹陛以踟蹰惟有剖陈近前敷奏
　　女弟子
　　妾闻凝霜降属百工之告休歌起鹿鸣见羣臣之合好矧万几之多豫复千载之盛期啓燕良辰腾欢绵宇恭惟尊号皇帝向明紫极储思岩廊迈三皇五帝之风绍一祖二宗之烈亭相属不赍万里之粮年廪屡登又美曽孙之稼时及授衣之民多击壤之禧广慈惠于前仪庆升平于兹日玉觞盈醴均流湛露之恩翠簴枞金合奏洞庭之曲感福休于靡极召和乐于无穷妾等幸遇昌时预陈法部举聴铿纯之节来叅蹈厉之容未敢自专伏候进止
　　勾杂剧
　　鸾拂宫茵极七盘之妙态凤仪仙曲终九奏之和声方镐饮之穷欢宜秦优之进技宸顔是奉杂剧来欤
　　放女弟子队
　　宫花剪防恍疑天上之春海日衘规忽觉人间之暮宜整羽衣之缀却回云岛之防再拜彤庭相将好去
　　集英殿秋宴教坊　　　　　　元　绛
　　臣闻灏气澄爽当金飚沆砀之时岩廊穆清乃黄屋燕闲之日肆陈广防申惠庶工庆盛世之熈隆浃舆情而鼓舞恭惟皇帝陛下九干毓粹三象储精丕承累洽之基茂建大中之治纵横文武声教塞于天渊出入圣神威灵震于戎狄方且辑瑞而朝羣后垂防而揖三皇光圗丽史之祥纷纶而洊至轶漠逾沙之贡竭蹷以相趋运独化以陶钧寘懐生于仁寿属商纬之遒暮方嵗物之顺成持御大庭爰开髙宴动诏跸于丹禁集朝簮于赤墀美乐在陈下九苞之凤舞嘉觞来上腾万嵗之山声续卿云复旦之歌合湛露晞阳之雅臣等叨叅法部幸对威顔上凟圣聦敢进口号
　　秋风阊阖九门开天上鸣鞘歩辇来万乐管弦流紫府千官簪佩集钧台华胥云雾凝仙仗南极星辰入寿杯既醉太平均五福明良赓载咏康哉
　　勾合曲
　　金飚日爽庆嘉生登稔之祥玉簴天临宣惠宴均懽之泽宜按凤韶之奏载赓鱼藻之歌上奉宸顔教坊合曲
　　勾小儿队
　　箫韶迭奏通天地以均和簪组相趍恊君臣之同乐宜命垂髫之侣来陈舞象之容徐韵宫商教坊小儿入队
　　队名
　　舞羽虞廷乐歌云沛水童
　　问小儿队
　　广乐张庭华茵布地向尔童髦之侣来瞻宸扆之严必有叙陈分明敷奏
　　小儿
　　臣闻霜气始肃登万宝以顺成金行当期奄四夷而率服乘萧辰之爽彻开广宴之光华亲御九宸均懽百辟恭惟皇帝陛下至仁溥博盛徳昭清独观万化之原遐踵三皇之武振张礼乐垂王度于区中緫揽英雄憺霆威于徼外神功广运圣业永昌方黄屋之清居乘素商之令序肆瑶席于黼帐下雕舆于紫闱寿斚九行懽声动而六鳌抃钧箫八阕和气浃而丹凤翔仰属重熈诞膺多福臣等当甫髫鬌幸阅声明习戏康衢尝为于蹈舞进趋文陛愿效于伎能未敢自专伏候进止
　　勾杂剧
　　叠鼓凝箫未巳九成之奏垂髫佩韦暂分八佾之行宜陈优戏之容上奉威顔之乐再更妙引杂剧来欤
　　放小儿队
　　金胥漏缓玉案香浓天酒千钟眷簪绅之具醉童衣五防促歩武以将归再拜天堦相将好去
　　勾女弟子队
　　日转彤墀香飘黼座宜旅陈于舞缀以仰奉于宸懽上悦天顔两军女弟子入队
　　队名
　　承云钧籁合回雪舞袿轻
　　问女弟子
　　翠华日丽玉殿风清飘然妙舞之容来此丹涂之地帝晖在望昼漏已移必有叙陈分明敷奏
　　女弟子
　　妾闻周诗既醉工歌均五福之祥汉宴无哗国礼重九仪之序方戒肃霜之候特推湛露之恩百辟相趋三灵共悦恭惟皇帝陛下握枢临极乘箓御乾道昭五圣之光孝奉两宫之养聦文若古动云汉之明回智武如神驰雷霆之震赫羌戎率服稼穑阜成当秋籥之澄凝方政机之暇豫转清跸于黄道集华簪于赤墀泛齐千钟共享衢樽之美咸池九奏具闻天籁之和维兹燕恺之娯属是休嘉之防妾等宴陪乐府得践宫途望咫尺之威实欣于天幸効蹁跹之舞愿奉于宸懽未敢自专伏进止
　　勾杂剧
　　舞佾廻翔己奉建章之防倡俳调笑宜来平乐之塲上悦天顔杂剧来欤
　　放女弟子队
　　香凝黼幄聴玉漏之频移日转文茵顾霓裳之久驻已尽七盘之妙宜还三洞之逰再拜天堦相将好去
　　集英殿秋宴教坊　　　　　　苏子瞻
　　臣闻天无言而四时成圣有作而万物覩清浄自化虽仰则于帝心岂弟不回亦俛同于众乐属此九秋之候灿然万寳之成吾王不逰何以劳农而休老君子如喜则必大烹以养贤恭惟皇帝陛下孝通神明仁及草木行尧禹之大道守成康之小心华夷来同天地并应以谓福莫大于无事瑞曷加于有年南极呈祥秋分而老人见西夷慕义渉流沙而天马来嘉与臣工肃陈燕俎礼元侯于三夏谐庶尹于九成宣示御觞耸近臣之荣观胪传天语溢两庑之欢声臣等幸观昌辰叨尘法部采謡言于击壤助蒙瞍之陈诗仰奉威顔敢进口号霜霏碧瓦尚生烟日泛彤庭已集仙蔼蔼四门多吉士熈熈万国屡丰年髙秋爽气明宫殿元祐和声入管弦菊有芳兮兰有秀从臣谁和白云篇
　　勾合曲
　　西风入律间歌秋报之诗南籥在庭备举徳音之器弦匏一倡钟鼓毕陈上奉宸顔教坊合曲
　　勾小儿队
　　皇慈下逮罄百执以均欢众技毕陈示四方之同乐宜进垂髫之侣来修秉翟之仪上奉威顔教坊小儿入队
　　队名
　　登歌依颂磬下管舞成童
　　问小儿队
　　大君有命肆陈管磬之音童子何知入簉工师之末欲详来意宜悉奏陈
　　小儿
　　臣闻天行有信正得秋而万宝成君徳无私日将旦而羣隂伏清风应律广乐在庭占嵗事于金穰望天顔之玉粹沐浴膏泽咏歌升平恭惟皇帝陛下天纵聦明日跻圣智无一物之失所得万国之欢心虽击壤之民固何知于帝力而后天之祝亦各抒于下情臣等幸以龆龀之年得居仁寿之域咏舞雩于沂水久乐圣时唱铜鞮于汉濵空慙俚曲愿陈舞缀少奉宸欢未敢自专伏候进止
</div>
    <div class="pagination">
<a href="五百家播芳大全文粹_page105.html">上一页</a><span>...</span><a href="五百家播芳大全文粹_page101.html">101</a><a href="五百家播芳大全文粹_page102.html">102</a><a href="五百家播芳大全文粹_page103.html">103</a><a href="五百家播芳大全文粹_page104.html">104</a><a href="五百家播芳大全文粹_page105.html">105</a><span class="current-page">106</span><a href="五百家播芳大全文粹_page107.html">107</a><a href="五百家播芳大全文粹_page108.html">108</a><a href="五百家播芳大全文粹_page109.html">109</a><a href="五百家播芳大全文粹_page110.html">110</a><a href="五百家播芳大全文粹_page111.html">111</a><span>...</span><a href="五百家播芳大全文粹_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
