<!DOCTYPE html>
<html>
<head>
    <meta charset="UTF-8">
    <title>文苑英华 - 第 469 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 469 页/共 634 页</h1>
    <div class="content">





　　文苑英华卷五百八十
　　钦定四库全书
　　文苑英华卷五百八十一　宋　李昉等　编辞官二
　　为杨相求退表一首
　　河东副元帅马司徒请罢节度表二首
　　卧疾辞官表一首
　　代卢相公谢赐方药并陈乞表五首
　　代贾相公乞退表一首
　　又代贾相公陈乞表六首
　　代魏慱田仆射辞官表一首
　　代韩仆射辞官表二首
　　为郑滑李仆射辞官表一首
　　代裴相公辞官表一首
　　为杨相求退表【德宗】　　　　于　邵【建中二年】
　　臣炎言比者盛夏无雨农人觖望遂轸圣虑迨乎孟秋乃下明诏并表羣祀神人协和膏泽旋降嘉谷无害粢盛可期此皆陛下明圣慈仁上应臣所以慙冒重位容身无地载积忧惧岂遑夙夜歴观自昔帝王以理天下者未有不畴咨訏谟以熙帝载三五以降则有六相十六族共陈翼亮之功其在夏殷不易斯典逮周分六官秦置左右西汉因之以丞相东汉更名以三公魏晋虽有损益亦无独任之道陛下拔臣江泽之外致臣密勿之地纵欲思报鸿造赞襄盛业其如智识薄劣力所不任常恐负乘之纇无以塞责臣又闻之天有三台鼎有三足疑丞所以备四辅股肱所以象四体创明堂构大厦非一木之力焉况臣驽愚而久备位今舞干以化戎狄脩好网罗张兆人是赖朝多贤达野无遗逸一能胜臣者则指顾皆是岂以万务之重而独委于凢流乎纵臣一朝败累分从陨越则既坠之迹死将安谢伏乞俯廻天鉴退臣散地举用伊臯使不仁者远臣虽万死誓无所恨不胜待罪兢惶之至
　　河东副元帅马司徒请罢节度表【德宗】
　　崔元翰【兴元元年】
　　臣燧言臣闻享其名者必有其实受其赏者必有其功臣以往年奉诏东征田悦寻又伏奉恩命加臣魏博节度使方将收其土地抚彼黎人致天诛以伸威布王泽而施恵不得不居其任何事而辞其后摧败虽多剪灭未即【类表作则未】其贼偷延数刻独保孤城田悦以溃乱殒身田绪以窘逼归欵圣恩复加贷悉复旧封以臣有擒制之所系缠绥怀之所降附人徒之众将吏之多特勑别置保宁军节度仍以臣兼充其使臣又方以劳来为事实且慰安其心寻独西讨河中内清关辅事殷任重劳力焦神正在忧虞未遑辞让今臣举军还鎭解甲息师况当歉岁未康疲人【类表作重】困苦复虚兼二使别创两军职任既繁禄廪愈【一作逾】倍且臣非有收郡邑壁垒之实不宜复加名位非有保城池封畧之才不宜别开军府而乃妄为繁费谬积恩荣在私心怀苟得之羞于国典为虚授之失伏乞罢保寜节度停臣此使以保宁军兵马属河东节度则圣朝有省约之利愚臣减盈满之忧且臣尊爵大官穷荣极宠何待加兹一职乃为被以鸿私今保宁河东兵马久同征行以相和协有同一体不必异名颇亦便安伏希裁择无任悃欵之至
　　第二表
　　臣某言为臣之道臣实闻之有难则受命而不敢辞事君无苟免之责已安则避位而不敢处量己无昧进之讥况福过忌于满盈任重忧于颠覆臣之所惧孰以【类表作不】为宜臣少无材能进非经术因逢屯难遂効驱驰陛下毎録微功累加高秩皆缘恩泽备尽宠光名列台司位兼宰辅总戎巨鎭【类表作防】居守旧都比又以东讨魏州招降颇众伏奉恩命别以为保宁军节度又以臣兼充其使重以四征羣寇总帅诸军加臣河东宁保奉诚等军节度并管内诸道兵马副元帅臣亦欲怀来欵附统一携离以此因循不即辞避今者寇戎剪扫区宇混同方将抚绥无事征伐则止不宜复居副元帅之任保寜军将士与河东将士久同居处并以和宁不必别为节度伏请停此二使许臣但以河东节度使鎭守北藩犹有尊官又兼宠禄以为厚甚不可复加虽尚偷荣近于量力岂将饰让于外实惟陈请于中伏乞圣慈俯垂照鉴臣无任恳欵屏营之至
　　卧疾辞官表【德宗】　　　　　齐　映【贞元二年】
　　臣某言臣生何侥幸遇圣属千年之运命何舛薄染患逾十旬之程法既限于朝章事竟尘于天听惶惧战灼不知所图臣某中谢臣自三月天泽傍流御医亲降膏肓既辨沉痼日轻但于寝疾多时羸顿犹甚支体骨立气力惙然审虑旬日之间未任朝谒之礼更以法资画一令在必行岂以微臣亏于大宪况中书近密枢务重切不可一日而阙臣以累月在假颇为旷阙罪实难逃更乞淹延心何自处故臣之陈奏非敢窃退让之名臣之恳诚非为追止足之诫直以当其无病犹不逮人既以违文岂堪玷法伏乞广运之道崇大中之规是归执象之言以副垂衣之理岂微臣幸甚实彛章幸甚无任诚恳之至
　　代卢相公谢赐方药并陈乞表【徳宗】
　　权徳舆【见集本】
　　臣迈言臣自染偏风今已弥月将息未减渥泽转深伏蒙特令供奉僧智昌医疗每日令中使存问及赐柳汤煎驴头方仍便令服饵者臣以庸贱昧于摄理久兹窃位常惧害盈隂阳之和无补时化风毒生疾上烦圣慈灵方御医稠叠备至虽受恩服药诚合渐瘳而福过灾生虑难自保况中贵将命宠临私门犬马之微日尘黈纩或有加减自合上闻非常之恩伏乞停罢且台司要重庶政泉源以臣平居素积官谤今右边手足动用不随自滞枕席己淹晦伏乞以时免职使得养疾家居博求上才用塞人望则公朝无覆餗之责陋质荷生成之仁今摄衣拜章力且未足口占代署贵逹愚衷无任感恩廹切之至谨奉表陈请以闻【贞元十二年十月一日】
　　第二表
　　臣某言臣以疾病所婴在假既久自审不逮遂有上陈诏防优荅恳诚未允屏营惭惧不知所安臣闻为官择人各司其局条贯责实【集作条责实効】共致理平凡在庶僚犹不可旷况宰臣之任鼎足承君调和隂阳左右敎化能否之下利害系焉苟有所壅其伤必大以臣虚薄备位四年奉励精之勤但乐昌运当具瞻之地莫负羣心书曰百僚师师百工维时言得其人也语曰陈力就列不能者止言审其分也况沉顿逾月冠带未任风毒所侵惟望速差彼其之刺倍切于今以被病之微臣尸台司之厚禄自知不可如公议何伏枕披诚再黩宸扆冀廻天鉴俯遂愚衷所谓曲成岂惟平施无任悃欵廹切之至谨奉表陈请以闻【贞元十二年十月八日】
　　第三表
　　臣某言臣逼于疾瘵累有陈奏再奉诏防私愿未从感恩则深量力难济况偏风状候与诸疾不同虽时似少减终虑成沉痼中枢务重不可阙人自臣在假已四十余日旷废斯甚兢惶益深一夫不获一吏不职则系圣虑以之忧劳今臣手足未平心绪未复卧受丰禄胡颜自安伏惟陛下顺天理物躬勤庶政事无细大咸遂其宜岂可独私微臣久玷时化是以直疏诚恳不敢苟餙烦词冒黩宸严期于照鉴无任惶怖震越之至谨奉表陈请以闻【贞元十二年十月十六日】
　　第四表
　　臣某言臣素以庸虚又婴疾病半年在假未任出入四表上陈备尽诚恳过蒙渥泽特赐优容圣慈则深私愿犹阻俯仰袵席兢惶靡宁臣本谓至春和得渐平复今方药遍用根本未除虽簮带假人得以被体而趋步无力难于拜恩辅臣之任百辟是仰遵守法度诚所宜先岂有逾岁家居尚尘鼎饪况所受厚禄出于疲人窃位公卿尚知不可沉疴私室何以自安易象害盈实在今日伏惟陛下覆万物曲成不遗凢在怀生各得其所以臣沉痗久旷官司前后臣闻披沥肝胆期切之至谨奉表陈请以闻【贞元十二年十月二十五日】
　　第五表
　　臣某言臣待罪非据歳时已深宠秩逾涯灾患自至一从移病忽及周月五献章表未遂血诚沉痼之身滞于牀枕职守之効絶于官曹虚费禄廪不安夙夜遂于本年五月二十八日进状乞停俸钱自后不敢更有请受窃冀素飡之责少息舆议再恳之至上廻圣心迩来又经九十余日承命未下忧惶无措盖闻禄以诏功又以养贤以臣之愚而无功绩久此尸旷俯仰内讼逼于公私臣之情理实为难处臣之言词不能自逹使得终获退免曲遂微诚亭育深恩实在于此无任猥逼恳欵之至谨奉表陈乞以闻【贞元十三年九月某日】
　　代贾相公乞退表
　　臣耽言臣以庸愚谬尸宠禄位居师长职重台司徒叨渥恩无补时化局蹐荏苒六年于兹去秋以来多病相继毎自策勉以奉休明而筋骸内衰官谤外积近染痢疾绵歴旬时进退之状不恒寝食之理皆耗伏寝循省无所克堪凡在常情皆愿贵仕况臣累蒙任使实越等夷从容庙【集作朝】堂沐浴天泽恩私岁久诚毎切于匪躬疲薾日侵事有逼于量力伏惟陛下覆育临照曲成不遗俯矜愚衷移授散秩则枢轴不旷轮辕适宜拳拳之诚所望斯足无任恳欵惶惧之至谨奉表陈请以闻【贞元十四年七月二十四日】
　　又代贾相公陈乞表【顺宗】
　　臣耽言伏奉今日制除臣检校司空兼左仆射依前同中书门下平章事祗荷成命捧戴恩私心防震惊慙怖失次臣以庸薄无他才能先朝过听谬赐驱策叨居鼎饪十有三年猥承雨露之恩终阙涓埃之効累经陈乞未允恳诚复以余年再承休运【集作命】自陛下绍【集作纂】膺宝厯泽被羣生亭育所加飞沉遂性而臣齿髪頽暮疾恙婴侵筋体【集作骸】日衰心力皆耗况宰相之职用调隂阳司空之官实平水土从古授受重难其人以臣平居犹知不可今中既耄外亦支离寝兴不安言语失次岂可苟贪贵任上玷清时省躬则然况在公议古者君有致政之惠臣感得谢之恩钟鸣漏尽前哲所诫年衰疾剧在臣为甚逼于情理敢黩天威慺慺血诚期在鉴听无任恳欵恐惧之至谨奉表陈让以闻臣耽诚惶诚恐顿首顿首谨言【贞元二十一年三月二十一日】
　　第二表
　　臣耽言臣以疾病所逼气力不任辄露恳诚上祈退免圣慈备至私愿未从诏防便蕃慰勉纎悉自宜策励以奉休明蝼蚁之诚敢忘夙夜犬马之疾日益纒绵视听昏烦举措乖误心不记事口不逮心神理害盈正谓今日昔韦贤致仕着在汉庭韩厥请老书于鲁史岂可以兹沉废苟污班荣逼于公私非敢防挹自圣明驭宇动植覃恩岂于庸愚独阻诚志乞廻天鉴俯遂残生伏纸上陈感涕呜咽无任惶惧恳切之至谨再奉表陈乞以闻臣耽诚惶诚恐顿首顿首谨言【贞元二十一年三月二十七日】
　　第三表
　　臣耽言臣残年沉瘵渐不支持再表上陈未蒙允许顾兹朽质徒感鸿私而枕席纒绵形神消耗上台之任岁月积深大病之期晦明难保自叨升论道扶疾拜恩迩来状候日以羸瘠【集作顿】灾因福过足验于今伏乞赐臣骸骨收臣印绶期于必遂不敢烦辞无任量力恳迫之至谨奉表陈乞以闻【贞元二十一年五月二十日】
　　第四表
　　臣耽言臣闻生人所欲岂过富贵仕进之荣无逾公相臣受禄过厚叨恩且深疾瘵所侵日月以甚表章三上宸睠未廻薾然私室溘尽是虑臣顷岁齿及悬车疾经百日輙援礼令乞遂休闲先圣优容未蒙允许【集作矜允】今则桑榆转逼沉顿寖深比于往年逺不相及前后陈请备竭肺肝特希圣慈俯鉴愚恳羸骸假息所望退身沥血披诚伏待明命无任屏营恳逼之至谨奉表陈乞以闻【贞元二十一年七月二十二日】
　　第五表
　　臣某言臣以庸愚累叨爵命大行皇帝防擢非次列于宰辅岁时寖深尘露无补太上皇践祚听政宠登三公而臣寝疾所婴已在牀枕沉疴日剧气力渐微自春涉秋四表陈乞伏遇陛下继明纂统临照万方澄清化源朝野相庆但臣百疾所凑四支不任岂使将尽之人犹处具瞻之地私诚所逼上黩宸严既非矫【一作饰】让期在听纳无任恳欵逼切之至谨奉表陈乞以闻【永贞元年八月八日】
　　第六表
　　臣某言臣犬马之疾福过灾生前日以来转就危困自量气力的不支持自陛下嗣纂睿图臣已寝疾【一作瘵】绵亟竟不得一趋陛下谒龙颜幽壤之中以此为恨臣备位宰相岁时最深永归泉下无补明代伏惟陛下为万姓自爱则幽明蒙福无任感恩哀恋之至谨奉遗表以闻【永贞元年十月十一日】
　　代魏博田仆射辞官表
　　臣某言臣闻中原息战子房得以乞身东吴既平范蠡终能行志二臣皆因时効用遇主成功进咸展于尽忠退各安于秩考所以立名万古保庆一时愚臣夙心私有所慕况蒲桞先迈驽蹇易疲审已无堪量力知止吐诚上达罄冩中怀仰觊天慈俯照愚悃中谢臣虽长于戎旅防业诗书毎凛効忠之言早励为臣之节当河朔承袭之日在军幕危疑之间毎动险中几隣于死常以捐躯报国率彼顽人受命指踪扫清余孽用摅宿愤【一作志】以荅明时一覩天庭百生愿足但怀感激岂意遭逢伏遇陛下神武应期圣谋独断臣得进陈忠欵见委赤心唯将擐甲啓行执殳毕力上慿睿筭凶寇自夷今日获觐天颜躬承睿渥平生之愿既遂休老之志宜申岂可更贪宠光久冐荣禄使贻官谤取笑将来臣自总魏师初率归化当时结念便誓此心祈于【一作终始】素诚非是饰让匹夫之志犹不可夺臣昨自离本鎭亦以此意明言陈谕圣恩勉其忠义将士等皆懐皇化尽激丹诚则一军幸安且无足虑在于今日臣何所任岂可久职妨贤待讥窃位此时不退何日宜退臣犬马之齿未云甚髙筋力之间己知不健【一作逮】加以少罹忧患发早衰久经行陈心力已耗若许其优养或冀保余年傥抑其愚性则生理必阻且身兼将相人臣之位已极满朝子弟人臣之家至盛于国何补独荷殊私所以忧余恶盈乐在知足击壤自欢于圣日悬车岂待于礼年是用沥胆披肝冒昧陈乞伏惟皇帝陛下德迈羲轩恩深覆载荡除余祲理致太和动植含灵无不遂性方将旁求英俊共洽升平如臣以鹰犬之微获申搏噬累尘髙位常积厚顔福过灾生自当勇退且富贵荣乐是人所欲苟心所有尚意趣或违彊其不能适足增苦傥蒙恩造获遂优闲许归衡茅取乐余齿是天地曲成之徳君父莫大之恩五湖廻舟生无慙于越相都门挥手死不愧于汉臣言披血诚情切中素无任悃欵恳逼之至
　　代韩仆射辞官表　　　　　张　述
　　臣某言臣以夙疾多时受任非浅常有负冐据官荣将贻折足之尤以速素飡之谤昨者輙陈章疏冀蒙矜免不意血诚徒恳圣虑未廻懐荷宠私有如氷炭臣闻力小任重久则致败功微禄厚过则生灾故经垂知足之言易着负乘之诫皆明力不胜任才不当官臣虽孱微尝所执守且臣受钺阃外二十一年弟执金吾男居藩服穷极宠幸萃臣一门毎夙夜忧惶常恐身先犬马不获防励驽蹇上报鸿恩今臣实惧不逮是以告诉况臣心力未减犹可支持筋骸已伤或难勉彊伏望圣慈哀察赐徇【一作鉴】恳诚恐其再有陈闻许以病免丹欵傥遂没齿为荣无任恳逼之至
　　第二表
　　臣某言伏以累献表章微诚务达屡陈圣听罪犯已多臣闻固陋寒贱人之所恶富贵荣达人之所欲自臣忝谬即宜推陈岂可蓄缩偷安敓【一作依违】苟得若礼【一作命字】乖当植得者不劝【一作荣】故礼以旌徳赏以劝劳谅或苟差何以沮劝臣自叨幸高位二十一年手足病风十有余岁毎恨国恩未答沉瘵遂婴命窃极于公侯身实隣于废弃幸逢明诏获覩阙庭天顔咫尺之间稠叠慈谕彤庭拜舞之际宣【一作曲】赐人扶焉有臣对君上获此恩礼陈于明庭虽丞相乘车入朝鄼侯劒履上殿臣忝【一作方臣】侥幸窃被殊荣未知何功宠光及此史册莫载今古全无皆陛下降稽天之仁垂极地之徳特开贷纳俯赐含容君父之恩不可称量臣毎退朝之后感极涕流唯思训子导孙披诚沥恳率令致命不止终身盖由感深遂切肌骨但臣去就如此保固官荣尚稽覆载之私更安显重之位则何以标明赏典准约朝纲臣是以陈露鄙诚罄竭于此昨者再披悃欵冐死奏闻蒙赐批谕特加奨饬录其微功未赐允从臣今輙敢复献表章触法陈乞特仰恩私养疾衡门则陛下无虚授之名微臣免旷官之责不夺之志告诉岂惧于再三觖望之诚允许庶几于万一陛下倘恕尘黩俯察区区容其病免以徇诚请【一作情】虽死之日犹生之年臣无任
　　为郑滑李仆射辞官表
　　臣某言臣闻虞舜之朝九官皆让西汉之盛二疏云去盖上以淳风荡俗下以廉耻激节故也况宠辱之际不惊则愚进退之间不知则殆中谢伏惟皇帝陛下徳超邃古功格上诞敷文敎丕变頽靡天地日月载惟贞明动植翔泳罔不咸若臣某席以枝防阶缘休运弱龄入仕四纪于兹三省微躬一何厚幸是以毎涖一职毎徙一官未尝不心効权衡操怀竹栢虽龌龊廉谨曾无异绩而毫厘过犯未汚简书知臣在君匪敢矜述自陛下嗣临宝位一十七年不以疲驽猥蒙奨防授以疆土假以麾幢入居宗庙之司出典股肱之郡八座之贵臣拜者三六条之荣臣守其五四开戎幕一佐中军至如宫相台丞侍臣遥节兼命稠叠累迁频速辉光既极盈满是忧间岁初领华州方宣圣泽俄以滑台选帅非次及臣双旌自天匹马之鎭此州当四达之地控两河之境兵虽劲逸人至凋残臣逺仗皇威推诚抚众服勤吏事尽瘁牧人遂得黎庶就耕织之时士伍知训习之礼此皆大化光被臣敢贪天之功常恐三至夺慈孤立速谤此臣所以怵惕惟厉中夜以兴愿披血诚上达旒扆伏惟陛下少加怜察臣窃以酬恩狥节心实无涯引重致逺力诚有极臣先于岭南染风毒脚气今年春又患发鬓分将不起命及阽危幸沐亭育之恩免从帷盖之毙臣年逾知命齿发已衰疾经沉痼方寸顿减久当繁剧必虑阙遗臣又闻制【类表作分】阃者以重鎭为雄仗钺者以専征为务臣器干不足以在【类聚作独】任方畧不足以持权何以统节制之师贞定否臧之戎律臣且陈力就列训诰攸存审才则然以病宜免况岩廊多士宇宙无虞为官择人皆出臣右胡可晏安冒宠尸素妨贤乞降赐骸之恩以全折足之咎臣获退就散秩保养余年【类表作生】候筋力之复彊申赴蹈而宁晚臣于当【类表作所】部劝课营田及以羡余优恤将士等事一一别具条奏冀明辑睦上副忧勤尘黩宸严氷炭交臆无任恳切屏营之至代裴相公辞官表【文宗】　　　刘禹锡【太和四年】
　　臣某言臣去冬得疾近日加【集作方】剧西夕之景岂能久留及其未乱披露诚恳臣犬马之齿六十有七寿虽不长亦不为短位忝公台近十五年皆由际会非以才进常惧官谤以招国刑令被病得死保其始终为幸甚厚岂复咨嗟所恨者遇圣明之君不得佐成太平之化自量气力忽恐奄时【一作然】则心有微素无阶上达伏惟圣慈照鉴临而察之中谢伏惟【集作以】三公非旷职之地宰相非卧理之官臣伏枕之初已有陈乞请罢真食兼辞贵阶【集作之陛】伏蒙优诏才遂一事频降中使慰勉再三専令御医旦夕诊视苟安名器不觉经时主恩则深公议不可伏思陛下临御之始宰臣四人逮今零落忽已一半臣且危惙余年几何唯易直外鎭独得无恙窃持此理权位难居伏乞赐臣停官许在家养疾就闲辞禄或冀有瘳害盈福谦固是神理倘天眷绸厚念以服事多年臣之所陈未蒙便遂则国朝勲旧以疾辞【一作辟】位者皆得致仕使其家居足以頥养既有成例着于旧章伏望天恩特赐哀允











　　文苑英华卷五百八十一
　　钦定四库全书
　　文苑英华卷五百八十二　宋　李昉等　编宰相杂谢一【杂谢表二卷英华所编失年代今以先后正之】
　　为左相宗楚客谢知政事表一首
　　为宋尚书谢加三品表一首
　　为兵部王尚书谢加门下三品表一首
　　代宰相谢加银青并郡公表一首
　　谢门下侍郎平章事表二首
　　代严大夫谢黄门侍郎表一首
　　为卢相公谢除中书侍郎表一首
　　为赵庶子谢平章事表一首
　　为崔相公谢门下侍郎表一首
　　代杜司徒谢平章事表一首
　　代人谢平章事表一首
　　代王相公谢加门下侍郎食邑表一首
　　代崔相公谢加中书侍郎食邑表一首
　　代史馆王相公谢加食邑实封表一首
　　代中书孙相公谢登庸表一首
　　代陆相公谢再入表一首
　　代史舘王相公谢监脩国史盐铁使表一首为左相宗楚客谢知政事表【武后】李峤【长安四年】
　　臣某言臣志识无取才艺缺然叨预葭莩遂升班秩弹冠受檄曵组登朝内府尸荣以招官谤中台揆务愈尘政本圣恩无限天造不赀仍屈帝难俾参皇极西雍之羽仍所庶几东郭之毫敢陈诚请九霄从邈三舎不廻严命必行腼颜何寘方持虎且对羣龙遂以挈瓶谬膺和鼎空衔作砺之命岂庶磨铅之功祗拜宠临伏增惭惕无任悚戴屏营之至谨奉表陈谢以闻
　　为宋尚书谢【一作让】加三品表【睿宗】苏颋【景云元年】
　　臣某言伏奉制书加臣为银靑光禄大夫余如故宠荣俯临【一作宠临俯逮】惶怖交集臣某中谢臣爰自弱龄素无【一作微】逺操僶俛职事岂期闻达二朝历数载尘冒以兹过听皆是旷官内省寂寥长懐愧负陛下圣明御极多士如林不以臣不才擢升宰辅毎侍帷幄未能昭宣景化顷司衡镜未能澄汰流品【一作品流】若臣之咎将何以逃又擢【一作采】臣于循良之末赏于廉问之间【一作举】遂出常规猥班休命臣之涯分顿为忝越比者应践荣秩各限格文欲使无相夺伦较若画一臣课効多阙勤劳未着爰属首秋尚居五品名闻之始阶方泛及格限之内考复相悬臣何人斯忽当今授臣纵不能鎭静流弊安敢不罄其愚直首亏不刋之典坐取非据之荣进退失图心顔何寘况国之程式示于天下凡有亏紊过在大臣臣自违之复将焉用臣年未知命识非半古旋叨厚禄仍受隆寄求国章其己黙【一作而已黙】顾身老而必然圣朝有刺于在梁微臣生灾于瞰室岂唯簮绂之耻抑亦邦家之羞伏乞天恩曲流成贷矜其至恳知匪饰词反汗收纶亦【一作实】臣之幸臣无任切逼之至
　　为兵部王尚书谢加门下三品表【宗】
　　张九龄【开元十一年】
　　臣晙言伏奉今月二十九日制敕授臣兵部尚书同中书门下三品殊常宠荣【集作灵】妄集疲朽承恩窃喜任重忧深【集作惟忧】臣诚懽诚恐臣伏以虚受之难鲁史诚以量力满盈之患【集作过】夏载陈其招损【一作损益非】臣昔【集作阶】缘试吏际会登朝遂得入拜尚书比天之喉舌出镇方伯【集作出典方镇】为王之爪牙虽忠烈之诚心知所竭而绩用之美岁久无闻今陛下不以为愚【四字集作不以不能为光为宠】寘之庙堂之上委【集作参】以军国之谋实恐鼎足不任鹈翼为刺退失微臣之守上累陛下之明是以一【集作永】夕九飞终朝三省泉谷为惧氷炭在怀道路改观于将行班位【一作列】固慙于幸得【十四字集作道虽愿于将行位固慙于幸得】臣已有别状具所让人犹蒙曲私未寝严命方欲俯偻恭命对休光磨铅効于一割策蹇同于十驾臣诚惧尘台席缪齿国华将何以允答鸿私弼谐大化拜命祗惧罔知所为臣不胜荷惧之至谨奉表陈谢以闻臣诚惶诚恐谨言
　　代宰相谢加银青并郡公表
</div>
    <div class="pagination">
<a href="文苑英华_page468.html">上一页</a><span>...</span><a href="文苑英华_page464.html">464</a><a href="文苑英华_page465.html">465</a><a href="文苑英华_page466.html">466</a><a href="文苑英华_page467.html">467</a><a href="文苑英华_page468.html">468</a><span class="current-page">469</span><a href="文苑英华_page470.html">470</a><a href="文苑英华_page471.html">471</a><a href="文苑英华_page472.html">472</a><a href="文苑英华_page473.html">473</a><a href="文苑英华_page474.html">474</a><span>...</span><a href="文苑英华_page470.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
