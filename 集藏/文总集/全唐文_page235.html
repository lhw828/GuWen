<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 235 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 235 页/共 603 页
  </h1>
  <div class="content">
   ○嵩山会善寺故大德道安禅师碑铭
    （上阙）所（阙）识旷劫谁比次有（阙）大禅师乎？禅师法讳道安，俗姓李氏，（阙）独（阙）尘惑（阙）被艰难行洞精苦，越生於开皇。洎夫大业，龙战在野，人狼顾无家，而尘垢惟深，不霾珠曜，冰霜惟惨，不夺松贞，（阙）乘扬（阙）以曳（阙）禅池冽净以通原。是日大师宏忍传禅要於蕲下（阙）密（阙）会同（阙）片言洞（阙）念（阙）则佛池净其法身，圆月湛於清空，传灯（阙）达摩纳众流以成海，总（阙）沙以立身，一香普闻，千光分照，（阙）而（阙）大师大师每叹曰：予尝有愿，当令一切，俱如沙门，获所安乐，学人多矣，（阙）秀（阙）安（阙）徵请之八师受禅要。禅师顺退避位，推美於玉泉大通也。从此就（阙）泉足以澡漱，与道而游，不乐何求？竟居嵩山会善寺焉。夫日登浑天苦遥夜者，利见火（阙）忝尔怀誓涂我（阙）拂衣而起，却游以辞，益指於荆州玉泉，已而返覆年序矣，（阙）有涕（阙）若夫高密诣耶，则无务薄言；神梵仪耶，则无往教。哲后躬亲禅窟，咨（阙）道门（阙）而以月系年，非道妙动於时，能仁感於俗，安至如是乎？遂不得已而心副於世（阙）或（阙）以（阙）遣义维远，悟之者意豁而无住，昧之者思绝而失常。（阙）以（阙）诟或扬而（阙）虚空浑大，得之同体；日月融朗，得以同晖。始自山门，遍於天下也。鸟感韶乐者美克绍之（阙）心於禅师有之。惟景龙二年二月三日中夜，禅师忽而令门弟子等，谓（阙）以山无（阙）无（阙）深以林（阙）因之野火寻焚而灭，惟吾之初愿也。操必化之（阙）大（阙）自书驰（阙）纳（阙）相渝至八日遂阖户去人卧胁黑足而（阙）询诸耆宿盖云（阙）其圣道（阙）其岁时故莫得实其报（阙）也。呜呼！是生如电，随风（阙）尽即风如我随（阙）从游者不能尽造，希声者不能毕闻。门人之间，故有百身请代（阙）血（阙）而不得者。既而（阙）主君辍朝，可其付托；侯王哀赴，侑以礼仪。道远惟光（阙）嵩岩焚馀起幽（阙）於道场，瑞气结於林顶。异虹奇鸟，首末连见，因感盛贤之去也。以予度禅师之至采（阙）由下而转高，斯固道以生之，德惟天纵者也。以为教必称师，是有双峰之学；贞不愚俗，自有（阙）洞於存没胜被於师资，一为圣胎，一为僧宝。是以弟子慧远者，袭明承庆，演末裕源，东传之（阙）高标业精深寄，永慕师道，长怀友风，缘幽石以形言，向遗履以投体。式资墨客，而扬德馨，（阙）
    （阙）定之以清；者心，慧之以明。定复伊何？清照万有。慧复伊何？明彻重垢。是训是学，惟德惟师。（阙）俗谛（阙）真如万法都吻，五蕴何储？堂堂如月，光流不极。抚照馀晖，取拾无得。众所瞻仰香（阙）齐致离会同然。永痛斯日，载奉何年？解吾人之慢，妙觉常存；化吾人之道，净戒弥尊。勿（阙）
    ☆崔令钦
    令钦，开元时官著作佐郎，历左金吾卫仓曹参军。肃宗朝迁仓部郎中。
    ○教坊记序
    昔阴康氏之王也，元气肇分，灾未弭，水有襄陵之变，人多肿追之疾，思所以通利关节，於是制舞。舜作歌以平八风，非忄舀心也。春秋之时，齐遗鲁以女乐，晋梗阳之大宗，亦以上献子，始淫声色矣。施及汉室，有若卫子夫以歌进，赵飞燕以舞宠，自兹厥後，风流弥盛。晋氏兆乱，涂歌是作，终被诸管弦，载在乐府。吕光之破龟兹，得其乐名称多，亦佛曲百馀成。我国家元元之允，未闻颂德，高宗乃命乐工白明逵造道曲、道调。元宗之在蕃邸，有散乐一部，戢定妖氛，颇藉其力。及膺大位，且羁摩之，常於九曲阅太常乐。卿姜晦，嬖人楚公皎之弟也，押乐以进。凡戏辄分两朋，以判优劣，则人心竞勇，谓之热戏。於是诏宁王主蕃邸之乐以敌之。一伎戴百尺幢，鼓舞而进，太常所戴即百馀尺，比彼一出，则往复矣，长欲半之，疾仍兼倍。太常群乐鼓噪，自负其胜。上不悦，命内养五六十人，各执一物，皆铁马鞭、骨过之属也，潜匿衷中，杂於声儿後立，（坊中呼太常人为声儿）复候鼓噪，当乱捶之。皎、晦及左右初怪内养の至，窃见衷中有物，於是夺气褫魄。而戴幢者方振摇其幢，南北不已，上顾谓内人者曰：“其竿即自当折。”斯须中断，上抚掌大笑，内伎咸称庆，於是罢遣。翌日诏曰：“太常礼司，不宜典俳优杂伎。”乃置教坊，分为左右而隶焉，左骁卫将军范安及为之使。开元中，余为左金吾仓曹，武官十二三是坊中人。每请禄俸，每加访问，尽为子说之。今中原有事，漂寓江表，追思旧游，不可复得，粗有所识，即复疏之，作《教坊记》。
    ○教坊记後序
    记曰：夫以廉洁之美，而道之者寡；骄淫之鬼，而隐之者众，何哉？志意劣而嗜欲强也。借如小畏途不必皆死，而人知惧；溺声色则必伤夭，而莫之思不其惑欤？且人之生，身所禀五常耳。至有悦其妻而图其夫，前古多矣，是违仁也；纳异宠而薄糟糠，凡今众矣，是忘义也。重衽席之娱，轻宗祀之敬，是废礼也；贪耳目之玩，忽祸败之端，是无智也；心有所爱，则冒苟得，不顾宿诺，是弃信也。敦谕履仁蹈义，修礼任智，而信以成之。呜呼！国君保之，则比德尧舜；士庶由之，则齐名周孔矣！当为永代表式，宁止一时称誉？傥谓修小善而无益，犯小恶而无伤，殉嗜欲近情，忘性命大节，施之於国，则国风败，行之於家，则家法坏，坏与败，不其痛哉！是以楚庄悔惧，斥遣夏氏，宋武纳谏，遽绝慕容，终成霸业，号为良主。岂比高纬以冯小怜灭身，叔宝以张贵妃亡国，汉成以昭仪绝冢嗣，燕熙以符氏覆邦家乎？非无元黾，自有人鉴，遂形简牍，敢告後贤。
    ☆常东名
    东名，开元十四年官县尉。
    ○唐思恒律师志铭
    道不虚行，必将有授，受圣教者，非律师而谁？律师讳思恒，俗姓顾氏，吴郡人也。曾祖明，周左监门大将军。祖元，隋门下上仪同三司、莱芜郡开国公、使持节洪州诸军事代洪州刺史。父艺，皇朝恒州录事参军。并东南之美，江海之灵，系丞相之端严，散骑之仁厚。以积善之庆，是用诞我律师焉。律师禀正真之气，含太和之粹，生而有志，出乎其类。越在幼冲，性与道合，儿戏则聚沙为塔，冥感而然指誓心。乃受业於持世法师。咸亨中，敕召大德入太原寺，而持世与薄尘法师皆预焉。律师深为尘公所重，每叹曰：“兴圣教者，其在兹乎？”遂承制而度。年廿而登具戒，经八夏即预临坛。参修素律师新疏讲八十馀遍，弟子五千馀人。以为一切诸经，所以通觉路也。如来金口之言，靡不该涉；菩萨宝坊之论，皆所研精。天下灵境，所以示圣迹也。乃涉方山五台，闻空声异气，幽岩胜寺，无不经行。感而遂通，所以昭灵应也。尝致舍利七粒，後自增多，移在新瓶，潜归旧所。有为之福，所以济群品也。造菩提像一铺，施者不能爱其宝；建涂山寺一所，仁者於是子而来。洗僧乞食，以生为限；写经设斋，惟财所极。忘形杜口，所以归定门也。诣秀禅师受微妙理，一悟真谛，果符宿心。寂尔无生，而法身常在；湛然不动，而至化滂流。於是能事毕矣，福德具矣。以见生为过去，则弃爱易明；以遗形为息言，则证理斯切。乃脱落人世，示归其真。开元十四年十一月二十六日，终於京大荐福寺，年七十有六。初和帝代召入内道场，命为菩萨戒师，充十大德，统知天下佛法僧事，图像於林光殿，御制画赞，律师固辞恩命，屡请归闲，岁馀方见许焉，其静退皆此类也。属纩之夜，灵香满室，空乐临门，悠尔而逝，若有迎者。盖应世斯来，自天宫而降；终事则往，非人寰之可留。弟子智舟等，彼岸仍遥，津梁中夺。心猿未去，龙象先归。禅座何依，但追坟塔；法侣悲送，且倾都鄙。其年十二月十五日，葬神禾原涂山寺东，各愿托胜因，思陈盛美。法教常转，自等於圆珠；雕斫斯文，有惭於方石。铭曰：圣立万法，法无二门。以身观化，从流讨源。有为舍伐，无生定犭爰。律师尽妙，像教斯存。我有至静，永用息言。示以形逝，留乎道尊。有缘有福，求我园。
    ☆杨休烈
    休烈，开元二十五年官京兆府仓曹参军。
    ○大唐济度寺故大德比邱尼惠源和尚神空志铭
    尝闻见性为本，知常曰明，幽探元珠，相付法印，必将有主，人无言，故如来立三世之事也。大师讳惠源，俗姓萧氏，兰陵人也。曾祖梁孝明皇帝。大父讳，皇中书令尚书左右仆射司空宋国公。父讳钅弋，给事中利州刺史。纷纶葳蕤，奕世名家。原大师之始诞也，惠音清越，气冲亮，禀天真於太和，集神於纯嘏。及数岁後，养必申敬，动皆合理，发迹契道，出言有章。屏金翠而窒其繁华，绝荤膻而割其嗜欲，超然战胜，但思出家。天鉴孔明，精心上感，年二十二，诏度为济度寺尼，如始愿也。受戒和上（阙）寺大德尼（阙）道之崇也；羯磨梨太原寺大德律师薄尘，法之良也。乃延师立证，登坛进律，僧夏岁洁，戒珠日明，奉以周旋，不敢失坠。初大师才至九岁，遘先大夫之酷；二十有七，执先夫人之忧。皆泣血茹哀，绝浆柴毁，古之孝子，乌足道哉！每秋天露下，衰林风早，棘心栾栾若在丧纪，不忘孝也。亦能上规伯仲，旁训弟侄，闺门，俾其忽坏，则天伦之性，过人数级。夫其内炳圆融，外示方便，恂恂善诱，从化如流，亦犹狮子一乳，魔宫大ㄨ，则感激有如此者。行住坐卧，应必皆空，慈悲喜舍，用而常寂，黄裳元吉，清风穆如，则龟镜有如此者。後遇高僧义福者，常晏坐清禅，止观传明，殊礼印可。又有尼慈和者，世莫之识，知微通神，见色无碍，时人谓之观音菩萨。尝於大众中目大师曰十六沙弥，即法华中本师，释迦牟尼之往号也。非大师心同如来，孰能至於此？而更精承密行，亲佩耿光，十数年间，演其後事。他日，大师厌世示疾。以开元二十五年秋九月二日，从容而谓门人曰：“死生者，天之常道。身没之後，於少陵原为空，迁吾神也。”言卒，右胁而卧，怡然归寂，始知至人不滞於物矣。呜呼天丧，门人曷以仰？曷以律？时大师享年七十有六。即以十一月旬有二日，从事於空，遵理命也。志无疆之德，旌不刊之典，不亦可乎？铭曰：
    猗那明行，足不复还。至人去兮，逍遥天地之间。
    ☆陈光
    光，开元二十五年官太子司议郎。
    ○大唐大温国寺故大德进法师塔铭（并序）
    法师法名进，俗姓高氏，渤海人也。自锡土派姜，而世官懿德，姓牒代（阙）详之矣。法师天纵淑灵，性与真粹，越在婴弱，已现殊表。每（阙）有傺之心，（阙）{女}以笑（阙）髫就学，便耽习真典，年始（阙）岁（阙）诵万言（阙）十二部经春秋廿而毕（阙）多劫（阙）慧异於今（阙）哉。文明年中占（阙）而（阙）仙游山（阙）将（阙）超绝世（阙）经行於（阙）中（阙）菩提树下三明所照，五蕴皆空，（阙）潜（阙）播诸方（阙）众（阙）为（阙）著禅味利益（阙）身不（阙）门津梁万物（阙）菩萨（阙）用如来心大（阙）群迷将登正觉，归依者岁广，钻仰者日多，始迁香积（阙）终（阙）温国大德（阙）由已牵（阙）在（阙）众藉纲维（阙）寺主顷之（阙）上座（阙）馀之心虽无（阙）为所应终（阙）清（阙）涅仍经（阙）身世如阅（阙）呜呼！始（阙）师遘疾之初（阙）彩云（阙）所及大（阙）道俗省问三百馀人，（阙）异香（阙）氲（阙）乐仿佛至（阙）感（阙）测。粤丙子岁开元二十四年八月（阙）日终（阙）十五日窆兹隧，礼也。弟子乘亻品（阙）十（阙）恩（阙）诸比邱、比邱尼（阙）讲（阙）密（阙）毒不可胜数，（阙）为天地长（阙）人代迁（阙）刊记曷播徽烈（阙）乃铭之曰：
    （阙）相荡薄灭（阙）寂（阙）乃为乐如如我师净无著，音容一去长冥寞。
    ☆常允之
    允之，开元朝官怀州获嘉县主簿。
    ○重修临高寺碑（并序）
    闻夫谓天盖高，敬授羲和之职；谓地盖广，俯穷章亥之步。元降瑞，故别於九州；玉衡正时，乃公於七曜。伊恍惚其尚尔，况泡幻之为言。岂若世雄湛然，不生不灭，在有为而是空，入无间而非假？豪光发照，遍近远而咸烛；法雨散г，普大小而同润。运其自在，海变成酥，现以威神，移山（阙三字）轻舟於彼岸，济以浮生；俨高驾於长衢，诱其愚子。示方便力，说最上乘，难可以声求，难可以色见。智慧具足，功德巍巍者欤？临高寺者，西魏（阙一字）书（阙一字）刘谦之宅，舍充寺焉。处高临下，兹以建号，杏坛竹径，舞（阙二字）楼，孰为列戟之门，俄成布金之地？溉折石之涧，斜带逶迤；枕黄轩之原，傍连逦迤。（阙二字）更兴替，代易侯王。川岳多沸腾，征戌匪遑；晏禄去公室，政行私门。天网於是不恢，法轮由其暂息。乐崩礼坏，宁复云乎？遂令象教凋残，梵宇沦落。歇灭之望，虽异叹於芜城；忄章惶之游，未殊悲於火宅。若行若坐，每是思惟。於戏我唐，德淳仁洽，岁无荒札，边尽封守。鸿儒硕秀，继踵於（阙一字）台；赤乌朱雁，接翼於祥府。仍精想道意，锐念真寂，乾用尊於九五，世界载广於三千。有若大比邱上座释法震，俗阎氏也；寺主智琬，俗杨氏也。德祖踵美於魏公，续伯见贤於太傅。行祛五浊，心清六尘，登於仁寿之路，超以阎浮之境。都维那昙一，俗贾氏也。朝廷获宠，恃外戚而相国；洛阳驰声，劳文章而佐郡。济拔贪著，汲引津梁。摇玉柄而开谈，雁听不去；坐银床而入定，鸟乳何惊？众比邱释惠琬、彦庄、嘉（阙）法、法会、法海、道林（阙）超谈论昙、希逸、惠静等，并庇影禅林，凝情定水，已除疑网。共振颓纲，弥天天之才，词光丽藻；东山北山之部，义了精微。力役将候於子来，制作共符於造化。（阙一字）是或杖锡，或乘杯，逾槎木以攸往，泳淙编桴而利涉。途穷理迫，便作是念；言顺志柔，而为譬谕。喜檀施之众，以大伽蓝；罄衣钵之馀，以崇轮奂。事惟靡盐，诚无怠遑，谛听则被物如□，降伏则偃人犹草。资供雾，轳霆砰。然後详共工之度费，审班匠之施巧，经之营之，不盈不缩。珠见之宝，非独汉皋；松石之材，宁专岱川？再加剞劂，重肆龙，势戢[B13F]以攒倚，状支离而分赴。造宫观於天路，日月出入於其间；浮梁柱於星躔，烟霞栖泊於其表。千栌竞纠，大鹏垂而欲飞；百ㄆ争高，翔（阙）仰而何逮？松摇尘尾，直对香炉；岩耸鹫头，下临禅窟。长廊{穴叫}，曲榭周流，业阶珠草而未名，倒井瑞莲而几色。璀璀粲粲，金碧炯晃而乱；炜炜煌煌，丹青炳焕而昭彰。映以甘泉之玉树，隐以昆仑之银阙。北据竹箭，激波浪以成池；南距荆衡，峙峰峦以层阁。尘飞劫石，似拂□衣；风触鸣琴，乍传天乐。故知功高由志，业广由勤；功成而其颂可宣，业就而其名可著。将持圣，在勒丰碑，陵谷可迁，相好常住。敢凭此义，不朽斯文。铭曰：
    皇矣能仁，空即是真。青莲曜目，丹果开唇。恒沙世界，累劫微尘。作礼围绕，谁之与邻？（其一）曰若比邱，仁精行修。究竟微妙，洞达元幽。言惊黑鼠，先乘白牛。欲设谇理，思伏其柔。（其二）声高道安，业尊惠远。禅林永迈，寂路忘返。德洽□摇，信行风偃。将植龙树，先经鹿苑。（其三）爰始结构，广兹（阙）宇。铎迥风吟，（阙一字）危□聚。丛倚（阙一字）立，义牙邪竖。璧露银泥，绳交金缕。（其四）远瞻迢，回望崔嵬。文以粟玉，藻以玫瑰。甍凤翥，画壁龙来。自然风角，何必天台？（其五）□蔚霞烁，赫奕彰灼。下极冥，上肆寥廓。瑶林琼树，蕙楼芸阁。海变成田，此其如昨。（其六）
    ●卷三百九十七
    ☆权亻垂
    亻垂，皋父，德舆祖，开元二十五年官河西尉，终羽林参军。
    ○左辅顿僚西岳庙中刻石记
    （上阙）师左冯翊太守鲁（阙）之事旬有二日，奉迎（阙）ζ耋七百馀人，献（阙）旌火天组练雪（阙）雄貌风清九夷声（阙）而赫弥天之崇氵位临（阙）礴一邑非夫奋霆电（阙）能自明辟，而下逮王公卿士，洎趣马小（阙）我鲁公之肃龚丕（阙）实勾掾卢奕功、掾扬日休、冯翊宰前御史薛、尉裴季通、苗元震、朝邑尉刘遵素、澄城尉邵润之、河西尉权亻垂不敢怠也。仰眺（阙）掌，俯虔灵祠，虚闻悉戌之音，实荷穰穰之佑。亻垂固陋，旧学於师氏，见命书事，因刻石而（阙）
    ☆裴フ
    フ，河东人。开元中官怀州司马，入为侍御史。二十八年迁礼部员外郎。
    ○大唐故朝议郎行尚书祠部员外郎裴君墓志铭（并序）
    君讳稹，字道安，河东闻喜人也。自桐川建封，敦煌为郡，魏分三祖，晋方八王，奕代嘉其美（阙二字）年载其令德。高祖定，周大将军冯翊太守，袭琅琊公，绩茂戎昭，化成郡国。曾祖仁基，隋左光禄大夫兼河南道讨捕大使。以阴图王充，义扶旧主，遭时不利，玉折名扬。皇朝追赠原州都督，命谥口忠。祖行俭，礼部尚书兼定襄道行军大总管闻喜公，赠大尉，谥曰献。既明且哲，经文纬武，故事宗於礼闱，大勋炳於云阁。考光庭，侍中兼吏部尚书，赠太师，谥忠献。器识宏远，墙宇高深，亮采天阶，丹青神化。君二川淑灵，三事鸿烈，植贞（阙一字）之性，抱经济之才。生而聪敏，幼而颖悟。仁和孝友，君子之德日新；文学吏能，贤人之业（阙一字）盛。开元初举孝廉高第，弱冠敕授左千牛备身。秩满，转太子通事舍人。（阙一字）宸捧日，青禁朝春，词令可观，风仪有裕。岁馀，调补太常寺主簿。（阙二字）寺署辨（阙一字）礼法，按验伏藏，动盈累万。卿韦韬，欲以闻，期於显擢，君不求苟禄，固让厥功。（阙二字）京兆府司录，未上，丁太师忧。柴毁骨立，殆将灭性，杖而後起，（阙一字）日戒期（阙二字）屡闻，宠光是冀，爰纡圣札，用勒丰碑，仍命宰臣，俾令护（阙一字）此乃显（阙一字）千古、哀荣九原者也。太师公直道不回，存亡交变，明主优（阙一字）恩礼，时列害其公忠。定谥之辰，将沮其美，君昼夜泣血，号诉闻天。特降（阙一字）言，以旌其实，诏改谥曰忠献。岂非孝感之至，以发皇家；报应之期，有如影响？忧制缺，主上永言念旧，方议赏延，命执事於五品官。时宰以君（阙一字）量清通，不欲处之散地，请授史官，是日拜起居郎。君衰服外除，心丧内疚，（阙二字）今职，远（阙一字）先碑。敷奏上感於冕旒，情礼近伤於冠佩，自武德之始，迄於兹日，注（阙一字）所阙，四百馀卷，南史直笔，东掖记言，考古而行，怡然理顺。俄迁尚书祠部郎。君才兼（阙三字）典郊庙，续祖讷之清言，循樊准之儒术。明光伏奏，闻望攸归。呜呼！天不假年，神爽其善，视事累月，卧疾弥旬。以开元二十八年十二月十九日，终於长安光德里私第，春秋。其先葬於闻喜之东凉原也，即以辛巳岁二月癸丑二十日壬申，旋窆於长安万春乡神和原，礼也。初日者有言曰：“且有横厄，愿禳之。”君曰：“苟无负於神明，亦何禳之有？”生死有命，诚性已齐，此则达人之用心也。君博识多闻，含光育德，志希宏济，心镜无为。尝览太一之书、黄公之略，每怀远大，自比范、张。及我宦成，期於身退，挂冠投绂，卧壑栖林。青□始阶，黄埃溘至，海内豪亻隽，孰不惋惜？嗣子倩等，异才动俗，纯孝通神，永慕寒泉，式刊贞石。其词曰：
    全晋旧国，彼汾一方。宗门贵仕，代有烈光。鼎铉袭懿，兰菊垂芳。地灵世德，之子含章。含章伊何？载挺时哲。（阙一字）服教义，遐绍忠烈。词煜春葩，操贞暮雪。璧内润，鼓钟外彻。肃祗一命，侍两宫。奉常典礼，左掖记功。清辉就日，逸翮抟风。高选郎署，公议攸同。建礼休汗，漳滨移疾。方奏丹墀，遽辞白日。隐嶙前嶂，微茫此室。勒铭幽泉，永识芳实。
    ☆梁涣
    涣，（一作氵英）开元朝官殿中侍御史内供奉。
    ○对津吏告下方伤水判
    〈得津吏告下方伤水，请毁左右是，水工景固争。〉
    远通漕引，近切河渠，拥左右之连是，随深浅之积态。属流水之至，长河沓起。桃花淼淼，实类迷牛之阙，（一作阙）；竹箭滔滔，方比凿龙之迅。委输无限，伤害为虞，既为长是固全，岂使下方伤水？导之则可，毁之匪宜，无从津史之言，请依水工之见。
    ☆张秀明
    秀明，开元朝官御史，迁吏部员外郎。
    ○西郊迎秋赋
    彼元天平分，以成乎岁也；惟日有令，将法於王者。服苍玉而应春，居明堂而顺夏；既随时而有义，皆率礼而无舍。若乃律中夷则，神司蓐收；凉风以厉，大火西流。草木不芳，谁忍闻於？囹圄再缮，亦申命於デ鸠。先三日而太史以谒，率百官而天子乃游；然後天仗齐列，野庆清秋。乘白辂而启行，载白旗而扈从；天颜乃穆，帝典攸重。彼词客与史臣，咸作歌而陈颂。既启銮辂，爰居总章；备水潦，修是防。鸿雁将宾，待横舟於汾曲；鹰隼已击，且校猎於长杨。实惟道映三五，何啻声超百王而已哉？别有原宪长贫，仲尼少贱。朝游白社，惊一叶之辞秋；夜宿灵台，聚群萤而烛卷。既睹西郊之礼，将述东山之禅；欣庇影於禹阴，愿陈力於周谚。
    ○对初税亩判
    〈所司初税亩，怨者实多，佥议罪其变法，中尉云匪躬之故，两执不同。〉
    什一而税，周道如砥；二吾不足，鲁政斯坏。国家邻善以化，宝谷而理。上下皆给，不学算车移人；邕和大来，惟知手舞足蹈。嗟尔加税，昧我大猷，曾不慕於若尧，坐贻陷於大桀。将谓浚我，有司何取於匪躬？宁有盗臣，中尉且多於尸禄。傥能率法，抑有前闻，若苟而为，斯亦奚问？
    ○对旄人奏散判
    〈日本请吏赐宴於朝，旄人奏散，不以未，为惠文冠，所持辞云，属娄氏。〉
    国家有道，日本请吏，皇恩载洽，式宴於朝。眷彼旄人，掌我夷乐。边夏不杂，声未动於禁未；风霜有典，罪已彰於惠文。虽御史弹毫，雅存纲纪，而旄人有诉，请问未。
    ○对祭五岳判
    〈所司有事恒山，用沈辜，御史纠失礼，不伏。〉
    天子遍祭，无文咸秩，牲币之礼，则有司存。惟彼恒山，是称北岳，泄□雨以润物，森草木而藏景。有灵则祀，故能视彼三公；执文而行，何其诬我五礼？御史以宝符作气，虽久歇於无恤；沈辜受欺，曾不若於林放。按以失礼，窃谓其宜。诚合没齿无怨，岂为噬腊遇毒？所司不伏，虽闻饰非，敢陈愚见，以罚白金。
    ☆裴鼎
    鼎，开元二十年官金吾将军，出为会稽刺史，二十六年移卫州。
    ○对陂防判
    〈甲秉权决去陂，水人相传云，有两鹄言陂当复。甲以惑众，去饭我豆食羹芋魁，科不伏罪。〉
    天生五材，水善利物。且溉且粪，长我黍禾；为是为防，制为畜泄。甲秉国钧轴，作人父母，可以兴利除害，仍旧贯以从时。岂宜违俗变常，师乃心而改作？使或者相骇，讹言不惩，托黄鹄以兴词，冀鸿陂之必复。鸟鸣亳社，抑有前闻；石言魏榆，斯无可采。昔田畴是辟，歌郑卿之遗爱；今羹芋兴谣，嗟汉臣之不轨。缅想翟公之策，安可效诸？窃详甯越之鞭，非其罪也。
    ☆潘观
    观，开元时人。
    ○使者徵祥记
    开元神武皇帝膺图驭历，出震承天，阳春涵惠泽之滋，元古兴匪常之颂。建兹祠室，厥瑞骈臻，置立以来，灵应有五。其一也，山遥水阻，运木颇难。不雨不风，水忽漂涨，汀洲泛溢，吹伐近山，计木才登，水便复旧。江人称异，老少咸嗟。其二也，庙地形胜，林芳涧清。野竹散林，则连冈距谷；丹粉杂色，则穴出崖生。私访者失路迷津，缘庙者往求必获。其三也，谢土之际，风□久暗。焚香有告，俄尔之间，云收风歇，野光火色，尽耀山林，腾焰数回，明朗如昼。其四也，彭蠡臻凑之处，三县水陆，皆经时有数百人求渡，云我今往庐山谒使者庙，汝载我渡，当酬汝直。留钱经宿，咸成纸钱。其五也，使者骑从，刻削驭人，或泥或木，忽有数躯，流汗。凡此五事，前世罕闻，良以圣德潜通，遂使休祥焕著。
    ☆王焘
    焘，之孙。开元朝官殿中侍御史内供奉，迁给事中，历户部员外郎。
    ○外台秘要方序
    昔者农皇之治天下也，尝百药，立九候，以正阴阳之变，以救性命之昏札，俾厥土宇，用能康宁，广矣哉！洎周之王，亦有冢卿，格於医道，掌其政令，聚毒药以供其事焉。岁终稽考，以制其食，十全为上，失四下之。我国家率由兹典，动取厥中，置医学，颁良方，亦所以极元气之和也。夫圣人之德，又何以加於此乎？故三代常道，百王不易，其所从来者远矣。自雷、岐、仓、缓之作，彭、扁、华、张之起，迨兹厥後，仁贤间出。岁且数千，方逾万卷，专车之不受，广厦之不容。然而载祀绵远，简编亏替，所详者虽广，所略者或深。讨检则功倍力烦，取舍则论甘忘苦，永言笔削，未暇尸之。余幼多疾病，长好医术，遭逢有道，遂蹑亨衢。七登南宫，两拜东掖，出入台阁，二十馀载。久知宏文馆图籍方书等，繇是睹奥升堂，皆探其秘要。以婚姻之故，贬守房陵，量移大宁郡。提携江上，冒犯蒸暑，自南徂北，既僻且陋，染瘴婴痢，十有六七，死生契阔，不可问天。赖有经方，仅得存者，神功妙用，固难称述。遂发愤刊削，庶几一隅。凡古方纂得五六十家，新选者向数千百卷，皆研其总领，其指归。近代释僧深、崔尚书、孙处士、张文仲、孟同州、许仁则、吴等十数家，皆有编录，并行於代。美则美矣，而未尽善，何者？各擅风流，递相矛盾，或篇目重杂，或商较繁芜。今并采精英，铨其要妙。俾夜作昼，经之营之，捐众贤之砂砾，掇群材之翠羽。皆出入再三，伏念旬岁，上自炎昊，迄於圣唐，括囊遗阙，稽考隐秘，不愧尽心焉。客有见余此方曰：“嘻！博哉！学乃至於此耶！”余答之曰：“吾所好者寿也，岂进於学哉？至於遁天倍情，悬解先觉，吾尝闻之矣。投药治疾，庶几有瘳乎？”又谓余曰：“禀生受形，咸有定分，药石其如命何？”吾甚非之，请论其目：“夫喜怒不节，饥饱失常，嗜欲攻中，寒温伤外，如此之患，岂由天乎？夫为人臣、为人子，自家刑国，由近兼远，何谈之容易哉？则圣人不合启金，贤者曷为条玉版？斯言之玷，窃为吾子羞之。”客曰：“唯唯。”呜呼！齐梁之间，不明医术者，不得为孝子。曾、闵之行，宜其用心。若不能精究病源，深探方论，虽百医守疾，众药聚门，适多疑而不能一愈之也。主上尊贤重道，养寿祈年，故张、王、李等数先生继入，皆钦承请益，贵而尊之。故鸿宝金匮，青囊绿帙，往往而有，则知日月所照者远，圣人所感者深。至於啬神养和、休老补病者，可得闻见也。余敢采而录之，则古所未有，今并缮缉，而能事毕矣。若乃分天地至数，别阴阳至侯，气有馀，则和其经渠以安之；志不足，则补其复溜以养之。溶溶波波，调上调下，吾闻其语矣，未遇其人也。不诬方将，请俟来哲。其方凡四十卷，名曰《外台秘要方》。非敢传之都邑，且欲施於後贤，如或询谋，亦所不隐。
    ○乳石论序
    按古先服饵，贤明继踵，合和调炼，道术存焉。详其羽化太清，则素凭仙骨，若以年留寿域，必资灵助。此盖金丹乳石之用，岂流俗浅近而能知？所患其年代浸深，诀微密，世有传习，罕能详正。更加服石之士，精粗不同，虽志贪补养，而法未精妙。遂使言多鄙亵，义益繁芜，每加披览，实长疑惑。既子弟不得亲授，亦家童莫能晓了，存诸左右，殆谓阙如。余宿尚谷神，栖心勿药，岁月云久，经书精通，知文字之一失，乃性命之深误。是以会集今古，考量论诀，取断名医，都凡纂要，建题篇目。并五藏合气，经络受病；八风所中，形候论诀。兼诸家会同，将息妙术，及乳石丹与杂石压埋之法，录定伦次。即以时代为先後，今删略旧论，纂集新要，分成上下二卷。可谓价重千金，比肩万古，垂之於後学，豁若冰消者乎？
    ○明堂序
    夫明堂者，黄帝之正经，圣人之遗教，所注孔穴，靡不指的。又皇甫士安晋朝高秀，洞明医术，撰次甲乙，并取三部为定。如此，则明堂甲乙，是医人之至宝。後之学者，宜遵用之，不可苟从异说，致乖正理。又手足十二经，亦皆有俞。手足者，阴阳之交会，血气之流通，外劳肢节，内连脏腑。是以原明堂之经，非自古之神解，孰能与於此哉？故立经以言疾之所繇，图形以表孔穴之名处。比来有经而无图，则不能明脉俞之会合；有图而无经，则不能论百疾之要也。繇是观之，书之与图，不可无也。又人形不同，长短异状，图象参差，差之毫，则孔穴乖处，不可详也。今依准甲乙正经，人长七尺五寸之身，（《千金方》云：七尺六寸四分）今半之以为图，人长三尺七寸五分，（《千金方》云：三尺八寸二分）；其孔穴相去亦半之，五分为寸。其尺用古尺。其十二经脉，皆以五色作之；奇经八脉，并以绿色标记。诸家并以三人为图，今因十二经而画，图人十二身也。经脉阴阳，各随其类。故汤药攻其内，以炙攻其外，则病无所逃，知火艾之功，过半於汤药矣。其针法古来以为深奥，今人卒不可解。经云：“针能杀生人，不能起死人。”若欲录之，恐伤性命，今并不录针经，惟取炙法。其穴墨点者，禁之不宜炙，朱点者炙病为良，具注於明堂图，人并可览之。《黄帝素问》：“レ孔穴，原经脉，穷万病之所始。”九卷、《甲乙》及《千金方》，甄、权、杨、操等诸家炙法，虽未能远穷其理，且列流注及旁通，终疾病之状尔。
    ☆张星
    星，开元朝官太常博士。
    ○赠工部尚书宋庆礼谥议
    庆礼太刚则折，至察无徒，有事东北，所亡万计，所谓害於家，凶於国。按谥法，好功自是曰专，请谥为专。
    ☆张守节
    守节，开元时官诸王侍读，守右清道率府长史。
    ○上史记正义序
    《史记》者，汉太史公司马迁作。迁生龙门，耕牧河山之阳；南游江淮，讲学齐鲁之郡。绍太史，继《春秋》，括文鲁史而包《左氏》、《国语》，采《世本》、《战国策》而摭《楚汉春秋》，贯纟由经传，旁搜史子，上起轩辕，下暨天汉。作十二本纪，帝王兴废悉详；三十世家，君国存亡毕著；八书，赞阴阳礼乐；十表，定代系年封；七十列传，忠臣孝子之诚备矣。笔削冠於史籍，题目足以经邦。裴る服其善序事理，辩而不华，质而不俚，其文直，其事核，不虚美，不隐恶，故谓之实录。自刘向、扬雄，皆称良史之才。况坟典湮灭，简册阙遗，比之《春秋》，言辞古质；方之《两汉》，文省理幽。守节涉学三十馀年，六籍九流，《地理》、《苍》、《雅》，锐心观采。评《史》、《汉》，诠众训，释而作正义。郡国城邑，委曲申明，古典幽微，窃探其美，索理允惬，次旧书之旨，兼音解注，引致旁通。凡成三十卷，名曰《史记正义》。发挥膏肓之辞，思济沧溟之海，未敢侔诸秘府，冀训诂而齐流庶，贻厥子孙，世畴兹史。於时岁次丙子开元二十四年八月，杀青斯竟。
    ☆马损
    损，开元朝官侍御史。
    ○对坐於左塾判
    〈里胥坐於左塾，邻长怒而逐之，县科无礼，邻长诉非失。〉
    圣人作孚，百姓以理，农夫服田，乃亦有秋。中庸可范，则乡有党而国有学；南亩不勤，则里有胥而邻有长。岂独敦崇耕稼，平秩出入；亦将礼异班白，仪成风化。胥关於礼，自可徵词；长怒逐之，夫何衅焉？县司科罪，亦未为得，无方之士，诚宜咎之。
    ☆张子渐
    子渐，开元朝官监察御史，迁殿中侍御史内供奉。
    ○对习星历判
    〈得甲称人有习星历，属会吉凶，有司劾以为妖，款云《天文志》所载，不伏。〉
    南正司天，北辰列象。昭回可议，坐徵□汉之诗；历数难推，自合史官之序。当今铜浑设范，玉衡齐政，四各业，庶绩其凝。举而推之，虽颇会於终吉；子不语怪，竟贻咎於为妖。彼何人斯？独探幽说。然古人垂教，良史属词。重黎掌日，得唐尧之躔次；甘公言星，明汉家之历象。遐览前志，事有职司，功乎异端，谁任其罚？请霜典，无取星占。
    ☆邓承绪
    承绪，豫章南昌人。开元中九经擢第，释褐京兆府参军，充虢王府判官，拜兵部员外郎，出为信州刺史。
    ○对泽宫置判
    〈甲司泽宫，将祭而习礼，所由置不设中。御史劾之，诉云自邦国已下则有名制，王者之式未之前闻。〉
    六艺之修，五善之备。礼称观德，义在兴贤，岂加爵而益封？实选士而预祭。惟甲何者？司射泽宫，见步之张侯，以鹿鸣而应乐。设中置，用陈矢算之仪；释获建旌，遂明多少之数。宾主存乎百拜，公卿继乎六耦。能其中质，定以和容，岂罚觥之为惭？亦削地而成耻。礼之美者，德实在兹。况名位不同，自邦君而节制；器物有等，实王者之殊仪。卑不逾尊，上得兼下。法官所劾，敢奉守官之诫；诉者有辞，恭闻克谨之义。
    ○对西陆朝觌判
    〈西陆朝觌，阙彤绎之供，御史劾之，云非其时，不合礼。〉
    献岁发春，列宿分曜，人其不惑，序惟莫愆。乙也司存，式瞻天道，令乎穷谷，以将纳冰。物其惟新，时渐於庙。日在北陆，其藏之也以周；星见东方，其出之也以遍。克谐冬夏之气，不悖阴阳之宜，彼彤绎而不修，何祭祀之为礼？御史之举，差执简而不违；有司之仪，盍变通而尽利？刑惟不滥，其可加诸？
    ☆张景
  </div>
  <div class="pagination">
   <a href="全唐文_page234.html">
    上一页
   </a>
   <span>
    ...
   </span>
   <a href="全唐文_page230.html">
    230
   </a>
   <a href="全唐文_page231.html">
    231
   </a>
   <a href="全唐文_page232.html">
    232
   </a>
   <a href="全唐文_page233.html">
    233
   </a>
   <a href="全唐文_page234.html">
    234
   </a>
   <span class="current-page">
    235
   </span>
   <a href="全唐文_page236.html">
    236
   </a>
   <a href="全唐文_page237.html">
    237
   </a>
   <a href="全唐文_page238.html">
    238
   </a>
   <a href="全唐文_page239.html">
    239
   </a>
   <a href="全唐文_page240.html">
    240
   </a>
   <span>
    ...
   </span>
   <a href="全唐文_page236.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
