<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 557 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 557 页/共 603 页
  </h1>
  <div class="content">
   臣闻惟道为大，运元功而生育乾坤；惟帝为尊，握洪枢而主张造化。广司万国，遐统群生，承景命於三清，定洪基於九土。由是瑶图积瑞，银汉腾华，载诞元良，恢宏大业。今属祥虹泛彩，宝电飞光，当重离启耀之期，是率土虔诚之节。敢披□笈，恭诣仙坛，备灵宝之道场，俨长生之胜会。鲸钟凤磬，飘逸响於九天；鹤焰龙烟，达精诚於三境。伏冀皇图隆永，均雨露以无穷；圣寿高崇，与渤溟而比大。六宫内职，协赞宸居，万汇群方，昭宣睿德。皇太子龙文凤质，岳固松贞，超汉盈周，贤扶一统，大同均化，旁及黔黎，共宗有道之期，并洽无为之运。臣某不任祷祝虔祈归命之至。
    ○兴州王承休特进为母修黄斋词
    臣闻上圣垂科，天真设教。神功救物，无遗动植之中；惠力宣恩，普及沈之内。粤自上古，逮於兹辰，荷泽蒙慈，莫知纪极。由是丰阝山北部，潜祛邪之尘；斗极南昌，广布生成之煦。必资虔洁，方获感通。臣猥以凡微，叨荣道荫，遭逢睿奖，践历官常。入侍天阶，高陟九霄之上；出持符竹，宠临千里之中。或齐肃师徒，须行刑宪，辑宁封部，须举威章。虑乖折衷之宜，自掇过尤之目，以兹兢灼，常肺怀。今则臣母窦氏，本命甲子某月日生，灾运所躔，遂婴疾苦，虽勤服饵，未获痊平。恐是往债宿冤，尚为注讼，前生今世，旋结罪名。或星曜所临，或年辰所历，凶灾凌挠，命禄衰微。晓夕忧惶，罔知救护。况臣主持王事，迢递道途，不得躬奉庭闱，亲调药膳，心驰万壑，目断千山，惟凭大道之慈，冀集感通之效。是用归依灵观，稽首华坛，修黄道场，告元真上圣。愿回圣鉴，俯介福祥，赐臣母氏易短促之龄，益遐长之祚。蠲消厄会，荡涤灾衰，使六气均调，百关康愈，咎瑕除解，冤债和平。克瞻日月之华，别降生成之福。三途幽夜，六趣殊伦，同享胜因，共臻善贶，九元开度，五族安宁。臣常奉二亲，得励旨甘之愿；荣朝圣主，永勤忠赤之诚。惟誓丹襟，上副元，不任沥恳望恩虔祈之至。谨词。
    ○胡常侍修黄斋词
    臣闻妙本希微，至真虚寂，运神功而化育，陶品物以生成，应感无私，周流靡及。所以九玄三古，咸宣焘载之慈；天上人间，共沐涵濡之泽。金科玉津，□篆瑶章，先万法以垂文，具九流而拯世。大哉至教！无得而称。臣夙荷道恩，欣逢景运，优游玄造，沐浴皇风。逸豫顺於天和，俯仰荣於大化，早参秘，常励明诚。燧烛焚香，每肃虔於晓夕；琼仪宝韫，敢有怠於敬恭。族属周亲，常臻荫护，是用精修黄，上奉元休，案十华三境之仪，备羽磬霜钟之礼，归心万圣，稽首诸天。伏惟俯鉴丹襟，曲垂元造，悯兹诚款，锡以休祥。赐臣九祖七元，生天证道；六亲五族，受福г荣。存亡均康济之仁，动静获安贞之赐，灾凶殄息，冤债和平，罪咎蠲销，禄算延益，普天含识，率土怀生，俱承道德之缘，永乐雍熙之化。不任归命虔祈之至。谨词。
    ○李元儆为亡女修斋词
    臣粤自尘微，早依真教，叨深元渥，夙荷灵休。迫以俗机，萦躔世纲，久拘职宦，罔遂初心。思羽褐以未期，欲奋飞而徒忉，依栖修敬，敢怠私诚？而过咎所锺，女子殒逝。光阴遄往，伤痛难胜。但女子初笄之年，归於仪氏，夫殁之後，誓志道门，已造制法衣，缮写经，永期顶冠佩服，虔奉修持。值臣以王事征行，未果前愿，俄婴疾恙，奄此沦亡，抱幽恳而莫申，念冥关而增恨。
    伏惟三尊慈悯，众圣哀怜，曲回鉴之恩，特降迁之泽。俾其魂魄，得契归依，积生之冤债销平，在世之罪瑕蠲释，拔度幽泉之苦，获居善爽之中。道力元功，常加护。其亡女所修写法道衣等，谨於道场前焚烧上奏。伏惟至圣，鉴照愚衷，敕其魂神，开度领受。臣不任沥恳虔祈哀痛迫切之至。谨词。
    ○天册巡官何文济为东院生日斋词
    臣闻天地分灵，君臣定位，必资辅赞，用致平，犹风虎以相须，若□龙而感契。由是吹尘入梦，谕鼎养贤。审像求形，商王思阿衡之美；辟门吁俊，虞庭齐轩後之风。莫不辉灼帝图，光昭史笔，以康亿兆，以福寰区。今属岁纪壬辰，日乘庚午，朔居天候，月合水衡。凝南斗之祯休，集东陵之瑞彩，景风入律，星火开祥，诞昴降嵩，允当令序。叨备青襟之列，辄祈元圣之恩，虔诣华坛，愿崇鸿福。兰夜烛，檀穗朝飞，仰陈三奏之仪，必达九天之鉴。伏冀青函紫笔，延生题东极之书；绛简朱编，得道署南昌之籍。寿同山峻，禄并海深，乐镜增澄，莱衣显德。雁序继三台之美，鲤庭超七叶之雄，陶冶九围，匡扶玄圣，政归一统，俗洽大同，普覃夷夏之方，永镇雍熙之化。臣某受恩隆异，省已虚孱，惟叩灵真，曾明感激。不任沥恳虔心归命之至。谨词。
    ○宣胜军使王谠为亡男昭允明真斋词
    伏闻大化无方，神功广被，洞幽明而赴感，普生死以垂恩，拯度无遗，古今蒙泽。臣顷者专征北陆，统领师徒。横黑肖以临戎，誓倾臣节；奋周戈而效命，志洗国仇。山川有登涉之遥，粮馈有免输之重，惟期办集，正切忧兢。又一军之人，苦於瘥疫，死伤枕藉，相望道途。兼小男昭允，疾恙所婴，性命悬迫，发丹诚而启愿，冀元圣之鉴临。寻遂回戈，免贻旷阙，再朝丹陛，祗奉皇慈，恭荷道恩，敢申昭谢。是用按洞元品格，披灵宝典仪，考九幽长夜之科，遵玉匮明真之式，精修斋真，上答灵慈。伏冀三界照临，诸天悯护。赐九元七祖，超苦轨於幽关；眷属亲缘，享福祥於昭代。臣积生衅咎，往世冤雠，及主务以来，公私负犯，或赏刑不当，或裁断失宜，俗有怨嗟，过伤阴骘，致使动贻障塞，莫值亨通。昼夜循怀，常增忧惕，因今斋谢，并乞忏除。亡男昭允，未及壮年，飘魂异境，悯其沦谢，悲痛尤深。或有邪侵伤，或是幽灵拘制，虔祈道力，俾遂生神，度南丹流火之庭，上境洞阳之府。参元证品，悟道登真，罪咎蠲除，冕债和释。臣等灾躔超解，厄运清消，禄秩寿涯，更期延益。惟勤诚节，永酬圣主之恩；克励焚修，仰副真灵之。
    ●卷九百三十六
    ☆杜光庭（八）
    ○王承郾为亡考修明真斋词
    伏闻至道开图，三尊垂教，惠覃幽显，泽浃死生。游观八门，播宏慈而济苦；悯伤幽夜，回法炬以流光。南宫辟炼化之庭，丹简启超之籍。上智童子，愿开罪福之由；飞天神人，请示忏陈之品。敷明真奥典，拔试幽关，披玉匮灵科，解销考对。元清昏翳。洒润焦劳。拯拔穷魂，咸为善爽，终天载劫，俱沐元慈。臣先考运偶道风，常参宝，身逢圣日，累践官荣。处世网之中，宁无过误？履尘寰之内，必有愆违。况职主庖羞，须行宰戮，旋司戎伍，每举刑章。出领郡符，入居近密，或抑强扶弱，或三令五申，既爽重轻，即为衅咎。又自乡关隔越，兵火乱离，故里坟茔，或有侵毁，冢讼延注，逮及子孙。兼割货所居，移易门巷，土木修造，有触明神，以此忧惶，皆祈忏谢。是敢遵灵宝科格，修明真道场，精洁香灯，丰严信币，披心露恳，悔过希恩。
    伏惟太上三尊、十方众圣，神光下烛，惠渥旁流，赦先考累世以来深殃积罪，削名地简，濯质天衢。故伤误杀之愆，往债前冤之目，後嗣考延之咎，先人怨责之瑕，并赐原除，内外清净。即乞炼神丹霍，列籍青华，不经於岱岳丰阝山，克证於福堂天路。上愿九元开度，七祖超，坟墓安宁，幽冥潜静，三途六趣，共洽胜功，内族外亲，俱臻景。刳心扌文血，拜手祈天，不任号殒激切涕咽之至。谨词。
    ○皇太子宴诸将祈晴感应灵宝斋词
    盖闻至道应机，有同响答；明神赴感，无异影随。缅惟幽赞之私，每荷垂休之力。六月二十二日，皇太子大会诸将，用卜吉辰，方当暑雨之时，遂有晴明之祷。果蒙灵贶，协此诚祈，不移顷刻之间，骤止滂沱之势。群山晓碧，天高而屏翳收□；六合风清，日朗而羲和弄辔。燕筵克备，中外同欢。今则旋整车徒，爰申吊伐。千军雷动，山川绝泥潦之虞；万马星驰，戈甲曜晶莹之色。伫平凶梗，大拯黎元。思答真官，式陈斋荐，莲灯夜簇，兰穗朝飞，仪礼精严，香花纷郁，必达清都之圣，更崇紫府之勋。仰叩元功，以昌鸿业，不任虔祝之至。谨词。
    ○皇帝为老君修黄斋词
    盖闻混漠之先，希夷之表，厥惟至圣，光宅九清，敷澹然冲寂之宗，行不宰无为之教。上自三古，旁逮万区，钦若真风，赞孚成化。粤自经纶之始，洎膺推戴以来，常矢明诚，每申瞻奉，而光灵累洽，祯贶继臻。仙居赐受命之符，显隆基业；宣室发祝祈之念，必至感通。由是风雨常均，氛邪不起，四封无警，百常登。荷恩休，实思昭谢，爰因令序，特启斋坛，三日精严，六时蠲洁，冀凭关奏，上答元功。今则方命师徒，将平凶鬼，犹资道力，俾殄枭巢，借丰隆列缺之威，扫凿齿贪狼之族，更垂熹，永泰寰瀛。不任祝望之至。谨词。
    ○蜀州孟驸马就衙设销灾迁拔黄道场词
    臣闻至道深微，元功广大，包万天而布化，周品汇以流恩。故能下拯冥关，广宁邦国，镇安土地，和豫神明，皆遵宰制之欢，尽悦慈悲之力。古今共禀，幽显无遗。臣夙奉元休，早承皇泽，未展涓埃之效，骤叨符竹之荣，况累掌重权，兼司刑宪。评详狱讼，虑乖仁恕之规；主领兵师，实寡训齐之要。动贻过咎，常切兢忧。自临莅郡城，每怀兢慎，遽锺殃罚，敢望生全。礼制所拘，殒绝无所，偷延视息，又降渥恩。泣血吁天，茕茕何诉！窃闻元元启教，紫阳有迁拔之仪；正乙垂科，黄有忏祈之路。是敢肃严公署，崇设斋坛，拜表九清，腾词三界。
    伏冀三尊众圣，宏悯济之慈；夜府泉扃，遂超之路。赐郧国夫人某氏魂神安泰，福善资薰，积过深瑕，皆从荡涤，不拘地府，径上天堂。七祖九元，前亡往逝，俱道力，齐会福庭。又宅宇之中，累经修改，恐因触动，未获安宁。愿凭斋荐之缘，旁解犯违之过；龙神复位，土地安和，居上利宜，凶灾销殄；城隍社庙，里域真官，密享神功，永居福地。上愿帝图隆固，圣寿延洪。太子诸王，拥宏休而奉国；後妃嫔主，承景贶以匡朝。中外寮臣，六军万姓，同欢昌运，克遂安贞。岁有丰登，俗无疵疠。率土之内，一统万方，并臻仁寿之乡，咸奉平之化。不任归命披心虔诚恳头之至。
    ○邛州剌史张太博敬周为鹤鸣化枯柏再生修金斋词
    伏闻至道元通，神功广运，裁成天地，敷赞帝王。羲轩融燧之君，尧舜禹汤之主，莫不师资冲漠，启迪雍熙，致祚历之洪，俾声明之振赫。或乘飙沧海，或证品紫庭，光烛九遐，寿均三景。
    伏惟大蜀皇帝乘枢御运，握斗披元，执大象而抚华夷，驾六龙而绥亿兆，德逾尧禹，圣越羲融。穹庐穷之君，秦琛向化；靡汉渥洼之虏，重译来宾。泽浸山川，仁覃草木，灵禽栖於内苑，嘉兽宅於上林，三秀呈祥，十朋表异。而犹劳谦恭己，让德於天符；宁谧无为，栖心於秘要。今则神明幽赞，灵化垂休，渥泽润洽於朽根，枝再荣於枯柏。风来翠壁，重飘远近之香；月过华坛，复睹扶疏之影。其为嘉瑞，实冠古先，有以见天枝帝叶之繁昌，圣寿宝图之永远。虽禾生清庙，吐彤庭，徒美前闻，难偕圣感。
    臣荣逢昌运，叨领郡符，属邑之中，睹兹上瑞，藻绘朝陈於龙阙，丝纶夕降於凤笺。旋赐御词，严申醮祝，褒称显焕，荣耀优隆。量恩而溟海未深，荷圣而乾坤难报，敢因皇帝本命之日，修金道场，翘罄丹襟，仰祈元贶。伏冀诸天降鉴，万圣照临，流巨福於社稷尊灵，增景於宗祧先圣，二仪并固，万国同文。皇帝寿等岷峨，明齐日月，普颁正朔，一统寰区。皇後受福紫宸，增龄丹。皇太子永扶皇极，养德青宫。公主嫔妃，荣匡圣日。诸王百辟，钦赞皇基。九土康，五兵韬戢，烟尘殄息，稼穑丰登。动植飞沈，三途六趣，俱承惠渥，咸诣福庭。臣誓倾忠孝之规，上答圣明之泽。
    ○众修北帝衙醮词
    伏以五气元天，北宫大帝，司明善恶，统御死生，寿禄吉凶，咸资校录。臣窃恐天文宿曜，有临照之灾；本命行年，有刑妨之咎。仰祈真圣，特具修禳，虔罄丹诚，同申醮礼。伏乞解除灾厄，延益年龄，落死籍於北丰阝，上生名於南极。公私和泰，眷属安宁，即仰荷帝君慈之恩。
    ○三会醮词
    臣获奉正真，参受元，内期修炼，以保身心，外冀威灵，以穰灾，依科佩受，早遂宝持。但虑世务所拘，尘机所役，斋戒之日，朝谒有亏，修行之辰，香灯或阙。善功未立，过咎易彰，真气灵官，未垂应，元司天府，谴责不专。三命五行，灾衰未荡，旦夕忧惧，冰炭在怀。今以上会之辰，天官考校之日，功过善恶，巨细无遗。是敢沥恳披心，虔诚悔过，精修醮礼，拜奏章文。伏惟众圣垂慈，赦其愆咎，降流灵应，销解灾凶。三部吏兵，常加护，动息康泰，永亨利贞，即仰荷法真官济护之恩。
    ○军容安宅醮词
    伏以二象既陈，三灵配位，阴阳陶铸，天地权舆。巢居穴处之君，浇漓未作；上栋下宇之制，缔构云兴。由是取则五行，定规六纪，顺之则福延善著，违之则祸起灾生。考其主张，实惟五帝。臣所居之处，经始有年，土木之用继新，畚锸之功累作，窃恐上干五帝，旁犯众神。又今岁兴修，当行年之位，近则冯氏忽婴疾苦，惧因犯触所成，辄按元科，虔伸醮谢，备三天之旧法，请五帝之灵符。乞降正神，俯流真气，永锡安镇，俾获宁。凶邪不侵，内外康泰，疾厄蠲荡，眷属咸和，青宫增禄祚之文，黑简息灾蒙之数。克勤修奉，以答神功。不任。
    ○王虔常侍北斗醮词
    臣以凡微，获逢道化，常承覆，实荷真慈。自顷以龙纪元年，奉使支郡，方传上命，遽蹈祸机。危惧之中，真灵俯，获全形命，尽脱忧疑。两地未通，三年隔绝，臣男延龟，恳伸祷祝，累告神明，天鉴诚深，亲承应兆。仰惟至圣，介此殊恩，思罄丹心，克伸报谢。今则上元大节，启福良期，辄备醮筵，上酬明贶。伏冀省临薄礼，采纳菲诚，答往愿於当年，期降恩於此日。永当修奉，以荷神庥。不任。
    ○马尚书南斗醮词
    伏闻清浊分形，高卑定位，南北御死生之籍，阴阳有舒惨之殊。由是南斗尊神、六宫众圣，纪功举善，克扬不死之文，主定年，惟启长生之本，欲使物皆归道，人尽登真，副天尊广济之慈，遵大道好生之理。而尘波易溺，意马争驰。罪网牢笼，莫有奋飞之路；情关固闭，曾无开拓之门。臣迹处人寰，心拘俗役。机权在握，须行惩劝之文。刑赏是司，难徇冲和之用。虑其过咎，累积阴曹，更属灾凶，便为厄会。虽继伸祈忏，上叩於天曹；而未吐明诚，仰陈於南极。今则考祥吉日，崇设醮筵，辄按真科，尽披丹恳。元元下土，虔露於瑶阶；昭昭上真，必降於琼席。敢期哀宥，俯念凡微。释罪除灾，落北宫之阴简；锡年增禄，上南斗之阳篇。六宫永纪其姓名，五纬潜资其福。乞使九元七祖，介福朱陵，五族六姻，延祥紫府。誓勤精奉，以答鸿慈。不任。
    ○李绾常侍九曜醮词
    伏闻二气降和，乃形品物；三光布象，以育群生。惟兹最灵，仰承明。至於行藏善恶，动息吉凶，咸系上天，以司下土。臣幸承前福，叨沐道风。事主立身，得罄忠诚之节；循怀省己，常持兢慎之心。禄秩所г，神明是贶，每增忧灼，实虑玷危。而眼疾所婴，累年为苦，针药虽至，服饵益勤，未获痊瘳，倍增惊惧。恐阴阳年运，遇此重灾，宿曜循行，成其困厄。曾申祷醮，冀获安宁。今又身宫之中，暗虚所历，当兹久疾，值此灾期，启向无门，仿徨失据。伏闻真科有格，醮酌垂文，辄竭丹诚，上希神鉴，精修醮礼，延降尊灵。伏惟九曜威神，分光照纳，解其宿咎，和释冤尤，销彼灾躔，蠲除疾厄。使紫童守卫眼宫，无痛恼之侵，青帝获持肝脏，有安平之候。凶衰永息，禄算惟新，敢忘修励之诚？以答照临之赐。不任。
    ○马尚书北帝醮词
    臣获以凡微，早闻道化，栖心澹泊，注念正真，每展祈诚，必蒙昭。昨以公田既辟，垅麦初齐，迟迟之春日载阳，幕幕之油□未布。眷兹农亩，正切忧惶，辄叩幽关，果垂鸿泽。炉香散处，便呈润石之容；禁水巽时，已变如膏之雨。遂使西成有望，东作无愆，可俟京坻，以丰川蜀。上圣之延祥既厚，下臣之报德何阶？虔拂翠坛，式陈单菲。蘩藻，诚非仰荐之仪；缯烛香花，敢备上酬之礼。伏惟采纳，永锡嘉祥。谢过祈恩，不敢繁启。不任。
    ○马尚书南斗醮词
    伏闻大圣无私，随机赴感，至真下济，应念降灵，变通不间於尘凡，救度岂遗於微眇。臣自惟幽陋，窃慕元虚。洗心依冥漠之乡，潜希忏罪；稽首仰鸿蒙之境，冀涤前非。上祈拯拔於七元，次乞和宁於四境，才披素款，遽降鸿慈，爰俾神交，授其嘉梦。魂清气爽，全殊化蝶之时；扪腹安怀，有类得鲛之夕。固可表丰岁之兆，知灾息之微。缅维神功，申兹景贶，兢荣失次，感激难胜，思答灵恩，重修醮礼。鸳灯吐焰，参差玉斗之光；龙雾飘香，散漫瑶池之色。全祛万虑，共运一心。伏惟丹府上真、六宫高圣，俯回鹤辔，暂降电旗，采纳寸诚，哀怜末俗，拂长生之金札，开大宥之洪休，赐其延永之年，增以自新之禄。主务则三农告稔，训戎则七德申威。罪咎蠲销，公私昭畅，存亡介福，眷属延生，北玄除录过之书，九府锡增年之籍。况复五纬循行，或逢临照，三元系命，时有屯亨。遇灾生福尽之期，当减禄夺年之数，常情罔测，揣分怀忧，非仗道慈，无由自济。伏闻太上启修禳之典，天师著祈醮之科，谢罪必销，祈恩克降。今以本命之日，辄披正一之文，虔拜灵章，式陈微醮。三宫五纬，咸罄诚祈，六府七元，普申忏谢。伏冀众尊昭，大圣鉴临，赦已往之过尤，锡将来之福庆，三灾弭息，九厄蠲消，寿纪潜延，禄作兴益。七元九祖，超度幽扃，五族六亲，均承道荫，公私永泰，存没康宁，即仰荷大圣罔极之恩。不任。
    ○唐洞卿本命醮词
    臣宿运所锺，遭值道化，佩奉真，获以禀修，而功业未彰，愆尤易积，阴阳爽候，疾疹所婴。忧迫既深，叩祈是切，果蒙昭，旋获痊平。又以中元之辰，欲陈黄之会，仰告真圣，愿遂丹心。今则坛席克终，功德成就，关盟有应，风雨无侵。冥感圣慈，效酬难尽，敢因本命，虔备科仪，设微醮以展诚，拜灵章而请福。伏冀高尊鉴领，众圣照临，前愿已圆，殊祥下及，使臣罪销厄灭，业著功充，奉亲既保其安宁，荐远必г其迁拔。永坚诚砺，以答真灵。不任。
    ○告修青城山丈人观醮词
    伏以青城仙山，丈人灵观，开九室而数洞，观群岳以称尊。自轩後锡封，汉皇望秩，元宗构宇，先帝增崇，仙室益严，清坛弥肃。近则良宰兴葺，灵宫鼎新。而正寝之西，犹虚隙地；邃牖之北，或睹馀基。元元之像设未陈，帝子之遗踪宛在。辄欲兴修祖殿，经始斋房，永资焚谒之仪，克壮清虚之境。将施畚锸，虑犯龙神，敢备醮筵，虔伸昭告。伏惟允兹丹恳，降以元休，使功用必成，上下无挠，工徒安泰，福善攸新。不任。
    ○严常侍丈人山九曜醮词
    伏闻天地分灵，三官定死生之格；阴阳悬象，九曜垂照烛之功。南宫开延寿之符，北府显绳违之简，星躔岳渎，考校无私，凡在人寰，咸由统御。臣自惟微薄，获奉元慈，而履行之间，恐乖阴骘，运心之际，未合神明，因遇灾凶，复兼愆咎，遽成厄会，莫遂忏祈。今年中宫则天符所临，身位乃土星对照，大运犹居於劫杀，飞旗又寄於行年。三命五行，恐逢刑克；列星九曜，更虑照临。所以轲未宁，灾厄频作，非凭至圣，无路叩祈。是敢虔罄丹诚，克申大醮，伏惟众圣，俯降福祥，消灾咎於将来，释过尤於既往。六曹司命，增福算於丹天；七纪尊神，介休祥於元极。公私清泰，眷属安康，即永荷众圣护之恩。不任。
    ○青城令莫庭为副使修本命周天醮词
    伏闻道化宣行，元功覆载，阴阳不测，亭育无私。由是五帝三皇，御六仪而统物；天官水府，司八会以持纲。南宫明录善之科，北极总绳非之品，吉凶罪福，咸系灵曹。窃惟全蜀奥区，华阳会府，提封八国，柔服诸蕃，玉帐既崇，金台实峻。外清殊俗，威怀则文武兼资；内握雄兵，申令则赏刑俱用。臣切以张某久持重柄，独运赤心，上禀圣谋，仰遵庙略。或指踪貔虎，清荡边陲；或恢复城池，削平疆土；或诛锄奸猾，摧挫凶豪；或督课赋舆，经营军食。以兹多事，讵可禁刑？深虞斩决之间，重轻有失，因成谴咎，曾未忏祈。又恐三命五行，或逢衰厄，明星暗曜，或值照临，神道至幽，常情靡达，非闻至圣，难涤深瑕。是敢依诣灵山，修崇大醮，遍天地阴阳之府，周星辰日月之宫，沥恳披心，祈恩悔过。伏愿灵光迥鉴，除已往之愆违；惠泽下临，息将来之灾否。允垂嘉，永介福祥，延寿纪於丹篇，落罪名於黑籍，以康川境，永保群生。不任。
    ○莫庭为川主修周天醮词
    伏闻元圣开光，高尊俯化，泽周品汇，慈覆万夫，悬罪福之明科，标死生之大法。上惟邦国，下及人臣，同归统御之门，咸宗沮劝之训，古今不紊，纤介无遗。臣伏念佐圣立功，非贤不济；扶危拯难，非德靡先。节度使王某，义贯神明，忠卫社稷，耀武略而先朝返正，鼓仁化而今圣理平，用是茂勋，锡兹巨镇。其间或克收宫禁，诛荡妖凶，秦甸行师，袖川振旅，廓清庸蜀，底定卢彭，外静边方，下戢奸暴，盖不得已，未能去兵。至乃宣天子之威，用将军之钺，无非仗顺，必在为时。尚虑故杀误伤，因成衅咎，天曹地简，或纪愆违。又恐宿曜所临，行年有厄，历运衰否，分野灾凶，须备忏陈，以期昭洗。臣叨居寮属，辄按经图，仰罄丹诚，恭申大醮，洁礼颂於仙岳，奉榛糈於灵坛。上叩虚无，极诸天而祷祝；旁周海宇，俯九地以虔祈。冀达精思，曲流真。愿北宫赦罪，南极延生，五行之否塞清销，三命之灾衰弭绝，寿将川广，禄与山崇。稼丰穰，蒸黎辑悦，常扶圣日，永福群生。上愿国祚遐长，圣朝宁泰，戈自息，文轨大同。三光顺度於上元，万类繁昌於下土，幽明异趣，水陆殊阶，咸沐真慈，共臻鸿泽。不任。
    ○莫庭周天醮词
    伏以天地万神，阴阳具职，敷舒道化，拯育群生。北极西宫，秉刑章而定罪；南躔东府，播含养以宣功。粤自帝王，洎诸臣庶，咸归宰执，以判吉凶。臣夙荷福因，叨尘官籍，蹈艰危之路，当戈甲之秋，一从戎旃，再居名邑。而疆陲遐邈，征税繁丰，宽柔则征督无功，刚峻则疲羸有怨，类驱鸡而岂易，顾驯雉以殊难。况未洽和平，犹资刑赏，虽绝私自励，惟理自从，尚虑重轻，或乖中道。深忧故误，遂结瑕疵，又恐辰耀所居，行年所历，因其厄滞，以构灾衰。境丽仙山，□藏真观，洞包雷雨，地集神龙。仰灵都於罔象之中，愿披丹恳；瞻玉相於烟霞之表，必降元慈。是用按灵宝旧科，设周天大醮，普九围之宫府，遍十极之威神，拜手归依，倾心祈忏。洪纤罪目，今昔愆违，未兆之灾，将来之咎，并期蠲赦，曲赐消禳。众厄清夷，宿冤和释，更增微禄，俾遂遐年。九祖超，三途开泰，臣一家骨肉，两地亲缘，早获团圆，俱赐贞吉。顷因修造，虑有侵荡，冀获安宁，共贻祥祉。当境灵庙，川泽职司，俯生灵，旁祛氛，邑无水旱，俗富仓箱。其有冥漠无依，漂零魂爽，г兹福利，亦契逍遥。不任。
    ○莫庭青城山本命醮词
    伏闻三光表瑞，九曜凝辉。配金木以司方，四时攸叙；定阴阳而立象，万汇生成。立宰幽明，统临罪福。臣自惟凡陋，获奉真灵，惧履行之间，易成愆咎，修持之道，未契神明。况职务所司，重轻咸系，恐乖彝法，更积过尤。惟夙夜在公，敢忘虔恪，而吉凶难测，倍切兢忧。兼以宿曜所临，辄罄忏祈之恳，爰因本命，恭备醮筵，备香火以贡诚，列星灯而展礼。所冀希夷至圣，俯鉴丹心，九曜上尊，曲流元贶，释罪尤於既往，解厄运於将来，冤债销平，凶衰除荡，更增寿福，永介祉祥，眷属安，公私和泰。不任。
    ○丈人观画功德毕告真醮词
    伏以青城仙山，丈人灵观，久无营葺，近再修崇，既毕巨功，爰徵绘事，辄於广殿，图肖真仪。鹤貌□容，疑谒潜灵之府；琼姿淑态，似来澄碧之容。莞尔可瞻，肃然如在。必冀降灵威於水德，流福泽於人寰，克展醮祈，仰希鉴。无任。
    ○画五岳诸神醮图词
    伏为丈人观久为荒毁，近毕修营，土木之役既兴，粉绘之功是设，爰於殿，图貌灵仪，翠□丹锦之袍，元璧黄琮之器，星景日精之品，五华七称之殊，二骖六马之车，□云翼霞之辇，储副二室，佐命八山。岳君水帝之仪，溪女河侯之列，山林孟长，沼灵司，帝王咸秩之曹，典策所封之位。或傍司海裔，东距方诸，或别领洞天，西邻昆峤，莫不振扬雷电，啸蛟鲸。按察幽明，掌录川泽，赞太上正真之理，宣帝王亭育之恩。歆彼六气，成乎大化。比秋冬春夏，遵时令以无亏，风雨雪霜，均岁功而不爽。俱奉轩辕之命，皆持宰执之权，与岳渎众灵，供上司之职。则希夷真君居天尊之重，当临御之严，颁序朝宗，所宜森列。今则挥毫匠手，彩布循垣，灿若星陈，矗如□拥。由是宏裾褒袖，玉剑珠旒，火佩含星，瑶敛月。或琼颜袖，若辞姑射之峰；异状奇姿，似照浔阳之浦。丹青式备，绚焕如生。固当契彼神明，兹福祉，上扶邦国，傍黎元。调十雨五风，以登稼穑；普九州六合，以致雍熙。洪图齐日月乾坤，元化匝氐彖动植。虔修醮酌，恭罄祝祈，伫降威灵，允孚祯贶。谨词。
    ○莫庭本命醮词
    伏以三官领籍，五帝定生，南天司禄算之文，北斗统纠绳之目。至於岳渎真府，本命宫曹，主张而罪福无差，考校而死生攸系。臣窃虑谬膺抚字，有旷辑和，刑章或爽於重轻，教化未臻於德义，因成罪咎，录在灵司，未申祈谢之仪，恐致灾凶之兆。又虑天文宿曜，或值照临；本命行年，或逢否塞。兼天符五鬼，在坤艮之位，居本命之辰，况正月对冲，尤惧衰厄。敢因元命之日，虔诣灵山，修设醮筵，披露诚款。伏惟天曹释过，地简祛灾，凶咎潜销，福善昭集，克延算禄，永锡利贞。更乞邑境安宁，生灵康泰，稼丰植，水旱无侵，人无疾疠之伤，俗洽和平之美。不任。
    ○莫庭本命醮词
    伏闻大道生成，元和鼓铸，流形品物，布化群灵，申上元宰制之功，垂下土吉凶之戒。是则惩恶劝善，信为格言；害盈福谦，固惟常训。臣夙闻玄旨，敢不冥心？揣分兢怀，省躬思道，而叨居禄秩，未脱嚣氛。秉朝宪则笔定典刑，督邦赋则庭施贾楚，功或兴於土木，膳未罢於炮燔，故误之罪莫知，重轻之文或爽。以兹忧惧，恐结尤违。况臣今年天符临本命之辰，太白居愁滞之位，窃恐志随灾易，留连於声色之间；情逐祸移，沈湎於杯觞之内。因思警慎，仍切忏陈，敢於本命之辰，虔罄焚修之礼，濯心灵洞，归款名山。仰斗极星躔，冀销往咎；瞻凤轩龙盖，愿降新恩。使罪戾蠲平，冤尤和释，灾凶宁息，禄算遐长；骨肉则两地乐康，生灵则一邑丰泰；兵锋永偃，疾疠无侵；水旱勿兴，农桑滋阜；龙神安镇，远近昭苏。誓策丹心，上副元造。不任。
    ●卷九百三十七
    ☆杜光庭（九）
    ○晋公南斗醮词
    伏以朱陵境，南昌上宫，御正阳长育之方，行大道生成之化，凡所祈启，必赐降临。臣以愚蒙，叨逢圣日，参荣禁密，荷宠□天。常虑庸虚，难胜恩遇，恐行年厄运，宿曜灾凶，有加临刑克之期，有滞塞之数。惟增惕惧，罔敢自安，辄罄丹诚，虔修醮礼，特希冥护，俯降威光，销已往之过尤，解未萌之灾咎。续南极丹书之简，更益年龄；除北都黑之文，重新禄祚。克垂济度，永荷灵恩。无任。
    ○晋公後土醮词
    伏以惟地惟天，厚载广覆，生成庶品，孕育群灵，坤德母仪，光被万有。粤自君臣父子，洎於动植飞潜，厥有诚祈，盍申昭告。臣封境之内，戈甲屡兴，害及邱坟，戮兼婴耄，远近涂炭，人鬼不宁。痛彼一方，毒深骨髓，念兹万姓，诚切祷祈，沥血披心，仰希鉴。伏冀曲哀虔祝，俯借威灵，命山川岳渎之神，助平灾，敕雷电风□之吏，共静郊原。大开倚剑之门，不隔朝天之路，昭苏疲俗，洗涤深冤。岂伊项籍之祠，能祛蜀难；无使蒋山之庙，独助晋师。奉陈词，言兴涕。不任。
    ○晋公北帝醮词
    伏以五纬在天，三元运气，上宗斗极，下统人伦。阴阳有休否之期，躔次助有照临之数。伏虑元命之内，宫宿之中，因遇冲妨，遂成厄滞。敢凭吉日，虔备醮筵，上叩尊灵，特希鉴。使三命九宫之厄，尽获销禳。明星暗曜之灾，并蒙宁息。一川康泰，万姓辑和，解甲偃兵，年丰俗阜，永虔素恳，以答元慈。不任。
    ○晋公太白狼星醮词
    伏闻垂象上元，各有主宰，或统军兵之会，或司氛之源，仰瞩光华，系其休戚。臣封疆之内，干戈逾年，野废农蚕，人罹涂炭。念兹冤抑，痛迫肺肝，是敢稽首炷香，驰心祷福，冀因感激，俾获照临。伏希运金方肃杀之威，垂大义裁非之力，助兹武旅，清彼郊畿，拯一川垫溺之忧，活万姓倒悬之命。弓戈偃，雨顺风调，百有年，五兵永息。不任。
    ○晋公北斗大帝醮词
    伏以斗御中天，旁周八极，招摇所指，邪正聿分。今以节及上元，时当考校，群物被维新之泽，万方承煦妪之功。念此封隅，尚躔兵甲，生灵涂炭，垅亩榛芜，当发生播植之功，旷黎庶耕桑之业，以兹忧痛，倍切叩祈。伏惟北极宫中，七元籍内，辍众庶凋伤之目，改一方沦丧之灾，克睹和平，永销锋镝。臣或身逢厄塞，罪系星辰，甘明科，以谢群品。不任。
    ○马元通火醮词
    伏闻乾坤覆载，阴阳有消息之殊；日月照临，寒暑有推迁之候。吉凶在运，否泰相沿，虽历数使然，有尧水汤灾之变；而修禳有道，见返风退舍之文。惟此郊原，方当厄会，蒸黎末泰，戈甲继兴，徵彼星图，实惟火曜。是用归心大道，虔叩上元，开太乙之坛，行三五之法，蹑红飚而请福，步元斗以祈天。所希列火腾威，应星芒於上境；阳光散焰，荡阴秽於下方。仰福圣躬，大庇川蜀，人登福寿，野息戈，同沐神功，永销忧患。不任。
    ○晋公北帝醮词
    臣闻斗极居尊，统临八表，指挥万象，总御众灵，杓建所加，灾凶自息。今以封疆之内，兵革尚兴，人未息肩，时方震惧，既劳备御，必废耕桑。念彼榛芜，益深忧叹，敢凭醮酌，重罄祈诚。伏惟太宰扬威，七元振令，使雷车电骑，扫荡四方，毕雨箕风，苏舒品物，克清境域，大庇生灵。如臣躔次有灾，阴阳构厄，乞当天谴，用息人殃。元元丹诚，仰俟昭鉴。不任。
    ○川主太师北帝醮词
    伏闻垂象表灵，位尊北极，统临万有，照烛群生。八十一变之威容，三十六兵之神武，肃清造化，临察幽明，殄恶诛邪，安人护国。今以朱阳届候，赤帝司方，南方资长育之恩，四叙叶清和之节。蚕功将就，农务方繁，而疫疠兼行，钲な未止，民多殍仆，野困逋逃，既投足无场，岂息肩有所？叨居监护，实切忧伤，更因衙醮之辰，再布诚祈之悃。伏冀神兵助役，荡氛翳於郊畿；□骑腾威，扫疾疠於闾里。生灵有泰，远近无虞。昏雾永销，见三蜀山川之色；浮□自灭，开九天日月之光。厄运蠲平，灾危静息。常倾丹素，以副玄休。不任。
    ○晋公北帝醮词
    伏以六气周流，天道为生成之本；七星杓准，斗君为统制之元。罪福吉凶，咸归校录。臣以近畿未泰，戈甲犹兴，四野靡安，疾疫斯构，念兹疲瘵，痛逼肺肝，敢因衙醮之辰，更达叩祈之志。伏冀曲回圣力，俯借神威，垂景贶於四人，息灾厄於三蜀，休兵偃革，时泰民安，厄运销平，福祥臻会。不任。
    ○谢恩北斗醮词
    臣以凡愚，叨依簪褐，修持多阙，过咎易盈，遣责所临，疾瘵斯构，羸形几丧，微喘偶全。三洞法师杜宏广，情切本枝，念深危疾，式披丹恳。冥叩元真，果蒙降以殊休，续其馀算，仰荷真灵之，再窥日月之光。蝼蚁力微，乾坤恩重，用申醮酌，仰报生成。伏惟圣慈，俯赐歆鉴。不任。
    ○五星醮词
    伏以三光垂耀，五纬流辉，盈缩有常，古今无紊，循环列次，主宰群生，影响靡常，吉凶攸系。臣叨膺命秩，获履土疆，惠未洽於飞沈，境方躔於灾。兵锋凌暴，士庶流移，千里疮痍，一方残毒。念兹忧痛，实切肺肝。窃惟上圣好生，至真育物，敢凭兹煦，再罄醮祈。伏希太白扬威，助武功於原陆；岁星舒彩，播仁泽於郊圻。五辰顺轨以呈祥，万类承风而纳，野无悲怨，俗洽和平。誓竭丹襟，仰酬元贶。不任。
    ○本命醮北斗词
    伏闻斗正中天，杓临八极，魁纲所指，福祚必臻。臣行运之中，土居身位，游年之内，灾向离方。今属斗在南天，日躔命宿，仰申告醮，冀获感通。愿垂宰制之威，以静晦蒙之数，克垂元，敢负明恩？不任。
    ○本命醮南斗词
    伏闻南斗六宫，文昌众圣，寿涯所系，生是司。动植幽微，咸资主统，祈生请福，益露明诚。臣叨荷宠恩，谬司藩部，功无尘芥，过积邱山。而行运之中，方当否塞，宿曜之内，并有照临，敢因章奏之坛，重有祷祈之望。伏冀朱宫上圣，丹阙高尊，垂回凶度厄之慈，开出死上生之路，使一境之兵销革偃，四时之雨顺风调，拯疠魄於穷泉，拔游魂於长夜。降元和之泽，济冥漠之乡，浮□不蔽於青天，忠恳获伸於白日。元元之志，仰伫鸿休。不任。
    ○本命醮三尊词
    伏闻大道昭明，独著好生之化；天真慈惠，偏宏济物之仁。亭育必均，抚临无失。臣自惟凡陋，叨荷宠荣，未著勋劳，氵存深渥泽，而维鹈起诮，聚鹬为灾，盖薄德而招，亦蒙所萃。三命之内，别有刑冲；九曜之中，仍周临照。敢因元命，虔叩上元，伏希回此凶衰，锡其祯贶，赦过尢於既往，解厄会於将来，得倾忠赤之心，上答乾坤之泽。誓当砥砺，以答元慈。不任。
    ○周天醮二十八宿词
    伏闻元象在天，万有咸照，动植荷无私之德，幽明承不宰之功。臣早被宠光，谬司藩翰，诚惭薄德，继履深灾，郡邑凋夷，生灵沦毙，於兹伤痛，须励诚祈。伏惟允降元休，克宁疲瘵。使兵旗永卷，无闻冤诉之音；稼穑惟丰，自洽和平之化。至於山川之内，地分灾期，躔次之中，天文厄运，并希销解，俾获康。誓竭丹诚，仰副鸿泽。不任。
    ○礼记博士苏绍元九曜醮词
    臣以凡微，叨逢圣日，荷三境照临之赐，承二仪亭毒之恩。常虑迹处昏衢，身居俗网，修持有阙，罪咎易增。虽佩奉秘文，遵参宝，香灯怠惰，荤浊侵凌，道气不降於百关，灵官暗迁於六府。由是虚邪内集，疾恙旁萦，夙夜兢忧，惧不全济。又虑五行三命，运遇凶衰，兼以土曜木星，仍临宫宿。顾兹凡眇，素寡善功，当此灾期，倍深惶惕。是敢按《河图》旧典，披启醮坛，依灵宝尊文，请求天像。伏冀元慈俯瞩，灵贶遐г，洗涤过尤，解销灾咎。明星隐曜，共介祯祥，八卦九宫，并祛刑厄。疾患痊复，邪疠蠲除，增禄秩於维新，续年龄於延永。行年神将，法吏兵，辍罪举功，咸赐昭。永当修励，以答元恩。不任。
  </div>
  <div class="pagination">
   <a href="全唐文_page556.html">
    上一页
   </a>
   <span>
    ...
   </span>
   <a href="全唐文_page552.html">
    552
   </a>
   <a href="全唐文_page553.html">
    553
   </a>
   <a href="全唐文_page554.html">
    554
   </a>
   <a href="全唐文_page555.html">
    555
   </a>
   <a href="全唐文_page556.html">
    556
   </a>
   <span class="current-page">
    557
   </span>
   <a href="全唐文_page558.html">
    558
   </a>
   <a href="全唐文_page559.html">
    559
   </a>
   <a href="全唐文_page560.html">
    560
   </a>
   <a href="全唐文_page561.html">
    561
   </a>
   <a href="全唐文_page562.html">
    562
   </a>
   <span>
    ...
   </span>
   <a href="全唐文_page558.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
