<!DOCTYPE html>
<html>
<head>
    <meta charset="UTF-8">
    <title>文苑英华 - 第 371 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 371 页/共 634 页</h1>
    <div class="content">　　授韩洪山南东道防御使等制　贾　至
　　勑襄阳太守韩洪左补阙韩等令德之后象贤而立克光代业不坠家声或谋府冲深才膺镇御或文律典丽词叶丝纶今冦虐未清邦家多事用武之地宜徴竒杰掌翰之职故【一作政】择英髦洪可山南东道防御使可考功员外郎知制诰
　　授窦绍山南东道防御使等制
　　门下永王傅窦绍侍御史崔伯阳等强学立名检身从政实有忠贞之操仍兼镇御之才荆州上逰襄阳冲要北据汉沔利尽南海连缀吴蜀非才勿居永思诸葛之谋伫振祖生之任绍可江陵防御使伯阳可襄阳防御使余并如故
　　授李广璨江南防御使制
　　勑前蜀郡长史李广璨闲邪存诚贞固干事或因旁累徃从迁谪凶逆未翦江介多虞式遏冦戎是仗才杰建康巨镇长洲右苑使臣之选咸曰其难朂乃谋猷佐斯旄钺可守丹阳太守
　　授鲁冕襄阳郡防御使制
　　勑成允成功者才也确乎不防者节也惟才与节可以戡祸乱定邦家南阳太守鲁冕忠肃懿文仁而能武歴危难之隙见贞固之诚自翰守南阳载离寒暑城孤师寡负户以汲虏不得进江汉赖寜古之忠贤无以加也夫功崇者则授以髙位才大者必委之厚权汉水方城国之要害宜加亚相之任兼收御众之功【一作兼收南雍之人】可依前件
　　授元载豫章防御使制
　　勑荆呉之交抚之以连率贡赋所入董之以使臣非通才多可曷称斯任守职方员外郎元载识度明允干能贞固懐龙泉之利器抱鸿羽之荣姿弥纶典章能练南宫故亊精详政理尝闻五府交辟豫章雄镇襟带江湖干戈始寜安人是切俾尔藩守缉熈厥政可豫章太守授杜济东川防御使制　　　常　衮
　　勑在【疑作左】绵之东地方千里有被山带江之险借安人御侮之能太中大夫检校尚书驾部郎中兼侍御史充山南剑卭副元帅判官勾当剑南东川事赐紫金鱼袋杜济明敏通识达于政理本以忠信饰之文学利器能断长才多可累佐戎幕勤宣武经于蜀之疆积有邉效九伐之谋必胜三军之士多师选在人望委兹藩守用能训其师旅惠此闾阎俾叅中宪之任兼懋临戎之绩可使持节梓州诸军事守梓州刺史兼御史中丞充剑南东川防御使散官赐如故
　　授栢贞节防忠等州防御使制
　　勑开府仪同三司试太常卿使持节卭州诸军事兼卭州刺史御史中丞南防御使及卭南招讨使上柱国钜鹿县开国子栢贞节雅有器干深于戎律蕴三畧以经武秉一心而事君蜀之西疆久典戎务惠和驭众义勇安邉克励公忠尤彰名节令闻休绩良深嘉重山硖雄重【一作镇】江关要冲实借兼才俾膺兹任伫申御遏之用仍懋缉绥之术可使持节都督防州诸军事兼防州刺史依前兼御史中丞充防忠万归涪等州都防御使本官勲封如故
　　授髙重同州刺史兼防御使制　李虞仲
　　勑汉号左冯翊分理浩穰近者非清名显秩不在兹选正议大夫行给事中上柱国渤海县开国男食邑三百户赐紫金鱼袋高重沉厚守道贞介操身以礼法为践履之途以学行为游泳之地坚金不耗止水无波穆然士风休有羙论属者侍周禁署駮议闱重席有戴凭之名通经得陈邵之羙侍从之暇附益多移于牧人宜有善政吾以商原故地沣水攸同襟带山川接畛甸服掌离宫之管钥领近关之式遏俾扬风化思得兼材尔宜提举政经苏息物力清静率下以奉诏条用答宠荣勿替休问可使持节同州诸军事同州刺史充本州防御长春宫等使散官勲封赐如故
　　授李偲陇州刺史兼防御使制　崔　嘏
　　勑陇陜之西地连蕃境虽舅甥和好絶塞无虞而邉徼抚循长才以借尔武能御冦智可图功早推奉国之诚共许统戎之畧及位分六校职长千夫弥彰夙夜之劳益尽爪牙之用是思宠擢委以疆场尔宜推赤心以任人励甲而训士约以奉已忠以报君无兴踊虏之功更许【一作起】事邉之计静能制动安亦虑危勉而行之富贵可保将表戎旌之盛仍兼专席之荣可陇州刺史兼御史大夫充本州刺史防御使
　　授李继文陇州防御使制　　钱　珝
　　勑旁据汧阳横当陇首地有提封之盛军多带甲之雄既用良材宜膺正秩具官李继文久从戎旅深达机谋忠信交脩德刑并务御众而推劳必报狥公而约法甚明元帅上闻朝章可举兼进祝鸠之命更建隼之威夫牧伯之居忧寄寔重使功名之充位在冨贵而可圗已列诸侯勉为政事可依前件
　　授颍州刺史充本州防御使王敬荛加检校太子太保制
　　勑书云若网在纲有条而不紊故国家化条施于天下者牧伯谨而举之政不紊矣具官王敬荛始学司马法克励诸侯劒奋之以果敢之气济之以练达之谋自握郡符颇图成绩颍水则清年数且深理济弥逺耕桑满地【一作野】不夺农时卒乗在军未忘武备遂得见称元帅是当善举化条保民之崇増秩甚贵吾用汉家之典尔登循吏之名更务克终斯为守贵可依前件
　　授齐州刺史充武肃军防御使朱玭加检校司空制
　　勑歴下名地也司空贵秩也处名地而増贵秩者非夫称推泽洽物情焉得独受宠章重宣王化具官朱玭当年思立学武有经固忠顺之本根以机权为枝叶且能刺部兼务睦隣酌寛猛以守常就变通而处众为善难掩不伐愈彰见求福于自谋信唯人之可召乃行茂典用叶公言可依前件
　　授盐州刺史李太直充本州防御使制
　　前　人
　　勑有土之寄带夫【一作虏】鄣者不其难乎鞠旅所以谨提防扬威所以遏滛荡试材既可正秩无疑具官李太直昔尔伯氏尝居五原以埙箎相和之劳致邉境无虞之乐而天伦有戚戎律可归乃自人情继临军政勇则匪恕智必好谋知金汤不在乎城池而耳目不专于旗皷勤于宣砺【一作励又作力】别用壮心去假守之旧名当诸侯之髙位更图善最无恃宠休勿使汉家独称魏尚可依前件
　　授前河西防御押蕃落等使冯继文检校工部尚书依前充河西防御招抚等使制
　　薛廷珪
　　勑廼眷西梁为吾右地襟带河曲屏制蕃使厥土豊穰其俗信厚委之镇抚率仗勲勤不有奇材孰膺妙简具官冯继文传符圯上擅价山西敦诗书设预备之谋脩礼乐为战争之器能知军志雅有戎容明斥候而辨孤虗恤士伍而爱君子决战百胜弯弧六钧动惟鹰扬静则山立乃者仗其韬畧锡以土疆旌旗啓行虵豕当路既沮已成之命能安静胜之谋钦属久劳名噐斯在爰升喉舌再统貔貅复我旧恩成尔夙志防御西夏控压三州尔其敷我忧勤宣我教化无礼必败好战则亡戢兵而善抚疲人殷备而自求多福祗予恩寄佩我训词报政可观陟明斯在可
　　团练使
　　授辛德谦丹延团练使制　　常　衮
　　勑上郡北地义渠故国临制戎狄屏于闗中当此襟要难于镇守前朔方留后左厢兵马使同节度副使开府仪同三司试太常卿兼御史中丞单于副都防充振武军使上柱国辛德谦山西出将代有勲业长才伟畧主之以忠峻节明断服之以礼顷者职贰留府朔重【一作垂】分镇横絶大漠坚守孤城能详武经载讨军实推以恩信济其威懐士卒知方羌夷服化休有茂绩着于北邉用观劳臣俾膺重任委以藩事捍兹戎疆列在储寀之右叅于宪台之长中外兼荣服我嘉命可试太子詹事兼御史大夫持节都督延州诸军事兼延州刺史充丹延两州都团练使守捉使散官勲封如故
　　加韦之晋御史大夫制
　　勑古有牧伯连率所以大明黜陟其后廉使监郡亦其任也奉六条诏书察二千石已下风化纲纪实所系焉时居部称最则当迁复留以德授赐今或増秩存于令典银青光禄大夫检校秘书监兼衡州刺史御史中丞充湖南都团练守捉观察处置等使上柱国扶阳县开国男韦之晋以道自处行成乎身言合精理文多雅兴学以润政当孔氏之徒忠而好谋得兵家之要委在方靣实叅戎重镇衡阳之一都刺湘中之诸郡清静廉简以礼化之三老孝悌遵其德训百城强猾服其威懐薄刑名以宣慈均赋役而恤隐地临南越溪洞伏戎能清篁竹之风屡入苞茅之贡事各条理俗皆便安非大信至公何以臻此处风宪之长旌理行之尤彰善劝能允兹休命可兼御史大夫余如故
　　授崔昭宣州团练使制
　　勑宣城彰【一作附】郡有牛渚介石之险江左多以防兵之臣镇焉国家旧制即廉使之部任兼将守寄功于今始【一作姑】务靖人中符朝羙银青光禄大夫守右散骑常侍博陵县开国子崔昭长才大畧濬发无前纳忠事君强学济吏何剧之不处何难之不居尝领雍洛属当残弊令简讼平官曹肃给惩奸摄暴都鄙以清风化可行于四方歌謡岂止于千里敬事忧国始终端诚再列貂行久承顾问从容喻旨轩闼増华方頼于左右羽仪以之匡益外中委遇其分一也急在要重时而迭之察俗训戎归于辨理叅执闲邪之宪仍加驭贵之爵奉法遵职俾人易从可使持节宣州诸军事宣州刺史兼御史中丞宣歙池等州都团练守捉及观察处置等使并采石军仍进封博陵县侯食邑一千户散官如故
　　授陈少逰浙江东道团练使制
　　勑东南一尉在吴越之境海隅苍生连瓯闽之俗既分八使兼督诸戎禄勲任良以济烦重朝散大夫宣州刺史兼御史中丞宣歙池等州都团练守捉及观察处置等使上柱国赐紫金鱼袋陈少逰清亮肃敬识通才达度于礼而举得其中积于理而动必归当叅考经术交脩政刑歴三台之郎吏首四方之俊选左辅内史尝寄风化中军大夫实毗镇抚事任皆适声华朗然自彰【疑】郡分忧于湖申儆悉心以周务忘已以爱人举纲条之目缮完守之备忠敏内缉服而不离威畧外懐亲而不载清苛慝尽复流庸虽胶东之户口八万颍川之理行第一殆无以过也明试以功允兹章陟称迁大镇用表懋能仍副丞相以戒羣岳可使持节都督越州诸军事守越州刺史兼御史大夫充浙江东道都团练守捉观察处置等使散官勲赐如故
　　授魏少逰洪吉等州团练使制
　　门下东分九江南控百越緫兵车之防当水陆之冲式遏澄清实难其任金紫光禄大夫行尚书刑部侍郎上柱国钜鹿郡开国公魏少逰当官而行直道而进有刚毅能断之性予之以冲和有精宻至察之才济之以仁恕三尹京邑四方承流不私身以餙名多去思之遗爱秋典贰职夏台无寃海隅苍生畴咨俾乂眷求良吏出守雄藩宜兼亚相之重式光连率之寄可使持节都督洪州诸军事守洪州刺史兼御史大夫江南西道洪吉防抚信袁江饶等州都团练守捉观察处置及莫傜等使散官勲封如故
　　授象武感叠宕等州团练使制
　　勑开府仪同三司试光禄卿使持节扶州诸军事兼扶州刺史摄节度副使扶文两州招讨团练使兼绵劒龙遂渝合普汉扶文等一十一州行营兵马都虞候上柱国交川郡王象武感器干识畧资之以经逺公忠廉谨守之而有常早探黄石之符久列朱轓之任外邻戎境内抚疲民诚信不渝威懐相济克懋分忧之化尤彰式遏之勲右地数州尚多艰阻将论【疑】朝防以绥邉虞不有兼才孰能成务俾叅戎重之副仍锡赏延之宠可试殿中监使持节叠州诸军事兼叠州刺史充本州团练守捉使兼充叠宕两州招讨使同陇右节度副使仍与一子六品官赐绯鱼袋勲封如故
　　授独孤问俗鄂岳等州团练使制
　　前　人
　　勑荆呉邉带之口江汉朝宗之防尚有戎备难于任人外攘内抚文武迭用银青光禄大夫试秘书监寿州刺史兼侍御史本州团练守捉使及诸道营使下【疑】本州营田使上柱国独孤问俗才畅于理识通于政居之以简敬济之以廉能中朝清秩更于奬拔外台雄镇多所典领嘉绩休声较然明着寿春之课尤最当时守于一郡未展其用可以倚办烦重保绥险要督数郡之戎事叅中司之宪列陟明増秩懋尔在公可使持节都督鄂州诸军事鄂州刺史兼御史中丞充鄂岳沔等三州都团练守捉使散官勲如故
　　授李昌岠辰锦等州团练使制
　　勑彊楚之裔古之蛮方杂武谿之种落通夜郎之邉壤唐防开道马援南征即其地也国朝旧制方数千里悉统于连帅今以遐阔难守遂分督以绥之正议大夫试光禄卿前兼海州刺史李昌岠素有识畧达于事体刚柔相济文武中立居职可纪实浮于名廼者以干时之才刺濒海之郡惠和简洁所谓理平思我逺人眷求良吏抚辰阳之旧俗攘县道之多虞训戎数州俾尔专任叅领中宪式荣按部可试秘书监使持节都督辰州诸军事辰州刺史兼御史中丞辰溪巫锦业等五州都团练守捉使散官如故













　　文苑英华巻四百九
　　钦定四库全书
　　文苑英华巻四百十　　　宋　李昉等　编郡牧一
　　诸州刺史
　　授成善威等刺史制　　　　李　峤
　　鸾台壮武将军行定王府典亲亊典军上柱国成善威効绩藩邸宣功戎阵新除中大夫守甘州刺史上柱国卜处冲久叅武衞夙奉文貔【一作】张掖遐陬老绵故俗地连荒憬人借抚循寄以皇华【一作厚城】伫观美绩善威可使持节甘州诸军事守甘州刺史处冲可使持节龙州诸军事守龙州刺史散官勲如故仍并驰驿赴任主者施行
　　授坊州刺史豆卢志静等官制
　　鸾台太中大夫坊州刺史上轻车都尉郢城郡开国公豆卢志静等登朝受服咸积岁年莅职当官并有声称与我共理实存咨岳代天无旷受任得人分命良材伫观羙绩可依前件主者施行
　　授源复等诸州刺史制　　　孙　逖
　　门下太中大夫使持节徐州诸军事守徐州刺史上柱国源复等雅才清识践行立名政表于良康【一作惟良】歌闻于是頼或岁年滋久必在于更迁或风俗异宜各期于适用俾膺俞徃以副佥谐可依前件
　　授韩朝宗等诸州刺史制
　　门下朝请大夫使持节都督洪州诸军事守洪州刺史上柱国长山县开国伯韩朝宗等开济宏才深雅量或累升清要常展用于高资或频膺刺举久驰名于列郡振其淹滞任以器能宜递迁于逺近俾更践于中外可依前件
　　授元彦冲等诸州刺史制
　　门下理人之吏深诫于数易度才而迁必凭于久次朝议大夫使持节都督越州诸军事守越州刺史元彦冲等干能自达政术有闻化行一郡并逾四稔克愼终始不名实宜有递迁更膺分命书不云乎三载考绩黜陟幽明旧章则然古制斯在今所进转皆为限约并须画一无相夺伦庶惩欲速之人将致有常之化凡厥共理宜悉其心可
　　授崔翘等诸州刺史制
　　门下中散大夫前使持节滑州诸军事守滑州刺史上柱国崔翘等词学为门贞廉作吏并久从官序能効公心礼及既祥皆闻于俯就才有所适宜在于分官可依前件
　　授宋樽等诸州刺史制
　　门下朝议大夫前使持节仙州诸军事守仙州刺史上柱国宋樽等或郡国良吏或朝廷吉人咸励厥躬克勤于位循名考行揆务量能宜受命于分官俾呈才于庻绩可依前件
　　授张敬舆等诸州刺史制
　　门下太中大夫使持节郑州诸军事守郑州刺史上柱国张敬舆等克脩名操久践衣冠咸适用于当时各効能于列郡风謡具举歳序皆深曽是移官用叶平分之义或因去职宜承并命之恩可依前件
　　授翟璋等诸州刺史制
　　门下中散大夫守将作少匠上柱国翟璋等名迹脩谨艺能该博或累升清秩或久践通班三年有成各呈才于外郡庶官无旷咸励节于中朝重寄所难分忧是属宜膺稍迁之举用叶汝谐之命可依前件
　　授秦昌舜等诸州刺史制
　　勑中散大夫守常山郡太守秦昌舜等器能足用政术多方顷在列藩皆闻致理或居官已久或去职当迁长史缺官中朝慎择宜膺并命更委亲人可依前件
　　授刘体防等诸州刺史制
　　门下太中大夫前使持节郑州诸军亊守郑州刺史上柱国博阳县开国男刘体防等器能具举言行兼资尝践郎官频更吏职令名无替成绩有闻宜受任于藩邸俾荣迁于郡国可依前件
　　授裴炜等诸州刺史制
　　门下中大夫前守安定郡太守裴炜等位分中外名著朝廷或课绩多年或招辑成政礼云终服官以授人旧章斯在新命宜及俾膺藩岳之任更展循良之称可依前件
　　授魏哲等诸州刺史制
　　门下前歙州刺史魏哲等以能入仕以疾废官顷曽罢归亦云淹久勿药有喜既善摄生之术度才而用宜承举滞之恩可依前件
　　授李升朝等诸州刺史制
　　门下亳州刺史李升朝等并膺时选俾践官资才器则殊行能皆着或居防之礼俯就于外除或同气之亲有妨于聮事或近停郡职或久滞王门宜各稍迁俾从分命可依前件
　　授季良等诸州刺史制
　　门下守太子中允季良等早推言行兼有干能从官必闻服勤斯久分忧是属慎择为难宜副恤人之心俾谐良吏之选可依前件
　　授韩察等明通沔三州刺史制　元　稹
　　勑朕子育兆人懔乎惧一物之不至将我德泽流布于【集作于】逺迩者其惟良二千石乎朝议郎前守京兆府富平县今赐绯鱼袋韩察等久于吏职皆着能名或常奉诏条风声尚在或歴居郊甸惠养有方命汝临人勿违其俗夫明近于海懦则奸生通迩于巴急则吏扰沔当津防滞则人怨【集作怨起】推是三者引而伸之然后可以分吾【二字集作忧人之】忧矣尔其勉之可依前件
　　授萧睦鳯州周载渝州刺史制
　　勑前劒南三川榷盐判官殿中侍御史内供奉萧睦前知盐铁转运山南东道院事殿中侍御史周载等田文学古施于有政三验所至莫匪良能河池近藩南平东险绥戎阜俗必借长才副我虗求【一作懐】牧兹凋废事时农劝用节人安三年有成惟乃之效睦可鳯州刺史载可渝州刺史
　　授元舆【集作藇下同】等杭濠歙泗【疑作兴】诸州刺史制
　　前　人
</div>
    <div class="pagination">
<a href="文苑英华_page370.html">上一页</a><span>...</span><a href="文苑英华_page366.html">366</a><a href="文苑英华_page367.html">367</a><a href="文苑英华_page368.html">368</a><a href="文苑英华_page369.html">369</a><a href="文苑英华_page370.html">370</a><span class="current-page">371</span><a href="文苑英华_page372.html">372</a><a href="文苑英华_page373.html">373</a><a href="文苑英华_page374.html">374</a><a href="文苑英华_page375.html">375</a><a href="文苑英华_page376.html">376</a><span>...</span><a href="文苑英华_page372.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
