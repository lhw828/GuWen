<!DOCTYPE html>
<html>
<head>
    <meta charset="UTF-8">
    <title>全唐文 - 第 538 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 538 页/共 603 页</h1>
    <div class="content">    ○叶公好龙赋（以“所好非真，见而增惧”为韵）
    惟彼龙兮，潜水府，翔天路，何叶公之多尚，独神物之是慕？假手於绘，对蜿蜒以好之；其形在堂，俄惝恍而反惧。初其终朝念兹，寤寐求之，嗟豢氏之莫遇。望□津之远而，载雕其宇，爰写其姿，周屋壁，环阶墀。辉辉之章，不离其行坐；矫矫之质，常在於梦思。至於春风启序，自暄而暑，则谓仰重阴而可伫；雨歇云收，杳不知其处所。其求虽阻，其志无沮。及其寒律方凝，自霜而冰，则谓窥壑而可徵；天高日朗，空有见於泓澄。其睹未能，其诚益增。
    既而天纵其欲，物应其好，龙乃拖其尾而登其堂，矫其首而窥其奥。垂锦带，张翠鳞，光流电转，声发雷振；起□而栋凝积气，乘水而庭若通津。而况於斯人，得不挠其性而骇其真？触类而广，可明其徵。惟龙也，世好之必归；惟士也，国招之必依。姑务乎辨真去伪，宁求乎似是而非。故好龙如之何，期真假无变；好士如之何，在贤愚无眩。蜿蜒之状，且逢子高之仪；堂堂之贤，莫失哀公之眷。勉矣！凡今君子，必审之於闻见。
    ○蟋蟀鸣西堂赋（以“始入於门，渐藏床下”为韵）
    岁云秋矣，秋亦暮止。西堂寂听之时，蟋蟀寒吟之始，纷稍稍以惊节，洞要々以横耳。若夫八月在宇，三秋及门，清韵昼动，哀音夜繁，潘生感而增思，宋玉伤而断魂。於时招摇北驰，河汉西泻，烟澄寥廓，露肃原野，背暑而出尔草间，惊寒而入我床下。或有声相应，气相於，杂蛸於内屏，混熠於前除。罗幌灯寂，珠帘月疏，掖庭闻而夜久，华省听而秋馀。若乃愁□结阴，暮雨流湿，拂寒威之密迩，当暝色而逾急。我堂既在，我室既入，亦可异群鸟养羞，昆虫闭蛰？懒妇也，惟尔可以促女功；羁人也，惟尔可以催客泣。
    夜如何其夜未央，天晴地白月如霜。士有衣，坐藜床，怨空阶之槁叶，聆暗壁之寒づ。乃言曰：“何彼蛩矣？与时行藏。”火氛郁蒸，迹迈於中野；秋气融朗，声闻於西堂。然後屏轻Ψ，卷凉簟，时岁忽以徂谢，功名曷其荏苒，美豳化之有成，陋晋风之太俭。夫如是，莫不惊白露之虫跃，望青□之鸿渐。
    ○无弦琴赋（以“舜歌南风，待弦後发”为韵）
    陶先生解印彭泽，抗迹庐阜，不矫性於人代，笑遗名於身後。性者以琴，怡神者以酒，酒兮无量，琴也无弦。粲星徽於日下，陈凤喙於风前，振素手以挥拍，循良质而周旋。幽兰无声，媚庭际之芬馥；绿水不奏，流舍後之潺。以为心和即乐畅，性静则音全，和由中出，静非外传。若穷乐以求和，即乐流而和丧；扣音以徵静，则音溺而静捐。是以抚空器而意得，遗繁弦而道宣。岂必诱元鹄以率舞，惊赤龙而跃泉者哉！於是载指载抚，以逸以和，因向风以舒啸，聊据梧以按歌。曰：“乐无声兮情逾倍，琴无弦兮意弥在。天地同和有真宰，形声何为迭相待？”
    客有闻而骇之曰：“乐之优者惟琴，君之圣者惟舜。稽八音而见重，弹五弦以流韵。故长养之风薰，而敦和之德顺，无为而天下自理，垂拱而海外求觐。伊德音之所感，与神化而相参，固以极天而蟠地，岂惟自北而徂南？然则琴备五音，不可以阙。弦为音而方用，音待弦而後发，苟在意而遗声，则器空而乐歇。先生特执由心之理，而昧感人之功，俾清浊不闻於大小，宫商莫辨夫始终。攫之深，舍之愉，促空轸而奚则？角为民，徵为事，扣无声而曷通？反古以自异，实诡代而违同，孰若动精华以发外，合恬和而积中。传雅操於心手，播德音乎丝桐，俾其审音者悟专一之节奏，知变者美更张之道崇。”先生曰：“吾野人也，所贵在晦而黜聪。若夫广乐以成教，安敢与夔而同风？”
    ○纵火牛攻围赋（以“火发牛惊，龙文炳焕”为韵）
    昔田单以将亡之国，坐必胜之筹，伺燕军於无虞之夜，纵燧尾於有力之牛。将用突骑劲卒，谬以龙文虎彪。冀重围之宵溃，复三败之深雠。乃先诈以乞降，然後谋而窃发，内欲激於怒士，外且骄其敌卒。遂决策於斯须，固无疑於飞突。於是建皂盖，选名军，因七尺之殊状，画五彩之奇文。先事以谋，凿垣之门暗启；及期而进，束苇之火遂焚。已而夜景将迷，霄辉潜焕，龙章交映，虎旆杂半。以强服猛，肇牵之质前驱；从黑忽明，无备之师大乱。攒万蹄以跃出，噪众鼓以相从。喧声震乎厚地，列炬迸乎崇墉。风後焰，血洒前锋。一战而强，甚周武之驱归兽；众神皆走，剧叶公之惧真龙。始其制胜惟神，开机必果。合如雷电，迫如星火。飞驰之际，先资战野之威；叱咤之间，已转覆巢之祸。故得骋照曜，恣横行，士卒咸以奔溃，山谷为之震惊。陷阵摧坚，不劳於五千之士；而追亡逐北，何啻乎七十馀城！
    由是齐人复振，燕国大倾。襄王曰：“牛者以︹力称猛，兵者以计谋是幸。必将尽一时之抵触，为万代之彪炳。岂使饱丰草与清泉，望桃林而休影！”
    ●卷九百二
    ☆王
    ，丹阳人，举进士。
    ○为郑滑李仆射辞官表
    臣某言：臣闻虞舜之朝，九官皆让，西汉之盛，二疏云去。盖上以淳风荡俗，下以廉耻激节故也。况宠辱之际，不惊则愚；进退之间，不知则殆。
    伏惟皇帝陛下德超邃古，功格上元，诞敷文教，丕变颓靡。天地日月，载惟贞明；动植翔泳，罔不咸若。臣某席以枝荫，阶缘休运。弱龄入仕，四纪於兹，三省微躬，一何厚幸！是以每莅一职，每徙一官，未尝不心效权衡，操怀竹柏。虽龌龊廉谨，曾无异绩；而毫过犯，未简书。知臣在君，匪敢矜述。
    自陛下嗣临宝位，一十七年。不以疲驽，猥蒙奖拔，授以疆土，假以麾幢，入居宗庙之司，出典股肱之郡。八座之贵，臣拜者三；六条之荣，臣守其五。四开戎幕，一佐中军。至如宫相台丞，侍臣提印，兼命稠叠，累迁频速，光辉既极，盈满是忧。间岁初领华州，方宣圣泽，俄以滑台选帅，非次及臣，双旌自天，匹马之镇。此州当四达之地，控两河之境，兵唯劲逸，人至凋残。臣远仗皇威，推诚抚众，服勤吏事，尽瘁牧人，遂得黎庶就耕织之时，士伍知训习之礼。此皆大化光被，臣敢贪天之功？常恐三至夺慈，孤立速谤。此臣所以怵惕惟厉，中夜以兴，愿披血诚，上达旒。伏惟陛下，少加怜察。
    臣窃以酬恩徇节，心实无涯；引重致远，力诚有极。臣先於岭南染风毒脚气，今年春又患发鬓，分将不起，命即阽危，幸沐亭育之恩，免从帷盖之毙。臣年逾知命，齿已衰，疾经沈痼，方寸顿减，久当繁剧，必虑阙遗。臣又闻制阃者以重镇为雄，仗钺者以专征为务。臣器不足以在任，方略不足以持权，何以统节制之师贞，定否臧之戎律？臣且陈力就列，训诰攸存，审才则然，以病宜免。岩廊多士，宇宙无虞，为官择人，皆出臣右，胡可晏安冒宠，尸素妨贤？乞降赐骸之恩，以全折足之咎。臣获退就散秩，保养馀年；候筋力之复︹，申赴蹈而宁晚？臣於当部劝课营田，及以羡馀优恤将士等事，一一别具条奏，冀明辑睦，上副忧勤。尘黩宸严，冰炭交臆。无任恳切屏营之至。
    ☆王元贞
    元贞，官管城令。
    ○对祭祀判
    （宋元君叩曾阝生鼻血祭祀，人告妖。）
    诸侯力争，乃立冢土。动众兴事，受攸行。同盟之君，先尊霸主，附庸之国，亦属大邦。用曾阝子於次睢，皆嗤宋主；将蹶由而衅鼓，不利楚家。此乃鲁史明文，殷鉴不远。静思今者，元君曾阝生，事有符於曩辰，何不仁之太甚！生鼻取血，谁其忍之？畜不将人，独将何若？眷言其事，实类伤残。告以为妖，仍将未得。况明君有道，弓矢载。坐九重而纳隍，恐万姓之失所。有此残酷，其如律何？
    ☆王志悌
    志悌，官宜寿尉。
    ○对大夫菜地祭判
    （得宗人掌三辰之法，以犹鬼神之居，辨其名物。保章不供奉职，辄事左道，人云菜地所祀。）
    三代命祀，厥有礼文；六官陈殷，匪无名秩。思不出职，举必在公，神人之官，各恭尔位。俎豆之事，实有司存。伊彼宗人，祭於菜地，苟不失礼，夫何间言？殊季孙之见嗤，旅於岱岳；异晋侯之有疾，不祀羽泉。今兹掌彼三辰，不修其法，紊我祀之道，以犹鬼神之居。祝词爰论，名物徒辨，不以为礼，神其享诸？保章祠彼上元，习兹左道，不恕其咎，何所逭逃？
    ☆王德琏
    德琏，官司士参军。
    ○饶州记序
    窃以敷土创於夏篇，《陈风》著於孔什，自斯已降，颇复丹青，好事相趋，时闻汗简。是以张勃吴录，风俗靡遗；扬雄蜀纪，山川毕载。陈留耆旧之传，荆国岁时之书，各擅一家，咸详土志。既充渠阁，亦散人间。笔削所以腾芳，记录於焉不朽。瞻高山而仰企，纪景行而兴慕。
    仆幸因随牒，谬齿周行，览原隰之形，访古人之迹，撰《饶州记》上下二篇。至於林苑邱园，立时为记，青溪紫府，创目亦书。撰张仁之篇，按徐湛之说。水陆体势，习俗风谣，目击在斯，言诚可录。然此地居澹浦，邑带番川，转毂闽禺，朝宗江蠡。玉山银岭，连峭壁而削成；大北小南，漾碧漪而色。竞盘螭而互峙，赴马颊以飞湍。县始秦年，郡开吴日。修良阐於帝籍，秀茂显於天庭。吴芮怀忠，裂芳封而疏爵；李论道，应台宿以经邦。贤俊挺生，鸳鸿间出。复有证君书佐，沈宗而溯千里；忘家壮士，尽节而卫三宫。纯粹晓於占天，察丰城之宝气。妙技精於数术，审卢穴之妖氛。陈氏守节之妻，化石岩而表异；张家已亡之妇，遭劫剥以通灵。求祀神人，称陈涉而感梦；乘烟童子，契王乔而下迎。长沙昔居，祈润泉而必应；蜀守故宅，寻往迹而犹存。背主逆臣；兹乡俨其墟墓；遁秦逋客，绝壁竦其孤坟。钱仓卓立於水滨，罗石列行於林畔。奇峰仙室，镂羽驾之遗书；元洞琼膏，溢灵津於乳窦。相思文梓之木，吐雾凝烟；丹青松桂之丛，连□罩日。磊磊银铄，委实税以为琛；颗颗金沙，实瑶筐而入献。重以铜铅间发，青碧相辉。哀鸟晨吟，惊林声於木末；饥鼯夜啸，和风籁於山巅。慈龟曳涂，哀猿饮涧。鲤戏沼，彩雉驯郊。白浪惊鸥，声如钟鼓。腾仙灵鹤，响叶笙簧。花间锦绣，骈罗在目。图牒纪载，不厌其详。洪纤并举，而年代迁贸；宰守更利，而时事暌违。或革或沿，乍张乍弛，遇於惠化，馀颂在人，聊复片言，请从商较。
    惟远祖之明牧，弥洙泗之高风。成庠序之仪，习乡射之礼。而枯樟再茂，遗爱可观。瓜瓞寂寥，皆基芜灭。末孙怀昔，惟古兴嗟。宋齐已还，分符继轨。程、柳之辈，元、徐之徒，坐啸卧吟，褰帷代袭，或栽梧莳竹，或结厦穿池，并记傍求，尽皆编次。人亡地在，念彼怆兹，爰暨圣朝，惟良简帝。前中书令杜使君、中书令薛使君，屈栋之资，临江湖之服，既多惠爱，金石已铭，古老传谈，岂烦载述？其在此时，略复书之，庶後披文，玩其典丽也。剌史南安县开国男庞使君，爰自参牧，改临此地，曾未期月，惠化已覃，黠吏畏威，豪民敛迹。偷生盗贼之伍，旬月必擒；经明行修之徒，长材咸荐。是以味道迁善，俗咏其苏，沐德思齐，时嗟来晚。崇庸茂绩，远袭箕裘，赵璧琬圭，曾微阙折。仁惠风化，善继良难。其营县废兴，各依界分。府寺回换皆悉备，其山水川源，盖从事典。序无遗漏也，庶其观者不出户，而备览土地风俗焉。
    ☆房鲁
    鲁，登进士第。
    ○上节度使书
    今之君侯，垂金印，结紫绶。处内则堂高数仞，侍婢娟然，衣罗纨，鸣珥环，出声态者累百；居外则戟列重扉，介夫毅然，执弩矢，拥钺，俟指令者数千。君侯目视飞鸿，气如横；而贡士布衣有尘，饥僮无色。蹇驴竭蹶，而来千谒，诚志业不怍，气容自若。且以干望为心，亦不能无愧。其望非望，饮Ο啮肥，被鲜曳华，指捷乘骏也。所以望者，盖砥行立名之流，非附青□之士，焉得施於世？其愧非愧，布衣粝食，饥僮蹇驴也。所以愧者，彼何人也？予何人也？夫贾居廛，藏其货物，俟有求者，虽巨人必恭然而请。贾人言其直，则高之曰：必若干乃得，求者率不能小减而市矣！及其人持物货，历户而自唱曰：“某好物，某好货。”其将市虽小儿童，则艴然视之。问其直几何？其唱者且平其值，必愈卑之，十七八戏耳！诚金玉其物货，以盗有而窃置为宜。然何以至是？彼不求此望售也。
    士之干人亦然。士非不能隐山林群麋鹿，脱俗姿态。又思孔子十历，削逐如此，而不足以求行道。学孔子者，又安得傲然自遂，而独善耶？亦非得已。富贵之人，能趋求贫贱之人，人必不谓假声势也，又不谓谄佞也，又不谓利也。贫贱之人，趋求富贵之人，而大谓之假声势也，中谓之谄佞也，下谓之利也。且见自书传，称说当时英豪智能者，或云礼士，或云爱客，或云荐宠後辈。及言穷约节义者，则不过不谄於富贵，不於贫贱而已。
    今之君侯，不惟其不礼士，不爱客，不荐宠後辈，盖无意趋求贫贱之人。贫贱之人趋求之，往往得罪过，不一二而已。惟阁下有古英豪之气，必能招求穷困者，大道之行，则泽布四海矣！不则□卷一邱。阁下识某之心，非有觊於阁下，而云云其说，阁下且视之为何如？其礼岂不然耶？他俟尽於戟之前。某再拜。
    ☆唐昭明
    昭明，官益都令。
    ○对貌似温敏判
    （儒生温敏殁，或有貌似敏者，而弟子共师之。县令责其无知。）
    温敏果行育德，依仁游艺，道郁黄中，声芬白贲。才充梦鸟，针左氏之膏肓；学综成麟，传圣人之糟粕。既而生也有涯，岁聿其逝，情殷埋玉，迹必应金。类宣父之云亡，还思有若，同蔡邕之已殁，更重虎贲。虽其人已还，而典刑可想；或钦遗韵，用展师资。惟彰好道之诚，何无仪之论。县令奉子男之秩，守韦弦之戒，非欲使提耳流训，掣肘无讥。错节盘根，抑亦殊道；移风易俗，何妨异代。纵有科罚，未累德音，无玷宪章，并宜告记。
    ☆程彦矩
    彦矩，广平人。
    ○银青光禄大夫检校太子宾客兼监察御史柱国河南尔朱府君墓碣（并铭）
    府君其先河南郡人也。曾祖，任主客郎中。祖泽，同州韩城令。厥考弁，历左金吾引驾仗押衙银青光禄大夫检校太子宾客，俱积德行，夤缘车服。府君讳逵，字正道。少倜傥有气，不谨小节。虽家藏巨万，视之蔑然。轻玉帛若粪土，重然诺不顾千金。议者曰：“斯亦豪杰人耳。”初职系怀州军事押衙，後改授山南东道节度散兵马使，加银青光禄大夫检校太子宾客兼监察御史，由山南授东都留守押衙，其阶与检校宾客监察仍旧，勋加柱国。以府君之用心磊落，蔚有才智，观其（阙一字）必可捍难（阙一字）敌，揣其义必可赴汤蹈火。则其位殆不称（阙四字）然（阙三字）度有规将构第渚宫，岂止於榱桷宏壮，甍栋胶（阙六字）岳卑湿结峻宇以疏气，凿巨沼以潴流。竹树森罗，（阙五字）郡内将绝罔有邻比。世居冯翊，慈亲在焉，（阙六字）遥不克迎养。同气八人，更迭定省，悉著行（阙三字）十四（阙三字）公事开连计司免运之劳，咸称蛊。每休（阙三字）家属（阙三字）间友爱睦如也。里巷益多府君之（阙二字）以仰止（阙四字），未尝不应。人由是归。嗟乎！未及下寿，以其年五月六日（阙三字）卒於江陵府无竞里私第，享年卅世有九。娶河南（阙四字）男一人，春郎，六岁岁。女相相，六岁岁。用当年十一月（阙四字）叶归葬同州澄城县武安乡永平营。亲弟逊（阙五字）特以哀命见请，铭於贞石。文曰：
    彼苍者天，祸福茫然。欲问其缘，杳漠无言。俄（阙三字）曰有後先。积善何为，报应元元。孰云有後，（阙五字）期庆延，在於他年。
    ☆李暄
    暄，官华阳令。
    ○对九文六采判
    （丁能从九文六采之大，自谓成人。或责其揖让未中礼。词云：“周旋曲直，各有所从。”）
    威仪有差，宾聘所贵，举必执礼，是为成人。能曲直之不违，则进退而皆中。惟丁克荷前烈，绍复旧典，修上下之纪，制财用之节，不失天地之经，尚陈文采之数。此实大者，夫何间焉？同游吉得礼之初，因於国产；类赵简习仪之际，效彼鲁侯。奉以周旋，谁敢失堕？每事皆问，无废孔门之则；一言之请，将成晋国之风。谅词者之有据，诚或人之妄责。
    ○对蜀物至京判
    （得庐江人使计吏多赍蜀物至京，分遗博士。巡使问其故，云：“官长劝人，非为己也。”）
    有礼则安，不学将落，方期化俗，必在崇儒。仰彼庐江，抑惟循吏。等文翁之从政，遗德未忘；类邵父之为邦，馀芳尚在。是故循其礼物，随此计偕。岂燕昭之筑台，自尊群士；何楚元之设醴，独致书生？将使洙泗之风，永闻函丈；舞雩之礼，重见抠衣。敢升夫子之堂，是乐先王之道，巡使扬君之化，按俗而行。疑尔所为，因之问政。足可嘉其禀命，赏此承式。诚劝人之有以，非为已而何伤！
    ○对宾观武艺判
    （乙为宾，观武艺。主人三拜不答两拜，责其阙礼。）
    侯以明之，射有观者，设中算以章物，立其宾以相仪。乙乡党称贤，进退有度。将拜至而拜洗，且三让而三揖，是欲体和容之节，知曲艺之美。匪惟训人，抑又观德。岂可空瞻栖鹄，未尽主皮，尚陈旅酬，必候兴答。将疑饮数，故异礼容，既不爽於威仪，亦何勤於遍拜！谓之有阙，宜乎未甘。
    ○对志行高洁判
    得甲志高洁，遂为时人所宗。有司诘之曰：“景前时以为通，而今以为介，是不恒人也。请斥之。”甲云：“景推尚自若，而论者或异。”不伏。
    国着进贤之赏，人思类能之用。钦崇慰荐，敦固引绳，野无遗才，邦有大任。甲方伸己志，将举所知。毛当仁，克尊徐邈；孔融明敏，无弃祢衡。见机乃通达之人，失道为草介之士。随乎去就，顺以行藏。不会来之时，将疑过後之行；宁问管鲍之厚，孰存庄惠之深？其馀有司，未曰知我，居然请斥，何哉失辞？
    ○对屯田佃百姓荒地判
    （诸畿县置屯田，佃百姓荒地。主令复业，请自耕种，屯司不与。县司执申：若不还他，人即却逃。）
    敬承畿县，素匪莱田，是中邦之庐伍，为上农之井赋。日者旄头失象，狂寇乱华，王师未赫，国人犹恐，是以苟安便地，多出近关。惜三迳之就荒，叹五沟之不树，人迷可复，土利宜敦。等充国之大开，时欣岁足；类信臣之广辟，每咏年丰。今乃黎庶重迁，归还乐土，服先畴之疆亩，守故里之松榆，将持衤发衤，愿事{艹衮}。诚宜饣盍彼南亩，劳乎东郊。国本必於务农，人安固在循业。永言县执，何谢屯司！
    ○对无沟树判
    （得甲掌事所司劾无沟树之固云：任其财器，何用劳人！）
    庶官司局，共为藏事，各守尔典，无废厥职。苟政令之或乖，将会计而焉取？甲理从邦教，位列遂师，甸稍县都，宜分地域，封疆畎亩，不夺人时。而乃阙四井之畲，废五沟之种。女桑不树，见戴胜之徒飞；夫田无征，望窃脂而何啄。既莫喜於田，又非成於穑人。尚阻农功，孰供兵器？焉见不劳而逸，无业而居？虽有爱人之词，难恕失官之罪！
    ☆史徵
    徵（《书录解题》作“之徵”），河南人。
    ○周易口诀义序
    乾象既分，苍牙应运，三才阐位，八卦昭彰，故能道济不通，人用无极。自兹已降，视述多家，田何传於丁宽，京房得之焦赣。遂使异闻竞起，春纷多，深乖述作之由，全误圣人之见。若使广求文句，博引证验，浮诞日兴，华伪滋蔓，诚谓周鼠终亏於郑璞，鱼目以混於隋珠。今则但举宏机，纂其枢要，先以王注为宗，後约孔疏为理。至於卦繇六位，并备而释之。彖以详略，阙而不叙。大抵举其六卷，分为上下两经，直以口诀为名义，决要为旨。或经象未显，辄提纬以证文；传疏未明，将考名以消义，遂使疑祛理悟，还希述作之功。学寡难周，耻腾波於瀚海云尔。
    ☆许南容
    南容，见《艺文志》：《五子策林》十卷，南容居首。
    ○对书史百家策
    问：卦分江使，图演天文，文籍於是滥觞，书契以之抽绪。皇坟帝典，述纪言以联镳；五传六经，礼乐而齐骛。斯并悬诸日月，焕乎文章。至於诸子相腾，小说奔竞，有惭屑玉之化，无异杂铅之宝。请用诸火，恐招傅弈之讥；将扇其风，复爽芟夷之义。上涂交战，一为解环。百两之篇，孰关其善？七分之术，孰著其能？谁求天下之书？谁决冢中之？识二简者何子？观四辙者何人？京兆耆旧之篇，起於何代？陈留神仙之传，创自何人？谁先孝子之图？谁首逸人之记？倘无谈於雕棘，将有荐於拔茅。
    对：夫皇王范物，经籍训人。浇浮之说渐列，文质之规斯变。故九流异轸，百代齐镳。枝分叶布，千门万户。虽复言有春，理或丛残，时招屑玉之讥，乍起杂铅之议。妨工惑善，招恶塞违。比夫群岳参差，各有蔽亏之势；众川浩荡，俱资润泽之功。且夫三代之道，未能无弊；六经之教，尚皆有失。其於子史，何独尢之？若以失而便废，则书礼之法，可舍短而从长，去泰而除恶。咸用於火，窃未为得。各言其志，亦何伤乎？乃好尚不同，撰述各异。并流铅椠，咸著蓬山。京房惟善於七分，张霸心明於百两。荀勖决冢中之，陈农求天下之书。识二简者广微，观四辙者周穆。京兆耆旧，光武创其篇；陈留神仙，阮苍述其事。梁雄作逸人之传，刘向修孝子之图。斯并贤者，传之不朽。谨对。
    ☆屈蟠
    蟠，白水人。乡贡进士。
    ○析疑论叙
    法师名子成，字彦美，号妙明，京兆霸陵人也。少时为儒，壮而从释。其性爱书史，喜翰墨，乐游学，好著述。每与贤士大夫诗词唱和，一联一句，落在丛席，人多传之。如《鹦鹉》诗云：“学得人言字字明，便能巧语为通情。不知身在樊笼里，犹向堂前弄舌轻。”《昼寝》云：“梦魂不管书擎手，一帙南华堕枕边。”《游》云：“家家明月谁无分？处处青山我有缘。”《水心亭》云：“绿芰青荷香满池，环亭冷浸碧琉璃。高轩矮榻无纤暑，卧看清波浴鹭鸶。”其长篇短偈，例皆如此。尤能洞明本宗佛法。予昔尝与县大夫张昂请注《心经》，五日而成万二千言。辞理精当，至为不多得。又尝缀述《本色法事文集》仅二百首，语句雄丽，旨意浑成。同袍得之，囊蓄不出，抑为艰得，无意多传。顷以兵火之乱，匿迹山林。尝与来客问难诘折，事尽终始，遂录成轴，名曰《析疑论》。首之以序问，终之以会名，凡二十篇。言简而理当，文约而义丰。涵泳六经，略备诸子。每一篇之中，其引类证断，决析疑理甚明白。若非具三昧辩才，其孰能致於此乎？且予与妙明为不请友，其有年矣。大凡著作，不我之悭，故於叙引，毋俟召而云。时辛卯中秋八日书。
    ☆薛Г
    Г，河东人。
    ○常州澄清观钟铭
    上德愿而铸洪钟，仙圣依而人天从。霜朝闻兮窈窕，月夜听而舂容。莲花生而腰净，顶衔绕於盘龙。响上彻於天外，声下彻於九重。庶长空於鬼狱，魔屏迹而潜踪。
    ☆薛季连
    季连，河东汾阴人。官工部侍郎。
    ○对田中有树判
    （乙有树於田中，里人让之。称“在疆场”。）
    天官分政，载师任土，必均三壤，以务九农。乙则匪人，其何妄作！将有树於田亩，诚害稼而伤农。稽诸古经，则有之矣。考以令制，谁曰其然？里人有孚，可以受服。乙也非古，宜乎褫带。
    ☆薄芬
    芬，栎阳人。官大理评事。
    ○直如朱丝绳赋（以题为韵）
    物有正而可尚者，其绳则直，如砥之平，如竿之植。不舒卷以随用，终劲挺而立极。有旨哉，为天下式，且取其直也。故能为道之逆旅，为义之蘧庐，为人之端操，为政之权舆。於以方内，君子所如。木从之则正，君受之则圣。猗欤猗欤！原夫被物之际，作巧之时，运工人之手，绩寒女之丝。是寻是尺，经之纶之。其为用也，不资於善结。其为兴也，盖取於无私。以之为准也，则矫枉有度；以之辨物也，乃去邪勿疑。大者远者，念兹在兹。俾夫贪者栗栗，智者兢兢。其为举直错枉，当有事於从绳。
    ☆郭京
    京，官苏州司户参军。
</div>
    <div class="pagination">
<a href="全唐文_page537.html">上一页</a><span>...</span><a href="全唐文_page533.html">533</a><a href="全唐文_page534.html">534</a><a href="全唐文_page535.html">535</a><a href="全唐文_page536.html">536</a><a href="全唐文_page537.html">537</a><span class="current-page">538</span><a href="全唐文_page539.html">539</a><a href="全唐文_page540.html">540</a><a href="全唐文_page541.html">541</a><a href="全唐文_page542.html">542</a><a href="全唐文_page543.html">543</a><span>...</span><a href="全唐文_page539.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
