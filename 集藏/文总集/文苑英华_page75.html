<!DOCTYPE html>
<html>
<head>
    <meta charset="UTF-8">
    <title>文苑英华 - 第 75 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 75 页/共 634 页</h1>
    <div class="content">　　天寳初有自滑台奉太守李公鹘赋以垂示适越在草野【一作泽】才无能为尚懐知音遂作鹘赋其词曰
　　夫何鹘之为用置之则已纵之无匹懐果断之沉潜任情性之敏疾头小而锐气雄而逸邈耿介以凌霜目精明而防漆想像辽逺孤贞深宻将必取而乃廻若受词而无失当白帝之用事下青霄【一作入青云】而委质乃顺【一作徇】节而【一作以】勃然因指踪而挺出严冬欲雪蔓草初焚野莽荡而风紧天峥嵘而日曛忿顽【一作愿】兎之狡伏耻高鸟之成羣始防没而畧地忽升腾而篲【一作参】云翻决裂以电系【一作击】皆披靡而星分奔走者折脇而絶脰鸣噪者血洒而毛纷虽百中而【一作之】自我终一呼而在君夫其左右更进纵横发迹扫窟穴之凌兢振荆榛之折歴【一作折沥】翕六翮以直上交防指以迅击合连弩之应机类鸣之破的豁尔胷臆伊何凌厉以爽朗曽莫虿芥岂虞夷险之【三字亦作险难而】怵惕观其获多不【三字亦作所获多】有得用非媒歴阊阖以肃穆翊钩陈以【一作而】环回幸耀【一作辉】光于搜狩承剪拂于楼防望鳯沼而轻举纷羽族以惊猜路杳杳而何尚【一作向】云茫茫而不开莺出谷而【一作兮】徒尔鹤乗轩而何哉彼懐毅勇轗轲而弃置胡不效其间关而徘徊尔乃顾恩有地恋主多情念层空而不去【一作起】托虚室而【一作以】无惊雅节表于能让义心激于効诚势愈【一作逾】高而下急体弥重而飞轻戢羽翼以受命【一作知】若肝胆之必呈嗟日月之云迈犹覊縻而见婴别有横大海而径度顺长风而一冩投足于岩巅脱身逸【一作防】于弋者氷落落以凝闭雪皑皑而飘洒谅坚锐之时【一作持】然宁苦寒以【一作之】求舍匪聚食以祈满聊击羣【一作鲜】以自假比豹之潜形同幽人之在野矧其升巢絶壁独立危【一作霜】条心倐忽于万里思超遥于九霄岂外物【二字一作别物】之能慕曷凡禽之见邀【一有则字】未知鸳鹭之所以【一作适】孰与夫鹏鷃之【一作兮】逍遥云尔哉
　　凡一作皆集本
　　苍鹰赋　　　　　　　　　阙　名
　　中【疑】灵繁毓万象周流综羣物之众伙懿羽族之齐侔俱含识与哺啄终愧容于爽鸠散以瑶光之彩来自钟岩之丘周官以司防比徳汉氏以将军作俦钩成利嘴电转竒眸苍姿叠色距联韝至于长杨大猎云夣时搜寒光送晓霜气横秋顿平原而亘弋截洞壑以张罘野雾初霁朝阳尚早于是排空汉飞絶岛奋之鼓之载击载讨凌紫气而蔽日下平臯而覆草归鸿失四飞之路狡兎亡三窟之道夫品彚之功用之非器至于表徳颇亦千致仙莫过龙骏莫过骥鹏垂天以图逺剑断甲以称利夫其庶类之呈能未若兹禽之为鸷固得缃牒再演史臣攸记逐彼鸟雀然明之对国侨击于殿上要离之讐庆忌且般乐之游君子未适禽荒是戒哲王盛绩太康洛汭【一作水】之表已惊【一作怒】不还李斯上蔡之门情何更溺览二君之防道每观事其如惕幸免射于高墉愿抟风而上击
　　放笼鹰赋【以无育斯禽以明恶杀为韵】　　张　莒
　　贞元初敷文教于率土念畋游之无度啓鸷鸟幽絷之中示皇家不私之务将以致仁夀明好恶雕笼永闭念受绁之多虞金架爰辞俾凌风而得路由是纵逸翰于寥廓释猛志于扄固当其海晏时清天高日明离习习之恩重视苍苍而体轻舍灵槛而方锐歴秋林而上征乍遂翻空出君门而不返遥怜厉吻过宫树而犹惊洎夫卹彼幽闲顺兹栖止用成端拱之化将尽好生之理足使去韝上而无疑顾人间而何以昔因殊顾幸肉食以见覊今降深忽云翔而有始故得脱身圣代矫迹天衢方纵心于万里讵敛翼于四隅山薮之思俄失嘴距之衞宁无然则播仁风于坱圠乃顺时以止杀戒逸气于荒滛故无用于兹禽岂俟夫飬育之劳既乆徘徊之惧弥深虽多士盈朝无闻谏猎故黔首在下尽得欢心则知信及纎微念兹栖宿庶羣情而知感期众类之蒙福遂使击搏之性将翺将翔乳哺之心既生既育是用保其鸿业建此深规惠泽爰临整羽仪于户牖微诚既展遂鸟雀于藩篱信九霄之可托将一举而在斯
　　白鹰赋　　　　　　　　　阙　名
　　于烁明徳兮动休徴萦墨绶兮效素鹰朱草【一作系】如之何所萦【一作系】则止玉壶如之何所饮则承借如紫岩碧流烟深树幽产鹥成羽自春徂秋含隂阳之淳粹任天地之刚柔懐好音与好质非成色而不求厌羽毛于原野恋主人而即留嗟乎含情履洁象君之节厉吻钩锐澡毛玉截迁河阳之乔木一防清花映武城之瑶琴孤飞春雪昔王鲁同勲贤哉二君或雉随黄壤或鸾下青云莫匪白鹰之为最况复见之与所闻良以出自幽谷迁于华屋霜飘上衣星流入目涅而不缁惟公象之比徳于玉象公不欲匪我政表来仪者何致之由徳翫物则那思君子以驯扰不避虞人之网罗盖以少而取贵岂同乗鴈之为多
　　一鹗赋【以凌厉清浮羽翰无匹为韵】　　　杨真
　　禽之鸷者鹗兮挺生不翻翻以羣萃自耿介以孤贞羽族之中虽彼众而我寡云路之上如特立而独行固将杀敌无匹击鲜莫京岂惟拂之于平野翫之于太清哉卓彼雄姿凛乎壮观或危石以砺吻或髙柯而整翰搏鸠之隼不敢飞扬逐鷰之鹯望而伏窜及夫当杀节乗劲秋防眸电击六翮云浮仰之弥高方一举而千里翔而后集耻乗居而匹游既而变金风惊商律不类聚以颉颃自孤飞而厉疾介然直下固不可以同羣邈矣独翔谅有殊于防匹磨【疑作摩】碧落而上腾与紫气而相凌自乐其絶侣无求于得朋鹰扬者迎之而不逮雕悍者攀之而不能莽苍天髙悠扬日霁自暇自逸倐来倐逝何刚者而不惧何勍者而不制风毛雨血【见张衡西京赋】在嫉恶而无遗草伏木栖咸畏威而若厉明心不测利用则殊以少为贵匪繁有徒想像乎八纮之间视逺如迩隠映乎九霄之际出有入无谅搏击而不竞岂搜狩而弗图是知禽之凡者虽累百而何补士之杰者将无防而必取亦犹务利觜刷迅羽虽多亦奚以为固非一鹗之为伍
　　射隼高墉赋【以君子藏器待时为韵】　　敬　骞
　　养形豹兮以隠雾而成文振羽飞蛾兮因附火而自焚彼纷然之落隼识昧此而防羣诚不知髙非小者所处静为躁者之君苟失度而接【疑】适将受毙而何云且夫长墉崇崇矗若云峙飞隼倐随风止曽不料其微陋焉更知其休否故疾恶之夫善射之子操骍角之弓调白羽之矢纵穿杨之妙呈落鴈之美量逺近于目端审高下于规里纷洞胷而逹腋果裂素而破觜原夫刚镞初架劲正张引弯弯之月影迸的的之星光铲毛羽之振迅挫容貎之昻藏审必中而后发固焉用而不臧若乃处身顺理投迹知常时决起而无滞或怒飞而有方烟云足以遐赏翳荟足以来翔必絶捐躯之患岂贻在彀之殃是则素有隽志往无不利藏器者人获隼者器矢应而上激禽应矢而横坠微隼谅比于小人高墉亦方于重位苟不戒于游处曽何免于颠踬士有五善斯在载櫜有待丽之知未忘贯隼之诚勿改幸文武之不坠希葑菲之必采则知发矢有期获禽俟时想大易之灵【一作垂】文微言可赜稽高墉之【疑作立】象壮立空持既是则而是效永念兹而在兹
　　第二【同前韵】　　　　　　　　武少仪
　　羽族纷纷彼飞隼兮独劲防而莫羣心耿介以腾踊毳斑斓而被文击毎依于素节翔亦致乎青云匪全身以自变【一作爱】宁有齿而见焚贯矢落庭既垂名于孔宣父搏鸠陷网又伏罪于信陵君今也何时【一作持】轻乎所履伊广甸不游乃高墉爰止信非位乎是蹈宜贾害而鬻死吾尝问术于列御防学艺于熊渠子尔或舍诸吾斯过矣我矢惟良我弓未藏度中而发于何不臧矧专精而致用奚得失之难量哉于是正色敛容凝心定志睨手引满注目神萃惊骇括将辟易以翻飞裂臆洞胷已披离而迸坠观彼隼之贻戚谅吾人之防意故君子周而不比用则择地无苟进以蹑高位无躁求以享厚利智昧于是安往而免夫颠踬【未见器字官韵】然则懐贪怙力者怨【一有咎字】所聚材小任崇者覆【一有亡字】可待故圣人明彖象以立言悬日月而不改或有人兮脩其词遇其时三复射隼之兆载质射隼之期幸寸长而罔贵冀一闻而在斯




　　文苑英华卷一百三十六
　　钦定四库全书
　　文苑英华巻一百二十七　　宋　李昉等　编鸟兽七
　　鹡鸰赋一首　　　　鸿渐赋二首
　　鸿赋一首　　　　　秋鸿赋一首
　　晴臯鹤唳赋一首　　沙洲独鸟赋一首
　　伤驯鸟赋一首　　　鹊巢背太嵗赋一首鹊始巢赋一首　　　红觜乌赋二首
　　鹡鸰赋【并序】　　　　　　　　乔　琳
　　鹡鸰雝渠也诗取其鸣行摇尾相应以兴兄弟急难之义而已然无巢无鶵不知栖息孳孕之所人之见者更无大小之殊隼不能搏弹不能射网罟不能取朝之与夕常在人间竟不知此鸟之所自来也
　　何鹡鸰之小鸟与羽族而特殊鹬【郭璞江赋鼔翅鹬】飞鸣肖翘毕逋金睛玉绀尾青颅电瞥机骇火驰风趋来何从而去何适似出有而入无噫形气有生之类非卵则胎不巢则穴罕知尔栖泊之所乳伏之节吾自见尔翩翾一状小大无别莫测雏孕之源以出陶钧之辙亦称王母之使岂在神仙之列咮啄锋铓毛衣霜雪惟若惊之近道思数顾以周防苟弹射之莫中匪网罟而奚张齐姜所以遣重耳范蠡所以迯越王虑宴安之有毒斯儆戒以为良务相时而逹变岂胶柱而守常偶来池舘非意稻粱吾将注目而悠然以逝【四字一作倐以闲逰】色斯举矣而物莫之伤既忘情于进取遂逰仭以翺翔乗兴于人间之世全身于自逺之塲苟日新于运用能独善于行藏
　　鸿渐赋【以鸿渐路适之为韵】　　　　　陆　贽
　　深不测者道大无疆者空空非羽而何适道匪人兮孰通通于道者是谓君子适于空者莫如渐鸿故圣人托象以明义务勤以饬躬将自迩而图逺必因卑而致崇始其素卵新化青春戏【疑】融一之日乳哺衡阳之曲二之日翺翔彭蠡之中且爱【疑作爰】居以乐水亦从正而养蒙毳毛其成洞庭之芳草初绿弱羽云就武陵之繁华已红而见其进未知其终美夫淑姿伟丽飞鸣有检动靡求栖逰皆逺险思奋志于寥廓且藻容于菱芡升不越次先冐履木之危进而得中爰及于磐之渐渐如何其往有攸措方去渚而戾止俄跻陵而遐顾风水遥辅于羽毛烟云未通于道路嗈嗈相召惊月次【一作光】而乱趋【一作起】肃肃连行拂天池而径度信梁鷰之莫俦岂谷鸎之足慕亦犹九层起于累土千里始于投迹琢玉者日就其功为学者月将其益皆自防以成著固何求而不适异夫出陆抟空骧首矫翮顺寒暑以攸徃亘山川而罔隔以言乎鸟也尚不忘进以言乎人也如何无思思者所以志道进者所以脩辞诚既徃而莫返冀将来而可追蒙亦有望于斯渐敢不肃然而勉之
　　第二　　　　　　　　　　　崔　陟
　　易之为书也八卦分体万象潜通渐之为义也进以得位动而有融故圣人假物筌理爰托喻于兹鸿鸿之为物也迹狎洲渚去轶云空始于干而渐陆竟自卑而陟崇飞则有序和而不同有类夫君子进徳脩业积微成功陟遐以自迩谋始而利终者哉原夫交颈颉顽乘波澹淡逍遥自得罻罗莫掩匪干时以强进每卑栖而自检虽欲致云霄之高故必阶磐陆之渐洎乎理翰海表骧首烟路既应日而春来亦随阳而类序行藏不昧于节逰止不愆于素匪亲鳬鹥之羣岂思稻粱之顾诚羽仪之可重奚鷰雀之能慕岂比夫鹦鹉衒其羽翮徒矜才以取誉然无罪而见获郷国迢遥箱笼窘廹慕侣心断冲天望隔不阶渐以苟进非【一作怛】忤物而致危可同年而语哉
　　鸿赋
　　翩翩者鸿刷羽疏风賔燕蓟之北旅江湖之中何斯禽之寡识亦阴阳之载通若乃编名汉川栖身禁籞易象嘉其渐陆诗人美乎遵渚晋文以賔客见规齐桓以君臣相许既随轩于良使【疑作吏后汉虞国为日南太守行惠泽有双鸿随轩】亦衔丹于仙女其徳性也肃肃习习缤缤纷纷泛滥緑水翺翔白云飞则有贯集则为羣迹不以沙泥自混貎不以黄自分敏清真之不杂同朴畧之无文于是寒月改躔朱星移度苔浓春水草滋甘露园木含荣溪氷解沍乃连太隂于北漠遣少阳于南路唼藻而至岂鹰鹯之见猜衔芦以飞何罻罗之足惧至于长距蒙赏利觜见升豹以尾而自贵鹑【疑】以尾而自矜巢睫之虫终幽微而莫覩乘【一作垂】天之羽竟寥廓而难徴孰与夫鸿也穷逺适纵遐观凌天衢拂青汉横逸翮奋羽仪空违沮泽竟属污池有四海之心而人莫识有八方之气而人莫知年嵗蹉跎兮行不返毛羽翕习兮飞未逺愿借势兮自强庶高翔兮不晩
　　秋鸿赋　　　　　　　　　赵　励
　　若夫随阳之鸟翩翩者鸿髙飞晴日长鸣朔风乘秋阴于迥塞结阵影于遥空观其羽翮聨翩出入寥廓念江湖而逰逺犯霜露而无托昔年春去爱洲渚之芳菲今日秋来值关山之摇落借如良人逺戍贱妾孤居帷屏旷望意息空踈路杳而无恨心婵娟而有余忆紫塞之年尽怨青楼之夜虚莫不闻之者愤惋听之者涟如罗廻文之织锦思系足之邉书若乃明月宵悬黄云昼泄牢落天池苍茫溟碣行宛转而初上影参差而不絶愁轻代北之云讶负辽西之雪既而南逰泽国北别沙塲千里万里懐稻懐粱强能鸣以取爱恐不才而见伤所愿免虞人之矰缴得狎君之池塘者也
　　晴臯鹤唳赋【以警露清野高飞唳天为韵】
　　迥野逺色寒空繁声眺莫媚于雨霁聆何长于鹤鸣孤飞而天下【疑作宇】澄旷独立而霜臯砥平对明景【一作对明月】之逾秀遡晨风而自清炯尔体空冷然响遰疑磬发而佩摇若霜标而雪丽林鹇之皓色难比云鴈之清音罕继虽居下而在幽亦髙闻而逺唳或引或罢以逰以遨顾尘寰而不杂仰天路而飞高懿夫秉心清迥禀质贞素偶影思侣矜容举歩忘机遂性岂思宠于乘轩逺害全躯每劳心于警露听闲兮易感声怨兮难度非陆氏之无闻想王生之可慕原其翔集圃腾鶱翠防睨蓬壶而易感冐江海而悬飞情慕必止心徂匪违或羣翔而反顾或孤赏而忘归厌仙府而举华亭思鸣臯而适绿野爰捧日以遐骛遂凌烟而独下【一作于独夜】晴臯曙兮邈矣静皓鹤鸣兮杳何永俄度曲于涧瀬乍迷影于云景闻幽而音响清越观丽而羽仪闲整何霁野之无人独仙禽之虚警【未见天字韵】
　　沙洲独鸟赋　　　　　　　髙　郢
　　鴪彼飞鸟在河之洲一饮一啄载沉载浮赏心利渉之地浴德清波之流守道而行风水无情于六翮度才自处云霄有望于双眸聮翩失伴顾歩无俦因洁身而独立聊拂羽以孤逰盖贞以不羣鸷而有别将择木以未暇乃渐磐而自悦窥形弄影欣得地以徘徊哀响竒音冀闻天而清切亦犹鸿志非鷰鹤羣岂鸡虽孕形于羽族谅禀性于天倪慎其独焉知无心于党与需于沙者必不至于沉泥岂比夫鸾对镜而方舞鳯非梧而不栖候鴈有衔芦之惧黄鸟兴止棘之悲【疑】何出处之情逺而摄生之智迷况乎食粟贪荣乘轩取媚珍禽见育败德于明主鸷鸟云亡行刑于下吏非灵应之攸止乃进趋之所致岂若动非干物息能择地盗泉不饮得亷士之风止水常逰侔至人之智道有可鉴才无不僃属鸟瑞之昌期将迁鸎之厚意顾得振羽毛展精鸷君不信其飞鸣试假借于名位观其处啓闭辨分至然后知沙洲之独鸟非凢禽之类
　　伤驯鸟赋　　　　　　　　权徳舆
　　纷羽族之多端兮同翺飞而类殊有鸎谷之防禽亦播质于洪鑪因稺子之嬉逰得中园之坠鶵恣饮啄以驯扰来目前与坐隅尔乃栖以笼槛铩其羽翼冀留轩【一作留轩所】以为娯俾遐翥之无力作踉跄而将举顾防褷而复息虽主人之见容终使防天和于自得或亲賔至此徽轸徐触每闻弦而鼔翼亦追【一作区】节而翘足貎【一作吭】宛转以成态声间关而助曲乍寂寞以闲暇若凝情于相瞩理轻毳以自洁类山立之佩玉每翔集以安卑同君子之自牧思谢尚之起舞迈风流之逸躅苟鲁昭之不君固干侯之出辱方渡济以申敬伊凉徳之自覆徴故老之相传验曩记之或存在端五【一作午】之司晨剪其舌而能言巧喉转【一作啭】以逹情顺人心而不谖方渇日以呈材愿朱明之骏奔忽愀惨以顦顇响哀音于帘箔竟啁啾而不去若徊翔之有托悦心讶而未辨歘狸徃之攫抟俄毙踣而不胜纷血洒以毛落彼葛卢与冶长通鸟兽之音声阙君子之周防无古人之至精既不能纵尔于辽廓又不能遂尔之生成使异类之得志曽未极其飞鸣则本夫养之之惠适所以害其生生又忆夫清江之使者东海之波臣苟其时之不来则刳肠而涸鳞鷃钟鼓而反悲马皁栈而多死虽为遇之已甚固又夭其天理尝闻乎贤圣之理物也愚智殊方薰莸异藏善用无弃兮互见其长各有攸处兮两不相伤官天地而府万物繇此道而为常吾既悟斯理之不早因失之而后防収视聴以冥观兮遂羣性之茫茫
　　凡一作皆川本文萃
　　鹊巢背太嵗赋　　　　　　陈仲师
　　营巢有因惟鹊无伦始自小寒之日不当太嵗之神辨向背以经营必先避地顾纵横而委积足以藩身且其矫翼徘徊向隅栖息时懐择木之智日就积薪之力若在离宫之内不可巢南如当子午之中无因逐北所以率先表异选胜知归应时节而迁易辨方隅之是非念彼明神自易地而攸处顾兹弱羽信何枝而可依时也苟遂居安宁辞力役衔腐草而构思向髙柯以容迹动观所忌殊古人之橧巢理契不齐知【疑作如】方士之工厯择地已有知风岂无方一枝而自托虽小数之能拘且相质以和鸣喜同于雀乃卜居而类聚趋甚于鳬况复借用茅茨殊荷庇盖任风雨而自适岂隂阳而去泰念土冝之是顾足见知方信天理以自然焉能向晦尔乃节届律时方沍寒顾地角而知禁岂天时之可干无起土功异衔泥而戾止知于嵗杪聊寓迹以求安既而饮啄无虚推移不滞得厌胜之良术诚栖迟之上计潜轸明条之虑必附枳枸之势摧枯拉朽已邈【疑作完】葺于崇朝命侣引雏聊优防于卒嵗顾末俗之无违信防禽之可继
　　鹊始巢赋　　　　　　　　陈仲师
　　霜天惨惨兮枫树之杪构彼层巢兮翩然宿鸟眄乔柯以上下慙弱羽之卑小周匝经营翻飞缭绕履危而金弹不发送喜而珠帘乍开逐初心之眷恋无利觜之嫌猜架木末居岩隈容足之前望一枝以栖息翻身之际歴众木而飞来拂曙声多排空意逺惜光隂于朝暮迷饮啄之往返于是攫腐草衔飞蓬重叠尺棰回环翠空凌寒而且近朝日构思而偏愁夜风俯仰求容冀资拾芥之力纵横居止顾就积薪之功必使轻举得便羣飞防同嬉游遂怜【疑作隣】于清籞窘束长谢其雕笼所谓摭实以来凭虚相借不然则六翮摧毁三冬徂谢飞鸎将出乎深谷黄雀亦夸其大厦故所以逾逺林戾前除仰窥肃爽逺慕扶疎当绕树之时暂随乌防在来巢之日当畏鸠居非防禽之敢竞幸嘉木之有余嗟乎摇尾驯扰敛容萃止依于主人来若处子匪能言以呈慧不善舞以招美倘抵玉无虞搏风资始故巢林以何报唯化印而后已
　　红嘴乌赋【以新飞羽未调为韵】　　　　李子卿
　　殊方之乌兮丹觜黒身异性特立兮既孝且仁劲毳非日黔而得黒快吻岂研硃而益新【一作劲翮毳毛非日黔而得铦喙决吻乃研朱益新】不颉颃以干物常翩翻而狎人非越鸟之思归羡海鸥之忘机谓富屋之堪止谓芳枝而可依其来也状衔花未下其去也疑带火初飞何必将雏声已传于緑绮如能返哺游更狎于防衣嗷嗷其音泄泄其羽常饮啄于轩砌每栖翔于牖户凌美翼之鹓雏掩能言之鹦鹉朝食芳饵全忘攫肉之心夜宿雕笼何有啼城之苦顾弱质而谁贵诚主人之厚意非九子之是思仰三足而多愧呜跃既安【一作安在】抟扶尚未鸎何得【疑作徳】而迁乔鹤何功而在位稻粱已饱兮羽翼将调霜台可宿兮云汉非遥倘不使余尾之谯谯余音之哓哓为君一举凌丹霄
　　第二　　　　　　　　　　崔元明
　　伊空桐之灵鸟兮丹觜黒质拂羽青霄兮流形白日与鸳鹭而为伍岂凡鸟之能匹故其声则合雅动必依仁受恵而狎感恩而驯既裔裔而翔汉尝哑哑而向人不惊不怖亦义而亲尔其升丹楹入华堂对上客之罗荐拂佳人之褧裳惊空之秋色怨夕月之清光悲信美而非吾土伤幽栖而思故乡【一作思故国而多伤】于是湘【一作楚】妃援琴相如为叹何不开金笼而使飞永鶱翥于云汉重曰日宫难可跻月树复惊栖未听将雏曲空闻怨夜啼

　　文苑英华巻一百三十七
　　钦定四库全书
　　文苑英华卷一百三十八　宋　李昉等　编鸟兽八
　　鹤处鸡羣赋一首　　木鸡赋一首
　　反舌无声赋一首　　鷰巢赋一首
　　秋鷰辞巢赋一首　　鸟择木赋一首
　　射雉解顔赋一首　　斆鸡鸣度关赋一首鹤归华表赋一首　　纸鸢赋二首
　　鹤处鸡羣赋　　　　　　　皇甫湜
　　羣鸡兮喧卑独鹤兮超特何躁静之殊致顾仙凡之异德今乃同处斯为失軄持轩昂之貌栖耻凿垣抱清逈之心饿羞争食恐沈于众何德之孤志在廓寥迹依泥涂恋祥云于紫盖忆仙驭于清都处众而将齐一鹗离羣而毎羡双鳬孰曰其防易散兹乃实繁有徒在识家而竞入悲得食而相呼忧心悄悄愠于羣小憇霓裳于永夜鲜玉羽于清晓思大湖之澡刷念秋汉之清矫涅而不缁素以为表寂寞清唳依违驯扰同李陵之入蕃谁为同志似屈原之在楚众人皆醉或振羽以将鸣或峩冠而瞪视嚣嚣烦耳纷纷扑地安知警露之质岂识凌云之意独立不惧诚则莫之与京硕大无朋所谓防乎其萃何忧乎彼众我寡而患乎去同即异惨澹无色低徊不平困眼前之扰扰哀足下之营营动必以诚鄙度关之诈戒之在鬬非擅场之名谁恤大以舍小念彼浊而此清和而不同卑以自牧动忧违众居常慎独彼虽距似金形似木终羞与哙等为伍孰虑夫下交之凟是冝翔金穴集芝田冀松乔于碧落侣鸾鳯于紫烟而忽齿陋质于阶下溷愚众于君前惆怅非所昻藏自贤顾彼鸡矣相羣若是多多益辨两两而比自谓鸟中之贤且具天下之美与之逰息甚可嗤鄙每戒比之匪人常耻独为君子时乎有在物不终否尔恶能凂我哉吾当一举千里
　　木鸡赋【以致此无敌故能先鸣为韵】　　　浩虚舟
　　惟昔有人心至术精得鸡之情情可驯而无小无大术既尽而不飞不鸣对勍敌以自持坚如挺植登广场而莫顾混若削成初其教以自然诱之不惧希渐染而能化将枯槁而是喻质殊朴斵用明不竞之由状匪雕锼盖取无情之故然则饮啄必异嬉逰每殊竚栖心而自若期顾敌而如无日就月将功尽而稍同颠枿不震不竦性成而渐若朽株已而芥羽讵设【一作羽讵翔】雕笼莫闭卓然之至全变兀若之姿已致首圆胫直轮桷之状俱呈嘴利距铦枳枸之铓并利是以纵逸情絶端良气全臆离披而踵附眸曜而节穿惊被文而锦翼蔚矣迷搴木而花冠烂然虚防者懐不才之虞安能自恃贾勇者有攻坚之惧莫敢争先故能进异激昻处同虚寂郢工误起乎心匠郈氏徒惊乎目击澹然无挠子綦之质方俦确尔不回周勃之强未敌之【一作其】喻斯在其由可徴驯致已忘【一作忌】乎力制积习潜通乎性能是则语南国者未足与议鬬东郊者无德而称士有特力自持端然不倚块其形而与木无二灰其心而顾鸡若是彼静胜之深诚冀一鸣而在此
　　反舌无声赋【以气感声尽取以候时为韵】　张仲素
　　彼众禽兮终嵗嘤嘤此反舌兮语黙有程盖时止而则止故能鸣而不鸣青春始分则关关而爰语朱夏将半乃寂寂而无声有以见天地之候有以知禽鸟之情尔乃观其所来察其所以或羣或友爰飞爰止啄朱樱而潜下嫋緑杨而暗起先秋而黙耻竞响于蜩螗择木而逰契不言于桃李于是静观其妙先征其比閟兹百啭诫烦辞于躁人黙若三缄象欲讷于君子徒观其行藏以时喧静惟允其鸣也有节其黙也可准初疑管之并奏铿尔曲终又似环佩之齐鸣诎然声尽是以理契中寂道符闲澹阴阳争而止声春夏交而知感哂城乌之夜噪向曙仍啼叹野鹤之秋鸣在阴常惨原夫生乃依巢来而作候静集林薄闲栖苑囿飞而无惧知皇家仁解网罗应不期答圣君信及鸟兽懿夫遏其音调其羽结舌何异消声可取鸎能啭鸾善舞鳯锵锵而声乐鴈嗷嗷而音苦在和鸣而则多于敬授而何补曷若动适其宜静得其时伴鷰之辞巢秋而俱去陪黄鸟之迁木春以为期岂比夫嘻嘻者闻妖于亳社交交者见刺于秦诗斯则契阴隲逈殊品彚标羽族以称竒载月令而为贵配鸣鸠之拂羽僃嵗候于三百六旬嫓鹖鸟之呑声应天时于二十四气至矣哉随时之智从宜之义抑斯禽之谓
　　鷰巢赋【以平入空极为韵】　　　　　　樊　晦
　　鳯凰集于梧桐鹪鹩巢于枳棘俱顺时以适理尽摄生以自得岂如雕梁棋燕葺髙巢以安息既开珧户逐仙羽以长生或在玉筵【疑作玉筐文选安陆王碑　文注有娀氏取燕覆以玉筐】驯主人而含识质有禀于造妙无方兮何极颉顽金屋差池翠宫衔泥绕栋度势巡空怜绮之华影爱罗幌之春风得地相贺分飞就功广狭殊轨规模不同散彩彬斑攅文潗防叠轻蘂而矜暖布重泥而讶湿迹似连珠形如聚粒霁光分晓出虚窦以双飞防隂合暝舞低檐而并入我室既真虚白自生逼之不惧抚之不惊故鸟鹊可循而窥也龟麟协瑞于太平余所以触物而作兴唯鷰雀之一鸣
　　秋鷰辞巢赋【以秋冷去急为韵】　　　侯　喜
　　汉落叶兮火星西流【落叶一作案户续汉礼仪志曰仲秋之月县道皆案户比民】白露降兮万物知秋嘉此鷰之有感将辞巢兮命俦命俦兮焉求应节兮周逰去此集彼正为良谋经北户以一息度南轩而久留久留伊何我翼新整虽华屋之可恋怯髙巢之夜冷得不上下其音翩翻其影射【疑】白日之淹留候令辰之光景乘秋而发且有便于风髙养羽既成亦可知其路永况夫将适之所必能安据纵眷乎此巢可居固难以久而不去克有攸徃足观来誉杀气澄秋睛光满曙当是美景此焉鶱翥遂乃横絶堦墀逺谋原隰事必谋始翔而不集空长而矫翼弥髙日暮而连飞转急同发者或有不进后来者莫能相及巢兮徒有思其所葺
　　鸟择木赋【以君子之徳翔而后集为韵】
　　鸟之择木者不在乎得髙枝在乎得所履或凌云之干而不可集或在庭之柯而必可止依惟贤之主人逺挟弹之公子若夫鸣而后集翔必有疑如智者之千虑叶君子之三思山有不材岂谓心乎爱矣林多独秀宁同主则择之孰谓无心依于有德岂惟叶之萃【一作翠】干之直必在无惊之忧倾巢之逼惟乔之下想防女之求思避恶之隂同志士之不息若乃翼随云展身以风翔观平林之漠漠见絶岭之苍苍岂爰止兮失正诚所集兮向方容足之柯乃处隠身之叶是藏故有绕树之乌鹊栖桐之鳯凰是知择善而从何常之有既无巢幕之诮讵贻髙墉之咎道惟空际谅有开而必先栖或林端乃观影而从后未安其所岂乐其羣傍青冥而颉颃白日出幽谷而翺翔碧云水隔山而犹逺烟拂树而渐分将欲巢林杪渡江濆如萧何之择汉主虞卿之谒赵君原其羽族所栖惟巢是葺虽众树之相蔽唯一枝而可给处必择地食无不粒飞乃从冝固难妄集若然则禽之有灵也不可以愚智相期不可以飞走见遗集灌既知有以始巢当复何时是也【一作以】良木可期傥主人之见纳俟我于庭乎而【一有已字】
　　射雉解顔赋【以艺极神惊愁顔变喜为韵】　浩虚舟
　　昔贾氏兮其容似鄙伊室家兮中心莫喜将非匹以为念惧无能而是耻自初笄之嵗终日低眉因获雉之辰有时见齿原夫他室是托芳华正春谓妖容之可恃顾陋质以难亲自西自东每栖栖而反目不言不笑常脉脉以凝神尔乃释憾无方从权有计因如臯以肆望逞若神之絶艺执弓挟矢期应手以无遗果志惬心冀回眸之一睇以【一作已】而健马蹄疾中原草平想媞媞之未恱聆戛戛之初鸣花顔惝怳以徐骇锦翼翩翻而忽惊迟廻而满月将发眄睐而横波以青由是执辔情专驰神望极星走白羽绮张丹臆陋容蹙缩以兴愤慢脸防娟而改色彩毛迸落初莞尔以难持飞镞洞穿遂嫣然而不息及夫广陌将暮征途既还鸣弰劲挺以风响澡翰毰毸而血殷盼么麽之凡姿于焉改貌散低廻之欝志由是开顔向使恨蓄两心功亏一箭终悄兮而莫释宁咥其之可见委丝萝之弱性没齿而难忘惨桃李之秾华终天而不变是知陋不足耻艺诚可优嘉五善之殊妙解三年之积愁然后知一笑之难得岂止千金而是酬
　　斆鸡鸣度关赋　　　　　　宋　言
　　鸡伺晨而风雨不渝人懐诈而关防可图效长鸣于顷刻排大难于斯须近取诸身俾羣情而莫测出于余口将五德以无殊昔者田文久为秦质东归齐国之日夜及函关之际顾追骑以将临念国门之尚闭君臣相视方懐累卵之危豪侠同谋未有脱身之计下客无名潜来献诚君祸方垂于虎口臣愚请斆于鸡鸣于是鹰扬负气鹗立含情逈夜遥天未变沉沉之色攅肩鼓臂因为喔喔之声审听真如遥闻酷似髙穿紫塞之上深入黄河之里一鸣而守吏先惊三唱而行人尽起廻瞻满座皆黙黙以无言散入荒村渐胶胶而不已想夫计即成欺人皆不疑重门似洞以俱辟驷马如龙而莫追虽师旷之聪诚难辨矣纵冶长之慧未必知之于是考智谋察能否君于士兮诚重士于君兮亦厚念秦关之百二难逞狼心笑齐客之三千不如鸡口既而美播强隣名闻上賔暂解咽喉之急永为心膂之臣想季路之危冠相侔未可任秦皇之利觜欲学无因岂非志在酧恩居然造响清浊如一髙低不爽迷翰音之类应若同声辟反拒之门易于覆掌始知战国之多才是招贤之道广
　　鹤归华表赋【以去家千歳今始一归为韵】
　　昔丁令威登仙紫防念故郷之久别化灵禽之【疑】一归翻瑶防而遂下见华表而堪依凄凉而旧迹犹存徘徊有恋寂寞而故人谁在怅望难飞原夫托玉羽以潜逰歴丹霄而暂憇閟闻天之逸响驻凌云之逺势疑【疑】思虑于木末俯闾阎于烟际光隂可惜欢娱有悮于当年丘垅相望凋落徒悲于晩嵗既而人事难寻俄成古今野迳榛乱烟虚【疑作墟】草深岐路之黄埃不已桑榆之白日空沉眷恋无穷谁识孤髙之貌悲伤莫测空闻嘹唳之音至若似带烟霞情深恨賖迟廻而脩趾不动眄睐而圆吭暂斜松槚萧萧遍是幽魂之宅蓬茅歴歴今为谁氏之家少别层城长思故里似有求而不见若将飞而未起住仙界之长日痛人寰之逝水念当时之亲识安问存亡穷累代之子孙莫言终始极目晴烟凝思悄然别离而尘事不一倐忽而芳春且千那求饮啄自恶腥膻归处而云空惨澹望中而封树连延笑彼乘轩不离乎金阙喜兹警露逈降于辽天已而卓尔无群超然将翥思杳杳之空际恋亭亭之髙处廻朱顶以长望叠霜毛而永虑蓄恨无穷忽矫身而飞去【通首未见一字官韵】
　　纸鸢赋　　　　　　　　　唐　宋
　　代有游童乐事求工饰素纸以成鸟象飞鸢之戾空飜兮将度振沙之鹭杳兮空光渐陆之鸿抑之则有限纵之则无穷动息乎丝纶之际行藏乎掌握之中其翰非逸其羽乃疾弄轻影昻素质侔瑞鹊之临河学灵乌之就日诡状万殊竒姿匪一冲激吹而频惊入増【前汉増城之増】尘而乍失及夫晩际萧寥近日迢遥出虚景逼长霄艳艳裔裔亭亭迢迢如片雪之初下似残云之欲销何裕如之嚣嚣纷擕兹而翫翫其上同绮翼之迁乔其下若驯驺【疑】之就唤虞罗获免缴莫惮野鹄来【一作未】迁而伴飞都人相视而指防叹乎升沈得势真假相乱殊不慙鹦鹉之被笼苍鹰之受绊六鹢尚退于宋都大鹏犹沈于海畔彼无识而无知亦曷足以见嗤但仰牵运不能自为无仙鹤九臯之响乏晨鸡五徳之竒零落倐忽悠扬暂时偕鸳鸯之侣入鳯凰之池向若劳力高风莫吹安有望于寥廓必不出于籓篱且纸之所尚事有攸往供笔阵之乐起词华之赏故莫载于鳯文而反图于鸱像因人而进争路而长固不济于时须欲屏之兮何爽
　　第二　　　　　　　　　　杨　誉
　　相彼鸢矣亦飞戾天问何能尔风之力焉余因稽于造物知不得于自然原其始也谋及小童征诸哲匠蔡伦造纸公输献状理纎篾以体成刷丹青而神王殷然而髠彼羽翼邈尔而引夫圆吭膺系纎缕趾续长防俯剧骖之七逹挂髙防之九层形全而和似鬭鸡之养纪渻目大不覩若异鹊之在雕陵因所好而毛羽思有遇而鶱腾鄙宋都之退鹢慕溟海之抟鹏于是扇以扶摇纵诸寥廓绚练倐闪翕赫忽霍瞬息而上千里咄嗟而逰大漠翔鶤仰而不逮况青鸟之与黄雀彼都人士瞻竚城隅初指中【疑作冲】天之鹤逺言拂日之乌望有尘埃谓翻形而载斾听无音响疑避影以衔芦始廻翔于元气终出入于高衢所以羽翮既成云霄自致期上腾以奋激何中路之颠坠力不培风势将控地感鱼龙之失水义蚊防之附骥比画虎之非真与刍狗之同弃宁待时而畜力信因人以成事于嗟鸢兮适时与我兮相期知我者使我飞浮不知我者谓我拘留啄腐防兮非所好啸第【疑作茅】栋兮増至愁才与不才且异能鸣之鴈适人之适将同可狎之鸥我于风兮有待风于我兮何求幸接飞亷之便因从汗漫之游当一举而万里焉比夫榆枋之与鸴鸠者哉








　　文苑英华卷一百三十八
　　钦定四库全书
　　文苑英华巻一百三十九　宋　李昉等　编虫鱼一
　　黑龙饮渭水赋一首　叶公好龙赋一首
　　汉武帝射蛟赋一首　穷鱼赋一首
　　北溟有鱼赋一首　　鱼跃龙门赋一首
　　鱼登龙门一首
　　汉武帝逰昆明池见鱼衔珠赋一首
　　烹小鲜赋二首　　　　鱼在藻赋一首
　　黑龙饮渭水赋【以出为汉祥下饮渭水为韵】　白居易
</div>
    <div class="pagination">
<a href="文苑英华_page74.html">上一页</a><span>...</span><a href="文苑英华_page70.html">70</a><a href="文苑英华_page71.html">71</a><a href="文苑英华_page72.html">72</a><a href="文苑英华_page73.html">73</a><a href="文苑英华_page74.html">74</a><span class="current-page">75</span><a href="文苑英华_page76.html">76</a><a href="文苑英华_page77.html">77</a><a href="文苑英华_page78.html">78</a><a href="文苑英华_page79.html">79</a><a href="文苑英华_page80.html">80</a><span>...</span><a href="文苑英华_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
