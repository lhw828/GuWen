<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 464 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 464 页/共 603 页
  </h1>
  <div class="content">
   ○上孙学士状
    学士长离耀彩，仁寿含明，奋词锋而赤堇惭，钧雅音而泗滨韬响。才逾壮室，荣入禁林。况自近年，仍多大政，藩方逆竖，夷虏饥戎，於雷霆赫怒之时，在朝夕论思之地。谋惟入献，事隔外朝，载观扫荡之勋，密见发挥之力。便当辍於内署，锡彼庶方，推《禹谟》《殷诰》之文，赞尧日舜风之化。伏惟为国自重。某早游德宇，尝接恩门。童冠相随，陪舞雩於沂水；星灰未几，隔高宴於柏梁。兰薄怀芳，瑶波伫润，窃期光价，微借疏芜。濡笔临笺，不胜丹慊。
    ○上容州李中丞状
    二十一翁儒学上流，簪缨雅望，自还郡印，复坐卿曹。激水抟风，匪伊朝夕，不谓复行万里。又拥再麾。窃料徵还，不出岁杪。马伏波远征交，去历三年；葛丞相深入不毛，时当五月。苟夙夜匪懈，即福禄无疆。区区下情，诚望在此。某方卧疴一室，收迹他山，仰望伏熊，但羡飞鸟。下情不任结恋之至。
    ○上韦舍人状
    舍人发挥帝业，润饰王言。三代典谟，燠然明具；两汉文雅，庸可比俦。今者运属长君，理当哲辅，固以复中书之典法，法举政事之本根，赞助嘉猷，裨成睿化，则书辞典册，乃纶阁之馀事也。况舍人以至公御物，盛德当官，率周庙之骏奔，极汉庭之议论。伫见显司枢物，允致升平。况在诸生，倚望犹切。某淹滞洛下，贫病相仍，去冬专使家僮起居，今春亦凭令狐郎中附状。伏审职业殷重，朝直频繁，虽荣翰之未临，敢遗簪之或忘？某疏愚成性，采和难移，徒以顷蒙舍人奖以小文，致之高第。果成荒弃，上负维持，无田可耕，有累未遣。席门昼永，或旷日方餐；蓬户夜寒，则通宵罢寐。怀书窃愧，拂砚增悲，违奉音徽，若隔霄汉。量陂结恋，但倾凫藻之诚；德宇近心，尚阻燕泥之托。下情无任攀恋感激之至。
    ○上刘舍人状
    违阙稍久，结恋伏深。前月获望门墙，值有宾客，吐辞未尽，受顾如初。某孤僻寡徒，懒慢成性。虞生治《易》，众论同侵；扬子草《元》，当时共笑。因缘一命，羁绁三年，常赖恩知，免至颠殒。伏以士之营道抱器，处世立名，诚宜俟彼时来，亦在申於知者。内惟庸薄，切有比方。陈蕃甚贫，未欲扫除一室；孟光虽丑，已尝偃蹇数夫。倚望光辉，实在造次。伏惟终始念察。
    ○上郑州李舍人状
    伏奉荣示，伏蒙赐及麦粥饼啖锡酒等，谨依捧领讫。某在耀之辰，早蒙抽擢；孤残之後，仍被庇庥。获於芟之时，累受珍精之赐，恩同上客，礼异编氓，桑梓有光，里闾加敬。负米之养，虽无及於终身；求粟於人，幸不惭於往圣。下情不任感恩陨涕之至。
    ○上郑州李舍人状
    伏承中元进受治，兼建妙斋。十二叔叶润灵律，凝华霄极，既穷理於多能之圣，复格神於众妙之门。固以紫简题名，黄宁虚位，合兼上治，式统高真。况齐直是因，符图载演，敕地官而校善，合天众以标虔。汤谷传经，当同昔日；寨林合唱，复现今时。信九馆之灵游，实三清之盛会。某常凭元庆，属预嘉招。今者遐启云装，且萦尘累，不获观光鹤岭，赞礼鹿堂，空吟有待之诗，徒郁非才之恨。伏惟亦赐鉴察。
    ○上郑州李舍人状
    昨者累旬陪侍坐下，赉赐稠叠，宴乐频仍。虽曾参不列於四科，昔尝为恨；而徐犀再升於上榻，今实为荣。庥荫光尘，激切诚抱，向望门馆，不任下情。伏惟特赐恩亮。
    ○上郑州李舍人状
    陈尊师至，伏承紫极宫中大延法众，迁受治职，加领真阶，景气晏清，章辞御彻。此固诚通无始，迹契自然，不然者，又安能於憧憧四达之衢，建眇眇三清之事？某良缘夙薄，俗累多萦。夏秋已来，疾苦相继。仰瞻道会，有间初心，悔责之来，夙宵斯积。然但以望恩怜所至，乘济度之因。期於异时，必获睹奥，同燕昭虽乏於灵气，陶君亦觊於顽仙。伏惟照察。某十月初始议西上，续勒家僮，赍状起居，诸具後幅谘。谨状。
    ○上李舍人状
    不审近日尊体何如？伏计不失调护。去冬二十八叔拜迎轩骑，已托从者附状起居。及二十三叔归阙之时，某适有私故，淹留他县，阻拜清光。自春又为郑州李舍人邀留，比月方还洛下，以此久阙附状，用抒下情。顷者二十三叔固辞内廷，屈典外郡，避荣之心有素，颁条之绩又彰。今则假道选曹，复登纶阁，光扬星次，焕发天声，为一代之宗师，留万古之谟训。凡在儒墨，孰不欢忻。况某早奉辉光，猥至成立，下情岂任贺踊跃之至。
    ○上李舍人状
    前者伏奉指命，令选纪紫极宫功绩。某自还京洛，常抱忧煎，骨肉之间，病恙相继。章词虽立，点窜未工，已怀鄙陋之忧，复有淹延之罪。更旬日始获寄上。伏惟宽察。
    ○上李舍人状
    紫极刊铭，合归才彦，猥存荒薄，盖出恩私，牵强以成，尢累非少。远蒙宠奖，厚赐缣缯，已有指挥，即命镌纪。文词所得，妙非幼妇之碑；惠赉逾涯，数过贲园之帛。下情无任捧授戴荷之至。
    ○上李舍人状
    比者伏承尊体小有不安，今已平退，下情无任欣。时向严冽，伏惟特加颐摄。某已决取此月二十一日赴京。东望门墙，违远恩顾，寄诚誓款，实贯朝暾，伏计亦赐识察。舍弟羲叟，苦心为文，十二叔悯以弟兄孤介无徒，辛勤求己。唯当明祈日月，幽祷鬼神，愿令手足之间，早奉陶钧之赐。下情不任倚望感激陨涕之至。
    ○上李舍人状
    不审近日尊体何如？伏想冲虑真筌，融心妙域，神明是保，戬谷来成。荥上淹留轩车，已旷圭律，井德无改，玉音愈清。此固摆脱常怀，秉持极挚，去关键於宠辱，忘阶於高卑。彼殷浩空函，几劳闻闭；仲文枯树，屡叹婆娑。比之清光，实有惭德。今春华以煦，时服初成，竹洞松冈，兰塘蕙苑，聚星卜会，望月舒吟。羊亻品接宾，共其醒醉；谢安诸子，例有风流。优游名教之间，保奉希夷之道。伏思受遇，素异诸生。去岁陪游，颇淹樽俎；今兹违奉，实间山川。曲水冰开，章台柳动。子牟岂忘於魏阙，严助盖厌於承明。仰望恩怜，岂任攀恋。况某冗烦有素，刻画难施。韩信少时，罕蒙推择；扬雄终岁，唯有寂寥。向非月旦贻评，阳春获赏，则孤根易拔，弱羽难飞。答《宾戏》以那停，草《客嘲》而莫暇，抚躬誓款，委己衔词，下笔难休，恋柯何极。龙门不见，将同故椽之心；麟史可传，徒立素臣之位。祗迎荣诲，迟慰孤诚。伏纸临风，杳动心骨。
    ○上李舍人状
    伏承寻到东洛，不审尊体何如？伏计不失调护。近数见崔刍言协律，伏承已卜江南隐居，转贴都下旧宅。道心归意，贯动昔贤，然外以安危所注，内以婚嫁之累。窃惟时论，或阻心期。况古之贞栖，固有肥遁，衣食不求於外，药物自有其资，乃可谢绝尘间，栖迟事表。傥犹未也，或挠修存。若更驻岁华，稍优俸入，向平无家事之累，葛洪有丹火之须，然後拂衣求心，抗疏乞罢。东都帐饮，见疏傅之云归；勾曲楼居，乐陶公之不返。亦可以光昭紫籍，振动元门，留孤风以动人，垂雅裁以镇俗。饮德归义之士，所望在兹，伏惟更赐裁度。某识虽蒙，业继元虚。一官一名，祗添戮笑；片辞只韵，无救寒饥。实於浮泛之中，早有潜藏之愿。异时仰陪仙装，（去声）归从元游。庶或收杨许之灵文，纂成《真诰》；按乌张之药法，薄驻流年。丹赤之诚，造次於是。其他并令羲叟口启，不敢繁有谘具。
    ○上李舍人状
    不审至今来尊体何如？伏以冬年例寒，不并常岁，伏惟善加摄护，下情所望。十七郎文华质气，掩轸辈流，便当一鸣，以赴众望。舍弟介特好退，龙锺寡徒，获依强宗，顿见荣路，忻慰之至，远难谘陈，伏计亦赐鉴察。十二叔淹留伊洛，已变炎凉，龙蛰存神，凤翔鉴德，贤人事术，益以彰明，忝预生徒，敢用为贺。某羁官书阁，业贫京都，徒成拜远门阑，违奉恩教。东望结恋，夙宵匪宁。至来岁专欲求假起居未间，伏惟特赐荣诲。谨状。
    ○贺翰林孙舍人状
    伏承荣加宠命，伏惟感慰。舍人文苞雅诰，道叶皇猷，烂云藻以敷华，叶天声而应律。载迁星次，爰奉夏官，焕彩服於兰堂，耀琼枝於粉署，女侍使虚薰锦帐，中谒者方奉芝泥。聊用望郎，以为假道，伫当仰承睿旨，近执化权。侣四辅以燮和，合万钱於供养。某厚承恩顾，未获趋承，欣贺莫任，瞻恋斯极。
    ○上郑州萧给事状
    某簪组末流，邱樊贱品，倏忽三载，回一名，岂於此生，望有知己？兖海大夫时因中外，尝赐知怜，给事又曲赐褒称，便垂延纳。朱门才入，欢席几陪。辱倒屣於蔡伯喈，合先王粲，枉开樽於孔文举，宜在祢衡。岂伊庸虚，便比叨幸。今者方牵行役，遽又违离。蹑履食鱼，兼预原尝之客；御车登榻，俱参陈李之门。生死之寄皆深，去住之诚并切。伏惟特赐亮察。
    ○上河南卢给事状
    不审近日尊体何如？考履纳祥，为善降福，伏料寝味，常保康宁。给事显自琐闱，出临鼎邑，登兹周甸，训此殷顽。锋芒不钝，而启宜自分；桴鼓稀鸣，而囊辄露。方今惟新庶政，允伫嘉谋，载考前人，聿求往躅。袁司徒入膺论道，杜镇南出授专征，并资尹正之能，适致超升之拜。伏惟特为休运，善保起居，下情所望。某顽鲁无堪，退缩有素，赋成谁荐？食绝唯歌。上累门墙，颇淹星律，属人生之坎坷，逢世路之推迁，浮泛常多，违离盖数。临风仰德，伏纸含诚，缅洛方清，瞻嵩比峻。敢同上客，曾疑乐广之弓；惟羡小民，惭倚庾云之碣。下情无任瞻恋感激之至。
    ○上张杂端状
    保定贤弟昨至，才获披承，已钦夷雅，是观玉季，如对金昆。陆有机云；刘惟繇、岱，岂惟昔日，独有齐名？况不羞小官，无辞委吏，一枝桂既经在手，五斗米安可折腰？候馆屈才，固难维絷，前筹伫美，即议转迁。端公厚赐眷知，又联姻好，今兹折简，复辍吹篪，此时敢曰恩门，他日便为世故。永言欣会，难以谘陈，伏惟亮察。
    ○上任郎中状
    伏以华省名曹，南台杂事，秩虽亚於独坐，事实同於二丞。向非十九兄貌可窒邪，名堪镇俗，即孰得允膺邦直，显副帝俞？在望实之犹归，固选倚而为重。窃惟後命，且践中司。讵比晋臣，独号一台之妙；岂同梁代，先资八幅之详。某被沐恩知，淹延岁序，徒嗟却埽，久旷升堂，望赤棒以兢魂，想绛纱而增恋。下情无任贺之至。
    ○与白秀才状
    杜秀才翱至，奉传旨意，以远追先德，思耀来昆，欲俾虚芜，用备刊勒。承命揣己，悲惶莫任。伏思太和之初，便获通刺，升堂辱顾，前席交谈。陈蔡及门，功称文学；江黄预会，寻列《春秋》。虽迹有合离，时多迁易，而永怀高唱，尝托馀晖，遂积分阴，俄逾一纪。今弟克承堂构，允绍家声。将欲署道表阡，继志述事，必在博求雄笔鸿生，岂谓爱忘，忽兹谋及！悚怍且久，辛酸不胜，欲遂固辞，虑乖莫逆。表严平於蜀郡，谁不愿为；叙郭泰於介休，亦惟无愧。庶磨铅钝，聊慰招扃，伏纸向风，悲愤交积。
    ○与白秀才第二状
    前状中启述事，比者与杜秀才商量，只谓卜於下わ，克从先次，所以须待相国意绪，方敢远应指挥。今状闻便龙门，仰遵遗令。事同踊塔，兆异佳城。敢於不朽之文，须演重宣之义，则不敢更稽诚意，俟命强宗。敬惟照亮。
    ●卷七百七十六
    ☆李商隐（六）
    ○为河东公上西川相国京兆公书
    姚熊顷时斗殴，偶在坤维，阿安未容决平，遽诣风宪，当道频奉台牒，令差从事往推，去就之间，殊为未适，顾惟敝府，托近贵落，虽蒙与国之恩，犹在附庸之列，仰遵教指，尚惧尢违，敢遣宾僚，往专刑狱？自奉台牒，夙夜兢惶，今谨差节度判官李商隐侍御往，以今月十八日离此，某素无材效，早沐恩怜，获接仁风，实为天幸，颇希终始，以奉恩光，事大之心，朝暾是誓，其他并附李侍御口述，伏为照察。
    ○上崔华州书
    中丞阁下，愚生二十五年矣。五年读经书，七年弄笔砚，始闻长老言，学道必求古，为文必有师法。常悒悒不快，退自思曰：“夫所谓道，岂古所谓周公、孔子者独能邪？盖愚与周孔俱身之耳。”以是有行道不系今古，直挥笔为文，不能攘取经史，讳忌时世。百经万书，异品殊流，又岂能意分出其下哉。凡为进士者五年。始为故贾相国所憎，明年病不试，又明年复为今崔宣州所不取。居五年间，未曾衣袖文章，谒人求知，必待其恐不得识其面，恐不得读其书，然後乃出。呜呼！愚之道可谓强矣，可谓穷矣。宁济其魂魄，安养其气志，成其强，拂其穷，惟阁下可望。辄尽以旧所为发露左右，恐其意犹未宣泄，故复有是说。某再拜。
    ○别令狐拾遗书
    子直足下，行日已定，昨幸得少展写。足下去後，怃然不怡，今早垂致葛衣，书辞委曲，恻恻无已。自昔非有故旧援拔，卒然於稠人中相望，见其表得所以类君子者，一日相从，百年见肺肝。尔来足下仕益达，仆困不动，固不能有常合而有常离。足下观人与物，共此天地耳，错行杂居蛰蛰哉。不幸天能恣物之生，而不能与物慨然量其欲，牙齿者恨不得翅羽，角者又恨不得牙齿，此意人与物略同耳。有所趋，故不能无争，有所争，故不能不於同中而有各异耳。足下观此世，其同异如何哉？
    儿冠出门，父翁不知其枉正；女笄上车，夫人不保其贞污。此於亲亲，不能无异势也。亲者尚尔，则不亲者，恶望其无隙哉！故近世交道，几丧欲尽。足下与仆，於天独何禀，当此世生而不同此世，每一会面一分散，至於慨然相执手，颦然相戚，泫然相泣者，岂於此世有他事哉。惜此世之人，率不能如吾之所乐，而又甚惧吾之徒，孑立寡处。而与此世者蹄尾纷然，蛆吾之白，摈置讥诽，袭出不意，使後日有希吾者，且惩吾困，而不能坚其守，乃舍吾而之他耳。足下知与此世者居常绐於其党何语哉？必曰吾恶市道。呜呼，此辈真手搔鼻&lt;皮&gt;，而喉哕人之灼痕为癞者，市道何肯如此辈邪！
    今一大贾坐带货中，人人往须之，甲得若干，曰：其赢若干，丙曰：吾索之；乙得若干，曰：其赢若干，戊曰：吾索之。既与之，则欲其蕃，不愿其亡失口舌，拜父母，出妻子，伏腊相见有贽，男女嫁娶有问，不幸丧死有致馈，葬有临送吊哭，是何长者大人哉？他日甲乙俱入之不欺，则又愈得其所欲矣。回环出入如此，是终身欲其蕃，不愿其亡失口舌，拜父母益严，出妻子益敬，伏腊相见贽益厚，男女嫁娶问益丰，不幸丧死，馈赠临送吊哭情益悲，是又何长者大人哉？惟是於信誓有大期漫，然後骂而绝之，击而逐之，讫身而勿与通也。故一市人，率少於大贾而不信者，此岂可与此世交者等耶！今日赤肝脑相怜，明日众相唾辱，皆自其时之与势耳。时之不在，势之移去，虽百仁义我，百忠信我，我尚不顾矣，岂不顾已，而又唾之，足下果谓市道何如哉？
    今人娶妇入门，母姑必祝之曰善相宜，则祝曰蕃息。後日生女子，贮之幽房密寝，四邻不得识，兄弟以时见，欲其好，不顾性命，即一日可嫁去，是宜择何如男子者属之邪？今山东大姓家，非能违摘天性而不如此，至其羔鹜在门，有不问贤不肖健病，而但论财货，恣求取为事。当其为女子时，谁不恨，及为母妇则亦然。彼父子男女，天性岂有大於此者耶。今尚如此，况他舍外人，燕生越养，而相望相救，抵死不相贩卖哉！细而绎之，真令人不爱此世，而欲往走远耳！果不知足下与仆之守，是耶非耶？
    首阳之二士，岂蕲盟津之八百，吾又何悔焉！千百年下，生人之权，不在富贵，而在直笔者，得有此人，足下与仆，当有所用意。其他复何云云，但当誓不羞市道，而又不为忘其素恨之母妇耳。商隐再拜。
    ○与陶进士书
    去一月多故，不常在，故屡辱吾子之至，皆不睹。昨又垂示《东冈记》等数篇，不惟其辞彩奥大，不宜为冗慢无势者所窥见，且又厚纸谨字，如贡大诸侯卿士及前达有文章积学者，何其礼甚厚而所与之甚下耶！始仆小时，得刘氏《六说》读之，尝得其语曰：“是非系於褒贬，不系於赏罚；乐系於有道，不系於有司。”密记之。盖尝於《春秋》法度，圣人纲纪，久羡怀藏，不敢薄贱，联缀比次，手书口咏，非惟求以为已而已，亦祈以为後来随行者之所师禀。
    已而被乡曲所荐，入来京师，久亦思前辈达者，固已有是人矣，有则吾将依之。系鞋出门，寂寞往返其间，数年，卒无所得，私怪之。而比有相亲者曰：“子之书，宜贡於某氏某氏，可以为子之依归矣。”即走往贡之，出其书。乃复有置之而不暇读者；又有默而视之，不暇朗读者；又有始朗读，而终有失字坏句不见本义者。进不敢问，退不能解，默默已已，不复咨叹。故自大和七年後，虽尚应举，除吉凶书及人凭倩作笺启铭表之外，不复作文。文尚不复作，况复能学人行卷耶？时独令狐补阙最相厚，岁岁为写出旧文纳贡院。既得引试，会故人夏口主举人，时素重令狐贤明，一日见之於朝，揖曰：“八郎之交谁最善？”直进曰：“李商隐”者。三道而退，亦不为荐托之辞，故夏口与及第。然此时实於文章懈退，不复细意经营述作，乃命合为夏口门人之一数耳。尔後两应科目者，又以应举时与一裴生者善，复与其挽泄，不得已而入耳。前年乃为吏部上之中书，归自惊笑，又复懊恨周李二学士以大法加我。夫所谓博学宏辞者，岂容易哉！天地之灾变尽解矣，人事之兴废尽究矣，皇王之道尽识矣，圣贤之文尽知矣，而又下及虫豸草木鬼神精魅，一物已上，莫不开会，此其可以当博学宏辞者邪？恐犹未也。设他日或朝廷、或持权衡大臣宰相，问一事，诘一物，小若毛甲，而时脱有尽不能知者，则号博学宏辞者，当有罪矣。私自恐惧，忧若囚械，後幸有中书长者曰：“此人不堪。”抹去之。乃大快乐曰：“此乐不能知东西左右，亦不畏矣。”去年入南场作判，比於江淮选人，正得不忧长名放耳。寻复启与曹主，求尉於虢，实以太夫人年高，乐近地有山水者，而又其家穷，弟妹细累，喜得贱薪菜处相养活耳。始至官，以活狱不合人意，辄退去，将遂脱衣置笏，永夷农牧，会今太守怜之，催去复任。迳使不为升斗汲汲，疲瘁低亻累耳。然至於文字章句，愈帖息不敢惊张。尝自咒，愿得时人曰：“此物不识字，此物不知书。”是吾生获“忠肃”之谥也。而吾子反殷勤如此者，岂不知耶？岂有意耶？不知则可，有意则已虚矣。
    然所以拳拳而不能忘者，正以往年爱华山之为山，而有三得：始得其卑者，朝高者，复得其揭然无附著，而又得其近而能远。思欲穷搜极讨，洒豁襟抱，始以往来番番，不遂其愿。间者得李生於华邮，为我指引岩谷，列视生植，仅得其半。又得谢生於□台观，暮留止宿，旦相与去，愈复记熟。後又复得吾子於邑中，至其所不至者。於华之山无恨矣，三人力耶。今李生已得第，而又为老贵人从事；□台生亦显然有闻於诸公间。吾子之文，粲然成就如是。我不负华之山，而华之山亦将不负吾子之三人矣。以是思得聚会，话既往探历之胜，至於切磋善恶，分擘进趋，仆此世固不待学奴婢下人，指誓神佛而後已耳。吾子何所用意耶！明日东去，既不得面，寓书惘惘。九月三日，宏农尉李某顿首。
    ○为濮阳公上四相贺正启
    伏以春日青阳，岁当更始，思将万寿，以奉三台。伏惟相公与国同休，自天逢福。唐尧之八十六载，永奉宸聪；周文之九十七年，长承睿算。某方临征镇，伏贺无由，攀恋祷祠，不任丹恳。
    ○为濮阳公上白相公杜相公崔相公马相公凤翔崔相公贺正启
    伏以律中太蔟，月贞孟陬，迎祥既积於元正，善祝方资於难老。伏惟相公金相转莹，玉德逾资。小甘茂之十官，ヘ叔敖之三相。使岩廊之上，永作吾家；埏埴之功，长为己任。某方临戎镇，拜贺末由，攀恋祷祠，不任丹恳，伏惟鉴察。
    ○为濮阳公贺丁学士启
    学士位以才升，官由德举，光扬中旨，润饰洪猷，允谓当仁，果从真拜。墨丸赤管，岂滞於南宫；黄纸紫泥，聊过於禁掖。凤池甚迩，鸡树非遥，副此具瞻，当在後命。某烧烽边郡，题鼓军门。仰鸾鹤於烟霄，空悲路阻；顾虮虱於介胄，尚恨形留。拜贺未期，钦恋无喻。
    ○为荥阳公与魏博何相公启
    不审近日尊体如何？伏计不失调护。邺都奥壤，汉相威名。出则主诸侯之名，以除叛乱；入则峻将军之令，以养疲羸。作大君之膂肠，树列国之标表。名光图史，勋溢常。凡在小藩，永佩高义。属封疆僻左，民落凋殊，奇货难求，使材莫称。相公曲垂记奖，先降尊严。李押侍御，右职名家，多闻好礼，远持书币，迳冒风波，受赐逾涯，传情曲尽。载思复命，未得其人，辄托还装，用申徵献。路遥漳水，梦隔顿邱，未期胥命於蒲，但仰馀波及晋。勤拳夙夜，师慕忠贞，伏惟仁恩，亦赐知察。
    ○为荥阳公贺白相公加刑部尚书启
    相公克佐昌期，允符俊德。耀握中之至宝，高价难酬；纵堂上之奇兵，善师无敌。述成徽册，导降恩波。由中秘书，兼大司寇。罗含吞凤，追佳梦於当年；少爽鸠，集芳尘於此日。百蛮仰化，九县畏威。某早奉陶甄，谬当藩服，虽深贺，未卜趋承。遵吕刑而但戒守官，望鲁酒而必期尽醉。跃瞻恋，不任下情。
    ○为荥阳公上宣州裴尚书启
    近已有状，不审诸况比复何如？待诏汉廷，但成老大；留欢湘浦，暂复清狂。思如昨辰，又已改岁。以公美之才之望，固令早还廊庙，速泰寰区。而辜负明时，优游外地。岂是徐公多风亭月观之好，为复孟守专生天成佛之求？幸当审君子之行藏，同丈夫之忧乐，乃故人之深望也。李处士艺术深博，议论纵横，敢曰贤於仲尼，且虑失之子羽。云於江沔，要有淹留，便假以节巡，托之好币，十月初离此讫。末由披尽，勤恋增诚，其他并付使人口述。
    ○为荥阳公上浙西郑尚书启
    不审近日诸况何若？第高标令范，早映朝端；惠露仁风，载光藩寄。况地雄东海，郡控南徐，当皇心妙简之难，是国用取资之地。斯焉假道，以副具瞻；况忝亢宗，允俟嘉会。此方且多难俗，又异奥区，但馀江山，记在方志。然将以比西州东府，白下朱方，则亦辽豕为惭，叶龙知惧矣。而里闾凋弊，溪洞幽遐，内惟短材，常愧尸禄。道路绵邈，怀抱凄凉，未期□雾之披，空属池塘之思。馀并附某乙口述。
    ○为荥阳公上陈许高尚书启
    伏见制书，尚书克怀懋怀，心赞明时，殊祥取贵於龟龙，大乐受钧於金石，以秩宗典礼，以司马总戎。况颍水遗封，许田奥壤，巩洛亘其後，宛叶居其前。版籍则方城之外人，幕府则淮阳之劲卒。唯兹巨访，（疑）实属当仁。荀爽骤拜司空，黄霸入为丞相，遗踪且在，後命非遥。早忝恩加，倍注诚款。
    ○为荥阳公贺太尉王司徒启
    近者党项侵扰西道，崛强北边，仰闻天威，将事电扫，果从贵府，首建行台。盖以藉司徒大卤之先声，壶关之旧戌，谋於群後，允属当仁，凡在藩方，不胜欣惬。伏计上军已有行日，诸将并受严期，是贾复先登之秋，乃樊哙横行之日。弓声破漠，剑气凌□，但恐犬羊不足以当诛锄，钟鼎不足以铭功业。某素无韬略，谬忝恩荣，当悲苦之馀，值空困之後，前驺负羽，不展平生。瞻望中权，唯积私恳。伏惟俯赐亮察。
    ○为荥阳公贺韦相公加礼部尚书启
    相公祥金淬刃，群玉排峰，乐和而穴凤来仪，气正而路牛无喘。归美既彰於天载，懋官旋践於春卿。《周官》则日谐万人，《虞书》则日典三礼。苟非全气，孰赞昌期？系万国之悬诚，加一人之德色。某早蒙恩异，今创辞离。兰省春深，伏谒尚遥於八座；桂林夜静，仰占唯见於三台。贺末由，恋结空极。
    ○为荥阳公上马侍郎启
    蒙恩左迁，不任咸惧。某谬居职守，实昧官常，不能束矢穷辞，钧金就直，屡移时序，竟致纷披。故府李相公案吏之初，具狱来上，某久为宾佐，方副台纲。若其间必有阿私，则先事固当请托，实无一字，难诳九泉。崔监察是湖南李相公门生，是某所拜杂端日御史。远差推事，既无所嘱求；近欲叫冤岂蘧能止遏？不知何怨，乃尔相穷。容易操心，加诬唱首。门生之分，尚或若斯；常僚之情，固无足算。九重邃邈，五岭幽遐，若从彼书辞，信其文致，即处於严谴，未曰当辜。直遇会计郎察以疏芜，知非侮鬻，照奸吏之推过，略崔子之枝辞，特念远藩，获用宽典。才移廉部，尚处颁条，实系如烛之明，敢不知风所自。末由谒谢，空抱款诚。
    ○为荥阳公与浙东大夫启
    不审近日诸趣何如？越水稽峰，乃天下之胜概；桂林孔穴，成梦中之旧游。遐想风姿，无不畅惬。一分襟袖，三变寒暄，虽思逸少之兰亭，敢厌桓公之竹马。况去思遗爱，遐布歌谣；酒兴诗情，深留景物。庾楼吟望，谢墅游娱，方知继组之难，不止颁条之事。今者冰消雪薄，江丽山春，访古迹於暨罗，探异书於禹穴，不知两乐，何者为先？幸谢故人，勉自遵摄，未期展豁，唯望音符。其他并附乔可方口述。
    ○为荥阳公与三司使大理卢卿启
    蒙恩左迁，不任感惧。某顷以疏拙，谬副纪纲，不能辨军府之献囚，折王庭之坐狱，将逾五载，终辱三司，过实已招，咎将谁执？故府李相公知旧之分，与道为徒。戎幕宾筵，虽则深蒙奖拔；事踪画迹，实非曲有指挥。逝者难诬，言之罔愧。且崔监察元藻是湖南李相公首科门生，是其所荐御史。将赴淮海，私间尚不嘱求；及还京师，公共岂能遏塞？昨蒙辨引，稍近加诬，座主既不免於款中，杂端固无逃於笔下。乘时幸远，背惠加诬，既置对之莫由，岂自明之有望？若据其证逮，按彼词连，则处以严科，无所逃责。犹赖九天知其乖运伏念，非欲固用深文，不从锻炼之科，得在平反之数。揣心知幸，感分增荣，拜谢末由，惶恋无极。
    ○为荥阳公与前浙东杨大夫启
    近已遣押衙乔可方，赍少信币聘谒，计程已过衡湘。方将遐仰清风，不谓先沾膏雨。今月二十日，专使林押衙至，缄词重叠，赠贶丰厚，皆晋地之所生也，而秦不产一物焉。使乎方来，已承徵诏。下车投两，则致讴谣；高浪顺风，难窥飞止。荣闻休畅，何乐如之！某顷副宪纲，昧於官守，早乖审克，久乃发扬。旧吏常僚，微有诬引；小藩远地，难自辨明。若从文致之科，合用投荒之典。尚蒙恩宥，获颁诏条，省罪抚心，不任感惧。鄙人向学之後，操心有归。至於率履公涂，承迎亲友，虽多乖时态，或不愧座铭，又用高明，常所照信。至於机微之会，用舍之间，既有命有时，亦何思何虑，更将尚口，弥失处躬！以今月二十三日南去，家无甚累，官忝古侯，外以劝课蛮夷，内以训摩子弟，惟将悔过，以立後图。邓禹之止望功曹，赤也之愿为小相，古犹有是，余独何人！不因遭值圣明，阶缘叨窃，则修扬郡守，乃山东书生祷祠之所求也。负责虽惧，循涯则惊。多谢故人，慎加颐保，腾凌紫闼，步武青□。时因南风，不至遐弃，厚幸。
    ○为河东公谢相国京兆公启
    某启：今月某日，得当道万安驿状报，伏承遣兵马使陈朗赍币帛鞍马辟召小男者。未敢寻盟，遽兹闻喜，遐瞻阍闼，恨乏羽毛。伏以自有绅，谁无交结？朋友不全素诺，在古殊多；父子同受深知，当今罕见。岂期令德，图於所难。男曾未成人，才沾下第。办仲谋之菽麦，虽则有馀；况安石之芝兰，窃将不可。忽依大府，便厕英僚。东吴之ㄉ，恐自此始；西园之宴，未知如何。此皆相公以某谬接藩维，久依绳墨，克降由衷之信，将酬事大之心。不然，则安得拔童子於舞雩，礼诸生於白社！身枝获庆，城府知归。感激恩光，丁宁教诫。永言铭镂，尚昧端倪。伏候简书，来至敝邑，则专请张觌评事奉启状申陈。慕义无穷，措辞莫尽。攀附惶戢，不能究陈。谨启。
    ○为河东公谢相国京兆公第二启
    某启：伏奉荣示，伏蒙辟署苛第二子前乡贡进士充摄剑南西川安抚巡官，并赐公牒举者。某去月得杨侍御书题，微传风旨。初如吉梦，终谓戏谈。非不寻思，莫得端绪。今乃竟询仲允，果降嘉招。伸纸发缄，悸魂流汗。何者？某顷居班列，已奉陶甄。口里雌黄，屡加雕焕；胸中□梦，过沐涵濡。掀之以顺风，暖之以爱日。兹辰议报，不在他门。一昨叨列土田，谬分旗盖，适当东道，获事西邻。岂望信在言前，荣流意外！坤维接畛，何酬上相之知；坎卦成名，遂报中男之喜。且渠誉乖郗桂，名愧谢兰。未学《周南》《召南》，才得一科一第。纵解问绢，不能负薪。将何以与先生并行，从大夫之後，仰尘帷幄，伫杂簪缨？况襟带禺同，咽喉巴濮，求於安抚，必也机谋。深虑异时，莫副虚伫。然窃寻史传所载，语父子之间，虽石苞独异石崇，而山涛不知山简。亦岂敢保其孱陋，遽遣退藏；但当授以一经，训之大杖。庶将寡过，以谢明恩。染翰衔情，封笺写抱。小人多事，拜台席以犹赊；童子何知，上宾阶而在即。瞻望阍闼，死生以之。伏惟深赐鉴信。谨启。
    ○为河东公谢相国京兆公第三启
    伏奉别纸荣示，欲令男仰从麾旆；感激重顾，寝兴失常。相公爰自奥区，将临巨镇，当求国器，以耀戎旃。书剑无闻，痴黠相半。昨者谬蒙与国，命厕群僚，发遣已来，戛惭未定，岂可再升上榻，重托後车，混七子之声尘，列三公之掾属。所虞辱命，安敢顾私？况古之在三，父生师教，今世既无师道，所奉之主当焉。渠虽甚愚，亦知斯义。倘得永依油幕，长侍绛纱，虽阙晨昏，乃在霄汉。向垂询度，伏用兢惶。以渠将远依投，犹须教督，伏望许乘驿马，假道弊藩。三五日即遣榜小舟倍程下水，必令界内，得及军前。恩纪绸缪，光荣浃洽，虽万里将远，实人心不孤。言路情涂，所难申喻，伏纸搦管，死生以之。
    ○为河东公复相国京兆公启
    今月某日，已遣某职鲜于位，奉启状谒贺新宠。至某日，复遣脚力某乙奉启，仰谘行李，愿就坦夷。今日蒙降专人，且云告别，正书辉握，横涕沾襟，实影响以疚怀，岂平生之易感？伏承决取峡路，东指广陵，相公亟历雄藩，惟循俭德，空持经笥，不事橐装。固以忠贯波神，仁怀风伯，自然利涉，安有畏途？虽二江双流，悬蜀土去思之恳；而一日十旦，慰扬州来暮之谣。封域匪遐，藩宣为累，不获仰瞻使节，窃止仙舟，感恋之诚，寄喻无所。今遣节度判官李商隐侍御往渝州及界首已来，备具饩牵，指挥馆递。伏惟俯从祖，暂驻征帆。南望烟波，恨无毛羽，下情不任瞻恋感激之至。
    ○为河东公复相国京兆公第二启
    今月某日，潘押衙侍御至，伏蒙仁恩，荣赐手笔数幅。某获依大国，切曰亲邻，将欲违离，弥惊顾遇，但当句涕，用对缄封。伏承凤诏已颁，舟期舣，日临端午，路止半千，不获亲祝松年，躬攀桧楫。持百钱而莫追刘宠，闻五鼓而空忆邓攸。仰望旌幢，恨非巾履；自观符竹，乃是网罗。纵词穷於刀笔之间，终事溢於肺肠之外。感恩恋德，不知所为。
    ○为河东公上尚书侍郎给事贺冬启
    伏以水谢旧筒，灰惊新律，乘阴闭阳开之候，见咏功祝寿之辰。伏惟某官道以和光，谦而受益。皇恩三接，且闻宣室之言；清禁九重，续奉台阶之寄。膺时纳祜，与国同休。某方守藩维，阙趋门屏，无任结恋之至。
  </div>
  <div class="pagination">
   <a href="全唐文_page463.html">
    上一页
   </a>
   <span>
    ...
   </span>
   <a href="全唐文_page459.html">
    459
   </a>
   <a href="全唐文_page460.html">
    460
   </a>
   <a href="全唐文_page461.html">
    461
   </a>
   <a href="全唐文_page462.html">
    462
   </a>
   <a href="全唐文_page463.html">
    463
   </a>
   <span class="current-page">
    464
   </span>
   <a href="全唐文_page465.html">
    465
   </a>
   <a href="全唐文_page466.html">
    466
   </a>
   <a href="全唐文_page467.html">
    467
   </a>
   <a href="全唐文_page468.html">
    468
   </a>
   <a href="全唐文_page469.html">
    469
   </a>
   <span>
    ...
   </span>
   <a href="全唐文_page465.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
