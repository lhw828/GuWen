<!DOCTYPE html>
<html>
<head>
    <meta charset="UTF-8">
    <title>全唐文 - 第 243 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 243 页/共 603 页</h1>
    <div class="content">    ○对舆尸谒庙判
    〈郑太曾祖亡，舆尸谒其家庙。人告狂怪。〉
    先王制礼，造次以之，君子奉行，威仪无选。郑太门承通德，代有象贤，处异域之围，全其使节；受良田之广，俭以家贞。华轩悬示後之车，密石表奉先之庙，叠钟亡祖，哀疚谋孙。奉砚攀悲，舆尸入庙，大夫衔命，神虽幽而已往；使者回车，身不幸而必告。鲁使以为有美，汉臣犹且不非，况太恭事庙门，展行祖德，尊灵仿佛，瞻楝宇而风生；丧纪绸缪，备衣裳而日远。太之此举，必有为之，人虽薄言，讵成狂怪？
    ☆虞进
    进，天宝时擢书判拔萃科。
    ○对舆尸谒庙判
    〈郑太曾祖亡，舆尸谒其家庙。人告狂怪。〉
    白驹易往，素盖俄归，长沙空庚日之灾，北海奄已年之梦。郑太留永慕，捧砚长悲通德之门，露缠书草；承明之殿，尘绝履声。且周设冢官，孔演师卦，战亡犹令幽兆，舆尸岂宜庙谒？虽理殊观蜡，同赐也之云狂；而义异乱神，乃夫子之称怪。窃寻古制，合置今绳。
    ☆刘廷实
    廷实，（一作宾）宝时擢书头目拔萃科。
    ○对祭星判
    〈甲祭，司人沃盥执烛，而献人数未便陈玉彻奠。监祀纠其失仪。甲诉云：来岁美恶，岂玉能知？〉
    祭神如在，肃事以敬，求之仿佛，望反诸幽。持以精诚，同夫尝日，甲司小职，谬乎大义。盥而从事，情初寓於夙兴；烛以终歌，理乃失於明发。献牲虽奠，礼玉未陈，苟藻之可嘉，将琮璧而何用？虽气均通正，自调风雨之期；若岁遍祈禳，将从□汉之祀。入刑自通於抵玉，论罚不假於钧金。
    ☆姚重成
    重成，天宝时擢书判拔萃科。
    ○对祈田判
    〈甲击土鼓，祈年谷於田祖。司察以礼不下庶人，置於罪。不伏。〉
    饣盍彼南亩，田兴至喜之歌；平秩西成，丁壮起务农之事。国家风雷顺动，黍稷惟馨，幸春籍於三推，伫年登於百谷。野鸡五色，先呈必稔之期；铜鹊再鸣，即告将丰之验。千箱万庾，实所荷於圣人；土鼓樽，徒有祈於田祖。况祠祀礼也，考击修焉。司察即是妄称，惟甲固应无罪。
    ☆姚震
    震，天宝时擢书判拔萃科。
    ○对官门误不下键判
    〈安上门应闭，主者误不下键。〉
    职司其居，官以物办，苟失其道，孰当其忧？杲杲重城，上列□霞之气；昭昭洞阖，傍连紫翠之宫。所以崇邃高深，隔阈中外；所以呵执异服，惊非良。钟鼓司时，自可密而善闭；烟光灭景，翻乃虚而不关。扃键空施，堤防靡寄，且此之职守，用备非常，放而不严，谁曰其误？宜致绳愆之责，以儆慢官之罚。
    ☆樊晦
    晦，天宝时擢书判拔萃科。
    ☆阶赋
    昔在轩后，栋宇维新，摹诸大壮，赖及万人。修宫室以齐列，起窗户而相因，然後横高阶於左右，次危级之相巡。上嵯峨而山起，下﹀Ю而龙鳞，生荚於尧日，舞干戚於舜辰。亦可以望圣帝升降，观享颐宾若，乃忆赵妃之娇妒，穷汉武之宠欲。昭阳特起，丽饰繁缛，梁缠藻绣，窗缀丹绿。砌钅口黄金，阶阗白玉，使宫女而攒望，聊优游以自足。下朱履而影乱参差，度罗衣而香飞断续，亦有珍物旁秀，环奇四烛。珊瑚碧树弄晴风，明月随珠耀初旭，及夫陈后长信，独遭弃捐，尘紫藓，庭铺绿钱，望金屋而魂绝，对玉阶而愁连。至其战国云乱，七雄相躔，秦兵大起，围邯郸而已合；赵楚同会，运筹策而未宣。嗟两君之不决，叹毛公之独贤，历高阶而直上，挺长剑而无前。岂不以斯阶之见陟，光厥事而能全，既而众状丛开，奇势难纂。或干天而上峻，或盘空而不断，望之则意悦，升之则步缓。对谢庭而玉树中荣，临兔园而芳薇上满，睹台殿之要者，实莫过於兹阶。美峥嵘之壮丽，故作赋以摅怀。
    ○燕巢赋（以平入空极为韵）
    凤凰集於梧桐，鹪鹩巢於枳棘，俱顺时以适理，尽摄生以自得。岂如雕梁燕，葺高巢以安息；既开珧户，逐仙羽以长生。或在玉筐，驯主人而含识，质有禀於元造，妙无方兮何极。颉颃金屋，差池翠宫，衔泥绕栋，度势巡空。怜绮窗之华影，爱罗幌之春风，得地相贺，分飞就功。广狭殊轨，规模不同，散彩彬斑，攒文氵集[A16C]。叠轻蕊而矜暖，布重泥而讶湿，迹似连珠，形如聚粒。霁光分晓，出虚窦以双飞；微阴合暝，舞低檐而并入。我室既真，虚白自生，逼之不惧，抚之不惊。故鸟鹊可循而窥也，黾鳞协瑞於太平；余所以触物而作兴，惟燕雀之一鸣。
    ○对陂防判
    〈甲秉权决去陂水，人相传云：有两鹄言陂当复。甲以惑众，云饭我豆食羹芋。魁科不伏罪。〉
    开物议制，兴化扰人，务先适时，权贵合道。甲为正典，欲遵
    救弊，决其泽障，成我井疆。冀茨梁有作，荐{艹衮}无嫌；何已日未孚，率吁斯戚。然在厘变俗，必观习土，与其芋羹豆食，黄鹄兴谣；曷若池阳谷口，白渠作颂。自邑告命，当反古以顺今；代天救人，奚愎众而从已。谓莫益或击，须移辙知方，成既无终，往何难复。虽闻言不信，将降戾乎齐；而有怨是丛，请惩忿於鞭扑。
    ☆严迪
    迪，天宝时擢书判拔萃科。
    ○对张侯下纲判
    〈景张侯下纲，不及地，武宾遂贯之。监者谓无揖让之礼，不坐奠丰，上宾袒决而退。〉
    景遵步，张是熊侯。地武苟合於旧仪，下纲未逾於先制。宾则有艺，执射多功。舒卷宁惧於出正，发纵每闻於破的。彤弓既彀，与明月而合规；白羽才飞，状流星而遂贯。然而礼成揖让，不独主皮，徒矜袒决之容，未睹奠丰之事。作而非法，不足书能；人而无仪，诚须置罚。
    ☆贾承晖
    承晖，天宝时擢书判拔萃科。
    ○对持论攻击判
    〈慎到遇接子於路，因持论，遂攻击。人谓之狂生，自云非狂生。〉
    淹中阐教，总三坟以昭彰；稷下驰声，笼百家而纷纠。是以陶冶代俗，脂粉寰中，事郁不刊之书，理贯无疆之美。惟慎与接，契叶情忘，忽遇诸途，乃相问道。探赜致远，飞辨交驰，索隐钩深，元谈竞泻。如磋如切，频登更仆之筵；无体无方，屡动起子之对。公超山北，吞八九於辞场；伯起关西，咀数千於辩囿。孰谓寡识，莫测高人？辄此拘之，诚为未可。
    ●卷四百四
    ☆冯用之
    用之，天宝朝官金部员外郎考功郎中。
    ○机论
    机者机也，经纬天下，织综人事而已矣。机者微也，发之至微，用之至广。大人行之，则合於道，细人窃之，则阶於乱。合道所以济世，阶乱所以灭身，济世，机之利者也，灭身机之害者也。知利而不知害，虽去其害，害必悦之；知害而不知利，虽就其利，利必违之；知利而知害，知去而知就，其惟圣人乎！文王武王，知机之君也，箕子周公，知机之臣也。夫三才设位，而机行乎其中矣，得之者昌，失之者亡；善用则集乎百祥，昧用则来乎百殃。故天之一发，龙蛇为之起陆；人之一发，天地为之反覆。范蠡善用也，勾践以之克霸；无极昧用也，楚国於焉殄瘁。至哉斯术也，莫不以合义为本，趣时为用，苟悖於义，则悦随者寡，未逢其时，则虚其事，稽其取与离合之际，可谓神矣。虽离娄之目不可视乌获之力不制，南金之利不可断，迅雷之声不可及。夫神器至重也，尧不与子，而禅於舜，盖取圣之机也；舜不让丹朱而复禅禹，盖取时之机也。兄弟至亲，周公离於管蔡，取贤之机也；秦越之疏，嬴氏合於由余，取霸之机也。设令尧与丹朱而弃舜，亿兆之心，竟归於虞，则不谓之圣帝矣；舜忘大义而顾小节，不承尧而禅禹，则不谓之明君矣。周公匿管蔡而不戮，必坠文武之业，则不谓之贤臣矣；秦伯鄙由余而不用，必失四方之士，则不谓之霸主矣。天下虽闻之而不可知，虽见之而不可测，善为国者，如偃师焉，民如幻也，欲之动，欲之静，机在於我，岂当不悦乎；善为君者犹造父焉，人犹马也，欲之东，欲之西，策在於我，岂有能违乎？《经》曰“不独亲其亲”，则天下皆亲；“不独子其子”，则天下皆子，富哉是机也。我以天下为亲为子，天下孰不以我为亲为子乎？夫然，故灾害不生，祸乱不作，此圣人之旨也。则知欲安者必先安，於人，欲利者必先利於人，能安人而人不安之，能利人而人不利之者，未之有也。汉祖入关，不行杀戮，善安人也；秦室宝货，悉分士卒，善利人也，卒收天下之心，享天下之福，此圣人之作也。项籍反是而亡，不亦宜乎。善为臣者，不厚於身，而厚於君，不润於室，而润於国，厚於君忠也，润於国公也，既忠且公，君其薄之哉，民其怨之哉，禄位其去之哉？虽不厚於身，而身自厚矣，不润於室，而室自润矣，此君子之为也。ガ侯处位而举淮阴，厚君者也；入秦不取金璧而取图籍，润国者也，故能位冠三杰，声流万古。韩信忌克郦生，殛逐田横，欲有功而自厚，贪赏而自润，终贻伊，□梦生擒。
    夫域中至大之谓道，天下至赜之谓机，有道无机，守死而一身独善；有机无道，好谋而彝伦攸攵，伯夷叔齐，守死也，岂谓亿兆涂炭，俟周武哉？李斯赵高，好谋也，岂知刑政酷毒，失民心哉！机道相须，尽善尽美，然而发机之要，实资於时。故进而得时，亦机也，退而得时，亦机也，取而得时，亦机也，舍而得时，亦机也，语而得时，亦机也，默而得时，亦机也，进得其时则有利，伊尹干汤是也；退得其时则无闷，二疏辞禄是也；取得其时则必获，甘罗陟相是也；舍得基时则元吉，泰伯去吴是也；语得其时则见信，傅说是也；默得其时则保身，微子是也。故进不相时则凶，晁错所以见诛也；退不相时则祸，白起所以伏剑也；取不相时则招吝，许伐郑也；舍不相时则有悔，虞弃虢也；语不相时则殆辱薛冶谏其君也；默不相时则受谤，子家从其贼也。所以失之毫厘，差之千里，故君子得其机，则仇雠变为心腹，况其恩者乎！失其机，则亲昵反为敌，况其疏者乎！齐桓用雠，能尽管仲之谋，九合诸侯一匡天下。卫懿好鹤，失於臣下之望，国之有难，士卒不战。夫如是，则一得一失，易如反掌，一兴一亡，疾如旋踵，为国家者可不务乎？或曰老氏云：“以智治国国之贼，不以智治国国之福。”然则智非机邪？机非智邪？答曰：机者生於智者也，智者随其性者也。大人君子，得其远者大者，为而不有，功成不居，使天下熙熙然若登春台，如享太牢，不知帝力，故为国之福。非谓其无虑无思，兀兀然如草木鸟兽，而能治国者也。细人曲士，得其小者近者，嗜欲系焉，矜伐在焉，是非生焉，争斗兴焉，故为国之贼。圣人虑百世之後，善人少而不善人多，垂此元言，盖抑扬之旨也。且圣人不仁，以百姓为刍狗，不仁之仁，岂非机邪？国不用机，以克永世，匪我攸闻。夫茫茫六经，万机之圃，昭昭前史，万机之鉴。仲尼云：“知几其神乎！”有旨哉，有旨哉！
    ○权论
    大哉！鼓天下之动，成天下之务，反於常而致治，违於道而合利，非权其孰能与於此乎？夫权者，适一时之变，非悠久之用，然则适变於一时，利在於悠久者也。圣人知道德有不可为之时，礼义有不可施之时，刑名有不可威之时，由是济之以权也。其或不可为而为，则礼义如画饼充饥矣；不可施而施，则礼义如说河济渴矣；不可威而威，则刑名如治丝而棼矣。岂惟乖理，实足资乱，故用权之际，道德可乘，礼义可置，刑名可弛。及乎发号施令，如风偃草，众知响方，莫敢不服，与夫道德礼义刑名之功，又何异哉！虽日弃之置之弛之，盖殊途而同归也。故权者，国家之利器也，辎重可离，而权不可失。兵食可去，而权不可无。迅雷发则群物惊，大风起则万汇振，严霜冽则众木落，迟日则百卉秀，孰为此者？曰天地也，天地尚或用之，而况於人乎！夫休祥不见，则中庸之君，不能力行而跻於圣；咎徵不作，则残暴之主，不能革心而至於道。福其善，君子所以知劝；祸其淫，小人所以知戒。夫天之德至仁也，地之道无私也，至仁则不伤於物，何乃行肃杀之令乎？盖秋不杀则春无以生矣，无私则不党於人，何乃行垂灾之变乎？盖恶不瘅，则善无以彰矣，一弛一张，天道乃长；一惩一劝，天道乃远，观天之道，执天之行尽矣。是以君子则而象之，体而行之，故当不合用而用，不合弃而弃，不合弃而弃，不合赏而赏，不合诛而诛者，皆从权而制宜也。
    圣人以神道设教，俾民日用而不知，权之时义大矣哉。高宗知傅说之贤，欲委之代天，取於皂隶之徒，仪於百辟之上，虑群情弗协，事难以济，故称梦得贤相，乃刻像而求之，商之中兴，赖善权之主也。文王知太公之贤，欲擢居辅弼，搜於屠钓之间，致於三公之上，庶士靡靡，恐未适从，故称天遗我师，乃出畋而获之，周之永年，赖善权之君也。此二君苟惧设诈之损德，固执信而循常，则傅岩虚老而莫伸，渭滨没齿而不用，栋梁斯坏，其何以兴。夫权之大端，在於利害而已矣，利利万而害一，害之何伤；害百而利十，利之必亡。苟害於事，虽鄙俚之义，君子之惧之；苟利於後，虽先王兴教，达人抗行也。子虽至亲，西伯食其肉，不然，则死於里也。父虽至尊，沛公索其羹，不然，则臣於项籍也。西伯非不慈，盖子已死，不食则已身亦毙；沛公非不孝，盖其父为虏，奔赴则已身亦降，又何益乎？能舍无益之慈孝，成莫大之基业，大人之权变，不可得而闻也。夫是非未明，向背未定，成败未测，取与未决，当此之时，行权之时也。故权可以明是非，定向背，测成败，决取与。穰苴布衣见景公，景公委之以兵权，斩一宠臣，三军畏慑，克成其功也。孙武被褐谒吴王，吴王试以教战，戮三嬖妾，众女整齐，卒显其能也。《易》曰：“巽以行权。”巽风也，风行也，无不可动之物，无不可往之所；权之用，无不可治之时，无不可成之事。昔晋文公见天王於河阳，谲则谲矣，而夹夹辅之勋，垂於史册。鬻拳谏楚子以兵刃，悖则悖矣，而尽忠之节著於《春秋》。夫事有先夺而後与，先顺而後取。太甲不治，伊尹放之，俟其改过，而反其政。公子光谋乱，伍胥避之，乃进专诸，以成其志，然後尽事君之节，雪杀父之冤，不其伟欤！
    夫乾坤之道，易简也，而犹穷则变，变则通，通则能久。故王公设权以固其国，知变以驭其民，善驭者，视人如婴孩，悟之诱之，莫不胥悦；不善驭者，以民为规矩，谓方圆定矣，不能苟合。善权变者如奕棋焉，或取或舍，或进或退，无固无必，皆任其势也。舍非资敌，盖舍小而取大；退非怯彼，盖进损而退益。孔子曰：“可与共学，未可与立；可与立，未可与适道；可与适道，未可与权。”得非权之难耶？观其相鲁君於夹谷，挫齐锐於樽俎，当是时，齐侯强而不强，鲁国弱而不弱，圣人之智不亦多乎？夫兽废爪牙，则充群兽之肠矣；禽铩羽翮，则供众禽之羞矣；人失权变，则为英雄之资矣。三十辐之车制之者尼，万乘之国，统之者权，五贼在心，神至聪而莫测；三盗既兴，物虽众而皆睹。至哉！始离而终合，始逆而终顺，始非而终是，始失而终得，权之旨也。或曰：机之与权同乎异乎？对曰：异也。设於事先之谓机，应於事变之谓权，机之先设，犹张罗待鸟，来则获矣；权之应变，犹荷戈御兽，审其势也。知机而不知权者，得於豫谋，失於临事；知权而不知机者，巧於临事，拙於豫谋；知机而知权者，帝霸之君也，王佐之臣也。自五帝既降，舍机权而能治天下者，未之有也。
    ☆李丹
    丹字叔南，天宝朝官侍御史，出为虔州刺史。
    ○对名田判
    〈乙为列侯名田，县道有司纠云：既违新制，请没入县官。乙诉云：虽已受封，实未之国。不伏。〉
    舍爵策勋，必由举德；抚封胙土，皆以报功。苟薄厚之失宜，在短长而何据？乙之所赏，是曰通侯；皆受名田，享其生禄。权立四夷之制，不殊五等之差；经界本出於有司，赋税不阙於主国。未知所过，徒肆薄言，宁亏采地之名，以益王官之邑。宰之所理，事或不然。
    ○为崔中丞进白鼠表
    臣某言：以今月某日，於所部宣城县谢亭乡百姓姚德家，获白鼠一，素毛毵然，净若冰雪，体貌闲暇，异於其伦。臣闻白者少阴之色也，鼠者阴奸人之象也。夫以昼伏夜动之质，穴社穿墉之姿，而乃禀金方之正色，投笼槛以驯扰，此盖小人革性之瑞，西戎授首之符，臣某中谢。臣又闻白虎白鼠，皆金行之祥也，且兽之大者，莫勇於虎，兽之小者，莫怯於鼠，前志有之曰：用之则如虎，不用则如鼠。则虎之与鼠，其类之极乎？臣愚以为天之意者，又以鼠警陛下耳。夫犬戎猾夏者乘金方气也，陛下若临之以律，防之以时则虽强如虎，将弱如鼠矣。陛下若临之失律，防之後时，则虽弱如鼠，将强如虎矣。今犬戎未灭，秋律始行，伏愿陛下鉴上天之炯诫，纳微臣之刍词，考金行从革之义，徵虎鼠强弱之势，则当西极月窟，率来王矣，况复蠢尔犬戎乎！
    ☆任瑗
    瑗，天宝朝官主客左司员外郎，出为明州刺史，乾元元年徙括州。
    ☆瑞麦赋
    建极惟皇，昭烁於光，出豫考卜，乘时省方。西自丰高阝，东巡洛阳，顺天游而有度，协日晷之云长。徵贤宣室，布政明堂，风雨时序，黎庶其康。尽物称瑞，穷灵委祥，明含日月，则阶萤恒秀；泽及草木，而陇麦登芳。於是辟离宫，通禁苑，睹兹瑞之所应，实皇恩之烛远。朝任得人，时惟贤相，九流分职，三旗协亮。称尧舜之允敷，同益赞而为唱。曰珍瑞麦，生我皇国，凌寒而秀，彰圣之德。愿载东观之书，以歌南薰之则，既而帝曰帝曰钦哉，天符聿来。俾予光於四表，惟尔翼於中台，念幽芳之遂性，知或之当材。且夫麦之为瑞，其德至矣，居寒自生，当暑荐美。含实珠净，耀芒锋起，既标咏於诗人，亦称奇於缣史。赏其於野，渐渐其秀，将嗣谷以登年，同凌霜而不茂。在昔唐叔，嘉禾伊育，昭彼周王，天人斯穆。令惟圣帝，此焉攸淑，涵之如春也，及昼而繁荣；就之如日也，来牟而纷郁。则有小儒，怡然鼓腹，照水镜之光鉴，参历选之题目，未登高而赋成，庶陈美於金竹者也。
    ☆程庭玉
    庭玉，天宝时擢书判拔萃科。
    ○对祭星判
    〈甲祭，司人沃盥执烛，而献人数未便陈玉彻奠。监祀纠其失仪。甲云：来岁美恶，岂玉能知？〉
    惟天生人，罔不克，所以陈玉帛，奉粢盛。启蛰而郊，方祈岁稔，献羔而祀，用叶时和。甲也有司，名参主祭，肃恒厥德，明恕而行，既沃盥以告虔，爰执烛崦祗事。《箫韶》始奏，谓丹凤之来仪；奠献乖方，实爽鸠之是问，礼亏陈玉，祭则彻悬，虽以岁美为辞，其如失礼贻谴，在祀之礼谁其舍诸？
    ☆屈突滑
    滑，天宝时擢书判拔萃科。
    ○对举似已者判
    〈丙充使举似已者，御史纠按。丙称但成三物，唯善能之。〉
    天生蒸人，树君以牧；国有理体，得贤其昌。丙人伊何？縻我好爵。发挥王化，对扬天休。整日驭以观风，驾星轺而问俗；方欲庶绩其凝，伊又九功式序。搜遗逸於岩薮，访才能於草泽，举不失德，推皆似已。既无替於拔茅，变何惭於擢（一作折）桂，且鲧则废命，禹乃嗣兴。奚其归老，午也膺职。内不子避，外惟雠举。建兹一官，成彼三物；自叶汇征之吉，宁失鹤鸣之义。宪司所纠，诚为妄作。不能沮劝，忽肆淫刑。参则不敏，未敢从命。
    ☆屈突氵
    氵，天宝时擢书判拔萃科。
    ○对毁濯龙泉判
    〈舆人毁濯龙泉，或失其利。杨氏因形胜兴废业，邑人诉劳役不服事。〉
    道达沟渎，利川源，允符礼经，克茂邦政。启塞苟失，艰荒荐臻，惟彼濯龙，称善利物。不贵离毕之泽，惟俟决渠之降，奚其毁败，讵润沟塍。遂使“彼黍离离”，竟无成於东作，“我稷翼翼”，岂有收於南亩？而上膺帝泽，下亏业，伊舆人之是除，同汉相之斯废。杨氏以量彼地势，度兹土宜，兴继绝业，如何不可？既月长而日引，亦暂劳而永逸，邑人之诉，稍乖常典。此而不罚，谁谓其宜。
    ☆贺兰贲
    贲，元宗朝擢书判拔萃科。
    ○对不受征判
    〈甲有赐田，不受征税。〉
    分画郊圻，敬慎封守，必正其经界，均其牧井。故上行其理，而下得其和，虽分制之有常，盖贵贱之异等。夫亩不税，所以备公私；圭田无征，所以洁祀。理其昭著，礼有明文，岂有伐冰之家，同於击壤之伍。甲之不受，诚谓其宜。
    ☆薛骥
    骥，元宗朝擢书判拔萃科。
    ○对家僮视天判
    〈甲於庭中作小楼，令家僮更直于上视天。乙告违法。甲云：专心候业。不伏。〉
    仰观俯察，通幽洞微，明分野之灾祥，知废兴之休咎。故汉皇应，瑞日扬光，宋景推诚，妖星退舍。所以标之甲令，著自前经，苟非主司，习者多罪。甲官非冯氏，名在平人，诗书为席上之珍，无闻教子；图纬岂门庭之事，辄训家僮。公然有违，法在无赦，难专候业，定欲窥天。措之罪刑，应须抢地，乙告非法，既叶公途。请条约章，无容词诉。
    ☆解贲
    贲，天宝时擢书判拔萃科。
    ○对元日奏事上殿不脱剑履判
    土惟三分，爵有五等，懋勋庸而赐禄，加道德以受封。故郑伯虢公，旌於於家，ガ侯曲逆，表乎汉代。咸以胥宁帝道，宣翼王室，上殿而剑履不脱，立朝而赞拜不名，贵之与尊，粲然明矣。景也元朝上寿，百辟齐列，敷奏昌言，对扬休命，远叶萧何之轨，复同子孟之躅。若三台是职，雅符周典；如一命才登，须遵汉律。
    ○对燕弓矢舞判
    〈燕国子以弓矢舞，乐师巡列将挞之。曰氏诏来瞽皋。〉
    国有大会，式敷燕礼，大乐允厘，万舞斯列。或陈干戚，或执羽旄，与天地而同和，在神人以咸若。惟彼国子，师于胶庠，将谐搏拊之节，遂列弓矢之制。实遵古典，岂紊彝章？乐师所巡，奚妄加挞？祭用蕤姑，徵羽乃遗其一声；飨以空桑，孤竹或全於九变。春秋兴废，盖宗伯之常礼；尊卑抑扬，实伶官之本职。何懵大体，忽深尤，审乐不愆，子焉斯得？惟刑是恤，师也则忘，氏称过於师旷，知音曷同於季札。滥罚之咎，明以刑书。
    ☆邵润之
    润之，元宗时擢书判拔萃科。
    ○对伏日出何典宪判
    〈广汉等四郡，俗并不以庚日为伏。或问其故？云地气温暑，草木早生，异於中土，常自择伏日。既乖恒经，出何典宪。〉
</div>
    <div class="pagination">
<a href="全唐文_page242.html">上一页</a><span>...</span><a href="全唐文_page238.html">238</a><a href="全唐文_page239.html">239</a><a href="全唐文_page240.html">240</a><a href="全唐文_page241.html">241</a><a href="全唐文_page242.html">242</a><span class="current-page">243</span><a href="全唐文_page244.html">244</a><a href="全唐文_page245.html">245</a><a href="全唐文_page246.html">246</a><a href="全唐文_page247.html">247</a><a href="全唐文_page248.html">248</a><span>...</span><a href="全唐文_page244.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
