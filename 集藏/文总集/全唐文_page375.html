<!DOCTYPE html>
<html>
<head>
    <meta charset="UTF-8">
    <title>全唐文 - 第 375 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 375 页/共 603 页</h1>
    <div class="content">    ○谢宣慰状
    今日奉宣圣旨，以立皇太子制下，特赐宣示臣者。奉诏命，欢失容。伏以时属升平，运逢交泰，陛下思固大本，以承鸿休，爰命元良，式昭茂典。无疆之祚惟永，至德之光日宣，亿兆生灵，鼓舞欣戴。臣猥惟浅陋，获奉轩墀，特降睿慈，俯赐宣示，以荣为荷，倍百常情。
    ○论裴均进银器状
    陛下圣明之德，超迈百王，英特之姿，跨越千古，察百役之繁猥，愍万姓之愁苦，念杼轴之积弊，知奸臣之徇私：外以进入为名，内以贿遗为计，厚敛於下，半入其家。所以特降鸿恩，大拯颓俗，罢方镇不时之贡，禁天下无艺之费，苏息下民，革除宿弊。颁宣理之日，遐迩必臻，感恩涕泣，仰听歌舞，更相谓曰：“不图今日，复睹圣时。”利泽布於四海，德施周於万类，家吟户咏，气舒目明。才及数月，今自废罢，受纳裴均所进银器。天下之人，皆谓诏书不信，必谓陛下以财货为先，此人非益於圣德也。且裴均行不繇道，奸以事君，固违制书，敢进银器，此是试陛下之意，若不容纳，必知英主不可以利，则须恭守典宪，尊朝廷，若为受领，则知圣怀必可以财动，因此厚敛於下，此不忠不诚之大罪也。倘陛下以裴均位当藩镇，官极崇显，未能行法，以惩奸人，伏望准制书令度支收纳，既不违敕文，又免入内库，无亏圣政，以示外方。
    ○论卢从史请用兵事状
    从史比来事迹，彰露颇多，意不自安，务欲生事，所以曲陈利害，频献计谋，冀许用兵，求姑息。今亲领士马，欲往邢，假以就粮，实为动众，去就之际，情状可知。伏愿圣德，备详端绪，用绝其情，不许此行事。臣愚窃料从史，必更密陈利害，求动师旅，为输忠诚，苟私於身，非利於国，更有奏请。伏望以此堤防。
    ○论张茂昭事状
    伏以茂昭举家朝觐，河北都无此例，虽本情自任不得，在外体殊可嘉称，须降恩荣，以存激劝。今迪简除易定节度，茂昭便是前衡，行理之间，恐非稳便。又所随将健，悉属定州，茂昭寂寞，於体非宜。伏望圣恩速除茂昭一官，并专使宣谕，从将校悉令取茂昭处分，到京别有进止。如此处置，实协事情，谨具奏闻，伏候圣旨。
    ○论简勘杨凭家产状
    伏以杨凭犯赃，宪司推勘，举正朝典，肃清人心，此盖理之宜然，法度之当尔。臣但不知杨凭所犯轻重，若所坐只缘赃污，法令且有明文，合待推勘事终後，徵赃定罪。今所与宗儒诏，令一物已上，具数闻奏。即宗儒受诏之日，便合勘责家资，远近流传，有似簿录。凡簿录家产，皆是逆人，至犯赃不合同例。伏以圣恩再三，立法度必归至公。事礼之间，贵於允当，臣苟有所见，不敢不陈。
    ○论德音事状
    今日奉宣圣旨如前。臣等伏以时旱稍久，圣虑时深，思降德音，除人疾苦。比来方镇，过有进奉，因此聚敛，恣为剥害，遂使百姓积怨悉之气，陛下有纳进之名。臣虽频奏，已蒙宽纳，今特有处分，使载在德音，实王政之大猷，为时事之切务，上符天意，下感人心。和气既通，甘泽必应。其合进奉外，尚虑方镇私有聚敛者，但德音严加约束，如有违越，令在必行，仍令御史台及出使郎官、御史察访闻奏。比来制敕虽下，多至因循不守，患在赏罚不立，不患朝廷不知，圣心不移，下谁敢犯？其岭南风俗，百姓多卖买，不得驱掠百姓为口，禁止条约，犯者依前令有司纠察闻奏。横贼扰乱，皆由於此，今有明敕处分，足以感动其心。
    ○贺德音状
    伏以圣恩缘时稍愆旱，特发德音，诚意忧勤，每事节俭，停罢进奉，降免囚徒，厩马宫人，既从减省，私率公债，又悉蠲除，戒长吏之贪求，禁远人之驱掠，大革时弊，特出圣怀，下感人心，上符天意，实帝王之盛事，为史策之辉光。斯则唐尧虞舜之明，未过於此；贞观开元之盛，复睹於今。鼓舞亿兆之欢心，丕降至诚之德意。泽以周地，阴阳之候自和；德既动天，云雨之施何远？臣等叨居近地，获奉圣时，感忭忻劝，实倍常品。
    ○论许遂振进奉请驿递送至上都状
    伏以本置馆驿，缘使命，有司所支食料减刻，已恐不充，今若进奉货财，悉令馆驿递送，岂唯馆驿不济，实虑州县难堪。且财货数多，差夫递送，便须防援，转益劳烦。伏恐人力凋残，物议喧谤。况馆驿所破，并是官钱，虚有省脚之名，实致扰人之弊。傥若有利无害，承前久合行之；脱若诸道悉然，即是制度紊乱。事伤圣政，不敢不言。伏望与遂振诏中处分，且依旧例，庶望公私通济，事体合宜。其诏草未撰，伏望圣旨。
    ○论延州事宜状
    延州所管皆新蕃人，比来部落扰动，多因官吏贪克，失於恩信，务於诛求，致控制无方，威惠不及。塞门要地，切在镇安，自朝廷初除延劳领，延州众情，即以为未当其选，今沙陀等果有不安，抚驭之间，必有所失。恐日久转弊，须务远图。伏望圣恩令别择才识相当者充刺史，辞对之日，赐其诫敕，冀种落怀附，皇风宣畅，俯接京畿，使知典法。谨具奏闻，伏惟圣旨。
    ○论易定事宜状
    臣访闻易定事宜，今实蹙迫，人情惶骇，迪简忧危。盖缘府库空虚，村乡匮竭，赏给将士，徒设空言，密近强邻，势有反变。况易定地当要害，深在河北腹中，此镇不可不存，此急不可不救。又闻迪简以衣粮阙绝，解还军徒至多。以臣愚虑，便恐致乱。何者？易定举军归国，将谓从此保安，今乃困迫於前时，退散於今日，惧怨恨之辈，潜蓄奸谋，邻道诱扇，便生变故。事若一失，岂可复收？欲令诸道可以效顺，以此之故，不可不忧。今所赐绫绢五万匹，臣窃恐太少，赏给用度，未济事机。伏望圣恩更赐五万匹，通前十万匹，即冀救其急切，副彼忧危，稍悦人心，永便国计。安危所系，不敢不陈。
    ○兵部尚书王绍神道碑
    元和九年冬十一月晦，银青光禄大夫兵部尚书判户部事上柱国太原郡公食邑二千户王公殁於位。君失所重，人怀其旧。大事在戎，以宁祸乱，公实居兵部；聚人曰财，以迁有无，公实领地官。天子以兵、赋之柄俾於公，公以忠劳之力事於上。垂玉佩，累金印，锡锡剑，书社开国，郁积公望，绸缪主恩，出入三朝，始终二纪，非重而何？非旧而何？
    公讳绍，字德素。其先秦将翦之後，翦孙离，楚汉之际，以秦围赵，死於师，子孙家於太原，世为令族。曾祖威，衡州耒阳令；祖思献，襄州襄阳令；父瑞，工部员外郎，及公贵，累赠礼部尚书。咸以盛时，沉於下位，积有德，宜生达人。公，尚书第三子也，少以厚实为士友所重。太师颜鲁公守吴兴，特器之，表授武康尉。相国萧徐公察守冯翊，并随府授檄。丁继太夫人忧，服除，累授殿中侍御史江西观察推官，遂践台阁，自仓部员外郎迁户部、兵部郎中，专判户部事。未半岁，超拜户部侍郎，宠赐金紫，复加朝散大夫，即旧官判度支，特迁户部尚书，所领仍旧。顺宗谅暗，奸竖窃柄，拜工部尚书，以钱谷自（阙）俾去异己，诚私计也。上即位，天下文明，彝伦攸叙，检校吏部尚书东都留守判都省事兼御史大夫，充东都畿汝州都防御使，保厘东郊，镇卫旧都，风令既行，奸盗出奔。迁检校尚书右仆射徐州刺史兼御史大夫，充武宁军节度支度营田兼徐、泗、宿、濠等州观察处置等使。居镇六年，复徵拜兵部尚书。明年春，诏兼判户部事。在位三岁，享龄七十有二，彻席於长安永乐里之私第。优诏追赠尚书右仆射。长子前门下省典仪元泰，次子剑南东川节度掌书记大理评事摄监察御史元质，幼子前右威卫仓曹参军元弼等，克禀《诗》《礼》，备著文行。以十年秋八月四日，奉窀穸於万年县之洪固乡，以夫人赠西河郡夫人相李氏焉。夫人故河南少尹知府事赠工部侍郎造之长女，茂於懿范，归於令人，先公而殁，距兹十九年矣。异时同穴，周公之制也。
    夫君子之行己事上也，必执心而端其始，立事而保其中，践道而要其终。当建中末，盗起毂下，乘舆南狩，巴梁厄区，藏空虚，武旅气下，德宗色动。公时为御史大夫包佶水陆运盐铁判官，怀章表，披荆棘，悬束车马，陵践山谷，达本府之诚恳策书，献当使金彩缣帛，烂若波涛，积如邱陵。上於是敷大号以布天地之施，士由是濡厚泽以奋雷霆之用。将加宠授，以奖忠劳，公方以国难疚怀，求以诏书复命。致远之度，当时所称。岂不曰有其始乎？贞元中，公以材智任职忠勤，注意不疑，可以进退海内之士，可以绾摄天下之柄，人心所倾，台位如寄。公理财以义，下不厌其取；处权以道，上不恶其专。内守持盈之诫，外宏推美之度，及门而进，与公同升，布於显列，由乎阴骘，诚无二事，绩著一心。岂不曰有其中乎？元和初，徐方丧师，帅人怙乱，乐於祸以幸其利，鼓其变以成其私，氛已凝，气焰方作。公授钺以出，投袂而驰，倍道而乘其未备，轻骑而出其不意，先迷得主，大众归心。於是安进达以三百骑叛於河城，械系而行乎军令；唐重靖以一千人奔於甬桥，檄召而收其武力。散私积以劳赏，发义徒以弊，推以诚信，涤其疵瑕，顽固革心，疆内如春。武经戎略，存为故事。岂不曰有其终乎？是三者，忠存於国，政在於人，遗绩未映，美化犹新。况乎显持世权，阴行相事，造膝承顾，沃心献议，注百辟之耳目，奔九流之车骑，入司国赋之重，出膺邦阃之寄，考终厥命，归全於位。非夫贞固干事，明哲保身，曷以臻於是乎。然则篆贞珉，表陵谷，庶乎实德，宜无愧辞。其洪纤之迹，显晦之用，应机之速，奋才以光赫其位，得君以薰灼於时，备用於陇西之状，精核於宏农之志。今所书，大者远者而已。文有详略，盖《春秋》之义焉。铭曰：
    天赋才兮遇有期，臣择君兮审厥时。公之达兮世所资，道之行兮人罕窥。国榷兮家以肥，庭邦赋兮物不欺。人意倾兮主念随，阴德及兮显命施。龙上空兮盗乘机，位阳尊兮奸用奇。圣运启兮大人造，王气荡兮英风扫。用邦镇兮徐方道，洛邑思兮彭城祷。顺者化兮叛者讨，肃如霜兮偃如草。中外便兮恩宠殊，迁司马兮领司徒。趋丹墀兮伏青蒲，杜私门兮辟公途。期方远兮帝命俞，运何屈兮吾道孤。松楸列兮龟筮符，琬玉琢兮陵谷虞。往矣已焉兮噫б呜呼！
    ●卷六百四十七
    ☆元稹（一）
    稹，字微之，河南人。擢明经判入等，补校书郎。元和元年举制科，对策第一，拜左拾遗。穆宗朝擢祠部郎中知制诰，入翰林为承旨学士。长庆二年进同中书门下平章事，贬同州刺史，改浙东观察使。太和四年拜武昌节度使。卒年五十三，赠右仆射。
    ○奉制试乐为御赋（以“和乐行道之本”为韵，依次用）
    臣伏奉庚寅之诏曰：“天子以乐为御，其义则那。”臣以为引重任者无御不可，播盛德者非乐而何。蟠乎地而际乎天，周流既超於马力；发乎迩而应乎远，驰声亦倍於銮和。喻之为至，此实居多。大道既移，则舞行象成於覆载；小戎或驾，则琴音决胜於驺歌。故圣王取彼然，喻诸沃若。制其节奏，戒乎行作。听《祈招》之什，冀绝迹於奔车；赋《盘游》之词，俾虑危於朽索。是以南薰驰而虞德盛，北里骋而殷道恶。控海内，当并骛於勋华；执人柄，岂争功於良乐。斯御也，动无险阻，发自和平。周旋罔害，欢爱则行。止之而优游灵府，推之而浃洽寰瀛。非劳辕轭，但布茎英。陋乎足迹，运以精诚。尔或驰驱，难期於无灾无害；我之步骤，乃在於大鸣小鸣。故曰：得禽而诡遇，不如率兽以仁声。且跋涉者疲於山川，条畅者格乎穹昊。慕入律而百蛮麇至，锡有功而诸侯轨道。岂出户庭，非专击考。乘六气之辨，哂六辔之徒施；鼓八风而行，知八骏之非宝。於是屏造父，命後夔。或无声而至矣，或先进以道之。岂独周域中而利其衔策，亦将肥天下而沦乎肤肌。若此，则宇宙盖由乎一马，牵制尽在於四维。虽质文更变，而公共操持。莫不得之者昌，失之者损。俗化清而鞭扑废，和顺积而车书混。故臣稹前跪而言曰：“引重任者御为之先，播盛德者乐为之本。伏惟皇帝陛下推是心而居其奥，臣徒欲贡所闻而安敢窥其阃。”
    ○善歌如贯珠赋（以“声气圆直，有如贯珠”为韵，依次用）
    珠以编次，歌有继声。美绵绵而不绝，状累累以相成。偏佳朗畅，屡比圆明。度雕梁而暗绕，误缀网之频惊。响象而然，非谓结之以绳约；气至则尔，故可贯之以精诚。原夫以节为珠，以声为纬。渐杳杳而无极，以多多而益贵。悠扬绿水，讶合浦之同归；缭绕青霄，环五星之一气。望明月而宛转，感潜鲛之欷。若非象照乘之珍，安能忘在齐之味。其始也，长言逦迤，度曲缠绵。吟断章而离离若间，引妙啭而一一皆圆。小大虽伦，离朱视之而不见；唱和相续，师乙美之而谓连。当其拂树弥长，凌风乍直，意出弹者与高音而臻极；及夫属思渐繁，因声屡有，想无胫者随促节而奔走。以洞彻为精英，比瑕疵於能否。次第其韵，且殷勤於士衡之文；上下其音，谓低昂於游女之手。窈窕远矣，徘徊绎如。仿佛成象，玲珑构虚。频寄词於章句之末，愿连光於咳唾之馀。清而且圆，直而不散。方同累丸之重叠，岂比沉泉之撩乱。惧无知者，初悯默於暗投；善则返之，乃因循於旧贯。美清泠而发越，忆辉光之璀璨。始终虽异，细大靡殊。中规矩於圆折，成条贯以萦纡。似是而非，赋《湛露》则方惊缀冕；有声无实，歌《芳树》而空想垂珠。美恶难掩，前後不逾。亦比抡材而至者，岂独善歌之谓乎。
    ○镇圭赋（以“王者端拱，四维镇宁”为韵，依次用）
    天子之镇圭，十有二寸其长。义在抚十有二州之域，而为亿兆之王。圭比德焉，所以表特达之美；镇大名也，有以示弹压之强。以之徵守，则有土之臣至；以之恤患，则受灾之地康。当宁无为於南面，朝日有事於东方。会百辟而执之，班五瑞於来者。作山龙之端表，我则清光皎然；杂蒲谷以成行，尔则鞠躬如也。想夫彤闱乍晓，碧砌生寒。当玉座而高居，状中峰之冠瑶岫；透炉烟而迥出，意秋月之压□端。是以圣後矜持，庶寮瞻重。安八荒於度内，故捧必当心；握万务於掌中，故大不盈拱。映冕旒则枢星缀，间黼黻而琼枝花拥。岂独使威仪可观，亦以明社稷有奉。美哉圣人之制器也，靡不有类。锐上以象天，方下而法地。备采章以尽饰，彖崇高而定位。夫众色不可以杂施，依方面之正者惟五；群山不可以咸写，选域中之大者有四。尽举凡而得一，故相传而莫二。义存敬慎，道在底绥。详观组约，足辨操持。俾经制之不乱，若缲藉之相维。况国家备物继周，垂衣体舜。自天有命，非因桐叶而封唐；提象握机，故配土行而执镇。岂惟传历代之瑞宝，抑亦彰受命之符信者也。重曰：圭，锐也，睿作思而百志灵；镇，安也，安於道而万物宁。亦尝三复斯名矣，所以表道德之惟馨。若此则君为道之本，器乃道之形。苟能据於道而依於德，亦可以执无名之璞，而逍遥乎大庭。
    ○观兵部马射赋（以“艺成而动，举必有功”为韵）
    大司马以驰射而选才，众君子皆注目而观艺。至张侯之所，乃执弓而誓。誓曰：“今皇帝制羽舞以敷文德，择材官而奋武卫。兼以超乘者为雄，不惟中鹄者得祭。用先才捷，志亦和平。以多马为能，故以马为试；以得鹿为美，故以鹿为正。岂独武人之利，实惟君子之争。”射得皆曰：“诺，虽五善之未习，庶一举而有成。”於是马逸癸癸，士勇亻丕亻丕。蓄锐气，候歌诗。初听《采》之章，共调白羽；次逞穿杨之妙，忽纵青丝。旁瞻突过，咸惧发迟。冀骥足之展矣，翻猿臂而射之。挥弓电掣，激矢风追。方当耦象，决裂丽龟。砉尔摧班，示偏工於小者；安然飞，故无忧於殆而。信候蹄之不爽，则舍拔之无遗。故司射举旌以效胜，曰：“尔能克备，我爵可期。贾馀勇者，宜乘破竹之势；善量力者，当引负薪之辞。”由是靡不争先，莫肯为後。皆曰：“措丕於肘，十得其九，忝明试者，亦何尝而不有；破的之术，万不失一，凡献艺者，岂自疑於无必？”冲冠发怒，扬鞭气逸。引满雷砰，腾凌飙疾。皆穷百中之妙，尽由一札而出。乃知来者之艺，盖亦前人之匹。若此则蹲甲壮基，扬觯观孔。信一场之独擅，终六辔之未总。岂比乎浮□迥度，开月影而弯环；骤雨横飞，挟星精而摇动。虽当至理，不忘庸功。天子垂衣，俨鸩行於北阙；夏官司马，阅骑从於南宫。贡士之程，职思其举。会款塞五方之俗，观校埒百夫之御。得隽为雄，唯能是与。星郎草奏，上献拱辰之防；天骄解颜，喜见射雕之侣。客独顾之而笑曰：“此盖有司之拔萃，固非吾君之右汝。我有笔阵与词锋，可以偃干戈而息戎旅。”司文者闻之而惊曰：“尔其自砺於尔躬，吾将献尔於王所。”
    ○郊天日五色祥云赋（以题为韵）
    臣奉某日诏书曰：“惟元祀月正之三日，将有事於南郊。”直端门而未出，天锡予以灵瑞。是何祥而何吉？臣拜稽首，敢言其实。陛下乘五位而出震，迎五帝而郊天。五方腾其粹气，故云五色以相宣。控坛乍直，捧日初圆。兽蹲而龙鳞熠熠，鸟而凤翼翩翩。羽盖凝而轩皇暂驻，风马驾而王母欲前。影带常，疑错绣之遥动；昭章文物，比ゼ锦之相连。观之者无小无大，谓之曰若烟非烟。昔者《卿云》作歌於虞舜，《白云》著词於汉武。皆望而为言，非仰观而遂睹。今陛下德至天地，恩覃草莽，当翠辇黄屋之方行，见金枝玉叶之可数。陋泰山之触石方出，鄙高唐之举袂如舞。昭布於公侯卿士，莫不称万岁者三；并美於麟凤龟龙，可以与四灵而五。於是载笔氏书百辟之词曰：“郁郁纷纷，庆霄之云。古有尧舜，幸得以为君。”象胥氏译四夷之歌曰：“炜炜煌煌，天子之祥。唐有神圣，莫敢不来王。”帝用愀然曰：“予何力？泽未周於四海，云胡为而五色。来尔群後，举尔众职。因五行以修五事，由五常以厚五德，正五刑以去五虐，繁五稼以除五贼。苟顺夫人理之父子君臣，安知夫云物之赤黄苍黑。进我辇路，就我陶匏。虽有光华之万状，不若丰穰於四郊。”凡百庶寮，相趋而顾。稍疑江上之绮，果异封中之素。补天者虽欲抑之而不出，吞笔者安可寝之而无赋？越明日，臣稹咏霈泽於鸡竿之前，睹斯云散之为五采之湛露。
    ○范传式可河南府寿安县令制
    敕：范传式：御史府多以法律见徵，苟覆视之不明，於薄责而何逭？传式在先朝时，尝为监察御史。会孙革以厩牧竞田之狱来上，朝廷意其未具，复命传式理之。不能精求，尽以前却，使岐人众来告我，职尔之由。须示薄惩，用明失实。嗟乎！长人之吏，信在言前。当革非心，无因故态，过而不改，宁罔後艰。
    ○王炅等升秩制
    敕：王炅等：乃祖乃父，勤劳邦家，佐吾先臣相国，捍患摧凶，世为勋籍。故吾闻成德诸将，心犹悚然。尔等初丧元戎，能以众整，送迎新旧之际，不无夙夜之劳。言念功庸，宜升秩序。（阙二字）宪署命之崇班，特示加恩，匪用彝典。
    ○高端等授官制
    敕：高端等：《周官》岁终则稽其医事，以制其食，斯亦赏劳之典也。尔等皆执艺术，待诏公车，和六饮六膳以会其时，察五色五声以知其变。朕尝因苦口，必念沃心，每思药石之臣，咸听肺肝之语。凡百多士，无以美爱予。因尔厥官，用警有位。
    ○李昆可权知滑州司马兼监察御史制
    敕：李昆：日者王承元以成德丧师之状来告，尔实将之，能使承元之意上通，朝廷之泽下究，昆有力焉。将议奖劳，是宜迁秩，郡丞宪吏，用表兼荣。
    ○刘颇可河中府河西县令制
    敕：刘颇：朕以自而北，夷夏杂居，号为难理，乃诏执事求才，以绥怀控压之者。皆曰颇在兹选，且言其伐蔡之役，常参谋於怀汝之师，部分弛张，允协军政，遂命试领银州郡事。众庶宁附，边人宜之，连帅以闻，议请甄奖。河西近边，择吏惟精，勿吝牛刀，为我烹割。
    ○王迪贬永州司马制
    敕：王迪：为吏不廉，受贿六千馀万，据其赃罪，合重条。言事者以为伐蔡之时，陷其家属，适遭蜂虿，并为鲸鲵，尚念尔於兹，当从末减，议迁郡佐，无忘悛心，可守永州司马员外置同正员，仍所在驿发遣。
    ○王悦等可昭武校尉行左千牛备身制
    敕：执千牛刀以侍奉吾左右者，命子弟之选也。庄宪皇後侄王悦等，或勋戚荫馀，或公卿贵胤，佩Δ有趋跄之美，释褐参侍从之荣，勉奉我朝廷之仪，敬顺尔父兄之教。可依前件。
    ○崔适等可翊麾校尉守左千牛备身制
    敕：三品子崔适等：左右备身，在吾旒之侧，非贵游子弟之可亲信者，不在选中。尔等阀阅甚崇，教诲斯至，事我犹事父，畏法犹畏师，勿惰勿佻，以期无诲，斯可与成人并行於朝廷矣。
    ○姚文寿可冠军大将军右监门卫将军知内侍省事制
    敕：姚文寿：出入中外，备尝剧职，静以自胜，高而益谦。先皇帝以其忠愿谨信，知书有文，每决务宫中，付以密命，已事而复，终无漏言。朕方藉良能，夺其情礼，起自哀疚，命为监临。和而有常，威而不侮，修身处众，两得其宜。忧服既除，庸功可奖，崇阶厚秩，兼以命之。无忘慎修，用副毗倚。
    ○徐智岌可云麾将军右监门卫将军知内侍省事制
    敕：徐智岌：之地，後稷、公刘之所理也，俗饶稼穑，土宜六扰，内郊圻，外攘夷狄。故吾特命《礼》《乐》《诗》《书》之上将，俾为长城；立监临戎，亦慎兹选。以尔自更事任，已著公方，端介而不失人心，谦和而能宣朕命，宠以将军之号，仍加内省之荣。复职旧藩，勉终前效。
    ○邵常政等可内侍省内谒者监制
    敕：天子有内诸臣，所以参侍奉，备传达，而将外诸臣之复也。其或久更事任，绩效甄明者，必择其良能而分命焉。元从兴元朝议郎行内侍邵常政等，或扈从於艰难之际，或服勤著廉善之名，宜序班资，用优阶秩。夫奠东司而临象教，尔无忘於肃清；将成命以察戎行，尔无忘於畏慎；正闱闼以亲宾客，尔无忘於敬恭。行是三者，可以长守其禄位，而不离於荣近矣。各扬尔职，称朕意焉。可依前件。
    ○宋常春等可内侍省内仆局令制
    敕：近制选内臣之善於其职者，监视诸镇，盖所以将我腹心之命，达於爪牙之士也。宣义郎行内侍宋常春等，皆以谨信多才，得参侍从，更掌上府，尢见吏能，守官无毫发之暇，励己有冰霜之操。迹其声实，可备监临。汝其往哉，予用训尔：夫处众莫若顺，犯众则不安，约身莫若廉，奉身则不足。推是两者，引而伸之，然後入可以近天子之光，出可以护将军之旅矣。罔或失坠，以贻後艰。勉当柱国之荣，无忘立表之誓。全实可宣德郎行内侍省宫闱局令员外置同正员，常春可徵仕郎内侍省内仆局令员外置同正员。
    ○青州道渤海慎能至王侄大公则等授金吾将军放还蕃制
    敕：慎能至王侄大公则等：洲东之国，知义之道，与华夏同风者，尔辈是也。冒越深阻，和会於庭。予嘉乃诚，命以崇秩，用奋威卫，保尔恩荣。无怠无违，永作藩服。
    ○青州道渤海大定顺王侄大多英等授诸卫将军放还蕃制
    敕：大定顺王侄大多英等：我十有二卫将军，以率其属，皆匡备左右，为吾近臣，自非勋庸，不以轻授。以汝各贽琛赆，劳於梯航，俾耀远人，宜示恩宠。归抚尔类，知吾劝来。
    ○令狐楚等加阶制
    门下：朕闻君法天大，臣体君命，数名等威，上下以两。昔汉丞相金印紫绶，黄扉黑︶，亦所以异车服於百辟也。今朕宰相阶级不称，甚无谓焉。既当行庆之恩，宜用加崇之典。守门下侍郎同中书门下平章事赐紫金鱼袋令狐楚，端慎严恪，夙夜在公，按度悬衡，守而不失；守中书侍郎同中书门下平章事赐紫金鱼袋萧亻免，深敏敬恭，寤寐思理，伏蒲焚藁，知无不为；守中书侍郎同中书门下平章事赐紫金鱼袋段文昌，坦易坚白，风雨有常，推贤举能，如恐不及。咨汝三後，弼予一人，汝为股肱耳目以赉子，予敷心腹肾肠以告汝：汝其一乃志以奉上，周乃惠以接下，敬乃事以临官，是三者孙叔敖尝用之於楚矣，位愈高而士愈戴，禄愈厚而人愈怀。夫以朕之不敏不明，尚克用济，实赖吾二三臣朝夕之诲。《诗》云：“无言不酬，无德不报。”爰因进等之诏，用申交警之词，各竭乃诚，同底於道，康天下，平泰阶，而後越级之赐行焉。兹谓叙常，非以为报。楚可太中大夫，亻免可朝议大夫，文昌可中散大夫，馀各如故。
    ○萧亻免等加勋制
    某等：越正月，惟朕宪考集大命於朕躬，宅忧昏逾，罔克攸济。惟尔亻免屡赞大仪，以诏予一人；惟尔文昌作策度以道扬末命，俾小子审训弗违，时乃之休。王功曰勋，兹用报汝，尚克纳诲，母忘协心。铭於太常，永作元辅。
    ○萧亻免等加封爵制
    门下：列爵惟五，所以褒有德也。朝议大夫守门下侍郎同中书门下平章事上骑都尉袭徐国公赐紫金鱼袋萧亻免等，外抚四夷，内顺百度，同德比义，以尧舜之道事子，厥惟懋哉。遂行益地之诏，亻免乃让封於弟，亦协推恩，开国承家，永绥厥後，惟克恭敬，以和神人。
    ○李逢吉等加阶制
    某官李逢吉，是朕皇子时侍读也，忠孝之训，何尝忘之？惟秘洎，实为藩臣，克壮威猷，用以垣翰。杨造等祗事内外，夙夜惟寅。并沐前恩，递升荣级，上下有等，式示彝章。
    ○李光颜加阶制
    门下：朕闻有天下者，道德仁义以为理，城郭沟池以为固。故曰不教人战，是谓弃之，有备无患，可以应卒：此先王驱攘戎狄、保障黎元之大略也。五原居有夏灵庆之中，当蛇豕豺狼之突，将扌益咽喉之要，爰命腹心之臣，厥有成功，宜膺茂典。、宁、庆等州节度、观察、处置等使金紫光禄大夫检校司空兼州刺史上柱国武威郡开国公李光颜，气敌三军，心师百行，有卞庄之勇，守之以仁，有日之诚，济之以武，叱咤则风云回合，闲宴则樽俎周旋，盖文武之令才，真古今之良将。是以淮蔡之役，百胜功高，青齐之师，一面居最。朕以萧关尚警，马岭犹虞，五饵之诈可羞，百雉之城爰度，先是属役，每难其人，惟尔良能，果谐予愿，程功而不愆於素，讫事而不劳於人，比命有司，褒乃实力，佥曰：“古诸侯勋德优盛，则就加特进以宠之；我国家封植崇重，有朝请一字以异之。予嘉乃勤，兼用两者，兹谓上赏，尔惟钦哉！可特进，馀如故。
    ○王仲舒等加阶制
    门下：阶陛所以升堂奥也，历清贯者，亦由是而登进焉。国朝由散官而命为大夫者凡十一等，以银青、朝散为名者，非我特制，则不克授。盖门户有戟之荣，腰佩有龟纟呙之异也。朝议郎守中书舍人王仲舒等，或历职清近，代予格言；或分命藩方，宣我程品；或悬车以请老，或持节以临人；或亲或能，或劳或久，皆承霈泽之庆，宜当并命之荣。凡尔四十有三人，各服我休命，并朝散大夫，馀如故。
    ○郭钊等转勋制
    粤若十有二勋，以驭亲贤，以诏劳旧，以稽秩序，以行庆赐。而刑部尚书兼司农卿郭钊，实我元舅，寅亮朕躬。傅师洎肇，共司予言。发扬书命，亻贰教官。长财善物，证居环尹。夜警昼巡，堪致厥政。时惟旧老高阳而下五十有六人，分命内外，祗勤於理。越二月，发大号於天下，延宠庶官，锡尔崇勋，无替嘉命。
    ○武儒衡等加阶制
    某乙等：古人以朝散大夫为荣，是以自矜於歌咏，况今由是级者，则服色骤加，诚足贵矣。儒衡等皆吾内外之臣，并在贤能之选，顷因庆泽，第许崇阶。朕不食言，勉当嘉命。
    ○崔元略等加阶制
    某官某乙：阶之设二十有九，有庸有事，有叙有加。用是四者，以诏百吏。由郾而上至於元略，曰加曰叙；进而下至於景，曰事曰庸。光我侍从之臣，且优致政之老。诏贤诏德，於是乎在。堂奥益近，尔其敬之。
    ○故证等加阶制
    门下：宁远将军兼左金吾卫大将军御史大夫充左街使赐紫金鱼袋胡证等：近古赦天下，则勋秩阶爵，因缘而行，亦欲与卿大夫同美利也。尔等率其属部，分义甚明，皆吾劳臣，是有恩奖。益进荣级，宜其允恭。
    ○诸使收淄青叙录将士等授官爵勋制
    某等：能执干戈，讨定逋孽，功懋懋赏，厥惟旧哉。分命庶官，秩建五等，次用於十有二勋，式示等威，盖以劳之小大为上下也。
    ○剑南西川节度使下将士史宪等叙勋制
    门下：剑南西川节度使下准制叙勋将士朝议大夫试太子家令上护军史宪等：蜀、形胜之地也，南控蛮，西扌益戎羌，厉禁之劳，实赖汝三千八百六十有六人之力。使之必报，并赐崇勋。各懋乃诚，勖率以敬。可结前件。
    ○郑氏封才人制
    敕：古者天子设六宫以诏内理，是以《关雎》乐得淑女，忧在进贤，将听《鸡鸣》之诗，岂惟鱼贯之序。郑氏山东令族，海内良家，每师班女之文，尝慕樊姬之德，桃姿耀，兰行馨香。爰用择才，冀无伤善。勉当选进之重，无忘和平之心。
    ○第七女封公主制
    门下：长女等：抱子弄孙之荣，贵贱之大情也。朕以四海奉皇太後於南宫，问安之时，诸女侍侧。《螽斯》之庆，上慰慈颜；《鸠》之仁，内怀均养。虽华尚少，出阁未期，而汤沐先施，分封有据。宜加美号，以表令仪。可依前件，主者施行。
    ○王承宗母吴氏封齐国太夫人制
    敕：故成德军节度镇、冀、深、赵等州观察、处置等使金紫光禄大夫检校尚书左仆射赠侍中王承宗母燕国太夫人吴氏：鲁文在手，燕梦徵兰，道以匡夫，仁而训子。教日竭诚之操，义必资忠；戒陈婴自大之心，明於处顺。是以承宗辞代之际，承元领务之初，或辍哭以据床，每形言於忧国。人知趣向，道实光明，宜受进封之恩，用表贯霜之节。
    ○李妻韦氏封魏国夫人制
    敕：夫尊於朝，妇贵於室，由古道也。安有邦君之妻，而无汤沐之地乎？凉国公李妻韦氏，德宗皇帝之外孙也。笄年事，克有令仪，天荫虽高，犹执妇道。持其门户，使有姻族之和；奉其蘩，使有蒸尝之洁。当分阃之际，终无内顾之忧者，由此妇也。今积行累功，以致爵位，六迁重镇，名列上台，而韦氏犹限彝章，未尝开国，甚不称也。因大名之邦，式建小君之号，可封魏国夫人。
    ○赠田宏正等父制
    门下：朕闻昔者明王之以孝理天下也，莫不因严以教敬，推类以明恩。朕以眇身，钦承大宝，为亿兆人之君父，奉十一圣之宗祧。捧乌号知群臣有良弓之思，瞻彼苍念群臣有所天之感。是用仲月五日，申命有司，大锡追崇，式彰馀庆。而魏博等州节度、观察、处置等使魏州大都督府长史田宏正亡父赠兵部尚书庭等，教必以忠，殁而不朽。茂仲弓之德，而位屈当年；副孔父之恭，而福流来裔。惟尔宏正，为朕方叔，以殿大邦；惟尔夷简，为朕河间，（李夷简宗室宰相，故云）以光宗籍；惟尔度，为朕吕望，以司专征。子有劳於王家，父岂忘於锡命，进以师长之赠，加之保傅之尊。咨尔三臣，告是五庙，永锡忠孝，赉於邦家。可依前件。
</div>
    <div class="pagination">
<a href="全唐文_page374.html">上一页</a><span>...</span><a href="全唐文_page370.html">370</a><a href="全唐文_page371.html">371</a><a href="全唐文_page372.html">372</a><a href="全唐文_page373.html">373</a><a href="全唐文_page374.html">374</a><span class="current-page">375</span><a href="全唐文_page376.html">376</a><a href="全唐文_page377.html">377</a><a href="全唐文_page378.html">378</a><a href="全唐文_page379.html">379</a><a href="全唐文_page380.html">380</a><span>...</span><a href="全唐文_page376.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
