<!DOCTYPE html>
<html>
<head>
    <meta charset="UTF-8">
    <title>古文辞类纂 - 第 28 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古文辞类纂 - 第 28 页/共 46 页</h1>
    <div class="content">　　又曰：“功大者，其所以自奉也博。妻与子，皆养于我者也。吾能薄而功小，不有之可也。又吾所谓劳力者，若立吾家而力不足，则心又劳也。一身而二任焉，虽圣者不可能也。”
　　愈始闻而惑之，又从而思之，盖贤者也，盖所谓独善其身者也。然吾有讥焉，谓其自为也过多，其为人也过少，其学杨、朱之道者耶？杨之道，不肯拔我一毛而利天下，而夫人以有家为劳心，不肯一动其心以畜其妻子，其肯劳其心以为人乎哉？虽然，其贤于世之患不得之而患失之、以济其生之欲、贪邪而亡道以丧其身者，其亦远矣！又其言有可以警余者，故余为之传而自鉴焉。
　　○柳子厚种树郭橐驼传
　　郭橐驼，不知始何名。病偻，隆然伏行，有类橐驼者，故乡人号之“驼”。驼闻之曰：“甚善，名我固当。”因舍其名，亦自谓“橐驼”石。
　　其乡曰丰乐乡，在长安西。驼业种树，凡长安豪富人为观游及卖果者，皆争迎取养。视驼所种树，或移徙，无不活；且硕茂蚤实以蕃。他植者虽窥伺效慕，莫能如也。
　　有问之，对曰：“橐驼非能使木寿且孳也，能顺木之天，以致其性焉耳。凡植木之性，其本欲舒，其培欲平，其土欲故，其筑欲密。既然已，勿动勿虑，去不复顾。其莳也若子，其置也若弃，则其天者全而其性得矣。故吾不害其长而已，非有能硕茂之也；不抑耗其实而已，非有能蚤而蕃之也。他植者则不然，根拳而土易，其培之也，若不过焉，则不及焉。有能反是者，则又爱之太恩，忧之太勤，旦视而暮抚，已去而复顾；甚者爪其肤以验其生枯，摇其本以观其疏密，而木之性日以离矣。虽曰爱之，其实害之；虽曰忧之，其实仇之：故不我若也。吾又何能为哉？”
　　问者曰：“以子之道，移之官理，可乎？”驼曰：“我知种树而已。理，非吾业也。然吾居乡，见长人者好烦其令，若甚怜焉，而卒以祸。旦暮吏来而呼曰：‘官命促尔耕，勖尔植，督尔获，蚤缲尔绪，蚤织尔缕，字而幼孩，遂而鸡豚。’鸣鼓而聚之，击木而召之。吾小人辍飧饔以劳吏者，且不得暇，又何以蕃吾生而安吾性耶？故病且怠。若是，则与吾业者，其亦有类乎？”
　　问者嘻曰：“不亦善夫！吾问养树，得养人术。”传其事，以为官戒也。
　　○苏子瞻方山子传
　　方山子，光、黄间隐人也。少时慕朱家、郭解为人，闾里之侠皆宗之。稍壮，折节读书，欲以此驰骋当世，然终不遇。晚乃遁于光、黄间，曰岐亭。庵居蔬食，不与世相闻。弃车马，毁冠服，徒步往来山中，人莫识也。见其所著帽，方耸而高，曰：“此岂古方山冠之遗像乎！”因谓之方山子。
　　余谪居于黄，过岐亭，适见焉。曰：“乌呼！此吾故人陈慥季常也，何为而在此？”方山子亦矍然问余所以至此者。余告之故，俯而不答，仰而笑，呼余宿其家，环堵萧然，而妻子奴婢皆有自得之意。余既耸然异之，独念方山子少时，使酒好剑，用财如粪土。前十有九年，余在岐山，见方山子从两骑，挟二矢，游西山，鹊起于前，使骑逐而射之，不获，方山子怒马独出，一发得之。因与余马上论用兵及古今成败，自谓一世豪士。今几日耳，精悍之色，犹见于眉间，而岂山中之人哉？
　　然方山子世有勋阀，当得官，使从事于其间，今已显闻。而其家在洛阳，园宅壮丽，与公侯等。河北有田，岁得帛千匹，亦足以富乐。皆弃不取，独来穷山中，此岂无得而然哉？
　　余闻光、黄间多异人，往往佯狂垢污，不可得而见，方山子傥见之与！
　　○王介甫兵部知制诰谢公行状
　　公讳绛，字希深，其先陈郡阳夏人。以试秘书省校书郎起家，中进士甲科，守太常寺奉礼郎，七迁至尚书兵部员外郎以卒。尝知汝之颍阴县，检理秘书，直集贤院，通判常州、河南府，为开封府三司度支判官，与修真宗史，知制诰，判吏部流内铨，最后以请知邓州，遂葬于邓，年四十六，其卒以宝元二年。
　　公以文章贵朝廷，藏于家凡八十卷。其制诰，世所谓常、杨、元、白，不足多也。而又有政事材，遇事尤剧，尤若简而有馀。所至，辄大兴学舍。庄懿、明肃太后起二陵于河南，不取一物于民而足，皆公力也。后河南闻公丧，有出涕者，诸生至今祠公像于学。邓州有僧某，诱民男女数百人，以昏夜聚为妖，积六七年不发。公至，立杀其首，弛其馀不问。又欲破美阳堰，废职田，复召信臣故渠，以水与民而罢其岁役。以卒故，不就。于吏部所施置，为后法。
　　其在朝，大事或谏，小事或以其职言。郭皇后失位，称《诗·白华》以讽，争者贬，公又救之。尝上书论四民失业；献《大宝箴》；议昭武皇帝不宜配上帝；请罢内作诸奇巧；因灾异，推天所以谴告之意；言时政，又论方士不宜人宫，请追所赐诏；又以为诏令不宜偏出数易，请由中书、密院然后下。其所尝言甚众，不可悉数。及知制诰，自以其近臣，上一有所不闻，其责今豫我，愈慷慨，欲以论谏为己事。故其葬也，庐陵欧阳公铭其墓，尤叹其不寿，用不极其材云。卒之日，欧阳公人哭其室，椸无新衣；出视其家，库无馀财。盖食者数十人，三从孤弟侄皆在，而治衣栉才二婢。平居宽然，貌不自持，至其敢言自守，矫然壮者也。
　　谢氏，本姓任，自受氏至汉、魏，无显者，而盛于晋、宋之间。至公再世有名爵于朝，而四人皆以材称于世。先人与公，皆祥符八年进士，而公子景初等，以历官行事来日：“愿有述也，将献之太史。”谨撰次如右。谨状。
　
　卷三十九
　　○归熙甫通议大夫都察院左副都御史李公行状
　　曾祖茂。祖聪，赠通议大夫、都察院左副都御史。父玉，赠承德郎、吏部验封司主事，再赠奉政大夫、吏部验封司郎中，三赠通议大夫、都察院左副都御史。
　　公讳宪卿，字廉甫。世居苏州昆山之罗巷村，以耕农为业，通议始人居县城。独生公一子，令从博士学。山阴萧御史鸣凤奇其姿貌，曰：“是子他日必贵，吾无事阅其卷矣。”先辈吴中英有知人鉴，每称之以为瑚琏之器。公雅自修饬，好交名俊，视庸辈不屑也。
　　举应天乡试，试礼部，不第。丁通议忧。服阕，再试中式，赐进士出身。明年，选南京吏部验封司主事，历迁郎中。吏在司者，莫不怀其恩。居九年，冢宰鄞闻公、奉新宋公，皆当世名卿，咸赏识之。升江西布政司左参议。江右田土不相悬，而税人多寡殊绝。如南昌、新建二县，仅百里，多山湖，税粮十六万。广信县六，赣州县十，粮皆六万。南安四县，粮二万。三郡二十县之粮，不及两县。巡抚傅都御史议均之。公在粮储道为法均派折衷，最为简易。盖国初以次削平僭伪，田赋往往因其旧贯。论者谓苏州田不及淮安半，而吴赋十倍淮阴；松江二县，粮与畿内八府百十七县埒，其不均如此。吴郡异时尝均田，而均止于一郡，且破坏两税，阴有增羡，民病之。不若江右之善，而惜不及行也。
　　升山东按察司副使，兵备临清。先是，虏薄京城，又数声言从井陉口人掠临清。临清绾漕道，商贾所凑，人情框惧，公处之宴然。或为公地，欲移任。公曰：“讵至于此？”境上屯兵数万，调度有方，虏亦竟不至。师尚诏反河南，至五河，兵败散，独与数骑走莘县，擒获之。在镇三年，商民称其简静。瓯宁李尚书自吏部罢还，所过颇懈慢。公劳送，礼有加。李公甚喜，叹曰：“李君非世人情，吾因以是识其人。”会召还，即日荐升湖广布政司右参政。景王封在汉东，未之国，诏命德安造王府，公董其役。又以承天修棱恩殿，升河南按察司按察使。受命四月，寻擢巡抚湖广、右佥都御史。奏水灾，乞蠲贷，亲行鄂渚、云梦间拊循之。东南用兵御日本，军府檄至，调保靖、容美、桑植、麻寮、镇溪、大剌土兵三万二千，所过牢廪无缺。公因奏，土司各有分守，兵不可多调，且无益，徒縻粮廪。其后土兵还，辄掠内地人口，公檄所至搜阅，悉送归乡里。显陵大水，冲坏二红门黄河便桥，而故邸龙飞、庆云宫殿多隳挠，奏加修理，建立元祐宫碑亭。是时奉天殿灾，敕命大臣开府江陵，总督湖广、川贵，采办大木。工部刘侍郎方受命，以忧去。上特旨升公左副都御史，代其任。
　　先是，天子稽古制，建九庙，而西苑穆清之居，岁有兴造，颇写蜀、荆之材。公至，则近水无复峻干，乃行巴、庸、僰道，转荆、岳，至东南川，往来督责，钩之荒裔中，于是万山之木稍出。然帝室紫宫，旧制瑰瑰，于永乐金柱，围长终不能合。公奏言：“臣督率郎中张国珍、李佑，副使张正和、卢孝达，各该守巡。参政游震得、副使周镐、佥事于锦，先后深人永顺、卯峒、梭梭江；参政徐霈、佥事崔都人容美；副使黄宗器人施州、金峒；参政靳学颜人永宁、迤东、兰州、儒溪；副使刘斯洁人黎州、天全、建昌；董策人乌蒙；参政缪文龙人播州、真州、酉阳；佥事吴仲礼入永宁、迤西、落洪、班鸠井、镇雄；程嗣功人龙州；参政张定人铜仁、省溪；参议王重光人赤水、猴峒；佥事顾炳人思南、潮底；汪集人永宁、顺崖；而湖广巡抚、右佥都御史赵炳然、巡按御史吴百朋，各先后亲历荆、岳、辰、常；四川巡抚、右副都御史黄光昇，历叙、马、重、夔；巡按御史郭民敬历邛、雅；贵州巡抚、右副都御史高翀，历思、石、镇、黎；巡按御史朱贤，历永宁、赤水；臣自趋涪州，六月，上泸、叙。而巨材所生，必于深林穷壑、崇冈绝箐、人迹不到之地，经数百年而后至合抱，又鲜不空灌。昔尚书宋礼及近时尚书樊继祖、侍郎潘鉴，采得逾寻丈者数株而已。今三省见采丈围以上楠衫二千馀，丈四五以上亦一百一十七，视前亦已超绝矣。第所派长巨非常，故围圆难合。臣奉命初，恐搜索未遍，今则深入穷搜，知不可得，而先年营建，亦必别有所处。伏望皇上敕下该部计议，量材取用，庶臣等专心采办，而大工早集矣。”上允其奏，命求其次者。其后木亦益出，自江、淮至于京师，箔筏相接。而天子犹以皇祖时殿灾，后十年始成，今未六七载，欲待得巨材。故建殿未有期，而西工骤兴，漕下之木，多取以为用。三省吏民，暴露三年，无有休息期。大臣以为言，天子亦自怜之，将作大匠又能规削胶附，极般、尔之巧，而见材度已足用。公恳乞兴工罢采，以休荆、蜀民，使者相望于道，词旨甚哀。而工部大臣力任其事，天子从之，考卜、兴工有日矣。其后漕数比先所下多有奇羡，凡得木一万一千二百八十九章。公上最，推功于三巡抚，下至小官，莫不录其劳。今不载，独载其所奏两司涉历采取之地。曰：“四川守、巡，督儒溪之木，播州之木，建昌、天全之木，镇雄、乌蒙之木，龙州、蔺州之木；湖广督容美之木，施州之木，永顺、卯峒之木，靖州之木，及督行湖南购木于九嶷，荆南购木于陕西阶州，武昌、汉阳、黄州购木于施州、永顺；贵州则于赤水、猴峒、思南、潮底、永宁、顺崖，其南出云南金沙江云。”大抵荆、楚虽广，山木少，采伐险远，必俟雨水而出。而施州石坡乱滩，迂回千里。贵阳穷险，山岭深峭，由川辰大河以达城陵矶。蜀山悬隔千里，排岩批谷，滩急漩险，经时历月，始达会河。而吏民冒犯瘴毒，林木蒙笼，与虺蛇虎豹错行。万人邪许，摧轧崩崒，鸟兽哀鸣，震天岌地。盖出人百蛮之中，穷南纪之地，其艰如此，故附著之，俾后有考焉。昔称雍州南山檀柘，而天水陇西多材木，故丛台、阿房、建章、朝阳之作，皆因其所有。金源氏营汴新宫，采青峰山巨木，犹以为汉、唐之所不能致。公乃获之山童木遁之时，发天地之藏，助成国家亿万年之丕图，其勤至矣。
　　是岁冬，征还内台。明年，考察天下官。已而病作，请告。病益侵，乞还乡。天子许之。行至东平安山驿而薨，嘉靖四十一年四月乙亥也，年五十有七。
　　公仕宦二十馀年，未尝一日居家。山东获贼，湖广营建，东南平倭，累有白金文绮之赐。而提督采运之擢，旨从中下，盖上所自简也。祖、考、妣，皆受诰赠。母杜氏，封太淑人。所之官，必迎养，世以为荣。公事太淑人孝谨，每巡行，日遣人问安；还，辄拜堂下。太淑人茹素，公跽以请者数，太淑人不得已，为之进羞膳。平生未尝言人过，其所敬爱，与之甚亲；至其所不屑，然亦无所假借。在江陵，有所使吏迟至，公问其故。言方食市肆中，又无马骑。故事：台所使吏，廪食与马，为荆州夺之。公曰：“彼少年欲立名耳。”竟不复问。周太仆还自滇南，公不出候，盖不知也。周，公乡里前辈，以礼相责诮，公置酒仲宣楼，深自逊谢而已。为人美姿容，自少衣服鲜好，及贵，益称其志。至京师，大学士严公迎谓之曰：“公不独才望逾人，丰采亦足羽仪朝廷矣。”所居官，廉洁不苛。采办银无虑数百万，先时堆积堂中，公绝不使人台门，第贮荆州府。募召商胡，尝购过当，人皆怀之。故总督三年，地穷边裔，而民、虏不惊，以是为难。是岁，奉天殿文武楼告成，上制名曰皇极殿，门曰皇极门；而西宫亦不日而就。天子方加恩臣下，叙任事者之劳绩，而公不逮矣。
　　娶顾氏，封淑人。子男五：延植，国子生；延节、延芳、延英、延实，县学生。女四：适孟绍颜、管梦周、王世训；其一尚幼。孙男七：世彦，官生；世良、世显、世达；馀未名。孙女六。
　　余与公少相知，诸子来请撰述，因就其家，得所遗文字，参以所见闻，稍加论次，上之史馆。谨状。
　　○归熙甫归氏二孝子传
　　归氏二孝子，予既列之家乘矣，以其行之卓而身微贱，独其宗亲邻里知之，于是思以广其传焉。
　　孝子讳钺，字汝威。早丧母，父更娶后妻，生子，孝子由是失爱。父提孝子，辄索大杖与之，曰：“毋徒手，伤乃力也。”家贫，食不足以赡。炊将熟，即諓々罪过孝子。父大怒，逐之，于是母子得以饱食。孝子数困，匍匐道中。比归，父母相与言曰：“有子不居家，在外作贼耳。”又复杖之，屡濒于死。方孝子依依户外，欲人不敢，俯首窃泪下，邻里莫不怜也。父卒，母独与其子居，孝子摈不见。因贩盐市中，时私其弟，问母饮食，致甘鲜焉。正德庚午，大饥，母不能自活。孝子往，涕泣奉迎。母内自惭，终感孝子诚恳，从之。孝子得食，先母、弟而已有饥色。弟寻死，终身怡然。孝子少饥饿，面黄而体瘠小，族人呼为菜大人。嘉靖壬辰，孝子钺无疾而卒。孝子既老且死，终不言其后母事也。
　　绣，字华伯，孝子之族子，亦贩盐以养母。已又坐市舍中卖麻，与弟纹、纬友爱无间。纬以事坐系，华伯力为营救。纬又不自检，犯者数四。华伯所转卖者，计常终岁无他故，才给蔬食，一经吏卒过门辄耗，终始无愠容。华伯妻朱氏，每制衣，必三袭，令兄弟均平。曰：“二叔无室，岂可使君独被完洁耶？”叔某亡，妻有遗子，抚爱之如己出。然华伯，人见之以为市人也。
　　赞曰：二孝子出没市贩之间，生平不识《诗》、《书》，而能以纯懿之行，自饬于无人之地，遭罹屯变，无恒产以自润而不困折，斯亦难矣！华伯夫妇如鼓瑟，汝威卒变顽嚚，考其终，皆有以自达。由是言之，士之独行而忧寡和者，视此可愧也！
　　○归熙甫筠溪翁传
　　余居安亭，一日有来告云：“北五六里溪上，草舍三四楹，有筠溪翁居其间。日吟哦，数童子侍侧，足未尝出户外。”余往省之。见翁颀然皙白，延余坐，瀹茗以进。举架上书，悉以相赠，殆数百卷。余谢而还，久之遂不相闻。然余逢人辄问筠溪翁所在。有见之者，皆云：“翁无恙。”每展所予书，未尝不思翁也。今年春，张西卿从江上来，言翁居南懈浦，年已七十，神气益清，编摩殆不去手。侍婢生子，方呱呱。西卿状翁貌，如余十年前所见加少，亦异矣哉！
　　噫！余见翁时岁暮，天风僚栗，野草枯黄。日时晡，余循去径还，家妪、儿子以远客至，具酒，见余挟书还，则皆喜。一二年，妻、儿皆亡。而翁与余别，每劳人问死生。余虽不见翁，而独念翁常在宇宙间，视吾家之溘然而尽者，翁殆如千岁人。昔东坡先生为《方山子传》，其事多奇。余以为古之得道者，常游行人间，不必有异，而人自不之见。若筠溪翁，固在吴淞烟水间，岂方山子之谓哉！或曰：“筠溪翁非神仙家者流。”抑岩处之高士也与？
　　○归熙甫陶节妇传
　　陶节妇方氏，昆山人陶子舸之妻。归陶氏期年，而子舸死。妇悲哀欲自经。或责以姑在，因俯默久之，遂不复言死，而事姑日谨。姑亦寡居，同处一室，夜则同衾而寝，姑、妇相怜甚，然欲死其夫，不能一日忘也。为子舸卜葬地，名清水湾，术者言其不利。妇曰：“清水名美，何为不可以葬？”时夫弟之西山买石，议独为子舸穴。妇即自买砖穴其旁。
　　已而姑病，痢六十馀日，昼夜不去侧。时尚秋暑，秽不可，闻，常取中裙、厕窬自浣洒之，家人有顾而吐。妇曰：“果臭耶？吾日在侧，诚不自觉。”然闻病人溺臭可得生，因自喜。及姑病日殆，度不可起，先悲哭不食者五日。姑死，含殓毕。先是，子舸兄弟三人，仲弟子舫亦前死，尚有少弟。于是诸妇在丧次，子舫妻言：“姑亡，不知所以为身计。”妇曰：“吾与若，易处耳。独小婶共叔主祭，持陶氏门户，岁月遥遥不可知，此可念也。”因相向悲泣，顷之入室，屑金和水服之，不死。欲投井，井口隘，不能下。夜二鼓，呼小婢随行，至舍西，绐婢还，自投水。水浅，乍沉乍浮，月明中，婢从草间望见之。既死，家人得其尸，以面没水，色如生，两手持茭根，牢甚不可解。
　　妇年十八嫁子舸，十九丧夫。事姑九年，而与其姑同日死。卒葬之清水湾，在县南千墩浦上。
　　赞曰：妇以从夫为义，假令节妇遂从子舸死，而世犹将贤之。独濡忍以俟其母之终，其诚孝概之于古人，何愧哉！初，妇父玉岗为蕲水令，将之官，时子舸已病，卜嫁之大吉，遂归焉。人特以妇为不幸，卒其所成，为门户之光，岂非所谓吉祥者耶？
　　○归熙甫王烈妇传
　　王烈妇陆氏，其夫王土，家昆山之西盆渎村。昆故有薛烈妇、彭节妇，尝居其地。舍旁今有薛冢焉。百六十年间，三烈妇相望也。自烈妇人王土门，其墓园枯竹更青，三年三生芝，皆双茎。比四年，芝已不生，而烈妇死。世谓芝为瑞草，芝之应恒于贵富、寿考、康宁，而于烈妇以死，是可以观天道也已。
　　时王土病且死，自怜贫无子，难为其妇计。烈妇指心以誓。土目瞑，为绝水浆，家人作糜强进之。烈妇不得已一举，辄颦蹙曰：“视吾如此，能食否？”俯视地，喀喀吐出。每涕泣呼天，欲与俱去。家人颇目属私语，然谓新死悲甚，不深疑。更八日，其舅他出，家无人。诸妇女在灶下，烈妇焚楮作礼，俯首窃泪下，暗然向夫语。见漆工涂棺，曰：“善为之。”徐步人房，闻阖户声，缢死矣。麻葛重袭，面土尸也。
　　归子曰：王土之祖父，旧为吾家比邻，世通游好。予髫年从师，土亦来，长与案等耳。不谓其后乃有贤妇，异哉！一女子感慨自决，精通于鬼神。其舅云：“新妇，故淑婉仁孝人也。”嗟乎！是固然无疑。然予不暇论，论其大者。
　　○归熙甫韦节妇传
　　韦节妇，九江德化人。姓许氏，为同县韦起妻。节妇归韦氏八年，夫死。生子甫八月，父母怜之，意欲令改适。然见其悲哀，终不敢言也。夫亡后，有所遗资，复失之。贫甚，几无以自存，而节操愈厉。尤善哭其夫，哭必极哀。盖二十馀年，其哭如初丧之日。以故年四十而衰，发尽白，口中无齿，如七十馀岁人。
　　初，所生八月儿，多病，死者数矣。节妇谓其姑曰：“儿病如此，奈何？吾所以不死，乃以此儿。今如是，悔不从死。”因仰天呼曰：“天乎！不能为韦氏延此一息乎？”儿不食，即节妇亦不食，岁岁如是。至六七岁犹病，后乃得无恙。既长，教之学，名曰必荣。已而为郡学弟子员，始有廪米之养。自未人郡学，无廪米之养，非纺绩不给食也。议者以谓节妇之所处，视他妇人守节者，艰难盖百倍之。至于终身而毁，其诚盖出于天性，尤所难者。节妇既没，必荣以贡廷试，选为苏州嘉定学官。
　　赞曰：予尝从韦先生游，问洞庭、彭蠡江水所汇处，及庐山白鹿洞，想见昔贤之遗迹。而后乃闻韦夫人之节。然先生恂恂儒者，其夫人之教耶？
　　○归熙甫先妣事略
　　先妣周孺人，弘治元年二月十一日生。年十六，来归。逾年，生女淑静。淑静者，大姊也。期而生有光。又期而生女、子，殇一人，期而不育者一人。又逾年，生有尚，妊十二月。逾年，生淑顺。一岁，又生有功。有功之生也，孺人比乳他子加健，然数颦蹙顾诸婢曰：“吾为多子苦。”老妪以杯水盛二螺进，曰：“饮此，后妊不数矣。”孺人举之尽，喑不能言。正德八年五月二十三日，孺人卒。诸儿见家人泣，则随之泣，然犹以为母寝也。伤哉！于是家人延画工画，出二子，命之曰：“鼻以上画有光，鼻以下画大姊。”以二子肖母也。
　　孺人讳桂。外曾祖讳明，外祖讳行，太学生。母何氏。世居吴家桥，去县城东南三十里。由千墩浦而南，直桥并小港以东，居人环聚，尽周氏也。外祖与其三兄皆以资雄，敦尚简实，与人句々说村中语，见子弟甥侄，无不爱。孺人之吴家桥，则治木绵；人城，则缉纑灯火荧荧，每至夜分。外祖不二日使人问遗。孺人不忧米盐，乃劳苦若不谋夕。冬月炉火炭屑，使婢子为团，累累暴阶下。室靡弃物，家无闲人。儿女大者攀衣，小者乳抱，手中纫缀不辍，户内洒然。遇僮奴有恩，虽至棰楚，皆不忍有后言。吴家桥岁致鱼蟹饼饵，率人人得食。家中人闻吴家桥人至，皆喜。
　　有光七岁，与从兄有嘉入学。每阴风细雨，从兄辄留；有光意恋恋，不得留也。孺人中夜觉寝，促有光暗诵《孝经》；即熟读，无一字龃龉，乃喜。孺人卒，母何孺人亦卒。周氏家有羊狗之疴，舅母卒，四姨归顾氏又卒，死三十人而定，惟外祖与二舅存。
　　孺人死十一年，大姊归王三接，孺人所许聘者也。十二年，有光补学官弟子，十六年而有妇，孺人所聘者也。期而抱女，抚爱之，益念孺人。中夜与其妇泣，追惟一二，仿佛如昨，馀则茫然矣。世乃有无母之人！天乎，痛哉！
　　○方灵皋白云先生传
　　张怡，字瑶星，初名鹿徵。上元人也。父可大，明季总兵登、莱。会毛文龙将卒反，诱执巡抚孙元化，可大死之。事闻，怡以诸生授锦衣卫千户。甲申，流贼陷京师。遇贼将，不屈，械系将肆掠，其党或义而逸之。久之，始归故里。其妻已前死，独身寄摄山僧舍，不入城市，乡人称白云先生。
　　当是时，三楚、吴、越耆旧，多立名义，以文术相高。惟吴中徐昭发、宣城沈眉生，躬耕穷乡，虽贤士大夫不得一见其面，然尚有楮墨流传人间。先生则躬樵汲，口不言诗书，学士词人，无所求取。四方冠盖往来，日至兹山，而不知山中有是人也。先君子与余处士公佩，岁时问起居，人其室，架上书数十百卷，皆所著经说及论述史事。请贰之，弗许，曰：“吾以尽吾年耳。已市二瓮，下棺则并藏焉。”
　　卒年八十有八。平生亲故，夙市良材，为具棺椁。疾将革，闻而泣曰：“昔先将军致命危城，无亲属视含殓。虽改葬，亲身之椑弗能易也。吾忍乎厂顾视从孙某，趣易棺。定附身衾衣，乃卒。时先君子适归皖桐，反则已渴葬矣。
　　或曰：“书已人圹。”或曰：“经说有贰，尚存其家。”乾隆三年，诏修三礼，求遗书。其从孙某，以书诣郡。太守命学官集诸生缮写，久之未就。先生之书，余心向之，而惧其无传也久矣。幸其家人自出之，而终不得一寓目焉。故并著于篇，俾乡之后进有所感发，守藏而传布之；毋使遂沉没也。
　　○方灵皋二贞妇传
　　康熙乙亥，余客涿州。馆于滕氏，见僮某，独自异于群奴，怪之。主人曰：“其母方氏，歙人也。美姿容，自入吾家，即涕泣请于主妇；曰：‘某良家子，不幸夫无藉，凡役之贱且劳者，不敢避也。但使与男子杂居同役，则不能一日以生。’会孺子疾，使在视，兼旬睫不交。所养孺子凡六人。忠勤如始至。自其夫自鬻，即誓不与同寝处；而夫死，疏食终其身。家人重其义，故于其子亦体貌焉。”
　　戊戌秋；天津朱乾御言：“里中节妇任氏，年十七，归符锺奇。逾岁，而锺奇死。姑杨氏，故孀也；阅六月，又死。时任氏仅遗腹一女子，而锺奇弟妹四人皆孩提。任氏保抱携持，为之母，为之师，又以其间修业而息之。凡二十年，各授室有家，而节妇死。族姻皆曰：‘亡者而有知也，杨氏可无怼于其死，锺奇可无憾于其亲矣。”’
　　夫嫠之苦身以勤家，多为其子也。自有任氏，而承夫之义始备焉。妇人委身于夫，而方氏非生绝其夫，不能守其身以庇其子。是皆遭事之变，而曲得其时义，虽圣贤处此，其道亦无以加焉者也。凡士之安常履顺，而自检其身，与所以施于家者，其事未若二妇人之艰难也。而乃苟于自恕，非所谓失其本心者与？
　　○刘才甫樵髯传
　　樵髯翁，姓程氏，名骏，世居桐城县之西鄙。性疏放，无文饰，而多髭须，因自号曰樵髯云。
　　少读书，聪颖拔出凡辈。于艺术匠巧嬉游之事，靡不涉猎，然皆不肯穷竟其学，曰：“吾以自娱而已。”尤嗜弈棋，常与里人弈。翁不任苦思，里人或注局凝神，翁辄颦蹙曰：“我等岂真知弈者，聊用为戏耳。”乃复效小儿辈强为解事。时时为人治病，亦不用以为意。诸富家尝与往来者病作，欲得翁诊视，使僮奴候之，翁方据棋局，哓哓然，竟不往也。
　　翁季父官建宁，翁随至建宁官廨，得以恣情山水，其言武夷九曲幽绝可爱，令人遗弃世事，欲往游焉。
　　刘子曰：余寓居张氏勺园中，翁亦以医至。余久与翁处，识其性情。翁见余为文，亟求余书其名氏，以传于无穷。余悲之，而作《樵髯传》。
　　○刘才甫胡孝子传
　　孝子胡其爱者，桐城人也。生不识《诗》、《书》，时时为人力佣，而以其佣之直奉母。母中岁遘罢癃之疾，长卧床褥，而孝子常左右之无违。自卧起以至饮食溲便，皆孝子躬自扶抱，一身而百役，靡不为也。
　　孝子家无升斗之储，每晨起，为母盥沐，烹饪进朝馔，乃敢出佣。其佣地稍远，不及炊，则出勺米付邻媪，而叩首以祈其代爨。媪辞叩，则行数里外，遥致其拜焉。至夜必归，归则取母中裙秽污自浣涤之。孝子衣履皆敝垢，而时致鲜肥供母。其在与佣者之家，遇肉食，即不食，而请归以遗其母。同列见其然，而分以饷之，辄不受。平生无所取于人，有与之者必报。母又喜出观游，村邻有伶优之剧，孝子每负母以趋，为藉草安坐，候至夜分人散，乃复负而还。时其和霁，母欲往宗亲里党之家，亦如之。孝子以生业之微，遂不娶，惟单独一人，竭力以养终其身。
　　母陈氏，以雍正八年病，至乾隆二十七年，乃以天年终。盖前后三十馀年，而孝子奉之如一日也。母既没，负土成坟，即坟傍，挂片席而居，凄伤成疾，逾年癸未，孝子胡其爱卒。
　　赞曰：今之士大夫，游宦数千里外，父母没于家，而不知其时日。岂意乡里佣雇之间，怀笃行深爱之德，有不忍一夕离其亲宿于外如胡君者哉！胡君，字汝彩，父曰志贤。
　　又同里有潘元生者，人自外，而其家方火，其母闭在火中。元生奋身入火，取其母以出，头面皆灼烂。此亦人之至情无足异。然愚夫或怯懦不进，则抱终身之痛无及矣。勇如元生，盖亦有足多者，余故为附著之。
　　○刘才甫章大家行略
　　先大父侧室，姓章氏，明崇祯丙子十一月二十七日生。年十八来归。逾年，生女子一人，不育。又十馀年，而大父卒。先大母钱氏，大母早岁无子，大父因娶章大家。三年，大母生吾父，而章大家卒无出。大家生寒族，年少，又无出。及大父卒，家人趣之使行，大家则慷慨号恸不食。时吾父才八岁，童然在侧。大家挽吾父跪大母前，泣曰：“妾即去，如此小弱何！”大母曰：“若能志夫子之志，亦吾所荷也。”于是与大母同处四十馀年，年八十一而卒。大家事大母尽礼，大母亦善遇之，终身无间言。
　　櫆幼时，犹及事大母。值清夜，大母倚帘帷坐，櫆侍在侧，大母念往事，忽泪落。櫆见大母垂泪，问何故，大母叹曰：“予不幸，汝祖中道弃予。汝祖没时，汝父才八岁。”回首见章大家在室，因指谓櫆曰：“汝父幼孤，以养以诲，俾至成人，以得有今日，章大家之力为多。汝年及长，则必无忘章大家。”櫆时虽稚昧，见言之哀，亦知从旁泣。
　　大家自大父卒，遂丧明，目虽无见，而操作不辍。櫆七岁，与伯兄、仲兄从塾师在外庭读书。每隆冬，阴风积雪，或夜分始归。僮奴皆睡去，独大家煨炉火以待。闻叩门，即应声策杖扶壁行，启门，且执手问曰：“若书熟否？先生曾扑责否？”即应以书熟，未曾扑责，乃喜。
　　大家垂白，吾家益贫，衣食不足以养，而大家之晚节更苦。呜呼！其可痛也夫！
　　○韩退之毛颖传（附）
　　毛颖者，中山人也。其先明际，佐禹治东方土，养万物有功，因封于卯地，死为十二神。尝曰：“吾子孙神明之后，不可与物同，当吐而生。”已而果然。明际八世孙兔，世传当殷时，居中山，得神仙之术，能匿光使物，窃姮娥，骑蟾蜍入月，其后代遂隐不仕云。居东郭者曰魏，狡而善走，与韩卢争能，卢不及。卢怒，与宋鹊谋而杀之，醢其家。
　　秦始皇时，蒙将军恬南伐楚，次中山，将大猎以惧楚。召左右庶长与军尉，以《连山》筮之，得天与人文之兆。筮者贺曰：“今日之获，不角不牙，衣褐之徒，缺口而长鬒，八窍而趺居；独取其髦，简牍是资，天下其同书，秦其遂兼诸侯乎！”遂猎，围毛氏之族，拔其豪，载颖而归，献俘于章台宫，聚其族而加束缚焉。秦皇帝使恬赐之汤沐，而封诸管城，号曰管城子，日见亲宠任事。
　　颖为人，强记而便敏，自结绳之代以及秦事，无不纂录。阴阳、卜筮、占相、医方、族氏、山经、地志、字书、图画、九流、百家、天人之书，及至浮图、老子、外国之说，皆所详悉。又通于当代之务，官府簿书、市井货钱注记，惟上所使。自秦皇帝及太子扶苏、胡亥、丞相斯、中车府令高，下及国人，无不爱重。又善随人意，正直、邪曲、巧拙，一随其人。虽见废弃，终默不泄。惟不喜武士，然见请，亦时往。
　　累拜中书令，与上益狎，上尝呼为“中书君”。上亲决事，以衡石自程，虽宫人不得立左右，独颖与执烛者常侍，上休乃罢。颖与绛人陈玄、弘农陶泓及会稽褚先生友善，相推致，其出处必偕。上召颖，三人者不待诏辄俱往，上未尝怪焉。
　　后因进见，上将有任使，拂拭之，因免冠谢。上见其发秃，又所摹画不能称上意，上嘻笑日：“中书君老而秃，不任吾用。吾尝谓君中书，君今不中书耶？；’对曰：“臣所谓尽心者。”因不复召，归封邑，终于管城。其子孙甚多，散处中国、夷狄，皆冒管城，惟居中山者能继父祖业。
　　太史公曰：毛氏有两族，其一姬姓，文王之子，封于毛，所谓鲁、卫、毛、聃者也。战国时，有毛公、毛遂。独中山之族，不知其本所出，子孙最为蕃昌。《春秋》之成，见绝于孔子，而非其罪。及蒙将军拔中山之豪，始皇封诸管城，世遂有名，而姬姓之毛无闻。颖始以俘见，卒见任使；秦之灭诸侯，颖与有功。赏不酬劳，以老见疏，秦真少恩哉！
　
　卷四十
　　○秦始皇二十八年泰山刻石文
　　皇帝临位，作制明法，臣下修饬。二十有六年，初并天下，罔不宾服。亲巡远方黎民，登兹泰山，周览东极。从臣思迹，本原事业，祗诵功德。治道运行，诸产得宜，皆有法式。大义休明，垂于后世，顺承勿革。皇帝躬圣，既平天下，不懈于治。夙兴夜寐，建设长利，专隆教诲。训经宣达，远近毕理，咸承圣志。贵贱分明，男女礼顺，慎遵职事。昭隔内外，靡不清净，施于后嗣。化及无穷，遵奉遗诏，永承重戒。
　　○秦始皇琅邪台立石刻文
　　维二十六年，皇帝作始。端平法度，万物之纪。以明人事，合同父子，圣智仁义，显白道理。东抚东土，以省卒士，事已大毕，乃临于海。皇帝之功，勤劳本事，上农除末，黔首是富。普天之下，抟心揖志，器械一量，同书文字。日月所照，舟舆所载，皆终其命，莫不得意。应时动事，是维皇帝，匡饬异俗，陵水经地。忧恤黔首，朝夕不懈，除疑定法，咸知所辟。方伯分职，诸治经易，举错必当，莫不如画。皇帝之明，临察四方，尊卑贵贱，不逾次行。奸邪不容，皆务贞良，细大尽力，莫敢怠荒。远迩辟隐，专务肃庄，端直敦忠，事业有常。皇帝之德，存定四极，诛乱除害，兴利致福。节事以时，诸产繁殖，黔首安宁，不用兵革。六亲相保，终无寇贼，欢欣奉教，尽知法式。六合之内，皇帝之土，西涉流沙，南尽北户，东有东海，北过大夏，人迹所至，无不臣者。功盖五帝，泽及牛马，莫不受德，各安其宇。
　　维秦王兼有天下，立名为皇帝，乃抚东土，至于琅邪。列侯武城侯王离、列侯通武侯王贲、伦侯建成侯赵亥、伦侯昌武侯成、伦侯武信侯冯毋择、丞相隗林、丞相王绾、卿李斯、卿王戊、五大夫赵婴、五大夫杨樛从，与议于海上。曰：古之帝者，地不过千里，诸侯各守其封域，或朝或否，相侵暴乱，残伐不止，犹刻金石，以自为纪。古之五帝、三王，知教不同，法度不明，假威鬼神，以欺远方。实不称名，故不久长，其身未殁，诸侯倍叛，法令不行。今皇帝并一海内，以为郡县，天下和平。昭明宗庙，体道行德，尊号大成。群臣相与诵皇帝功德，刻于金石，以为表经。
　　○秦始皇二十九年之罘刻石文
　　维二十九年，时在中春，阳和方起。皇帝东游，巡登之罘，临照于海。从臣嘉观，原念休烈，追诵本始。大圣作治，建定法度，显著纲纪。外教诸侯，光施文惠，明以义理。六国回辟，贪戾无厌，虐杀不已。皇帝哀众，遂发讨师，奋扬武德。义诛信行，威蝉旁达，莫不宾服。烹灭强暴，振救黔首，周定四极。普施明法，经纬天下，永为仪则。大矣哉！宇县之中，承顺圣意。群臣诵功，请刻于石，表垂于常式。
　　○秦始皇东观刻石文
　　维二十九年，皇帝春游，览省远方。逮于海隅，遂登之罘，昭临朝阳。观望广丽，从臣咸念，原道至明。圣法初兴，清理疆内，外诛暴强。武威旁畅，振动四极，禽灭六王。阐并天下，灾害绝息，永偃戎兵。皇帝明德，经理宇内，视听不怠。作立大义，昭设备器，咸有章旗。职臣遵分，各知所行，事无嫌疑。黔首改化，远迩同度，临古绝尤。常职既定，后嗣循业，长承圣治。群臣嘉德，祗诵圣烈，请刻之罘。
　　○秦始皇三十二年刻碣石门
</div>
    <div class="pagination">
<a href="古文辞类纂_page27.html">上一页</a><span>...</span><a href="古文辞类纂_page23.html">23</a><a href="古文辞类纂_page24.html">24</a><a href="古文辞类纂_page25.html">25</a><a href="古文辞类纂_page26.html">26</a><a href="古文辞类纂_page27.html">27</a><span class="current-page">28</span><a href="古文辞类纂_page29.html">29</a><a href="古文辞类纂_page30.html">30</a><a href="古文辞类纂_page31.html">31</a><a href="古文辞类纂_page32.html">32</a><a href="古文辞类纂_page33.html">33</a><span>...</span><a href="古文辞类纂_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
