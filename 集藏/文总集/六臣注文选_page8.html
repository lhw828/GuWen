<!DOCTYPE html>
<html>
<head>
    <meta charset="UTF-8">
    <title>六臣注文选 - 第 8 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六臣注文选 - 第 8 页/共 33 页</h1>
    <div class="content">












　　文选巻十九
　　钦定四库全书
　　文选巻二十
　　梁　昭　明　太　子　萧　统　编
　　唐李善吕延济刘良张铣吕向李周翰注
　　献诗
　　上责躬应诏诗表【善曰魏志曰黄初四年植朝京都上疏并献诗二首】曹子建【翰曰植尝与杨脩应玚等饮酒醉走马于司禁门文帝即位念其旧事徙封鄄城俟后求见帝帝责之置西馆未许朝故子建献此诗也】
　　臣植言臣自抱衅【许觐】归蕃刻肌刻骨【善曰植集曰植抱罪徙居京师后归本国而魏志不载盖魏志略也杜预左氏传注曰衅瑕隙也贾逵国语注曰衅兆也谓罪萌兆也孝经钩命决曰削肌刻骨挈挈勤思　向曰衅罪也蕃鄄城也刻肌刻骨深自诫也】追思罪戾昼分【扶门】而食夜分而寝【善曰尔雅曰戾罪也韩子曰卫灵公至濮水夜分闻有鼓琴者　铣曰戾恶也昼分日中时也夜分夜半时也寝卧也】诚以天网不可重罹【离】圣恩难可再恃窃感相鼠之篇无礼遄【船】死之义【善曰老子曰天网恢恢洞箫赋曰防圣主之渥恩感犹思也毛诗曰相防有体人而无礼人而无礼胡不遄死尔雅曰遄速也　济曰罹罗相视也视鼠之有身体人甚憎之人之无礼亦如鼠矣故不如速死篇诗篇也言植感此篇之义】形影相吊五情愧赧【奴简切　善曰文子曰昔者中黄子曰色有五章人有五情説文曰赧面惭也　良曰吊问赧愧也五情喜怒哀乐怨也言形影相问于五情更相愧赧】以罪弃生则违古贤夕改之劝【善曰曾子曰君子朝有过夕改则与之夕有过朝改则与之　翰曰古君子朝有过而夕改今欲以罪弃生则违此义】忍垢【苟】苟全则犯诗人胡顔之讥【善曰即上胡不遄死之义也孔安国尚书传曰胡何也毛诗谓何顔而不速死也殷仲文表曰亦胡顔之厚义出于此向曰言何顔居代也若忍秽且全其生则犯当时之讥也诗无此句今言诗者误也】伏惟陛下德象天地恩隆父母【善曰应劭曰陛升堂之阶王者必有执兵陈于阶陛之侧臣与至尊言不敢指斥故呼在陛者而告之因卑以达尊之意也若称殿下阁下侍者执事皆此类也汉书曰孝文皇帝德厚侔天地尚书曰天子作民父母　铣曰德象天地言广恩隆父母言深】施畅春风泽如时雨【善曰汉书音义曰畅通也苏顺陈公诛曰化侔春风泽配甘雨风赋曰不择贵贱髙下而加焉吕氏春秋曰甘露时雨不私一物　济曰春风养物也时雨润物也言天子施惠润泽通深如此】是以不别荆棘者庆云之惠也【善曰史记曰若烟非烟若云非云郁郁纷纷萧索轮困是谓庆云良曰庆云瑞云也言庆云荫物不分荆棘兰桂而覆之】七子均养者鸤鸠之仁也【善曰毛诗曰鸤鸠在桑其子七兮毛苌曰鸤鸠之养其子旦从上下暮从下上其均平如一　翰曰言均平之道者有同于仁】舎罪责功者明君之举也矜愚爱能者慈父之思也是以愚臣徘徊于恩泽而不敢自弃者也前奉诏书臣等絶朝心离志絶自分黄耇【苟】永无执珪之望【善曰孔安国尚书传曰矜怜也论衡曰父母之于子恩等岂为贵贤加意贱愚不察乎左氏传曰士贞伯曰郑伯其死乎自弃也已分谓甘惬也毛诗序曰尊事黄耇珪者古之诸侯所执周礼曰上公之礼执桓圭诸侯之礼执信圭史记陈轸曰越人庄舄仕楚执珪　向曰先有诏不许蕃王朝故云絶朝耇老也言至老无执珪朝防之望】不图圣诏猥垂齿召至止之日驰心辇毂【善曰猥犹曲也尚书曰降霍叔于庶人三年不齿孔安国曰三年之后乃齿録之毛诗曰至止肃肃胡广汉官解诂注曰毂下喻在辇毂之下京城之中　铣曰不图不意也言不意圣诏曲垂齿召至止住之日驰心于辇毂之下不敢指斥故托辇毂以言之】僻处西馆未奉阙庭【善曰东京赋曰阙庭神丽】踊跃之怀瞻望反侧【善曰毛诗曰踊跃用兵又曰瞻望不及又曰辗转反侧】不胜犬马恋主之情【善曰史记丞相翟青曰臣不胜犬马之心】谨拜表并献诗二篇【五臣作首】词防浅末不足采览贵露下情冒顔以闻臣植诚惶诚恐顿首死罪死罪【善曰汉书音义张晏曰人臣上书当昧犯死罪而言也　济曰贵呈露其精】
　　责躬诗【四言】
　　于【乌】穆显考时惟武皇【善曰毛诗曰于穆清庙礼记曰王立七庙曰显考庙毛诗曰时惟膺扬武皇谓曹操也　良曰于穆美也显考即武皇也植是子故云显考】受命于天寜济四方【善曰毛诗序曰文王受命作周也郑曰受天命而王天下也传毅明帝颂表曰体天统物寕济蒸民　翰曰受命谓受天子之命寜安也】朱旗所拂九土披攘【如羊反　善曰李陵与苏武书曰雷鼓动天朱旗翳日登徒子好色赋曰周览九土汉火德操为汉臣故建朱旗也时献帝在故也　向曰朱旗汉旗操辅汉故建之九土九州之土也披攘犹披靡也】化滂流荒服来王【善曰广雅曰道也谓道徳之化也蔡邕陈留太守颂曰化洽矣尚书曰四夷来王　铣曰言逺之化滂沱而流荒逺之服皆来归化】超商越周与唐比踪笃生我皇奕世载聪【善曰商周用师故云超越唐虞禅让故云比踪我皇文帝也毛诗曰笃生武王国语祭公谋父曰奕世载德济曰超越殷周与唐尧比踪也笃生谓禀淳厚之德而生言武皇既聪而文帝又聴故云载聪】武则肃烈文则时雍受禅于汉君临万邦【善曰毛诗曰相土烈烈毛苌曰相土契孙也郑曰威武之盛烈烈然也尚书曰黎民于变时雍孔安国曰雍和也三都赋序曰魏以交禅比唐虞尚书曰君临周邦又曰恊和万邦　良曰武定祸乱文经天地肃烈威猛也时雍时和也谓受汉禅位为人君以临万国】万邦既化率由旧则广命懿亲以藩王国【善曰毛诗曰不愆不忘率由旧章郑曰率循也尔雅曰命告也尊君令谓之命左氏传富辰谏王曰昔周公封建亲戚以藩屏周不废懿亲也毛诗曰生此王国　翰曰言脩旧法命懿亲以为王国藩屏】帝曰尔侯君兹青土奄有海滨方周于鲁【善曰魏志曰建安十九年植封临淄侯临淄属齐郡旧青州之境尚书帝曰尔谐汉书封齐王曰受兹青土毛诗曰奄有防毛苌曰奄大也尚书曰青州海滨广斥孔安国曰滨涯也论语注曰方比方也毛诗曰建尔元子俾侯于鲁　向曰奄同也谓同有海滨之地亦犹周公封伯禽于鲁也】车服有辉旗章有叙【善曰尚书曰车服以庸国语曰为车服旗章以旌之毛诗曰庭燎有煇礼记曰以为旗章以别贵贱郑曰章帜也应劭汉官典职杨乔曰威仪有序　翰曰言车服旗章各有秩叙】济济【上】俊乂我弼我辅伊余【五臣作尔】小子恃宠骄盈举挂【善作挂】时网动乱国经作蕃作屏【上】先轨是隳【许规反善作堕】傲我皇使犯我朝仪【善曰毛诗曰济济多士尚书曰隽乂在官尚书大传曰天子有四邻左辅右弼毛诗曰闵予小子班固汉书景十三王述曰胶东不亮常山骄盈家语曰孔子曰治天下国家有九经其所以行者一也孔安国尚书传曰隳废也魏志曰黄初二年植就国使者灌钧希防奏植醉酒勃逆刼胁使者有司请治罪帝以太后故贬爵安乡侯济曰谓废先帝之轨则也皇使谓监国使灌钧也钧奏植醉酒劫胁使者谓傲使犯朝仪也】国有典刑我削我黜将寘于理元凶是率【善曰植集曰博士等议可削爵土免为庶人尚书曰象以典刑韦孟讽谏诗曰轻此削黜魏志曰有司请罚植罪广雅曰将欲也周易曰寘于丛棘毛苌诗传曰寘致也司马迁书曰遂下于理郑礼记注曰理治狱之官仪礼曰率导也　良曰削黜谓黜其爵土将寘于理杀我于大理推罪为元凶之率】明明天子时惟笃类【善曰魏志诏云植朕之同母弟骨肉之亲舛而不殊其改封植毛诗曰明明天子令问不已又曰孝子不匮永锡尔类郑曰长以与汝之族类也　翰曰惟思笃厚也类谓兄弟也言我顺天子思厚兄弟】不忍我刑暴之朝肆违彼执宪哀予小子【善本作臣字善曰杀人陈其尸曰肆论语子服景伯曰吾力犹能肆诸市朝杜预左氏传注曰肆市列也韦孟讽谏诗曰明明羣司执宪靡顾扬雄交州箴曰牧臣司交敢告执宪仪礼曰小臣正辞　向曰言天子不忍刑我暴尸于朝市故违执法者哀矜我也】改封兖邑于河之滨【善曰魏志曰帝以太后故贬爵安乡侯又曰黄初二年改封鄄城属东郡旧兖州之境尚书曰济河惟兖州植表曰行至延津受安乡印绶　铣曰植改封鄄城侯鄄城旧兖州之境近济河故曰于河之滨】股肱弗置有君无臣荒滛之阙谁弼余身防防仆夫于彼冀方【善曰尚书大传曰股肱惟臣韦孟讽谏诗序曰王戊荒滛不遵道作讽谏诗植集曰诏云知到延津遂复来求出猎表曰臣自招罪衅徙居京师待罪南宫然植虽封安乡侯犹住冀州也时魏都于邺邺冀州之境也一云时魏以雒为京师比尧之冀方也大戴礼曰骊驹在门仆夫具存毛苌诗传曰于往也尚书五子之歌曰惟彼陶唐有此冀方　济曰防防独也仆夫御者冀方冀州也时魏都邺冀州境也】嗟予小子乃罹斯殃赫赫天子恩不遗物冠【去】我冕要【平】我朱绂【善曰谓至京师防恩得还也植求习业表曰虽免大诛得归本国毛诗曰赫赫在上周易曰曲成万物而不遗周礼曰王之五冕皆冕朱里毛诗曰朱茀斯皇茀与绂同礼祀曰诸侯佩山玉而朱组绶苍颉篇曰绂绶也　良曰恩不遗物谓蒙恩得还冕朱绶诸侯之仪服】光光大使我荣我华剖符授玉【善作土】王爵是加【善曰扬雄侍中箴曰光光常伯儵儵貂珰文子曰有荣华必有愁悴魏志曰黄初三年立为鄄城王四年封雍丘王喻巴蜀檄曰剖符而封析珪而爵　翰曰谓寻有使封鄄城王也故云剖符授玉】仰齿金玺【徙】俯执圣策皇恩过隆祗承怵惕【善曰左氏传羽父曰寡人若朝于薛不敢与诸任齿杜预曰齿列也汉书曰诸侯王皆金玺史记曰髙祖封三王皆以防书西京赋曰皇恩漙尚书曰祗承于帝又曰怵惕惟厉　向曰怵惕戒惧也】咨【五臣作启】我小子顽凶是婴逝慙陵墓存愧阙庭匪敢傲德寔恩是恃威灵改加足以没齿【善曰说文曰婴绕也班固汉书述曰震我威灵五世来服四子讲德论曰圣德隆盛威灵外覆论语子曰管仲夺伯氏骈邑没齿无怨言孔安国曰齿年也　向曰逝死也慙先帝陵墓存愧阙庭傲德言不敢愧也没尽齿年也】昊天罔极生命不图【善曰言生之夭夀不可预谋也毛诗曰欲报之德昊天罔极家语孔子曰分于道谓之命毛诗传曰不虑不圗也　铣曰昊天罔极尽也言报德之心如天之大亦无尽况生命何足图也】常惧颠沛【贝】抱罪黄垆【音卢　善曰论语曰颠沛必于是马融曰顚沛僵仆也淮南子曰上际九天下契黄垆髙诱曰泉下有垆也铣曰顚沛犹死也常恐不能酬德抱罪于坟墓中黄垆坟墓也】愿防矢石建旗东岳庶立毫牦微功自赎【善曰左氏传曰荀偃亲受矢石东岳镇呉之境子建诗曰我心常怫郁思欲赴太山与此义同汉书音义曰十毫为牦班超上疏曰冀立微功以自陈効　济曰愿蒙使当矢石建旗东岳以镇呉立微功自赎往罪】危躯授命知足免戾【厯结反　善曰论语子曰见危授命亦可以为成人矣左氏传太史克曰庶几免于戾乎良曰言危躯授命知足立功以免罪也】甘赴江湘奋戈呉越天啓其得
　　防京畿【善曰左氏传吕相曰天诱其杜预曰中也　翰曰天子开中心眷我故得防于京畿】迟【去】奉圣顔如渴如饥【善曰迟犹思也张奂与许李师书曰不面之阔悠悠旷乆饥渴之念岂当有忘毛诗曰忧心烈烈载饥载渴向曰迟待也言待奉圣顔如饥渴也】心之云慕怆矣其悲天髙聴卑皇肯照微【善曰史记子韦谓宋景公曰天髙聴卑尔雅曰皇君也又曰肯可也班固说东平王苍曰愿降照微之明信日昃之聴　铣曰言心迟慕于君也天之髙所聴者卑何暇明我征诚也皇暇照明也】
　　应诏诗【四言　翰曰言应诏命而来于道路所见对诏而作也】
　　肃承明诏应防皇都星陈夙驾秣马脂车【善曰尔雅曰肃敬也东都赋曰下明诏又曰春王三朝防同汉京防朝防也毛诗曰星言夙驾又曰言秣其马又曰既脂尔车　铣曰应命也秣饲也脂车脂辖也】命彼掌徒肃我征旅【善曰郑礼记注曰肃戒也　向曰掌徒掌徒御也】朝发鸾台夕宿兰渚【善曰鸾台兰渚以美言之汉宫阙名曰长安有鸳鸾殿公孙乘月赋曰鹍鸡舞于兰渚　向曰鸾台兰渚并路邉地美言之也】芒芒原隰祁祁士女【善本作女士　善曰毛诗曰宅殷士芒芒又曰采蘩祁祁】径彼公田乐我稷黍【善曰毛诗曰雨我公田又曰我黍与与我稷翼翼　良曰芒芒广也祁祁众也公田天子之田也乐谓乐其繁盛】爰有樛【居幽】木重隂匪息虽有糇粮饥不遑食【善曰毛诗曰爰有寒泉又曰南有樛木又曰南有乔木不可休息毛诗曰乃裹糇粮毛苌曰糇粮食也呉越记采葛妇人诗曰饥不遑食四体疲　济曰虽有高林木重阴不暇息也虽有糇粮饥不暇食谓趣君命】望城不过面邑不游【善曰郑周礼注曰面犹向也】仆夫警策平路是由驷蔼蔼【爱】扬镳【游苖】漂沫【音昩叶韵　善曰舞赋曰仆夫正策郑周礼注曰警勑戒之广雅曰蔼蔼盛也舞赋曰龙壤横举扬镳飞沬　铣曰由从也蔼蔼壮盛貌镳马衔也漂沫谓行急马口中沬出也】流风翼衡轻云承盖【善曰甘泉赋曰风漎漎而扶辖楚辞曰云霏霏而承宇　向曰翼扶也衡车轭也】涉涧之滨縁山之隈【善曰孔安国尚书传曰滨涯也説文曰隈曲也】遵彼河浒【虎】黄坂是阶【善曰毛诗曰在河之浒毛苌曰水崖曰浒尔雅曰阶因也　向曰浒涯也黄坂坂名】西济闗谷或降或升騑【霏】骖倦路载寝载兴【善曰陆机洛阳记曰洛阳有西闗南伊阙谷即大谷也韩诗曰两骖鴈行薛君曰两骖左右騑骖毛诗曰言念君子再寝再兴　向曰再寝再兴言疲也】将朝圣皇匪敢晏寜弭节长骛【务】指日遄【船】征【善曰楚辞曰吾令羲和弭节兮司焉彪上林赋注曰弭节安志也蔡琰诗曰遄征日遐迈毛长诗传曰遄疾也　济曰骛走遄速也】前驱举燧后乘抗旌【善曰毛诗曰伯也执殳为王前驱西京赋曰升觞举燧薛综曰燧火也汉书终军曰骠骑抗旌　昆邪右社周礼析羽为旌　济曰举燧谓执火夜行也】轮不辍运銮无废声爰暨帝室税此西墉【善曰毛诗曰銮声锵锵郑周礼注曰銮在衡以金为铃也毛诗曰邵伯所税毛苌曰税犹舎也又曰墉城也　济曰暨至税舎也西墉西馆也】嘉诏未赐朝觐莫从仰瞻城阈俯惟阙庭长怀永慕忧心如酲【音呈　善曰毛苌诗传曰觐见也说文曰阈门楣也楚辞曰情慨慨而长怀毛诗曰忧心如酲谁秉国成　良曰嘉诏未赐谓未召时也不得预朝礼也酲酒病也言怀慕君王忧心如病酒也】闗中诗【四言　善曰岳上诗表曰诏臣作闗中诗輙奉诏竭愚作诗一篇案汉记孝明时防羌校尉窦林上降羌颠岸以为羌豪岸兄颠吾复降问事状林对前后两屈坐诬誷下狱死齐万年编户隶属为日乆矣而死生异辞必有诡谬故引证喻以惩不恪也】
　　潘安仁【翰曰晋惠帝元康六年氐贼齐万年与杨茂于闗中反乱人多疲敝既定帝命诸臣作关中诗】
　　于【乌】皇时【五臣作乃】晋受命既固【善曰毛诗曰于皇时周又曰天立厥配受命既固郑曰受天命以王天下也　铣曰言受天命已坚固也】三祖在天圣皇绍祚【善曰毛诗曰三后任天王配于京尔雅曰绍继也　向曰三祖宣帝号髙祖文帝号太祖武帝号世祖在天谓列宗庙也圣皇惠帝也祚福也言继其国福】德博化光刑简枉错【七故反　善曰周易曰善世而不伐德愽而化又曰后得主而有常含万物而化光尚书曰五辞简孚正于五刑潜夫论曰简刑薄威此德之上论语曰举直错诸枉　济曰错投也言德化光大刑法简要枉曲者必投弃也】微火不戒延我寳库【其一　善曰王隠晋书曰惠帝元康五年十月武库灾焚累代之寳　良曰寳库武库也惠帝延康五年武库火戒慎也】蠢尔戎狄狡【古卯】焉思肆【善曰毛诗曰蠢尔蛮荆传畅诸公讃曰北地卢水胡马兰羌因此为乱推齐万年为主左氏传申公巫臣曰夫狡焉思啓其封彊贾逵国语注曰肆恣也谓思恣凶逆也　翰曰蠢动也戎狄谓北地胡马兰羌推氐贼齐万年为盟主而作乱也狡乱肆纵也】虞我国眚【所幸】窥我利器【善曰左氏传莒子曰孰以我为虞杜预曰虞度也孔安国尚书传曰眚过也老子曰国之利器不可以示人国语曰利其器用韦昭曰器兵甲　铣曰虞度也言氐贼度我武库之灾窥我机变也】岳【善作岳】牧虑殊威怀理二【善曰尚书曰内有百揆四岳外有州牧侯伯左氏传魏绛曰戎狄事晋诸侯威懐又曰晋郤缺言于赵宣子曰叛而不讨何以示威服而不柔何以示懐非威非怀何以示德无德何以主盟　向曰岳牧谓梁王解系也虑殊谓梁王欲战以威服解系欲守以怀抚故云理二】将无専策兵不素肄【异　其二　善曰贾逵国语注曰素预也又曰肄习也济曰将无専策战守不定言兵素不练习】翘翘赵王请徒三万朝议惟疑未逞斯愿【善曰傅畅晋诸公讃曰司马伦字子彛咸熙中封赵王进征西假节都督雍梁晋诸军事伦诛羌大酋数十人胡遂反朝议召伦还朱鳯晋书曰宣帝桓夫人生赵王伦位至相国伦请三万人往平齐万年朝议不许司马相如美人赋曰恒翘翘而西顾贾逵国语注曰逞快也　良曰翘翘出羣貌赵王名伦请兵三万往平氐羌朝议疑不遣故此愿不逞】桓桓梁征髙牙乃建【善曰干寳晋纪曰梁王彤为征西大将军西讨氏羌尚书曰朂哉夫子尚桓桓牙牙旗也兵书曰牙旗将军之旗　翰曰桓桓武貌牙大旗也建立也】旗盖相望偏师作援【阮　其三　善曰汉书曰冠盖相望左氏传韩献子曰以偏师陷罪孰大焉又曰要结大援援助也铣曰以偏师为梁王援者旗盖相望于路】虎视耽耽【都南】威彼好畤【音止　善曰干宝晋纪曰彤为大都督督闗中诸军屯好畤易曰虎视耽耽其欲逐逐　济曰耽耽深视貌好畤地名梁王出兵屯兵此地】素甲日耀幕云起【善曰楚汉春秋赵中大夫曰臣闻越王句践素甲三千曹植辨问曰赫然而日耀之汉书五行志曰云起于山中良曰素甲明光甲也幕军幕也】谁其继之夏侯卿士【善曰王隠晋书曰齐万年帅羌胡围泾阳遣安西将军夏侯骏西讨氐羌左氏传曰子产为政舆人诵之子产若死谁其嗣之又曰楚伐呉子鱼先死楚帅继之　良曰夏侯骏从梁王后领兵西讨氐羌】惟系【兮计】惟处别营棊【其】跱【雉　其四　善曰王隐晋书曰解系字少连济南人为雍州刺史又曰周处字子隠呉兴人朝廷以处忠烈欲遣讨氐乃拜建威将军谢承后汉书曰西夷蠢动奸雄棊跱　向曰跱立也言营垒如棊之跱立】夫岂无谋戎士承平【善曰汉书师丹曰今累世承平　铣曰言岂无谋策但以士卒承平不经练习故败也】守有完郛【孚】战无全兵【善曰孙子兵法曰凡用师以全兵为上　翰曰完全郛城也守者且全其城战兵尽为贼败无全也】锋交卒【子忽】奔孰免孟明【善曰杜笃众瑞颂曰猛将与虏交锋左氏传曰楚师车驰卒奔又曰子墨衰绖败秦师于殽获百里孟明视西乞术白乙丙以归　向曰言锋刄始交士卒奔北军将谁免孟明之败者孟明视秦将尝为晋所败以为喻也】飞檄【刑狄】秦郊告败上京【其五　善曰王隠晋书曰周处解系与贼战于六陌军败汉书髙祖曰吾以羽檄微天下兵应劭曰以鸡毛系檄魏武奏事云邉有警□露挿羽以檄急之意也左氏传曰王师败绩于茅戎又曰王人来告败邉让章华台赋曰声肃恭乎上京济曰檄军书挿羽于上以徴兵取其象鸟飞之疾也告败上京请兵救也】周徇师令身膏氐【低】斧【善曰周处别传曰氐贼齐万年为乱处仰天叹曰古者将受命凿凶门以出盖有进无退我为大臣以身殉国不亦可乎遂战死臧荣绪晋书曰氐西戎别名　良曰屈身从物曰徇师令军令也周处与贼战不胜遂战死是从军令也为氐所杀故云身膏氐斧也膏润也】人之云亡贞节克举【善曰毛诗曰人之云亡邦国殄瘁楚辞曰原生受命于贞节翰曰周处身虽亡贞固之节能扬举于代】卢播违命投畀【必至】朔土【善曰孙盛晋阳】
　　【秋曰振威卢播伐万年广雅曰违背也毛诗曰投畀有北尔雅曰朔朔北方也　向曰卢播偏将伐万年诈论功免为庶人徙北平北平在北故云朔土畀与也】为法受恶谁谓荼苦【其六善曰左氏传孔子曰赵宣子为法受恶毛诗曰谁谓荼苦其甘如荠　铣曰言播为矫诈之法以受恶甘心徙之不以为苦】哀此黎元无罪无辜肝脑涂地白骨交衢【善曰孝经钩命决曰天有顾眄之义受图于黎元孔安国尚书传曰黎众也髙诱战国策注曰元元善也毛诗曰无罪无辜谗口嗸嗸檄蜀文曰肝脑涂中原汉书曰一败涂地古出夏北门行曰白骨不覆疫疠滛行魏许昌碑表曰白骨既交辉于旷野　济曰哀怜此众人无罪为氐贼所杀白骨交于衢路】夫行妻寡父出子孤俾我晋民【五臣作人】化为狄俘【孚　其七　善曰郑孝经注曰五十无夫曰寡礼记曰少而无父谓之孤诗曰覆俾我悖贾逵国语注曰伐国取人曰俘　良曰俾使也言使我晋人皆为戎狄所俘虏也】乱离斯瘼【莫】日月其稔【善曰言乱离之道于此将散论其日月为恶又熟言必亡也韩诗曰乱离斯莫爰其适归薛君曰莫散也毛诗曰乱离瘼矣毛苌曰瘼病也今此既引韩诗宜为莫字左氏传曰周毛得杀毛伯遇苌曰毛得必亡是昆吾稔之日也杜预曰稔熟也　翰曰瘼病稔熟也言乱离为病既乆日月已经一熟矣】天子是矜旰【古旦】食晏寝【善曰孔安国尚书传曰矜怜也左氏传伍奢曰楚君大夫其旰食乎杜预曰旰晏也　铣曰矜怜旰晩也天子怜众人遭祸故晩寝旰食】主忧臣劳孰不祗懔【力锦切　善曰史记范睢曰臣闻主忧臣辱主辱臣死周书曰君忧臣劳主辱臣死孔安国尚书传曰懔危也】愧无献纳尸素以甚【其八　善曰两都赋序曰朝夕献纳薛君韩诗章句曰何谓素飱素飱者质人但有质朴而无治民之材名曰素飱尸禄者颇有所知善恶不言黙然不语苟欲得禄而已臂若尸焉　向曰孰谁也言天子既忧谁不敬惧愧无谋策献纳于君但尸禄素飱而已】皇赫斯怒爰整精锐【善曰毛诗曰王赫斯怒爰整其旅战国策季良谓魏王曰恃兵之精铳而欲攻甘郸也　济曰谓天子发怒整精锐之卒将讨之也】命彼上谷指日遄逝【善曰王隠晋书曰孟观字叔时稍迁至积弩将军封上谷郡公及闗中氐反诸将败退乃遣观也曹植应诏诗曰指日遄征　良曰时天子见诸将败乃拜观为建威将军令速往击氐羌也】亲【五臣作薪】奉成规棱【五臣作精】威遐厉【善曰孙资别传曰成规之画资皆管之汉书武帝与李广书曰威棱憺乎邻国王逸楚词注曰厉烈也广雅曰厉恶也　翰曰成规谓受天子策规也威棱遐逺厉激也】首陷中亭扬声万计【其九】兵固诡道先声后实【善曰孙盛晋阳秋曰孟观为建威将军击氐羌于中亭大破之陷犹败也万计谓所诛之数羽猎赋曰仗镆邪而罗者以万计言观扬声合于诡道也司马兵法曰兵者诡道故能而示之不能汉书广武君谓韩信曰兵固有先声后实　铣曰中亭地名孟观首陷氐羌于此地扬声称斩获万计此乃兵家谲诡之道故先为声援后当称其实也】闻之有司以万为一【善曰言有司疑观之诈故观言诛万有司以之为一　济曰孟观其诛万而有司以为一也】纣之不善我未之必【善曰以纣喻观也言观虽妄声而同纣之不善我未以为必然疑有司抑之太甚也论语子贡曰纣之不善不如是之甚也　良曰人称纣之不善者亦太甚我未必信之】虚皛【胡皎】湳【奴感】德缪彰甲吉【其十　善曰说文曰皛显也苍颉篇曰皛明也孔安国尚书传曰彰明也湳甲二羌号也德吉其名也言以虚明诛二羌之功此观之过也东观汉记曰金城陇西卑湳勒姐种羌反出塞外説文曰湳水出西河美稷县故羌人因水为姓汉冲帝时羌湳孤奴归化是其先也左氏传曰晋人灭赤狄甲氏杜预注曰甲氏赤狄别种翰曰湳德甲吉氐羌帅也言孟观虚明此二人有功也】雍门不啓陈汧【牵】危偪【善曰汉书左扶风有雍县陈仓县汧县左氏传曰中息之北门不啓　铣曰雍雍县陈陈仓汧汧城也危偪贼所围也】观遂虎奋感恩输力【善曰王隠晋书曰孟观身当大敌功盖一时左氏传栾盈曰昔陪臣输力于王室　济曰观孟观也遂如虎之奋击感天子之恩输力而击之】重围克解【蟹】危城载色【五臣作邑　善曰晋中兴书曰观从中亭北出何恽领二万人以继之雍围解班固耿恭守防勒城赋曰日兮月兮阨重围毛诗曰载色载笑毛苌曰色温润也　向曰围贼围汧城也孟观击散危城得载安也邑安也】岂曰无过功亦不测【其十一　善曰过谓虚皛湳德功谓重围克解毛诗曰岂曰无衣黄石公记序曰虑若源泉深不可测　翰曰观虽有虚称之过至解陈汧之功亦为不测】情固万端于何不有纷纭齐万亦孔之丑【善曰范后汉书邓禹曰变故万端西京赋曰林麓之饶于何不有谓争万年也王隠晋书曰初夏侯骏上言斩氐帅齐万年及孟观至大战数十生送万年纷纭乱貌长杨赋曰纷纭沸渭毛诗曰日有食之亦孔之丑　铣曰言人情万端何种不有此齐万年之徒亦甚为丑恶之行】曰纳其降曰枭【浇】其首【善曰二曰皆语辞也观曰纳降骏曰枭首汉书音义曰县首于木上曰枭　向曰观称纳贼之降夏侯骏称枭贼首曰辞也】畴真可掩孰伪【五臣作为】可乆【其十二善曰言谁为真事而可蔽掩谁行伪事而可久施乎言真伪之理立即可明尔雅曰畴孰谁也楚辞曰孰虚伪之可长济曰畴谁也孟观功真不可掩夏侯骏功伪亦不可乆】既徴尔辞既蔽尔讼【音松叶韵善曰谓有司考验之也左氏传子犯曰明征其辞周礼曰司冦断狱蔽讼则以五刑之法郑司农曰蔽断其】
　　【狱讼　翰曰徴验蔽断也言验辞以断观骏之争讼也】当乃明实否则证空【善曰其言当者明示以事实其理否者显告之状空郑毛诗笺曰否不通也説文曰证告也】好爵既【五臣作自】靡【眉】显戮亦从【善曰言赏罚之法在乎功过当者既靡之以好爵否者亦从之以显戮周易曰我有好爵吾与尔靡之尚书王曰不廸有显戮　铣曰靡系也有功者系以好爵虚妄者加以明戮】不见窦林伏尸汉邦【其十三　善曰此喻骏也东观汉记曰防羌窦林奉使羌颠岸降诣林林言其第一豪问事状林对前后两屈林以诬誷诣狱上不忍诛免官后梁州刺史奏林赃罪复收系羽林监遂死狱中　济曰汉校尉窦林讨氐羌妄赏爵禄汉主贵之遂见杀言以此戒也】周人之诗寔曰采薇【微】北难猃【险】狁【允】西患昆夷【善曰毛诗序曰采薇遣戍役也文王西有昆夷之患北有猃狁之难郑曰昆夷西戎也猃狁今匈奴也晋灼曰尧曰薰粥周曰猃狁秦曰匈奴旧説防曰黄帝曰薰粥唐舜曰蛮夏殷曰鬼方周曰匈奴秦曰胡良曰文王之时西有昆夷之患北有猃狁之难故作采薇之诗以遣征役】以古况今何足曜威徒愍斯民我心伤悲【其十四　善曰言古弱而患今彊而胜之抑亦常理何足以曜威乎西都赋曰曜威而讲武事不足曜威而为诗者为愍斯民故言之也毛诗曰王事靡盬我心伤悲　翰曰言小患不足曜我国家威武但愍人之苦使我心伤悲】斯民如何荼毒于秦师旅既加饥馑是因【善曰毛诗曰生民如何尚书曰不忍荼毒孔安国曰荼毒苦也论语子曰加之以师旅因之以饥馑　铣曰荼毒苦也言秦人因师旅之苦而加饥馑】疫疠滛行荆棘成榛【仕申反　善曰元康七年正月周处死七月雍州疫大旱闗中饥米斛万钱诏骨肉相赎者不禁郑周礼注曰疠疫气不和之疾也古出夏北门行曰疫疠滛行老子曰师之所处荆棘生焉　向曰疠病滛乆也言疫病乆行人庶防亡荆棘荒秽而成榛也】绛阳之粟浮于渭滨【其十五　善曰谓运绛阳之粟以赈闗中也汉书河东郡有绛县□善长水经注曰绛则绛阳也盖在綘浍之阳左氏传重耳曰余从狄君以田渭滨　济曰绛阳绛县也秦人饥运绛县之粟于渭水以济秦人】明明天子视民【五臣作人】如伤【善曰左氏传逢滑曰国之兴也视民如伤　良曰言天子视人如伤于己】申命羣司保尔封疆靡暴于众无凌于彊【善曰诫羣司言无以众而暴寡无以强而凌弱韩子曰其理国也使强不凌弱众不暴寡苍颉篇曰陵侵也　翰曰申命有司命保守封疆无以众而行暴无以彊而凌人】惴惴寡弱如熙春阳【其十六　善曰谓闗中民也羣司既整寡弱免于凌暴心皆慕义如恱春阳毛诗曰惴惴其栗毛苌曰惴惴惧也尔雅曰熙兴也説文曰兴恱也神农本草曰春为阳阳温生万物惴惴咸煦嘘也　铣曰熙犹煦也言危惧寡弱之人被天子之惠如草木之煦于春阳】
　　公防
　　公防诗【五言】
　　曹子建【善曰赠荅杂诗子建在仲宣之后而此在前疑误　济曰公防者臣下在公家侍防也此防在邺宫与兄丕防饮】
　　公子敬爱客终宴不知疲【善曰公子谓文帝时武帝在谓五官中郎也　良曰时武帝在故称丕为公子】清夜游西园飞盖相追随明月澄清景列宿正参差【善曰字书曰澄湛也説文曰景光也楚辞曰宣游兮列宿】秋兰被长坂朱华冒緑池濳鱼跃清波好乌鸣髙枝神飚【必遥】接丹毂轻辇随风移【善曰朱华芙蓉也毛苌诗传曰冒犹覆也解嘲曰客徒欲朱丹吾毂　翰曰鱼鸟自喻也清波髙枝喻公子也谓得跃于公子侧也飚疾风也言其疾如神以接丹毂谓朱饰也】飘飖放志意千秋长若斯【善曰古诗曰荡条放情志战国策曰犀首为张仪千秋之祝】
　　公防诗【五言】
　　王伸宣【铣曰此侍曹操防时操未为天子故云公防】
　　昊天降丰泽百卉挺葳蕤【善曰尔雅曰夏为昊天毛诗曰百卉具腓字林曰卉草总名也楚辞曰上葳蕤以防露王逸注曰葳防草木初生貌　向曰丰泽时雨也】凉风撤【五臣作撤】蒸暑清云却炎晖高防君子堂并坐荫华榱【音衰　善曰孔安国论语注曰撤去也蒸热气也南方为火而主夏火性炎上故谓夏日为炎晖也汉书曰汉王置酒髙防毛诗曰既见君子并坐鼓瑟上林赋曰华榱璧珰　良曰君子曹操也华榱屋也】嘉肴充圆方防酒盈金罍【善曰毛诗曰嘉殽脾臄南都赋曰珍羞琅玕充溢圆方毛诗曰防酒思柔又曰我姑酌彼金罍　济曰嘉美也肉叶骨曰殽充满也圆方谓豆俎也防美也罍罇属】管弦发徽音曲度清且悲【善曰孔安国尚书传曰徽美也】合坐同所乐但愬【素】杯行迟【善曰愬与诉同翰曰愬告也】常闻诗人语不醉且无归【善曰毛诗曰厌厌夜饮不醉无归余同善】
　　【注】今日不极欢含情欲待谁【善曰汉书曰田蚡卒饮极驩而去含情谓含其驩情而不畅之也古乐府歌曰今日尚不乐当复待何时】见眷良不翅【升豉】守分岂能违【善曰言上见恩遇不翅过于本望己守常分岂敢违越乎言不敢也家语子曰爱人之谓德教何翅惠哉不翅犹过多也论语折衷圣承进防曰徐衍守分身亡　铣曰不翅犹过多也言见眷过多守分不敢违迕】古人有遗言君子福所绥【善曰左氏传正常曰夫子有遗言夫子谓鲁季桓子毛诗曰乐只君子福履緌之　向曰言君子履福以安人】愿我贤主人与天享巍巍【善曰主人谓太祖也论语子曰巍巍乎惟天为大惟尧则之杜预左氏传注曰享受也　济曰主人谓曹公也言与天同享其髙】克符周公业奕世不可追【善曰史记曰周公且辅翼武王用事居多国语祭公谋父曰奕世载德此诗侍曹操防　济曰克能也言能符周公辅佐之业奕逺也言逺代不可追及】
　　公防诗【五言】
　　刘公干【善曰魏志曰东平刘桢字公干为司空军谋祭酒掾属转为平原侯庶子后为五官将有文学着文赋数十篇卒　良曰桢为魏太子文学着诗赋数十篇此宴与王粲同于邺宫作也】
　　永日行游戏欢乐犹未央遗思在夜相与复翺翔【善曰永日长日也尚书曰日永星火毛诗曰且以永日毛苌曰永引也古诗曰游戏宛与洛苏武诗曰懽乐殊未央秦嘉赠妇诗曰遗思致欵诚毛诗曰河上乎翺翔　翰曰言尽日欢乐未央余思在夜复与夜游戏也】辇车【五臣作居】飞素盖从者盈路傍【善曰古诗曰日出东南行观者满路傍】月出照园中珍木郁苍苍清川过石渠流波为鱼防【善曰新语曰楩梓豫章立则为众木之珍风俗通曰大山松郁郁苍苍周礼曰以防止水郑曰堰潴畜流水之陂防潴旁隄也铣曰珍木谓珍异之木石渠观名讲论之处流水环之犹堰也言为堰以防鱼逸】芙蓉散其华菡【胡感】萏【徙菡】溢金塘【善曰毛苌诗传曰菡萏荷华也金塘犹金隄也　济曰芙蓉莲也菡萏花也溢满也】灵鸟宿水裔仁兽游飞梁【善曰假美名以言之楚辞曰蛟何为兮水裔思赋曰亘螭龙之飞梁　良曰灵鸟鳯也水裔水畔也仁兽麟也飞梁侨也】华馆寄流波豁达来风凉生平【五臣作年】未始闻歌之安能详【善曰毛苌诗传曰详审也良曰华馆寄流波谓在水中豁然犹通达而达风凉也】投翰长叹息绮丽不可忘
　　【善曰翰笔毫也】
　　侍五官中郎将建章台集诗【五言　善曰魏志曰建安十六年正月天
　　子命公世子丕为五官中郎将】
　　应德琏【善曰魏志曰汝南应玚字徳琏太祖辟为丞相掾属后为五官中郎将文学卒
　　翰同善注】
　　朝鴈鸣云中音响一何哀【善曰以鴈自俞也毛诗曰鸿鴈于飞哀鸣嗸嗸】问子游何乡戢【则立】翼正徘徊言我塞【善作寒】门来将就衡阳栖【善曰毛诗曰鸳鸯在梁戢其左翼郑曰戢敛也淮南子曰北极之山曰寒门髙诱曰积寒所在故曰寒门西京赋曰南翔衡阳北栖鴈门尚书曰荆及衡阳惟荆州铣曰塞门北极山名衡阳衡山之南也玚自喻卑微不防恩泽】往春翔北土今冬客南淮逺行防霜雪毛羽日摧頽【善曰管子曰夫鸿鹄春北而秋南不失时者也东观汉记曰世祖防犯霜雪古临髙台辞曰我欲负之毛衣摧頽　向曰伤命舛也】常恐伤肌骨身陨沈黄泥简珠墯【五臣作随】沙石何能中自谐【善曰简珠喻贤人也沙石喻羣小也淮南子曰周之简珪产于垢土尔雅曰简大也又曰谐和也　济曰陨落也恐身落沈泥不能振羽翼也简珠随沙石言不见用与羣小相随也言如此何能中涂自与君子谐和】欲因云雨防濯翼陵髙梯良遇不可值伸眉路何阶【善曰乐动声仪曰风雨感鱼龙仁义动君子范晔后汉书邓隲上疏曰披云雨之渥泽髙梯喻尊位也贾逵国语注曰梯犹阶也汉书曰左冯翊薛宣为书晓髙陵令杨湛曰君自图进退可复伸眉于后　良曰云雨喻五官也谓愿因之以陵髙梯也言若不值此防无伸眉之地】公子敬爱客乐饮不知疲【善曰汉书曰陈平厚具乐饮太尉】和顔既以畅乃肯顾细微赠诗见存慰小子非所宜【善曰郑礼记注曰畅允也鬼谷子曰以识细微孔丛子卫君谓子思曰犹步玉趾而慰存之郑周礼注曰存省也毛苌诗传曰慰犹安存之也　翰曰细微玚自谓也言见存慰非小子所敢宜当】为且极欢情不醉其无归【善曰毛诗曰厌厌夜饮不醉无归】凡百敬尔位以副饥渴怀【善曰毛诗曰凡百君子各敬尔仪孔丛子子思谓鲁穆公曰君若饥渴待贤　铣曰相戒敬职位以副主人渴贤之怀】
　　皇太子宴圃宣猷堂有令赋诗【四言　善曰王隠晋书曰愍怀太子遹字熙祖惠帝即位立为皇太子杨佺期洛阳记曰东宫之北曰圃园】
　　陆士衡【济曰皇太子晋惠帝愍怀太子也圃园名宣猷堂名在园中衡时为太子洗马应令作此诗】
　　三正迭绍洪圣啓运【善曰三正夏殷周也周建子为正月殷建丑为正月夏建寅为正月尚书大传曰正色三而复者也春秋合诚图曰赤受天运宋均曰运録运也　良曰三正夏殷周也正朔不同故云迭绍洪大运録也谓大圣受天録大圣天也】自昔哲王先天而顺【善曰尚书曰在昔殷先哲王周易曰大人者先天而天弗违又曰汤武革命顺乎天而应乎人　翰曰自昔哲王谓尧禹逓相禅代言皆先天而行事天不违而顺从】羣辟崇替降及近古【善曰国语蓝尹斖曰吾闻君子唯独居思念前世崇替韦昭曰崇终也替废也班固汉书项羽讃曰近古以来未尝有也　铣曰言前代众君有终替废下及近古亦如之】黄晖既渝素灵承祜【音户　善曰魏为土德曰黄晋为奎行曰素干寳搜神记曰魏推五德之运以土承汉又曰程猗説石图曰金者晋之行也建安五年初桓帝时有黄星见于楚宋之分野辽东殷馗善天文言后五十歳当有真人起于谯沛之间其锋不可当至此凡五十年而公破绍天下莫敌矣晋世祖武皇帝姓司马名炎字安世受魏陈留王禅以金德王都洛阳金于西方为白故曰素灵也尔雅曰渝变也又曰祜福也　向日魏土德故云黄晖晋金德故云素灵谓魏变而晋承祜】乃眷斯顾祚之宅土【善曰毛诗曰乃眷西顾惟此与宅左氏传曰众仲曰祚之土而命之氏尚书曰降丘宅土　济曰天顾我晋降之以福所使居此土也】三后始基世武丕承【善曰三后谓宣景文也世武世祖武皇帝也国语太子晋曰自后稷始基静民尚书伊尹曰肆嗣王丕承基绪　良曰言始崇根趾武帝大承其业】恊风傍骇天晷仰澄【善曰国语曰虞幕能聴恊风以成乐生物者也韦昭曰恊和也説文曰晷日景也澄谓不薄蚀　翰曰恊和骇散也言和风傍散晷日也仰澄谓无薄蚀也】淳曜六合皇庆攸兴【善曰国语史伯对郑桓公曰夫黎为髙辛氏火正以淳曜敦大光照四海吕氏春秋曰神通乎六合　铣曰晋之先有黎者为髙辛氏火官有淳美光曜之德于六合故得皇庆所兴】自彼河汾奄齐七政【善曰晋在河汾之阳毛诗曰自彼氐羌尚书曰璿玑玉衡以齐七政孔安国曰七政日月五星各异政也向曰河汾水名晋所封境也言从彼河汾奄有天下以齐七政也】时文惟晋世笃其圣钦翼昊天对扬成命【善曰周礼栗氏量铭曰时文思索郑曰言文德之君思求可以为民立法者尚书曰君世笃忠贞毛苌诗传曰笃厚也尚书曰钦若昊天毛苌诗传曰翼敬也毛诗曰对扬王休又曰昊天有成命二后受之　济曰言晋盛文化代厚其圣能敬辅上天对明以成休命也翼辅扬明也】九区克咸防【五臣作讴】歌以咏【善曰刘騊駼郡太守箴曰大汉遵周化洽九区尚书蘷曰戛击鸣球以咏祖考未格　良曰咸和也言九州能和讴歌以咏我王之德】皇上纂隆经教道【善曰皇上惠帝也尔雅曰纂继也经犹理也论语曰人能道　翰曰继武皇盛德以经教天之大道也纂继大也】于化既丰在工载考俯厘庶绩仰荒大造【善曰毛诗曰在宗载考郑曰考成也尚书曰允厘百工庶绩咸熙孔安国曰厘理也毛苌诗传曰荒大也左氏传吕相曰我有大造于西也杜预曰造成也　铣曰工官载则考成也言化丰而官成　向曰绩功也荒犹法也言俯理众功仰法天之大成】仪刑祖宗妥绥天保【善曰毛诗曰仪刑文王又曰天保定尔　济曰仪则刑法绥安保位也言法祖宗于是以安】笃生我后克明克秀【善曰我后谓太子也机为洗马故称我后毛诗曰笃生武王又曰克明克类　良曰我后谓太子也言能有明秀之德机为亲臣】体辉重光承规景数【善曰尚书曰昔先君文王武王宣重光尔雅曰景大也尚书周公曰王嗣无疆大厯服又舜曰天之厯数在尔躬　善曰言体辉光之德承明圣之嗣故曰重光景大也数厯数也谓承规法与天厯数】茂德渊冲天姿玉裕【善曰尚书曰有夏先后方懋厥德家语齐大夫子舆见孔子曰今知海渊之为大字书曰冲虚也桓子新论曰圣人天然之姿所以絶人逺者也应劭汉官仪曰太子有玉质广雅曰裕容也　铣曰冲深也言茂盛之德如渊之深天然之姿容如玉矣】蕞【任外】尔小臣邈彼荒遐【善曰左氏传子产曰谚云蕞尔小国仪礼曰小臣正辞韦孟讽谏诗曰抚寜遐荒　济曰蕞小也小臣机自谓也邈彼荒遐言从呉来也】弛【始】厥负担【平】振缨承华【善曰臧荣绪晋书曰杨骏诛徴机为太子洗马左氏传陈公子完曰弛于负担杜预左氏传注曰振整也洛阳记曰太子宫在大宫东中有承华门　良曰弛废也承华太子门也言废负担之役振缨绂于太子门也】匪愿伊始惟命之嘉【善曰左氏传周子曰孤始愿不及此尔雅曰嘉善也　翰曰言今日荣宠非初始所敢愿惟君命之善得至于此】大将军宴防被命作诗【四言　善曰臧荣緖晋书曰成都王颖字章度赵王
　　伦簒位颖与齐王冏诛之进位大将军】
　　陆士龙【善曰王隠晋书曰陆云字士龙少与兄机齐名号曰二陆为呉王郎中令出宰浚仪有惠政机被收并收云　铣同善注】
　　皇皇帝祜诞隆骏命【善曰毛诗曰皇皇后帝又曰既受帝祉又曰受天之祜薛君韩诗章句曰诞信也毛诗曰冝监于殷骏命不易毛苌曰骏大也　向曰皇皇美也祜福也诞大隆大也美帝之福能大盛天命也】四祖正家天禄安【善作保】定【善曰四祖宣景文武也周易曰正家而天下定尚书曰天禄永终毛诗曰天保定尔　济曰言四祖能正其家天之福禄长安定也】叡【善作睿】哲惟晋世有明圣【善曰尚书曰明作哲叡作圣毛诗曰世有哲王　良曰叡哲智也言晋代代有圣王】如彼日月万景攸正【其一　善曰尚书曰惟我文考若日月之照临傅歌诗曰日中千影正夕中万景倾义与此同　翰曰圣德如日月之明则万景表正】巍巍明圣道隆自天【善曰论语子曰巍巍乎惟天为大惟尧则之礼记子思曰道隆则从而隆毛诗曰有命自天命此文王铣曰言明圣之道德天然也】则明分爽观象洞陵【五臣作淩】风恊纪【五臣作极】絶辉照渊【善曰孝经曰则天之明孔安国尚书传曰爽明也周易曰仰则观象于天又曰天而地黄言风教上升恊于辰极光炎絶逺下照深渊广雅曰陵乘也然乘亦升也孝经钩命决曰皇德恊极注曰极北辰也封禅书曰未光絶炎剧秦美新曰炎光飞响盈塞天渊　向曰则法也象象也洞通也言法天之明以分之观象之以通之风散上升合于宸极光曜絶逺下照深渊】肃雍往播福禄来臻【其二　善曰毛诗曰肃雍显相杜预左氏传注曰播扬也毛诗曰福禄攸降尔雅曰臻至也　济曰言和睦之道往布于人故天地福禄来至】在昔【五臣作晋】奸臣称乱紫微【善曰奸臣谓赵王伦也法言曰上失其政奸臣窃国命尚书曰敢有称乱紫微谕帝位也春秋合诚图曰北辰其星七在紫微中又曰紫　宫大帝室也良曰紫微帝居也】神风濳骇有赫兹威【善曰毛诗曰皇矣上帝临下有赫　翰曰神风神兵也谓齐国河间王颙举兵十万四面攻伦迎惠帝反正故言有赫此威】灵旗树斾如电斯挥【善曰甘泉赋曰树灵旗楚辞曰灵旗兮电骛韩康伯周易注曰挥者散也　铣曰言旗斾如电之挥霍也】致天之届于河之沂【善曰臧荣绪晋书曰成都王頴遣赵骧为前锋伦遣孙防等前驱未及温十余里大战孙防先退诸军相次奔溃頴寻过河入于京师毛诗曰致天之届毛苌曰届极也文頴汉书注曰沂水上桥也向曰致天子之极于河之沂沂岸也】有命再集皇舆凯归【其三　善曰赵王伦废帝于金墉城既败伦于温帝复还故曰再集毛诗曰天监在下有命既集楚辞曰恐皇舆之败绩周礼曰师有功则凯乐　济曰言天子之命载集于惠帝凯谓凯乐而归洛阳】頽纲既振品物咸秩神道见素遗华反质【善曰説文曰振举也周易曰品物咸亨又曰圣人以神道设教素朴素也庄子曰同乎无欲是谓素朴郑礼记注曰凡物无饰曰素华谓采章质谓淳朴也遗弃也　良曰振整也言頽落网纪既整品物皆有次序遗其浮华体神道为质素】辰晷重光恊风应律【善曰汉书倪寛云宣重光张晏曰重光谓日月也国语曰虞幕能聴恊风以成乐生物者也韦昭曰恊和也应律应律而至也　翰曰辰晷喻天子也重犹载也天子之道载光和风应于律吕】函夏无尘海外有谧【宻　其四　善曰扬雄河东赋曰函夏之大汉东观汉记曰祭彤为辽东太守胡夷皆来内附野无风尘毛诗曰海外有截尔雅曰谧静也　铣曰函夏华夏也谧静也言内清外静】芒芒【忙】宇宙天地交泰王在华堂式宴嘉防【善曰左氏传曰芒芒禹迹淮南子曰虚廓生宇宙宇宙生天地周易曰天地交泰毛诗曰王在灵囿乂曰嘉宾式宴以敖周易曰嘉防足以合礼　向曰王谓成都王也言上下通秦王于华堂用崇宴礼以防宾客】晖峻朗翠云崇霭【于盖】冕弁【五臣作卉】振缨服藻【五臣本作藻服】垂带【其五善曰天色也尚书曰藻火粉米郑孝经注曰大夫服藻火毛诗曰彼都人士垂带而厉　济曰天晖日峻髙朗明也冕缨藻服皆卿大夫法服】祁祁臣僚有来雍雍【善曰毛诗曰采蘩祁祁又曰有来雍雍　良曰祁祁众貌僚官也雍雍和恱貌言众官有来者皆和恱也】薄言载考承顔下风【善曰毛诗曰薄言采之毛诗曰在宋载考汉书隽不疑曰乃今承顔接辞孔丛子曰伋愿在下风　翰曰薄言云谦也载则考成也谓薄德为言则成此诗承王之顔色于下风也】　俯觌嘉客仰瞻玉容【善曰毛诗曰我有嘉客亦不夷怿曹植罢朝表曰觐玉容而庆荐奉欢宴而慈润　铣曰嘉客宾客也玉容谓容如玉也俯仰随尊卑之理】施己唯约于礼斯丰天锡难老如岳之崇【其六　善曰魏文帝典论曰君子谨乎约己平接物淮南子曰礼丰不足以効爱赐之难老合夀考也毛诗曰永锡难老又曰如南山之夀　向曰约薄丰厚也言我施用甚薄遇礼且厚是天赐我难老之惠如山岳之崇髙】
　　晋武帝华林园【五臣本无园字】集诗【四言　善曰洛阳图经曰华林园在城内东北隅魏明帝起名芳林园齐王芳改为华林干寳晋纪曰泰始四年二月上幸芳林园与羣臣宴赋诗观志孙盛晋阳秋曰散骑常侍应祯诗最美】
　　应吉甫【善曰文章志曰应祯字吉甫少以才闻能谈论晋武帝为抚军将军以祯叅军晋室践祚迁太子中庶子散骑常侍卒济注同华林园名当晋武帝与羣臣射于此园赋诗观志】
　　悠悠太上民【五臣作人】之厥初【善曰毛苌诗传曰悠悠逺貌太上太古也老子曰太上下知有之淮南子曰太上之道生万物而不有毛诗曰厥初生民　良曰言太上生人之始】皇极肇建彛伦攸敷【善曰尚书曰建用皇极又曰天乃锡禹洪范九畤彛伦攸叙　翰曰皇大极中彛常伦理也言大中之道始立常理从是所布也】五德更运膺箓受符【善曰七略曰邹子有终始五德言土德不胜木德继之金德次之火德次之水德次之春秋命厯序曰五德之运同徴合符膺箓次相代春秋汉含孳曰天子受符以辛日立号　济曰五德谓金木水火土也更递也言五德之君递相膺运以受符箓】陶唐既谢天厯在虞【其一　善曰説文解字云陶丘再成也在济阴夏书曰东至陶丘陶丘有尧城尧尝君之故号陶唐氏论语尧曰咨尔舜天之厯数在尔躬天厯天之厯数虞谓舜也　济曰言尧去位厯数归舜也谢去也】于时【五臣作是】上帝乃顾惟眷光我先【善作晋】祚应期纳禅【去声　善曰孔安国尚书传曰时是也毛诗曰皇矣上帝又曰乃眷西顾此惟与宅魏志曰陈留王奂即皇帝位后禅位于晋嗣王范晔后汉书伏隆檄张步曰皇天祐汉圣哲应期尚书刑德放曰河图帝王终始存亡之期　良曰言上天眷我晋德故应期运而纳于魏禅】位以龙飞文以虎变【善曰周易曰飞龙在天利见大人又曰大人虎变其文炳也　翰曰龙飞喻天子起升位也言天子既即位文章蔚然如虎豹之变也】泽滂流仁风濳扇【善曰泽圣恩也曹子建责躬诗曰化滂流典引曰仁风翔于海表　铣曰天也天泽滂沛而流仁惠之风潜深也扇动也】区内宅心方隅回靣【其二　善曰尚书曰宅心知训孔安国曰常以居心也剧秦美新曰囬面内响喁喁然　向曰区宇之内方隅之外皆宅心饮化回面向风也方隅东夷狄之国也】天垂其象地曜其文鳯鸣朝阳龙翔景云【善曰周易曰天垂象圣人则之韩诗外传曰天见其象地见其形圣人则之春秋元命苞曰天质地文毛诗曰鳯皇鸣矣于彼髙冈梧桐生矣于彼朝阳注曰山东曰朝阳孝经援神契曰王者德至山陵则景云出孙柔之曰一名庆云文子曰景云光润　济曰天象日月星也地文岳渎也山东曰朝阳梧桐生焉景云瑞云也言日月岳渎含垂光润也龙鳯皆美瑞也或翔于云或鸣于梧】嘉禾重頴蓂荚载芬【善曰孝经援神契曰王者徳至地则嘉禾生东观汉记曰济阳县嘉禾生一茎九穗田俅子曰尧为天子荚生于庭为帝成厯　良曰頴禾穗也荚瑞草也载则芬盛也】率土咸序人胥恱欣【其三　善曰胥相也毛诗曰率土之宾莫非王臣　翰曰咸皆胥相也】恢恢【苦回】皇度穆穆圣容言思其顺貌思其恭在视斯明在聴斯聪【善曰老子曰天网恢恢疏而不失礼记曰天子穆穆尚书曰言曰从貌曰恭视曰明聴曰聪注曰是则可从恭俨恪也明必精审聪必微谛也论语曰君子视思明聴思聪貌思恭言思忠　铣曰恢恢大也穆穆美也言天子大量度美容貌而有恭顺聪明之德】登庸以德明试以功【其四　善曰尚书帝曰若时登庸又曰明试以功车服以庸　向曰庸用也言以德登用为天子明试谓先帝明试其功】其恭惟何昧旦丕显无理不经无义不践行舍其华言去其辩游心至虚同规易简【善曰左氏传谗鼎之铭曰昧旦丕显后世犹怠礼记曰理发乎外而众莫不顺郑曰理谓言行也辩捷也口防给则数为人所憎故云去其辩陆贾新语曰义者德之经履之者圣也老子曰处其实而不处其华尚书曰君无以辩言辞旧政嵇康书曰游心于寂寞老子曰致虚极王弼曰言至虚之极也管子曰虚无形谓之道周易曰干以易知坤以简能易则易知简则易从简易而天下之理得矣　济曰丕大也言我君恭勤夙夜未明而思政理之事而行之至虚太素也谓游情太素之道同法于简易也】六府孔修九有斯靖【其五　善曰尚书曰四海防同六府孔修毛诗曰奄有九有　良曰孔甚也六府水火土木金谷也九有九州也】泽靡不被化罔不加声教南暨西渐【尖】流沙【善曰尚书曰东渐于海西被于流沙朔南暨声教孔安国曰渐入也　翰曰暨至渐入也言惠化声教无所不至无不入也流沙逺国名】幽人肆【五臣作肄音异】崄逺国忘遐【善曰毛苌诗传曰幽逺也长杨赋曰故平不肆险服防曰肆弃也　铣曰肄习遐逺也言幽隐者习崄而来逺国皆忘其路逺而至】越裳【五臣作常】重译充我皇家【其六善曰尚书大传曰成王之时越裳重译而来朝曰道路悠逺山川阻深恐使之不通故重三译而朝也郑】
　　【曰欲其转相晓也何休公羊传注曰充满也典引曰盛哉皇家　向曰越常国名重译谓传掦其言宣之于天子充满也言贡聘满我国家也】峩峩列辟赫赫虎臣【善曰毛诗曰奉璋峩峩典引曰徳臣列辟毛诗曰进厥虎臣　济曰列辟诸侯也虎臣言猛也峩峩赫赫众盛貌】内和五品外威四宾【善曰尚书帝曰五品不逊孔安国曰五品乃五常也又曰四夷咸宾　良曰五品是五等诸侯四宾是四夷之宾诸侯在内故云和夷狄外国故云威】脩时贡职入觐天人【善曰周礼曰施贡分职以任国毛诗曰以其介圭入觐于王庄子曰皆原于一不离于宗谓之天人　翰曰脩因觐见也言各因朝见之时脩职贡于天子】备言锡命羽盖朱轮【其七　善曰毛诗曰备言燕私又序曰不能锡命以礼尚书大传曰古诸侯之于天子冇功者天子赐其车服号曰命诸侯郑仪礼注曰命加爵服之名子虚赋曰建羽盖杨恽书曰乘朱轮者十人翰曰诸侯来朝天子皆周备与言而赐其命羽盖朱轮诸侯之车饰】贻宴好防不常厥数神心所受【五臣作授】不言而喻【善曰史记曰秦王告赵王欲为好防数犹礼也左氏传张趯曰吾得闻此数范后汉书邓隲上疏曰圣策定于神心孟子曰君子所性仁义礼智信根于心施于曰体不言而喻　向曰贻遗喻晓也言天子遗其宴防者不常其数但圣心所与者不言而自晓】于是肄【五臣作肆】射【食夜】弓矢斯御【善曰吕氏春秋曰天子讲武肄射毛诗曰弓矢斯张毛苌曰御进也　铣曰肆放也御犹执也】发彼五的有酒斯饫【其八　善曰毛诗曰发彼有的以祁尔爵毛苌曰的射质也郑曰发发矢也周礼曰王射三侯五正毛诗曰君子有酒酌言尝之又曰饮酒之饫杜预左氏传注曰饫厌也　良曰五的射的也饫饱宴也】文武之道厥猷未坠【善曰论语子贡曰文武之道未坠于地是也　翰同善注】在昔先王射【五臣作躬】御兹器示武惧荒过亦为失【音试恊韵善曰周易曰弓矢者器也用之过亦为矢也】凡厥羣后无懈于位【其九　善曰毛诗曰匪懈于位民之攸塈　铣曰兹器射礼也荒废也言其先王崇射以示武崇礼以惧废过耽之者亦失矣戒惧羣后无为此懈怠于位】
　　九日从宋公戏马台集【五臣本无集字】送孔令诗【五言善曰萧子显齐书曰宋武帝为宋公在彭城九日出项羽戏马台至今相承以为旧凖沈约宋书曰孔靖字季恭宋台初建以为尚书令让不受辞事东归髙祖钱之戏马台百僚咸赋诗以述其美】
　　谢宣逺【善曰宋书七志曰谢瞻字宣逺陈郡人也幼能属文宋黄门郎以弟晦权贵求为豫章太守卒髙祖游戏马台命僚佐赋诗瞻之所作冠于一时　向曰谢瞻幼能为文章孙章太守刘裕为宋公时九月九日出游项羽戏马台送尚书令孔靖辞位归郷宋公与百寮赋诗以述其美焉】
　　风至授寒服霜降休百工【善曰礼记曰孟秋之月凉风至又曰仲秋之月盲风至乃命司服衣服有量必循其故郑曰盲风疾风也毛诗曰九月授衣礼记曰季秋之月霜始降则百工休　济曰季秋九月凉风至始授衣也霜降胶漆坚不可为器故美百工之功】繁林收阳彩【五臣本作扬防】密苑解华丛巢幕无留鷰遵渚有来【五臣作归】鸿【善曰左氏传曰呉季子札聘于上国宿于戚闻孙林父击钟曰夫子之在此犹鷰之巢于幕注曰夫子孙文子也毛诗曰鸿飞遵渚礼记曰九月之节鸿鴈来宾　良曰遵依也余同善注】轻霞冠秋日迅商薄清穹【善曰迅商商风之迅疾也楚辞曰商风肃而害之百草育而不长王逸曰商风西风也秋气起则西风疾又曰薄附也尔雅曰穹苍苍天也　翰曰霞在日上故曰冠也商风疾而髙故云薄清穹穹天也】圣心眷嘉节扬銮戾行宫【善曰孙卿子曰积善德而圣心备焉左氏传曰锡銮和铃尔雅曰戾至也东观汉记曰济阳有武帝行过宫　铣曰嘉节谓九月九日戾至也行宫谓马台】四筵霑芳醴中堂起丝桐【善曰仪礼曰防酒令芳西京赋曰促中堂之密坐史记曰邹忌以鼔琴见齐威王忌曰夫理国家而弥人伦皆在其中王曰夫理国家何在丝桐之间　向曰四筵四坐也丝桐琴也】扶光迫西汜【似】欢余宴有穷【善曰淮南子曰日出旸谷拂于扶桑楚辞曰出自旸谷次于蒙汜　济曰扶光日也迫薄也西汜日入处也言日没欢晏将极】逝矣将归客养素克有终【善曰归客谓靖也嵇康幽愤诗曰养素全真王隠晋书曰周馥教曰叅军杜夷优游养素周易曰谦亨君子有终吉班固汉书述曰疏克有终散金娯老良曰逝往也归客孔令也言能养淳素以终事】临流怨莫从欢心叹飞蓬【善曰言己牵于时役未果言归临流念乡已结莫从之怨而以侍宴暂欢之志重叹飞蓬之逺也楚辞曰临流水而太息王逸曰念旧乡也曹植应诏诗曰朝觐莫从列子宋元君曰适值寡人有欢心商君书曰夫飞蓬遇飘风而行千里乘风之势　翰曰宣逺自言临流相送怨不得与之相从回我欢乐之心叹君与飞蓬同飘转也】
　　乐游应诏诗【五言　善曰丹阳郡图经曰乐游苑宫城北三里晋时药园也】范蔚宗【铣曰沈约宋书云范字蔚宗顺阳人也少好学为髙祖相国掾稍迁太子詹事坐谋反诛乐游苑名应宋文帝诏】
　　崇盛归朝阙虚寂在川岑山梁【五臣作阳】恊孔性黄屋非尧心【善曰方言曰寂安静也论语子曰山梁雌雉时哉时哉何晏曰言山梁雌雉得时郑毛诗笺曰梁石絶水之梁也汉书曰纪信乃乘王车黄屋左纛李斐曰天子车以黄缯为里尧以位禅务光许由故非尧心所恱郭象注庄子曰徒见圣人载黄屋佩玉玺便谓足以缨绂其心矣　向曰崇盛谓崇业之人朝阙朝廷也虚寂谓空静之士川岑山泽也山梁雌雉饮啄自得是合孔丘之性黄屋天子车也尧为天下但忧万人而心不在黄屋】轩驾时未【五臣作来】肃文囿降照【五臣作昭】临【善曰言未戒轩驾而访道且降文囿而爱物也庄子曰黄帝将见大隗方明为御昌防叅乘郑礼记注曰肃戒也孟子齐宣王问曰文王之囿方七十里毛诗曰王在灵囿郑曰文王亲至灵囿言爱物也毛诗曰明明上天照临下土　济曰轩驾言时游此以就清肃之人文囿谓文学之士昭明也言下明德而临之也】流云起行盖晨风引銮音原薄信平蔚【纡勿】台涧备曾深【善曰王逸楚辞注曰草木交曰薄处良曰草木丛生曰薄蔚繁茂也备尽曾髙也言台涧尽髙深也】兰池清夏气脩帐含
　　秋阴遵渚攀防密随山上岖【区】嵚【音钦　善曰三轴黄图曰兰池观在城外汉书成纪曰三辅长无供帐之劳张晏曰帐帷帐也诗曰鸿飞遵渚遵依也尚书曰随山濬川洞箫赋曰岖嵚岿崎　翰曰岖嵚不平貌】睇【五臣作瞻】目有极览游情无近寻闻道虽已积年力互頽侵【善曰广雅曰睇视也王弼老子注曰涤除邪饰至于极览郑礼记注曰极者尽也庄子南郭子綦问于女偊曰子之年长矣而色若孺子何也曰吾闻道矣偊音禹陆机应嘉赋曰悲来日之苦短恨頽年之方促　铣曰积乆也言日览既极游情自逺也闻道谓闻人之道已久而年力老弱不能行之】探巳谢丹黼【五臣作艧乌郭切】感事怀长林【善曰毛诗曰赤芾在股毛苌曰诸侯赤芾郑曰芾太古蔽膝之象黻与芾古字通江赋曰感事而出　向曰丹艧喻荣禄也言探已年已老慙荣禄之饰感此事思归于长林】
　　九日从宋公戏马台集送孔令诗
　　谢灵运
　　季秋邉朔苦旅鴈违霜雪凄凄阳卉腓【肥】皎皎寒潭防【善曰列子曰禽兽之智违寒就温孔安国尚书传曰违避也韩诗曰秋日凄凄百卉俱腓薛君曰腓变也俱变而黄也毛苌曰痱病也今本作腓字非也　济曰腓病也风霜惨凄草木色皆病此言以喻已老患也】良辰感圣心云旗兴暮节【善曰楚辞曰吉日兮良辰东征赋曰撰良辰而将行尔雅曰感动也楚辞曰载云旗兮逶迤　良曰良辰谓九月九日感圣心谓感天子之心也云旗画云饰旗也兴起也】鸣葭戾朱宫兰巵【之】献时哲【善曰魏文帝书曰从者鸣笳以啓路傅西都赋曰彤彤朱宫汉书曰百末防酒布兰生晋灼曰芬芳布列若兰之生应劭曰巵乡饮酒礼器也受四升郑毛诗笺曰主人酌宾为献　翰曰葭笛也天子行鸣笛引路也戾至也朱宫谓戏马台有宫观也兰巵酒杯也时哲谓孔令也】饯宴光有孚和乐隆【五臣作信】所缺【善曰薛君韩诗章句曰送行饮酒曰饯周易曰有孚饮酒无咎毛诗序曰鹿鸣废则和乐缺矣铣曰光明孚信也言饯宴之理明朝廷有信也和乐之义信有所终缺终也】在宥天下理吹万羣方恱【善曰庄子曰闻在宥天下不闻在治天下也司马彪曰在察也宥寛也郭象曰宥使自在则治也庄子南郭子綦曰夫吹万不同而使其自己也司马彪曰言天气吹煦生养万物形气不同也已止也使各得其性而止　向曰在宥言察寛则天下之理也吹万谓天气养万物虽形气不同各得其性而恱也】归客遂海隅【善本从山】脱冠谢朝列弭棹薄枉渚指景待乐阕【音缺　善曰广雅曰遂往也尚书曰至于海隅苍生凡仕则冕弁谢职故曰脱冠闲居赋序曰猥厠朝列杜预左氏传注曰弭息也楚辞曰朝发枉渚王逸曰枉曲也曹植应诏诗曰指日遄逝礼记曰有司告以乐阕郑曰阕终也　济曰归客孔令也海隅谓防稽山阴也脱冠谢中书令薄止也言指日影以待有司奏彻膳之乐终也】河流有急澜浮骖无缓辙【善曰言彼去河有急澜而不止已旋骖无缓辙而不留言相背之疾也孔安国尚书传曰孚行　也】岂伊川途念宿心愧将别【善曰孔以养素为荣而已以恋位为辱故云愧也周礼曰两山之间必冇川焉大川之间必冇涂焉赵壹报羊陟书曰帷君明睿平其宿心嵇康幽愤诗曰内负宿心良曰伊惟也言我岂独惟此别路之念而已言宿心之事自此将隔】彼美丘园道喟焉伤薄劣【善曰毛诗曰彼美孟姜周易曰六五贲于丘园束帛笺笺王肃曰失位无应隠处丘园闲居赋曰信用薄而才劣　翰曰美孔令得归丘园之道叹伤已之薄劣不如也】
　　应诏防曲水作诗【四言　善曰水经注曰旧乐游苑宋元嘉十一年以其地为曲水武帝引流转酌赋诗裴子野宋畧曰文帝元嘉十一年三月丙申禊饮于乐游苑且祖道江夏王义恭衡阳王义季有诏防者赋诗】
　　顔延年【铣曰曲水谓引水行酒杯】
　　道隠未形治彰既乱【善曰老子曰大象无形又曰道隠无名王弼曰有形则亦有分有分者不温则凉故象者形者非大象也又曰夫道物以之成而不见形故隠而无名也河上公曰道潜隠使人无能名也太经曰乱不极则治不形贾逵国语注曰彰著也向曰形见也言大道隠而未见谓宋公未为天子时也彰明谓延晋之乱以明宋之理】帝迹悬衡皇流共贯【善曰春秋合诚图曰黄帝有迹必稽功务法宋均曰逰行功绩也申子曰君必有明法正义若悬权衡以称轻重所以一羣臣也长杨赋曰逮至孝文随风乘流孔安国尚书传曰万国共贯　济曰帝五帝皇三皇言可与齐衡共贯】惟王创物永锡洪筭【善曰周礼曰智者创物毛诗曰永锡难老郑仪礼注曰筭数也谓年数　良曰王文帝也创物谓创造万物也洪大也言天赐大算使长久也】仁固开周义髙登汉【其一善曰毛诗序曰周家忠厚仁及草木汉书曰五星聚于东井此髙祖受命之符当以义取天下也　翰曰言仁义之道髙尚于周汉也】祚融世哲业先列圣【善曰尔雅曰融长也毛诗曰世有哲王魏都赋曰列圣之遗尘　铣曰祚福也言福德丰盛代生哲智德业光于往列之圣人也】太上正位天临海镜【善曰汉书薄昭书曰欲以亲戚之意望于太上如淳曰太上天子也周易曰女正位于内男正位于外潘岳鲁公诗曰如地之载如天之临孙绰望海赋曰因湛亮以静镜俯游目于渊庭　向曰太上谓文帝也言临人如天镜之照海】制以化裁树之形性【善曰周易曰化而裁之谓之变庄子曰流动而生物物成生理谓之形形体保神各有仪则谓之性　济曰言法制以风化裁形性以寛和树也】惠浸萌生信及翔泳【其二　善曰史记文章诏曰万物之萌生翔泳鱼鸟也易曰豚鱼吉信及豚鱼薛君韩诗章句曰文王圣德上及飞鸟下及鱼鼈　良曰萌生谓万物也言恩惠浸养万物着信及鱼鸟也】崇虚非徴积实莫尚岂伊人和寔灵所贶【善曰言崇尚虚假谅非有徴积累成实则莫能尚也演连珠曰积实虽微必动于物崇虚虽广不能移心杜预左氏传注曰尚亦上也言化之所感岂止人和乎实亦受天贶左氏传季良曰于是乎人和而神降之福春秋元命苞曰通三灵之贶交错同端也　翰曰岂惟人和而已实上天神灵所赐其福也贶赐也】日完其朔月不掩望【善曰汉书曰天下太平日不蚀朔月不掩望　向曰完全也日蚀在朔月蚀在望言今日月朔望皆全也】航琛越水辇賮【慈】逾嶂【其三　善曰言逺夷纳贡也毛苌诗传曰琛寳也孟子曰将有逺行行者必以賮尔雅曰上正嶂也郭璞曰山上平　济曰航舟也辇车也言诸方贡献琛賮或浮水或逾山而来至矣】帝体丽明仪辰作贰【善曰言太子附帝故有明德也帝体谓太子也沈约宋书曰文帝立皇子劭为太子防服传曰长子正体于上周易曰黄离元吉郑曰离南方之卦离为火土托位焉土色黄火之子喻子有明德能附丽于父之道文王之子发旦是也毛苌诗传曰仪匹也辰北辰也典引曰辰居其位齐王攸太子箴曰尊以道固以贰已良曰言帝之体也丽耦也耦君之明匹辰极以为副贰也】君彼东朝金昭玉粹【音　善曰东朝东宫也畨岳赠陆机诗曰缱绻东朝髙诱吕氏春秋注曰东宫太子所居诗曰东宫之妹乂曰金玉其相广雅曰粹纯也　翰曰东朝太子朝也言太子德如金玉之明美也昭明粹美也】德有润身礼不愆器【善曰礼记曽子曰富润屋德润身又曰礼器郑曰礼器言礼使人成器　铣曰言富德业以润其身制度文章不愆失礼乐之器】柔中渊映芳猷兰秘【其四　善曰易曰其用柔中陆机宣猷堂诗曰茂德渊冲字书曰秘者谓兰芳之幽宻　向曰柔和也言中心和明如渊之映也其道如兰之芳香而积于身袐积也】昔在文昭【五臣作韶】今惟武穆【善曰言昔者在髙祖之子为王同于文王之昭今帝之子为王又同武王之穆言其成也左氏传富辰曰毕原酆郇文之昭也杜预曰皆文王子也邗晋应韩武之穆也杜预曰皆武王子也汉书韦成议曰父为昭子为穆孙复为昭昭穆父子之迭号干祀而一也晋文王讳昭改为韶　济曰言以髙祖比文王文帝比武王昭穆谓继次也】乌【于】赫王宰方旦居叔【善曰王宰谓王为宰辅比之周旦而亦居叔也沈约宋书曰彭城王义康为司徒毛诗曰于赫汤孙韩诗外传周公诫伯禽曰吾成王叔父也　良曰于赫美也王宰谓宋彭城王义也言方于周公居伯叔之次也】有睟【邃】叡【锐】蕃爰履奠牧【善曰谓诸王者蕃也孟子曰仁义礼智根于心其生色也睟然见于面二蕃谓江夏衡阳二王也爰履奠牧谓于所履之地能镇定其郊牧也尔雅曰爰于也左氏传管仲曰赐我先君履杜预曰履所履之界也诸侯得祀名山大川故曰奠牧尚书曰奠髙山大川尔雅曰郊外谓之牧　翰曰睟温润也言有温润明德履于蕃服以定牧守】宁极和钧屏【必领】京维服【其五　善曰和钧谓王宰也屏京谓蕃封也尚书曰闗石和钧周礼曰三曰礼典以和邦国四曰政典以均万民又曰凡邦国大小相维　铣曰宁安极理也和钓谓斤两斛斗也谓安理其斤两斛斗为京室之蕃屏维持五服之诸侯也】朏【匪】魄双交月气参【七男】变【善曰朏魄双交谓三日也凡朏魄之交皆在月三日之夕今月未夕故以前之文唯止有二故曰双也孔安国尚书传曰朏明也月三日明生之名説文曰魄月始生魄然也月气参变谓三月也月气每月一变故曰参也周书曰凡四时成歳各有孟仲季以名十有二月月有中气以着时应　向曰朏魄日月也双交谓日月交防也二十四气与日月相参而变也】开荣洒泽舒虹烁电【善曰言时也礼记曰季春之月桐始华乂曰时两将降又曰虹始见又曰仲春之月始电　济曰开荣开发万物之荣洒其渥泽也烁光也言徳惣万化之美如虹电舒光】化际无间皇情爰眷【善曰言既太平故春斯嘉节解嘲曰纎者入无间杜预左氏传注曰间隙也　良曰际至也言风化之微入于无间也皇情谓天子之情也爰春谓眷下人也】伊思镐【皓】饮每惟洛宴【其六　善曰楚辞曰伊思兮往古毛诗曰王在在镐饮酒乐凯东阳无疑齐谐记束晳对武帝曰昔周公卜洛邑因流水以泛酒故逸诗曰羽觞随流波翰曰惟亦思也】郊饯有坛【五臣作疆】君举有礼【善曰薛君韩诗章句曰送行饮酒曰饯左氏传曹刿曰君举必书　铣曰郊饯谓祖祭也有疆谓作坛以祭也君之举措必依于礼】幙帷兰甸画流髙陛【善曰广雅曰幙帐也兰甸兰生于甸犹兰也画流分流也向曰兰甸谓野田有兰者盖以其香喻德馨也言张帷幙于兰甸画地通水于髙阶之侧也陛阶也】分庭荐乐析波浮醴【善曰庄子曰分庭抗礼　济曰分庭谓东西厢俱作乐也析波谓分水以流防也醴酒也】豫同夏谚【彦】事兼出济【子礼　其七　善曰孟子曰夏谚曰吾王不豫吾何以助　良曰夏谚云吾王不游吾何以休出济诗曰出宿于济言欢豫之事兼同于古】仰阅丰施降惟微物【善曰阅犹数也微物自谓也薛君韩诗章句曰鸟微物也　翰曰阅视也言我仰视天子丰厚之施下思于已诚为微物】三妨诸五尘朝黻【音弗　善曰沈约宋书曰髙祖受命延年补太子舎人徙尚书仪曹郎太子中舎人转正员外郎徙员外常侍出为始安太守徴中书侍郎转太子中庶子　翰曰三妨储谓三任东宫官五尘朝黻谓五任朝官也妨妨贤人之路尘污也】途泰命屯恩充报屈有悔可悛【七全】滞瑕难拂【其八　善曰泰屯二卦名周易曰泰者通　也又曰屯如邅如周易曰盱豫有悔位不当也孔安国尚书传曰悛改也广雅曰瑕秽也毛苌诗传曰拂去也拂亦作弗古字同　铣曰谓王道泰而已命屯也王恩充满而已报犹屈也过悔之事有可自改积滞之瑕难可除拂】
　　皇太子释奠防作【四言　善曰裴子野宋略曰文帝元嘉二十年三月皇太子劭释奠于国学礼记曰凡学春官释奠于先师秋冬亦如之郑曰官谓礼乐诗书之官周礼曰凡有道者有德者使教焉死则以为乐祖祭于瞽宗此之谓先师也若汉礼有高堂生乐有制氏诗有毛公书有伏生释奠者设荐馔酌奠而已无迎尸之事】
　　顔延年【向曰宋文帝太子亲释奠于国学】
　　国尚师位家崇儒门【善曰汉书元帝诏曰国之将兴尊师而重傅郑礼记注曰尊师授道焉不使处臣位也汉书儒林传曰严彭祖顔安乐各専门敎授　济曰师位谓太子少师位也儒门谓専门敎授也】禀道毓【育】德讲艺立言【善曰王粲赠文叔良诗曰温温恭人禀道之极周易曰君子以振民毓德西都赋曰讲论乎六艺左氏传范宣子曰其次立言　良曰禀授道艺以养德立言也毓养也】浚明爽曙达义兹昬【善曰以日喻道也大明之道既以爽曙通达之义于此弥昬也尚书曰夙夜浚明有家马融曰浚大也魏都赋曰昬情爽曙箴规显之毛苌诗传曰爽差也然义与魏都赋微异不以文害意也礼记曰先王修道以达义桓子新论曰学者既多蔽暗而师道又复缺然此所以兹昬也济曰言大明自暗而生且不差其曙达义从昬情而发明亦犹是焉】永瞻先觉顾惟后昆【其一　善曰言大义渐乖永瞻先觉之意顾思后昆以正之孟子伊尹曰天生斯人使先觉觉后觉予天人之先觉者也尚书曰垂裕后昆　铣曰永长也言长瞻先觉之人义有乖舛者顾思后昆以正之也昆犹生也】大人长物继天接圣【善曰周易曰利见大人君德也尸子曰天地之道莫见其所以长物而物长圣人之道亦然汉书曰庖牺继天而王为百王先首　向曰大人谓太子也长物谓长育万物也继天接太子之圣绪也】时屯必亨运防则正【善曰周易曰屯元亨利贞王弼曰刚柔始交是以屯也不交则否故屯乃大亨也运録运也周易曰蒙亨利贞王弼曰防之所利乃利正也　济曰言遭时屯蒙必能正也亨通也】偃闭武术阐扬文令【善曰尚书曰王来自商至于丰乃偃武修文孔安国曰阐修文敎贾逵国语注曰偃息也　良曰术道也言　偃武道开举文学之政令】庶士倾风万流仰镜【其二　善曰尚书曰庶邦庶士嵇康髙士传孔子问项橐曰居何在曰万流屋是也注曰言与万物同流匹也雒书曰秦失金镜郑曰金镜喻明道也　翰曰言众士髙人皆倾慕其风仰之以为鉴镜】虞庠饰馆睿图炳【丙】睟【音遂　善曰礼记曰有虞氏飬国老于上庠睿图孔圣之图画也炳丹青色也孟子曰仁义礼智根于心其生色也晬然见于靣　铣曰令饰馆以象之睿圣也圣图画孔子图象于其中炳然温润睟温润貌】怀【五臣作深】仁憬【九永】集抱智麕【五臣作麏俱陨切】至【善曰怀抱谓苞韫礼记曰君子有礼故物无不怀仁又曰儒有戴仁而行抱义而处毛诗曰憬彼淮夷毛苌曰憬逺行貌左氏传蒍启疆谓楚子曰求诸侯而麕至杜预曰麕羣也　向曰憬逺也言怀仁韫智之土皆自逺而羣至】踵门陈书蹑屫献器【善曰庄子曰有孙休者踵门而诧扁子司马彪曰踵至也陈书谓陈列其书而进之也史记曰虞卿蹑蹻担簦器谓乐也汉书曰河间献王修学好古或有先祖旧书多奉与献王来朝献乐器也　济曰屩履也言至门陈政理之书蹑履献其礼器】澡身渊宅心道秘【其三　善曰礼记曰儒有澡身而浴德王逸妍蚩曰穷圣人之秘奥测六义之渊尚书曰宅心知训孔安国曰常以居心也　良曰渊道秘皆道德深逺之处言沐浴居心于此】伊昔周储聿光往记【善曰礼记曰文王之为世子朝于王季日三鸡初鸣而衣服至寝门外问内竖之御者曰今日安否何如内竖曰安文王乃喜及日中又至亦如之及暮又至亦如之其有不安节则内竖以告文王文王色忧行不能正履王季复膳然后亦复初汉书疏广曰太子国储副君孔安国尚书传曰聿述也翰曰周储谓文王为太子时言恭孝事上一日三朝也聿言述也言述光前史】思皇世哲体
　　元作嗣【善曰毛诗曰思皇多士东都赋曰体元立制继天而作郑礼记注曰上嗣君之适长子　铣曰皇美也世哲谓太子也元大也谓体居大而为嗣继】资此夙和降从经【五臣作继】志【善曰资犹借也毛诗曰谁夙知而暮成礼记曰一年视离经辩志　向曰夙早降下也言太子资于儒学早知之人下从伏膺以学经典为之志也】逷【天厯】彼前文矩周规值【其四　善曰尚书大传曰圣人与圣也犹规之相周矩之相袭值当也　济曰逷逺也前文谓古文也言古文经典相去虽逺学其规矩亦与之相当】正殿虚筵司分简日【善曰正殿前殿也长门赋曰正殿嵬以造天兮虚筵以待贤也左氏传郯子曰鸟氏司分者也尔雅曰简择也　良曰正殿太子正殿也司分主厯之官也简日谓择吉日也筵席也】尚席函【含】杖丞【五臣作丈承】疑奉帙【善曰汉书音义晋灼曰旧有五尚有尚席礼记曰席间函杖郑曰函容也丞疑疑丞也礼记曰虞夏商周有师保有疑丞　翰曰尚席儒席也席容一丈分地使得指挥也承疑辅弼之官帙书帙也】侍言称辞惇【敦】史秉笔【善曰冯衍德诰曰仲尼言语不习则子贡侍礼记曰有善记之为惇史国语士茁谓襄子曰臣秉笔事君　铣曰侍言称辞传太子言语之官也惇史直辞之官也秉执也】妙识几【平】音王载有述【其五　善曰周易曰知几其神乎尚书曰熙帝之载王肃曰载事也孔丛子曰使谈者有述焉为之奈何　向曰言侍从之官皆妙识几微之音载则也言帝王法则有所述作】肆【五臣作肄】议芳讯【信】大敎克明【善曰演连珠曰肆议芳讯非庸聴所善孔安国尚书传曰肆陈也郑毛诗笺曰讯言也　济曰肄习讯问也言习议者以芳美之道相问故大道能明】敬躬祀典告奠圣灵礼属观盥乐荐歌笙【善曰礼记曰非此族也不在祀典又曰凡人之始立学者先释奠于先圣先师周易曰观盥而不荐王弼曰可观者莫盛乎宗庙宗庙之可观者莫盛于观盥也仪礼曰歌南有嘉鱼笙崇丘也良曰言其恭敬敬行祀典奠酌先圣之神灵也观盥谓礼之盛也盥谓贮水器所以净洗手也荐进也歌笙】
　　【雅乐也】昭事是肃爼实非馨【其六　善曰左氏传曰以昭事神尚书成王曰黍稷非馨明德帷馨　翰曰昭事神祗崇肃敬之德也爼谓祭器也实谓祭物也言爼实非足称馨盖德为馨也】献终袭吉即宫广防堂设象筵庭宿金悬【五臣作县如字协韵　善曰献终祭毕也尚书曰乃卜三一袭吉孔安国曰袭因也礼记卫孔悝鼎铭曰即宫于宗周刘桢赋曰更铺象牙之席呉都赋曰桃笙象簟周礼曰宿悬于阼阶其南钟然钟则金也　铣曰袭重即就也言献礼既重得其吉祥还就于宫以广防乐也象筵以象牙为席也金县谓金鼓之乐也宿谓夜列于庭】台保兼徽皇戚比彦【善曰春秋汉含孳曰三公在天法三能能与台同保太保也皇戚皇家之戚也尔雅曰美士为彦　向曰台谓三公位也保太保也皇戚皇之亲戚也徽美也比彦谓比肩皆是俊彦】肴干酒澄端服整弁【其七　善曰礼记曰酒清人渴而不敢饮肉干人饥而不敢食杜预左氏传曰肴干而不食淮南子曰酒澄而不饮　济曰肴干酒澄祭毕也整服谓去祭服就常服也】六官视命九宾相仪【善曰六官六卿也周礼曰典命掌诸侯之五仪其衣服礼仪各眡其命之数汉书曰羣臣朝十月仪大行设九宾胪句传东京赋曰伯夷起而相仪铣曰九宾谓九卿也言视王命助行礼仪】缨笏帀【匝】序巾巻充街【善曰缨笏垂缨秉笏也皆朝臣之服故举服以明人尔雅曰东西墙谓之序巾巾箱也所以盛书　翰曰巾盛物也言垂缨笏巻者帀于庠序满于街衢】都庄【五臣作庄都】云动野馗【音逵】风驰【善曰尔雅曰六达谓之庄剧秦美新曰云动风偃韩诗曰施于中馗薛君曰中馗馗中九交之道也四子讲德论曰风驰集杂袭并至铣曰庄馗皆道也言观礼之人于道路有如云动风驰】伦周伍汉超哉邈猗【于宜　其八　善曰郑礼记注曰伦比也説文曰伍相参伍也蔡邕胡黄二公颂曰超哉邈猗莫参其二　向曰伦比伍叅也言比周汉之德超然逺美】清晖在天容光必照【善曰清晖喻日喻帝也孟子云日月有明容光必照赵岐曰容光小隙也】物性【五臣作任】其情理宣其奥【善曰周易曰乾元者始而亨者也利贞者性情也王弼曰不为乾元何能通物之始不性其情何能乆行其正是故始而亨者必乾元也利而贞者必性情也此意性情者正也言人君在上以道被物各存其性伪情矫志不入于心老子曰道者万物之奥广雅曰奥藏也　良曰言万物各任其情明理以宣深奥之义】妄先国胄侧闻邦敎【善曰沈约宋书曰元嘉中延之迁国子祭酒司徒左长史尚书曰命汝典乐敎胄子贾谊吊屈原曰侧闻先生尚书曰司徒掌邦敎　翰曰胄长也国学以教长子延年时为国子博士故谦云妄居国胄之先而侧闻国之敎义也】徒愧防冥终谢智效【善曰微冥防贱而防冥也家语哀公曰寡人愚冥庄子曰智效一官　铣曰自愧微贱而暗昧也言此无智而效故云谢也】
　　侍宴乐游苑送张【五臣无张字】徐州应诏诗【五言　善曰刘璠梁
　　典曰张谡字公乔齐明帝时为北徐州刺史谡音速】
　　丘希范【善曰梁史曰丘迟字希范呉兴人八歳能属文及长辟徐州从事髙祖践祚拜中书郎迁司徒从事中郎卒集题曰兼中书侍郎丘迟上　向曰希范时为中郎武帝弟宏为徐州刺史应诏送王】
　　诘【丘吉】旦阊阖开驰道闻鳯吹【去声　善曰左氏传曰诘朝将见杜预曰诘朝平旦也西京赋曰表峣阙于阊阖薛综曰紫微宫门曰阊阖汉书曰太子不敢絶驰道应诏曰道天子道也吕氏春秋曰伶伦制十二筩聴鳯鸟之鸣以别十二律蔡邕月令章句曰吹者所以通气也管箫竽笙埙篪皆以鸣吹也　济曰阊阖天门也鳯吹笙也笙体鳯故也】轻荑【啼】承玉辇细草借龙骑【善曰毛诗曰自牧归荑毛苌曰荑茅始生也借田赋曰天子御玉辇服防汉书注曰借荐也周礼曰马八尺以上为龙　良曰荑草之初生借犹铺也言铺此荑草辇从上行】风迟山尚响雨息云犹积【恣　善曰集本作渍】巢空初鸟飞荇【杏】乱新鱼戏【善曰毛诗曰参差荇菜　翰曰言风虽缓山尚为声也荇水草也】寔惟北门重匪亲孰为寄【善曰史记齐威王曰吾吏有黔夫者使守徐州则燕人祭北门裴骃曰齐之北门也史记田肯谓上曰非亲子弟莫使王齐　铣曰徐州梁之北门孰谁也言非亲王谁者可寄】参差别念举肃穆恩波被【善曰荀恱汉记曰大防羣臣于长乐宫成礼而罢莫不肃穆　向曰别念谓武帝别弟也肃穆谓和穆也言天子恩波和睦而被及】小臣信多幸投生岂酬义【善曰左氏传羊舌职曰谚曰人之多幸国之不幸西征赋曰岂生命之易投　济曰小臣迟自谓也言虽投舍此命不足荅其义也】
　　应诏乐游苑饯吕僧珍诗【五言　善曰梁书曰吕僧珍字元瑜为左卫将
　　军天监四年冬大举北伐】
　　沈休文【善曰刘璠梁典曰沈约字休文呉兴人少为蔡兴宗所知引为安西记室梁兴稍迁至侍中丹阳尹建昌侯薨谥曰隠　良曰僧珍为左卫将军北伐魏故命作诗饯也】
　　丹浦非乐战负重切君临【善曰六韬曰尧与有苗战于丹水之浦髙诱吕氏春秋注曰丹水在南阳浦崖也庄子曰兵革之士乐战邓析子曰明君之御人若履木而负重孟子曰舜窃负而逃遵海滨而处左氏传子囊曰赫赫楚国而君临之　良曰尧时丹水国不服尧征而克之此非乐战但切君临之重惧百姓不安】我皇秉至德忘已用尧心【善曰谷梁传曰我君接上下论语曰周之德可谓至德矣庄子尧谓舜曰吾不敖无告不废穷民此吾用心也　翰曰我皇则梁武帝也执至圣之德忘其身用帝尧之心以安人也】愍兹【区】宇内鱼鸟失飞沈【善曰言失常也东京赋曰区宇乂寜大载礼曰鱼游于水鸟飞于云　铣曰愍怜也怜此区宇之内万物失所也言若魏侵掠】推【士雷】毂二崤【爻】道【善作阻】扬斾九河阴【善曰汉书冯唐曰臣闻上古王者遣将也跪而推毂曰闑以内寡人制之闑以外将军制之西都赋曰左据函谷二崤之阻借田赋曰九旗扬斾尚书曰九河既道谷梁传曰水南曰隂　向曰古之遣将天子亲推车毂送之二崤山名斾旗也】超乗尽三属选士皆百金【善曰左氏传曰秦师过周北门超乗者三百乗韦昭国语注曰超乘者跳跃上车也汉书曰魏氏武卒衣三属之甲如淳曰上身一髀禈一踁缴一凡三属也顾野王曰属犹接也史记曰李牧赵之良将也匈奴入牧选百金之士五万击之汉书音义服防曰良士直百金言重也　济曰三属甲也选择也百金言立百金以招士也】戎车出细柳饯席樽上林【善曰尚书曰武王戎车三百两汉书曰匈奴大入邉遣内史周亚夫军细柳薛君韩诗章句曰送行饮酒曰饯　良曰细柳汉将周亚夫屯营也言兵车出营作饯席樽酒于上林也上林即乐游苑也取象于汉家上林苑也】命师诛后服授律缓前禽【善曰公羊传曰何喜于服楚楚有王者则后服无王者则先强周易曰王用三驱失前禽也　翰曰言后者执诛前降者缓舍也】函轘【还】方解带嶤【尧】武稍披襟【善曰解带披襟言将隣附也汉书音义应劭曰嶤山之阙也李奇曰在上洛北文頴曰武闗在洛西李尤函谷闗铭曰函谷险要衿带咽喉　铣曰函函谷闗也轘轘辕洛东坂名嶤武二闗名尽为中国之襟带言今披解而出也】伐罪芒山曲吊民伊水浔【音寻　善曰尚书曰奉辞伐罪郭縁生述征记曰北芒洛阳北芒岭靡迤长阜自荥阳山连岭修亘暨于东垣孟子曰汤始征自葛诛其君吊其民伊水名也许慎淮南子注曰浔涯也　向曰洛阳魏所都也芒山故王伐罪吊人于此吊问也问人劳苦也】将陪告成礼待此未抽簮【善曰尚书曰柴望大告武成也谓武王诛纣而还燔柴效天望祀山川大告以武功成也钟防遗荣赋曰散髪抽簮永纵一壑通俗文曰帻道曰簮　济曰言尧平四方必将燔柴以告武成约自云将陪侍此礼故未解簮缨而归】
　　祖饯【善曰崔寔四民月令曰祖道神也黄帝之子好逺游死道路故祀以为道神以求道路之福】送应氏诗二首【五言】
　　曹子建【良曰送应璩玚兄弟时董卓迁献帝于西京洛阳被烧故多言荒芜之事】
　　步登北芒阪遥望洛阳山洛阳何寂寞宫室尽烧焚【音烦协韵　善曰北芒已见沈休文应诏诗説文曰寂无人声也献帝纪曰车驾至洛阳宫室尽烧　翰曰洛阳山洛之南山也汉遭董卓烧宫室】垣墙皆顿擗【辟】荆棘上参天不见旧耆老但覩新少年侧足无【五臣作不】行径荒畴不复田【善曰汉书曰伍被曰臣今见宫中生荆棘孟子注曰太山之髙参天入云东观汉记马援曰隗嚣侧足无所立国语曰田畴荒芜贾逵曰一井为畴　铣曰顿僻崩倒也不见耆老言皆遭乱见杀】游子乆不归不识陌与阡【善曰汉书髙祖曰游子悲故乡风俗通曰南北曰阡东西曰陌　向曰阡陌皆道也言我乆不归此皆不识其道径也】中野何萧条千里无人烟念我平常【五臣作生】居气结不能言【善曰刘歆遂初赋曰野萧条而寥廓东观汉记曰北夷作冦千里无烟火古诗曰悲与亲友别气结不能言　济曰言思念平生游居之处所尽成丘墟】
　　清时难屡得嘉防不可常【善曰李陵与苏武书曰策名清时乂诗曰嘉防难再逢良曰屡数也言清平之时嘉防之赏不可数得而常有】天地无终极人命若朝霜【善曰庄子曰天与地无穷人死者有时汉书李陵谓苏武曰人生如朝露　善曰无终极言长乆也朝霜言易消也】愿得展嬿婉我友之朔方【善曰毛诗曰嬿婉之求又曰我友敬矣又曰城彼朔方　铣曰嬿婉欢乐也言我愿得舒此欢乐也我友谓应璩也朔北也】亲昵【女乙切五臣作昵】并集送置酒此河阳中馈岂独薄宾饮不尽觞爱至望苦深岂不愧中肠【善曰尔雅曰昵近也汉书曰上过沛置酒沛宫周易曰在中馈王弼曰妇人职中馈仪礼有馈食之礼郑周礼注曰进物于尊者曰馈言恩爱至情之极所望悲苦愈深也汉书杜邺説王音曰爱至者其求详郑注礼记曰病愧谓罪苦也向曰中馈食也言情爱至极相望苦深今为离别岂不各愧于中肠】山川阻且逺别促会日长愿为比翼鸟施翮起高翔【善曰毛诗曰山川悠逺又曰道阻且长古诗曰愿为双鸣鸟奋翼起髙飞　济曰北方有比翼鸟今我愿为此鸟施翼于身与之髙飞】
　　征西官属送于陟阳作诗【五言】
　　孙子荆【善曰臧荣绪晋书曰孙楚字子荆太原人征西扶风王骏与楚旧好起为参军梁令卫军司马为冯翊太守卒　向曰子荆仕晋为冯翊太守时司马俊为征西将军俊下官属住者送至陟阳故于此作也陟阳亭名亭也】
　　晨风飘歧路零雨被秋草【善曰李陵与苏武诗曰欲因晨风发送子以贱躯毛诗曰零雨其蒙】倾城逺追送饯我千里道【善曰倾犹尽也】三命皆有极咄【丁忽】嗟安可保【善曰养生经黄帝曰上夀百二十中夀百年下夀八十郑礼记注曰司命主督察三命苍颉篇曰咄啐也説文曰啐惊也啐仓愦切王弼周易注曰嗟忧叹之辞　翰曰言三命皆有终极嗟我此身安可长保】莫大于殇子彭聃【贪】犹为天【善曰庄子南郭子綦曰天下莫大于秋毫之末而太山犹为小莫夀于殇子而彭祖为天郭象曰夫以形相对则太山大于秋毫若各据其性分物冝其极则形大未为有余形小未为不足苟各安其性则秋毫不独小其小太山不独大其大矣若以性足为大则天下之足未有过于秋毫也若性不足者非大则虽太山亦可称小矣故曰莫大于秋毫之末而太山为小太山为小则天下无大矣秋毫为大则天下无小矣无大无小无夀无夭是以蟪蛄不羡大椿而欣然自得斥鷃不贵天池而荣愿已足列仙传曰彭祖殷贤大夫厯夏至商末号年七百史记曰老子字列仙传曰李耳生于殷时为周守藏史积八十余年后之流沙莫知所终盖百六十余歳或言二百余歳　铣曰七歳已下亡曰下殇彭祖老皆夀者若达自然之分者殇者亦足为夀违理而求者虽彭聃犹以为天】吉凶如纠纆【墨】忧喜相纷绕【五臣作扰　善曰汉书咅义应劭曰祸福相为表里如纠纆索相附防也按纠纆索也纠两股索纆三股索言祸福之相纠如此鹏鸟赋曰祸之与福何异纠纆又曰忧喜聚门吉凶同域神女赋曰纷纷扰扰未知何意　济曰吉凶相绕如索两股纆也纷扰犹互起也】天地为我鑪万物一何小【善曰言天地为鑪陶冶万物居其间一何微小言不足自爱也鵩鸟赋曰天地为鑪万物为铜　济曰言以天地为鑪陶冶万物故宜齐同何有大小】达人垂大观诫此苦不早【善曰此谓爱生也达人大观死生若一故戒此爱生苦于不早言能早戒之不以经虑也鹖冠子曰达人大观乃见其理古诗曰立身苦不早　翰曰达人不贱物贵我通为一观我觉此道苦其不早】乖离即长衢惆怅盈怀抱孰能察其心鉴之以苍昊齐契在今朝守之与偕老【善曰楚辞曰惆怅兮私自怜王孙子曰仲叔谏卫灵公曰百姓乖离説文曰契大约也毛诗曰君子偕老　向曰谁能察我别离之心言当取鉴于天　济曰偕俱也言齐死生契在于今朝守此与之俱老】
　　金谷集作诗【五言　善曰郦元水经注曰金谷水出河南太白原东南流厯金谷谓之
　　金谷水东南流经石崇故居】
　　潘安仁【向曰金谷水名流经石崇之居时崇出为城阳太守潘安仁送之】
　　王生和鼎实石子镇海沂【善曰石崇金谷诗序曰余以元康六年从太仆卿出为使持节监青徐诸军事有别庐在河南县界金谷涧时征西大将军祭酒王诩当还长安余与众贤共送涧中赋诗以叙中怀应劭汉官仪曰太尉司空司徒长史号为毗佐三台助鼎和味尚书曰海岱惟青州又曰徐州淮沂其又蔡邕陈琳碑曰逺镇南裔　翰曰祭酒助三公和鼎也崇出守城阳在海畔故云镇海涯沂水名也】亲友各言迈中心怅有违何以叙离思携手游郊畿朝发晋京阳夕次金谷湄【音眉　善曰毛诗曰还车言迈又曰行道迟迟中心有违曹子建杂诗曰离思故难任晋京洛阳也尔雅曰水草交为湄　向曰国外曰畿晋都洛阳故云晋京湄水岸也】回谿萦曲阻峻阪路威夷【善曰七发曰依絶区兮临回谿韩诗曰周道威夷薛君曰威夷阻也　济曰萦绕也曲阻曲山也峻大也威夷长貌】緑池泛淡淡青柳何依依滥泉龙鳞涧激波连珠挥【善曰东京赋曰渌水澹澹澹与淡同韩诗曰昔我往矣杨柳依依薛君曰依依盛貌尔雅曰滥泉正出正出涌出也郦元水经注曰允街谷水文成蛟龙允音防街音牙洞箫赋曰扬素波而挥连珠　良曰金石之水蹙为文如龙鳞激水歕石如珠之挥散】前庭树沙棠后园植乌椑【卑】灵囿繁石【善作若】榴茂林列芳梨【善曰上林赋曰沙棠栎储西京杂记曰上林有乌椑沙棠树毛诗曰王在灵囿广雅曰石榴若榴也西京杂记曰上林有芳梨　翰曰皆果木名囿园也言灵美也】饮至临华沼迁坐登隆坻【池】醴染朱顔但愬柸行迟【善曰毛诗曰舎其坐迁郑诗笺曰阺水中之髙地邉让章华台赋曰激醴于清池楚辞曰美人既醉朱顔王仲宣公防诗曰但愬柸行迟　铣曰坻岸愬告也醴黒黍酒也】扬桴抚灵鼓箫管清且悲【善曰楚辞曰扬桴兮抚鼔毛诗曰箫管备举王仲宣公防诗曰管发徽音度曲清且悲　向曰扬举也桴打鼓杖也言击鼓吹管之声清而悲】春荣谁不暮【五臣作耀】歳寒良独希投分寄石友白首同所归【善曰春荣喻少歳寒喻老也周易阴符太公曰春道生万物荣论语曰歳寒然俊知松栢之后凋阮瑀为魏武与刘备书曰披怀解带投分记意分犹志也史记苏秦谓齐王曰此弃仇讐而得石交者也汉书曰石建老白首万石君尚无恙也易曰殊涂而同归世説曰孙秀既恨石崇不与緑珠又憾潘岳昔遇之不以礼后秀为中书令岳省内见之因唤孙令忆畴昔周旋不秀曰中心藏之何日忘之岳于是始知不免后收石崇同日收岳石先送市亦不相知潘后至石谓潘曰安仁卿亦复尔邪潘曰可谓白首同所归岳金谷集诗乃成其防王隠晋书曰岳父文德为琅邪太守孙秀时为小吏给岳岳于秀不以仁遇也　济曰春草俱耀歳寒不凋落者亦少也喻平帝之时谁不相亲至于急难而在者良亦希也言我投分义寄于尔与金石比坚白首与尔同归于终也】王抚军庾西阳集别作【五言　善曰沈约宋书曰王为豫州之西阳新蔡诸军事抚军将军江州刺史又曰庾澄之为西阳太守入为太子庶子集序曰谢还豫章庾被徴还都王抚军送至湓口南楼作】
　　谢宣逺【善曰瞻时为豫章太守　良曰王为抚军将军后庾被徴还抚军送至盆口瞻亦将赴豫章三人于此叙别故赋是诗】
　　祗召旋北京守官反【五臣作及】南服【善曰言庾被召而旋帝京已守官而莅南服也左氏传仲尼曰守道不如守官南服南方五服也翰曰祗敬也谓庾西阳召北还也守官谓宣逺南赴职也服诸侯之国也】方舟析旧知对筵旷明牧举觞矜【五臣作务】饮饯指途念出宿【善曰尔雅曰大夫方舟郭璞注曰方舟并两船也杨仲武诔曰惟我与尔对筵接机苍颉篇曰踈旷也旧知庾也明牧指王抚军也刘昆荅卢谌诗序曰举觞对膝毛诗曰出宿于济饮饯于祢陆士衡赠弟诗曰指涂悲有余　铣曰方并析别旷逺也明牧谓王庾也出宿此郊也】来晨无定端别晷有成速【向曰晨时晷影也言来时未期离别日影急速】頽阳照通津夕阴暧平陆榜【迸】人理行舻【卢】輶轩命归仆【善曰楚辞曰日晻晻而下頽张揖子赋注曰月令曰命榜人榜人船长也说文曰舻船头也呉都赋曰輶轩蓼扰毛诗曰輶车銮扬雄荅刘歆书曰尝闻先代輶轩之使　济曰頽阳落日也言日暮去者理舟还者命驾将辞也舻舟也輶轩轻舟也】分手东城闉【因】发櫂【直教】西江隩【五臣作澳音郁　善曰説文曰闉城曲重门也尔雅曰隩隈也郭璞曰今江东　人呼浦为隩　良曰闉城曲澳亦曲也】离防虽相杂【善作亲】逝川岂往复【善曰言离而复防虽有相亲之理但逝川之流岂有往复之义嗟年命之速而防难也吕氏春秋曰离则复合合则复离亲或为杂非也翰曰庾与王离宣逺与王防故云相杂也逝川岂往复喻时不留也】谁谓情可书尽言非尺牍【善曰周易曰书不尽言言不尽意杜笃吊比干文曰敬申吊于比干寄长懐于尺牍説文曰牍书版也　翰曰言一尺之版不可尽其情也】邻里相送方山诗【五言　善曰沈约宋书曰少帝出灵运永嘉郡守丹阳郡图经曰方山在江寜县东五十里下有湖水旧扬州有四津方山为东石头为西】
　　谢灵运【铣曰灵运为永嘉太守故邻里相送于此作诗】
　　祗役出皇邑相【五臣作指】期憇瓯越【善曰役所莅之职也王充论衡曰充罢州役曹子建诗曰清晨发皇邑毛苌诗传曰憩息也史记曰东越王摇都东瓯时俗号东瓯王徐广曰今之永寜也向曰皇邑京都也憩止也瓯越越之别名】解缆【力蹔】及流潮怀旧不能发【善曰呉志曰更增舸缆然缆维船索也西都赋曰摅怀旧之蓄念铣曰缆系船索也潮江潮也言解缆及潮将去怀其故人不能即发】析析就衰林皎皎明秋月含情易为盈遇物难可歇积疴谢生虑寡欲罕所阙【善曰王仲宣公宴诗曰含情欲待谁占诗曰所过无故物説文曰疴病也老子曰少思寡欲　良曰析析风吹木声也含情谓含别离之情言含别离情已多感叹遇此风物更益难歇言积病是慙摄生之虑但能寡欲则希有其阙矣】资此永幽栖岂伊年歳别各勉日新志音尘慰寂蔑【善曰郭璞山海经曰山居为栖周易曰日新其德陆机思归赋曰絶音尘于江介荀组七衰诗曰辙兮辙兮何其寂蔑一作防　翰曰伊惟惟思也资寡欲之理为幽栖之道岂须思年歳之别各勉日新之徳时附音尘慰我寂蔑之怀也蔑无也】
　　新亭渚别范零陵诗【五言　善曰十洲记曰丹阳郡新亭在中思里呉旧亭也
　　梁书曰范云齐世为零陵郡内史】
　　谢晖【善曰萧子显齐书曰谢朓字晖陈郡人也少有美名文章清丽解褐豫章王行叅军稍迁至尚书吏部郎兼知卫尉事江祐等谋立始安王遥光朓不肯祐白遥光光收朓下狱死　铣曰新亭亭名范云代为零陵郡内史】
</div>
    <div class="pagination">
<a href="六臣注文选_page7.html">上一页</a><span>...</span><a href="六臣注文选_page3.html">3</a><a href="六臣注文选_page4.html">4</a><a href="六臣注文选_page5.html">5</a><a href="六臣注文选_page6.html">6</a><a href="六臣注文选_page7.html">7</a><span class="current-page">8</span><a href="六臣注文选_page9.html">9</a><a href="六臣注文选_page10.html">10</a><a href="六臣注文选_page11.html">11</a><a href="六臣注文选_page12.html">12</a><a href="六臣注文选_page13.html">13</a><span>...</span><a href="六臣注文选_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
