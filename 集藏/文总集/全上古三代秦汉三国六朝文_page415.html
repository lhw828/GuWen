<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 415 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 415 页/共 658 页</h1>
    <div class="content">　　○报王猛

　　将军役不逾时，而元恶克举，熏高前古。朕今亲帅六师，星驰电赴，将军其休养将士，以待朕至，然後取之。（《十六国春秋》三十六）

　　朕之于卿，义则君臣，亲逾骨肉。虽复桓昭之有管乐，玄德之有孔明。自谓逾之。夫人主劳于求才，逸于得士，既以六州相委，则朕无东顾之忧，非所以为优崇，乃朕自求安逸也。夫取之不易，守之亦难，苟任非其人，患生虑表，岂独朕之忧，亦卿之责也。故虚位台鼎，而以分陕为先。卿未照朕心，殊乖素望，新政俟才。宜速铨补，俟东方化洽，当兖衣西归。（《十六国春秋》三十六）

　　卿昔螭蟠布衣，朕龙潜弱冠，属世事纷纭，厉士之际，颠覆厥德。朕奇卿于暂见，似为卧龙，卿亦异朕于一言。回考之雅志，岂不精契神交？千载之会，虽傅岩入梦，姜公悟兆，今古一时，亦不殊也。自卿辅政，几将二纪，内厘百揆，外荡群凶，天下向定，彝伦始叙。朕且欲从容于上，望卿劳心于下，弘济之务，非卿而谁？（《晋书·载纪·王猛传》，又《十六国春秋》四十二。）

　　○报苻融

　　汝为德禾充，而怀是非，立善未称，而名过其实，诗云：“德如毛，人鲜克举。”君子处高，戒惧倾败，可不务乎。今四海事旷，兆庶未宁，黎元应抚，夷狄应和，方将混六合以一家，同有形于赤子，汝宜息之，勿怀耿介。夫天道助顺，修德则禳灾，苟求诸己，何惧外患焉。（《晋书·载纪·苻坚传》，苻融上疏，谏用慕容等，坚报之云云，又《十六国春秋》三十七。）

　　○报慕容垂

　　朕以不德，忝承灵命，君临万邦，三十年矣。遐方幽裔，莫不来庭，惟东南一隅，敢违王命。朕爰奋六师，恭行天罚，而玄机不吊，王师败绩。赖卿忠诚之至，辅翼朕躬，社稷之不陨者，卿之力也。诗云：“中心藏之，何日忘之。”方任卿以元相，爵卿以郡侯，庶弘济艰难，敬酬熏烈，何图伯夷忽毁冰操，柳惠倏为淫夫！览表惋然，有惭朝士。卿既不容于本朝，匹马而归命，朕则宠卿以将位，礼卿以上宾，任同旧臣，爵齐熏辅，歃血断金，披心相付。谓卿食椹怀音，保之偕老。岂意畜水覆舟，养兽反害，悔之噬脐，将何所及！诞言骇众，夸拟非常，周武之事，岂卿庸人所可论哉！失笼之鸟，非罗所羁；脱网之鱼，岂罟所制！翘陆任怀，何烦闻也。念卿垂老，老而为贼，生为叛臣，死为逆鬼，侏张幽显，布毒存亡，中原士女，何痛如之！朕之历运兴丧，岂复由卿？但长乐、平原，以未立之年，遇卿于两都，虑其经略，未称朕心，所恨者此焉而已。（《晋书·载纪·慕容垂传》，又《十六国春秋》四十四。）

　　○招魂

　　有忠有灵，来就此庭，归汝先父，勿为妖形。（《晋书·载纪·苻坚传》下，三辅人为慕容冲所略者。放火为内应，得免者十有一二，坚设祭而招之云云，又《十六国春秋》三十八。）
苻丕
丕字永叔，坚子，以晋太元十年僭即皇帝位于晋阳，改元太安。明年南奔，为晋冯该所杀，苻登僭号，谥曰哀平皇帝。

　　○下书攻慕容永

　　鲜卑慕容永，乃我之骑将，首乱京师，祸倾社稷，豕凶继逆，方请逃归。是而可忍，孰不可忍？其遣左丞相王永及东海王纂，帅禁卫虎旅，夹而攻之。（《十六国春秋》三十九）

　　○答谢玄书

　　今往大文绫罗各五十匹。（《艺文类聚》八十五，又《御览》八百十六作今往大文罗大绫各五匹，又《十六国春秋》三十八，末多以酬厚意四字。）
苻登
登字文高，坚族孙，以晋太元十一年僭即皇帝位，改元太初，在位九年，为姚兴所杀。苻崇僭号于湟中，谥曰高皇帝，庙号太宗。

　　○告苻坚神主

　　维曾孙皇帝臣登，以大皇帝之灵恭践宝位。昔五将之难，贼羌肆害于圣躬，实登之罪也。今合义旅，众馀五万，精甲劲兵，足以立功，年谷丰穰，足以资赡。即日星驰电迈，直造贼庭，奋不顾命，陨越为期，庶上报皇帝酷冤，下雪臣子大耻。惟帝之灵，降鉴厥诚。（《晋书·载纪·苻登传》，又《十六国春秋》四十。）

　　○又告神主

　　曾孙登，自受任执戈，几将一纪，未尝不上天锡，皇鉴垂矜，所在心克，贼旅冰摧。今太皇帝之灵，降灾于逆羌以形类推之，丑虏必将不振。登当因其陨毙，顺行天诛，拯复梓宫，谢罪清庙。（《晋书·载纪·苻登传》，又《十六国春秋》四十。）
苻融
融字博休，坚季弟，封平阳公，拜侍中中书监左仆射，除中军将军，迁司隶校尉，寻代王猛为镇东大将军冀州牧，征拜侍中、中书监、都督中外军事、车骑大将军司隶校尉太子太传，领示正录尚书事，寻为征南大将军，战死，赠大司马，谥曰哀公。

　　○上疏谏用慕容等

　　臣闻东胡在燕，历数弥久，逮于石乱，遂据华夏，跨有六州，南面称帝。陛下爰命六师，大举征讨，劳卒频年，勤而後获，本非慕义，怀德归化。而今父子兄弟，列官满朝，执权履职，势倾劳旧，陛下亲而幸之。臣愚以为猛兽终不可养，狼子野心。往年星异，灾起于燕，愿少留意，以思天戒。臣据可言之地，不容默已。诗曰：“兄弟急难”。“朋友好合”。昔刘向以肺腑之亲，尚能极言，况于臣乎！（《晋书·载纪·苻坚传》上，又《十六国春秋》三十七。）
苻庾
庾（一作讠叟，又作双），健少子，封魏公苻坚以为镇军将军洛州刺史，据陕城，降于燕，王猛擒送长安斩之。（案《载纪·苻坚传》作苻庾，慕容传作苻讠叟，慕容德传作苻变。）

　　○与慕容垂皇甫真书

　　苻坚王猛，皆人杰也，谋为燕患，为日久矣，今若乘机不赴，恐燕之君臣，将有甬东之悔。（《晋书·载纪·慕容传》，又《十六国春秋》二十八。）
卷一百五十二
前秦（二）
苻朗
朗字元达，坚从兄子，征拜镇东将军青州刺史，封乐安男。坚败後降晋，为员外散骑侍郎，王国宝谮而杀之，有《苻子》三十卷。

　　○苻子

　　（谨案：道家祖黄老，盖三皇五帝之道也，变而为列御寇庄周，则杨朱之为我也，又变而房中术，而金丹，而符录，而斋醮，每降益下，而道家几乎熄矣。于是乎秦汉以来，未有著书象《道德经》者，其象《列子》《庄子》，仅有苻朗，苻朗者，秦苻坚之从兄子也，《隋唐志》《苻子》三十卷，宋不著录，《路史》征引，皆取诸类书，非有旧本流传。盖亡于唐末。余从类书写出八十一事，省并复重，得五十事，定著一卷，备道家之一种。就中有云：至人之道也如镜，有明有照，有引有致。又云：为道者日损而月章，为名者日章而月损。又云：荆山不贵玉，鲛人不贵珠，又云：木生烛，烛盛而木枯，石生金，金曜而石流，三复其言，具有名理，本传称老庄之流，非过许也。嘉庆丁丑岁秋九月九日，严可均谨叙。）

　　△方外

　　太公涓钓于隐溪，五十有六年矣，而未尝得一鱼。鲁连闻之，往而观其钓焉。太公涓跪石隐崖，不饵而钓，仰咏免金，及暮而释竿，其膝所处之崖皆若臼，其跗触崖若路。鲁连曰：“钓所本以在鱼，无鱼何钓？”太公曰：“不见康王父之钓邪？念蓬莱钓巨海，摧竿投纶，五百年矣，未尝得一鱼，方吾犹一朝耳”。（《御览》八百三十四，又九百三十五。）

　　△家策

　　苻朗弃千钓之剑，抱朴子趋而进□□，以夫千金利剑，剖割之所存焉。苻子之书，大道之所居焉。何夫子弃大而存小乎？苻朗不应。（《书钞》一百一，又一百二十二，《御览》三百四十四。案，此抱朴子非葛洪也，葛洪与苻朗不相值。）

　　△已下篇名阙

　　黄帝将适昆虞之丘，中路逢容成子，乘翠华之盖，建日月之旗，骖紫虬，御双乌、黄帝命方明避路，谓容成子曰：“吾将钓于一壑，栖于一丘。”（《御览》七十九）

　　黄帝谓其友无为子曰：我劳天下矣，疲于形役，请息驾于玄圃，子宜代之。无为子曰：“焉能弃我之逸，而为君之劳哉。”乃攀龙而俱去。（《御览》七十九）

　　尧以天下让巢父，巢父曰：“君之牧天下，亦犹予之牧孤犊。君牧天下，是各有其所牧矣。君焉用惴惴然以所牧而与之，余无用天下为也。”于是牵犊而去。（《艺文类聚》九十四）

　　许由谓尧曰：坐于华殿之上，面双阙之下，君之荣愿，亦已足矣夫。翘曰：“余坐于华殿之上，森然而松生于栋，余立于棂扉之内，霏焉而云生于牖。虽面双阙，无异乎崔嵬之冠蓬莱。虽背墉郭，无异乎回峦之萦昆仑，余安知其所以荣。（《御览》八十，又略见《书钞》十二。）

　　虞帝逊禹于洞庭，张乐成于洞庭之野，于是望韶石而九奏。（《路史发挥》五，案《御览》八十一引苻子曰：“舜禅夏禹于洞庭之野。”路史有多出之句，文亦不同，未详所本。）

　　禹让天下于奇子，奇子曰：“君之佐舜劳矣，凿山川，通河汉，首无发，股无毛，故舜也以劳报子，我生而逸，不能为君子劳矣。”（《艺文类聚》十一，《御览》八十二，又四百二十四。）

　　务光自投于河，卢奴之伯以赤鲤送之。（《御览》九百三十六）

　　太伯将让其国于季历，谓其傅曰：“太王欲以一国之事而以嗣我，我其羞之，吾闻至人也。不君一世，而万世以之君，不贵一代，而万代以之贵，吾焉能贵乎一国，而贱乎万代哉。”（《艺文类聚》二十一，《御览》四百二十四。）

　　武王以天下让岐封子，岐封子曰：“敦勿勿然以天下为事，君往矣。”余不忍闻之。（《御览》四百二十四）

　　汉王闻宋胜子方牧羊于巨泽，鼓而歌南风之诗，使者进谓宋胜子曰：“汉王闻先生之贤，使使者致命于先生，而委国政焉。”宋胜子矍然而顾，谓使者曰：“是何言与？今汉王待四海之士，与十群之羊，其于职司也，奚以异乎？而大王废牧羊之任，委以四海之政，是错乱天位，倒置人伦，胜不愿为也。乃逃于阴山之阳。（《御览》八百三十三）

　　志存四海之外。（《书钞》十二）

　　尧舜之智，桀纣以为不智。尧舜以为智，恶知尧舜之非纣，桀纣之非尧舜乎？（《艺文类聚》二十一）

　　朔人有献燕昭王以大豕者，曰：“养奚若？”使曰：“豕也非大圊不居，非人便不珍，今年百二十矣，邦人谓之豕仙。”王乃命豕宰养六十五年，大如沙坟，足如不胜其体。王异之，令衡官桥而量之，折十桥，豕不量，又命水官舟而量之，其重千钓，其群臣言于王曰：“是豕无用。”燕相谓王曰：“奚不飨之？”王乃命宰夫即膳之。豕既死，乃夕见梦于燕相曰：“造化劳我以豕形，食我以人秽，吾患其生久矣。今仗君之灵，而化吾生也。始得为鲁津之伯，而浮舟者食我以粳粮之珍，而欣君之惠，将报子焉，後燕相涉。（一作“游”）于鲁津，有赤龟奉璧（一作“衔夜光”原注一云“夜光珠”）而献之。（《艺文类聚》二十六，又九十六，《初学记》二十九，《白孔六帖》九十八，《御览》九百三，又九百三十一。）

　　心能善知人者如明镜，善自知者如蚌镜。镜以曜明，故鉴人；蚌以含珠，故内照。（《艺文类聚》七十，《御览》七百十七。）

　　齐景公好马，命善画者图而访之。殚百乘之价，期年而不得。像过实也。今使爱贤之君，考古籍以求其人，虽期百年，亦不可得也。（《艺文类聚》九十三，《御览》八百九十七。）

</div>
    <div class="pagination">
<a href="全上古三代秦汉三国六朝文_page414.html">上一页</a><span>...</span><a href="全上古三代秦汉三国六朝文_page410.html">410</a><a href="全上古三代秦汉三国六朝文_page411.html">411</a><a href="全上古三代秦汉三国六朝文_page412.html">412</a><a href="全上古三代秦汉三国六朝文_page413.html">413</a><a href="全上古三代秦汉三国六朝文_page414.html">414</a><span class="current-page">415</span><a href="全上古三代秦汉三国六朝文_page416.html">416</a><a href="全上古三代秦汉三国六朝文_page417.html">417</a><a href="全上古三代秦汉三国六朝文_page418.html">418</a><a href="全上古三代秦汉三国六朝文_page419.html">419</a><a href="全上古三代秦汉三国六朝文_page420.html">420</a><span>...</span><a href="全上古三代秦汉三国六朝文_page416.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
