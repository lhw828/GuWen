<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 357 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 357 页/共 603 页
  </h1>
  <div class="content">
   圣日呈贶，至德所加。布璀璨之五色，被辉光於四遐。纤尘乍收，烂彼云间之彩；清涟既动，焕乎川上之华。且夫德惟纯一，瑞符祚九。彼合璧而未方，顾抱珥而何有。岂若青赤以之彩错，光芒屏其氛垢。星同色而莫俦，露成文而曷偶。至乃天衢将曙，春雨新霁。廓彼长空，敛其纤翳。焕羲车而逾媚，映彤庭而转丽。同象德於金天，陋再中於汉帝。於时宸眷屡回，圣心方契。恒旰食以为虑，岂浮□之能蔽。观其往复黄道，隐现非一。彰有德而天下文明，照无私而海内清谧。驯对而沮色，仪凤临而委质。光浮石壁，谓娲皇之补天；影入词林，疑江淹之梦笔。彼连珠之代，王字之日。虽得以载其图牒，实难以为其俦匹。未若光分五色，德合三无。明天道以下济，与人事而同符。较兹嘉祉，超於邃古。杲杲而五色成文，郁郁而万物咸睹。祥光旁烛，偏宜连畛之瓜；瑞彩下临，更并建社之土。於以光被四表，昭彰元圣。播颂声於管弦，流喜气於歌咏。矧其尧舜为理，羲和奉职。仰以阳精，象於我德。不然，何以照曜六合，元黄五色。出於震位，焕夫皇极。仰其耀，希煦妪以资成；倾其心，比葵藿之生植。傥馀光之可借，庶分阴之有得。
    ☆崔立之
    立之，贞元中进士。
    ○南至郊坛有司书云物赋（以题为韵）
    惟皇动天，辨方正位。稽大明於北陆，郊上元於南至。五夜祗肃，载惟列祖之诚；三日罔愆，用表致斋之意。於是乘法驾，鸣和鸾。玉漏声晓，金波影残。环卫俨以星拱，簪裾列而云攒。备肃肃之盛礼，咸济济於灵坛。大吕云门，既六变而斯阕；嘉栗旨酒，感百神而具欢。矧器用陶匏，藉以包茅。光逾泰，馨迈周郊。朱火炀烟，远浮於华盖；元酒明水，近映乎长︾。懿夫宇宙氛氲，晴郊景曛。宗伯司礼，保章辨云。荣光烛於九野，佳气覆於六军。飘飘，郁郁纷纷。足以昭上帝，瑞吾君。时谓唐时，歌卿云之五色；德称虞德，咏南风之再薰。是以惟圣惟寿，可大可久。既丰稔之足征，复灾疠之何有。既而旋天步，回象舆。大孝是展，皇情未摅。将欲超羲轩於上古，方淳朴於太初。俾时和俗阜，涂谣史书。土阶攸则，而琼室靡居。且虑乎贤哲尚屈，所以敦於云物。缅乎德化未覃，所以郊於国南。祈动植之攸济，匪娱乐而是甘。然後景福来格，无疆在兹。笑竹宫之求应，鄙宣室之受厘。是以降哀矜之诏，宣恻隐之慈。布政施德，逮与嫠。举沈沦於是日，庶闻之於有司。
    ☆郭遵
    遵，贞元中进士。
    ○初日见朝元阁赋（以“赫临晓云，高出苍翠”为韵）
    新丰之路兮，朝元有归客。见初阳於东岭，照层阁於南陌。惟阁也凭高不倾，惟日也临下有赫。既瞳蒙而延烛，曷埃之能隔。阳乌之翼兮若驻禁林，羲和之辔兮若顿高岑。苍苍之质才辨，杲杲之光稍临。发璇题之丽色，开玉户之宿阴。浮辉外融，峻势无不呈其壮；引曜中朗，邃宇无以其深。於原之表，揭云之杪。映朱槛以冲融，凝粉垣而皎。司晨而见，异星楼之丽霄。质明乃光，殊日观之生晓。阳彩舒文，昭然可分。拂檐之夜霰，辨出栋之朝云。类列仟降真，祥光绵幂；疑大君临御，瑞气氤氲。谅清旭之初起，非反照之犹曛。日惟至丽，阁亦盖高。竦莫大之标，洪纤奚比；委无私之照，巨细何逃。是以诡状摩天，殊姿详悉。栾虬欲动，谓起蛰於春光；井莲倒披，若争开於夏日。的交映，上轶。不殊南荣之明，奚独东方之出。阁之峙矣，於彼高冈。阁之丽矣，於彼朝阳。据厚载於秦雍，邻颢气於穹苍。岂比昆仑之山，俟烛龙衔耀；鹊之观，俟金波写光。孰若列皇都之次，镇王畿之位。近白日之贞明，总离宫之苍翠。祥□不散，意往仙如存；耀景每临，诚望幸可冀。因徘徊而寓目，遂含毫而写意。
    ○翟扇赋（以“辉列崇殿，明照初日”为韵）
    前王之立制也，取象於明。森然如六翮之布，焕乎分五彩之辉。其位也夹辅於皇极，其用也咫尺於天威。故历代奉之而不替，我后行之而不违。若夫朝彦晨趋，天仗宿设。分鸳鹭而式斜，俨貔貅而成列。视容具瞻，诚意咸竭。司仪克仰之以取则，对攵必候之以为节。礼斯恭，敬斯崇。倏传诏而初合，知大君之居中。俄承命而复启，见天颜之在空。谓仪凤於烟阁，若飞龙於霞宫。列丹楹之左右，分玉於西东。烂兮方照其朝景，飒然如度其薰风。光彩绚练，羽仪广殿。接钧天以成形，洎亿兆而咸见。高其中也，如捧圣日於云霄；散而行也，似扇皇风於寓县。当合朝之满盈，辟凝旒於穆清。无谓其求进也，所以应时而至，待命而行。无谓其速退也，示不敢蔽人之望，掩君之明。既进退而有则，在行止而何情。且蔚其文宁以自耀，布其彩非其竞照。象舞羽於舜阶，异总干於周庙。辉映皇居，间列绮疏。来若鳞萃，去如翼舒。指北辰之期可久，待南面不替其初。故先君而出，待朝而毕。合仪不爽其疾徐，舒布亦获其疏密。前拂瑞气，傍临旭日。永效用於君前，愿竭尽其微质矣。
    ○南至郊祭司天奏云物赋（以题为韵）
    惟肇祀於上元，必展礼於南至。至者作候，故用其吉辰；南则向明，故就於阳位。盖取诸吉土，以父事天。降皇车以尽敬，奉苍璧以告虔。至诚遂通，祯祥不能以自；幽赞不昧，云物於是乎昭宣。及夫盛礼既毕，大驾言旋。兆人仰观於空际，太史伏奏於君前。曰当此和煦，静无纤氛。照曜兮天垂爱景，霏微乎山出祥云。度青霄而匪徐匪疾，向丹阙而乍合乍分。应乎一阳之始，焕乎五彩之文。氤氲摇曳，去来无际。望之虽曰崇朝，庆之知其嗣岁。谁谓其有叶，本乎触石而来。谁谓其无心，偏舒捧日之势。岂非夫表王者之殊祉，答泰坛之亲祭者也。天子乃命百辟，诏有司。载笔以兹记事，祝史叶其正辞。国庆可征，宁虞於水旱；年丰有待，先咏其京坻。自跻仁寿之域，肯继春秋之时。且南正上言，休征无弗。肯比夫观台之望，将为备於云物。子月之祀，阴阳始交。岂比夫鲁史所纪，候启蛰而乃郊。我礼逾旧，我祥靡究。望岁而知岁之穰，祀天而受天之佑。五□八风之异，寸眸遂占；三百六旬之期，一日可候。不然者，何以炳焕图牒，发挥草奏。是知郊祀而汉武奚匹，推历而轩后怀惭。照临之明兮，将日月并出；覆载之广兮，与天地同参。臣有睹盛仪而瞻瑞物，愿齐圣寿於终南。
    ○六角扇赋（以“右军书之，可以求价”为韵）
    扇有异体，六角其尤。虽尝巧而是鬻，非好奇而不求。故须借声於墨工之类，假手於札家之流。伊彼姥矣，裨贩是以。镂竹於蕺山之阳，求钱於越人之市。柄一条而有象，形六折而难拟。翳杲日规模莫成，摇清风绮纨而已。逸少遇诸，濡翰而书。两行而露垂花散，五字而龙盘凤居。绝笔以授，高价是就。观之者云集，售之者辐辏。腾骧乎六体之先，弹压乎九华之右。既而厥价载殷，厥声载闻。贾之者但惭於老妇，鬻之者宁忘於右军。且手非扇之所题，扇实手之所藉。一自以翳飞尘，一自以防朱夏。何握提之见投，而毫芒之忽借。既尽携之之妙，亦长鬻之之价。是知物不自贵，惟人贵之。向使松烟不染，翠管不持。则是扇也，入晋ㄩ而陋贱；彼老姥也，同班妾之见遗。又安得用六角之善，获五铢之资哉！嗟乎！小因大而事罔不行，美加丑而用无不可。故扇待书而色贵，人假扇以财夥。姥曰右军，惠而好我。
    ☆韦纾
    纾，贞元中进士，元和朝官户部郎中。
    ○栝郡厅壁记
    处州溯浙江东南七百里，连山洞溪，负海逾峤。绵历更置，至隋始为处州，後复号栝。国朝置十道，处州列在江南，第居於上。天宝初为缙云郡，大历末复之。刺史更置迭废，州郡沿革，官则随之。大凡亲人辅化，任莫重焉。大和五年，纾自司贺员外郎奉符典州，大惧不称其职。且以地险而瘠，人贫而劳；茧丝之税，重倍他郡。故逢穰岁，亦未若他郡之平年也。为是邦者，得不谨节而乃自封乎？夫为恻隐可以安疲羸，忠信可以美风俗，待物以诚，饮人以和，可以去刑法矣。是三者，纾未之逮，而有志焉。因书之壁以自亻敬。
    ●卷六百十四
    ☆郑氵
    氵，宰相馀庆子，本名涵，避文宗故名改。贞元十年进士，长庆中累迁中书舍人，文宗朝拜刑部尚书，充山南西道节度使。大和四年以户部尚书征，未拜卒，年六十四，赠尚书右仆射，谥曰宣。
    ○敕修应圣公祠堂碑
    伊昔隋氏不纲，海水群飞，必有真人，乘弊而起。我高祖太宗，提剑义动，谧宁乱略，厘天纬，纽地维。叱咤而日月贞，风云动；壹戎而帝道光，将材出。神奔，不复後符命；讴歌盼响，所以叶嗜欲。元合岐阳之，高捐盟津之会。坠涂炭者戡定，塞壶浆者劳徕。煌煌乎天人之表，以苏品汇，或哲而谋，或幽而明。陶埏阴骘，用启眷佑。矧草昧之中，睿作已张，化而为大猷，而布後嗣。意者廓天统，扶土德，神功不能戢其贶，灵鉴不得遁其形。理可明徵，道迈先觉。时则霖方作，馈饣军不给，旷若彗扫。然镜开，华发逶迤。告语济师，佳里社鸣。浊河清，秦星聚，素灵出，拟诸斯瑞，不是过也。噫！桀有昏德，三苗乱常；逮於逐蚩尤，扫搀抢，幽赞不违，咸是物也。故能吉蠲之明祀，视诸侯之徽数，赫赫天宝，於以报功。氵曩时官谬紫微郎，将命大卤，霍镇之下，寿宫不骞，敢镂菲词，以恢王业。其铭曰：
    崇山岩岩，晋分所瞻。唐风泱泱。景祚悠长。俯偻白衣。契幽洞微。揭日无私。我建义旗。昔告赵符，今导六龙。干戈之兆，脱剑之几。勒诸峥嵘，以永光辉。
    ☆樊阳源
    阳源，贞元中进士。
    ○江汉朝宗赋（以“百川会流，必归於海”为韵）
    江汉之流，始滔滔乎楚泽。虽导源而则异，必朝宗而来格。故能吞别派而且千，壅细流而累百。初谓发岷山之溅溅，出れ冢而涓涓。忽氵存至以盈坎，遂同归於巨川。洋洋不穷，驱迅波以来注；浩浩何足，走惊浪而方前。沸渭迸濑，崩奔争会。过东陵而更长，历南国而弥大。引汲清浊，并包畎浍。始逶迤於域中，终委输於区外。双流淼淼，并鹜悠悠。氵高污乎万里，经营乎数州。静委极深，且无惊於海若。潜盈巨壑，亦何怒于阳侯。彼宏纳之际信主为长于百流。尔其揭厉莫从，深浅无必。绝地脉於飙驶，透天池而箭疾。善下以洁乎龙堂，流谦更清乎龙堂。流谦更清乎鲛室，就其深矣，谁识滥觞之源；不可方思，空想触舟之实。终始齐赴，周流不违。似有待而俱进，何经始之相依。演漾纡馀，必远分而迩合；洄氵复激射，虽异出而同归。则知海之为量也，虚而有馀；水之趋本也，道亦相於。二派既朝於沧海，众星如拱於辰居。汉之广兮，明委积之有所。江之永矣，表灵长之在诸。是俾涵虚之状益深，浮天之容斯在。苟归塘之不息，谅纳污而惟倍。大矣哉谁究其广深，空有望於灵海。
    ○虚舟赋（以“浩然任触，君子之心”为韵）
    元理可得，真宗可寻。惟虚舟之不系，同大道之无心。每悠悠而去住，恒泛泛而浮沈。寂虑为徒，必澄淡而方息。在物无竞，信风涛而莫侵。体合道枢，来凭积水。本流谦以处顺，宁遇坎而斯止。类善行之无迹，似至人之虚己。或沿或溯，非假功於楫师。载沈载浮，亦奚劳於舟子。若乃景绝游氛，川息波文。荡漾无阻，逍遥不群。则鼓者未足与议，摧撞者不得而云。故曰动以贞胜，而静为躁君。观其浮广川之洋洋，混长澜之浩浩。不拘同放旷之怀，无著体希夷之道。殊青翰之见重，等元珠之为宝。惟斯道全，谁曰不然。任东西之漂荡，随风水之推迁。中含虚而自若，外守正以无偏。逢流则行，靡惊鼋鼍之穴。安波自往，空思李郭之仙。动息靡常，去留不禁。以虚而受，殊乎小器易盈。可济不通，非曰不胜其任。处静安卑，乘流任时。浩然独逝，邈矣谁追。想好风於曲岸，避巨浪於中坻。且没迹於寂寥，楫棹何从喧矣。是无争於触击，绋纟丽焉得维之。是则虚其舟川得以宁，虚其心人寡於欲。既与道而合契，亦无情於相触。苟思理之未忘，谅无惊於宠辱。
    ○众水归海赋（以纳“众流以成深广”为韵）
    大矣哉，海浩漾。寻之无际，望之无象。利万物以成德，总群川而为长。柔能善下，禀巨壑以包涵；挹而朝宗，睹众流之归往。是以临不测者未足言其济深，思利涉者孰可咏其河广。究其所由，得之在柔。滥觞之初，因一勺而畎浍；循环无际，想三岁之周流。伊昔洪水方割，夏禹是理。既浚昆仑之输，爰标南国之纪。故导之逾远，非壅之可止。将虚受之为德，谅成大而有以。且明乎避高之义，自得乎润下之旨。始将就湿，想浩浩而其来。终类沃焦，见滔滔之未已。原夫水反於壑，海不厌深。其有也，靡患夫泛滥；其细也，不逆於浸淫。是知众流同归，异源将合，注而不竭。但见乎川流，满而不盈，更因乎海纳。广哉巨瀛，莫之与京。万里波委，四时砥平。灌以泾不能混其浊，注以渭不能溢其清。不涌浪而跳沫，独持盈而守成。故得万穴争赴，九河自同。类夫云之从龙，鸟之附凤。又似一人立国，万方入贡。愿以含垢之体，为纳污之讽。因知夫海为川谷之王，以宽而得众。
    ○襄华贯洪河赋（以“崇岭横断，灵渎长注”为韵）
    太极经始，纯坤倾东。势以岳镇，气以川融。於是灵辟襄华，象开鸿。横大野以中豁，夹洪河而北崇。尔其沓嶂无际，连波方永。喷激万里，回合千岭。总崤函之气象，压秦晋之封境。山以河润，上腾云雨之祥；水与时清，下倒岩峦之影。若乃骋远望，冯层城。秋爽元气，朝升大明。伟连天之浩汗，壮发地之峥嵘。翠岫屏拥，澄澜砥平。疑白虹饮壑而半隐，似寒云抱塞而初横。及夫俯临迫察，诡丽雄悍。峻势危而不骞，灵源注而常满。积阴腾气，与岚色而相鲜。烁日生霞，连荣光而不断。观其畜含精秀，孕育风霆。应会昌运，发扬炳灵。茂贤杰於间出，翊邦家而永宁。况乎山积鸿休，川流景福。明征祥瑞，幽赞化育。此其所以配乾坤，此其所以称岳渎。岂徒玩夫萦带委注，莲开翼张。巍巍峨峨，滔滔汤汤。干天之峻极，赴海之灵长而已。士有圭窦强学，金门献赋。困陶侃之无津，耻孙宏之不遇。览襟带而增气，追圣贤而遐慕。想刘公之叹，微禹其鱼。感吴子之言，在德为固。义由景行，仰高山而自惭；志切朝宗，与大海而同注。傥馀润之波及，斯变化於□路。
    ☆范传正
    传正字西老，南阳顺阳人。举进士博学宏词，书判皆登甲科，累擢宣歙观察使，宪宗朝改光禄卿。以风恙卒，赠左散骑常侍。
    ○进善旌赋（以“设之通衢，俾人进善”为韵）
    为君者莫大乎求贤，审贤者莫先乎进善。不立表以取则，何勖人於自勉。故我后纂唐，德酌尧典。爰揭旌以建标，若悬鉴而攸选。其制惟新，难乎所陈。於朝，惧来而有阻；树於野，虑献之无因。於是施之五达之陌，以招四远之人。乃折羽上插，缀旄傍委。映旭日之，随长风而靡靡。孤标迥出，中立无倚。将举事以举言，在率土而率俾。仪神都，耸康衢。或敛衽以下过，或峨冠以来趋。善或可闻，岂持之而有怍；德苟未进，敢欺之而自诬。旌因名而助顺，士修业以求进。小人斯远，实曰不怒而威；君子必臻，可谓不言而信。瞻之者其行励，仰之者其心慎。非表善之为崇，亦惩恶而能峻。故得有善者不壅，无媒者自通。所以导人之志，达帝之聪。岂比夫舞干两阶，徒有格苗之用。繁缨七就，何旌进善之功。亭亭不挠，奕奕斯设。招一善而百善知归，纳一人而万人胥悦。谅厥裁之为美，与恒用而有别。施之行马，岂得耀於朱门；授乃元戎，何贵偶夫全节。藏器以待时，与斯而若期。惟事匪细，惟贤是司。傥片善可录，至公不疑。愿伫立於旌下，幸因兹而进之。
    ○风过箫赋（以“无为斯化，有感潜应”为韵）
    风为气兮溥畅，箫在物而虚受。何相会於自然，合无情於妙有。泠泠斯韵，习习能久。如闻松盖之巅，宁比土囊之口。飒尔而至，锵然辄随。响才度以俄远，声成文而不亏。其虚其实，是可披襟而纳；以条以畅，何烦鼓腹之吹。彼孔雀下隆，凤凰来仪。虽见美於格物，岂不惭於有为。彼箫之韵，惟风所借。或激越於清晓，或凄凉於永夜。寂寞之内，爰生不考之音；希夷之间，是合不言而化。谓越客乍流其遗响，谓秦女遥度其仟驾。散彼寥，复於沈潜。被治国之风，以安以乐。在敬心所感，乃直乃廉。动有轻重，应无洪纤。解愠且和，可并鼓琴之唱；不奸而顺，亦具从律之占。若乃听其所以，察其所感。盖有符於元漠，岂惟契於间澹。籁之所之，智之所知。诚万殊之舛错，终一贯而逶迤。风从虎兮飘忽，箫象凤兮参差。何体异之如彼，而音同之若斯。岂不以宫商所合，唱和为称。类霜钟之暗叩，同灰管之潜应。时然後起，风匪躁求；激而乃扬，箫为静胜。彼钧天之音，洞庭之乐虚无。岂比风箫之感召，亦由律吕之相须。异搜奇於蔡笛，鄙滥吹於齐竽。征颜成南郭之言，浩然难究。拟宋玉王褒之赋，庶或同涂。
    ○广英惠王父子碑铭
    天一浚灵，多原於西。岷山导江，禹绩可稽。民生之初，惟水利赖。夫既利之，胡忍贻害。运有推迁，事有因革。保制安危，神实任责。於穆英惠，藩屏坤维。於赫仁，骏烈四驰。自秦徂汉，祀以千计。维王父子，蜀境是庇。江源自蜀，王凿其阻。蜀溉馀波，厥施乃溥。江趋而东，势通蜀山。春夏暴涨，横溃是闲。既遏其冲，又决其支。以漫以灌，惟堰是资。昔王受命，司我刍牧。为兹惠利，以阜我蜀。今我蜀民，作堰岁劳。殚智疲力，以江涛。佥宪有谋，将息斯患。王实诱之，肯遗以难。吏吁於王，愿受指教。王繇之词，继导之交。询谋允孚，百役以兴。厥志无二，惟土之凭。象鼻之涨，茫无津涯。涌为浅濑，有药有沙。匠陟彼，言凿其坚。山夜发洪，穴不待穿。匠取彼石，既磊既。椎运斤，惟右惟左。蜀山不云，蜀日且出。涉冬届春，民就爱日。彼犍彼，昔水今石。其崇言言，永固尔庶。民听冬鼓，追思往年。富民醵钱，耕者废田。今兹永逸，孰究我图。显允二神，作我蜀郛。圣神在御，怀柔百神。封章来上，亟命词臣。锡以徽称，华以昼命。以旌王功，以致朕敬。涣号於庭，揭虔於词。朕命不亵，神惟显思。登瀛有臣，复请诔赐。俞音自天，宠命荐至。嗟彼嬴民，百郡列署。惟兹蜀守，勋烈昭著。异趋殊归，惟德与力。王初庇民，顾尽乃职。岂谓异世，犹濯厥灵。俾王初至，炳乎丹青。王不恃力，务德是勤。有伟斯绩，益光前闻。词臣作歌，守吏氏刻。江流，昭彼无极。
    ○赠左拾遗翰林学士李公新墓碑
    骐骥筋力成，意在万里外。历块一蹶，毙於空谷。唯馀骏骨，价重千金。大鹏羽翼张，势欲摩穹昊。天风不来，海波不起。塌翅别岛，空留大名。人亦有之，故左拾遗翰林学士李公之谓矣。
    公名白，字太白，其先陇西成纪人。绝嗣之家，难求谱谍。公之孙女搜於箱箧中，得公之亡子伯禽手疏十数行，纸坏字缺，不能详备。约而计之，凉武昭王九代孙也。隋末多难，一房被窜於碎叶，流离散落，隐易姓名。故自国朝已来，漏於属籍。神龙初，潜还广汉。因侨为郡人。父客，以逋其邑，遂以客为名。高卧云林，不求禄仕。公之生也，先府君指天枝以复姓，先夫人梦长庚而告祥，名之与字，咸所取象。受五行之刚气，叔夜心高；挺三蜀之雄才，相如文逸。瑰奇宏廓，拔俗无类。少以侠自任，而门多长者车。常欲一鸣惊人，一飞冲天，彼渐陆迁乔，皆不能也。由是慷慨自负，不拘常调，器度宏大，声闻於天。
    天宝初，召见於金銮殿，元宗明皇帝降辇步迎，如见园、绮，论当世务，草答蕃书，辩如悬河，笔不停缀。元宗嘉之，以宝床方丈赐食於前，御手和羹，德音褒美。褐衣恩遇，前无比俦。遂直翰林，专掌密命。将处司言之任，多陪侍从之游。他日，泛白莲池，公不在宴。皇欢既洽，召公作序。时公已被酒於翰苑中，仍命高将军扶以登舟，优宠如是。布衣之遇，前所未闻。公自量疏远之怀，难久於密侍，候间上疏，请还旧山。元宗甚爱其才，或虑乘醉出入省中，不能不言温室树，恐掇後患，惜而遂之。
    公以为千钧之弩，一发不中，则当摧撞折牙，而永息机用，安能效碌碌者苏而复上哉！脱屣轩冕，释羁缰锁，因肆情性，大放于宇宙间。饮酒非嗜其酣乐，取其昏以自豪；作诗非事於文律，取其吟以自适。好神仙非慕其轻举，将以不可求之事求之。其意欲耗壮心，遣馀年也。在长安时，秘书监贺知章号公为谪仙人。吟公《乌栖曲》云：“此诗可以哭鬼神矣。”时人又以公及贺监、汝阳王、崔宗之、裴周南等八人为酒中八仙。朝列赋谪仙歌百馀首。俄属戎马生郊，远身海上，往来于斗牛之分，优游没身。偶乘扁舟，一日千里；或遇胜境，终年不移。时长江远山，一泉一石，无往而不自得也。晚岁度牛渚矶，至姑熟，悦谢家青山，有终焉之志。盘桓庀居，竟卒於此。其生也，圣朝之高士；其死也，当涂之旅人。
    代宗之初，搜罗俊逸，拜公左拾遗。制下於彤庭，礼降於元壤。生不及禄，殁而称官，呜呼命欤！
    传正共生唐代，甲子相悬，常於先大夫文字中，见与公有浔阳夜宴诗，则知与公有通家之旧。早於人间得公遗篇逸句，吟咏在口。无何，叨蒙恩奖，廉问宣、池。桉图得公之坟墓，在当涂邑。因令禁樵采，备洒扫，访公之子孙，将申慰荐。凡三四年，乃获孙女二人，一为陈云之室，一乃刘劝之妻，皆编户也。因召至郡庭，相见与语，衣服村落，形容朴野，而进退闲雅，应对详谛，且祖德如在，儒风宛然。问其所以，则曰父伯禽，以贞元八年不禄而卒，有兄一人，出游一十二年，不知所在。父存无官，父殁为民，有兄不相保，为天下之穷人。无桑以自蚕，非不知机杼；无田以自力，非不知稼穑。况妇人不任，布裙粝食，何所仰给？俪於农夫，救死而已。久不敢闻於县官，惧辱祖考。乡闾逼迫，忍耻来告。言讫泪下，余亦对之泫然。因云：先祖志在青山，遗言宅兆，顷属多故，殡於龙山东麓，地近而非本意。坟高三尺，日益摧圯，力所不及，知如之何。闻之悯然，将遂其请。因当涂令诸葛纵会计在州，得谕其事。纵亦好事者，学为歌诗，乐闻其语。便道还县，躬相地形，卜新宅於青山之阳，以元和十二年正月二十三日，迁神於此。遂公之志也。西去旧坟六里，南抵驿路三百步。北倚谢公山，即青山也。天宝十二载敕改名焉。因告二女，将改适於士族。皆曰：“夫妻之道命也，亦分也。在孤穷既失身於下俚，仗威力乃求援於他门。生纵偷安，死何面目见大父於地下？欲败其类，所不忍闻。”余亦嘉之，不夺其志，复井税免徭役而已。今士大夫之葬，必志於墓，有勋庸道德之家，兼树碑於道。余才术贫虚，不能两致。今作新墓铭，辄刊二石，一於泉扃，一表於道路。亦岘首汉川之义也。庶芳声之不泯焉。文集二十卷，或得之於时之文士，或得之於公之宗族，编缉断简，以行於代。铭曰：
    嵩岳降神，是生辅臣。蓬莱谴真，斯为逸人。晋有七贤，唐称八仙。应彼星象，惟公一焉。晦以麴ろ，畅於文篇。万象奔走乎笔端，万虑泯灭乎樽前。卧必酒瓮，行惟酒船。吟风咏月，席地幕天。但贵乎适其所适，不知夫所以然而然。至今尚疑其醉在千日，宁审乎寿终百年。谢家山兮公之墓。异代诗流同此路。旧坟卑庳风雨侵。新宅爽垲松柏林。故乡万里且无嗣，二女从民永於此。猗欤琢石为二碑，一藏幽隧一临歧。岸深谷高变化时，一存一毁名不亏。
    ☆元明
    明，德宗时人。
    ○为宁王谢亡兄赠太子太师表
    臣琳言：伏奉今月七日制书，赠亡兄特进汝阳郡王太子太师。泽下天中，宠被哀次。昭告且毕，摧绝失图。臣某中谢。臣自掇咎衅，复此悲苦，更蒙饰终之恩，倍盈先远之痛。无任屏营猥塞之至。
    ☆崔敖
    敖，建中二年进士，官太常博士。
    ○大唐河东盐池灵庆公神祠碑
    地络之纪，莫宗於河；阴潜之功，光启於汇。既略太华，浸淫中条，岳渎宣精，融为巨浸，肇有元命，元告成。惟其润下，乃生舄卤：盐池之数有九，七在幽朔，二陂河东。皇穹阴骘兆人，眷中土，因饮食以致其味，节和齐以调其心。溟溟天池，实曰盐泽。幅员百里，澄澈万顷。元极积数，太咸为鹾。其墟实沈，其宿毕昴；其漕砥柱，其关巅令。后祗宝之，设以重险。谦顺成量，涧溪攸锺。涵风蓄雷，终古不息。漫若山外，连为海门。所以帝乙建社而临之，王豹迁都而据之，执其重轻，以曜富有。在昔山泽，委於虞衡，周制无征，汉方尽干。务其尊穑，盖用抑商。少府所尸，均其权量。群族自占，筑庐环之。业传祖考，田有上下，旱理其埤，水营其高。五夫为塍，塍有渠；十井为沟，沟有路。臬之为畦，酾之为门，渍以浑流，灌以殊源。阴阳相蒸，清浊相孕。动物潜舄，蠢为陶工。氵孚而凝，莫见其关。雪野霜地，积如连山。羡漫区域，归於涂潦。泉货之广，没於齐人。皇家不赋，百三十载。元宗御国，四十三年，奸（阙）邱，火通镐。嗣圣受命，以兵静之，击鼓崤洛，封尸燕赵。却猃狁於绝漠，走昆夷於穷荒，其宸威，风动八极。调发之费，仰於有司。虽田征益加，而军实不足，遂收盐铁之算。置榷酤之官，以权合经，以货聚众，画野В禁，堑川为壕，西笼解梁，左缭安邑，乃涤场圃，乃完&lt;疒会&gt;仓，毕其场功，以谨秋备，度土定食，止於中州，济於横汾。爰距陇坂，东下京郑，而抵於宛。艘连其樯，辇击其毂，终岁所入，二百千万。供塞垣尽敌之赏，减天下大半之租。然後传於甸人，纳於醢人，有形有散，以宴以祀，每仲夏初吉，为单而飨之。懿夫明征，厥有前志。中宗反政，崇朝而复咸，大历穷霖，巨涨而不淡。诚宜命衤失，视彼封君。先皇帝荐灵庆以号神，索氤氲而建庙。拖诸侯之法服，锵泮悬之清乐。籍二郡之版六百，隶於司池，故得浮荣光，结颢气，冲其德，正其味。粒重英以表稔，花四出而呈瑞，陈陈相因，非秭载可能计矣。
    贞元九年冬，天子亲祀明堂，大裘而郊。孝道升闻，百蛮顿首。粟帛之赉，及於鳏；庶政惟和，达於遐迩。户部尚书裴公延龄，奠三壤之差，九州之赋。铁鼓之贡，林盐之饶，凡晋人是输，以河中为会府。遂表职方郎中兼侍御史冯公兴，推其全材，委以大计。诏曰：“俞。兴往哉！汝谐。”乃驻车蒲城，以驭群吏。分命前永乐县丞张巨源、前郑县丞萧曾率属而临之。洎十一年秋九月，裴公薨，今户部侍郎苏公弁继之。以冯公成绩有闻，礼任如旧。度支又以前詹事府司直陆位知解县池，前大理评事韦纵知安邑池。惟职方领地官之外权，惟评直守制使之成算，奸气不作，阜财有经。十三年四月五日，两池官吏及畦户等，请勒丰碑，扬兹利泽。感知羹之训，心游傅氏之岩；稽近之词，气对郇瑕之邑。微臣作颂，式赞新宫。颂曰：
    浩浩灵池，冠於水行。苍茫太阴，渗漉纯精。惟泽在（阙），与时为程。祸贪而竭，福俭而盈。巨唐君临，坤顺乾贞。冥勤其官，坎德效灵。海眼通波，河源伏脉。千里一气，潴为广斥。□汉照临，玉绳下直。曰雨曰风，以凝以积。自我天产，惟其口食。斯皇元后，乃圣乃神。既洁浮沈，亦修明。大礼毕举，大乐毕陈。冯公员来，克谐神人。登牲庙ヂ，瘗币池濒。既醉既饱，冯公则欣。萧张行优，陆韦德邻。有（阙）有属，伊冯之宾。仰彼元造，垂於无垠。皇运天长，颂声日新。
    ☆王叔平
    叔平，官卢龙节度掌书记、监察御史。
    ○唐故监察御史里行太原王公墓志铭（并序）
    公讳仲堪，字仲堪，其先太原人也。奕世鼎，纷纶葳蕤，国史家谱，详之备矣。十九代祖西晋京陵公浑，位极台司，功格帝室，胄允枝散，遍於九州。五代祖冲，徙居幽州安次县，子孙家焉，今则又为邑人也。为郡右族，继生才贤，曾祖王父干，儒墨传家，以孝悌自任，故时君不得而官之矣。皇考令仙，蕴孙吴之术，好立奇功，累以勋伐，稍迁大理评事。公即评事府君之元子。生而岐嶷，体备刚柔。越在龆年，便志於学；逮乎弱冠，乃为燕赵闻人。经史该通，词藻艳发。本道廉察使贤而荐之，自乡赋西游太学，群公卿士，聆其声而交之，所居结辙，名动京邑。大历七年进士擢第。稽古之力，自致青云，所谓拔乎其萃，为山九仞者也。解褐授太原府参军事，居无何，丁太夫人忧。服阕，本道节使奏授幽州大都督府户曹参军，以能转兵曹参军事，雍容府寮，名检В举，局无留事，庭宇生风，节使嘉之。俟其硕画，乃奏充节度参谋，拜监察御史，卢谌本郡，未足称荣；买臣居乡，岂云显达。我相国彭城王方任以参佐，宏赞庙谋，略迈韩彭，幕继袁伏矣。以为诸侯聘问，岁惟其常，妙选行人，以通两君之好。十二年冬十一月，公奉使於蒲，春二月旋车，自蒲经途遥遥，旅次云鄙。以贞元十三年二月三日，不幸暴殂於望岩之传舍，享年六十有四。呜呼哀哉！自古有死，人谁不终。公有厚德，而寿不永。公有全材，而位不高，则梁竦悲乎州县，冯唐老於郎署，可以言命矣。以贞元十三年二月十七日，殡於蓟东之别墅，从权也。以其年四月六日，迁神於蓟县燕夏乡甘棠原，礼也。不旧茔，从先志也。次弟仲、季弟僧法源等，悲摧雁序，痛折连枝。嗣子存，次子较，方在幼童，茹戚过礼。子婿前乡贡明经清河张存，义感於情，眷深国士，虑绝故老，永遗志业。刊石纪德，铭而旌之，所谓没而不朽者矣。铭曰：
    易水汤汤兮燕山崇崇。有斐君子兮穆如清风。簪笔拽裾兮佐我上公。直哉惟清兮允执厥中。奉使於蒲兮自西徂东。天胡不仁兮如何道终。丹戾止兮启兹元宫。青松森列兮永翳我宗。悲壮图兮已矣，惟芳名兮不穷。
    ☆陈讽
    讽，贞元十年进士，历官金部、吏部、司勋郎中。
    ○进善旌赋（以“设之通衢，俾人进善”为韵）
    惟哲王储精庶务，示人降衷。冀一善之咸睹，俾群情而大同。抗以高旌，式观於五达；萃兹多士，以闻乎四聪，是用去疵厉而达幽仄，和上下而宣德风。邦有道而无隐，善如流而必通。原夫创自尧心，变昭汉列。参人析羽之制，有类干旄之设。名既匪於司常，用有殊於掌节。多通达之要会，集寰海之贤哲。每闻致主之言，时得兴邦之说。足以见王臣之謇謇，圣德之孜孜。示人有作，虚已无私。旌非善而罔进，国非贤而不厘。遵道员来，懋德音而亲问；择阴斯止，备献替以陈词。敷一德而见答，俾兆人而赖之。徒美夫因事立名，教人示信。略孤表以遥集，掩群才而得隽。无劳负笈而来，岂必系辕而进。於以光启帝道，辉映天衢。陋燕昭之尊隗，小齐景之招虞。正以居中，表宏道之在我；直而端本，知立德之不孤。於是野绝遗贤，朝无阙典。仰崇标而劝义，临广术而来善。岂比夫周聆木铎之谣，汉尚石渠之选。方今酌宪前古，肇康有人。将葑菲而并采，俾弓旌而是陈。故野无逃名之士，朝有俾象之臣。举善陟明，振遗芳於虞帝；率心败德，矫覆辙於嬴秦。然则庶绩交修，遐迩率俾。傥片善之可录，庶无疑於室迩。
    ○连理树赋
    惟薰风之生物，有李之表祯。合连枝於异，符一姓於嘉名。交影齐密，均和共荣。谅全德之通感，岂元和之曲成。族坚附离，讶生植之异气；质殊合体，识天地之幽清。考彼祥经，珍兹善价。昭一人之有庆，表四夷之向化。体符通理，黄中之象攸存。义用成蹊，不言之道斯备。盖夫灵根得地，耸质齐芳。分条表异，合呈祥。肤含玉润，文蔚龙章。云交翼比，影附枝强。庇本根於仙族，挺孤秀於仁乡。始则分形，谓阴阳之偶数；终而一贯，表遐迩之通方。是知元本灵种，暗符神用。谅翦伐之为重，合拱连条。允孚歌谣，固耳目之所昭。并甘棠而价掩，比丛桂之香遥。则知瑞以感生，祥由仁致。睹政分而脉会，契人事与天意。将德茂而精通，故骈疏而合异。於以昭化警俗，示人不二。岂比夫草生尧砌，空有纪於历官；芝产汉宫，徒用彰於祀事。洎夫元律发春，东风荐臻。齐敷连萼之影，共沐阳和之津。想双枝於棠棣；感合体於君臣。四海为家，岂必移根於上苑；五色敬用，固亦发瑞於仁人。彼晋得华林，汉生广殿。谅崇功而间出，岂谦德而来见。愿栖托之见容，恐光阴之不荐。
    ○新筑峨和城赋（以“远夷归化，边候肃清”为韵）
    元侯以制敌之雄略，期方隅之永清。得奔冲之故地，创备守之新城。四合分形，见冈峦之表里；百堵定制，变胜负之虚盈。云屯而霞起，忽虎踞而龙行。倚苍壁以中绝，粘壤而外明。将伐谋伐力，制敌投兵。驭亭障於振策，摧氐羌於矫衡。是知地利攸归，兵家大福。我有巨防，师无遗镞。神谋洞启而机张，天险载兴而板筑。於以峦披冈削，岭门崖谷。雉堞霜皓，丽谯云矗。连山上捧，斗士以之增威；峭壁初严，戎王於焉恸哭。矧夫势雄形固，师严令肃。数万落於屈指，睇连营於寸目。何暂费於经营，永无虞於败覆。故能功图彀内，智出谋先。高厚不愆乎上命，规模必合於中权。俾夫登埤荷戟，凭墉控弦。虏魄暗褫，汉烽不然。仰峻隅而已偾，望悬门而不前。惧摧锋於百胜，敢踏伏於三边者哉。是知奇功不诈，俾殊俗而向化；善守以威，即死士而知归。不然者，戎轻无常，兽困犹斗。安能使犬羊埽迹，烽柝寝候。仰新垒以投戈，覆故巢而罢寇。是知威服德绥，不独远夷。彼或不，我则成城以耀武；彼能怀惠，我则蹈道以贞师。庶扃而惟永，顾咽喉而在兹。彼周城朔方，汉得赤坂。无制胜之明术，徒疲人以勤远。岂比夫修武备，清文苑。将凤沼以酬勋，伫灵台之伯偃。
    ☆王申伯
    申伯，官司勋员外郎，迁司封郎中。
    ○唐故内供奉翻经义解讲律论法师空和上塔铭
    天地之德至大，非风雷日月之用，不能赞其化育，而致生乎万物。释氏之教至精，非聪达惠觉之士，不能扬其妙道，而化度乎群疑。天生法师，克契斯义，用安一世，以垂化後云。法师讳空，姓任氏，弱而神清，幼而不群。年八岁，心已向佛，诚请既行，缘爱自去。遂授经於惠云（阙一字）学景鸾，耳所一闻，亦既悬解；目所一览，又若夙习。跪陈精奥，师皆叹异。知（阙一字）其法，非天纵之，孰能与斯？
    法师常谓弟子曰：“我静观众生，或瞽或聋，嗷嗷嗤嗤，溺於狂妄。若智者不能扶，仁者不之慈，虽独揭厉於清源，则大圣之教，又将安施？”於是张善恶报应，驱僻邪於中正，导真如之理，解拘缚之劳，登高抗音，化所不化。侍代宗则声仁王之文，言发而归於大中，理贯而合於至正。故君闻而仁，臣闻而忠，推而广之，夙化斯变。诏法师与天竺三藏译《六波罗密经》，功毕上献，天子感叹，锡赉有加，虽异方之奉斯学者，知有所本矣。由是人教扬溢於海内，惠风渐渍於人心。朝廷垂衣，刑措於下，其或有助乎？
    呜呼！时将不幸，人其无依，以贞元十年正月十五日，告行於兴唐寺，报年六十一。弟子惠见等，与俗侣白衣会葬，服纟襄者千人。以其年二月四日，弟子智诚等共起塔於毕原高冈，既相与号慕不逮，自谘鄙人，刊铭於石，述其妙道，用慰永怀。铭曰：
    佛有妙法，使皆清净。世界罕闻，色尘皆盛。（其一）
    心逐於（阙一字），情乱於性。扇为颓风，荡然莫正。（其二）
    大哉我师，降厥慈悲。开示寂乐，破摧昏疑。（其三）
    法相既圆，色空自离。千万大众，叹泣而随。（其四）
    大教既扬，威德（阙一字）光。除彼烦（阙一字），化为清凉。（其五）
    功成身去，自契自藏。铭於塔石，与天俱极。（其六）
    ●卷六百十五
    ☆薛长孺
    长孺，河东人，贞元中乡贡进士。
    ○唐故鸿胪少卿张敬诜墓志铭
    张氏之先，运筹博物，风靡万民，公其裔焉。公讳敬诜，冯翊同川人也。皇朝左金吾卫大将军太常卿元长府君之孙，皇朝中散大夫抚州长史崇让府君之次子。公礼度清旷，育德含章，蕴晏乐佐理之谋猷，怀吴周匡弼之骨梗。弓裘不坠，文武攸称，清贯克序。加朝请大夫，以博雅周才授鸿胪少卿，以公忠推德锡金章紫绶。东都副留守河南尹裴公谓命公为押衙，奉上以忠贞，抚下以信义，休声遐著，寮友钦之。方申吕父之荣，遽染刘贞之疾，以贞元十八年八月二十三日，卒於洛阳县永泰里之私第，春秋六十八。以其年九月二十四日，窆於涧之阳邙山之新茔，礼也。胤子三人：曰叔重、叔威、叔齐，皆年始能言昂逸足（疑）。有女五人，长女从缁隶宁刹寺，次女归杜氏，三女归王氏，两女尚幼。夫人樊氏，淑顺传芳，霜明劲节，移天坠翼，同穴後时。哭不绝声，抚孤增恸。永怀陵谷，爰托松铭。其词云：
    神理茫茫兮，倏明忽幽。人世营营兮，生劳死休。更相泣送兮，万古千秋。陇树白杨兮，悲风。
    ☆张汇
    汇，贞元十年进士。
    ○千秋镜赋（以“鹊飞如向月，龙蟠似映池”为韵）
    伊惟仲秋，日在端午，我皇帝出震兰殿，诞膺紫微。祥光夜合，佳气晨飞。圣人作而万物睹，固先天而天不违。是以礼容之盛，六叶交映。或体天以设轨，或因时而布令。乃启新节，献金镜。形於四海，加於百姓。虚以受物，则万象必涵；金以平心，而九流惟正。当其时也，天宫戚里，公侯卿士。各荐其明，用伸知已。虽大小而殊致，必规圆而相似。且夫考工垂典，匠人有作。或铸或，是磨是削。刻以为龙，镂以成鹊。初临玉，透鸾影而将飞；未对金墀，拂菱花而不著。徒观其用之则满，舍之则虚。固无私於物类，非取鉴以焉如。尔其提握见重，光芒未歇。若清潭之无比，类瑶池之有月。如以题古字，隐盘龙。无藏菲薄，无漏纤浓。映空而天地且霁，照远而山河更重。岂独淋漓玳瑁之床，澄澈芙蓉之帐。荧荧绮疏之下，皎皎青楼之上。有美人兮无良媒，饰蛾眉而相向者也。所以吾君钦崇万化，锡赉百官。其表不枉，其形必端。《诗》所谓“我心匪鉴”，岂不戒於游盘。别有照象无疲，含光未知。方有期於见胆，窃自比於临池。傥先容之可致，庶斯焉而取斯。
    ☆夏方庆
    方庆，贞元中进士。
    ○天晴景星见赋（以“有道之邦，德星昭见”为韵）
    焕彼景星，丽於苍昊。其隐也，阴魄晦而氛雾作；其见也，夜景明而枪埽。敷大信以何言，抑殊祥而是考。祥所以叶天经，符帝道。既表应而无欺，亦照临而不私。祚圣而德斯至矣，悬象而人皆仰之。向晦且殊於中见，在天宁比乎明夷。垂至精而契至理，宏荡荡而播巍巍。不然，出房孰称乎舜德，居翼何贵乎尧时。今我皇齐七政以作则，奉三无以御极。上天降祥，景星昭德。固云其道不远，孰谓其神不测。晦明始见，助皇化之惟明；动息靡常，类乾健而不息。应阳精乃三其数，彰土德乃黄其色。既不孤而有邻，信元吉而柔克。时也云敛遥素，天澄远青。纤尘不起，微露斯零。掩映孤月，乘陵众星。回烛北辰，似将朝乎帝座；傍窥南极，疑欲观乎天庭。激高风以熠熠，耿斜汉之荧荧。青赤以辨其方，合散以通其变。连二气而初吐，混三光而乍见。否泰之运式孚，天地之心可见。景星之瑞也，曷与为双。俾具瞻於万邦。景星之德也，配乎悠久。粲荧煌於九有。於以赞高明，於以示休咎。察无声之载，非我何知；彰有道之邦，非我何守。不私其用，胡继明於月晦之时；克保其谦，故腾辉於日入之後。是时天鉴匪遥，德声孔昭。焕赫绵古，光扬圣朝，岂徒并连珠而迈同色，流碧落而耀青霄。
  </div>
  <div class="pagination">
   <a href="全唐文_page356.html">
    上一页
   </a>
   <span>
    ...
   </span>
   <a href="全唐文_page352.html">
    352
   </a>
   <a href="全唐文_page353.html">
    353
   </a>
   <a href="全唐文_page354.html">
    354
   </a>
   <a href="全唐文_page355.html">
    355
   </a>
   <a href="全唐文_page356.html">
    356
   </a>
   <span class="current-page">
    357
   </span>
   <a href="全唐文_page358.html">
    358
   </a>
   <a href="全唐文_page359.html">
    359
   </a>
   <a href="全唐文_page360.html">
    360
   </a>
   <a href="全唐文_page361.html">
    361
   </a>
   <a href="全唐文_page362.html">
    362
   </a>
   <span>
    ...
   </span>
   <a href="全唐文_page358.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
