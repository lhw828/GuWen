<!DOCTYPE html>
<html>
 <head>
  <meta charset="utf-8"/>
  <title>
   文选详注 - 第 138 页/共 153 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选详注 - 第 138 页/共 153 页
  </h1>
  <div class="content">
   1.1 过秦论
1.2 非有先生论
1.3 四子讲德论
论一

过秦论

汉书，应劭曰：贾谊书第一篇名也，言秦之过。
过秦论
　　贾谊
　　秦孝公据殽函之固，拥雍州之地，韦昭曰：崤谓二殽。函，函谷关也。史记，张良曰：关中左殽、函，右陇、蜀。君臣固守，以窥周室，有席卷天下，包举宇内，春秋握诚图曰：诸侯冰散席卷，各争恣妄。囊括四海之意，并吞八荒之心。张晏曰：括，结囊也，言能苞含天下也。周易曰：括囊无咎无誉。当是时也，商君佐之，内立法度，务耕织，修守战之具，外连衡而斗诸侯。战国策，苏秦说秦王曰：始将连横。高诱曰：合关东从通之于秦，故曰连横。文颖曰：关西为横。衡音横。于是秦人拱手而取西河之外。李斯上书曰：孝公用商鞅之法，获楚、魏之师，举地千里。孝公既没，惠文武昭，史记曰：孝公卒，子惠文王立，卒，子武王立，卒，立异母弟，是曰昭襄王也。蒙故业，因遗策，南取汉中，西举巴蜀，东割膏腴之地，收要害之郡。李斯上书曰：惠王用张仪之计，西并巴蜀，南取汉中，东据成皋之险，割膏腴之壤。诸候恐惧，会盟而谋弱秦，不爱珍器重宝肥饶之地，以致天下之士，合从缔交，相与为一。文颖曰：关东为从。张晏曰：缔，连结也，徒帝切。当此之时，齐有孟尝，赵有平原，楚有春申，魏有信陵，史记曰：平原君赵胜者，赵之诸公子也。又曰：孟尝君者，名文，姓田氏。又曰：春申君者，楚人也，名歇，姓黄氏。又曰：魏公子无忌者，魏安厘王弟也，为信陵君。此四君者，皆明智而忠信，宽厚而爱人，尊贤而重士，约从离横，言诸侯结约为从，欲以分离秦横也。兼韩魏燕赵宋卫中山之众。于是六国之士，有寗越徐尚苏秦杜赫之属为之谋，吕氏春秋曰：齐攻廪丘，赵使孔青将而救之，与齐人战，大败齐人，得尸三万，以为二京。寗越谓孔青曰：惜矣！不如归尸以内攻之。彼得尸而府库尽于塟，此之谓内攻之。寗越，赵人也。徐尚，未详。苏秦，已见上文。吕氏春秋曰：杜赫以安天下说周昭文君，昭文君谓杜赫曰：愿学所以安周。高诱曰：杜赫，周人也。齐明周最陈轸召滑楼缓翟亭的景苏厉乐毅之徒通其意，战国策，东周齐明谓东周君曰：臣恐西周之与楚、韩宝，令之为己求地于东周也。高诱曰：齐明，东周臣也。战国策曰：齐令周最使郑，立韩扰而废公叔，周最患之。高诱曰：周最，周君之子也，仕于齐，故齐使之也。字林曰：最，才勾切。战国策，秦王谓陈轸曰：吾闻子欲去秦而之楚，信乎﹖轸曰：然。高诱曰：陈轸，夏人，仕秦，亦仕楚也。韩子，于象谓楚王曰：前时王使召滑之越，五年而能成之。史记，范蠉对楚王曰：王前尝用召滑而郡江东。召音劭。滑音依字。战国策曰：秦王伐楚，魏王不欲。楼缓谓魏王曰：不与秦攻楚，楚且与秦攻王。王不如令秦、楚战，王交制之。高诱曰：楼缓，魏相也。翟景，未详。史记曰：苏秦之弟厉，因燕子而求见齐王，齐王怨苏秦，欲囚苏厉，燕子为谢，遂委质为齐臣。又曰：乐毅贤而好兵，为魏昭王使于燕，燕昭王以客礼待之，乐毅遂委质为臣，燕昭王以为亚卿也。吴起孙膑带佗儿良王廖田忌廉颇赵奢之伦制其兵。史记曰：吴起，卫人也。闻魏文侯贤，事魏文侯以为将。又曰：孙膑，生阿、甄之间，膑亦孙武之后也。田忌进孙子于齐威王。带佗，未详。佗，徒何切。吕氏春秋曰：王廖贵先，儿良贵后，此二人者，皆天下之豪士也。儿，五兮切。廖，力雕切。战国策曰：韩、魏之君朝田侯，邹忌为齐相，田忌为将。使田忌伐魏，三战三胜。高诱曰：田侯，宣王也。史记曰：廉颇，赵之良将也。赵惠文王廉颇为赵将，伐齐，大破之。又曰：赵奢者，赵之田部吏也。秦伐韩，赵王令赵奢将而救之。尝以十倍之地，百万之众，叩关而攻秦。孔安国论语注曰：叩，击也。叩或为仰，言秦地高，故曰仰攻之。秦人开关而延敌，九国之师遁逃而不敢进。九国，谓齐、楚、韩、魏、燕、赵、宋、卫、中山也。史记曰：逡巡，遁逃。秦无亡矢遗镞之费，而天下诸侯已困矣。李巡尔雅注曰：镞，以金为箭镞也。于是从散约解，争割地而赂秦。秦有余力而制其弊，追亡逐北，伏尸百万，流血漂橹音鲁。韦昭曰：大楯曰橹。左氏传曰：狄虒弥建大车之轮以为橹。因利乘便，宰割天下，分裂河山，强国请伏，弱国入朝。施及孝文王庄襄王，享国之日浅，国家无事。史记曰：昭襄王卒，子孝文王立，卒，子庄襄王立。公羊传曰：桓公之享国也长。何休曰：享，食也。
　　及至始皇，奋六世之余烈，张晏曰：孝公、惠文王、武王、昭王、孝文王、庄襄王。振长策而御宇内，吞二周而亡诸候，以马喻也。说文曰：振，举也。史记曰：始皇灭二周，置三川郡。履至尊而制六合，执敲扑浦木以鞭笞天下，臣瓒以为短曰敲，长曰扑。说文曰：敲，击也，祜交切。威振四海。南取百越之地，以为桂林象郡。汉书音义曰：百越非一种，若今言百蛮也。史记曰：始皇略取陆梁地为桂林、象郡。韦昭曰：桂林，今郁林；象郡，今日南也。百越之君，俛首系计颈，委命下吏。乃使蒙恬北筑长城而守蕃篱，却匈奴七百余里，胡人不敢南下而牧马，士不敢弯弓而报怨。于是废先王之道，燔百家之言，以愚黔首。史记，李斯曰：请废博士官所职，天下敢有藏诗、书百家语者，诣守尉杂烧之。又曰：秦更名民曰黔首。隳名城，杀豪俊，应劭曰：坏城恐复阻以为己害。收天下之兵聚之咸阳，销锋鍉铸以为金人十二，以弱天下之民。如淳曰：鍉，箭足也。邓展曰：鍉，是扞头铁也。史记曰：始皇收天下兵，聚之咸阳，以销锋鍉为锺鐻，金人十二，重各千石，置宫庭中。鍉音的，鍉或为提。鐻音巨。然后践华为城，因河为池，服虔曰断华山为城，美大之也。晋灼曰：践，登也。据亿丈之城，临不测之溪以为固；良将劲弩，守要害之处，信臣精卒，陈利兵而谁何？谁何，问之也。汉书有谁何卒？如淳曰：何谓何官也。广雅曰：何，问也。天下已定，始皇之心，自以为关中之固，金城千里，金城，言坚也。史记，张良曰：关中，所谓金城千里，天府之国也。子孙帝王，万世之业。史记，秦始皇曰：朕为始皇帝，后世以计数，二世、三世，至于万世，传之无穷。
　　始皇既没，余威震于殊俗。然而陈涉，瓮牖绳枢之子，陈涉，已见邹阳上书。礼记曰：儒有蓬户瓮牖。韦昭曰：绳枢，以绳扃户为枢也。甿隶之人，如淳曰：甿，古氓字，氓人也。而迁徙之徒也，材能不及中庸，方言曰：庸，贱称也，言不及中等庸人也。非有仲尼墨翟之贤，陶朱猗顿之富，史记曰：范蠡之陶，为朱公，以为陶天下之中，皆诸侯四通，货物所交易也。乃治产积十九年之间，三致千金。孔丛子曰：猗顿，鲁之穷士也，耕则常饥，桑则常寒，闻朱公富，往而问术焉。公告之曰：子欲速富，当畜五牸。乃适河东，大畜牛羊于猗氏之南，其滋息不可计。以兴富猗氏，故曰猗顿也。蹑足行伍之间，俛起阡陌之中，如淳曰：蹑音迭。音义曰：俛音免。如淳曰：时皆卑屈在阡陌之中。率罢散之卒，将数百之众，转而攻秦，斩木为兵，揭竿为旗，埤苍曰：揭，高举也，巨列切。庄子曰：揭竿求诸海也。天下云集而响应，嬴粮而景从，庄子曰：今使民曰：某所有贤者嬴粮而趣之。方言曰：嬴，担也，音盈。山东豪俊，遂并起而亡秦族矣。
　　且夫天下非小弱也，雍州之地，殽函之固自若也。陈涉之位，非尊于齐楚燕赵韩魏宋卫中山之君也；锄耰棘矜巨巾，非铦息盐于钩戟长铩所介也；孟康曰：耰，锄柄也，张晏曰：矜音槿。尔雅曰：棘，戟也，言锄柄及戟槿也。耰音忧。槿，巨巾切。如淳曰：钩戟，似矛刃，下有铁横上钩曲也。说文曰：铩，铍有镡也。谪戍之众，非抗于九国之师也；通俗文曰：罚罪曰谪，丈厄切。深谋远虑，行军用兵之道，非及曩时之士也。史记曰：贤人深谋于廊庙。论语曰：人无远虑，必有近忧。然而成败异变，功业相反。试使山东之国与陈涉度长絜大，比权量力，则不可同年而语矣。庄子曰：大树其絜百围。司马彪曰：絜，帀也，丁结切。然秦以区区之地，致万乘之权，招八州而朝同列，百有余年矣。邓展曰：招，犹举也。苏林曰：招音翘。然后以六合为家，殽函为宫，一夫作难而七庙隳，身死人手，为天下笑者，何也？春秋考异邮曰：君杀妻诛，为天下笑。仁义不施，而攻守之势异也。
文选考异
注「汉书应劭曰」：袁本、茶陵本无「汉书」二字。案：二本是也。以下所引诸家皆陈涉传注。凡如此者，例不云汉书。
注「言秦之过」：袁本「言」上有「善曰」二字。案此四字亦应注，颜师古引者可证，袁本非也。又案：以此验之，凡各本所有「善曰」字多非其旧，的然无疑矣。
注「韦昭曰崤谓二殽」：案：「崤」、「殽」二字当互易。各本皆误。
包举宇内：袁本、茶陵本「包」作「苞」。案：此尤延之所改也。史记、汉书、贾子俱是「包」字。但古「包」、「苞」同用，未必善不为「苞」也。
注「寗越赵人也」：袁本、茶陵本「寗」上有「然」字。案：二本是也。「然」即今「然则」，善全书皆如此。「寗越，赵人」，非有明出，据上引决之。
注「战国策东周」：袁本、茶陵本无「东周」二字，是也。
注「最才勾切」：陈云「勾」，「句」误，是也。各本皆伪。案：周本纪索隐曰「最，词喻反」，与此正同，皆读「最」为「聚」也。
注「赵惠文王」：案：此下当依史记有「十六年」三字。各本皆脱。
注「史记曰逡巡遁逃」：袁本、茶陵本作「遁逃，史记作逡巡」。案：二本是也。「遁逃」复举正文「史记曰逡巡」五字为一句，善所见史记作「逡巡」，而今本作「逡巡遁逃」，后人妄添二字，尤反依之改，转误之甚者也。贾子作「逡巡」，正与善所见史记同。又案：正文作「遁逃」，西征赋注引作「遯逃」，必善读汉书陈涉传如此，故载史记之异，意谓两文俱通。考贾子下篇，亦言「百万之徒逃北而遂坏」，然则作「遁逃」自无不可，未见潘安仁必误如匡谬正俗所讥也。师古汉书专主「逡遁」，即其所谓「遁」者，盖取盾之声，以为「巡」字当音详遵反。学者既不知「遁」为「巡」字，遂改为「遁逃」者，与善全异，不可用以校此，读者多所不憭。又，今本汉书作「遁巡」，注同，更伪舛，非颜之旧观。匡谬正俗所说自明，兹不订彼。
注「以金为箭镞也」：袁本、茶陵本「镞」作「镝」，是也。
国家无事：袁本云善无「家」字。茶陵本云五臣有。案：此尤校添之也。史记、汉书、贾子俱有。
俛首系颈：茶陵本「颈」作「头」，云五臣作「颈」。袁本云善作「头」。案：此尤校改之也。史记、汉书、贾子俱作「颈」。
销锋鍉铸以为金人十二：袁本、茶陵本云「鍉铸」善作「铸鍉」。案：此尤校改之也。汉书作「鍉铸」，贾子作「镝铸」，「镝」即「鍉」也，「鍉」，句绝；「铸」下属。史记作「销锋铸鐻」，似四字连文，「鐻」「鍉」亦异，未审善果何作？
注「以销锋鍉为锺鐻金人十二」：案：「以销」当作「销以」，「锋鍉」二字衍。各本皆误。所引始皇纪文。
注「广雅曰何问也」：案：「何」上当有「谁」字。各本皆脱。
注「甿古氓字氓人也」：袁本、茶陵本「氓」字作「文氓」。案：颜注引作「甿」，古文萌字。萌，民也。盖善引无「字」字，又讳「民」作「人」。集解引作「甿古氓字。氓，民也」。尤依之校改耳。
率罢散之卒：袁本云善作「罢弊」。茶陵本云五臣作「疲散」。案：此尤校改之也。史记、汉书俱作「罢散」。善所见或为「弊」字也，贾子作「疲弊」，可证。
天下云集而响应：袁本、茶陵本「集」作「会」。案：此尤校改之也。史记作「集」，汉书、贾子作「合」，或皆不与此同。
非尊于齐楚燕赵韩魏宋卫中山之君也：袁本、茶陵本「非」作「不」，下「非铦」之「非」亦作「不」。案：此尤校改之也。史记、贾子作「非」，汉书作「不」。

非有先生论

非有先生论
　　东方曼倩班固汉书，东方朔，字曼倩，平原厌次人。武帝即位，言得失。又设非有先生论。
　　非有先生仕于吴，进不能称往古以广主意，退不能扬君美以显其功，默然无言者三年矣。吴王怪而问之，曰：「寡人获先人之功，寄于众贤之上，夙兴夜寐，未尝敢怠也。今先生率然高举，远集吴地，率然，轻举之貌。将以辅治寡人，诚窃嘉之，体不安席，食不甘味，目不视靡曼之色，耳不听钟鼓之音，虚心定志，欲闻流议者三年于兹矣。吕氏春秋曰：越王欲致必死于吴，身不安枕席，口不甘厚味，目不视靡曼，耳不听钟鼓，三年苦身劳力。高诱曰：靡曼，好色也。流议，犹余论也。今先生进无以辅治，退不扬主誉，窃为先生不取也。盖怀能而不见，是不忠也，见而不行，主不明也。意者寡人殆不明乎？」非有先生伏而唯唯。吴王曰：「可以谈矣，寡人将竦意而听焉。」先生曰：「于戏！可乎哉？可乎哉？于戏，叹辞也。于音乌。戏音呼。可乎哉，言不可也。谈何容易！言谈说之道，何容轻易乎？夫谈者有悖蒲忽。于目而佛于耳，谬于心而便于身者，韩子曰：圣人之救危国，以忠佛耳。字书曰：佛，违也。佛，扶勿切。或有说于目、顺于耳、快于心而毁于行者，非有明王圣主，孰能听之矣？」吴王曰：「何为其然也？『中人以上可以语上也』，论语，孔子曰：中人以上可以语上也，中人以下不可以语上也。先生试言，寡人将览焉。」
　　先生对曰：「昔关龙逢深谏于桀，而王子比干直言于纣，尸子曰：义必利，虽桀杀关龙逢，纣杀王子比干，犹谓之必利也。此二臣者，皆极虑尽忠，闵主泽不下流，而万民骚动，故直言其失，切谏其邪者，将以为君之荣，除主之祸也。今则不然，反以为诽方未谤君之行，无人臣之礼，如淳曰：汉书注曰：诽，非上所行也。果纷然伤于身，蒙不辜之名，戮及先人，为天下笑，郑玄礼记注曰：戮，犹辱也。故曰谈何容易！是以辅弼之臣瓦解，而邪谄之人并进，春秋考异邮曰：瓦解土崩。遂及飞廉、恶来革等。史记曰：中潏生蜚廉，蜚廉生恶来，恶来父子俱以材力事殷纣。说苑，子石曰：费仲、恶来革长鼻决目，崇侯虎顺纣之心，欲以合于意，武王伐纣，四子身死牧之野。三人皆诈伪，巧言利口，以进其身，论语，子曰：巧言令色，鲜矣仁。又曰：恶利口之覆邦家。阴奉雕琢刻镂之好，以纳其心，务快耳目之欲，以苟容为度，遂往不戒，身没被戮，宗庙崩弛，国家为墟，杀戮贤臣，亲近谗夫。诗不云乎？『谗人罔极，交乱四国』，此之谓也。毛诗小雅文也。郑玄曰：极，犹已也。故卑身贱体，说色微辞，愉愉逾喣喣况于终无益于主上之治，即志士仁人不忍为也。愉愉喣喣，和说之貌也。孝经钩命决曰：驩忻慎惧，呕呕喻喻。喣与呕同，音吁。论语，子曰：志士仁人，无求生以害仁也。将俨然作矜庄之色，深言直谏，上以拂人主之邪，下以损百姓之害，拂与弼同。则忤于邪主之心，历于衰世之法。故养寿命之士莫肯进也，遂居深山之间，积土为室，编蓬为户，弹琴其中，以咏先王之风，亦可以乐而忘死矣。尚书大传曰：子夏曰：弟子所授书于夫子者，不敢忘，虽退而穷居河、济之间，深山之中，作壤室，编蓬户，尚弹琴瑟其中，以歌先王之风，则可以发愤矣。是以伯夷叔齐避周，饿于首阳之下，后世称其仁。论语，子曰：伯夷、叔齐饿于首阳之下，人到于今称之。如是，邪主之行固足畏也，故曰谈何容易！」
　　于是吴王戄然易容，戄，敬貌也，居具切。捐荐去几，危坐而听。捐荐去几，自贬损也。管子曰：少者之事先生，危坐向师，颜色无怍。先生曰：「接舆避世，箕子被发佯狂，此二子者，皆避浊世以全其身者也。论语曰：楚狂接舆歌而过孔子。尸子曰：箕子胥余漆体而为厉，被发佯狂，以此免也。使遇明王圣主，得赐清燕之闲，宽和之色，发愤毕诚，图画安危，揆度得失，上以安主体，下以便万民，则五帝三王之道可几而见也。故伊尹蒙耻辱、负鼎俎、和五味以干汤，太公钓于渭之阳以见文王。鲁连子曰：伊尹负鼎佩刀，以干汤，得意，故尊宰舍。六韬曰：文王卜田，史扁为卜曰：于渭之阳，将大得焉。非熊非罴，非虎非狼，兆得公侯，天遗女师。文王斋戒三日，田于渭阳，卒见吕望坐茅以渔。心合意同，谋无不成，计无不从，诚得其君也。深念远虑，引义以正其身，推恩以广其下，孟子曰：推恩足以保四海。本仁祖谊，战国策，苏代说齐王曰：祖仁者王，立义者霸。褒有德，禄贤能，诛恶乱，摠远方，壹统类，美风俗，此帝王所由昌也。上不变天性，下不夺人伦，则天地和洽，远方怀之，故号圣王。臣子之职既加矣，于是裂地定封，爵为公侯，传国子孙，名显后世，民到于今称之，以遇汤与文王也。太公伊尹以如此，龙逢比干独如彼，岂不哀哉！故曰谈何容易！」
　　于是吴王穆然，俛而深惟，仰而泣下交颐，穆，犹默，静思貌也。孙子兵法曰：令发之日，士寝者涕交颐。曰：「嗟乎！余国之不亡也，绵绵连连，殆哉，世之不绝也！」说文曰：绵，联微也。尔雅曰：殆，危也。于是正明堂之朝，齐君臣之位，举贤才，布德惠，施仁义，赏有功；躬亲节俭，减后宫之费，损车马之用；放郑声，远佞人，论语，颜回问为邦，子曰：放郑声，远佞人。郑声淫，佞人殆。省庖厨，去侈靡，卑宫馆，坏苑囿，填池堑，以与贫民无产业者；开内藏，振贫穷，存耆老，恤孤独，薄赋敛，省刑罚。行此三年，海内晏然，天下大洽，阴阳和调，万物咸得其宜；孙卿子曰：万物得宜，事变得应。国无灾害之变，民无饥寒之色，家给人足，畜积有余，囹圄空虚；文子曰：法宽刑缓，囹圄空虚。凤皇来集，麒麟在郊，礼记曰：凤皇麒麟，皆在郊薮。甘露既降，朱草萌芽，礼记曰：天降膏露。郑玄曰：膏，犹甘也。尚书大传曰：德光地序，则朱草生。远方异俗之人，向风慕义，各奉其职而来朝贺。故治乱之道，存亡之端，若此易见，吕氏春秋曰：治乱存亡，如可见，如不可见。而君人者莫肯为也，臣愚窃以为过。故诗曰「王国克生，惟周之贞，济济多士，文王以宁」，此之谓也。毛诗小雅文也。
文选考异
东方曼倩：袁本、茶陵本云善作「蒨」。案：此尤校改正之也。前作「倩」，自不得有异，但所见传写误。
注「班固汉书东方朔字曼倩平原厌次人武帝即位言得失」：袁本、茶陵本无此二十二字，有「汉书曰朔」四字，是也。「朔」见于画赞注，其答客难下亦不复出，或记于旁，尤误取以增多耳。
寡人将竦意而听焉：袁本、茶陵本「听」作「览」。案：二本是也。下文「寡人将览焉」，汉书作「听」。尤延之欲校改彼字，而误以当此处耳。凡宋以来刊板修改，往往有如此者。
而佛于耳：案：「而」字不当有。汉书无。各本皆衍。又案：下「顺于耳」句，袁、茶陵二本校语云善无而五臣有。然则此以五臣乱善。
寡人将览焉：何校「览」改「听」。案：依汉书也。详此句与上文「孰能听之矣」相承接，作「听」为是。袁、茶陵二本亦作「览」，皆涉「寡人将竦意而览焉」句之误。尤本改上「览」字为「听」，致与汉书互易，益非。
注「如淳曰汉书注曰」：陈云「淳」下衍「曰」字，是也。各本皆衍。
三人皆诈伪：袁本、茶陵本「三」作「二」。案：袁、茶陵二本所载五臣良注云「其子恶来革多力」，是五臣以飞廉为一人，恶来革为一人，而其本作「二」也。善引说苑，以革为一人，而其本作「三」。尤改正之，是矣。又案：今本汉书亦作「二」，似有误。颜注未有明文，无以相订。
终无益于主上之治：茶陵本云五臣作「治」。袁本云善作「理」。案：此亦尤校改之也。汉书「治」，但善避讳，尤改非也。
于是吴王戄然易容：袁本「戄」作「惧」，音句，云善作「戄」。茶陵本作「戄」，音句，云五臣作「惧」。善注中皆无「居具切」三字。今案：此各本所见盖皆非也。「戄」不得音句，亦不得「居具切」。汉书作「惧」，颜注「居具反」，善音与之同，是亦作「惧」。其「居具」之音，与五臣句复，故袁、茶陵删之耳。
注「非虎非狼」：案「狼」当作「??」。各本皆误。重赠卢谌引作「非龙非彲」，句在「非熊非罴」上。今六韬同「彲」，盖即「??」字，与「罴」、「师」协韵也。运命论注引作「狼」，亦误。
躬亲节俭：茶陵本无「躬」字，「亲」下校语云五臣作「躬」。袁本「躬」下校语云善有「亲」字。此初刻同茶陵所见，后用袁所见修改添之也。汉书作「躬节俭」，与五臣同。
天下大洽：案：「洽」当依汉书作「治」。各本皆伪。
惟周之贞：何校「贞」改「桢」。袁本云善作「贞」。茶陵本云五臣作「桢」。案：汉书作「桢」，未审善果何作？

四子讲德论

并序
四子讲德论
　　王子渊
　　褒既为益州刺史王襄作中和乐职宣布之诗，又作传，汉书曰：益州刺史王襄欲宣风化于众庶，闻王褒有俊才，使褒作中和、乐职、宣布诗，选好事者令依鹿鸣之声习而歌之。褒既为刺史作颂，又作传。如淳曰：言王政中和，在官者乐其职，国语所谓宣布哲人之令德也。名曰四子讲德，以明其意焉。
　　微斯文学问于虚仪夫子曰：「盖闻国有道，贫且贱焉，耻也。论语，子曰：邦有道，贫且贱焉，耻也。今夫子闭门距跃，专精趋学有日矣。距跃，不行也。应劭风俗通曰：涉始于足，足率长十寸，十寸则尺，一单三尺，法天地人，再跃则涉。幸遭圣主平世，而久怀宝，论语，阳货谓孔子曰：怀其宝而迷其邦，可谓仁乎？是伯牙去锺期，而舜、禹遁帝尧也。广雅曰：遁，逃也。于是欲显名号，建功业，不亦难乎？」
　　夫子曰：「然，有是言也。夫蚊虻终日经营，不能越阶序，说文曰：蚊虻，啮人飞虫也。庄子曰：蚊虻噆肤。蚊，亡云切。虻，莫衡切。尔雅曰：东西墙谓之序。附骥尾则涉千里，攀鸿翮则翔四海。文子曰：虻与骥致千里而不飞。仆虽嚚顽，愿从足下。虽然，何由而自达哉？」
　　文学曰：「陈恳诚于本朝之上，行话谈于公卿之门。」春秋说题辞曰：秉懿诚之义，思至忠之功。高诱淮南子注曰：本朝，国朝也。
　　夫子曰：「无介绍之道，安从行乎公卿？」礼记曰：介绍而传命。
　　文学曰：「何为其然也？昔寗戚商歌以干齐桓，吕氏春秋曰：寗戚饭牛车下，望桓公而悲，击牛角疾歌。淮南子曰：寗越商歌车下，而桓公慨然而悟。许慎曰：商，秋声也。越石负刍而寤晏婴，晏子春秋曰：晏子之晋，至于中牟，赌弊冠皮裘负刍息于途侧者。晏子曰：吾子何为者？对曰：我越石父者也。晏子曰：何为此？曰：吾为人臣仆于中牟，见使将归。晏子曰：何为为仆？对曰：吾身不免冻饿之地，吾是以为仆也。晏子曰：可得而赎乎？对曰：可。遂解左骖而赎之，因载而与之俱归，至舍，不辞而入。越石父立而请绝，晏子使人应之：子何绝我之暴也？越石父对曰：臣闻之，士者诎乎不知己，而申乎知己。吾三年为人臣而莫吾知也。今子赎我，吾以子为知我矣，今不辞而入，是与臣仆者同矣。晏子出见之，曰：向也见客之容，而今也见客之意。非有积素累旧之欢，皆涂觏卒遇，而以为亲者也。故毛嫱西施，善毁者不能蔽其好；慎子曰：毛嫱、先施，天下之姣也。衣之以皮倛，则见之者皆走，易之玄锡，则行者皆止。先施、西施一也。嫫謩姆母倭傀，善誉者不能掩其丑。孙卿子曰：闾??子奢，莫之媒也。嫫姆力父，是之喜也。倭傀，丑女，未详所见。倭，于为切。傀，古回切。苟有至道，何必介绍？」
　　夫子曰：「咨，夫特达而相知者，千载之一遇也。招贤而处友者，众士之常路也。是以空柯无刃，公输不能以斲；但悬曼矰，蒲苴不能以射。声类曰：但，徒也。薛君韩诗章句曰：曼，长也。郑玄周礼注曰：结缴于矢谓之矰。矰，高也。列子曰：蒲苴子弋，弱弓纤缴，乘风而振之，连双鸧于青云。故膺腾撇波而济水，不如乘舟之逸也；说文曰：撆，击也。撆与撇同也，疋设切。冲蒙涉田而能致远，未若遵涂之疾也。才蔽于无人，行衰于寡党，此古今之患，唯文学虑之。」
　　文学曰：「唯唯，敬闻命矣。」
　　于是相与结侣，携手俱游，求贤索友，历于西州。有二人焉，乘辂而歌。倚輗五鸡而听之：辂，车也。白虎通曰：名车为辂者何，言所以步之于路也。包咸论语注曰：輗者，辕端横木，以缚轭也。咏叹中雅，转运中律，啴阐缓舒绎，曲折不失节。礼记曰：啴谐慢易繁文简节之音作，而民康乐。问歌者为谁？则所谓浮游先生陈丘子者也。于是以士相见之礼友焉。仪礼曰：士相见之礼，贽冬用雉，夏用朐，左头奉之。
　　礼文既集，韩子曰：礼有文。礼者，义之文。文学、夫子降席而称曰：「俚力纪人不识，寡见尠闻，刘德汉书注曰：俚，鄙也。曩从末路，望听玉音，窃动心焉。尚书大传曰：天下诸侯，莫不玉音金声。敢问所歌何诗？请闻其说。」浮游先生陈丘子曰：「所谓中和乐职宣布之诗，益州刺史之所作也。刺史见太上圣明，股肱竭力，如淳汉书注曰：太上，天子也。尚书大传曰：股肱，臣也。德泽洪茂，黎庶和睦，天人并应，屡降瑞福，故作三篇之诗以歌咏之也。」
　　文学曰：「君子动作有应，从容得度，南容三复白珪，孔子睹其慎戒；论语曰：南容三复白珪，孔子以其兄之子妻之。太子击诵晨风，文侯谕其指意。韩诗外传曰：魏文侯有子曰击，次曰欣，欣少而立之以为嗣，封击中山，三年莫往来。其傅赵仓唐谏曰：何不遣使乎？则臣请使。击曰：诺。于是遂求北犬晨鴈，赍行，仓唐至，曰：北藩中山之君，再拜献之。文侯曰：嘻！击知吾好北犬嗜晨鴈也。即见使者。文侯曰：中山之君亦何好乎？对曰：好诗。文侯曰：于诗何好？曰：好晨风。文侯曰：晨风谓何？对曰：诗云：鹬彼晨风，郁彼北林，未见君子，忧心钦钦。如何如何，忘我实多。此自以忘我者也。于是文侯大悦曰：欲知其君，视其所使。中山君不贤，恶能得贤傅？遂废太子欣，召中山君以为嗣。今吾子何乐此诗而咏之也？」
　　先生曰：「夫乐者感人密深，而风移俗易。礼记曰：乐者，圣人所作也，其感人深。又曰：乐者，所以移风易俗也。吾所以咏歌之者，美其君术明而臣道得也。君者中心，臣者外体。外体作，然后知心之好恶；臣下动，然后知君之节趋。子思子曰：民以君为心，君以民为体，心正则体修，心肃则身敬也。好恶不形，则是非不分，节趋不立，则功名不宣。故美玉蕴于碔武砆夫，凡人视之怢焉，马融论语注曰：蕴，藏也。战国策曰：白骨疑象，武夫类玉。张揖汉书注曰：武夫，石之次玉者。广苍曰：怢，忽忘也，怢，他没切。良工砥之，然后知其和宝也。精练藏于矿朴，庸人视之忽焉，精，练金也。金百练不耗，故曰精练也。说文曰：矿，铜铁璞也。矿与矿同，瓜并切。巧冶铸之，然后知其干也。况乎圣德巍巍荡荡，民氓所不能命哉！论语，子曰：大哉！尧之为君也，荡荡乎民无能名焉！巍巍乎其有成功！广雅曰：命，名也。是以刺史推而咏之，扬君德美，深乎洋洋，罔不覆载，纷纭天地，寂寥宇宙。言所覆者广也。纷纭，众多之貌也。寂寥，旷远之貌也。明君之惠显，忠臣之节究。尔雅曰：究，穷也。郭璞曰：谓穷尽也。皇唐之世，何以加兹！是以每歌之，不知老之将至也。」论语，子曰：发愤忘食，乐以忘忧，不知老之将至也。
　　文学曰：「书云：迪一人使四方若卜筮。尚书曰：故一人有事四方，若卜筮，无不是孚。孔安国曰：迪，道也。孚，信也。夫忠贤之臣，导主志，承君惠，摅盛德而化洪，天下安澜，比屋可封，澜，水波。安澜，以喻太平也。尚书大传曰：周民可比屋而封。何必歌咏诗赋可以扬君哉？愚窃惑焉。」
　　浮游先生色勃眦溢，曰：「是何言与？论语，子曰：君召使摈，色勃如也。孝经，子曰：是何言与！昔周公咏文王之德而作清庙，建为颂首；吉甫叹宣王穆如清风，列于大雅。毛诗周颂曰：清庙，祀文王也。周公既成雒邑，朝诸侯，率以祀文王焉。毛诗大雅序曰：蒸民，尹吉甫美宣王也。诗曰：吉甫作诵，穆如清风。夫世衰道微，伪臣虚称者，殆也。世平道明，臣子不宣者，鄙也。鄙殆之累，伤乎王道。故自刺史之来也，宣布诏书，劳来不怠，令百姓遍晓圣德，莫不沾濡。厖邈江眉耆耇之老，厖，杂也。谓眉有白黑杂色。咸爱惜朝夕，愿济须臾，且观大化之淳流。于是皇泽丰沛，主恩满溢，百姓欢欣，中和感发，是以作歌而咏之也。感发，谓情感于中，发言为诗也。传曰：『诗人感而后思，思而后积，积而后满，满而后作，言之不足，故嗟叹之，嗟叹之不足，故咏歌之，咏歌之不厌，不知手之舞之足之蹈之也。』乐动声仪文也。此臣子于君父之常义，古今一也。今子执分寸而罔亿度，亿度之言无限也。韩子曰：有尺寸而无亿度。又曰：前识无缘，而妄亿度也。马融论语注曰：罔，诬也。处把握而却寥廓，乃欲图大人之枢机。道方伯之失得，不亦远乎？」大人，谓天子也。周易曰：利见大人。又曰：言行君子之枢机。
　　陈丘子见先生言切，恐二客惭，膝步而前曰：「先生详之：战国策曰：荆轲见太子，太子再拜而跽，膝行流涕。行潦老暴集，江海不以为多；左氏传曰：君子曰：潢污行潦之水。杜预曰：行潦，流潦也。庄子，海若曰：天下之水，莫大于海，百川归之而不盈。鳅鳝并逃，九罭域不以为虚。尔雅曰：鳛，鳅。郭璞曰：今泥鳅也。鳛，似立切。鳅，且由切。郭璞山海经注曰：鳝，鱼，似蛇，时阐切。毛诗曰：九罭之鱼鳟鲂。尔雅曰：九罭，鱼网也。是以许由匿尧而深隐，唐氏不以衰；吕氏春秋曰：昔尧朝许由于沛泽之中，请属天下于夫子。许由遂之箕山之下。夷齐耻周而远饿，文武不以卑。夷、齐，已见上文。夫青蝇不能秽垂棘，毛诗曰：营营青蝇，止于樊。郑玄曰：蝇之为虫，污白使黑，污黑使白。左氏传曰：晋荀息请以垂棘之璧，假道于虞以伐虢。邪论不能惑孔墨。今刺史质敏以流惠，舒化以扬名，采诗以显至德，歌咏以董其文，尔雅曰：董，正也。受命如丝，明之如缗，礼记曰：王言如丝，其出如纶；王言如纶，其出如綍。音弗。郑玄曰：言出弥大也。甘棠之风，可倚而俟也。毛诗序曰：甘棠，美召伯也。召伯之教，明于南国。二客虽窒计沮孳与议，何伤？」言二客虽于计窒塞，于议沮败，何伤于理乎？言未伤也。尔雅曰：窒，塞也。顾谓文学夫子曰：「先生微矜于谈道，又不让乎当仁，论语，子曰：当仁不让于师。亦未巨过也。愿二子措意焉。」
　　夫子曰：「否。夫雷霆必发，而潜底震动，吕氏春秋曰：开春始雷，则蛰虫动矣。枹孚鼓铿苦耕锵七羊，而介士奋竦。左氏传曰：郄克援枹而皷。郑玄周礼注曰：介，被甲也。故物不震不发，士不激不勇。今文学之言，欲以议愚感敌，舒先生之愤，愿二生亦勿疑。」言议前敌之愚，以感动之。于是文绎复集，及始讲德。马融论语注曰：绎，寻绎也。
　　文学夫子曰：「昔成康之世，君之德与？臣之力也？」韩子曰：晋平公问叔向曰：齐桓公九合诸侯，臣之力邪？君之力邪？与音余。
　　先生曰：「非有圣智之君，恶乌有甘棠之臣？故虎啸而风寥戾，龙起而致云气，周易曰：云从龙，风从虎，圣人作而万物睹。蟋蟀俟秋吟，蜉浮蝣由出以阴。易通卦验曰：立秋蜻蛚鸣。蔡邕月令章句曰：蟋蟀，虫也。谓之蜻蛚也。易曰：飞龙在天，利见大人。鸣声相应，仇偶相从。周易曰：同声相应，同气相求，水流湿，火就燥。人由意合，物以类同。是以圣主不遍窥望而视以明，不殚倾耳而听以聪。何则？淑人君子，人就者众也。毛诗曰：淑人君子，其仪不忒。故千金之裘，非一狐之腋亦；大厦之材，非一丘之木；太平之功，非一人之略也。慎子曰：廊庙之材，盖非一木之枝；狐白之裘，非一狐之皮也；治乱、安危、存亡、荣辱之施，非一人之力也。
　　「盖君为元首，臣为股肱，明其一体，相待而成。有君而无臣，春秋刺焉。公羊传曰：宋公与楚人期战于泓之阳，宋师大败。故君子大其不鼓不成列，临大事而不忘大礼，有君而无臣，以为难，虽文王之战，亦不过此也。何休曰：惜其有王德，而无王佐也。三代以上，皆有师傅；五伯以下，各自取友。说苑，郭隗曰：帝者之臣，其名臣也，其实师也。王者之臣，其名臣也，其实友也。伯者之臣，其名臣也，其实仆也。齐桓有管鲍隰寗，九合诸侯，一匡天下。左氏传曰：鲍叔牙奉公子小白。又曰：齐桓，卫姬之子，有鲍叔牙、隰朋以为辅佐。说苑，邹子曰：寗戚叩辕行歌，桓公任之以国政。论语，子曰：桓公九合诸候，不以兵车，管仲之力也。又曰：管仲相桓公，一匡天下，民到于今受其赐。晋文公有咎犯赵衰楚危，取威定霸，以尊天子。左氏传曰：晋公子重耳奔狄，从者狐偃、赵衰、颠颉、魏武子、司空季子。杜预曰：狐偃，子犯也。司空季子，胥臣臼季也。左氏传曰：先轸谓晋侯曰：报施救患，取威定霸，于是乎在矣。秦穆有王由五羖，攘却西戎，始开帝绪。韩诗外传曰：昔戎将由余使秦，秦缪公问得失之要。对曰：古之有国者，未尝不以恭俭也；失国者，未尝不以骄奢也。缪公然之，于是告内史王廖曰：邻国有圣人，敌国之忧也。由余，圣人也，将奈之何？王廖曰：君其遗之女乐，以媱其志，然后可图。缪公曰：善。乃使王廖以其女乐二列遗戎王。史记曰：百里奚亡秦走宛，秦缪公闻百里奚，故重赎之。恐楚不予，请以五羖羊皮赎之，楚人曰：予之。缪公与语国事，大悦。又曰：秦用由余谋伐戎王，并国十二，遂霸西戎。春秋保干图曰：五帝异绪。宋衷曰：绪，业也。楚庄有叔孙子反，兼定江淮，威震诸夏。韩诗外传曰：沈令尹进孙叔敖于庄王。叔敖治楚，三年而楚国霸。左氏传曰：楚子围郑，子反将右。晋师救郑，及楚师战于邲，晋师败绩。邲，步必切。勾践有种蠡渫庸，克灭强吴，雪会稽之耻。汉书曰：江都王问董仲舒曰：越王勾践与大夫渫庸、种、蠡谋伐吴，遂灭之。孔子称殷有三仁，寡人亦以为越有三仁。史记曰：吴王夫差伐越，败之。越王勾践乃以甲兵五千人，栖于会稽。又曰：勾践自会稽归，拊循其士民，伐吴，大破之，吴王自杀也。魏文有段干田翟，秦人寝兵，折冲万里。吕氏春秋曰：孟尝君问白圭曰：魏文侯名过桓公，而功不及五伯，何也？白圭对曰：文侯师子夏，友田子方，敬段干木，此名之所以过桓公也，而名号显荣者，三士羽翼之也。史记，魏文侯谓李克曰：寡人之相，非成则璜。璜，翟璜也。成，魏文侯弟名也。吕氏春秋曰：段干木者，魏文敬之，过其庐而轼。秦欲攻魏，而司马康谏曰：段干木贤者，而魏礼之，天下皆闻，无乃不可加兵乎？秦君以为然，乃止。燕昭有郭隗乐毅，夷破强齐，困闵于莒。史记曰：燕昭王以子之之乱，而齐大破燕。燕昭王怨齐，于是诎身下士，先礼郭隗，以招贤者。乐毅为魏使于燕，燕昭王以为亚卿，使乐毅伐齐，破之，追至于临菑。齐涽王走保于莒。涽与闵同。夫以诸侯之细，功名犹尚若此，而况帝王选于四海，羽翼百姓哉！高诱吕氏春秋注曰：羽翼，辅佐也。
　　「故有贤圣之君，必有明智之臣。欲以积德，则天下不足平也。欲以立威，则百蛮不足攘也。毛苌诗传曰：攘，除也。今圣主冠道德，履纯仁，被六艺，佩礼文，屡下明诏，举贤良，求术士，招异伦，拔俊茂。是以海内欢慕，莫不风驰雨集，袭杂并至，填庭溢阙。含淳咏德之声盈耳，登降揖让之礼极目，进者乐其条畅，怠者欲罢不能。条，犹理也。汉书音义曰：畅，通也。偃息匍匐乎诗书之门，游观乎道德之域，咸絜身修思，吐情素而披心腹，各悉精锐以贡忠诚，允愿推主上，弘风俗而骋太平，济济乎多士，文王所以宁也。济济多士，已见上文。
　　「若乃美政所施，洪恩所润，不可究陈。举孝以笃行，崇能以招贤，去烦蠲苛以绥百姓，禄勤增奉以厉贞廉。汉书宣纪曰：律令有可蠲除以安百姓，条奏。又曰：吏不廉平则治道衰，今小吏皆勤事禄薄，其益吏奉什五也。减膳食，卑宫观，宣纪曰：令太官损膳省宰。又曰：郡国宫观，勿复修理。省田官，损诸苑，宣纪曰：池籞未御幸者，假与贫人。疏繇役，振乏困，宣纪曰：流人还归，勿筭繇事。又曰：遣使者振贷乏困。恤民灾害，不遑游宴。宣纪曰：今天下颇被疾疫之灾，朕甚愍之。闵耄老之逢辜，怜缞绖之服事，宣纪曰：朕惟耆老之人，发齿堕落，亦无暴虐之心，诸年八十以上，非诬告人、杀伤人，他皆勿坐。又曰：百姓遭缞绖凶灾，而吏繇事，伤孝子之心。自今有大父母、父母丧者，勿繇事。侧隐身死之腐人，凄怆子弟之缧匿。宣纪曰：今系者或以掠辜，若饥寒死狱中，朕甚痛之。又曰：自今子首匿父母，孙匿大父母，皆勿坐。恩及飞鸟，惠加走兽，胎卵得以成育，草木遂其零茂。尸子曰：汤之德及鸟兽矣。庄子曰：至德之世，禽兽成群，草木遂长。恺悌君子，民之父母，岂不然哉？毛诗大雅文。
　　「先生独不闻秦之时耶？违三王，背五帝，灭诗书，坏礼义；信任群小，憎恶仁智，诈伪者进达，佞谄者容入。宰相刻峭，大理峻法。广雅曰：峭，急也，谓严急也。峻与峭同。处位而任政者，皆短于仁义，长于酷虐，狼挚虎攫，怀残秉贼。孟子曰：贼仁者谓之贼，贼义者谓之残。其所临莅，莫不肌栗慑伏，吹毛求疵，并施螫毒。百姓征彸，无所措其手足。韩子曰：古之人君大体者，不吹毛而求小疵，不洒垢而察难知。方言曰：征彸，惶遽也。论语，子曰：刑罚不中，则民无所措手足。彸，章容切。嗷嗷愁怨，遂亡秦族。是以养鸡者不畜狸，牧兽者不育豺，树木者忧其蠹，保民者除其贼。文子曰：乳犬噬虎，伏鸡搏狸。又曰：所为立君者，以禁暴乱也。夫养禽兽者，必除豺狼，又况牧民乎？又曰：木林生蠹，还自食，人生事，因自贼。故大汉之为政也，崇简易，尚宽柔，进淳仁，举贤才，上下无怨，民用和睦。孝经曰：民用和睦，上下无怨。
　　「今海内乐业，朝廷淑清。天符既章，人瑞又明。品物咸亨，山川降灵。周易曰：云行雨施，品物咸亨。神光耀晖，洪洞朗天。宣纪曰：荐鬯之夕，神光交错，或降于天，或登于地。凤皇来仪，翼翼邕邕。群鸟并从，舞德垂容。宣纪曰：凤皇集鲁，群鸟从之。尚书曰：凤皇来仪。尔雅曰：翼翼，恭也。邕邕，和也。又曰：邕邕者声和也。山海经曰：凤首文曰德。神雀仍集，麒麟自至。宣纪，神雀仍集，九真献奇兽。甘灵滋液，嘉禾栉比。宣纪曰：甘露降未央宫。又曰：嘉谷玄稷，降于郡国。大化隆洽，男女条畅。家给年丰，咸则三壤。岂不盛哉！尚书曰：咸则三壤，成赋中邦。昔文王应九尾狐而东夷归周，春秋元命苞曰：天命文王以九尾狐。武王获白鱼而诸侯同辞，尚书琁玑钤曰：武王得兵钤，谋东观，白鱼入舟，俯取以燎。八百诸侯顺同不谋。鱼者，视用无足翼从，欲纣如鱼，乃诛。周公受秬鬯而鬼方臣，周公受秬鬯，未详。郑玄诗笺曰：鬼方，远方也。宣王得白狼而夷狄宾。史记曰：穆王征犬戎，得四白狼以归。今云宣王，未详。夫名自正而事自定也。论语曰：名不正则言不顺，言不顺则事不成。今南郡获白虎，亦偃武兴文之应也。获之者张武，武张而猛服也。是以北狄宾洽，边不恤寇，甲士寝而旌旗仆也。」
　　文学夫子曰：「天符既闻命矣，敢问人瑞。」
　　先生曰：「夫匈奴者，百蛮之最强者也。毛诗曰：因时百蛮。天性憍蹇，习俗杰暴，左氏传曰：彼皆偃蹇。杜预曰：偃蹇，憍傲也。贱老贵壮，气力相高。史记曰：匈奴贵壮健，贱老弱也。业在攻伐，事在猎射，史记曰：匈奴因射猎为生业，习战攻以侵伐。儿能骑羊，走箭飞镞，史记曰：匈奴儿能骑羊，引弓射鸟鼠也。逐水随畜，都无常处。史记曰：匈奴逐水草迁徙，无城郭常处。鸟集兽散，往来驰骛，周流旷野，以济嗜欲。其耒耜则弓矢鞍马，播种则扞弦掌拊，礼记曰：左佩决扞。郑玄曰：扞，拾也，言所以拾弦也，何旦切。郑玄礼记注曰：拊，弓把也，音夫。收秋则奔狐驰兔，获胡郭刈则颠倒殪伊计仆。史记曰：匈奴射狐兔，用为食。追之则奔遁，释之则为寇。史记曰：匈奴利则进，不利则退，不羞遁走。是以三王不能怀，五伯不能绥，惊边扤士，屡犯刍荛，诗人所歌，自古患之。毛诗曰：六月栖栖，戎车既饬，四牡骙骙，载是常服。猃狁孔炽，我是用急。今圣德隆盛，威灵外覆，日逐举国而归德，单于称臣而朝贺。宣纪曰：日逐王先贤掸将人众来降。郑氏曰：掸，音缠束之缠。又曰：单于称臣，使弟奉珍朝贺正月。乾坤之所开，阴阳之所接，编蒲典结计沮颜，燋齿枭瞯闲，翦发黥首，文身裸力果袒徒旦之国，编结，即编发也。汉书，终军曰：解辫发，削左衽。又曰：匈奴有罪，小者轧。音义曰：刀刻其面，盖沮颜也。燋齿，未详。又曰大宛，深目多须，盖枭瞯也。黥首，盖雕题也。山海经曰：雕题国在郁林南。靡不奔走贡献，欢忻来附，婆娑呕吟，鼓掖而笑。夫鸿均之世，何物不乐？孔安国尚书传曰：洪，大也。鸿与洪古字通。毛苌诗传曰：均，平也。飞鸟翕翼，泉鱼奋跃。毛诗曰：鸳鸯在梁，戢其左翼。郑玄曰：明王之时，人不惊骇也。韩诗曰：鸢飞戾天，鱼跃于泉。薛君曰：鱼喜乐，则踊跃于泉中。是以刺史感懑莫本舒音，而咏至德。鄙人黭浅，不能究识，黭，不明也，乌感切。敬遵所闻，未克殚焉。」
　　于是二客醉于仁义，饱于盛德，毛诗曰：既醉以酒，既饱以德。终日仰叹，怡怿而悦服。
文选考异
注「涉始于足」：案：「涉」当作「步」，不同。各本皆伪。
注「一单三尺」：袁本、茶陵本「单」作「跃」，是也。
注「遁逃也」：袁本、茶陵本「逃」作「避」，是也。
注「皮裘负刍」：袁本并入五臣，「皮」作「反」，是也。茶陵本亦误「皮」。
注「闾??子奢」：案：「??」当作「娵」。各本皆伪。今荀子赋篇及七发注引皆是「娵」字。
故美玉蕴于碔砆：案：「碔砆」当作「武夫」。注引战国策及张揖汉书注皆不从「石」，袁、茶陵二本所载五臣翰注乃作「碔砆」。是善「武夫」，五臣「碔砆」，音以「武夫」，各本所见乱之而失着校语。此误入五臣音皆非也。又案：引「张揖曰」者，子虚赋注也。史记、汉书正作「武夫」。今彼正文及善注引张揖、国策尽为「碔砆」，恐亦为五臣所乱而并注中改之也。
注「说文曰矿铜铁璞也」：案：「矿」当作「矿」，「璞」当作「朴」。各本皆伪。「矿」即「磺」字也。又案：依此，正文「朴」字当作「朴」，二字群书中颇有相混者，五臣并正文改为「璞」，误甚。
寂寥宇宙：茶陵本「寥」作「聊」，云五臣作「寥」。袁本云善作「聊」。案：此尤以五臣本改之也。袁、茶陵注中作「聊」。尤改恐未必是。
注「尚书曰故一人」：袁本、茶陵本「故」作「迪」，是也。
注「毛诗周颂曰」：陈云「颂」下脱「序」字，是也。各本皆脱。
  </div>
  <div class="pagination">
   <a href="文选详注_page137.html">
    上一页
   </a>
   <span>
    ...
   </span>
   <a href="文选详注_page133.html">
    133
   </a>
   <a href="文选详注_page134.html">
    134
   </a>
   <a href="文选详注_page135.html">
    135
   </a>
   <a href="文选详注_page136.html">
    136
   </a>
   <a href="文选详注_page137.html">
    137
   </a>
   <span class="current-page">
    138
   </span>
   <a href="文选详注_page139.html">
    139
   </a>
   <a href="文选详注_page140.html">
    140
   </a>
   <a href="文选详注_page141.html">
    141
   </a>
   <a href="文选详注_page142.html">
    142
   </a>
   <a href="文选详注_page143.html">
    143
   </a>
   <span>
    ...
   </span>
   <a href="文选详注_page139.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
