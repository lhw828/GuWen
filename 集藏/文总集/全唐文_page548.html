<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 548 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 548 页/共 603 页
  </h1>
  <div class="content">
   至贤，元和中沙门。
    ○杨岐山甄叔大师碑铭
    杨岐大师法号甄叔，幼而聪敏，倜傥不群，心月贞明，具大人相，观死生轮上见三聚群迷，犹焦螟处在蚊睫，胜妙欲药，似嚼蜡无味。遂投簪削顶，具佛坛式，求正觉了义，扣大寂禅门。一造元机，万虑都寂。乃曰：“群灵本源，假名为佛。体竭形消而不灭，金流朴散而常存。”性海无风，金波自涌。心灵绝兆，万象齐昭。体斯理者，不行而遍历沙界，不用而功盖元化。如何背觉，反合尘劳。於荫界中，妄自囚絷，形同水月，浪迹人天。见岐山群峰四合，乃曰：“坤元作镇，造我法城。”才发一言，千岩响答。松开月殿，星布云廊，青岚色中，化出金界一所。宴坐四十馀年。满室金光，昼夜常照。宜城化缘已毕，机感难留。元和庚子岁正月十三日，忽弃尘区，选归大定。门弟子如父母逝，痛胜於心，泣悲震海，哀声动山，如月隐天衢，群星失曜。大集众木，积为香楼，用建茶毗，获舍利七百粒。於东峰下，建堵坡，岩扌定锦障列其前，涧扑银河落其後，永光法嗣，用镇山门。上足僧有任运者，饱饮法乳，誓报深恩，涉万重山，经三千里，来投於我，请述斯文，将副其心。式旌不朽，铭曰：
    吾师内外皆明澈，如净琉璃含宝月。常将定水洒群灵，大注禅河未曾竭。独步杨岐山（阙一字）顶，建出花宫胜仙阙。楼台扛势（阙一字）虚空，魔界轮幢尽摧折。阎浮月隐须弥角，一念收光归寂灭。长留舍利镇山河，光透支提照岩穴。犹如檐葡花飞去，枝上馀香常不歇。无限门人臭此香，还向枝头香更发。
    ☆师用
    师用，太和中沙门。
    ○炉峰院钟记（并铭）
    圣人立法制器，以利济於时，其义远矣。释氏教有以钟号法鼓，铿以致信，信以警时，时以集事，其用勤矣。故凡缁侣住处，必悬以иね，立以台阁，盖取斯也。南陵邑境，有静胜之地，曰“炉峰道场”者，在老山之艮方，是处本京地杜处士之业也。故处士讳有正，乐天养素，而隐於邱园。以此地气爽而泉甘，木秀而草蕃。虽在人境，胜势特异，将建净宇，以栖真徒，彰其言而未果其事。无几何，属寿迫大运，以永贞元年而终。呜呼！修短之分，其可叹也！
    洎元和年中，贤夫人徐氏，命其子著、蔼、蕃、等，追成先考之志，乃创院宇，请尼惟采、尼义静等&lt;尸立&gt;之，装严住持。士女皈向，增修堂室，供给寿用，兴福建善，未之有极也。杜氏季子，既习善履敬，久而弥殷，以白法斯宏鸿钟，乃发愿而营之，询谋同缘，有遂厥志。於太和二年十二月二十八日，集正信，命良工，施洪炉，鼓橐，革金而成焉。其形其声，咸所妙好，观听者谓杜君之威冥也。且夫中人之务学於道者，或勤而不息，或惰而不励，惟钟能节之，使知时合宜，得进退之度，警告昏曙，发幽畅远，聆其响者，肃然起慈敬之念，况拯危拔苦之感，彰乎前传哉！既情敬於中，事契於理，功成愿毕，刊石以记之，告於沙门师用，请赞其盛事。师用既察其所以，扬斯人之善而铭云：
    释门信鼓，是曰洪钟。能齐进退，实警昏蒙。叩则应人，铿舂容。沙六敛念，旧感冥通。檀那杜君，宿习正因。迹在儒仕，情超世尘。爰求良工，乃炼精铁。成兹实器，状貌殊绝。兹声隐隐，振水摇□。思息炎炽，鱼停剑轮。景福无际，殊切不朽。勒铭於斯，昭示其後。
    ☆道振
    道振，太和中沙门。
    ○福岩禅院读法华经姓名记
    郡城东南三十馀里，丹流湾曲，山罨翠屏，□霞生双髻之峰，碧霞吐香炉之石。谷深景邃，地近山幽，藏阴南连，礼浮北接。硖石之名，本非寺号，径通人行，时共称焉。初有昙始禅师，大齐起义之首，奏藏阴寺讲《涅经》，感野雉来听，藏神遗绢，猕猴奉果，山神献飧，时之异人乎？其难识矣！周朝有惠远法师，即晋城霍秀人也，制《涅疏》。掷笔升空，精义入神。以验其旨，名振古今，号“掷笔台”，已现存焉。近唐代宗之运，神墨禅师，唐之贵叶，学究典坟，善闲庄老。舍荣慕道，晦迹忘名，藏阴宴坐，林薮行节，孤迅人难可俦。
    真元之时，有智通法师，近朝供奉，聪惠天假其灵，善谈涅。真（阙）制《六波罗蜜疏》，流於世也。今有惠禅师，业善儒门，博通子史。高道不事，弃笔从缁，究禅理而真心自闲，习心观而定惠双运。居无定所，□林是家，远寻灵迹，来届此山。时有智岑，善讲天台教门，深远妙源，精义尤博，誓为佛使，行化人间。来亦於此，知山灵秀，景胜处幽，名僧继踵。其时怀公至此，欲过嵩岳，志求法华道场之处。土地时运，宿缘所追，乃感邦伯邀留，及有清信长老，结邑请住。去太和二年，上方创造僧院，兼置普贤道场。为山寺荒废岁久，杜绝人来，道者难居，盖为差税。时太守王公，以善理人，慈爱育物，敬崇三宝，荷护伽蓝。自至山门，殷勤留请，兼舍禄粟，及劝官僚资助，并咸降差科。时有清信之士，以议助济差科，时有廿八入（阙）经（阙）年间人即论散出。邑今有六七人，同为竭力。崇供山寺科（阙）并造阁一所，兼素画弥勒，兼诸方信施者，并邑外持念经人，具历此石。法华之应，事亦具载矣。邑人司徒英等，宿植深厚，菩提种成，法雨润根，善（阙）开发，又有晦迹藏名，隐遁州城。纟原肆和光混俗，乐道安贫，共结良缘，同修福利。心贞志固，刻石记文，感集集陈情，命余题述。
    ☆匡白
    匡白，太和中沙门。
    ○江州德化东林寺白氏文集记
    文其规谏者，乃有国之龟镜也。其於哲後真事，未尝不讨论之、听纳之，将欲俾雄图令嗣，延百千世之奕叶，何止於万岁哉？苟无鉴裁，不偶其时，则秦之坑焚，卫之翦伐，何所存焉？皇唐白傅之有文动钩私，乃惟曰：“此必补之，盖不销吾之力也。”及旋旆於府，即命翰墨者缮之，不期月操染毕，函而藏之於辨觉大师堂之座左，诫其掌执者严以锁钥开闭，准白侯文集，无令出寺，勿借外人。又图白侯真於其壁，使人敬惮之，不敢苟违也。仍传教令，下属幽愚，令纪徽猷，用刊琬玉。匡集七十卷，一置东都圣善，一置苏州南禅，一置庐山东林。其间表笺、制诰、文赋、歌诗、赞颂、碑铭、议论、箴诔，无不以讽谏为旨，黜陟为事，使谗谀奸诡，所不能隐匿矣！而流於绅，莫不滋味之以为药石也。
    洎唐之季世，兵火四起，向来之美，殆为煨烬馀，是固知东林者其已坠焉。有吴之天下也，武以定乱，文以延英，繇是业儒者ЗЗ然，源流渊凌，庆稔宗亲。德化令公大王处青宫日，虽以宴游，参侍宸，而友爱棣华之美，靡间於君臣。其或欢洽之馀，经纶之际，何尝不以笔砚简编，致其左右。至若良宵静昼，辍膳蠲寝，或以风月为俦侣，骚雅为仇雠，虽姬旦之多才多艺，不足以同年语也。常於白集，是所留情。俄膺天命，秉旄钺出抚江城。江之民足蹈手舞忻忻然，乃曰：“天从人善愿，降父母之君於是藩，信矣哉！”王为理清净，视事之暇，闲采图经，蹶然而悟。且曰：“白傅尝谪为邦典午，及访之遗迹又洗然，忆东林等有其集焉。”又询诸老僧，咸曰：“执事者不勤，翦无遗矣！”王咨嗟良久，顾谓诸辈，何疏慢之若是？亡斯宝耶。然於胜事颇（阙一字）白也冥蒙释子，述作非能，仰认奖录之深，讵可辄为陈让。含毫襞纸，愧惧煎恪，股栗流汗，不能已矣。时太和六年岁次甲午八月己巳朔十二日庚辰，管内僧正讲论大德赐紫。沙门匡白记，敢献颂曰：
    缅彼乐天，其真古贤。才器天付，辞华世传。集有七帙，芳逾百年。言其婉丽，理且渊元。向罹骚扰，几至沈迁。非逢至鉴，亦类投泉。圣主求理，英王出藩。恩荣在上，典籍居前。省览馀时，箴规是思。且吟且讽，乃歌乃诗。曾不释手，应亦忘疲。念彼东林，而尝有之。尸掌不专，逸漏堪悲。爰命传写，用补阙仪。秘之龛藏，勒彼神姿。品流所好，玩阅於兹。玉鱼金钥，彰严诫遗。无令外借，永作良规。龙天所卫，嘉猷肯移。俱期不朽，并吾大师。
    ☆东
    东，太和中山阴沙门。
    ○唐故越州衙前总管杜府君墓志铭
    唐君讳（阙）其先（阙）平（阙）诗。曾祖（阙）祖珍，名宦不叙，欲略故也。府君气宇英明，风神雄大。（阙）门之绪且时从（阙）杰（阙）展伏波早世天命（阙）贤良所嗟。太和三年三月二十六日，私第而故，享龄六十。以其年四月二十四日，卜（阙）於山阴承务乡九里村马（阙）之地宅兆之。礼也。夫人李氏，元和十二年四月二日，先夫而终。内则令范，可传女史。今合坟茔，盖琴瑟荣枯。嗣子师素，弓裘克继，泣血茹（阙）哀号事丧，岵瞻屺瞻，（阙）雷在（阙）风悲拱木，月（阙）佳城。恐山谷迁变，勒铭万古。词曰：
    府君之生林（阙）禄位文武猗欤令名，天命何欺？遽违人世。丧亲怙恃，窀穸俄（阙）哀孤孝子，荼毒肝肠。奉柩扶护，合葬龙冈。松柏新栽，风光万古。佳城异代，刻名泉户。
    ○唐王府君墓志铭
    戴仁而处，抱义而行者，即琅琊王府君。公讳仕伦，字文迥，其先晋右军十（阙）代孙也。曾祖ギ，皇祖思，皇考良，忠贞不仕。公春秋五十有七，以太和九年六月二十二日，终於暨阳之私第。嗣子宗志，次子刘老，稚年荼毒，泣血绝浆。以当年八月二十九日，葬於故朱夫人之同茔所也。山连药王之冈，地（阙）建兴之垄，且离城廓不逾一里，知人烟十步有馀焉。恐山川迁变，乃刊石为铭。
    贤哉哲人，抑抑秩秩。无嗜轻挑，好求之质。云何积善，而遘斯疾。悲占青松，哀辞白日。万古千秋，於焉终吉。
    ☆川
    川，直心寺沙门，太和中充内供奉。
    ○佛顶尊胜陀罗尼经幢铭（并序）
    於戏！行律比邱尼愿（阙一字）三阶教大禅祖茶毗林畔先大师茶毗所，哀恸树是明幢，比邱川为其铭。师姓耿氏，讳总静。年五十四，夏三十四。太和五年正月二十六日，长安县群贤里直心寺（阙一字）灭灰，舍利是下（阙二字）分律旧疏大上研而达底拔临坛法三阶法甚若习《法华》等《大乘经》大小乘戒，至是蚤夜无已。愿证以其师尝来学先天寺，余先大师临坛四分大师下悉熟行道（阙二字）乞词是岂宜（阙四字）茫茫归人，前有何向，明度总持（阙二字）之仗觉者先後。师光唯徒，先归本根，福唯後敷。不尔塔万砖。懿尔幢一石，资粮尔师。圣地之力，而佛昭格。
    ☆澄观
    澄观，字大休，俗姓夏侯氏，越州山阴人。年十一，依宝林寺霈禅师出家。元和中住太原府大崇福寺，後住清凉山大华严寺。开成三年卒，谥“清凉国师”。
    ○答皇太子问心要书
    至道本乎一心，心法本乎无住，无住心体，灵知不昧。性相寂然，包含德用，该摄内外，能深能广，非有非空，不生不灭，无终无始。求之而不得，弃之而不离。迷现量则惑苦纷然，悟真性则空明廓彻。虽即心即佛，惟证者方知，然有证有知。则慧日沈没於有地；若无照无悟，则昏□掩蔽於空明。若一念不生，则前後际断。照体独立，物我皆如。直造心源，无智无得，不取不舍，无对无修。然迷悟更依，真妄相待。若求真弃妄，犹弃影劳形；若体妄即真，犹处阴影灭；若无心妄照，则万虑都捐；若任运寂知，则众行爰起。放旷任其去住，静鉴觉其源流；语默不失元微，动静未离法界。言止则双忘知寂，论观则双照寂知，语证则不可示人，说理则非证不了。
    是以悟寂无寂，真知无知，以知寂不二之一心，契空有双融之中道。无住无著，莫摄莫收，是非两忘，能所双绝。斯绝亦寂，则般若现前。般若非心外新生，智性乃本来具足。然本寂不能自现，实由般若之功。般若之与智性，翻覆相成，本智之与始修，实无两体。双亡证入，则妙觉圆明；始末该融，则因果交彻。心心作佛，无一心而非佛心；处处成道，无一尘而非佛国。故真妄物我，举一全收；心佛众生，浑然齐致。是知迷则人随於法，法法万差，而人不同。悟则法随於人，人人一智，而融万境，言穷虑绝。何果何因，体本寂寥，孰同孰异，惟忘怀虚朗，消息冲融。其犹透水月华，虚而可见；无心鉴象，照而常空矣！
    ○大方广佛华严经疏会本演义钞序
    至圣垂诰，镜一心之元极；大士宏阐，烛微言之幽致。虽忘怀於诠旨之域，而浩瀚於文义之海。盖欲寄象系之迹，穷无尽之趣矣！斯经文理，不可得而称也。晋译幽秘，贤首颇得其门；唐翻灵篇，後哲未窥其奥。澄观不揆肤受，辄阐元微。偶溢九州，遐飞四海，讲者盈百，咸叩余曰：“大教趣深，疏文致远。亲承旨训，仿佛近宗。垂范千古，虑惑高悟。希垂重剖，得睹光辉。”顺斯雅怀，再此条治，名为“随疏演义。”昔人云：“人在则易，人亡则难。”今为此释，冀遐方终古，皆若面会。然繁则倦於章句，简则昧其源流。顾此才难，有惭折衷，意夫後学，其辞不枝矣！
    ○大方广佛华严经疏序
    往复无际，动静一源，含众妙而有馀，超言思而迥出者，其唯法界欤！剖列元微，昭廓心境，穷理尽性，彻果该因。汪洋冲融，广大悉备者，其唯《大方广佛华严经》焉。故我世尊十身初满，正觉始成，乘愿行以弥纶，混虚空为体性，富有万德，荡无纤尘。湛智海之澄波，虚含万象；性空之满月，顿落百川。不起树王，罗七处於法界；无违後际，畅九会於初成。尽宏廓之幽宗，被难思之海会。圆音落落，该十刹而顿周；主伴重重，极十方而齐唱。虽空空绝迹，而义天之星象灿然；湛湛亡言，而教海之波澜浩瀚。若乃千门潜注，与众典为洪源；万德交归，摄群经为眷属。其为旨也，冥真体於万化之域，显德相於重元之门，用繁兴以恒如，智周鉴而常静。真妄交彻，即凡心而见佛心；事理双修，依本智而求佛智。理随事变，则一多缘起之无边；事得理融，则千差涉入而无碍。故得十身历然而相作，六位不乱而更收；广大即入於无间，尘毛包纳而无外。炳然齐现，犹彼芥瓶，具足同时，方之海滴。一多无碍，等虚空之千灯；隐显俱成，似秋空之片月。重重交映，若帝网之垂珠；念念圆融，类夕梦之经世。法门重叠，若□起长空；万行芬披，比华开锦上。若夫高不可仰，则积行菩萨曝鳃鳞於龙门；深可不窥，则上德声闻杜视听於嘉会。见闻为种，八难超十地之阶；解行在躬，一生圆旷劫之果。师子奋迅，众海顿证於林中；象王回旋，六千道成於言下。启明东庙，智满不异於初心；寄位南求，因圆不逾於毛孔。剖微尘之经卷，则念念果成；尽众生之愿门，则尘尘行满。真可谓常恒之妙说，通方之洪规，称性之极谈，一乘之要轨也。
    寻斯元旨，却览馀经，其犹杲日丽天，夺众景之耀；须弥横海，落群峰之高。是以菩萨搜秘於龙宫，大贤阐扬於东夏。顾惟正法之代，尚匿清辉；幸哉像季之时，偶斯元化。况逢圣主，得在灵山，竭思幽宗，岂无庆跃？题称《大方广佛华严经》者，即无尽修多罗之总名；世主妙严品第一者，即众篇义类之别目。大以旷兼无际，方以正法自持，广则称体而周，佛谓觉斯元妙。华喻功德万行，严为饰法成人。经乃注无竭之涌泉，贯元凝之妙义，摄无边之海会，作终古之常规。佛及诸王，并称世主；法门依正，俱曰“妙严”。分义类以彰品名，冠群篇而称第一。斯经有三十九品，此品建初，故云《大方广佛华严经世主妙严品第一》。
    ○华严法界元镜序
    余覃思大经，薄修此观，罗其旨趣，已在疏文。恐堕业於深经，少赞演兹元要，精诚之旨，时一发扬。数子恳求，叩余一阐，咸言注想，访友寻源，或学或传，遍求众释，积岁疑滞，今方焕焉，夕惕勤勤，愿释深旨。顾以西垂之岁，风烛难期，恐妙观之沦胥，使枝辞之乱辙。乃顺诚请，略析幽微，名《法界元镜》。冀将来道友，见古贤之深衷矣。
    ☆玲幽
    玲幽，开成中清河沙门。
    ○建功德碑铭（并序）
    缅夫造化厥初，以浑元为首，乾坤才著，二仪始分。爰有三皇降其间，五帝居其次。然乃骊连栗陆，尊卢赫胥。神农伏羲，禹汤尧舜，周秦之後，迄至隋唐，开辟以来，君王宰辅，不可繁载，备如传记者也。唯有西域之教，生於周昭王甲寅之岁，来自汉明帝永平之年。摩腾、天竺、法兰创於此矣。然则释道儒门，如鼎之三足。若拯溺救难，易危成安，莫过乎释氏之教矣！有志信上党樊公，先代楚有将军，燕有烈士，公则是其绪裔也。曾祖及祖，尊讳不书，并高尚不仕，隐於里闾，则荣宦贵禄，勿干怀也。考讳元信，曾任武宁军讨击副使，雄名振古，英略贯时，动日羽以猿惊，弯月弓而雁落。郡府捐其（阙一字）轨，辕门仰其规仪，艺绝奇能，莫可俦也。嗣子樊忠义，家本上党，来居鲁邦，巨产洪基，里推最。公量为河海，气纳乾坤。幼而谦，长而恭，文武忠孝，备於厥躬。无虞邱三（阙一字）有荣期三乐，不苟名宦，遁迹邱薮，时人望之不及也。有子长曰德亮，仲曰德安，季曰德平。并事父能竭力，事君能尽忠，与朋友交，言而有信。公家务之暇，暂尔静思，乃喟然长叹曰：“余览《维摩经》，见是身如芭蕉，中无有坚。又《金刚经》云：‘一切有为法如梦幻泡影。’吾今年侵蒲柳，齿发渐衰，若不预造梯航，将何越於苦海？”遂乃舍缣帛，割馀资，转《法华经》一部七卷四十九遍已终，持金刚一轴之经一万之数云毕。更以绢舍束素，粟麦一车，入修当村佛殿。工偿又两施绢六匹，台山设三百僧斋。大圣文殊，遥加密护，更施丝二百一十八两，将充赎香。四州供养，僧伽三纲，飞γ回报，若不标记，胡表素诚。爰访他山之异石，遂立丰碑。召素纟或之良工，得班输之奇士，更造功德一铺，数有十躯，家（阙一字）部一十五人，虔诚侍侧。且尊客相好，并悉圆严，菩萨神龙，无不殊丽。经文有联环之字，随心识而镌成；佛前有宛卷之花，从子下而凿出。建造在於私第，成就至伽蓝，万代子孙，永充供养。
    此寺之势也，东接太公之遗迹，西邻古戴之州（阙一字）南眺丰城，北倚厥国。且昔时堂殿尊像，俨如今创，琼碑屹立於此。所有功德，先奉我国家。伏愿帝历长明，金轮永御。大吏常侍，休佐尧阶。州县采寮，镇居禄位。樊公先灵尊眷，谛国受生，现在一门，保全庆吉。仍恐日月骤改，桑田几变，将刊贞石，以纪（阙一字）工。铭曰：
    天地将分兮盘古生焉，浊气为地兮清气为天。三皇降德兮五帝其间，周秦相禅兮唐祚联绵。释道儒教兮齐致，如鼎三足兮无偏。时主不易兮郑重，樊公志信兮（阙一字）虔。转金经兮数部，舍资财兮无边。立不朽兮贞石，石斑尔兮雕镌。建尊像兮俨若，合家稽首兮佛前。获福寿兮此世他世，立碑记兮千年万年。
    ☆元应
    元应，京兆庄严寺沙门。
    ○兴国寺故大德上座号宪超塔铭（并序）
    上座俗姓太原王氏，累世京兆泾阳人也。童子事师，年过受戒，报终七十有六，而僧夏五十焉。业精妙法，於大历八年，试业得度，隶名住兴国寺也。上座行操寒松，戒德霜白，道洽群物，而悲敬齐行，持念无亏，经声不辍。优昙花之句偈，晓夕相仍；分ヌ利之开敷，香风不绝。向万馀遍禀，学定於总持东院，继七业之踪，心灯於巨夜之中，明终不绝。而忽於今年，觉是身虚惫，气力渐微，绝粒罢飧，唯茶与乳。右胁而卧，四旬如生，命入室门人上座子良、都维舟阝智诚等曰：“吾今色身，应将谢矣。努力勤策，法乳相亲。金泉及梨园铺吾之衣钵，将入常住，以为永业。”言已帖然，累足而去也。门人子良等，号呼恸天。空（阙一字）血洒，涧流汨咽，庭树摧枝，川原无色，悲风惨然。巍峨雁塔，崛起於西原，飕松吹，金龟之田。即於其年三月七日，於兴国下庄净室飞香，神颜不易，状若平生，黯尔终矣。门人子良等，采以荆珉，徵搜哲匠，镂於金石，刻之以铭。欲使後贤而知今矣。词曰：
    戒行严洁，松篁比贞。秉志坚直，如昆如荆。衣珠内莹，独耀心灵。精持妙法，德冠群英。四旬绝粒，而亡内逼。诸漏蠲除，圣贤不测。
    ●卷九百二十
    ☆宗密
    宗密，俗姓何氏，果州西充县人。元和二年依遂州道圆禅师出家，住终南山草堂寺。太和三年赐紫。会昌元年卒於兴福塔院，年六十二。谥定慧禅师。
    ○答温尚书书
    一切众生，无不具觉灵空寂，与佛无殊。但以无始劫来，未曾了悟，妄执身为我相，故生爱恶等情，随情造业，随业受报，生老病死，长劫轮回。然身中觉性，未曾生死，如梦被驱使。身本安闲，如水作冰，而温性不异。若能悟此意，即是法身。本曰无生，何有寄？灵灵不昧，了了常知。无所从来，亦无所去。然多生习妄，执以性成，喜怒哀乐，微细流注。其理虽然顿违，此情难以卒除，须长觉察，损之又损，如风顿止，波浪渐停，岂可一身所修，便同佛用？但可以空寂为自身，勿认色身；以真知为自心，勿认妄念。妄念若起，都不随之。即临命终时，自然业不能系。虽有中阴，所向自由，天上人间，随意寄。若爱恶之念已泯，不受分段之身，自然易短为长，易粗为妙。若微细流注，一切寂灭，圆觉大智，朗然独存，即随现千百亿身，度有缘众生，名之曰“佛”。
    ○盂兰盆经疏序
    始於混沌，塞乎天地，通人神，贯贵贱，儒释皆宗之，其惟孝道矣！应孝子之恳诚，救二亲之苦厄，酬昊天恩德，其惟盂兰盆之教焉。
    宗密罪衅，早年丧亲，每履雪霜之悲，永怀风树之恨。窃以终身坟垄，卒世尝，虽展孝思，不资神道。遂搜索圣贤之教，虔求追荐之方，得此法门，实为妙行。年年僧自咨白四事，供养三尊。宗密依之修崇，已历多载，兼讲其诰，用示未开。今因归乡，依日开设，（阙一字）俗耆艾，悲喜遵行，异口同音，请制新疏。心在松柏，岂慢乡闾，式允来情，发挥要道。
    ○金刚般若经疏论纂要序
    镜心未净，像色元空，梦识无初，物境成有。由是惑业袭习，报应纶轮，尘沙劫波，莫之遏绝。故我满净觉者，现相人中。先说生灭因缘，今悟苦集灭道，既除我执，未达法空，欲尽病根，方谈般若。心境齐泯，即是真心，垢净双亡，一切清净。三千瑞焕，十六会彰，今之所传，即第九分。句偈隐略，旨趣深微，慧彻三空，檀含万行。住一十八处，密示阶差；断二十七疑，潜通血脉。不先遣遣，曷契如如？故虽策修，始终无相。由斯教理皆密，行果俱元，致使口讽牛毛，心通麟角。或配入名相，著事乖宗，或但云一真，望源迷派，其馀胸谈臆注，不足论矣。河沙珍宝，三时身命，喻所不及，岂徒然哉！且天亲无著，师补处尊，後学何疑，或添或弃。故今所述，不攻异端，疏是论文，乳非城内，纂要名意，及经题目，次下即释，无烦豫云。
    ○大方广圆觉修多罗了义经略疏序
    元亨利贞，乾之德也。始於一气，常乐我净，佛之德也。本乎一心，专一气而致柔，修一心而成道。心也者，冲虚妙粹，炳焕灵明。无去无来，冥通三际；非中非外，洞彻十方。不灭不生，岂四山之可害？离性离相，奚五色之能盲？处生死流，骊珠独耀於沧海；踞涅岸，桂轮孤朗於碧天。大矣哉！万法资始也，万法虚伪，缘会而生，生法本无，一切惟识。识如幻梦，但是一心，心寂而知，目之圆觉，弥满清净，中不容他。故德用无边，皆同一性。性起为相，境智历然相得。性融身心廓尔，方之海印。越彼太虚，恢恢焉，晃晃焉，迥出思议之表也。我佛证此，愍物迷之。再叹奇哉！三思大事。既全十力，能摧树下魔军；爰起四心，欲示宅中宝藏。然迷头舍父，悟有易难，故仙苑觉场，教兴顿渐。渐设五时之异，空有迭彰；顿无二谛之殊，幽灵绝待。今此经者，顿之类欤？
    故如来入寂光土，凡圣一源，现受用身，主伴同会。曼殊大士，创问本起之因；簿伽至尊，首提究竟之果。照斯真体，灭彼梦形，知无我人，谁受轮转？种种幻化，生於觉心，幻尽觉圆，心通法遍。心本是佛，由念起而漂沈；岸实不移，因舟行而骛骤。顿除妄宰，空不生华。渐竭爱源，金无重钅广。里绝修证，智是阶差。觉前前非，名後後位。况妄忘起灭，德等圆明者焉。然出厩良驹，已摇鞭影。埋尘大宝，须设治方。故三观澄明，真假俱入，诸轮绮互，单复圆修。四相潜神，非觉违拒，四病出体，心华发明。复令长中下期，克念摄念而加行；别遍互习，业障惑障而消亡。成就慧身，静极觉遍，百千世界，佛境现前。是以闻五种名，超刹宝施福；说半偈义，胜河沙小乘，实由无法不持，无机不被者也。
    噫！巴歌和众，似量腾於猿心；雪曲应稀，了义匿於龙藏。宗密髫专鲁诰，冠讨竺坟，俱溺筌蹄，惟味糟粕。幸於涪上，针芥相投，禅遇南宗，教逢斯典。一言之下，心地开通；一轴之中，义天朗耀。顷以道非常道，诸行无常；今知心是佛心，定当作佛。然佛称种智，修假多闻，故复行诣百城，坐探群籍。讲虽滥泰，学且师安，叨沐犹吾之纳，谬当真子之印。再逢亲友，弥感佛恩，久慨孤贫，将陈法施。采集般若，纶贯华严，提挈毗尼，发明惟识。然医方万品，宜选对治；海宝千般，先求如意。观夫文富义博，诚让杂华，指体投机，无阶圆觉。故参详诸论，反复百家，以利其器，方为疏解。冥心圣旨，极思研精，义备性相，禅兼顿渐，勒成三卷，以传强学。然上中下品，根欲性殊。今将法彼曲成，从其易简。更搜精要，直注本经。庶即事即心，日益日损者矣！
    ○华严原人论序
    万灵蠢蠢，皆有其本；万物芸芸，各归其根。未有无根本而有枝末者也。况三才中之最灵，而无本源乎？且知人者智，自知者明。我今禀得人身，而不自知所从来，曷能知他世所趣乎？曷能知天下古今人事乎？故数十年中，学无常师，博考内外，以原自身。原之不已，果得其本。
    然今习儒道者，祗知近则乃祖乃父，传体相续，受得此身；远则混沌一气，剖为阴阳之二，二生天地人三，三生万物，万物与人，皆气为本。习佛法者，但云近则前生造业，随业受报，得此人身，远则业又从惑，展转乃至阿赖耶识，为身根本。皆为已穷其理，而实未也。
    然孔、老、释迦，皆是至圣。随时应物，设教殊途，内外相资，共利群庶。策勤万行，明因果始终；推究万法，彰生起本末，虽皆圣意，而有实有权。二教惟权，佛兼权实。策万行，惩恶劝善，同归於治，则三教皆可遵行；推万法，穷理尽性，至於本源，则佛教方为决了。然当今学士，各执一宗。就师佛者，仍迷实义，故於天地人物，不能原之至源。余今还依内外教理，推穷万法，初从浅至深，於习权教者，斥滞令通，而极其本。後依了教，显示展转生起之义，会偏令圆，而至於末。文有四篇，名原人也。
    ○示学徒文
    一从别後，相忆是常，未审朝暮用心，在何境界？得背尘合觉否？外境内心，觉了不相关否？定慧轻安悦否？修行若忘失菩提心，知之总是魔业否？数数觉察，勤勤观照，习气若起，当处即休，辄莫随之，亦莫灭之。何以故？阳焰之水不应趁故，不应灭故。不应趁故，免落凡夫纵情；不应灭故，免堕二乘调伏。圆宗顿教，毕竟如斯。但与本性相应，觉智自然无间。长时之事，难可具书。略标大分，自须努力，不多述也。
    ☆义叶
    义叶，会昌中沙门。
    ○重修大像寺记
    太和乙卯岁，颍川郡陈公为左神策将军，以其诛暴息乱，宸衷亲付之右地。公上酬天造，忠奉国恩；内戢三军，外安百姓。拥二州之地，雾卷波澄；宁万乘之心，□销烟灭。冀恢宏乎至道，实匡赞我有唐。至开成戊午岁，公因观地无遗利，农则有秋，遂谒（阙一字）元以告清慎，拜大像以请鸿福。方叹鸠鸽巢顶，荆棘掩砌，廊宇霖漏，楼殿欹倾，寺无居僧。爰诘耆旧。曰：顷若庄田典卖於乡里，林木摧毁於樵童，赖（阙）旧地出清俸以收赎，固兹请僧，重复其业，然耕耘获，未有伦次焉，尚书乃命僧藏为赴知已者，时不历二祀，装慈尊以金（阙一字）饰（阙一字）殿以丹ぬ，而众事云毕。至於储蓄车乘，与生生之具，兼顷亩年代，并录之於寺记碑阴，以示邻里乡党，为免侵夺不朽之验。凡百君子，敬而听之。
    ☆元楚
    元楚，大中时江夏沙门。
    ○庐山东林寺观音方丈记
    观音之於诸先觉，犹孔门之有亚圣，其悲智应用，鸿纤毫亿刹，常如示诸掌。是以郢川屈殳，因伯兄宗厚上人为空王入室弟子，手足相爱，尝得开斯语，遂舍二十万，於新殿东南，造观音方丈。一间四厦，西向。峻栋，间出廊庑。又以香泥，仗普门功德，克类端庄，天饰梵仪，如语如嘿。危冠百宝，风容动摇，式系拳拳，灵贶斯在。俾愚菲薄，旌坚贞。愚无文，苟欲赞其播植善稼，於斯而已矣。噫！兹寺也。自晋至唐，五百馀岁。以土木有坏，因而造之者数也。真风未弭，因而复之者时也。由是前九江太守给事中博陵公，奉诏指之。旧龙象三十人，经营建立之。方三四年，基构宏壮，特新前象，遂得炉峰增色，圆牒再张。车盖贵游，结辙林下，逢迎相贺，辉动岩轩。挹虎溪之波澜，清麈尾之风韵，阅绎故事，饱饫前生，从容吟啸而去。若是则安知来者之无柴桑乎？往者之无雁门乎？矧馨香庭实，千花雪明，重修白社，期在旦夕矣！愚江干宿齿，常梦寐旧岑，力抒肺肠，远谢泉石，亦厚公之惠也。以唐十六叶圣宣皇帝大中六年壬申春二月十五日，江夏僧元楚记。
    ☆清越
    清越，大中时敬亭山沙门。
    ○新兴寺佛殿石阶记
    十三年秋，嗣天子用旧制安天下释像。明年二月，兹寺钜殿石砌，果而成功。维时冠祠刹尊貌，踞极敞千户，比其在阶陛，得无坚强耶？始台杰河东公定而崇之，俨然峻峙。既像素壁，绘座严侍列。中瞻环眩，千一焕若。乃丹其甍，乃赭其楹，林池谷壑，煜变。遂以修甓，务周其功。不六七年，蒿张蔓植，圮缺大半，盱者伤目，咸不为然。始十年秋，徒聚文议，以为敬有本，不类他构。言其石也，於器坚永，能百千万岁天地日月而终始者，馀无如之。因择其善，俾化於俗，鸠赆悉亻，易而牢之。寺有耆德惟恭，行苦心真，亟欲俾壮，惟俟胜乐。闻其善犁，晨遽征询道之俗，虽祈寒暑燠，衣坏履冗，不暇修歇。昼思夕虑，惟殿之陛。如是凡五年而完之。其为利则深矣！为功则永矣！信夫根斯而施也，览群施而无俦焉。故始末之知，人多不与。殆知之则枭生师内，万室皆空，艰於化缘，肯綮难就，不有劲志，孰能修之？且不固其根，不理其源，岂高栋大庑，徒得辄而处之耶？抑初召工选石，他峤内怀纠缠，不泄於抱。及就砻琢，曲折势状，自新於心目，皆奇之。陛级镂饰，若本天匠，则阴浸徵，阳火蒸铄，信无变泐，以隳其初。余谓庶几乎．既而甓翼廊，前庑材石交结（阙）硎铁好上符称气增名蓝。繇是宾车日来，佥共嗟敬，誉极乐者，又何云乎？
    噫！大道汨而像设见，彼讠々然不知所归，汲不以兹耶？其或嘻嘻族居，不能以毫益，岂慈圣之徒耶？必为而忘之，神不兹泥，则游外者亦何以诮？余谓後五百岁嗣佛子作佛事如恭者，人无间然。大中十四年二月二十一日，敬亭僧清越记。
    ☆正言
    正言，大中时沙门，安国寺大达法师弟子。
    ○病中上寺主疏
    正言自小入道，谬列（一作烈）缁伦，陪行伍。今缘身婴风疾，恐僧务多有，故有悟用三宝圣言，所有罪障，不敢覆皆消灭．有少许&lt;贝亲&gt;利，充众僧外，请将自出钱，买得废安所在万年县川乡并先庄，并院内家具什物，兼庄内若外若轻若重，并嘱授内供奉报圣寺三教谈论首座答制赐紫大德兼当寺主。有手下弟子李自迁并付，庄悉是自出钱物买得，尽不并诸同学等事，并皆无分。今法师为主，一舍永舍。生死纲维，和上老宿大德徒明谨疏。
    ☆高闲
    高闲，湖州乌程人。出家开元寺。後入长安，住荐福西明等寺。大中朝赐紫，加号“十望大德。”後归乡里，卒於本寺。
    ○此斋帖
    此齐破除京中所得物犹未尽，岂得更受相助钱物。劳送此意，便令却还，本请检纳。六日高闲白。
    ☆延昭
    延昭，俗姓刘氏，馀杭人。咸通中镇州保寿寺沙门。
    ○临济慧照禅师塔记
  </div>
  <div class="pagination">
   <a href="全唐文_page547.html">
    上一页
   </a>
   <span>
    ...
   </span>
   <a href="全唐文_page543.html">
    543
   </a>
   <a href="全唐文_page544.html">
    544
   </a>
   <a href="全唐文_page545.html">
    545
   </a>
   <a href="全唐文_page546.html">
    546
   </a>
   <a href="全唐文_page547.html">
    547
   </a>
   <span class="current-page">
    548
   </span>
   <a href="全唐文_page549.html">
    549
   </a>
   <a href="全唐文_page550.html">
    550
   </a>
   <a href="全唐文_page551.html">
    551
   </a>
   <a href="全唐文_page552.html">
    552
   </a>
   <a href="全唐文_page553.html">
    553
   </a>
   <span>
    ...
   </span>
   <a href="全唐文_page549.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
