<!DOCTYPE html>
<html>
<head>
    <meta charset="UTF-8">
    <title>唐文续拾 - 第 74 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文续拾 - 第 74 页/共 91 页</h1>
    <div class="content">    府主相公宅越国夫人四十二娘，奉为大王、国夫人重修装毗卢遮那佛壹龛，并诸菩萨及部从音乐等全，并已装严成就。伏愿行住吉祥，诸佛卫护。设斋表赞讫，永为供养。乾德六年七月十五日白。（《金石苑》二）
    ○其二
    女弟子越国夫人路氏，幸回巡礼柏堂，叨睹此弥勒尊佛，并诸菩萨，悉皆彩色暗昧，遂乃发心，重具装严，已蒙成就。神变无穷，威光自在，奉为亡过先灵父母，一切眷属，承此功德，见佛闻法，离苦下脱。然後愿国家安宁，法轮常转，无诸灾障，行住吉祥，阖宅清泰，已（缺）同（缺）（同上）
    ☆乔氏
    乔氏，南唐宫人。
    ○书金字心经後
    故李氏国主宫人乔氏，伏遇国主百日，谨舍昔时赐妾所书《般若心经》一卷，在相国寺西塔院。伏愿弥勒尊前，持一花而见佛。（下缺）（王钅至《默记》中）
    ☆文嵩
    《全唐文》九百四十八。
    ○好侯楮知白传
    楮知白，字守玄，华阴人也。其先隐鼎商山之百花谷，因谷氏焉。幼知文，多为高士之首冠。自以材散不仕，殷太戊失德于时，与其友桑同生入朝直谏，拱於庭七日。太戊纳其谏而修德，以致圣敬日跻，因赐邑于楮，其後遂为楮氏。二十二代祖枝，因後汉和帝元兴中，下诏徵岩穴隐逸，举贤良方正之士。中常侍蔡伦搜访，得之於耒阳，贡于天子。天子以其明白方正，舒卷平直，《诗》所谓“周道如砥，其直如矢”者也。用史官，以代简册。寻拜治书侍御史，奉职勤恪，功业昭著。帝用嘉之，封好侯。其子孙世修厥职，累代袭爵不绝。博好藏书，尤能编缮，自有文籍以来，经诰典策，及释道百氏之书，无不载之素幅。遇其人则舒而示之，不遇其人则卷而怀之，终不自务其该博。晋、宋之世，每文士有一篇一咏，出於人口者，必求之缮写。於是京师声价弥高，皆以文章贵达，历齐、梁、陈、隋已至今，朝廷益甚见用。
    知白为人好荐贤汲善，能染翰墨，与人铺舒行藏，申冤雪耻，呈才述志，启白公卿台辅，以至达于天子，未常有所艰阻。隐蔽历落，布在腹心，何於八行者欤！知白家世，纂以朝迄今千馀载，奉嗣世官，功业隆盛，簿籍图牒，布於天下，所谓日用而不知也。知白以为不失先人之职，未尝辄伐其功，与宣城毛元锐、燕人易玄光、南越石虚中为相须之友。每所历任，未尝不同。知白自国子受牒补主簿，直弘文馆，为书吏所赂，因润而坠之。当轴素知廉洁，怜而不问。他日方戒而用之，是以其道益光，曾无背面。累迁中书含人、史馆修撰。直笔之下，善恶无隐。明天子御宇，海内无事，志於经籍，特命刊校集贤御书。书成奏之，天子执卷躬览，嘉赏不已。因是得亲御案，乃复嗣爵好侯。（足本《文房四谱》四）
    ○松滋侯易玄光传
    易玄光，字处晦，燕人也。其先号青松子，颇有材干。雅淡清贞，深隐山谷不仕，以吟啸烟月自娱。常谓门生邴炎曰：“余青山白云之士，去荣华，绝嗜欲，修真得道，久不为寒暑所侵，寿且干岁，然犹未离五行之数，终拘有限。余渐觉形神枯槁，是知老之将至矣。余他日必为风雨所踬，後因子炽盛，余当神化为云气之状，升霄汉矣。”其留者号玄尘生，徙居黔突之上，必遇胶水之[B094]，俞麋处士鹿角煎，和丹砂麝香数味，遗而饵之，其後果然，门生皆以青松子前知定数矣。玄尘生饵药得道，自黄帝时，苍颉比鸟迹为文，以代结绳之政，玄尘便与有功焉。其後子孙皆传其术，以成道易水之上，遂为易氏焉。玄光即玄尘曾孙也，家世通玄处素，共寿皆永。尝与南越石虚中为研究云水之交，与宣城毛元锐、华阴楮知白为文章濡染之友。明天子重儒玄，慕其有道，世为文史之官，特诏常侍御案之右，拜中书监、儒林待制，封松滋侯。其宗族蕃盛，布在海内，少长皆亲砚席，以文显用也。（同上五）
    ☆韩卿
    事迹俟考。
    ○唐尧城令王进思去思祠记
    （上阙）涵活之水图张皇纲之不紊，以致用也，则精义入神，以崇德也，则虚明应物，易所谓贤人之（缺）爽何远，遗爱结於严祠，畴能宏之，我王公其人也。□讳进思，字令怀，本太原祁人也。今为洛阳人。□宗纳诲，辅□锡命，□於殿□忠臣向蜀叱驭□人□□来朝飞宰县荣功宠问，莫与京矣。曾祖□夫，京兆府长安县令；祖敬摩，河南府虞曹参军□新丰县令□□都督府司马；父玄铎，朝散大夫（缺）戬谷，允迪天休，珠玉扬华。风仪乃孤操夷甫，豪邪□魄；介直为独坐冀方，剧务雄资。聿熙帝载，传□气自逸，童心不萌，读尽国书□□物居俭履约，□仁亲良，朋游田□，言语宰我，韫和璞以润德，服□飞於鸿盘。年十八，宿卫附学。明经擢第，授潞州潞城县尉。以才敏功□□知训，乃清节激世，韶风和□，李杰奏公清勤守职，明闲案牍，又云解褐从政，清□可称。夫□绩甄广，旌懿裒德，式谋多政，允答尔□，贞不吐刚，奸无[C103]俗，非假子皮之面，自见□□之心。故使臣毕构奏云：“清勤守职，持法详密，庭间野复调为太常寺大乐丞。自季札听歌，仲尼匡雅，穷微通妙，吾尽之矣。又宪台奏公卑以自牧，清能厉朔，以展瑞璋邶，告成神岳，天颜咫临，边豆有楚，吉蠲地产，物以备於礼容，观盥祭献，事必专於公□。柱国公靡泪缁磷，翔集□□，亢宣炯诫，大庇生灵，□虚怀以纳来，息鞭刑而得众，（缺四字）率以谨□□□礼让，殄削矫虔丕变嚣俗，人安相谓曰：宁谓刑罚所加，不□王君所短，则古（缺四字）以过也。□遵夫简书，服勤遐方，彼月则迩，馨善侍夕，我心曷□，衔恤庭闱，卧病公宣□休（缺六字）虽公□恭诲言，坦荡吉祥，登寿堂而乐只，穆慈训以利政。《书》云孝乎惟孝，是亦为政，则（缺八字）□□色丧形羸，崇朝不保者十四五矣。公隐心（缺）哀危菲躬厚物，均俸饣委，脱裳衣寒，（缺六字）□（缺）赫曦之月，值摇落之秋，拔木卧郊，败苗尽野。公硕德届远，至诚通玄，独衤吉我疆，无杀□□□□□娱（缺）土风剽悍，是剥是俎，□□勉力，候梅候栗，伐□绝甘。公率格惠功，劝沮艺植，凿井（缺五字）瓜（缺）以兼适馔之滋，生易荐饥之色，智也。顷大雨灾人，河朔无稔，郡邑О，黎元阻饥，异县赈饥，□□遐润，（缺）翁包糗食路，造舟梁河，不贸餐以赍留，济饿肌而□度，明也。有涉夏□□自春历请，倬彼云汉，杲杲出（缺）诉神，灵应大孚，甘液沓洒，洽润稿物，□安危心，惠也。有刳洫□城□□□力家急日馈人疲□□公考（缺）□不来服栗知礼当也。公恪居之瑕，寡词自牧，交匪□下功（缺五字）贤良囹圄草木思且□□恺（缺）啜泣卧辙，行号攀辕，启启阗阗，亦何胜言也。合县□有□人（缺五字）王公春秋鼎盛，太夫人景福（缺）□敷愉峨峨堂亲，开诱名训，粲粲门子，宣杨吏□，徇□□以立（缺六字）翰求□□人盖阙如（缺）□能远移劳於邑令，使我礼乐返鲁，□□罢舂吾候不□□曷怙（缺六字）魄□□□饬材构（缺）而荐之祝而祠之，则士女不回，聿求多福，子孙显若（缺五字）天（缺五字）丰（缺四字）神明如□（下缺）。（石刻）
    ☆曹孝翼
    事迹俟考。
    ○城桥记
    窃以胫化资神，廓灵晖而际物；陶甄驭气，括象色以分空。道既积而形宣，理未极而名始。暨乎八柱妍机，运横空之过汉；九垓杼轴，分耿地之洪流。乃有散浸仙衣，屡淼春塘之派；霏徵玉丝，时涨秋江之澜。同自在於人天，变枯荣於节序。俄而庆锺劫往，黎元履昏垫之危；理属殷忧，皇王受漂溺之害。虽则员盖上驰，方舆下辟，扶危拯溺，孰与津梁者乎！然此涣水者，乃四渎之馀滋，山川之末浸，发源潜厄，灌注阴微，氵奔{艹泊}五州，澄氵亭七泽。飞花泛景，翻彩虹於洪流；落叶巡空，溅素蛾於绝岸。出平原以浩汗，则浴日含云；入郊甸以达纡，则浮天括地。苞山作鲠，文命无以庆其工；襄陵作灾，伯罕能施其计。遂使中涂练影，踪足长驱，陌上连衿，踌躇引接。所谓吉了悲绝，异燕丹之去秦；目击艰危，同马卿之归汉。
    於是发心主夏候师静一十七人等，共看行旅之勤，俱发拯人之愿。遂能询谋遐迩，忘味侵星，或求方外之材，永构不亏之业。模基蕴玉，郁为弘济之规，饬轨盈金，岿然管制，且前望章华，仿佛成夷之垒也。车习骑践，藉骊骧之游；後带黄亭，歇烟云之色。鸾居凤集，斯须曹伯之陵，樵人引伐木之讴，鸠鸟切怀音之ミ。可谓赞侯故国，犹传画一之谈；曲逆先筹，尚想奇谋之论。据斯冲要，柝岸疏隈，仍於曲城西南，建兹大桥一所。上参卯宿，工鄙斗极之形；傍准月弦，妙尽半轮之势。虹梁照水，分景艳於员波；鹄栋排虚，写云光於长濑。虽则仲由饬诈，讵劳编竹之勤；宣尼固穷，自解问津之惑。离娄以之拭目，不觉逃责；公输即此发迷，翻然褫魄。实五方之要会，信三楚之通逵。懋勤之绩已宣，能事之功又毕，若不旌其志行，饰以琼碑，则桑田之变有期，云火之辰莫纪。命余叙赞，乃作颂云：
    粤若神功，凝兹化育。睇彼色空，陶甄宇宙。体道含仁，保真任德。爰立在中，惟皇作极。九皇嗣迹，万象味钧。辩方启域，式叙彝伦。地腾休气，山秀卿云。灾生百六，命禹条分。怆哉巨壑，圣化同源。枝梁受汴，浴日含烟。花飞濯锦，叶落疑船。停鸵短日，作鲠长年。眷言胜壤，境狎谁梁。门齐杞梓，俗并琳琅。心期露掌，业会萁堂。席川华构，式表舟航。猗欤发心，效兹崇构。□□斜奚，披蓁昆岫。丹凑周施，玉石兼糅。似鹄罗烟，如虹饮溜。翠琰题芳，玄瑶纪德。族命□条，门风後饬。匪惟已运，庶资同力。一篑因基，延芳万亿。（《河南通志》）
    ☆康子玉
    《全唐文》九百五十三。
    ○神蓍赋（以“天生神物，用配灵照”为韵）
    神蓍之用兮，诚禀灵於自然，惟神也适变之义至，惟用也极数之理全，钩深孰云乎筮短，藏密弥彰於德圆。再三则蒙，舍我而惧渎；五十以学，由我而乐天。揲之而虽隐必索，保之而其静愈专。《易》之重者，胡可比焉。原夫质禀精纯，丛分葑，覆青云以表奇，伏玄龟而克配，佐尔筮之贞吉，观我生之进退，知微知章而可期，何思何虑而或昧。於是命彼筮人，释乎上春，韫之而必致其用，揲之而爰动其神。感以洗心，前通端策之志；执之指掌，空嗤握策之伦。《礼》事其仪，《易》赞其妙，探彼幽赜，观其秘要，皆多假尔之能，必叶穷神之照。将欲观贞，谅无与京。乾道变化而悟，神明幽赞而生。原始要终，思尽性於大衍；知来数往，翼明彖於小成。非我无以昭效法之道，非我无以稽作《易》之情，於以致百虑，於以类万物，象四时四十九数而有常，推三才三百六旬而不拂。惟蓍之用，惟神是听，运不穷而或变，通其志而遂宁。且提携而成列，有感应而协灵，滋而後数，布之而可辨；生而成象，审之而必形。何一卉之时育，配十朋之天纵，耻红兰之见锄，鄙白茅之藉用。则知夫蓍之可贵也，庶类安能而共之哉！（《赋汇》、《文苑英华》一百五十）
    ☆杨思本
    事迹俟考。
    ○桃花赋（有序）
    自建安七子以来，凡草木之可咏者，辞人咸为之赋，而桃花无闻焉。晋宋诸君子，徒赋其实，於义非取，张正邮哀桃之作，又不足以尽桃之一二，因为赋之。
    何林中之奇树，乃发艳於春时，散玉衡之馀彩，引度索於干枝，异房陵之缥李，失真定之苍梨。芬暧露井，び花华池，丰茸艳汜，错落成踩。想夫红萼初攒，丹跗欲吐，垂条轻缀，交枝密布，既纤兮得中，亦深浅而合度，远含绯而送情，近渥丹而掩ㄥ。至如檀脸将舒，粉肋微破，纷似醉，葳蕤半锁，越女笑而含颦，齐姬醒而犹卧。若乃嫩绿剪新，娇红出态，写两靥之胭脂，发双蛾之石黛。枝枝迸发，石家歌舞干群；两两含情，汉室妖娆一对。或萦回凤之钗，或挂倒龙之佩，共悯默以无言，著相思以不解。尔乃清露晨流，轻烟淡绕，娇啼如霰，朝眠怯晓，误新妆而未成，揽肤色而已耀。至如若木停驭，游气坐销，缤纷暖王，飒绩红绡，粘粉汗於翠钿，矗香鬓於步翘，似望日而欲诉，复从风而俱笑。若夫失日正酣，暮云瞥现，射汉成星，引雾如电，横纟圭珊瑚之网，侧拥芙蓉之扇，迷仙路以无从，约花关而独掩。尔乃轻云隐隐，细雨丝丝，楚襄梦里，汉武愁时，魂茕茕以无端，步珊珊其来迟。其或紫燕乍惊，华留初过，同翠羽以飞翻，将柔缰而并堕。或萎青苔，或萦绣幕，惜危楼之艳质，惊广袖之红唾，几乍雨而乍晴，自风开而风落。於是才人陌上，少女闺中，将花怨绿，揽镜啼红，感芳时而自惜，持可怜之谁同。（《赋汇》）
    ☆王邵
    事迹俟考。
    ○商霖赋
    殷叶到，哲后出，笃思道，秉明恤，承帝眷，赉良弼，入梦惟肖，在野叶吉，起版筑之风云，洪浣洽夫天日，副三祝聿求之勤，标千古攸卜之钵。尔其时也，睿虑渊涵，皇仁深厚，役阴阳而嬗化兮，泯雷霆之声臭，何雨之弗若兮，望云霓而瞻蚴，屯河亳之膏泽，靳渗漉于檐也邪。当其甘盘既遁，王言弗雍，学海竭，天泽壅，云龙暌而否隔，元黄战而乾封，忽甘澍之祈祈沛浩荡於三农，相彼元感之气类，如时雨可状其遭逢。
    若夫霖雨之为瑞也，涵坤元，表阴德，滋稿萎而效灵，苏枯菀以为职，曰曰，膏黍膏稷，盥波石田，肥仁土域，至倾泻夫天潢，悉渝洽於乔陟。见夫山巽云而贯斗兮，星召毕以离月，浃寅以氵萋兮，雷横空而飘越，势滂沱以汗漫兮，霾静骄而氵翁泄，舞雩彻於郊坛，枯槔休夫林樾，草木发其光气，町川漾其涟滑，立解云汉之忧，如答桑林之竭。若彼滋梅应候，随车及时，如酥破块，似露濯枝，亦油然而氵孛然，仅涓滴以为施。乌能漂陶流虞，涤姒荡姬，肯播兮助明王之终亩，稽田兮勤哲后之敷。
    於是天泽既溥，地华斯泫，重棹聿兴，茹颖毕展，配鸿而育物，实恭默之所幽阐，巳优渥而渊如，何裔夏有殊夫演。故乃山川出云，日月顺轨，氛潜消，疵疫不起，浊流胥澄，鬼方亦敉，泯神功於冲汉，昭调燮之凝祉，称交泰之奇缘，历千载而流美。是以後之代天理物者，召大降於宣麻，冀载零以洗兵，染天章而挥洒，特宠卑夫保衡，因而眷方寓之子道，切密勿之丞凝，忧尧之心，劳禹之形，四门辟，百度贞，立无方兮恢天网，吁简在兮维国桢。爰列夔龙之姓字，稽元恺之氏族，对玉食而遑暇，覆金瓯以穆卜，期一德以享天，莞治忽之枢轴，萃岳牧於一堂，岂喜起这难复。方将挹三灵之蹇秽，极万姓於泥涂，覃恩布，至德沦濡，封山禅岳，瘗玉考图，蕴圣宣肃，抑惨用舒，道周神洽，体有示无。溢四海而讫声教，同造化以鸿敷；迈作霖雨於有商，播歌颂於终古。颂曰：
    考德丹，凝神紫宫兮。覃精元默，帝载潜通兮。延英宅揆，灵润聿弥，精仰同兮。开济道弘，燮理懋功，今古是隆兮。祁祁宪宪，天人合德，保昌运兮无穷。
    ☆史超
    事迹无考。
    ○观音势至二尊龛铭（并序）
    详夫极沉溺，济幽危，运大悲舟航，作巨□梯蹬者，至哉二大士焉。报先灵酬乳养者，弟子史超夫妇矣。且孝性弥固，仁行谦恭，奉为亡妣，敬造斯像。遂命良工，选圣境，五家先用，真仪造成，克坚石而全身俨然，豁青岷则众相圆备。瑞花杂晕，岂异安养；宝方圣相，齐临逼似。只之会，工圆果满，聊记日时，造叙墨言，殆□□嗣。颂曰：
    冥冥圣力，自在无疆。心心（缺）峰开相现现疑移净方（缺）有为之不泯。（下缺）（《金石苑》）
    ☆杜延业
    事迹俟考。
    ○晋春秋自序
    萧方等采削群史，著《三十国春秋》，囊括两晋之言，网罗诸国之事，以晋国为主，列附二十九国。延业删缉，题曰《晋春秋略》。
    ☆杜光彦
    事迹俟考，五代时人。
    ○请旌乐寿令表
    自唐之末，兵乱相寻，郡县残破，守令失职，耕桑不劝，民卒流亡。或以武夫摄治，尤多苛慝，两汉循风，於兹尽息。独臣管内乐寿县令史，本自儒门，起从为邑。政不酷刻，以抚字为心；缓其徵徭，以贪墨为耻。躬巡田野，时课芸获，招徕迁徙，用殷户版。三年之内，稍馀盖藏；一日之内，无留讼牍。庶几变荒邑为乐土，见美效於今时。虽未能比化中牟，继踪建康，然而俗有醇酒之徭，人去硕鼠之剌，相彼为治，诚有足嘉。是宜加
    秩显旌，用为在官之劝。（《河间府志》）
    ●卷五十二
    ☆元质
    元质，垂拱中人。失姓。
    ○八都坛神君实录
    昔唐尧氏作，奄有冀方，晋卿族兴，裂为赵国，（缺二字）群（缺十字）祠宫，跨南垂而临北际，业希旧，古木十围；道亚仙公，幽灵八座，精义而入相兆於仪形，妙物（缺七字）八都坛者，都望八山之始坛也。此地名山封龙之类有八，因坛立庙，遂为号焉。亲亲之道，或谓昆季，则檀（缺三字）如桂有丛，连蜷偃蹇，于庭之畔，方丈之地，八树星罗间，疏然见同气长幼之象。然而深根固本，龙盘武据，建殖时代，人莫能知。验其磊落多古，殆万年也。盖栋宇未作，灵祗之所凭焉。气色青，状烟霏兮雾笼；馨香郁烈，若兰时兮菜节。左车降生之地，休荫弘多；汉明载诞之城，芳猷允塞。岂徒川原之上，氐称明净而己哉！
    昔汉光和州将冯氏，敬而不怠，谷至两钱，感恩立铭，盛绩犹在。自兹以後，鲜或能继。虽明时圣日，久属升平，而旬雨谷风，顷乖期候。或{此虫}乌荐出，商羊屡舞，顾毕昴之分野，同寿春之东西。九年之储，汲汲於糊口；万人之众，敖敖以疚心。独我关亭，不减平素，匪惟神助，亦在人弘。弘之而谁，可得言也。时令萧亻炎，梁後主之幼孙，阳羡公之爱子。金陵地业，夙著盛名；玉树时英，少归雅望。禁脔宠，期黑头以为公；数奇不调，将白首而作宰。安此下人，颂声载路。丞薛惟节，曾祖晖，列棘周代；大佼约，剖竹皇家。君之降生，众推必复。青云自远，贰翔鸾於斗城；非罪而来，助割鸡於子邑。主簿赵延庆，体儿魁梧，识度夷旷，久而益敬，芬若芝兰；仰之弥高，邈如云汉。左尉司马玄同，器宇幽深，学术该赡。何思何虑，运鬼谋於掌握；玄之又玄，穷道源於唇吻。此等官属，实曰循良，辟人为龙，如鸾佐凤，聪明正直，道合於神，苹蘩蕴藻，感而必应。井邑之地，水旱无虞；疆里之间，稼穑独茂。甫田岁计，家积千箱，栖亩馀资，周给壹郡。就蒙福，更表休徵，嘉禾白鸠，往往间出，殊根会蒂，示同心也；雪羽霜毛，旌洁白也。酒食宴乐，穆将愉兮未央；晖光日新，郁纷纭而何极。邻城以之健羡，台府由其籍甚，祀相望，扫除不暇。刺史冯义，故御史大夫安昌公之子也。六艺俱学，于何不长，八体论功，斯焉特妙，褰帷露冤，不坠家声，扶滞摧豪，以为已任。下车未几，亲行礼衤失，簋如奠，云满四郊，舞咏未终，泽给千里。司马云柬，有清劭之才，负邦国之誉，非其不可，所寄无忧。尝以龙见，密云逾积，暂纡鹤履，明德是歆，曾不崇朝，滂霈而返。司法参军陈鼎量，家保太北之道，宦得于公之名，俎豆之间，知其可任。其後微旱，又令祷谒，曲加奖眄，顾走为文，不以人废言，亦应时流溢。凡数斋告，而屡有年，八县空仓，壹朝重实，皆可案覆，而敢公言。只如呼木扣藤，沐兰チ藻，日有万计，愿无壹违，可得而闻，不可得而说也。神之邻里乡党，列於碑阴者，参十伍人，并地望时雄，耆年宿德，每有邀福，常所与祭。荷明神之重施，欲古庙之增修，间伺农隙，率先人愿，以垂拱元年十月一日，依洪洞故事而兴版筑。长垣百堵，烟云相连，回廊四注，阴阳不测，大厦中起，巍然若扶，幽邃窈窕，不可谈悉。於是绘事入山，署置叁面，千岩万壑，宛在目前。想宣父之名邶，思启母之为石，琢磨琬琰，放象体势，方面列。斑白有序，光流声殷之祉；从此而归，骨青耳细之奇。望之如在，岩岩焉，森森焉，人莫敢视，岂周访之能安寝乎！事毕功弘，既而胥悦，披文相质，方议雕镌。忽有得神古碑，有额无颂，规矩裁制，则光和碑之元偶也。嗟乎！人怀陵谷之虑，两地不孤；神知修复之期，千龄继出。气冲积雪，暂如埋玉；光照丛台，终同返璧。宰君重其神应，嗟玩久之，谓余曰：“抱璞俟时，岂无人之别玉；阙文有待，盖知来之如今。其汉碑之建立也，方伯冯公在位，左尉樊君撰文。此时也，刺史又冯君居右局，神意人事，尔知之乎？”元质肆拾无闻，壹命而仕，地孤鼎气，家累玉山，承乏末寮，名何足数。雄文チ，有於当仁；吉事惟先，不遑於覃思。直书其事，焉敢论文；勒为实录，树之於右。萧公结构简贵，笔无妄得，崇重明神，敬恭缮写，钩回电转，金曜星繁。庶以发挥幽明，映澈今古，愿八君保，俾万代垂光。名之扬兮德之至，神之来兮此无愧，土之安兮岳之列，若有人兮斯不灭，为荣观兮□可阅。（石刻。《常山贞石志》四、《道家金石略》页七四）
    ☆张□
    天授中人。失名，敬之之兄也。
    ○唐将仕郎张君墓志铭（并序）
    君讳敬之，字叔謇，功曹府君之第五子也。耿介不群，文藻贯世。年十一，中书舍人王德本闻其俊材，当时有□□制举天下奇佚，召与相见，赋《城上乌》，勒“归、飞”二字，仍遣七步成篇。君借书於手，不盈跬息，其诗曰：“灵台自可依，爰止竟何归？祗由城上冷，故向日轮飞。”王公嗟味，乃推为举首。文昌以其年幼，第不入科。以门荫补成均生，高第，授将仕郎，非其好也。遂与诸兄纟由校经史，专以述作为务。唐咸亨四年七月十六日，卒於家，春秋廿五。大周天授之三年正月六日，改窆於安养县西相城里。君未及婚娶，胤嗣永绝，著书无荷戟之童，刻石阙鬻环之女。执奠惟弟，纪德乃兄，抚榇操觚，号兆横集。其辞曰：
    杨童不秀，颜子未实。妙迹参微，神机入室。羌尔贞懿，身高汉佚。梦蛟翻纸，雕龙散笔。（其一）
    陈车夜动，马帐晨开。议深白观，言穷紫台。祸徵断石，悲缠赠□。道存金素，书留玉杯。（其二）
    漾池东鹜，骄山南拒。烛乘埋随，连城碎楚。萧<风瑟>风隧，苍茫月绪。仲兮叔兮，胡甯忍兮。（其三）（石刻）
    ☆张□
    失名，天宝中符阳县尉员外置。
    ○杜昆吾石龛像铭（并序）
    金玉其相，追琢其光，以三昧之力，成众真之妙者，郡司马杜公焉。公名昆吾，字景山，后魏黄门侍郎始平宪公之五代孙，皇朝太仆卿之子。衣冠弈叶，词翰纵横，己万卷而成麟，振六条而分虎□也。为□谪宦于斯，岁次大泉献（缺四字）中部太守而至懿夫敬天之谴，不敢戏豫，但（缺五字）运更龛□山□像於仁□璧□□清江下澈妙本□□如空际□相生於静现水中□夫□□则□人利远则福成□之契（缺五字）转法轮於金轭，佩智印於（缺三字）谁曰不然，乃为铭曰：
    宝座层构，容（缺五字）江，□月在水。香风甘露，（缺四字）召□□焉，福□如是。（《金石苑》二）
    ☆范ガ
    ガ，长庆中乡贡进士，阙姓。
    ○阿九墓志铭
    皇光禄卿赠左散骑常侍顺阳□次女，字阿九，年十六，以长庆三年十二月十九日疾终于京兆长兴里。太夫人河东县君裴氏伤悼贞淑，哀疚于怀。噫！夫婉顺情性，内理克明，肃闺过来壶之仪，晓组经之迹，至美不显，胡其鉴耶！姻懿知者，垂泣来吊，母兄之悲，其可胜哉！明年四月十一日窆於国之东隅白鹿原之别业。ガ奉高堂之命，忍哀志焉。铭曰：
    断手裂心兮其痛何禁，欷余之悲兮殆□之深。呼不来兮思往莫得，入九泉兮音姿悄默。天不善善兮奈何，主凄怛兮无极。泪湿柏根兮声咽旷野，一支长瘗兮孤坟之下。（石刻。《八琼室金石补正》七一）
    ☆□泌
    泌，元和中人，阙姓。
    ○长安昭成寺泥塔铭
    大唐元和元年三月十四日，长安昭成寺尼大德三乘行归寂于义宁里之私第，春秋七十九，戒腊一十九。伏惟神兮俗姓姜氏，望本天水，以簪缨承继，家寄两都，自顿驾长安，贯移上国，今则长安高陵人也。故中散大夫赠太子左赞善大夫执圭之女，适昭陵令赠通州刺史李昕之妻。妇德自天，毋仪生禀，事君子之门，敬姜比德；方择邻之爱，敖母其明。神仪惠和，体量凝肃。有二子，长曰谊，终杭州馀杭县令；幼曰调，终温州安固县尉。有嗣孙五人：定、寅、寓、宁、。皆现承严训，克孝克忠，或位崇百里之荣，或再班黄绶之职。神兮自中年锺移天之祸，晚岁割馀杭之爱，由是顿悟空寂，宴息禅林，自贞元四年隶名於此寺。呜呼！莲宫始构，法栋斯摧，定等哀慕悲号，攀援何及？以元和二年二月八日敬奉灵舆，归窆于城南高阳原，礼也。白日昼昏，悲风恸起，玄云低垄上之野，苦雾暗行盾之衢。刍灵已陈，穸户斯掩。泌追承遗则，泣而为铭，勒石纪文，以永终誉。其词曰：
    神假温恭，天资淑德。无言成教，有仪是则。舍故里之喧喧，归夜堂之寂寂。朝云出谷兮行雨散，暮乌悲鸣兮去无迹。流光西没，逝水东极。闭泉壤兮千秋，烈馀薰於贞石。（石刻）
    ☆李□
    失名，大中间宣州泾县尉。
    ○遗德庙罗尼经幢记
    汉明帝梦金人（缺九字）兴（缺八字）归心乃（缺九字）六根无（缺五字）八（缺三字）意（缺七字）永兴俱入□□唐（缺八字）三（缺五字）皇帝施（缺六字）审讹谬（缺八字）莹净□三宝□立□四（缺三字）十力（缺七字）窥及无为（缺六字）有五大夫草市（缺五字）拱信思者，皇抚州（缺三字）与大清信弟子方少通（缺五字）斯道场建造罗尼□绩永□。洎我皇昭谕当（缺四字）敕折毁。自会昌五载（缺六字）未因再树（缺五字）。今有□信弟子方少通重新（缺十五字）或滥□□举首（缺五字）心证无为之体助（缺四字）具列人名，刊于贞石（缺七字）旧观（缺九字）悟佛。（缺十一字）叶（缺七字）永□不朽。大中（缺四字）（石刻）
    ☆□そ
    そ，咸通中人，失姓。
    ○唐重修北岩院记
    资中郡城（缺）数百步之近，有灵岩（缺）盖建中四（缺）智之所开创也。前（缺）顶有寺曰（缺）地之上方矣。洎会昌五岁，诏（缺）流有渎其教，而列刹□（缺）其制者大（缺）留一寺，馀悉除去□（缺）岩□构皆（缺）大中改元，屡降（缺）所（缺）时郡邑申闻□□（缺）兹岩胜境，宜重兴□（缺）阳公以清净化民，□（缺）心释教，无何梦中□（缺）补复前规□（缺）右有所诣（缺）□果得其□（缺）□满前志□（缺）焉。公草植木（缺）建佛阁、锺楼、斋厨总一十一间。力□未周，茅茨相半，公以咸通六年七月奄□化灭。
    其时前定边节制大夫扶风公方莅兹郡，以灵岩绝境，为郡邑赏胜之地，若非名德，难副众望，沉吟精选，遂辟开元寺高行僧元住持焉。公俗姓谢氏，敏慧之德，发自龆龀，剃落受具，爰从弱年，尽节师资，苦心戒行，操禀真悫，言无矫妄，寒松孤鹤，可以喻其高洁矣。自膺是选，乃坚发弘愿，刻意增修，或随缘化诱，积微成著；或率励徒弟，尽力□□。手足胼胝，未尝倦怠。所受坛施，除粗衣粝食之外，一毫一粒，悉归营缮。於是宏材名匠，有求必至，历高就下，独得形势，以心自相授，偶运雕镌斤斧之思焉。
    数稔之内，建立尊胜幢二所，佛阁、讲堂、斋堂、僧房、门屋总二十三间，皆宏丽显敞，克壮前规。喜近檀越，归心善诱，依崇岩镌众像，总一百三所。其馀院内石幢，峭壁佛阁，前後门屋，岩□石桥，规画广袤，已在心匠，将毕志愿，期於异日克就其功矣。时也讲堂初成，岩秋景清，修竹万竿，新池一泓，星龛照灼，月殿丹ぬ，洞彻氛埃，光映林壑，语兹势胜，即四时之物象可知矣。大矣哉！公之赡智宏规，实法门之柱石，苦海之舟航，非心镜同明，情田广辟，诱人於善路，拯物迷津，讵能臻於此乎？师以そ时因瞻礼，日击营建，固求纪事，难以庸浅为辞，是用直书盛绩，期不泯於贞石也。咸通十二年八月一日记。（《金石苑》二）
    按：题下有“前州衙推将仕郎试左武卫兵曹参军邓”（下缺）一行，证以文中“师以そ时因瞻礼”云云，或当是姓邓名そ也。
    ○□蒙
    蒙，官荆南观察支使将仕郎试詹事府司直，失姓。
    ○唐故宣义郎侍御史内供奉知盐铁嘉兴监事张府君墓志铭（并序）
    府君以乾符六年二月卅日终于常州义兴县之私第。逾月，其仲弟中权衔哀致书，□□□以志来请。蒙之与君，寓居同邑，顷在京师，往来甚密。蒙之季与君之季（缺六字）交甚固，以是得孰君之所行事，书其善，刊诸石，则又安可辞耶？君讳中立，字□□，其先范阳人，晋司空华十五世孙。高祖绍宗，皇邵州武冈令，赠宜春郡太守。博学工书，著《蓬山事苑》卅卷行於世，苏许公为之制集序，韦侍郎述撰神道碑。宜春生盛王府司马、翰林、集贤两院侍书侍读学士讳怀环，有文学，尤善隶草书，与兄怀同时著名。学士生池州长史赠金州剌史讳涉，尝以文学登制策科。金州生普州刺史讳爽，进士及第，登朝为殿中侍御史，□称其□享年不永，竟不至高位，当时惜之。
    君即普州第二子也。幼失恃怙，授兄长之训。初兄以□□调补霍山县纠，随兄之任，孜孜务学，以至成人。大中初，再调授武进县尉，谓君曰：“曩以若等幼稚，未克□生，今既长成，可以蒇事。吾恐坠先志，为平生羞。”遂以武进授君曰：“无以家事萦我，我其行矣。”乃就词科，累战皆北。呜呼！天不福善，旋抱陟冈之悲。君抚视孤侄，过於己子，君之操尚，出於先贤。自武进历处州丽水令、婺州永康宰，到永康不旬月，旋丁内忧。服阕，予□□今祭酒常侍廉问陕郊，素知其材，奏为郡纠。值将受代，事遂不行。君曰：“事之不行，命也。□郊特达之恩，宜如何报？”乃裹粮策蹇，专专致谢，亦古人之心也。既至辇下，亲旧间稍稍□□，由是名姓颇达于上位。今左丞韦公蟾，即君之亲外丈人，时为中丞，遂奏为台主簿，甚为美秩，前辈名士多为之。然位卑任重，尤不易处，自宪长以降，无不谭其盛美。无何，故□□□师王公凝总攉莞务，奏为嘉兴监官，意颇不乐，辞不获免，遂授侍御史内供奉知（缺四字）年，吏畏课溢，咸谓得材。
    及罢归阳羡，葺旧居，植花木，与亲朋骨肉聚会，贫（缺五字）之，女嫁之，男娶之，雍睦怡愉，无一日不得其所。复慕黄老之术，斋心焚修，颇得其（缺六字）无羡馀。呜呼，真可谓贤达之士矣！方今盗贼未弭，四方多事，适当展材业，振（缺六字）知，方闻荐於宰执，欲委之重难，忽暴疾，不六七日而终。呜呼，其亦命耶！享年五十有五。娶汝南周氏，楚州盱眙主簿元谅之亚女。有子三人，长曰庭诲，令娶姑之女；次曰裔图（缺六字）性过礼，克绍其家。女三人，长知河东柳氏，即前郴牧泰之第二子；次许嫁宣（缺六字）及笄。季弟仁颖登进士第，有时名，从知广南幕下。仲弟（缺十字）长安城南。方属道路艰虞，未克归，遂卜用其年四月十二日甲申（缺十二字）任光乡许墅村之南，从先大父之茔右，礼也。呜呼（缺）铭曰：
    居官惠民，居家睦亲。奉上御（缺）阳羡之北，荆溪之滨。（下缺）（《古刻丛钞》）
</div>
    <div class="pagination">
<a href="唐文续拾_page73.html">上一页</a><span>...</span><a href="唐文续拾_page69.html">69</a><a href="唐文续拾_page70.html">70</a><a href="唐文续拾_page71.html">71</a><a href="唐文续拾_page72.html">72</a><a href="唐文续拾_page73.html">73</a><span class="current-page">74</span><a href="唐文续拾_page75.html">75</a><a href="唐文续拾_page76.html">76</a><a href="唐文续拾_page77.html">77</a><a href="唐文续拾_page78.html">78</a><a href="唐文续拾_page79.html">79</a><span>...</span><a href="唐文续拾_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
