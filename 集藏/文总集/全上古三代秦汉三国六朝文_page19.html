<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 19 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 19 页/共 658 页</h1>
    <div class="content">　　楚襄王问於宋玉曰："先生其有遗行与？何士民众庶不誉之甚也？　　宋玉对曰："唯，然，有之。原大王宽其罪，使得毕其辞。客有歌於郢中者，其始曰下里巴人，国中属而和者数千人；其为阳阿薤露，国中属而和者数百人；其为阳春白雪，国中属而和者不过数十人；引商刻羽，杂以流徵，国中属而和者不过数人而已。是其曲弥高其和弥寡。故鸟有凤而鱼有鲲。凤皇上击九千里，绝云霓，负苍天，翱翔乎杳冥之上。夫蕃篱之鷃，岂能与之料天地之高哉？鲲鱼朝发昆仑之墟，暴鬐於碣石，暮宿於孟诸。夫尺泽之鲵，岂能与之量江海之大哉！故非独鸟有凤而鱼有鲲也，士亦有之。夫圣人瑰意琦行，超然独处；夫世俗之民又安知臣之所为哉！"（《文选》）
　　◇高唐对
　　楚襄王与宋玉游于云梦之野，将使宋玉赋高唐之事，望朝云之馆，上有云气，乎直上，忽而改容，须臾之间，变化无穷。王问宋玉曰：「此何气也？」对曰：「昔者先王游於高唐，怠而画寝，梦一妇人，暖乎若云，焕乎若星，将行未至，如浮如停；详而视之，西施之形。王悦而问焉，曰：「我帝之季女也。名曰瑶姬，未行而亡。封巫山之台，精魂依草，实为芝，媚而服焉，则与梦期，所谓巫山之女，高唐之姬。闻君游於高唐，愿荐枕席。」王因而幸之。」（《御览》三百九十九引《襄阳耆旧记》）
　　楚襄王与宋玉游於云梦之野，望朝云之馆有气焉，须臾之间，变化无穷。王问：「此是何气也？」玉对曰：「昔先王游於高唐，怠而昼寝，梦见一妇人，自云我帝之季女，名曰瑶姬，未行而亡，封于巫山之台。闻王来游，愿荐枕席。」王因幸之。去，乃言：「妾在巫山之阳，高丘之阻，旦为朝云，暮为行雨，朝朝暮暮，阳台之下」。旦而视之，果如其言。为之立馆，名曰朝云。」（《文选。江淹杂体拟潘岳述哀诗》注引《宋玉集》。按此与《文选。高唐赋》、《御览。襄阳耆旧记》小异。）
　　◇宋玉集序附
　　宋玉事楚怀王，友人言之王，王以为小臣。玉让友人，友曰：「姜桂因地而生，不因地而辛。女因媒而嫁，不因媒而亲也。」（《北堂书钞》原本三十三引《宋玉集序》，陈禹谟本改引《新序》。案《韩诗外传》：宋玉因其友见楚相，楚相待之无以异。让其友，其友曰：「夫姜桂云云。」《新序》：宋玉因其友以见于襄王，襄王待之无以异。宋玉让其友，其友曰：「夫姜桂云云。」怀王、楚相、襄王互异，而姜桂等语属友人语，无异也。梅鼎祚《文纪》题作《报友人书》甚误，不知下文有宋玉辨语。）
　　◎景差
　　景与昭、屈皆楚同姓。差亦作差，事顷襄王为大夫。按《说苑。政理》有景差相郑，与晋叔向同时，盖别是一人。
　　◇大招
　　青春受谢，白日昭只。
　　春气奋发，万物遽只。
　　冥凌浃行，魂无逃只。
　　魂魄归来！无远遥只。
　　魂乎归来！无东无西，无南无北只。
　　东有大海，溺水浟浟只。
　　螭龙并流，上下悠悠只。
　　雾雨淫淫，白皓胶只。
　　魂乎无东！汤谷寂寥只。
　　魂乎无南！南有炎火千里，蝮蛇蜒只。
　　山林险隘，虎豹蜿只。
　　鰅鳙短狐，王虺骞只。
　　魂乎无南！蜮伤躬只。
　　魂乎无西！西方流沙，漭洋洋只。
　　豕首纵目，被发鬤只。
　　长爪踞牙，诶笑狂只。
　　魂乎无西！多害伤只。
　　魂乎无北！北有寒山，趠龙赩只。
　　代水不可涉，深不可测只。
　　天白颢颢，寒凝凝只。
　　魂乎无往！盈北极只。
　　魂魄归来！闲以静只。
　　自恣荆楚，安以定只。
　　逞志究欲，心意安只。
　　穷身永乐，年寿延只。
　　魂乎归来！乐不可言只。
　　五谷六仞，设菰梁只。
　　鼎臑盈望，和致芳只。
　　内鸧鸽鹄，味豺羹只。
　　魂乎归来！恣所尝只。
　　鲜蠵甘鸡，和楚酷只。
　　醢豚苦狗，脍苴蒪只。
　　吴酸蒿蒌，不沾薄只。
　　魂兮归来！恣所择只。
　　炙鸹烝凫，煔鹑陈只。
　　煎鰿臛雀，遽爽存只。
　　魂乎归来！丽以先只。
　　四酎并孰，不涩嗌只。
　　清馨冻饮，不歠役只。
　　吴醴白蘖，和楚沥只。
　　魂乎归来！不遽惕只。
　　代秦郑卫，鸣竽张只。
　　伏戏驾辩，楚劳商只。
　　讴和扬阿，赵萧倡只。
　　魂乎归来！定空桑只。
　　二八接舞，投诗赋只。
　　叩钟调磬，娱人乱只。
　　四上竞气，极声变只。
　　魂乎归来！听歌譔只。
　　朱唇皓齿，嫭以姱只。
　　比德好闲，习以都只。
　　丰肉微骨，调以娱只。
　　魂乎归来！安以舒只。
　　嫮目宜笑，娥眉曼只。
　　容则秀雅，稚朱颜只。
　　魂乎归来！静以安只。
　　姱修滂浩，丽以佳只。
　　曾颊倚耳，曲眉规只。
　　滂心绰态，姣丽施只。
　　小腰秀颈，若鲜卑只。
　　魂乎归来！思怨移只。
　　易中利心，以动作只。
　　粉白黛黑，施芳泽只。
　　长袂拂面，善留客只。
　　魂乎归来！以娱昔只。
　　青色直眉，美目媔只。
　　靥辅奇牙，宜笑嘕只。
　　丰肉微骨，体便娟只。
　　魂乎归来！恣所便只。
　　夏屋广大，沙堂秀只。
　　南房小坛，观绝霤只。
　　曲屋步壛，宜扰畜只。
　　腾驾步游，猎春囿只。
　　琼毂错衡，英华假只。
　　茝兰桂树，郁弥路只。
　　魂乎归来！恣志虑只。
　　孔雀盈园，畜鸾皇只！
　　鵾鸿群晨，杂鶖鸧只。
　　鸿鹄代游，曼鷫鹴只。
　　魂乎归来！凤凰翔只。
　　曼泽怡面，血气盛只。
　　永宜厥身，保寿命只。
　　室家盈廷，爵禄盛只。
　　魂乎归来！居室定只。
　　接径千里，出若云只。
　　三圭重侯，听类神只。
　　察笃夭隐，孤寡存只。
　　魂兮归来！正始昆只。
　　田邑千畛，人阜昌只。
　　美冒众流，德泽章只。
　　先威后文，善美明只。
</div>
    <div class="pagination">
<a href="全上古三代秦汉三国六朝文_page18.html">上一页</a><span>...</span><a href="全上古三代秦汉三国六朝文_page14.html">14</a><a href="全上古三代秦汉三国六朝文_page15.html">15</a><a href="全上古三代秦汉三国六朝文_page16.html">16</a><a href="全上古三代秦汉三国六朝文_page17.html">17</a><a href="全上古三代秦汉三国六朝文_page18.html">18</a><span class="current-page">19</span><a href="全上古三代秦汉三国六朝文_page20.html">20</a><a href="全上古三代秦汉三国六朝文_page21.html">21</a><a href="全上古三代秦汉三国六朝文_page22.html">22</a><a href="全上古三代秦汉三国六朝文_page23.html">23</a><a href="全上古三代秦汉三国六朝文_page24.html">24</a><span>...</span><a href="全上古三代秦汉三国六朝文_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
