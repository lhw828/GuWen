<!DOCTYPE html>
<html>
<head>
    <meta charset="UTF-8">
    <title>文选详注 - 第 43 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 43 页/共 153 页</h1>
    <div class="content">注「埤苍曰踾」下至「踧踖不进」：袁本、茶陵本无此十五字。
注「骀荡安翔貌」下至「开也」：袁本、茶陵本无此十二字。
注「郑玄曰蜿委也」：袁本、茶陵本无此六字。
注「言声相绞概」下至「水流貌」：袁本、茶陵本无此十四字。
注「苍颉篇曰拏捽也引也」：袁本、茶陵本作「又曰拏索持也」六字。
注「广雅曰捘按之也」：袁本、茶陵本作「又曰捘推也」五字。
察变于句投：袁本、茶陵本「变」作「度」。案：此似尤改之也，但「度」是，「变」非。
注「思归引者卫女之所作也」：袁本、茶陵本无此十字。
注「说文曰簉倅字如此」：袁本、茶陵本无此八字。
旷??敞罔：袁本、茶陵本「??」作「瀁」，下有「余两」二字。案：此尤本伪耳。但善应有音，今注中不见，然则善音失旧甚明。
温直扰毅：袁本、茶陵本「扰」作「优」。案：此似尤改之也。
孔孟之方也：案：「方」字必误。上「概」下「介」，「气」、「制」、「察」、「说」、「惠」皆韵，不应八句中独此不协也。五臣济注「方比也」云云，是其本乃作「方」，各本皆以之乱善而失着校语，遂无可考，以意揣之，疑或当作「大」欤？
注「尚书曰」下至「而有温和也」：袁本、茶陵本无此二十字。
注「厉列也」：茶陵本「列」作「烈」，是也。袁本亦误「列」。
注「高士传曰」下至「光亦投水而死」：袁本、茶陵本无此四十七字。
条决缤纷：案：「纷」当作「理」。袁本云善作「纷」。茶陵本云五臣作「理」。案：各本所见皆非也。善以「科条能分决」注「条决」，以「缤纷能整理」注「缤理」。作「理」不作「纷」明甚。
注「见韩稍弱」下至「死不恨」：袁本无此五十字。茶陵本此节注自史记以下全无，非。
注「范雎蔡泽并辩士也」：袁本、茶陵本无此八字。
注「赵人」：袁本、茶陵本无此二字。
注「晋太康地记曰」下至「所以为不利也」：袁本、茶陵本无此五十四字。
注「昭二十九年」下至「鲁人为奏四代乐」：袁本、茶陵本无此十八字，有「曰延陵季子」五字。
注「舞也文王乐也」：袁本、茶陵本「舞」上有「以钥」二字，「文」上有「皆」字。
注「南言文王」下至「七孔」：袁本、茶陵本无此四十一字。
注「箾音箫」：袁本、茶陵本「箫」作「朔」，是也。案：释文云「徐音朔」，可证。
注「史记屈原者」下至「他皆放此」：袁本、茶陵本无此一百一字。
注「僖二十四年」：袁本、茶陵本无此五字，有「曰」字。
注「推曰献公之子」下至「为之田」：袁本、茶陵本无此九十四字，有「遂隐而死」四字。
注「以后吾亲死」：袁本、茶陵本无「以后」二字。
注「左传曰庄十二年」下至「桓十二年传云初」：袁本、茶陵本无此四十六字，有「左氏传曰南宫长万弒闵公于蒙泽杜预曰宋大夫也又曰」二十三字。
注「辛卯」：袁本、茶陵本无此二字。
注「公子达曰」下至「欲为卿」：袁本、茶陵本无此五十七字。案：此注疑袁、茶陵有脱，但尤增多者，决非善旧耳。又袁本此下有「亹音尾」三字，茶陵本在上「亹」字之下。
注「左传曰定十四年」下至「为雠敌也」：袁本无此六十六字，有「蒯聩卫太子也左氏传曰卫太子登铁丘望见郑师众惧自投于车下」二十七字。茶陵本脱「蒯聩卫太子也」六字，余同袁。此所改大误。
注「不占陈不占也齐人」：袁本、茶陵本作「陈不占齐人也」六字。
注「陈不占」：袁本、茶陵本无「陈」字。
注「占曰」：袁本、茶陵本「占」上有「不」字。
注「闻鼓战之声」：袁本、茶陵本「鼓战」作「锺鼓」。
注「愕直也」下至「非此所施也」：袁本、茶陵本无此十五字。
注「字林曰鄂」：袁本、茶陵本「林」作「书」。
注「露新夷」：案：「露」下当有「申」字，各本皆脱。
注「而淫鱼出听」：袁本、茶陵本「淫」作「游」。
注「淮南子瓠巴」下至「楚人噞」：袁本、茶陵本无此五十字。
注「喁鱼出头也」：袁本、茶陵本「出头」二字作「口上见」三字。
注「淮南子伯牙」下至「舒翼而舞」：袁本、茶陵本无此四十七字。
于时也：袁本、茶陵本「于」下有「斯」字。案：此无以考也。琴赋亦有「于时也」句，或叔夜本此，则无「斯」字者是。
注「而齐右善歌」：袁本「右」作「后」，是也。茶陵本亦误「右」。
注「孙卿子曰」下至「齐人也」：袁本、茶陵本无此二十三字。
注「悬锺格也」：袁本、茶陵本无此四字。
注「字林曰??直视貌」：袁本、茶陵本无此七字。
注「直下视貌」：袁本、茶陵本无「下」字。
注「广雅曰搏」下至「抚手也」：袁本、茶陵本无此十三字。
注「方言曰」：袁本、茶陵本无此三字。
注「字林曰睢仰目也」：袁本、茶陵本无此七字。
注「字林曰维持也」：袁本、茶陵本无此六字。
注「言可以通于神灵」下至「晓喻志意也」：袁本、茶陵本无此二十字。
注「慎乃宪钦哉」：袁本、茶陵本无此五字。
注「宪法也」：袁本、茶陵本无此三字。
注「当慎汝法度敬其职也」：袁本、茶陵本无此九字。
注「礼记曰食于质者」　：案：此有误也。各本皆同，无以订之。
注「说文曰濊水多也澡洗手也」：袁本、茶陵本无此十一字。
注「世本曰叔舜时人」：袁本、茶陵本此七字作「叔未闻」三字。案：二本最是。此郑明堂位注，尤所改，大误也。世本决无其语；若有之，郑何得云未闻？孔颖达撰正义，何得不申说？善自决无其语矣。
注「贾逵注传曰消铄也」：袁本、茶陵本无此八字。
注「尔雅曰骨谓之切犀谓之剒」：袁本、茶陵本无此十一字。
注「一作埏」下至「埴土为也」：袁本、茶陵本无此四十九字。
注「玉谓之雕石谓之琢」：袁本、茶陵本无「玉谓之石」四字。案：尤所增，大误。
唯笛因其天姿：袁本、茶陵本云善无「其」字。案：此尤以五臣乱善也。
注「暴辛垂叔之流」：袁本无此六字。案：此尤添之，但无所谓「之流」，未必合于善旧也。茶陵本此节注多删，无以相校。
注「长于古笛」下至「故谓之双笛」：袁本、茶陵本无此十五字。
注「麤者曰檛细者曰枚言」：袁本、茶陵本无此九字。
注「声故谓五音毕」：袁本、茶陵本无此六字。
注「言易京者」下至「宋翟之比」：袁本、茶陵本无此二十字。案：「易京」上已注讫，此所增大误。

琴赋

并序。尸子曰：舜作五弦之琴，以歌南风：南风之熏兮，可以解吾人之愠。是舜歌也。白虎通曰：琴者，禁也。禁人邪恶，归于正道，故谓之琴。
琴赋
　　嵇叔夜臧荣绪晋书曰：嵇康，字叔夜，谯国人。幼有奇才，博览无所不见。拜中散大夫。以吕安事诛。
　　余少好音声，长而翫之。杜预左氏传注曰：翫，习也。以为物有盛衰，而此无变；文子曰：夫物盛则衰。滋味有猒，而此不勌。庄子曰：声色滋味之于人心，不待学而乐之。左氏传，阎没，女宽曰：及馈之毕，愿以小人之腹，为君子之心，属猒而已。说文曰：猒，从甘，田犬，会意字也。可以导养神气，宣和情志，管子曰：导血气而求长年。淮南子曰：古之人，神气不荡乎外。处穷独而不闷者，莫近于音声也。孟子曰：柳下惠遗佚而不怨，阨穷而不悯。是故复之而不足，则吟咏以肆志，吟咏之不足，则寄言以广意。毛诗序曰：言之不足，故咏歌之；咏歌之不足，不知手之舞之。杜预左氏传注曰：肆，申也。尚书曰：诗言志。然八音之器，歌舞之象，历世才士，并为之赋颂。其体制风流，莫不相袭。淮南子曰：晚世风流俗败，礼义废。仲长子昌言：乘此风顺此流而下走，谁复能为此限者哉？孔安国尚书传曰：袭，因也。称其材干，则以危苦为上；赋其声音，则以悲哀为主；美其感化，则以垂涕为贵。丽则丽矣，然未尽其理也。高诱战国策注曰：丽，美丽也。推其所由，似元不解音声，览其旨趣，亦未达礼乐之情也。趣，意也。礼记曰：故知礼乐之情者能作。众器之中，琴德最优，桓谭新论曰：八音广博，琴德最优。马融琴赋曰：旷三奏而神物下降，何琴德之深哉。故缀叙所怀，以为之赋。其辞曰：
　　惟椅梧之所生兮，托峻岳之崇冈。毛诗曰：椅桐梓漆，爰伐琴瑟。毛苌曰：椅，梓属也。史记曰：龙门有桐树，高百尺，无枝，堪为琴。披重壤以诞载兮，参辰极而高骧。披，开也。重壤，谓地也。泉壤称九，故曰重也。毛苌诗传曰：诞，大也。载，生也。尔雅曰：北极，北辰也。孔安国尚书传曰：襄，上也。骧与襄同。含天地之醇和兮，吸日月之休光。谓包含天地醇和之气，引日月光明也。周易曰：天地絪缊，万物化醇。郁纷纭以独茂兮，飞英蕤于昊苍。说文曰：蕤，草木花貌，汝谁切。夕纳景于虞渊兮，旦晞干于九阳。纳，藏也。淮南子曰：日入于虞渊之汜。又曰：入于虞渊，是谓黄昏。高诱曰：视物黄也。晞，干也。干，本也。楚辞曰：夕晞余身乎九阳。王逸曰：九阳，谓九天之崖也。经千载以待价兮，寂神跱而永康。论语，子曰：我待价者也。价者，物之数也。康，安也。
　　且其山川形势，则盘纡隐深，磪嵬岑嵓。盘，曲。纡，屈。隐，幽。深，邃也。崔嵬，高峻之貌。岑嵓，危崄之形。字林曰：嵒，山岩也。互岭巉岩，岞崿岖崟。皆山石崖巘崄峻之势。丹崖崄巇，青壁万寻。若乃重巘增起，偃蹇云覆，偃蹇，高貌。言高在上，偃蹇然如云覆下也。邈隆崇以极壮，崛巍巍而特秀。巍巍，高大貌。广雅曰：秀，出也。蒸灵液以播云，据神渊而吐溜。蒸，气上貌。言山能蒸出云，以沾润万物。播，布也。孔子曰：夫山者兴吐风云，以通乎天地之间。说文曰：津，液也。溜，水流也。尔乃颠波奔突，狂赴争流。触岩抵隈，郁怒彪休。抵，至也。隈，水曲也。彪休，怒貌。汹涌腾薄，夺沫扬涛。瀄汨澎湃，?蟺相纠。瀄汨，去疾貌。澎湃，相戾之形也。?蟺，展转也。纠，缭也。?，于阮切。蟺，音善。纠，已虬切。放肆大川，济乎中州。肆，犹纵也。中州，犹中国也。安回徐迈，寂尔长浮。安回，波静远去象。上林赋曰：安翔徐回。又曰：寂漻无声。澹乎洋洋，萦抱山丘。说文曰：澹，水摇也。详观其区土之所产毓，奥宇之所宝殖。广雅曰：奥，藏也。毛苌诗传曰：宇，居也。珍怪琅玕，瑶瑾翕赩。高唐赋曰：珍怪奇伟。尚书曰：球琳琅玕，皆美玉名。说文：瑾，玉名。翕赩，盛貌。诗传曰：赩，赤色貌。丛集累积，奂衍于其侧。苍颉篇曰：奂，散貌。衍，溢也。若乃春兰被其东，沙棠殖其西。楚辞曰：春兰兮秋菊。山海经曰：昆仑之丘有木焉，其状如棠而黄华赤实，其味如李而无核，名曰沙棠，御水人食之使不溺。涓子宅其阳，玉醴涌其前。列仙传曰：涓子者，齐人，好饵朮，着天地人经三十八篇。钓于泽，得符鲤鱼中。隐于宕山，能致风雨。造伯阳九山法。淮南王少得文，不能解其音旨。其琴心三篇有条理焉。杨雄泰玄赋曰：茹芝英以御饥，饮玉醴以解渴。宋玉笛赋曰：丹水涌其左，醴泉流其右。玄云荫其上，翔鸾集其巅。清露润其肤，惠风流其间。边让章华台赋曰：惠风春施。竦肃肃以静谧，密微微其清闲。尔雅曰：谧，静也。微微，幽静也。夫所以经营其左右者，固以自然神丽，而足思愿爱乐矣。东都主人曰：阙庭神丽。
　　于是遯世之士，荣期绮季之畴，周易曰：遯世无闷。列子曰：孔子游于泰山，见荣启期行乎邾之野，鹿裘带索，鼓琴而歌。孔子曰：先生何以为乐？曰：天地万物，惟人为贵，吾得为人，一乐也；男贵女贱，吾得为男，二乐也；生有不见日月，不充襁褓者，吾年九十，是三乐也。贫者士之常，死者人之终，处常得终，复何忧乎？孔子曰：能自宽也。班固汉书曰：汉兴，有东园公、绮季、夏黄公、角里先生。当秦之时，避世而入商洛深山，以待天下之定。即四皓也。皇甫谧高士传曰：四皓皆河内轵人，一曰在汲。乃相与登飞梁，越幽壑，飞梁，桥也。甘泉赋曰：历侧景而绝飞梁。援琼枝，陟峻崿，以游乎其下。庄子曰：南方生树名琼枝。周旋永望，邈若凌飞。言若鸟之凌飞。左氏传，史克曰：奉君以周旋。邪睨昆仑，俯阚海湄。说文曰：睨，邪视也。昆仑，山名也。阚，视也。毛苌诗传曰：水草交曰湄。指苍梧之迢递，临回江之威夷。汉书有苍梧郡。山海经曰：南方苍梧之丘，其中有九嶷山，舜之所葬，在长沙零陵界。洞箫赋曰：回江流川而溉其山。韩诗曰：周道威夷。悟时俗之多累，仰箕山之余辉。高士传曰：尧让位于许由，由辞曰：鹪鹩巢在深林，不过一枝；偃鼠饮河，不过满腹。隐乎沛泽。尧让不已。于是遁于中岳颍水之阳，箕山之下。死因葬于箕山之巅十五里，尧因就封其墓，号曰箕公。子仲武，阳城槐里人也。吕氏春秋曰：昔尧朝许由于沛泽之中，曰：请属天下于夫子。许由遂之箕山之下。羡斯岳之弘敞，心慷慨以忘归。西京赋曰：赫昈昈以弘敞。尔雅曰：恺慷，乐也。史记曰：穆天子见西王母，乐之忘归。情舒放而远览，接轩辕之遗音。轩辕，黄帝也。遗音，谓琴也。慕老童于騩隅，钦泰容之高吟。山海经曰：騩山，神耆童居之，其音常如钟磬音。郭璞曰：耆童，老童也，颛顼之子。山海经曰：颛顼生老童。思玄赋曰：太容吟曰念哉。騩山，在三危西九十里。顾兹梧而兴虑，思假物以托心。庄子曰：不以身假物。乃斲孙枝，准量所任。说文曰：斲，斫也。张衡应问曰：可剖其孙枝。郑玄周礼注曰：孙竹，枝根之未生者也。盖桐孙亦然。至人摅思，制为雅琴。庄子曰：不离于真，谓之至人。又曰：至人无己，神人无功。郭象曰：无己故顺物，顺物而至。刘向有雅琴赋。
　　乃使离子督墨，匠石奋斤。孟子曰：离娄，黄帝时人。黄帝亡其玄珠，使离娄索之，能视百里之外，见秋毫之末。离子，离朱也。淮南子曰：离朱之明，察针末于百步之外。按慎子为离珠。周礼，禁督逆祀者。郑玄曰：督，正也，字书曰：督，察也。庄子曰：匠石之齐，见栎社树，观者如市，匠石不顾。司马彪曰：匠石，字伯。夔襄荐法，般倕骋神。夔及师襄、班、垂，并已见上文。锼会裛厕，朗密调均。锼会，谓锼镂其缝会也。裛厕，谓裛缠其填厕之处也。说文曰：裛，缠也。广雅曰：厕，间也。华绘雕琢，布藻垂文。孔安国尚书传曰：绘，会五彩也，胡愦切。错以犀象，籍以翠绿。犀、象，二兽名。翠、绿，二色也。弦以园客之丝，徽以钟山之玉。列仙传曰：园客者，济阴人也。常种五色香草，积数十年，食其实。一旦有五色神蛾止香树末，客收而荐之以布，生桑蚕焉。时有好女夜至，自称我与君作妻，道蚕状。客与俱蚕，得百头，茧皆如瓮。縿茧六十日乃尽。讫则俱去，莫知所如。淮南子曰：譬若钟山之玉。许慎曰：钟山，北陆无日之地，出美玉。爰有龙凤之象，古人之形。西京杂记曰：赵后有宝琴曰凤凰，皆以金玉隐起为龙螭、鸾凤、古贤、列女之像。伯牙挥手，锺期听声。广雅曰：挥，动也。吕氏春秋曰：伯牙鼓琴，锺子期听之，志在泰山。锺子期曰：善哉！巍巍乎若太山。须臾，志在流水，子期曰：汤汤乎若流水。子期死，伯牙破琴绝弦，终身不复鼓琴，以为世无赏音。列子曰：伯牙善鼓琴。锺子期听伯牙鼓琴，每奏，锺期辄穷其趣。伯牙舍琴而叹曰：善哉子之听。夫志相象，犹吾心也，吾于何逃声哉？华容灼爚，发采扬明。何其丽也！说文曰：灼，明也。又曰：爚，火光也。伶伦比律，田连操张。汉书曰：黄帝使伶伦自大夏之西，昆仑之阴，取竹之嶰谷，断两节间而吹之，以为黄锺之宫，制十二箫，以听凤凰之音，以比黄锺之宫，皆可以生之，是为律本。韩子曰：田连，成窍，天下善鼓琴者也。然而田连鼓上，成窍?下，而不成曲。或曰：成连，古之善音者。琴操：伯牙学琴于成连先生，先生曰：吾能传曲而不能移情。吾师有方子春，善于琴，能作人之情，今在东海上，子能与我同事之乎？伯牙曰：夫子有命，敢不敬从。乃相与至海上见子春受业焉。进御君子，新声憀亮。何其伟也！憀亮，声清彻貌。亦与聊字义同。
　　及其初调，则角羽俱起，宫征相证。王逸楚辞注曰：证，验也。参发并趣，上下累应。踸踔磥硌，美声将兴。广雅曰：踸踔，无常也。磥硌，壮大貌。磥与磊同，力罪切。固以和昶而足躭矣。广雅曰：昶，通也，敕两切。尔乃理正声，奏妙曲。扬白雪，发清角。淮南子曰：师旷奏白雪而神禽下。白雪，五十弦瑟乐曲，未详。韩子曰：昔卫公之晋，于濮水上宿。夜有鼓新声者，召师涓抚琴写之。公遂之晋，晋平公曰：试听之。师旷援琴，一奏有玄鹤二八来舞，再奏而列，三奏延颈鸣，舒而舞。音中宫商。师旷曰：不如清角。师旷奏之，有云从西北方起之，大风起，天雨随之。此言感天地，清角为胜。宋玉对问曰：其为阳春白雪。韩子，师旷曰：清征之声，不如清角。纷淋浪以流离，奂淫衍而优渥。粲奕奕而高逝，驰岌岌以相属。广雅曰：奕奕，盛貌。王逸楚辞注曰：岌岌，高貌。沛腾遌而竞趣，翕韡晔而繁缛。韡晔，盛貌。繁缛，声之细也。郭璞尔雅注曰：遌，相触遌也。状若崇山，又象流波。浩兮汤汤，郁兮峨峨。列子曰：伯牙鼓琴，志在登高山。锺子期曰：善哉！峨峨兮若泰山。志在流水，已见上文。怫?烦冤，纡余婆娑。怫?烦冤，声蕴积不安貌。怫，扶味切。?，音渭。风赋曰：勃郁烦冤。上林赋曰：纡余委蛇。陵纵播逸，霍濩纷葩。言声陵纵播布而起，霍濩然似水声。纷葩，开张貌。霍濩，盛貌。鲁灵光殿赋曰：霍濩磷乱。检容授节，应变合度。兢名擅业，安轨徐步。洋洋习习，声烈遐布。含显媚以送终，飘余响乎泰素。含显媚之声，以送曲终也。列子曰：太素者，质之始也。若乃高轩飞观，广夏闲房；轩，长廊之有牎。冬夜肃清，朗月垂光。新衣翠粲，缨徽流芳。子虚赋曰：翕呷翠粲。张揖曰：翠粲，衣声也。班婕妤自伤赋曰：纷翠粲兮纨素声。洛神赋曰：披罗衣之璀粲。字虽不同，其义一也。尔雅曰：妇人之徽谓之缡。郭璞曰：今之香缨也。于是器冷弦调，心闲手敏。毛苌诗传曰：闲，习也。触??如志，唯意所拟。说文曰：批，反手击也，与??同；蒲结切。如志，谓如其志意。初涉渌水，中奏清征。渌水，已见上文。韩子曰：师旷奏清征，有玄鹤二八集廊门。雅昶唐尧，终咏微子。七略，雅畅第十七曰：琴道曰：尧畅逸。又曰：达则兼善天下，无不通畅，故谓之畅。昶与畅同。又曰：微子操，微子伤殷之将亡，终不可奈何，见鸿鹄高飞，援琴作操。宽明弘润，优游躇跱。躇跱，踌躇竦跱。拊弦安歌，新声代起。楚辞曰：翔江州而安歌。王逸曰：安意歌吟也。汉书曰：李延年善歌，为新变之声。歌曰：凌扶摇兮憩瀛洲，要列子兮为好仇。尔雅曰：扶摇，风也。庄子曰：扶摇而上者九万里。史记曰：瀛洲，海中神山也。列子曰：勃海之中有山曰瀛洲。庄子：列子御风泠然者，风仙也。刘向上列子表曰：列子者，郑人，与郑缪公同时。汉书曰：列子，名御寇，先庄子，庄子称之。毛诗曰：窈窕淑女，君子好仇。餐沆瀣兮带朝霞，眇翩翩兮薄天游。郑玄曰：餐，夕食也。说文曰：餐，吞也。楚辞曰：餐六气而饮沆瀣兮，漱正阳而食朝霞。凌阳子明经曰：夏食沆瀣。沆瀣，北方夜半气也。广雅曰：薄，至也。齐万物兮超自得，委性命兮任去留。庄子有齐物篇。楚辞曰：漠灵静以恬愉，澹无为而自得。服鸟赋曰：纵躯委命，不私与己。激清响以赴会，何弦歌之绸缪！会，节会也。论语曰：子之武城，闻弦歌之声。毛诗传曰：绸缪，犹缠绵也。
　　于是曲引向阑，众音将歇。引，亦曲也。半在半罢谓之阑。改韵易调，奇弄乃发。扬和颜，攘皓腕，舞赋曰：严颜和而怡怿。洛神赋曰：攘皓腕于神浒。飞纤指以驰骛，纷？譶以流漫。？譶，声多也。？，不及也，师立切。说文曰：譶，疾言也，徒合切。或徘徊顾慕，拥郁抑按。盘桓毓养，从容秘翫。广雅曰：盘桓，不进貌。从容，举动也。毓与育同。闼尔奋逸，风骇云乱。闼，疾貌。七发曰：波涌而云乱。牢落凌厉，布濩半散。牢落，犹辽落也。洞箫赋曰：翩绵连以牢落。刘歆遂初赋曰：过句注而凌厉。上林赋曰：布濩宏泽。甘泉赋曰：半散照烂，粲以成章。丰融披离，斐韡奂烂。丰融，盛貌。风赋曰：被丽披离。斐韡，明貌。斐，敷尾切。韡，于鬼切。风赋曰：眴奂粲烂。英声发越，采采粲粲。广雅曰：英，美也。或间声错糅，状若诡赴。言其状若诡诈而相赴也。郑玄礼记注曰：糅，杂也。双美并进，骈驰翼驱。骈，并也。翼，疾貌。苍颉篇曰：随后曰驱。初若将乖，后卒同趣。或曲而不屈，直而不倨。左传，吴公子季札闻歌颂曰：直而不倨，曲而不屈。杜预曰：倨，傲也，居预切。或相凌而不乱，或相离而不殊。左氏传曰：武城人断其后之木而不殊。汉书音义曰：殊，犹绝也。时劫掎以慷慨，或怨?而踌躇。说文曰：掎，偏引也。?，娇也，子庶切，或作姐，古字通，假借也。姐，子也切。韩诗曰：爱而不见，搔首踌躇。踌躇，犹踯躅也。忽飘飖以轻迈，乍留联而扶疏。言扶疏四布也。或参谭繁促，复迭攒仄。参谭，相随貌。参，七感切。谭，徒感切。一音并依字。攒仄，聚声。长笛赋曰：踾踧攒仄。从横骆驿，奔遯相逼。鲁灵光殿赋曰：从横骆驿。拊嗟累赞，间不容息。淮南子曰：时之反侧，间不容息。高诱曰：不容气息，促之甚也。瑰艳奇伟，殚不可识。高唐赋曰：谲诡奇伟，不可究陈。
　　若乃闲舒都雅，洪纤有宜。说文曰：闲，雅也。毛苌诗传曰：都，闲也。清和条昶，案衍陆离。案衍，不平貌。上林赋曰：阴淫案衍之音。衍，弋战切。广雅曰：陆离，参差也。穆温柔以怡怿，婉顺叙而委蛇。毛苌传曰：婉然，美貌。委蛇，声长貌。郑玄毛诗笺曰：委蛇，委曲自得之貌。或乘险投会，邀隙趋危。会，节会也。邀，要也。譻若离鹍鸣清池，翼若游鸿翔曾崖。苍颉篇曰：譻譻，鸟声也。琴道曰：操似鸿鴈咏之声。张衡舞赋曰：含清哇而吟咏，若离鹍鸣姑耶。纷文斐尾，慊縿离纎纚纷文斐尾，文彩貌。慊縿离纚，羽毛貌。微风余音，靡靡猗猗。靡靡，顺风貌。猗猗，众盛貌。或搂??擽捋，缥缭潎冽。搂??擽捋，皆手抚弦之貌。尔雅曰：搂，牵也。刘熙孟子注曰：搂，牵也，力头切。说文曰：??，反手击也。广雅曰：擽，击也。毛诗曰：薄言捋之。传曰：捋，取也。缥缭潎冽，声相纠激之貌。说文曰：缭，缠也。上林赋曰：转腾潎冽。潎冽，水波浪貌，言声似也。轻行浮弹，明婳??慧。说文曰：婳，静好也。??，察也。七祭切。疾而不速，留而不滞。左氏传，吴公子札观颂曰：处而不底，行而不流。淮南子曰：流而不滞。翩绵飘邈。微音迅逝。远而听之，若鸾凤和鸣戏云中；迫而察之，若众葩敷荣曜春风。古本葩字为此莞，郭璞三苍为古花字。今读音于彼切。字林，音于彼切。张衡思玄赋曰：天地烟熅，百芔含蘤，鸣鹤交颈，雎鸠相和。以韵推之，所以不惑。既丰赡以多姿，又善始而令终。字书曰：赡，足也。封禅书曰：岂不善始善终哉。毛诗曰：高朗令终。令，善也，嗟姣妙以弘丽，何变态之无穷！西京赋曰：尽变态乎其中。
　　若夫三春之初，丽服以时。班固终南山赋曰：三春之季，孟夏之初。纂要曰：一时三月谓之三春，九十日谓之九春。西京赋曰：丽服扬菁。乃携友生，以遨以嬉。毛诗曰：虽有兄弟，不如友生。又曰：以遨以游。说文曰：嬉，乐也。涉兰圃，登重基。春秋运斗枢曰：山者地之基。背长林，翳华芝。甘泉赋曰：登夫凤皇而翳华芝。临清流，赋新诗。楚辞曰：窃赋诗之所明。王逸曰：赋，铺也。嘉鱼龙之逸豫，乐百卉之荣滋。乐动声仪，孔子曰：风雨动鱼龙，仁义动君子。归田赋曰：百卉滋荣。理重华之遗操，慨远慕而长思。重华，谓舜也。琴道曰：舜操者，昔虞舜圣德玄远，遂升天子，喟然念亲，巍巍上帝之位不足保，援琴作操。
　　若乃华堂曲宴，密友近宾。兰肴兼御，旨酒清醇。边让章华台赋曰：兰肴山竦，椒酒渊流。毛诗曰：旨酒思柔。醇，厚也。进南荆，发西秦。南荆即荆艳，楚舞也。古妾薄命行歌曰：齐讴楚舞纷纷。汉书有秦倡员。绍陵阳，度巴人。宋玉对问曰：既而曰陵阳白雪，国中唱而和之者弥寡。然集所载与文选不同，各随所用而引之。又对曰：客有歌于郢中者，始曰巴人。变用杂而并起，竦众听而骇神。料殊功而比操，岂笙钥之能伦？
　　若次其曲引所宜，则广陵止息，东武太山。广陵等曲今并犹存，未详所起。应璩与刘孔才书曰：听广陵之清散。傅玄琴赋曰：马融谭思于止息。魏武帝乐府有东武吟。曹植有太山梁甫吟。左思齐都赋注曰：东武、太山，皆齐之土风谣歌，讴吟之曲名也。然引应及傅者，明古有此曲，转以相证耳，非嵇康之言出于此也。佗皆类此。飞龙鹿鸣，鹍鸡游弦。汉书曰：房中乐有飞龙章。毛诗序曰：鹿鸣，宴群臣也。蔡邕琴操曰：鹿鸣者，周大臣之所作也。王道衰，大臣知贤者幽隐，故弹弦风谏。古相和歌者有鹍鸡曲。游弦，未详。更唱迭奏，声若自然。高唐赋曰：更唱迭和。流楚窈窕，惩躁雪烦。言流行清楚窈窕之声，足以惩止躁竞，雪荡烦懑也。惩，直陵切。下逮谣俗，蔡氏五曲。歌录曰：空侯谣俗行，盖亦古曲，未详本末。俗传蔡氏五曲：游春、渌水、坐愁、秋思、幽居也。王昭楚妃，千里别鹤。犹有一切承间簉乏。亦有可观者焉。琴操曰：王襄女，汉元帝时献入后宫，以妻单于。昭君心念乡土，乃作怨旷之歌。歌录曰：石崇楚妃叹歌辞曰：楚妃叹莫知其所由。楚之贤妃能立德着勋，垂名于后，唯樊姬焉，故令叹咏声永世不绝，疑必尔也。相鹤经曰：鹤一举千里。蔡邕琴操曰：商陵牧子娶妻五年，无子，父兄欲为改娶，牧子援琴鼓之，叹别鹤以舒其慎懑，故曰别鹤操。鹤一举千里，故名千里别鹤也。崔豹古今注曰：别鹤操，商陵牧子所作也。牧子娶妻五年，无子，父母将为之改娶。妻闻之，中夜起，闻鹤声，倚户而悲。牧子闻之，怆然歌曰：将乖比翼隔天端，山川悠远路漫漫。揽衣不寝食。后人因以为乐章也。汉书音义曰：一切，权时也。簉，已见上文。然非夫旷远者，不能与之嬉游；非夫渊静者，不能与之闲止；庄子，老聃曰：其居也，渊而静。非夫放达者，不能与之无吝；说文曰：吝，亦贪惜也。非夫至精者，不能与之析理也。周易曰：非天子之至精，其熟能与于此。庄子曰：判天下之美，析万物之理。
　　若论其体势，详其风声。器和故响逸，张急故声清。说苑曰：应侯与贾子坐，闻有鼓瑟之声。应侯曰：今瑟一何怨也？贾子曰：张急调下，使之怨也。夫张急者，良材也；调下者，官卑也。取良材而卑官之，能无怨乎？蔡邕月令章句曰：凡弦之缓急为清浊，琴紧其弦则清，缦则浊。间辽故音庳，弦长故徽鸣。间辽，谓弦间辽远也。弦长，谓徽阔而弦长也。阮籍乐论曰：琵琶、筝、笛，间促而声高；琴、瑟之体，间辽而音埤。义与此同。郑玄周礼注曰：庳，短也，音婢。傅毅雅琴赋曰：时促均而增徽，接角征而控商。性絜静以端理，含至德之和平。礼记曰：絜静精微，易教也。孝经曰：昔者先王有至德要道。礼记曰：乐行血气和平。诚可以感荡心志，而发泄幽情矣。说文曰：泄，除去也。舞赋曰：幽情形而外扬。是故怀戚者闻之，莫不憯懔惨凄，愀怆伤心。字林曰：惨，毒也。汉书音义，郭璞曰：愀，变色貌。说文曰：怆，伤也。憯，七感切。惨，七敢切。愀，七小切。含哀懊咿，不能自禁。字林曰：懊咿，内悲也。列子曰：喜惧抃舞，不能自禁。懊，于六切。咿，音伊。其康乐者闻之，则欨愉欢释，抃舞踊溢。说文曰：欨，笑貌也，况于切。留连澜漫，嗢噱终日。服虔通俗篇曰：乐不胜谓之嗢噱。嗢，乌没切。噱，巨略切。若和平者听之，则怡养悦悆，淑穆玄真。广雅曰：养，乐也。恬虚乐古，弃事遗身。庄子曰：虚静恬惔者，道德之至也。又曰：弃事则形不劳。是以伯夷以之廉，颜回以之仁，论语，子曰：伯夷叔齐饿于首阳之下。又曰：颜回问仁，子曰：克己复礼为仁。列子，子夏问孔子曰：颜回之为仁奚若？子曰：回之仁贤于丘。比干以之忠，尾生以之信。论语曰：比干谏而死。庄子，盗跖曰：尾生与女子不来，水至不去，抱柱而死。高诱注淮南子曰：尾生，鲁人，与妇人期于梁下，不至而水溺死。惠施以之辩给，万石以之讷慎。庄子曰：惠施多方，其书五车。高诱曰：惠施，宋人，仕魏，为惠王相。汉书曰：万石君奋，恭谨，举朝无比。奋长子建，次甲，次乙、庆，皆以驯行孝谨，官至二千石。景帝曰：石君及四子皆二千石，人臣尊宠，乃举集其门，凡号奋为万石君。建郎中令奏下，建读之，惊恐曰：书马者，与尾而五，今乃四，不足一，谴死矣。其为谨，虽佗皆如是。服虔曰：作马字下四而为五，建上书奏，误作四。庆为太仆，御出，上问车中几马，庆策数马，举手曰：四马。孔安国曰：讷，迟钝也。其余触类而长，所致非一。同归殊途，或文或质。周易曰：引而伸之，触类而长之。又曰：天下同归而殊途，一致而百虑。礼记曰：虞、夏之质，殷、周之文，至矣。总中和以统物，咸日用而不失。礼记曰：乐者，天地之命，中和之纪。周易曰：百姓日用而不知。其感人动物，盖亦弘矣！礼记曰：乐其感人深。
　　于时也，金石寝声，匏竹屏气。孔安国曰：屏，除也。王豹辍讴，狄牙丧味。孟子，淳于髡曰：昔王豹处淇，而河西善讴。说文曰：讴，齐歌也。淮南子曰：淄、渑之水合，狄牙尝而知之。天吴踊跃于重渊，王乔披云而下坠。山海经曰：朝阳之谷，有神名曰天吴，是为水伯，其形首足尾并人面而色青。楚辞曰：譬若王乔之乘云兮，载赤霄而凌太清。舞鸑鷟于庭阶，游女飘焉而来萃。说文曰：鸑鷟，凤属，神鸟也。国语曰：周文王时，鸑鷟鸣于岐山。韩诗曰：汉有游女，不可求思。薛君曰：游女，汉神也，言汉神时见，不可求而得之。列女传曰：游女，汉水神。郑大夫交甫于汉皋见之。聘之橘柚。张衡南都赋曰：游女弄珠于汉皋之曲。感天地以致和，况蚑行之众类。礼记曰：圣人作乐以应天，制礼以应地，此则乐者天之和也。洞箫赋曰：蟋蟀蚸蠖，蚑行喘息，垂喙?转，瞪瞢忘食。说文曰：蚑，行也，凡生之类行皆曰蚑。嘉斯器之懿茂，咏兹文以自慰。永服御而不厌，信古今之所贵。懿，美也。傅毅雅琴赋曰：明仁义以厉己，故永御而密亲。
　　乱曰：愔愔琴德，不可测兮。刘向雅琴赋曰；游予心以广观，且德乐之愔愔。韩诗曰：愔愔，和悦貌。声类曰：和静貌。体清心远，邈难极兮。良质美手，遇今世兮。纷纶翕响，冠众艺兮。识音者希，孰能珍兮。古诗曰：不惜歌者苦，但伤知音希。能尽雅琴，唯至人兮。贾逵曰：唯，独也。
文选考异
琴赋注「尸子曰」下至「故谓之琴」：袁本、茶陵本无此四十九字。
注「说文曰猒」下至「会意字也」：袁本、茶陵本无此十二字。
注「而不悯」：袁本、茶陵本「悯」作「闷」，下有「也」字。
注「淮南子曰」下至「礼义废」：袁本、茶陵本无此十三字。
似元不解音声览其旨趣：袁本、茶陵本云善作「音声者览」。案：此少者字，或尤本脱耳。
注「桓谭新论曰」下至「琴德最优」：袁本、茶陵本无此十三字。
注「史记曰」下至「堪为琴」：袁本、茶陵本无此十六字。
注「谓包含」下至「光明也」：袁本、茶陵本无此十五字。
注「又曰」下至「视物黄也」：袁本、茶陵本无此十七字。
</div>
    <div class="pagination">
<a href="文选详注_page42.html">上一页</a><span>...</span><a href="文选详注_page38.html">38</a><a href="文选详注_page39.html">39</a><a href="文选详注_page40.html">40</a><a href="文选详注_page41.html">41</a><a href="文选详注_page42.html">42</a><span class="current-page">43</span><a href="文选详注_page44.html">44</a><a href="文选详注_page45.html">45</a><a href="文选详注_page46.html">46</a><a href="文选详注_page47.html">47</a><a href="文选详注_page48.html">48</a><span>...</span><a href="文选详注_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
