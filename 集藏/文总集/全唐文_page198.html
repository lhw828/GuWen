<!DOCTYPE html>
<html>
<head>
    <meta charset="UTF-8">
    <title>全唐文 - 第 198 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 198 页/共 603 页</h1>
    <div class="content">    ○招素上人弹琴简
    仆乍脱尘鞅，来就泉石。左右坟史，时自舒卷，颇觉思虑斗然一清。禺俟挥弦，写我佳况。
    ○兵部起请露布文
    天地之心，无不覆载；乌鼠之性，自私巢穴。国家非徒疆理其地，臣妾其人，思欲一车书，混声教，变毒螫之俗，为理义之乡。伏惟皇帝陛下大道先天，至德冠古，武功则我有七德，文教则舞於两阶。亿兆广尧封之时，郡县加禹服之外。而犬戎小鬼，蜗角偷安，动摇远边，遮汉使之路；胁从小国，绝藩臣之礼。四镇节度使高仙芝等，虔奉圣策，肃将天诛，因识匿之且憎，寻勃律之旧好。暨诸胡国，悉会王师，万里风驰，六军电扫。毡裘之长，思响风以无阶；毳幕之人，惟涂地而可获。遂通重译，罔不来庭，实赖圣谋，曷惟帝力！无攻不克，百蛮皆归於计中；无远不宾，万方若在於宇下。臣等不胜喜庆之至。
    ○暮春太师左右丞相诸公於韦氏逍遥谷宴集序
    山有姑射，人盖方外；海有蓬瀛，地非宇下。逍遥谷天都近者，王官有之。不废大伦，存乎小隐。谠崆峒而身拖朱绂，朝承明而暮宿青霭，故可尚也。先天之君，俾人在宥，欢心格於上帝，喜气降为阳春。时则有若太子太师徐国公、左丞相稷山公、右丞相始兴公、少师宜阳公、少保崔公、特进邓公、吏部尚书武都公、礼部尚书杜公、宾客王公，黼衣方领，垂珥笔，诏有不名，命无下拜。熙天工者，坐而论道；典邦教者，官司其方，相与察天地之和、人神之泰。听於朝则赓颂矣，问於野则雅歌矣。乃曰：猗哉至理之代也！吾徒可以酒合宴乐，考击钟鼓，退於彤庭，撰辰择地，右班剑，骖六驺，画轮载毂，羽幢先路，以诣夫逍遥谷焉。神皋藉其绿草，骊山启於朱户。渭之美竹，鲁之嘉树。□出於栋，水环其室。灞陵下连乎菜地，新丰半入於家林。馆层巅，槛侧迳，师古节俭，惟新丹垩。岩谷先曙，羲和不能信其时；芳卉（一作卉木）後春，勾芒不能一其令。桃（一作花）迳窈窕，蘅皋涟漪，（一作超忽）骖御延伫於丛薄，玉升降於苍翠。於是外仆告次，兽人献鲜，樽以大，烹用五鼎。木器拥肿，即天姿以为饰；沼毛蘩，在山羞而可荐。伶人在位，曼姬始，齐瑟慷慨於座右，赵舞襄回於白□。衮旒松风，珠翠烟露，日在汜，群山夕岚。犹且濯缨清歌，据梧高咏，与松乔为伍，是羲皇上人。且三代之後而其君帝舜，九服之内而其俗华胥。上客则冠冕巢由，主人则弟兄元恺。是四美同乎一时，废而不书，罪在司礼。窃思（一作贤）楚傅，常诣茅堂之居；仰谢右军，忽序兰亭之事。荩不获命，岂曰能贤？
    ○洛阳郑少府与两省遗补宴韦司户南亭序
    惟帝克辟，惟股肱克左右，庶绩允，有司多暇，举无违德，孰献其可？虽列侍丹陛，而罕伏青蒲，摅怀致馆。灞陵南望，曲江左转，登一级而杜如近，尽三休而天地始大。凝气向晦，苍苍寒木，式与汝歌，多酌我酒。墨客既序，亲当兽炭，膳夫交驰，娄奏鲜食。夫含德之厚，与时偕化。拂衣为放，则野人於小隐之中；束带而朝，则君子於大夫之後，何轨辙一境、是非外物哉？且骑有羁绁（一作勒），徒有次舍，可以永日，可以继夜。客非诗人之徒欤？奚其嘿也！
    ○送高判官从军赴河西序
    今上合大道以抚荒外，振长策以驭宇内。故左言返踵，穿胸沸唇。膺腾白波，骤输碧之贡；腥阻赤坂，传致紫琥之琛。辫名王，养马於下厩；结去帝，献珠於小臣。而犬戎不识，蜗角自大。偷安九服之外，谓天诛罕及；自绝所国之後，而王祭不供。天子按剑，谋臣切齿，思以赤山为城，青海为堑，尽平其地，悉虏其人。而上将有哥舒大夫者，名盖四方，身长八尺，眼如紫石棱，须如猬毛磔。指而百蛮不守，叱咤而万人俱废。{髟不}{髟而}奋髯，哮吼如虎，裂眦大怒，磨牙欲吞。不待成师，固将身先士卒；常思尽敌，不以贼遗君父。矢集月窟，剑斩天骄，蹴昆仑使西倒，缚呼韩令北面。岂直赵人祭其东门，匈奴不敢南牧而已？开府之日，辟书始下。以为踊跃用兵，健将之事；意气跨马，侠少之能。盖欲谋夫起予，哲士俾我，歼黠虏以无类，举外国如拾遗。待夷门而不食，置广武於上座，始得我高子焉。高子读书五车，运筹百胜。慷慨谋议，折天口之是非；指画山川，知地形之要害。尝著《七发》，曹王慕义；每奏一篇，汉文称善。缘情之制，独步当时，主人横挑而有馀，墨客仰攻而不下。公卿籍甚，遍交欢於五侯；孙吴暗合，将建功於万里。徵以露版，召见甘泉，衣短後之衣，带具之剑。象弧服，鞭弭，目无先零，气射西旅。苍头宿将，持汉节以临戎；白面书生，坐胡床而破贼。然孤峰远戍，黄云千里，严城落日而闭，铁骑升山而出。胡笳咽於塞下，画角发於军中，亦可悲也。迟子之献凯□台，奏事宣室，紫绶曳地，金印如斗，列居东第，位为通侯。旧友拜尘，群公书币，祁大夫老矣，武安侯问乎？
    ○送李补阙充河西支度营田判官序
    汉张右掖，以备左衽，西遮孔道，北护居延。然犬戎夜猎於山外，匈奴射雕於塞下，岁或有之。我散骑常侍曰王公，勇能尽敌，礼可用兵，读黄石书，杀白马将。入备顾问，载以乘舆副车；出命专征，赐以内栈文马。将军幕府，请命介於本朝；天子琐闱，辍谏官以从事。补阙李公，家世龙门，词场虎步，五经在笥，一言蔽诗。广屯田之蓄，度长府之羡，以赡边人，以弱敌国。然後驰檄识匿，略地昆仑。使麾下骑，刃楼兰之腹；发外国兵，系郅支之颈。五单于遁逃於漠北，杂种羌不近於陇上。子之行也，不谓是乎？拜首汉庭，驱传而出，穷塞沙碛以西极，黄河混沌而东注。胡风动地，朔雁成行，拔剑登车，慷慨而别。
    ○送怀州杜参军赴京选集序
    国自有初，以节守西门者，得自召吏选客。故我常侍崔公，以贰车迎杜侯於杜陵而咨之矣。舍之门下，衣儒者之服；立於军门，说诸侯之剑。猗元帅之理也，行有贲育，铁马成群。而雄戟罕耀，角弓载，秉王者师，不邀奇功。楼庭籍甚，高冠长剑，拜命□台，在是行也。群公自出辕门，骖满路，置酒欲饮，高歌自凄。寂寥孤城，惆怆朔管，飞雪蔽野，长河始冰。吾子勉之，慷慨而别。
    ○送郓州须昌冯少府赴任序
    少年明经，试出补史，学通大义，政习前典。本之於德，辅之以才，大官大邑可也，不惟是欤？予昔仕鲁，盖尝之郓。书社万室，带以鱼山济水；旗亭千隧，杂以郑商周客。有邹人之风以厚俗，有汶阳之田以富农。齐纨在笥，河鲂登俎，一都会也。子其不宝货，不乐，不弄法，不慢官，无侮老成人，无虐孤与幼。上官奏课，轩以闻，则绣衣方领，垂珥笔。子所得也，谁敢有之？予病且惫，岁晚弥独，穷巷衡门，落日秋草。赵服过我，且东其辕。促饭中厨，子不可以蔬食；送车出郭，吾不可以徒行。屦以及门，拜於宇下，犹且抱杖延颈，送之以目，城回树转，悲其马嘶云。
    ○送郑五赴任新都序
    人前京兆，右扶风，居上谷间，与寝园接。七月之什，荡无遗风；五陵之豪，杂居其地。故有黠吏恶少，犯命干纪，政宽则以奸病人，操急则以事中吏。郑子为邑也，弦歌之化，洋溢四封；雷霆之威，单赫百里。下车按捕，尽致法焉。绣衣下帷，风俗之治。苟以文墨抵罪，除名为人，削迹於野。杜陵解印，时卖故侯之瓜；鼓泽无官，讵有公田之黍。牵衣肘见，步雪履穿，获戾由中，是贫非病。属圣朝龙銮辂，登封告成之事毕；苍玉黄琮，郊天祀地之礼备。天下无事，海内安，尽登仁寿之域，犹下哀怜之诏。万方有罪，与之更新；百寮失职，使复其位。降邑宰为舆尉，从馆墨而解褐。龙星始见，马首欲西。绅先生，居多结友；诸曹列署，且有同时。时工部侍郎萧公，词翰之宗，德义之府。弱年筮仕，一命联官於奉常；几日左迁，六人同罪於外郡。ぷ金盛业，克传丞相文儒；万石高风，弥重故人宾客。赋诗宠别，赠言诫行，骑登栈道，馆於板屋。剑门中断，蜀国满於二川；铜梁下临，巴江入於万井。黄鹂欲语，夏木成阴，悲哉此时，相送千里。
    ○送从弟惟祥宰海陵序
    天子若曰：咨尔三事百辟，寇贼奸宄，震惊朕师。其举吏二千石至墨绶，予将大命於朝，以抚方夏。群从曰惟祥，旧有令闻，克奉成宪，往践乃职，无恫於人。狱货非宝，农食滋硕，浮于淮泗，浩然天波。海潮喷於乾坤，江城入於泱漭。彼有美锦，尔尝操刀，学古入官，倚法为吏。上官奏课，国将大选尔劳。勉哉行乎！唱予和汝。
    ○荐福寺光师房花药诗序
    心舍於有无，眼界於色空，皆幻也，离亦幻也。至人者，不舍幻，而过於色空有无之际。故目可尘也，而心未始同；心不世也，而身未尝物。物方酌我於无垠之域，亦已殆矣。上人顺阴阳之动，与劳侣而作，在双树之道场，以众花为佛事。天上海外，异卉奇药，《齐谐》未识，伯益未知者。地始载於兹，人始闻於我。琼蕤滋蔓，侵回阶而欲上；宝庭尽芜，当露井而不合。群艳耀日，众香同风。开敷次第，连九冬之月；种类若干，多四天所雨。至用杨枝，已开贝叶。高阁闻钟，升堂觐佛，右绕七匝，却坐一面。则流芳忽起，杂英乱飞，焚香不俟於ヤ檀，散花奚取於优钵。漆园傲吏，著书以ㄗ稗为言；莲座大仙，说法开药草之品。道无不在，物何足忘？故歌之咏之者，吾愈见其嘿也。
    ○冬笋记
    会心者行，表行者祥，故行藏於密，而祥发於外，欲人不知，不可得也。夫孝於人为和德，其应为阳气。笋阳物也，而以阴出，斯其效欤？重冰闭地，密雪滔天，而绿箨包生，不日盈尺。公之家执德庇人，仗义藩国，忘身於王室，不家於朱户。公世载盛德，人文冠冕，又天姿大贤，庭训括羽之日，诸季式亦克用训。我尔身也，共被为疏，礼庇身焉，御侮无所。花萼煜煜，烂其盈门；兄弟怡怡，穆然映女。且孝有上和下睦之难，尊贤容众之难，厚人薄已之难，自家刑国之难，加行之以忠信，文之以礼乐，斯其大者远者！况承顺颜色乎？况温清枕席乎？如果，故天高听卑，神鉴孔明。不然，笋曷为出哉？视诸故府，则昔之人亦以孝致斯瑞也。
    ○赞佛文
    窃以真如妙宰，具十方而无成；涅般至功，满四生而不度。故无边大照，不照得空有之深；万法偕行，无行为满足之地。惟兹化佛，即具三身；不舍凡夫，本无五蕴。实藉津梁法相，脱落尘容，始於度门，渐於空舍。然後金刚道後，为三界太师；王毫光相，得一生补处。左散骑常侍摄御史中丞崔公第十五娘子，於多劫来，植众德本；以般若力，生菩提家。含哺则外荤膻，胜衣而斥珠翠。教从半字，便会圣言；戏则翦花，而为佛事。常侍公顷以入朝天阙，上简帝心，虽功在於生人，深辞拜命；愿赏延於爱女，密启出家。白法宿修，紫书方降，即令某月日，敬对三世诸佛，十方贤圣，稽首合掌，奉诏落。久清三业，素成菩萨之心；新下双鬟，如见如来之顶。绮襦方解，树神献无价之衣；香饭当消，天王持众宝之钵。惟娘子舍诸珍宝，涂彼戒香，在微尘中，见亿佛刹，如献珠顷，具六神通。伏愿以度人设斋功德，上奉皇帝圣寿无疆。记椿树以为年，土宇无垠；包莲花而为界，又用庄严。常侍公出为法将，入拜台臣，身在百官之中，心超十地之上。夫人以文殊智，本是法王，在普贤心，长为佛母。郎君娘子等，住诫性为孝顺，用（阙）德为道场，将遍众生之慈，回同一子之想。又愿普同法界，尽及有情，共此胜因，俱登圣果。
    ○西方净土变画赞（并序）
    法身无对，非东西也；净土无所，离空有也。若依佛慧，既洗涤於六尘；未舍法求，厌如幻於三有。故大雄以不思议力，开方便门，我心犹疑，未认宝藏。商人既倦，且息化城，究境达於无生，因地从於有相。西方净土变者，左常侍摄御史中丞崔公夫人李氏奉为亡考故某官中祥之所作也。夫人门为士族之先，道为梵行之首。大师继踵，望尘而理印；命妇盈朝，闻风而素履。心王自在，万有皆如；顶法真空，一乘不立。以示见故，菩萨为胜夫人；同解脱因，天女赞维摩长者。陟岵何至？哀哀。顺有漏法，泣血以居。念罔极恩，灭性非报，惟兹十力所护，岂与百身之赎？不宝缨络，资於绘素，图极乐国，象无上乐。法王安详，圣众围绕。湛然不动，疑过於往来；寂尔无闻，若离於言说。林分宝树，七重绕於香城；衣奉天花，六时散於金地。迦陵欲语，曼ヌ未落，众善普会，诸相具美。于是竭诚稽首，陨涕焚香，愿立功德，以备梯航。得彼佛身，常以慈悲为女；存乎法性，还在菩提之家。偈曰：
    稽首十方大导师，能於一法见多法。以种种相导群生，其心本来无所动。稽首无边法性海，功德无量不思议。於已不色等无碍，不住有无亦不舍。我今深达真实空，知此色相体清净。愿以西方为导首，往生极乐性自在。
    ○绣如意轮像赞（并序）
    寂等於空，非心量德，如则不动，离意识界。实无所住，常遍群生，不舍有为，悬超万行。法性如是，岂可说邪？如意轮者，观世音菩萨陀罗尼三昧门。现方便於幻眼，六臂色身；以究竟为佛心，一体真相。随念即藏，乃无缘之慈；应度而来，斯不共之力。众生如意，菩萨何心？崇通寺尼无疑、道登等，贵族出家，梵筵上首。久积净业，三世皆空；长在道场，一乘自立。亡兄故河南少尹，虽明世典，深达实相，以不二法，处於百（一作上）官。花萼相连，恩深女弟；ヤ檀旧绕，望绝仁兄。虽曰如梦，无宁丧我。烦恼性净，示有同凡之悲；菩提路空，强为助道之相。选伎惟洁，底功加敬，针锋线缕，日就月将。五彩相宣，千光欲发，金莲捧足，宝珠垂髻。原夫审像於净心，成形於纤手。珊瑚掌内，疑现不动如来；频婆口中，同乎无法可说。焚香赞叹，散花瞻仰。有情苦业，灭而不生；无上法轮，转而恒寂。愿以此福，冥用庄严。乃为偈曰：
    菩萨神力不思议，能以一身遍一切。常转法轮无所转，众生随念得解脱。色即是空非空有，是故以色像观音。愿以净斯六趣福，回向过去不可得。
    ○给事中窦绍为亡弟故驸马都尉於孝义寺浮图画西方阿弥陀变赞（并序）
    《易》曰“游魂为变”，《传》曰“魂气则无不之”，固知神明更生矣。辅之以道，则变为妙身，之於乐土。大觉曰圣，离妄曰性，克修其业，以正其命。得无法者，即六尘为净域；系有相者，凭十念以往生。西方变者，给事中窦绍敬为亡弟故驸马都尉某官之所画也。天伦之爱，加人数等，悲让佞而无所，痛殒身而莫赎。（阙）倾无长之工，不平分於我生，将厚贷於泉路。尚兹绘事，涤彼染业，宝树成列，金砂自映。迦陵欲语，曼陀未落，坠此中年，登乎上品。池莲宝座，将逾棠棣之荣；水鸟法音，当悟之力。赞曰：
    生因妄念，没有遗识。凭化而迁，转身不息。将免六趣，惟兹十力。哀此仁兄，友于後生。不知世界，毕意经营。傍熏获悟，自性当成。
    ○为相国王公紫芝木瓜赞（并序）
    孝悌之至，通於神明，天为之降和，地为之嘉植。发书占之，推理可得。何者？人心本於元气，元气被於造物，心善者气应，气应者物美。故呈祥於鱼鸟，或发挥於草木，示神明之阴骘，与天地之嘉会。今中书侍郎相公先生左丞府君，沈潜上德，遐尚绝轨，江海漭沆，婴孩杏坛。高门长轨，隐几含素，盖凤凰之高逝，薄龙虎之逶迤。积有淳德，诞敷馀庆。而我相公生而英姿，河目海口，量与太素，而无端倪。应会神速动若发括，事遣理尽，澹然虚空，亦犹太清，□无处所。重元之旨，达而有馀奥；太白之明，漫而不及理。文可以经邦训俗，武可以保大定功。故天子咨之，以布元化。昔者高堂既阒，扇枕无所。呕血长号，礼不能制其哭泣之度；终身巨痛，时无以加其霜露之惕。攻甘食淡，寝苫枕块，泪少於血，骨馀於形。风唳起而裂其心，鸟悲鸣而感其哭。俄而紫芝生栋，叶若（一作华成）仙人之盖，色夺齐侯之衣。又有木瓜在林，味若楚王之萍，大如安期之枣。枯木无生物之理，而布滋蔓；时果有常分之形，而硕大殊尤。邻里骇之，郡县闻之，公泣而不敢言，州司遽表以献。或曰：“因心而致，人之祥也。”或曰：“率土所生，国之瑞也。”有识君子曰：“至孝所感，物为人之祥；大贤佐时，人为国之瑞。二物者，虽感曩时之纯至，亦符今日之崇高也。”公尤不敢当，归美於今上，以为震位先兆，孝备动天。至乾元二年，乃画图以进。诏报曰：芝草者，延寿之徵也；木瓜者，投报之应也。盖至诚所感，有开必先。朕与卿道契云龙，义同水石，位崇台衮，寄重股肱。故得嘉瑞荐臻，灵物昭格，君臣同德，区宇克宁。览其进图，可为嘉应，请宣付史馆者。既依史策，亦藏书府。赞曰：
    紫芝三秀，则生於梁。木瓜一实，其大盈筐。嘉应荐至，其故何祥？哀哀孝思，涟涟泣血。终身致毁，每恸将绝。□为裴回，风为惨切。依仁据德，移孝为忠。经目尽理，任心便公。其道橐，虚而不穷。公位先兆，圣人斯睹。赐以诏书，藏之秘府。邦家之光，哀荣终古。
    ○皇甫岳写真赞
    有道者古，其神则清。双眸朗畅，四气和平。长江月影，太华松声。周而不器，独也难名。且未婚嫁，犹寄簪缨。烧丹药就，辟谷将成。□溪之下，法本无生。
    ○裴右丞写真赞
    澹尔清德，居然素风。气和容众，心静如空。智以穷理，才包至公。大盗振骇，群臣困蒙。忘身徇节，历险能通。仁者之勇，义无失忠。凝情取象，惟雅则同。粉绘不及，清明在躬。麟阁之上，其谁比崇？
    ○奉和圣制圣赐宰臣连珠词五首应制
    臣闻大明驭，天地同符；间气佐时，君臣协德。故千年圣主，唐帝抚其宝图；七德诸侯，周公为之元老。
    臣闻有其才者效其职，重其任者竭其能。故乐播大风，乃能调四气；身骑列宿，於是运三光。
    臣闻先天不违，德合於上；事君尽力，功济於下。故君臣同体於大道，庶人以康。亿兆宅心於至仁，万邦乃固。
    臣闻形之端者，影必随焉；声之善专利号，响必应焉。故偃武修文，皇天降之善气。薄赋省役，后土报以丰年。
    臣闻宣至理者文，悬之於日月；表圣言者字，动之以烟□。故虞舜作歌，徒施於典策；伏羲画卦，未类於昭回。
    ●卷三百二十六
    ☆王维（三）
    ○故右豹韬卫长史赐丹州刺史任君神道碑
    君讳某，字某。其先奚仲之後，於商为上卿，世有功烈於诸侯，氏则任郁为著族。後有官於京兆者，子孙因家焉，今为万年县人也。远祖某，汉河东太守；曾祖某，周清河太守，光复旧职，异世而同符。祖某，隋梁州南郑县令；父某，皇石州离石县令，不坠象贤，一门而二凫舄。皆为政以德，遗爱在人。能高其门，必有兴者，虽不当代，果生达人。君离石府君之第某子也，膺一贤之期，锺累叶之善。忠孝自得，禀乎天姿，诗礼辅成，润以庭训。文含四始，雕虫之技附庸；武有七德，啼猿之术居外。明经者皓首，弱岁成儒；达法者腐{辰肉}，端居晓吏。以乡贡明经擢第，解褐益州新都尉。居无何，丁母忧。庐以长号，泪少於血，杖而後起，骨馀於形。弹琴不成，从先王之礼；捧筐便恸，有终身之哀。服阕，授左金吾卫兵曹参军，转左卫录事参军，又迁右豹韬卫长史。王乐为用，率武夫以城；人爱其才，称君子之为卫。方将冠章甫之冠，衣逢掖之衣，奏议□台，论政赤墀。一见天子，必为之前席；三说大臣，必为之解印。若端委以相六合，尽宅心於帝庭；授钺以董八蛮，可传首於魏阙。然後挂冠东郡，拂衣五湖，高蹈烟虹，笑谢组。天命不，沮我良策。春秋若干，以某年月日，寝疾卒於永兴里第。某年月日，葬於京兆神禾原，礼也。嗣子曰某，善继先志，克成厥家，多艺多才，安英实选。匪（阙）实宝，十城之价；不以力闻，万夫之敌。命同御座，汉帝以恩待故人；超将中军，先轸以才登元帅。以某年月日从驾竭五陵，天子若曰：“自古明王因心，以孝待人，由已以施物，故休戚共，忧乐同也。其赠羽林将军任某父拿持节丹州诸军事丹州刺史。”敬其事则命以始，宠其身以及其亲。明主所以尽心，忠臣所以尽力。故羊舌职悦是赏也，陈力异代，官成圣朝。修文下泉，名在天爵。前贤阴德，虽贻庆於後昆；嗣子扬名，乃大显於先父。养则致乐，没而有称。昔也为士，享唯将军之食；今则典邦，葬亦诸侯之礼。皇帝命之，太史书之，报昊天之恩，曾举世未有。岂与夫手树行贾，躬庐长松，负土成坟，佣身以葬，匹夫之孝，同年而语哉？君少有大略，长而能贤，安於仁，乐於善，厚生以俭，守智以愚。视事所及，笔研盈庭，其力文也，容膝之外；图书满屋，其嗜学也。八体之能，右军曾未知翰；五弦之妙，中散何擅於琴。以礼庇身，以清守官，惟邦之彦，惟国之翰。夫人河东裴氏，始以某为光禄也，封河东郡君。及是，又赠河东郡太君。子之忠，由母之教，母以子贵，不亦宜乎？司文者执简以往，刊石旌德。其词曰：
    薛侯之裔兮，代济其美，不陨其名。是生硕德兮为世作程，忠不、孝不福兮早谢休名。身为士兮子为卿，大将羽林兮统天兵。天子宠兮为崇荣，赠我武符兮赐我专城。青松寂寂兮昼无人声，狗不吠兮鸡不鸣。苍茫千古兮孰云旌，赖孝子兮扬音英。
    ○大唐故临汝郡太守赠秘书监京兆韦公神道碑铭
    坑七族而不顾，赴五鼎而如归，犭旬千载之名，轻一朝之命，烈士之勇也。隐身流涕，狱急不见，南冠而絷，逊词以免，北风忽起，刎颈送君，智士之勇也。种族其家，则废先君之嗣；戮辱及室，则累天子之姻。非苟免以全其生，思得当有以报汉，弃身为饵，亻免首入橐，伪就以乱其谋，佯愚以折其僭。谢安伺桓温之亟，蔡邕制董卓之邪，然後吞药自裁，呕血而死，仁者之勇；夫子为之。公讳斌，字某，京兆杜陵人也。昔豕韦氏主盟於商，後扶阳侯重世相汉。高祖孝宽，周大司空郧国公；曾祖津，陵州刺史寿光县男；祖琬，成州刺史；父安石，左仆射郇国公，谥文贞，并勋德茂著，史牒详焉。公即文贞公之仲子也。初以宰相子，弁髦署吏，抱拜授封。加朝散大夫，封平乐郡公，累拜某官。丁文贞公忧，又丁某国夫人忧。无容顾礼，殆不胜丧，终身之痛，历稔犹毁。幼无童心，长积纯气，抱其天素，立於人纪。先圣微言，宿儒未辨，贯穿精义，总括旁说。文言蔚於舆表，笔态乇於力外。《子虚》、《上林》，敢云雄似；《黄庭》、《团扇》，方议雁行。鹤{敝毛}乏姿，羊车夺映。会选公婿，诏婚王室，天家耀，独任素风。时论胜踊，宜在右职，乃拜中书舍人。动翔凤之咏，启迪古诗；下流水之书，敦崇雅诰。转太常少卿。六宗九奏，悉具其仪；天神地，可得而礼。俄入觐，累贬巴陵太守，稍迁寿春太守，又迁临汝太守。其理务教训，其政尚宽简。谓其叙在六官，又践三事。畴咨帝载，必歌九功之德；式和人则，必复三代之英。天子避其用亲，奸臣恶其异已。冯衍竟废，扬雄不迁，抑古人而有之，何夫子之命也？逆贼安禄山，吠尧之犬，驱彼六骡；凭武之狐，犹威百兽。藉天子之宠，称天子之官，徵天子之兵，逆天子之命。始反幽蓟，稍逼温洛，云诛君侧，尚惑人心。列郡无备，百司安堵，变折冲为贼矣，兼法令而盗之。将逃者已落彀中，谢病者先之死地。密布罗网，遥施陷，举足便趺，奋飞即挂。智不能自谋，勇无所致力。贼使其骑，劫之以兵，署之以职，以孥为质，遣吏挟行。公溃其腹心，候其间隙，义覆元恶，以雪大耻。呜呼！上京既骇，法驾大迁。天地不仁，谷洛方斗，凿齿入骨，磨牙食人。君子为投槛之犭爰，小臣若丧家之狗。伪疾将遁，以猜见囚，久饮不入者一旬，秽溺不离者十月。白刃临者四至，赤棒守者五人，刀环筑口，戟枝义颈，缚送贼庭。实赖天幸，上帝不降罪疾，逆贼恫在身，无暇戮人，自忧为厉。公哀予微节，私予以诚，推食饭我，致馆休我。毕今日欢，泣数行下，示予佩，斫手长吁。座客更衣，附耳而语，指其心曰：“积愤攻中，流痛成疾，猬不见戮专车之骨，枭枕鼓之头。焚骸四衢，然脐三日，见子而死，知予此心。”言之明日而卒，某年月日绝於洛阳某之私第。以某月日返葬於某原，礼也。皇帝中兴，悲怜其意，下诏[B14A]美，赠秘书监，天下之人谓之赏不失德矣。公敦穆孝友，明允笃诚，高居化源，濡迹物轨。元昆曰陟，伯与仲居，爱之欲无方，视之若不足。薄其私而厚其室，抑谦已而让其名。故有灵芝耸盖，嘉木连理，时人以为孝悌之祥，而公昆季谦而不以闻。维稚弱之契，晚年弥笃。吾实知之能言者，乃为铭曰：（铭亡）
    ○裴仆射齐州遗爱碑
    夫为政以德，必世而後仁；齐人以刑，苟免而无耻。则刑禁者难久，百年安可胜残；德化者效迟，三载如何考绩。刑以助德，猛以济宽，期月政成，成而不朽者，惟公能之。公名耀卿，字涣之，河东闻喜人也。益为帝虞，实相帝舜，非子其胄，而邑诸裴。在汉者为水衡，在魏者守代郡。十三代祖徽，魏益、豫、雍、衮、徐五州刺史、兰陵武公，源於大贤，派以俊德，世济其美，不陨其名矣。曾祖正，隋散骑常侍、长平郡赞理。祖，皇朝洛南、南郑二县令。著族斯茂，衣冠未敢争雄；继世皆贤，英彦无出其右。故有常侍县君，递辉迭英。父守真，太常博士、判驾部夏官员外、今上楚王府谘议参军、、宁二州刺史，赠晋、衮、沂三州刺史。文儒之宗伯，礼乐之本源。藉业虽曰承家，复始由乎种德。再典大郡，二为仙郎，举十大夫，是则是学攵。且年不及寿，而位未称德。朝多其能，殁而独赠。公则晋州之第三子也，语而能文，有识便知。为儿则量过黄，未仕而心在在苍生。伯达试经，子炎应诏，古之人也，我不後之。八岁神童举，试《毛诗》、《尚书》、《论语》及第。解褐补秘书省校书郎，历睿宗安国相王府曲签。东观载笔，班固名香；西园赋咏，刘桢气逸。转国子主簿、检校詹事府丞。学识宜在儒林，风度雅膺储き。河南府士曹参军、考功员外郎。公府屈廊庙之才，曹无留事；仙郎明黜陟之法，野无遗贤。右司、兵部二郎中、长安县令。其在含香，一台推妙，以之制锦，四海是仪。公之断狱也，必原情以定罪，不阿意以侮法，是以小失天旨。出为此州刺史，公推善於国，不称无罪，思利於人，志其屈已。戮豪右以惩恶，一至无刑；旌孝弟以劝善，洪惟见德。然後务材训农，通商惠工，敬教劝学，授方任能。行之一年，郡乃大理。襁负而至，何忧乎荡析之人？路不拾遗，何畏乎穿窬之盗？既富之矣，汲黯奚取於开仓？使无讼乎，仲由何施其折狱？居无何，诏封东岳，关东列郡，颇当驰道。至於牺牲玉帛，资粮扉屡，其或不供，为有司所劾，敛，非天子之意。丰省之度，多不得中，故二千石有不能受事於宰旅者矣。季孙请鲁视邾、滕，涛涂恐师出陈、郑，抑为是也。公尽事君之心，且曰从人之欲。万斯箱之粟，兹乃如京；百执事之人，於我乎馆。四封之境，二为帝庭；一郡之赋，再粒天下。士卒林会，马牛谷量，皆投足获安，端拱取给，无虞燥湿，不畏寇盗。草莽之中，用能便其体；羁纟曳之外，无所劳其力。天朝中贵，持权用事。厚为之礼，则生我羽毛；小不如意，则成是贝锦。公享有常牢，觌无私币。冒货贿者，我以为仇；淫刍荛者，吾所能御。至於急宣中旨，暴征庶物，或命嘉蔬，先春当荐，锡贡珍果，非土所生。举是一隅，其从千计，皆曾不旋踵，若取诸怀，又不知其备预之所以然也。谓饩牢竭矣，而家用馀粮；谓疲劳甚矣，而人有馀力。岂非积年之储，用之有度；终身之逸，使之有时？不然，班责艺事，轻重以列，我视子男之国，而倍公侯之征。今日之事，我为上也。大驾还都，分遣中丞蒋钦绪，御史刘日政、宋等巡按，皆嘉公之能，奏课第一。公未受赏，朝而归藩。天灾流行，河水决溢。蝗虫避境，虽马棱之化能然；洪水滔天，固帝尧之时且尔。高岸萃以云断，平郊豁其地裂。喷薄雷吼，冲融天回。百姓巢居，主客有其家室；五稼波殄，沼毛荒於畎亩。公急人之虞，分帝之忧，御衣假寐，对案辍食，不候驾而星迈，不入门而雨行。议是防也，至则平板干，具糇粮，揆形略趾，量功命日。而赤岸成谷，白涛亘山，虽有吕梁之人，尽下淇园之竹，无能为也。乃有坏防之馀，冲波且尽，仅在而危同累卵，将坠而间不容。公暴露其上，为人请命，风伯屏气以迁迹，阳侯整波而退舍。又王尊至诚，未足加也。然後下密楗，褰长茭，土篑□积，金锤电散。公亲巡而抚之，慰而勉之。千夫毕饭，始就饮食；一人未息，不归蘧庐。惰者发愤，以跞勤，懦者自强以齐壮。成之不日，金是峨峨。下截重泉，上可方轨，北河回其竹箭，东郡郁为桑田。先是朝廷除公宣州刺史，公惜九仞之垂成，恐众心之或怠，怀丝纶之诏，密金玉之音，率负薪而益勤，亲执扑而弥励。既成，乃发书示之。皆舍畚攀辕，废歌成泣，泪ㄝ济袂，泽阴鲁郊。哀哀号呼，不崇朝而达四境。噫！公之视人也如子，人之去公也如父，宜其升闻於天，司我五教。公之富人也以简，简则不扰，而人得肄其业，非富欤？公之爱吏也以严，严则畏威，而吏不陷於罪，非爱欤？是其大旨也。至若沛郡谓为神明，淮阳谢其清净。尊经於学校，鲁风载儒；加信于儿童，齐人不诈。明闲视听，其察奸也无；，晓习文法，於决事乎何有。六义之制，文在於斯；五车之书，学半於我。其为身计，保乎忠贞；将为孙谋，贻以清白。熊轼之贵，子弟夷於平人；龙门则高，宾客不遗下士。非礼不动，出言有章。语曰：“恺悌君子，人之父母。”其是之谓乎？维也不才，尝备官属，公之行事，岂不然乎？维实知之，维能言之。况夫妇男女思我遗爱者，金咏成风；耆艾人吏，愿颂清德者，道路如市。则王[B14A]所讲，奚斯之颂，美政盛德，缀词之士，固未尝阙如也。维敢拒之哉？颂曰：童子何知兮公迈成人，大不必佳兮公德日新。天生德於公兮遗此下民，天子命我兮守兹东郡。人调公以谪去兮不能致训，公曾不私已兮政声益振。惟岁十月兮帝封岱宗，千乘万骑兮行幸山东。小郡之赋兮再粒万邦，丰不盈俭不陋兮公之举也得中。河为不道兮离常流以毒，不用一牲兮不沈一王。身当中流兮冯夷感而避贤，敕阳侯兮使却走夫洪涟。板筑既具兮薪又属，庶人欣以就役兮高岸崛起於深谷。人降邱宅土兮桑田郁以载绿，行无五马兮食不载味。惠恤鳏寡兮威黠吏，公之德兮曾无与二。人思遗爱兮泪淫淫，岁久不衰兮至今。性与天道吾不得闻兮，志其小者近者兮已是过人之德音。
    ○京兆尹张公德政碑
    □从龙，风从虎，气应也；圣人作，贤人辅，德同也。君臣同德，天地通气，以康九有，以遂万类。惟皇御极二十载，光格四表，至於海隅日出，越小大邦，蛮貊师长，罔不钦於成宪，以承天休。然天子犹日省三揖（一作接）列辟，日听万方舆颂，惧人有未化，贤有未登。故攵仄陋兼乎十等，选宗室及乎九族，任事以观材，积时以观行，乃得我贤京兆焉。夫就兆号为难理，清净病於不给，刀笔拘於守文。或以软弱废，或以贼杀劾，把宿负浅为丈夫，用钩距盖非长者。我则异於是，大道难名，大理无法。闭关於任数，巧算不能知；坚壁於画一，善政不能下。摧宿豪如草，无愠色；视大权如历块，无傲容。百司之务（一作吏）总以奇而得正，（一作总一德以咸服）；五方之人，杂异教而同理。受命之始，先声已振，黠吏恶少，闻风改行。及乎鸣驺诣府，登堂坐定，县尹掾史，以次上谒。守正之人其气高，含章之人其词大。见容色而闻号令，小人戚而君子泰。日者栎阳男子，闾里为豪，借客报仇，聚人为盗。或白日手刃，或黄尘袖椎。政宽则以身先诸偷，操急则以事中长吏。贰过不已，万计自脱。公命吏缚之，立死铃下，於是人入ウ室，若遇大宾焉。前年不登，人太甚，野无遗秉，路有委骨。天子不忍征於不粒，赋於无衣，六军从卫，以临东诸侯，息关中也。帝曰：“咨！天其降威，人罔畏罪。台恐寇盗乃邑，矧曰荡析离居。惟尔克济，抚兹方夏（一作西土）。”公拜稽首，思塞休命，布慈惠之政；不以利淫，振雷霆之威。其或宥过，饔人减双鸡之膳，圉人省五马之秣。陶不献服，圬不冥馆，自身已往，振廪同食。虽人烟不动，道堇相望，不思滥以苟生，咸守教以就死，是不可能也。先是王公或专南山之利，司农涸昆明之池，收赤岸泽，将为田以便官，至是悉奏罢之。舟鲛衡麓之守废，蒲荷薪蒸之产入，自郊徂邑，室有鱼飧。斩阴伐阳，市多山木，人得以赡。唯泾有防，比岁多决，近县疲於力役，他山匮於度材。公命刮朽壤，填巨石，办大木，去编营。其始告劳，乃终有庆。匠石日减功万，藏史日省钱亿。农始竟耒，女始安织。於是台背黄发之老曰：“我有田畴，钟秉其亩；我有子弟，颜闵其行。乡党以睦，失其独；道路有礼，汰无与争。酒先养老，贿不问吏。既无犬吠，亦无奸人。临年馀资，幸蒙惠化，其曷以臻兹？”君子曰：“此天子至公，内举不避亲，锡汝明尹，张公之力也。”夫公於国为外戚，於帝为外弟。重组累印，珥香貂者七叶；奉车驸马，乘朱轮者十人。胜衣则绮襦纨，通籍则玉墀青琐。动则两骖如舞，坐则五鼎成列。文轩楚制，素女赵舞，而公俨兮其若客，澹兮其无味。心在四教，语称七德，目视六籍，口诵九歌。怀君子令德之忠，保诗人锡类之孝。悌有过於共被，慈有逾於含食。恶衣以居，公服不敢降也；屈体下士，王网不敢替也。协二姓之好以正人伦，旁无嬖御；分一人之忧以审官政，下多英杰。若夫皇帝敬问之诏，御札自书；天王命赐之衣，上宫所制。劳勤则中使接武，计议则走马来朝。岂惟众臣重其经术，为吏杂以儒雅而已？且公之（一有德字）升闻於天，非一朝一夕之渐也，亦以称职於累官，著声於所在。其丞秘书也，阙文遗简，多在大家，深为子孙之藏，密有缄之固。公不惮权贵，或抵或诱，尽归天阁，官书备焉。其牧郢也，人有不若德，戮之不为暴；人有不保居，抚之不为谄。存者考其事壮其食以畜之，行者缉其宫艺其树以待之。此邦之人既优，他邦之人又重（一作至）焉。未盈一岁，遂增万户。其守汾也，仍岁大旱，郡祠介推，虽屡舞仟仟，而灵应未若。公命束取火，伐树薪，酾酒而祝曰：“有功於人，祀为明神；无德而禄，祸亦覆饣束。自绛以来，人实祀子。纯牺大璧不敢爱，必以荐也，童男季女不敢黩，必以敬也。神既靡答，人将安仰？若亭午而雨，则树其鹭羽，执此も毛。不然者，火燎将至，天铄地，灵衣且为煨烬，丰屋将为茂草。尔其图之。”言未结而□兴，拜未而则雨降。周於阖境，不入他郡，虽封疆咫尺，而彼竭我盈。嘻！若记能事，载盛德，渭川之竹不足简，终南之木不足轴。夫训人至於礼义曰德，安人免於阽危曰功。功德者，上赏於上，下颂於下。长老孜孜，愿刊於石，以予学於旧史，来即我谋。且维与人编户，与人为伍，与人出入，与人言语，知风俗之淳，识政化之源本。属词丑文，书事盖实。词曰：
    五代相韩，七叶侍汉。及我圣朝，亦生邦翰。大道无形，贞蛊以干。含章不耀，在割能断。情伪万端，吾道一贯。帝选贤尹，无以易张。金印紫绶，京兆之良。佩我鸣玉，冠我两梁。天子休命，拜手以将。宽而爱人，立灭暴强。明明天子，哀此南亩。将息西人，遂觐东后。我教我训，我镇我守。茫茫三秦，则罔糊口。守死以义，徇生不苟。王曰外弟，视人不佻。何以宠之？手书以诏。何以问之？赐衣而朝。俾人华胥，致君帝尧。刻石作颂，永世弥昭。
    ○魏郡太守河北采访处置使上党苗公德政碑
    五方殊俗，魏风婉而其人舒；九土异宜，冀田壤而其赋错。前政有宽猛之异，时令有班艺之差。非夫酌旧典於可行，启新图於必当；多方而不失正，一贯而或从权。曲成便人，大抵厚俗，选众而举，非公而谁？公先自吏部侍郎出为安康郡太守，某载月日，诏以公为魏郡太守河北道采访处置使。公讳晋卿，字元辅，潞州壶关人也。其出处本末，奕世冠冕，国史家牒详焉。凡邦伯到官，诏使按部，或闭阁思政，或下车作威。或劾吏为明，或移书示禁。公异於是，可略而言。公素号贤（一作鲜）明，积有治行。宿讼不决之务，馀地割分；疑狱自诬之枉，容光立照，故陋其思政也。安全长吏，不逐老丞，成就诸生，先教小吏，道德齐礼，有耻且格，故鄙其作威也。谢亭长之问，劳野次之贤，吏悉谓为神明，人不隐其毫，故无事劾吏也。列郡共职，清节销其过求；诸曹报簿，直笔破其污诋，故不待移书也。山东古之七雄，河北有其四国，地方数千里，人盖亿万计。献子三叹之馈，滋无旧德；平原十日之饮，顾有遗风。朱亥袖椎，豪雄扼腕；曹王拂局，轻薄为心。奢泰拟都护之堂，迟缓学邯郸之步。公抑末计（一作技）而敦本，斥浮食以归业。督课八政，择良吏以遣行；讲求六籍，置学官於便坐。於是横经左塾，力穑先畴，尽业农桑，大兴庠序。家知礼义，更式段子之庐，户有京坻，增修史起之庙。业台歌舞成市，邺郡帝王旧都。ㄚ服靓妆，挟筑ㄢ屣，淇上留客，河间数钱。公课其组之庸，开其婚嫁之节。冶容绝四方之袖，织室致五匹之工。刑於上官，训及处子。郑声卫乐，共弃师襄；赵带燕裾，思齐漆室。渔阳骑客，奏报本朝；是海楼船，连漕绝域。郊迎馆给，不敢淫其刍荛；水路陆衢，尽若安於枕席。某载月日，诏赐紫袍玉带、金鱼袋衣若干副。方伯十联，赖其澄清之辔；天子七命，赐以安吉之衣。缇油屏车，玺书增秩，未是过也。胜残之化既成，观俗之风允穆，优游无事，学宦思归。况乎父母之邦，迫婴儿之国。表请拜扫，有诏许焉。预约守宰，幸无侦候，至郡则投刺上谒，至邑则舍车而徒。展礼先茔，椎心泣血，回趋长老，稽颡绪言。宗人族姻，姑党侄行，觌以重币，筐篚遍於里闾；享有加牢，牛酒溢於衢陌。朱轩驷马，耀於衡门；紫绶双龟，出入编户。苏公佩印，始归乡时尽欢；疏傅散金，不与子孙为计。迨乎将去，仍以馀资，一里置社，备养生送死之具；一乡置校，开说礼敦诗之本。相如衣锦，且飞大汉檄书；买臣怀绶，不德长安厩吏。故使巴蜀太守，负弩前驱；会稽守丞，引章下拜。此盖恨不礼於他日，思释憾於故乡。是轻桑梓之人，适骋斗筲之志。岂若公自心而至，率礼无违；来悦去思，推才降体？平阳传舍，不许望尘；山阴吏卒，讵闻治道？富贵还乡，荣之至也；扬名显亲，孝之终也。凡百君子，无一至焉。
    公当九伯之官，兼八使之任。深总之体，不求於无虞；（阙六字）於草窃。政成德举，风动神行。顷有勋臣，旁典属郡，曩者风□际会，攀附腾骧，贪天之功，以为已力。谓国不忘，尚嘉乃勋，宋父宣骄，条侯倨贵。当关常从，横恣不法，帷帐狗马，僭侈逾制。公劾之则重伤国恩，置之则大废邦典，於是喻以祸福，告之话言。昔有不爱赵城，将蹈沧海；既尊汉室，愿遂赤松。功成不居，道家所韪。至於析分组，跨壤连州，怀四术而自疑，见九重而失望。或冤家上变，司败受辞，朝享膏梁，宁知狱吏；暮成菹醢，遍赐诸侯。难恃白马之盟，徒思黄犬之乐。雕墙峻宇，万乘犹惮十愆；紫衣狐裘，一朝而数三罪。虽嫌绛、灌等列，不逾梁、楚为墟。於是翕肩振惊，折节受教，杜门谢绝宾客，终身不紊纪纲。以宽服人，实在有德。厥有挟左道，飞讹言，南国青珠之符，东海赤刀之术。分风送客，割水饮人，伪辨而纳之於邪，善诱而济之以恶。户外多保汝之屦，恐为乱阶；门前无长者之车，知其惑众。公奉诛首恶，悉宥面从，丕蔽要囚，惟良折狱。议事以制，不徵於书，副至仁之纳隍，用轻典於平国。刑期不滥，人乃大安，奏课计功，天下小察。责吏以实，则举其不矜；欲人自新，则贳其宿负。官以德举，政以礼成。至於赏善劝能，正源端本，齐风变鲁，盖以悉礼名儒；晋盗奔秦，岂俟多诛恶少？纳贡献赋，则惟恐居後；酬庸命赏，则义不敢先。布以圣恩，奉宣明主之诏；问其理状，对用议曹之言。邦家之光，其斯谓矣。年若干，秀才擢第。应制举，第若干等。授某官，历某官。若夫明眸白皙，玉润珠耀，美秀备於仪形，风流发於言笑。行之方也，留如守司；智之圆也，速若发括。量包群有，思入无间。坏壁古文，曲台遗礼，淮王九师之《易》，汉氏三家之《诗》。传癖书淫，鹰扬学府，比文园入室之武，同丞相登科之策。奏甚平谳，诗穷绮靡，研燔纸贵，虎视词林。尝《奉和圣制雨中春望诗》云：“雨後山川光正发，□端花柳意无穷。”又《奉和行幸诗》云：“接仗风□动，迎军鸟兽舞。”时人以为鲍参军、谢吏部为更生云。某年月日，诏除公河东太守兼采访使。官吏百姓等或守阙乞留，或遮道更借，泪增时雨，思结仁风。亲爱之深，讳名而号为父；歌咏不足，取姓以命其儿。公既去官，多历年所，人思愈甚，共立生祠。异邑居而瓦合，无契约而の至。恐不预於聚财，惧不任乎输力。棠树勿翦，何如审像图形；桐乡置祠，岂比耳闻身及？以此观德，何德之深？仍建丰碑，立於祠宇。匍匐千里，前後百辈，求缀词之客，为颂备之文。维也窃比老农，不知旧史，众心所至，难抑与於舆人；予病未能，不获已於求我。乃为颂曰：
    禹别九州，汉分八使。实惟方伯，且曰连帅。建节乘轺，观风察吏。山东河北，全赵大魏。授方任能，惟名与器。盖非其才，孰享斯位？天子命我，导扬皇风。敬教劝学，通商惠工。法去太甚，政贵得中。守丞老病，小吏童蒙。督邮不遂，博士成功。遂安贤者，大启儒宫。四国之馀，一都之会。平原旧俗，信陵遗态。博塞以游，椎埋为害。丛台淇水，燕裾赵带。淳化旁属，贞风ㄈ载。劈纩卷绡，横经秉耒。清节峻邈，硕量宏深。投书置水，酹酒捐金。树德滋蔓，持刑不淫。讹言免坐，倨贵怀音。绣衣罢斧，墨绶停琴。既此时雨，当闻作霖。申哀松柏，展敬桑梓。伏谒公门，徒行故里。椎心马鬣，启颡鲵齿。身纡紫绶，礼及童稚。帝赐黄金，尽於筐篚。社养宗人，学招邑子。能事具举，令问允穆。玺书改印，缇油转毂。壁挂胡床，舍留官犊。人吏老幼，涕泗号哭。颂德丰碑，图形华屋。阅实数美，移晷更仆。
    ●卷三百二十七
    ☆王维（四）
    ○大荐福寺大德道光禅师塔铭
    禅师讳道光，本姓李，绵州巴西人。其先有特有流，若实有蜀，盖子孙为民。大父怀节，隐峨嵋山，行无辙迹。其季父荣，为道士，有文知名。禅师幼孤，在诸儿，其神独不偶。家颇苦乏绝，元诣乡校，见周孔书，曰：“世教耳。”誓苦行求佛道，入山林，割肉施鸟兽，炼指烧臂，入般舟道场百日。昼夜经行，遇五台宝鉴禅师。曰：“吾周行天下，未有如尔可教。”遂密授顿教，得解脱知见。舍空不域，即动无联，不观摄见，顺有离觉。毛端族举佛刹，掌上断置世界。不睹非咎，应度方知，得其门者寡。故道俗之烦而息化城，指尽谓穷性海而已（上有阙文）。焉足知恒沙德用，法界真有哉？春秋五十二，凡三十二夏，以大唐开元二十七年五月二十三日，入般涅於荐福僧坊。门人明空等建塔於长安城南毕原，人天会葬，涕泗如雨。禅师之不可得法如此，其世行遗教，如一切贤圣。维十年座下，俯伏受教，欲以毫末度量虚空，无有是处，志其舍利所在而已。铭曰：
    呜呼人天尊，全身舍利在毕原。
    ○六祖能禅师碑铭
    无有可舍，是达有源；无空可住，是知空本。离寂非动，乘化用常，在百法而无得，周万物而不殆。鼓海师，不知菩提之行；散花天女，能变声闻之身。则知法本不生，因心起见，见无可取，法则常如。世之至人，有证於此。得无漏不尽漏，度有为非无为者，其惟我曹溪禅师乎！禅师俗姓卢氏，某郡某县人也。名是虚假，不生族姓之家；法无中边，不居华夏之地。善习表於儿戏，利根发於童心。不私其身，臭味於耕桑之侣；苟适其道，膻行於蛮貊之乡。年若干，事黄梅忍大师。愿竭其力，即安於井臼；素刳其心，获悟於ㄗ稗。每大师登座，学众盈庭，中有三乘之根，共听一音之法，禅师默然受教，曾不起予；退省其私，回超无我。其有犹怀渴鹿之想，尚求飞鸟之迹，香饭未消，弊衣仍覆。皆曰升堂入室，测海窥天，谓得黄帝之珠，堪受法王之印。大师心知独得，谦而不呜。天何言哉，圣与仁岂敢；子曰赐也，吾与汝弗如。临终，遂密授以祖师袈裟，而谓之曰：“物忌独贤，人恶出已。吾且死矣，汝其行乎！”禅师遂怀宝迷邦，销声异域。众生为净土，杂居止於编人；世事是度门，混农商於劳侣。如此积十六载，南海有印宗法师讲《涅经》，禅师听於座下，因问大义，质以真乘。既不能酬，翻从请益，乃叹曰：“化身菩萨，在此色身。肉眼凡夫，愿开慧眼。”遂领其（一作徒）属，尽诣禅居，奉为挂衣，亲自削。於是大兴法雨，普洒客尘，乃教人以忍曰：“忍者无生，方得无我。始成於初发心，以为教首；至於定无所入，慧无所依。大身过於十方，本觉超於三世。根尘不灭，非色灭空，行愿无成，既凡成圣。举足下足，长在道场，是心是情，同归性海。”商人告倦，自息化城；穷子无疑，直开宝藏。其有不植德本，难入顿门，妄系空花之狂，曾非慧日之咎。常叹曰：“七宝布施，等恒河沙；亿劫修行，尽大地墨。不如无为之运，无碍之慈，宏济四生，大庇三有。”既而道德遍覆，名声普闻。泉馆卉服之人，去圣历劫；涂身穿耳之国，航海穷年。皆愿拭目於龙象之姿，忘身於鲸鲵之口；骈立於户外，趺坐於床前。林是ヤ檀，更无杂树；花惟エ葡，不嗅馀香。皆以实归，多离妄执。九重延想，万里骣诚，思布以奉迎，愿义手而作礼。则天太后、孝和皇帝并敕书劝谕，徵赴京城。禅师子牟之心，敢忘凤阙；远公之足，不过虎溪。固以此辞。竟不奉诏，遂送百衲袈裟，及钱帛等供养。天王厚礼，献玉衣於幻人；女后宿因，施金钱於化佛。尚德贵物，异代同符。至某载月日，忽谓门人曰：“吾将行矣。”俄而异香满室，白虹属地，饭食讫而敷坐，沐浴毕而更衣。弹指不留，水流灯舀，金身永谢，薪尽火灭。山崩川竭，鸟哭猿啼，诸人唱言，人无眼目，列郡恸哭，世且空虚。某月日，迁神於曹溪，安座於某所。择吉祥之地，不待青鸟；变功德之林，皆成白鹤。呜呼！大师至性淳一，天姿贞素，百福成相，众妙会心。经行宴息，皆在正受；谭笑语言，曾无戏论。故能五天重迹，百越稽首。修也雄虺，毒螫之气销；跳殳弯弓，猜悍之风变。畋渔悉罢，蛊知非。多绝膻腥，效桑门之食；悉弃罟网，袭稻田之衣。永惟浮图之法，实助皇王之化。弟子曰神会，遇师於晚景，闻道於中年，广量出於凡心，利智逾於宿学。虽末後供，乐最上乘。先师所明，有类献珠之愿（一作顾）；世人未识，犹多抱玉之悲。谓余知道，以颂见托。偈曰：
    五蕴本空，六尘非有。众生倒计，不知正受。莲花承足，杨枝生肘。苟离身心，孰为休咎？（其一）至人达观，与佛齐功。无心舍有，何处依空？不著三界，徒劳八风，以兹利智，遂与宗通。（其二）愍彼偏方，不闻正法。俯同恶类，将兴善业。教忍断嗔，修慈舍猎。世界一花，祖宗六叶。（其三）大开宝藏，明示衣珠。本源常在，妄辙遂殊。过动不动，离俱不俱。吾道如是，道岂非吾？（其四）道遍四生，常依六趣。有漏圣智，无义章句。六十二种，一百八喻。悉无所得，应如是住。（其五）
    ○大唐大安国寺故大德净觉师塔铭
    光宅真空，心王之四履；建功无旱，法将之万胜。故大块群籁，无弦出法化之声；恒沙众形（阙二字），为宝严之色。至如六师兆乱，四谛徂征，开甘露狭小之门，出臭烟朽故之宅。踞宝床而摇白拂，徐诱草；沃金瓶而紧素缯，遂登莲座。足使天口雄辩，刮语烧书；河目大儒，掊仁击义。斯为究竟，孰不归依？禅师法名净觉，俗姓韦氏，孝和皇帝庶人之弟也。中宗之时，後宫用事，女谒寝盛，主柄潜移。戚里之亲，同分组；属籍之外，亦绾银黄。况乎天伦，将议封拜，促上方令铸印，命尚书使备策。诘朝而五土开国，信宿而驷马朝天。禅师叹曰：“昔我大师，尚以菩提释位；今我小子，欲以恩泽为侯。仁远乎哉？行之即是。”裂裳裹足以宵遁，乞食糊口以兼行。入太行山，削受具，寻某禅师故兰若居焉。猛虎舐足，毒蛇熏体，山神献果，天女散花。澹尔宴安，曾无喜惧，先有涸泉枯柏，至是布叶跳波。东魏神泉，应焚香而忽涌，北天众果，候飞锡而还生。禅枝必复之徵，法水再兴之象。闻东京有颐大师，乃脱履户前，抠衣座下。天资义性，半字敌於多闻；宿植圣胎，一瞬超於累劫。九次第定，乘风□而不留；三解脱门，揭日月而常照。雪山童子，不顾芭蕉之身；□地比邱，欲成甘蔗之种。大师委运，遂广化缘，海澄而龙额珠明，雷震而象牙花发。外家公主，长跪献衣；荐绅先生，却行拥。乞言於无说，请益於又损。天池杯水，遍含秋月之辉；草叶树根，皆г宿雨之润。不窥世内，门人与宣父中分；不受人爵，廪食与封君相比。至於律仪细行，周密护持；经典深宗，毫剖析。穷其二翼，即入佛乘；趣得一毛，亦成僧宝。於是同凡现疾，处顺将终。忽谓众人，有疑皆问，我於是夜，当入无馀。开口万言，音和水鸟；踊身七树，光映天人。如出行，泯然趺坐。以某载月日，归大寂灭。某月日，迁神於少陵原赤谷兰若。香油细ふ，用以茶毗，合璧连珠，为之葬具。城门至於谷口，幡盖相连；法侣之与都人，缟素相半。叩膺拔，洒水坌尘。升堂入室之徒，数逾七十；破山澍海之哭，声振三千。则有僧某乙、尼某乙、故惠庄某氏某郡主、贤者某乙等，各在众中，共为上首。或行如白雪，或名亚红莲；或为胜夫人，或称毗邪居士。二空法外，何处进求？七觉分中，谁当决释？犹衣舍利，冀获菩提，身塔不出虎溪，泪碑有同羊岘。表心成相，相非离於真如；叙德以言，言岂著於文字。乃为铭曰：
    小三千界，後五百年。空乘玉牒，莫睹金仙。无量义处，如来之禅。皆同目论，谁契心传？（其一）弟在人间，姊归凤阙。去日留训，别时翦。累赐金钱，将加印绂。忽尔宵遁，终然两绝。（其二）救头学道，里足寻师。一花宝树，八水香池。戒生忍草，定长禅枝。不疑少父，更似婴儿。（其三）既立胜幡，并摧邪网。利眼金翅，圆身宝掌。巧撮死龙，能调老象。魔种败坏，圣胎长养。（其四）四生灭度，五阴虚空。无说无意，非异非同。此身何处？彼岸成功。当观水月，莫怨松风。（其五）
    ○大唐吴兴郡别驾前荆州大都督府长史山南东道采访使京兆尹韩公墓志铭
    呜呼！谓天未丧斯文，宣尼去鲁而无禄；谓天果辅有德，乐毅去燕而不归。夫子处顺而终，穆伯犹毁以请。饰棺置境，返葬於周。公讳朝宗，字某。本出昌黎，今为京兆人也。其先或元衮赤舄，介圭觐王，朱缨绿，执讯擒敌。周末诸侯，相王始启宜阳；汉初功臣，定封亦荒岱郡。曾祖讳伦，左卫率，赐爵长山县男。祖某，隐居不仕。父讳思复，御史大夫太子宾客，进封长山县伯。Т世者名高善卷、黔娄，事君者位至倪宽、卜式。公即长山府君之长子也，神言有公侯之徵，儿戏陈俎豆之法，学成孙叔，状类皋繇。年若干，应文以经国举甲科，试右拾遗。天禄校文，献子□之赋；马生骤谏，称公高之官。拜监察御史、兵部员外郎。埋轮宪府，奏记劾大将军；赐笔礼闱，董戎从小司马。转度支郎中，除给事中。度钱谷之盈虚，以均九赋；执制诏之可否，以辨五书。置五令於水源，丰国财於天府。寻知吏部选事。兴废继绝，不遏前人之光；选贤授能，必当庶尹之任。旌平淑慝，御以清通，除许州刺史、荆州大都督府长史、山南采访使，坐南阳令贬洪州都督，迁蒲州刺史。所履之官，政皆尢异，黜陟使奏课第一，徵为京兆尹。外家公主，敢纵苍头庐儿；黠吏恶少，自擒赭衣偷长。耻用钩距得情，好以春秋辅义。奏事尽成律令，为吏饰以文儒。上悦其醇，方委以政。顷坐营谷口别业贬高平太守，又坐长安令有罪贬吴兴郡别驾。诸葛田园，未启明主；华阴倾巧，卒败名儒。天宝九载六月二十一日，寝疾薨於官舍，享年六十有五。暨国家推五运之纪，接千岁之统，开释天地，与之更始。宥万方之未昭苏，叙百官之丧职秩。苟有位者，咸得与焉，而公冥然不及见也。虚蒙大赍，重以为哀。夫人河东柳氏，父某，某官。言妃齐侯，实惟宋子，人传夫人之礼，家有大家之书。以开元五年六月五日，先公而卒。至是以天宝十载十月二十四日，合陪於蓝田白鹿原长山公先茔，礼也。长子曰某官，居忧而卒。次子某，前殿中侍御史，贬晋陵郡司户。次子某等，倚庐野次，方衔枕由之哀；舆榇归来，尚抱长沙之痛。公子之输力王室，公之纪勋太常，言於国竭情无私，理於家陈信无愧。降年不永，非命而何？志则有由，或题季子之墓；宅不改卜，素有滕公之铭。铭曰：
    帝周发之苗裔兮，受介圭以建侯。中裂土以分晋兮，又王韩以（阙二字）。纷吾既有此内美兮，（阙一字）忠信以为乘。登麒麟兮事刂白虎，冠獬豸兮奋苍鹰。朝含香兮礼闱，夕青琐兮黄扉。方天公兮密启，建出牧兮高麾。俄入守兮京兆，赐黄金兮披皂衣。捐余佩兮江中，隐思君兮不可穷。歌泰山兮不返，梦济洹兮遂空。素车兮逶迟，宛乡关兮故时。望国门兮不入，到泰山兮不知。瞻旧域兮松楸，平原夕兮素愁。魂兮归来，江南不可以久留。
    ○故任城县尉裴府君墓志铭
    天宝二年正月十二日，唐故鲁郡任城县尉河东裴府君卒於西京新昌坊私第，享年三十九。呜呼哀哉！君讳回，字玉温，河东闻喜人也。曾祖宏泰，皇雍州录事参军，赠上党长史。祖思义，皇侍御史、吏部员外、左司郎中、户部、吏部侍郎、河东郡太守、晋城县开国子。父攵珍，皇薛王府骑曹参军。自晋已降，世为冠族，令德不替，以至於君。夫其事亲孝，兄弟顺，与朋友信，其从政公平，而寿不中年，官才一命。慈母在堂，诸弟未仕，儿未有识，女且婴孩。妻夭於前，身殁於後，天可问邪？其若老亲何？其若季仲诸孤何？生人之悲，莫甚於是！家贫，祭以枣脯，殓以时服。以某月日，葬於凤栖原先府君之茔。呜呼！有河东裴子之墓，志之盖古有之。继後之知者，亦何有哉？铭曰：
    一死万纪，终天不复。为之奈何？哀哀恸哭。覆载至广，庶类繁育。万物方春，而就於木。
    ○工部杨尚书夫人赠太原郡夫人京兆王氏墓志铭
    夫人讳某，京兆霸城人也。晋出三家，公子尊於魏国；秦亡六国，时人谓之王家。河南则分虎临人，华阴则老熊当道。高祖德真，皇左仆射；祖九思，京兆府三原县令；父潜，河南府告成县令。大名之後，重光不替。夫人令仪淑德，发於天姿，闲礼明诗，传於世业。言成女诫，可著於缣缃；行为女师，讵资於麻，岂止弹琴吐论、诵赋吟诗而已？及乎有行，嫔於君子，事姑至孝，旁穆六姻。为母深慈，均养七子。男以无双令德，降帝子於凤楼；女则第一解空，归法王之象教。闺门之训，朝野称多。既而家列公侯，地连妃主。珠翠满座，不御采衣；方丈盈前，惟甘素食。同德大师、大照和尚睹如来之奥，昭群有之源。夫人一入空门，便蒙法印，朱帘绀，无复馀乘。龙藏宝经，悉通至义；惠用圆满，诫力坚严。药藉茹荤，虽愈疾而不受；心已久净，纵没齿而常安。以某年月日，奄归大寂於长兴里之私第。厥初寝疾，弥旷旬时，驸马上人，柴毁骨立。挥泪尝药，身不解衣；泣血持经，手不释卷。昼夜忏悔，非止六时；身命供养，宁唯七宝？御医继踵，中使重迹。魂兮不反，空焚外国之香；生也有涯，非无上天之乐。某月日，有诏追赠太原郡夫人。襄城石，增宠其荣名；翟鱼轩，空悲於象设。以某月日安厝於某原，礼也。功德之至，散花天女不留；释梵之筵，胜夫人何在？呜呼哀哉！乃为铭曰：
    天生淑德，实俾宜家。特能柔顺，深弃骄奢。讵离环佩，不御其华。（其一）妇道允谐，母仪具美。每出诫夫，停餐训子。赋掩西征，书教内史。（其二）门容高，庭列长筵。男乘翠凤，女比红莲。繁华贵里，寂寞安禅。（其三）（下阙）
    ○唐故潞州刺史王府君夫人荣国夫人墓志铭
    夫人姓卢氏，范阳人也。昔尧命伯夷典秩宗，号太常为尚父（疑）。桓、襄之际，公子食卢。卯金故人，王於大国；越石从事，官至郎中。曾祖士会（《世系表》作士绘），隋行台侍御史，祖某，皇朝奉礼郎；父某，濠、淄、邛等三州刺史。持斧衣绣，威加不法，奠玉瘗帛，举无违礼。守临淄而齐儿不诈，去临邛而蜀物尽留。夫人即府君之长女，积累世之德，锺二门之美。仪表秀整，进止详闻，不咨保傅，动由诗礼。既以士（一作七）族冠时，遂归齐大之偶。入持门户，内事舅姑，枕席温清於堂上，环逶迤於堂下。不脱簪珥，亲当汗濯，元可实於筐篚，粢盛可献於宗庙。鱼轩或驾，翟而朝，众妇於是修容，夫人专之以礼。克赞君子，累至大官；雅政清德，实多左右。潞州早世，深秉义方；母仪可则，庭训不替。女史之学，多赞大家之书；众妇之仪，尽禀夫人之法。天与盛德，不降永年；以某月日，寝疾薨於长安善和里，享年若干。以某月日，合某山原，礼也。子某，某官。淳孝之性，泣血待尽。永惟令德，固不可泯，彰示后人，乃刊於石。铭曰：
    有姜之後，或邑於卢。历代种德，示有称孤。从事文府，振辔长途。（其一）宪府持法，奉常秉礼。皇考专城，腰章郡邸。厚德重迹，重仁继体。（其二）降生哲人，其行惟。仪型众庶，门冠诸姻。齐姜宋子，敢望清尘。（其三）君子之贰，实闻高义。乃躬汗濯，先晨簪珥。穆及外亲，敬是中馈。（其四）母仪既峻，庭训载扬。子以才贵，煌煌宠章。驰晖难驻，令闻空长。（其五）寿宫既启，高堂永寂。千秋万古，山川松柏。纪德志行，继兹贞石。（其六）
    ○阳郡太守王公夫人安喜县君成氏墓志铭
    夫人字某，某郡人也。其先周成王之後。古之锡姓命氏，或以先父之职官，或因始祖之名谥。汉魏以降，史牒详焉。曾祖休宁，某官。祖某，某官，袭封常山公。贰公执帛，调护储闱；九伯剖符，典司方岳。父某，某官。汉雄右辅，实拜翁归；周命仆臣，惟兹伯ぁ。夫人即太仆府君之第二女也，世有明训，家无遗德。蕙心纨质，岂曰师成；螓首蛾眉，抑惟天与。同□降雪，常闻柳絮之诗；献岁发春，即赋椒花之颂。言事姑舅，宜其家室。寝门才辟，笄六珈而问安；击钟未，具八笾而献馈。染朱与绿，不愆公子之衣；采藻及，有甚季姜之祭。鱼轩翟，为诸侯之夫人；鸣垂环，对有国之君子。绮疏寓目，助选贤人；青帐藩身，用酬高论。善持门户，能睦族姻。诫良人之从畋，不尝原兽；训爱子之为政，遂返池鱼。言成大家之书，行为众妇之法。至於弹琴制赋，纂组攻书，具举百事之能，仍居四德之外。呜呼！降年不永，春秋五十，以某载月日，薨於长安平康里之私第。某月日，於咸阳洪渎原之先茔，礼也。不获偕老，空伤奉倩之神；未始有生，谁达庄周之理？长子濡，前某官；次子澄，某官；次曰某，某官。及女等涟涟泣血，茕茕在疚。哀缠圣善，痛七子之无依；文叙塞渊，冀九原之可识。乃为铭曰：
    齐侯之子兮卫侯之妻，肤如凝脂兮手如柔荑，奉初之嘉训兮淑德日跻。供养兮姑舅，簪珥问安兮先夜漏；制三缫兮元，具五献兮笾豆。翟兮锦衣，驾鱼轩兮来归，从如□兮满中闱。忽形沈兮影绝，夫伤神兮子泣血；悲馀泽兮犹在，怨回文兮未灭。返葬兮咸阳，寒天暮兮渭水长；嗟梧桐兮半死，无双飞兮凤凰。
    ○为崔常侍祭牙门姜将军文
    维大唐开元二十五年岁次丁丑十一月辛未朔四日甲戌，左散骑常侍河西节度副大使摄御史中丞崔公，致祭於故姜公之灵：呜呼！天子命我，建旗西门。带甲十万，铁骑□屯。横挑强胡，饮马河源。嗟尔勇健，表为牙门。牙门伊何？全齐大族。四方有事，誓死鸣毂。前有血刃，後有飞镞。其气益振，大呼驰逐。翩翩白马，象弧雕服。戈春其喉，矢注其目。呜呼！天下无事，今上好文。尔有馀勇，莫敢邀勋。腰白首，蹉跎塞□。死於裨将，谁统前军？家本秦人，灵车东骛。长天积雪，边城欲暮。麾下行哭，前旌抗路。身有宝剑，不佩而去。辕有代马，悲鸣顾。呜呼！我诫军吏，令送尔归。既素我服，亦朱其衣。黠虏未灭，壮士长辞。牢礼以祭，太息欷。尚飨。
    ○为羽林军祭武大将军文
    维年月日，将军某等，谨以清酌少牢之奠，祭於故大将军武公之灵：呜呼武公！命代出群。气盖朔方，勇冠六军。生长下国，声闻上天。天子壮之，命居北门。北门伊何？国之重寄。羽林孤儿，旄头突骑。罔不毕劝，为之元帅。帝在紫微，与君为卫。身恒披坚，手不舍锐。出乘天驷，入并东第。同官为寮，出入五世。顾我军旅，凛然遗风。一日之长，万夫之雄。身虽有极，德不可穷。呜呼！门馆苍黄，风景凄凉。枥马悲鸣，角弓不张。吊客接武，哭声满堂。呜呼！凡人有丧，匍匐斯救。况我武公，屦及其ニ。盥而抚之，含玉当受。敢不嗣事，如公之旧。
    ○为人祭李舍人文
    年月日，某以茶药之奠，祭於故舍人李公之灵：呜呼！见人多矣，未有如子。生於德门，长於贵里。名高江夏之童，貌夺河阳之美。行比颜、曾，才兼文史。含恣轻肥，抑偃纨绮。恶如涕唾，弃如尘滓。比布衣以同年，某蔬食而没齿。呜呼！深入度门，高居道源。独一静处，寂默无言。待草诫之真性，归化光之法尊。旷无净染，顿离尘根。岂期昨日分首，别离未久？万法皆空；一生何有？无馀涅，应无所受；无漏智慧，斯为不朽。予以凡情，哀哀其後。世相谓然，道心斯鬼。敢不从俗，子其无咎。
    ○为兵部祭库部王郎中文
    惟公宏量硕德，抱义戴仁。早离我见，常守吾真。朝称端士，世谓淳人。夏官之职，惟贤是寄。既节五官，兼选骑士。宿卫城，必由兹地。速应为敏，平分是贵。决遣先驰，曹无留事。呜呼！积善无庆，寝疾弥留。唐肆求马，夜壑藏舟。深悟幻境，独与道游。死而不忘，魂兮若休。呜呼！某等何幸？得备官属。泰然若春，温兮如玉。去德何永？事生何促？五情如丧，百身不赎。敬献醴牢，哀哀恸哭。尚飨！
    ○为人祭某官文
    惟公宏量硕德，寡言敏行。直而能婉，和而不竞。（阙）儒、墨为锋锷，在颜、冉之季孟。白□刑官，绣衣使者。时无冤人，路多避马。既践文昌，来司武库。冀翟车之高足，为凤池之先路。岂期位薄德崇，才远途穷？拜命之时，初一朝於北阙；移疾於外，不再入於南宫。呜呼！哀免悲笳，寒天疏木。宅不卜地，於故茔。家无馀财，敛以时服。弟难会葬，儿未及哭。其营护而奠遣，惟甥侄与姻族。某尝同官，实喜良友。仰德弥高，立言不朽。居常接膝，未忍分手。况永诀兮无期，向空筵而酾酒。尚飨！
</div>
    <div class="pagination">
<a href="全唐文_page197.html">上一页</a><span>...</span><a href="全唐文_page193.html">193</a><a href="全唐文_page194.html">194</a><a href="全唐文_page195.html">195</a><a href="全唐文_page196.html">196</a><a href="全唐文_page197.html">197</a><span class="current-page">198</span><a href="全唐文_page199.html">199</a><a href="全唐文_page200.html">200</a><a href="全唐文_page201.html">201</a><a href="全唐文_page202.html">202</a><a href="全唐文_page203.html">203</a><span>...</span><a href="全唐文_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
