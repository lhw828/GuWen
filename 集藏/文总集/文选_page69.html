<!DOCTYPE html>
<html>
 <head>
  <meta charset="utf-8"/>
  <title>
   文选 - 第 69 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 69 页/共 102 页
  </h1>
  <div class="content">
   宣德皇后令萧子显齐书曰：文安王皇后，讳宝明，琅邪临沂人也。父晔之。齐世祖为文惠太子纳后。郁林卽位，尊为皇太后，称宣德宫。梁王萧衍定京邑，迎后入宫称制，至禅位。梁王于荆州立萧颖冑为帝。进梁王为相国，封十郡为梁公。表让不受，诏断表。宣德皇后劝令受封
　　任彦升
　　宣德皇后敬问具位：言梁武，故曰具也。夫功在不赏，故庸勋之典盖阙，言功绩既高，在乎不赏，故庸勋之典，盖阙而不论。周书曰：平州之臣，功大弗赏，谄臣日贵。史记，蒯通说韩信曰：功盖天下者不赏。左氏传，富辰曰：庸勋亲亲，昵近尊贤。施侔造物，则谢德之途已寡也。言恩施既隆，侔于造物，则谢德之途已寡而不着。庄子曰：夫造物者为人。司马彪曰：造物，谓道也。魏志曰：刘廙上疏曰：物不答施于天地，而子不谢生于父母。要不得不强为之名，使荃宰有寄。言德显功高，虽无酬谢之理，要不强为酬谢之名，庶使君主之情微有所寄也。老子曰：吾强为之名曰大。楚辞曰：荃不察余之中情。王逸曰：荃，香草，以喻君也。邓析子曰：圣人逍遥一世间，宰匠万物之形。晋中兴书，孝武诏曰：诚存匪懈，治道有寄。公实天生德，齐圣广渊。班固汉书，高祖述曰：寔天生德，聪明神武。尚书曰：乃祖成汤，齐圣广渊。不改参辰而九星仰止，不易日月而二仪贞观。陆贾新语曰：尧、舜不易日月而兴，桀、纣不异星辰而亡，天道不改而人道易也。周书，王曰：余不知九星之光。周公旦曰：九星，星辰日月四时岁，是谓九星，九星九光。毛诗小雅曰：高山仰止。周易曰：易有太极，是生两仪。王肃曰：两仪，天地也。又曰：天地之道，贞观者也。在昔晦明，隐鳞戢翼。周易曰：明入地中，明夷，君子以莅众，用晦而明。王弼曰：藏明于内，乃得明也。曹植矫志诗曰：仁虎匿爪，神龙隐鳞。成公绥慰志赋曰：惟潜龙之勿用，戢鳞翼而匿景。博通羣籍，而让齿乎一卷之师；谢承后汉书曰：范丹博通羣艺。范晔后汉书曰：马续博观羣籍。杨子法言曰：一巷之市，不胜异价；一卷之书，不胜异意。一巷之市，必立之平；一卷之书，必立之师剑气凌云，而屈迹于万夫之下。魏志，段灼理邓艾曰：艾勇气凌云，士众乘势。六韬，太公曰：屈一人之下，伸万夫之上，唯圣人能焉。辩析天口，而似不能言；七略，齐田骈好谈论，故齐人为语曰：天口骈。天口者，言田骈子不可穷，其口若事天。论语曰：孔子于乡党，恂恂然似不能言者。文擅雕龙，而成輙削藁。说文曰：擅，专也。七略曰：邹赫子，齐人。齐人为之语曰：雕龙赫。赫言邹衍之术，文饰之若雕镂龙文。汉书曰：孔光时有所言，輙削草藁。如淳曰：所作起草为藁。
　　爰在弱冠，首应弓旌。礼记，二十曰弱冠。汉书，制曰：褎然为举首。左氏传曰：陈敬仲曰：诗云：翘翘车乘，招我以弓。孟子曰：夫招士以旃，大夫以旌。客游梁朝，则声华籍甚；何之元梁典曰：高祖起家齐巴陵王法曹。汉书曰：梁孝王来朝，从游说之士，相如见而说之，客游梁朝。淮南子曰：声华呕符之乐其性者，仁也。呕，纡武切。符，音抚。汉书曰：陆贾游汉庭公卿间，名声籍甚。音义，或曰：狼籍，甚盛也。荐名宰府，则延誉自高。何之元梁典曰：高祖迁仪同王俭东合祭酒。王隐晋书曰：周[王/巳]累荐名宰府。国语曰：使张老延君誉于四方。隆昌季年，勤王始着；萧子显齐书曰：郁林王卽位，改元曰隆昌，韦昭国语注曰：季，末也。左氏传曰：狐偃曰：求诸侯莫如勤王。建武惟新，缔构斯在。萧子显齐书曰：明帝卽位，改元曰建武。毛诗曰：周虽旧邦，其命惟新。魏都赋曰：有魏开国之日，缔构之初。功隆赏薄，嘉庸莫畴。陆机高祖功臣颂曰：帝畴尔庸，后嗣是膺。一马之田，介山之志愈厉；言止有一马之田，以怀让禄之志；纔居六百之秩，以秉推功之诚。管子曰：卜者，卜凶吉利害也。民之能此者，皆一马之田，一金之衣。左氏传曰：晋侯赏从亡者，介之推不言禄，禄亦不及。史记曰：文公环绵上山中而封子推，号曰介山。广雅曰：厉，高也。六百之秩，大树之号斯存。汉书曰：琅邪邴曼容养志以自修，为官不肯过六百石，輙自免去。范晔后汉书曰：冯异每止舍，诸将并坐论功，异常独屏树下，军中号曰大树将军。及拥旄司部，代马不敢南牧；何之元梁典曰：司州刺史萧诞被杀，高祖监司州。班固涿邪山祝文曰：杖节拥旄，钲人伐鼓。沈约宋书曰：明帝于南豫州之义阳郡立司州。韩诗外传曰：代马依北风。过秦论曰：胡人不敢南下而牧马。推毂樊邓，胡尘罕尝夕起。何之元梁典曰：虏主拓跋宏既退，高祖据樊城。汉书，冯唐曰：臣闻上古王者遣将也，跪而推毂，曰：阃以内，寡人制之；阃以外，将军制之。邹阳上书曰：今胡数涉河北，上覆飞鸟。苏林曰：言胡来人马之盛，扬尘上覆飞鸟。惟彼狡僮，穷凶极虐，何之元梁典曰：东卽位，媟近羣小，诛高祖兄懿、弟畅。尚书大传，微子歌曰：彼狡僮兮，不我好兮！郑玄曰：狡僮，谓纣。衣冠泯绝，礼乐崩丧。袁子曰：古者命士已上，皆有冠冕，谓之冠族之家。剧秦美新曰：弛礼崩乐，涂民耳目。
　　既而鞠旅誓众，言谋王室，何之元梁典曰：高祖密与吕僧珍谋为内伐。毛诗曰：陈师鞠旅。毛苌曰：鞠，告也。尚书曰：王明誓众士。左氏传曰：公会齐侯于洮，谋王室也。白羽一麾，黄鸟厎定。吕氏春秋曰：武王至殷，系堕，武王左释白羽，右释黄钺，免而自为系。出师颂曰：素旄一挥。鬻子曰：武王率兵车以伐纣，纣虎旅百万，阵于商郊，起自黄鸟，至于赤斧，三军之士，靡不失色。武王乃命太公把旄以麾之，纣军反走。尚书曰：震泽厎定。甲既鳞下，车亦瓦裂。尚书大传曰：武王伐纣，战于牧野，纣之卒辐分，纣之车瓦裂，纣之甲如鳞下，贺于武王。致天之届，拱揖羣后，毛诗曰：致天之届，于牧之野。典引曰：钦若上下，拱揖羣后。丰功厚利，无德而称。王命论曰：帝王之祚，必有丰功厚利积累之业。论语，孔子曰：太伯三以天下让，人无德而称焉。是以祥光揔至，休气四塞；尚书中候曰：帝尧文明，荣光出河，休气四塞。郑玄曰：休，美也。四塞，炫耀四方也。五老游河，飞星入昴。论语比考谶，仲尼曰：吾闻帝尧率舜等升首山，观河渚，乃有五老游渚。五老曰：河图将浮，龙衔玉苞，刻版题命可卷，金泥玉检封书成，知我者重瞳黄姚。视五老飞为流星，上入昴。注曰：入昴宿则复为星。元功茂勋，若斯之盛。冯衍集曰：定国家之大业，成天地之元功。刘琨劝进表曰：茂勋格乎皇天。而地狭乎四履，势卑乎九伯。左氏传，管仲曰：昔召康公命我先君太公曰：五侯九白，汝实征之。赐我先君履，东至于海，西至于河，南至于穆陵，北至于无棣。杜预曰：履，践履也。帝有恧焉，輶轩萃止。帝，宝融也。輶轩萃止，谓进封梁公之使也。汉书，哀帝诏曰：惟念德报未殊，朕甚恧焉。杨雄答刘歆书曰：常闻先代輶轩之使。毛诗曰：有鸮萃止。今遣某位某甲等，率兹百辟，人致其诚。致诚，谓请无让也。毛诗曰：百辟其刑之。长笛赋曰：致诚効志。庶匪席之旨，不远而复，梁王固让，同乎匪席之旨；百辟固请，庶王有不远而复之义也。毛诗曰：我心匪席，不可卷也。周易曰：不远复，无祇悔。
　　文选考异
　　注「要不强为酬谢之名」　案：「不」当作「必」。各本皆误。
　　注「赫言邹衍之术」　案：「赫言邹」当作「言赫修」，史记集解所引别录如此，可证也。各本皆误。
　　注「庶王有不远而复之义也」　袁本、茶陵本「王有」二字作「乎」。案：此尤校改之。
　　　教蔡邕独断曰：诸侯言曰教。
　　为宋公修张良庙教裴子野宋略曰：义熙十三年，高祖北伐，大军次留城，令修张良庙。
　　傅季友沈约宋书曰：傅亮，字季友，北地人也。博涉文史，尤善文辞。初为建威参军，稍迁至散骑常侍。后太祖收亮付廷尉，伏诛。
　　纲纪：纲纪，谓主簿也。教，主簿宣之，故曰纲纪，犹今诏书称门下也。虞预晋书，东平主簿王豹白事齐王曰：况豹虽陋，故大州之纲纪也。夫盛德不泯，义存祀典；左氏传，晋侯问于史赵曰：陈其遂亡乎？对曰：未也。臣闻盛德必百世祀，虞之世数未也。礼记曰：非此族也，不在祀典也。毛苌诗传曰：泯，灭也。微管之叹，抚事弥深。论语，子曰：管仲相桓公，霸诸侯，一匡天下，民到于今受其赐。微管仲，吾其被发左袵矣。张子房道亚黄中，照邻殆庶，周易曰：君子黄中通理，正位居体。又曰：颜氏之子，其殆庶几乎！风云玄感，蔚为帝师，周易曰：云从龙，风从虎，圣人作而万物覩。汉书曰：张良从容步游下邳圯上，有一老父出一编书，曰：读是则为王者师。又，良曰：以三寸舌为王者师。河图曰：黄石公谓张良，读此为刘帝师也。夷项定汉，大拯横流，广雅曰：夷，灭也。汉书，王追羽至阳夏，诸侯不会；用良计，诸侯皆会，围羽垓下。羽败自刭。说文曰：出溺为拯。孟子曰：洪水横流，泛滥于天下。固已参轨伊望，冠德如仁。广雅曰：轨，迹也。伊，伊尹；望，吕望也。典引曰：以冠德卓绝者，莫崇乎陶唐。论语，子曰：桓公九合诸侯，不以兵车，管仲之力也。如其仁！如其仁！若乃交神圯上，道契商洛，答宾戏曰：齐宁激声于康衢，汉良受书于邳圯，皆俟命而神交，匪词言之所信。圯上，已见谢宣远张子房诗注。袁宏三国名臣赞序曰：体分冥固，道契不坠。班固汉书赞曰：汉兴，园公、绮季、夏黄公、角里先生当秦之世，避而入商洛深山，以待天下之定也。汉书曰：上竟不易太子者，良本召此四人之力也。显默之际，窅然难究，渊流浩瀁，莫测其端矣。言其度量深大，不可测度也。孙绰桓玄城碑曰：俯仰显默之际，优游可否之间。庄子，老聃曰：而知夫道窅然难言哉！吴都赋曰：澒溶沆漾，莫测其深，莫究其广。黄石公说序曰：张良虑若源泉，深不可测也。
　　涂次旧沛，伫驾留城，汉书，沛郡有留县。又曰：张良为留侯。尔雅曰：伫，久也，谓停久也。灵庙荒顿，遗像陈昧，范晔后汉书曰：薛苞与弟子分田庐，取其荒顿者。杜预左氏传注曰：顿，坏也。夏侯湛东方朔画赞序曰：徘徊露寝，见先生之遗像。广雅曰：昧，闇也。抚事怀人，永叹寔深。毛诗曰：嗟我怀人。又曰：寤寐永叹。过大梁者，或伫想于夷门；游九京者，亦流连于随会。史记，魏有隐士曰侯嬴，年七十，家贫，为大梁夷门监者。太史公过大梁之墟，求问其所谓夷门者。夷门，城之东门。礼记曰：赵文子与叔誉观乎九京，文子曰：死者如可作也，吾谁与归？叔誉曰：其阳处父乎！文子曰：利君不忘其身，谋身不忘其友，我则随武子乎！郑玄曰：武子，士会也，食邑于随。京当为原。拟之若人，亦足以云。论语，子曰：君子哉若人！毛苌诗传曰：云，言也。可改构栋宇，修饰丹青，苹蘩行潦，以时致荐。左氏传，君子曰：苹蘩蕴藻之菜，潢污行潦之水，可荐于鬼神。抒怀古之情，存不刊之烈。广雅曰：抒，渫也。西京赋曰：慨长思而怀古。左氏传序曰：经者，不刊之书也。主者施行。
　　文选考异
　　注「纲纪谓主簿也」下至「犹今诏书称门下也」　此二十三字袁本、茶陵本无。案：此卷以下尤本增多各条，似二本因幷入五臣而删削，其尤所见异本为是矣。
　　注「周易曰云从龙风从虎圣人作而万物覩」　此十六字袁本、茶陵本无。
　　注「广雅曰轨迹也伊伊尹望吕望也」　此十三字袁本、茶陵本无。
　　注「汉良受书于邳圯」　案：「圯」当作「垠」。各本皆误。汉书作「沂」。
　　注「良本召此四人之力也」　陈云「召」，「招」误，是也。各本皆误。
　　注「寤寐永叹」　陈云「寤」，「假」误，是也。各本皆误。
　　为宋公修楚元王墓教宋公，楚元王后，故修治其墓。
　　傅季友
　　纲纪：夫褒贤崇德，千载弥光，礼纬曰：天子辟雍，所以崇有德，褒有行。郑玄礼记注曰：崇，尊也。尊本敬始，义隆自远。魏志，明帝诏曰：追本敬始，所以笃教流化。孙卿子曰：先祖者，类之本也；贵始，德之本也。楚元王积仁基德，启藩斯境；汉书曰：楚元王交，字游，高祖同父异母少弟也。汉立交为楚王，王彭城。贾子曰：君子积于仁，而民积于财，刑罚废矣。国语，太子晋曰：太上基德十五王而始平之。素风道业，作范后昆。三国名臣赞曰：素风愈鲜。习凿齿襄阳耆旧记，庞统曰：方欲兴长道业。郗正释识曰：创制作范，匪时不立。尚书曰：垂裕后昆。本支之祚，实隆鄙宗；毛诗曰：本支百世。杨修笺曰：述鄙宗之过言。遗芳余烈，奋乎百世。抱朴子曰：嵇君道云：郭有道没，则遗芳永播。春秋元命苞曰：文王积善所闰之余烈。孟子曰：闻伯夷之风者，贪夫廉，懦夫有立志，奋乎百世之下，莫不兴起也。而丘封翳然，坟茔莫翦。晋中兴书，武陵王令曰：丞相坟茔翳然，飘薄非所。感远存往，慨然永怀。李陵书曰：能不慨然？毛诗曰：维以不永怀。夫爱人怀树，甘棠且犹勿翦；毛诗曰：蔽芾甘棠，勿翦勿伐，召伯所茇。风俗通曰：召公出为二伯，止甘棠树之下，听讼决狱。后人思其德美，爱其树而不敢伐。追甄墟墓，信陵尚或不泯。郑玄尚书纬注曰：甄，表也。礼记，周酆曰：墟墓之间，未施哀于民而民哀。汉书高纪，诏曰：秦始皇守冢三十家，魏公子无忌五家。况瓜瓞所兴，开元自本者乎！毛诗曰：绵绵瓜瓞。可蠲复近墓五家，长给洒扫。便可施行。郭璞方言注曰：蠲，除也。
　　文选考异
　　注「太上基德十五王而始平之」　袁本、茶陵本无「太上」二字，「之」作「也」。案：此尤校改也。
　　注「郗正释识曰」　袁本、茶陵本「郗」作「郄」，「识」作「讥」，是也。
　　开元自本者乎　袁本、茶陵本「元」作「源」。案：此似善、五臣之异，二本不载校语，无以考之。
　　　文
　　
　　永明九年策秀才文五首
　　王元长萧子显齐书曰：王融，字符长，琅邪人。少而神明警惠，博涉有文才。晋安王版行军参军，迁中书郎。世祖疾，融欲立竟陵王子良，下廷尉，于狱赐死。
　　问秀才高第明经：朕闻神灵文思之君，聪明圣德之后，史记曰：黄帝者，生而神灵，弱而能言。尚书序曰：昔在帝尧，聪明文思。孔安国曰：言圣德之远着也。体道而不居，见善如不及。文子曰：圣人体道，反至动而无为。老子曰：圣人功成而弗居。论语，孔子曰：见善如不及，见不善如探汤。是以崆峒有顺风之请，华封致乘云之拜；庄子曰：黄帝闻广成子在崆峒之山，故往见之。广成南首而卧，黄帝顺下风膝行而进，再拜稽首而问曰：治身奈何而可以长久？广成子曰：来！吾语汝至道。又曰：尧观乎华封，华封人曰：嘻！请祝圣人寿且富，且多男子。尧皆辞曰：多男子则多惧，富则多事，寿则多辱。封人曰：天之生人，必授之职；多男子而授之职，则何惧之有？富而使人分之，则何事之有？天下有道，则与物皆昌；天下无道，则修德就闲，千岁厌世，去而上僊，乘彼白云，至于帝乡，三患莫至，身常无殃，则何辱之有？封人去之，尧随之请问，封人曰：退。然崆峒有拜，乘云为请，今不同者，盖请者必拜，故互文也。或扬旌求士，或设簴待贤，求士待贤，皆谓请其言也。管子曰：舜有告善之旌。应劭汉书注曰：旌，幡也，设之五达之道。鬻子曰：昔大禹治天下，以五声听治。为铭于笋簴曰：教寡人以道者击鼓，教寡人以义者击锺，教寡人以事者振铎，语寡人以忧者击磬，语寡人以狱者挥鼗。用能敷化一时，余烈千古。谢承后汉书序曰：阴修敷化二都，威教克平。余烈，已见上文。朕夤奉天命，恭惟永图，尔雅曰：夤，敬也。尚书曰：兹率厥典，奉若天命。又曰：慎乃俭德，惟怀永图。审听高居，载怀祗惧。六韬曰：王者之道，如龙之首，高居而远望，徐视而审听。尚书曰：予小子夙夜祗惧。虽言事必史，而象阙未箴，礼记曰：动则左史书之，言则右史书之。郑玄周礼注曰：象魏阙也。范晔后汉书曰：灵帝熹平中，有何人书朱雀阙，言公卿皆尸禄，无有忠言者。寤寐嘉猷，延伫忠实。毛诗曰：窈窕淑女，寤寐求之。尚书，尔有嘉谋嘉猷。楚辞曰：结幽兰而延伫。子大夫选名升学，利用宾王，国语曰：越王勾践曰：苟闻子大夫之言。贾逵曰：亲而近之，故曰子大夫也。礼记曰：司徒论选士之秀者，升之于学曰俊士。郑玄曰：学，大学也。周易曰：观国之光，利用宾于王。懋陈三道之要，以光四科之首，汉书，诏策晁错曰：大夫之行，当此三道。张晏曰：国体、人事，直言也。崔寔政论曰：诏书：故事三公辟召以四科取士：一曰德行高妙，志节清白；二曰学通行修，经中博士；三曰明晓法令，足以决疑，能按章覆问；四曰刚毅多略，遭事不惑，才任三辅剧县令。盐梅之和，属有望焉。尚书曰：若作和羹，尔惟盐梅。
　　又问：昔周宣惰千亩之礼，虢公纳谏；国语曰：宣王卽位，不籍千亩。虢文公谏曰：夫民之大事在农。汉文缺三推之义，贾生置言。礼记曰：躬耕帝籍，天子三推。汉书曰：文帝卽位，贾谊说上曰：一夫不耕，或受之饥；一女不织，或受之寒。上感谊言，始开籍田，躬耕以劝百姓。良以食为民天，农为政本。汉书，郦食其说汉王曰：臣闻王者以民为天，民以食为天。尚书，八政：一曰食。孔安国曰：劝农业也。汉书，文帝诏曰：农，天下大本也，民所恃以生也。金汤非粟而不守，水旱有待而无迁。汉书，蒯通说武信君曰：皆为金城汤池，不可攻也。泛胜之书曰：神农之教，虽有石城汤池，带甲百万，而无粟者，弗能守也。礼记曰：虽有凶旱水溢，民无菜色。朕式照前经，宝兹稼穑。范子计然曰：五谷者，万民之命，国之重宝也。祥正而青旗肃事，土膏而朱纮戒典。祥正、土膏，并已见东京赋。礼记曰：孟春之月，天子驾苍龙，载青旗，躬耕帝籍。又曰：昔天子为籍田千亩，冕而朱纮，躬耕秉耒。郑玄周礼注曰：朱纮，以朱组为纮。一条属两端也。将使杏花菖叶，耕获不愆；泛胜之书曰：杏始华荣，輙耕轻土、弱土；望杏花落，复耕之，輙蔺之。此谓一耕而五获。吕氏春秋曰：冬至五旬七日，菖始生。菖者，草之先者也。于是始耕。高诱曰：菖，菖蒲，水草也。清甽泠风，述遵无废。吕氏春秋，后稷曰：凡耕之道，亩欲广以平，甽欲小以清。又曰：正其行，通其风，夬必中央，师为泠风。高诱曰：泠风，和风，所以成谷也。夬，决也。必于苗中央师师然肃泠风以摇长也。而释耒佩牛，相沿莫反。盐铁论曰：儒者释耒耜而学不验之语。汉书曰：龚遂为渤海太守，民有带持刀剑者，使卖剑买牛，卖刀买犊，何为带牛佩犊。杜预左氏传注曰：沿，缘也。兼贫擅富，浸以为俗。汉书曰：兼幷之涂。李奇曰：谓大家兼役小人，富者兼役贫民。说文曰：擅，专也。风俗通曰：子不以从令为孝。后主固宜是革，浸以为俗，岂不谬哉！若爰井开制，惧惊扰愚民，汉书曰：民爰上田夫百亩，中田夫二百亩，下田夫三百亩。岁耕种者为不易上田，休一岁者为一易中田，休二岁者为再易下田，休三岁，更耕之，自爰其处。贾逵国语注曰：爰，易也。周礼曰：亩百为夫，夫三为屋，屋三为井也。舄卤可腴，恐时无史白。史记曰：史起引漳水溉田。邺民歌之曰：决漳水兮灌邺旁，终古舄卤兮生稻粱。又曰：秦中大夫白公复为秦穿泾水注渭，溉田四千余顷，因曰白渠也。兴废之术，矢陈厥谋。尚书序曰：咎繇矢厥谟。孔安国曰：矢，陈也。
　　又问：议狱缓死，大易深规。周易曰：君子以议狱缓死。敬法刑，虞书茂典。尚书虞书曰：钦哉！钦哉！惟刑之哉！自萌俗浇弛，法令滋彰，庄子曰：唐、虞始为天下，●醇散朴。许慎淮南子注曰：浇，薄也。浇与●同。老子曰：法令滋章，盗贼多有也。胏石少不寃之人，棘林多夜哭之鬼。周礼曰：胏石达穷民。郑司农曰：胏石，赤石也。穷民，天民之穷而无告者。汉书，于定国为廷尉，民自以为不寃。周礼曰：外朝之法，左九棘，孤卿大夫位焉；右九棘，公侯伯子男位焉。楚辞曰：荆棘聚而成林。春秋元命苞曰：树棘槐，听讼于其下。尚书旋玑钤曰：鬼哭山鸣。郑玄曰：鬼哭，诛无辜也。山鸣，听不聪之异也。王隐晋书，司直刘隗奏曰：怀情抱恨，虽没不亡，故有殒霜之应，夜哭之鬼。朕所以明发动容，食兴虑。毛诗曰：明发不寐。尚书曰：文王自朝至于日中，不遑暇食。伤秋荼之密网，恻夏日之严威。盐铁论曰：秦法繁于秋荼，网密于凝脂。左氏传，酆舒问于贾季曰：赵衰、赵盾孰贤？对曰：赵衰冬日之日也，赵盾夏日之日也。杜预曰：夏日可畏，冬日可爱。永念画冠，缅追刑厝。墨子曰：画衣冠，异章服，谓之戮。上世用戮而民不犯。贾逵国语注曰：缅，思貌也。纪年曰：成、康之际，天下安宁，刑措四十余年不用。徒以百锾轻科，反行季叶；尚书吕刑曰：穆王训夏赎刑，墨辟疑赦，其罚百镮。孔安国曰：六两曰镮。镮，黄铁也。张孟阳七哀诗曰：季叶丧乱起。四支重罚，爰创前古吕氏春秋曰：越王勾践曰：孤虽首足异处，四支布裂。周礼曰：司刑掌五刑之法，以丽万民之罪。墨罪五百，劓罪五百，宫罪五百，剕罪五百，杀罪五百。访游禽于绝涧，作霸秦基；韩子曰：董阏于为赵上地守，行石邑山中，深涧峭如廧，深百仞。因问其左右人曰：尝有人入此者乎？对曰：无有。婴儿，盲聋、狂勃有入此者乎？对曰：无有。牛马犬彘尝有入此者乎？对曰：无有。董阏于喟然太息曰：吾能治矣！使吾法无赦也，犹入涧之必死，则民莫敢犯，何为不治！郑玄周礼注曰：凡鸟兽未孕曰禽。史记曰：赵氏之先与秦共祖。然则以其共祖，故虽赵亦号曰秦。歌鸡鸣于阙下，称仁汉牍。班固歌诗曰：三王德弥薄，惟后用肉刑。太仓令有罪，就逮长安城。自恨身无子，困急独焭焭。小女痛父言，死者不复生。上书诣北阙，阙下歌鸡鸣。忧心摧折裂。晨风激扬声。圣汉孝文帝，恻然感至诚。百男何愤愤，不如一缇萦！列女传曰：缇萦歌鸡鸣、晨风之诗。然鸡鸣，齐诗，冀夫人及君早起而视朝。晨风，秦诗，言未见君而心忧也。二途如爽，卽用兼通，轻重二途，似如差爽；就其用也，彼此兼通。言俱济时。昌言所安，朕将亲览。尚书曰：禹拜昌言。孔安国曰：昌，当也。汉书，问董仲舒曰：靡有所隐，朕将亲览焉。
　　又问：聚人曰财，次政曰货，周易曰：何以守位？曰仁。何以聚人？曰财。尚书曰：八政，一曰食，二曰货。泉流表其不匮，贸迁通其有亡。汉书曰：货流于泉，布于布。如淳曰：流行如泉也。尚书，帝曰：贸迁有无化居。既龟贝积寝，缗襁专用，汉书曰：王莽居摄，更作金银龟贝钱布之品。寝，犹息也。汉书曰：武帝初缗钱。李斐曰：缗丝以贯钱也。管子曰：凶岁籴釜千襁。孟康汉书注曰：襁，钱贯也。世代滋多，销漏参倍。言钱之销磨缺漏，或复三分，或至一倍也。下贫无兼辰之业，中产阙洊岁之赀。周书夏箴曰：小人无兼年之食，妻子非其妻子也。班固汉史文帝赞曰：上尝欲作露台，召匠计之，直百金。曰：百金，中民十家产也。左氏传，晋洊饥。字书曰：洊，仍也。惟瘼隐，无舍矜叹。毛苌诗传曰：瘼，病也。国语，祭公谋父曰：勤恤人隐而除其害也。上帝溥临，赐朕休宝，汉书曰：上帝溥临，不异下防。命邛斜之谷，开而出铜。齐春秋曰：永明八年，蜀郡太守刘悛启上曰：南广郡界蒙山，有铜坑，掘则得铜，其利无极。上从之。且有后命，事兹镕范，左氏传曰：王使宰孔赐齐侯胙，将拜，孔曰：且有后命也，无下拜。汉书曰：释其耒耨，冶镕炊炭。应劭曰：镕，钱模也。礼记，孔子曰：然后范金合土。郑玄曰：范，铸作模器用也。充都内之金，绍圆府之职。桓子新论曰：汉宣已来，百姓赋钱，壹岁余二十万，藏于都内。汉书曰：太公为周立九府圆法。李奇曰：圆卽钱也。将继太公之职事也。但赤侧深巧学之患，榆荚难轻重之权。言今欲为钱，若赤侧则奸巧学铸，深为可患；榆荚则轻重兼用，难可准平。汉书曰：民多奸钱，而公卿请令京师铸官赤侧，一当五。如淳曰：以赤铜为其郭也。汉书曰：汉兴，以为秦钱重，难用，更令民铸榆荚钱。如淳曰：如榆荚也。国语曰：周景王将铸大钱，单穆公曰：不可。古者量赀币，权轻重，以救民。民患轻，则为之作重币以行之，于是有母权子而行，民皆得焉。若不堪重，则多作轻币而行之，亦不废重，于是乎有子权母而行。韦昭曰：重谓母，轻谓子。权，平也。若物直千二，而母当一千，则子二百，平之也。应劭曰：权其轻重也。开塞所宜，悉心以对。淮南子曰：通乎动静之机，明乎开塞之节。开塞，犹取舍也。尹文子曰：书开塞之宜，得周通之路。诗纬曰：君子息心研虑，推变见事。
　　又问：治历明时，绍迁革之运；周易曰：君子以治历明时。毛诗曰：去殷之恶，就周之德。周易曰：汤武革命。改宪勑法，审刑德之原。司马彪续汉书，永平诏曰：春秋保干图云：三百年，升历改宪。史官田太初、邓公平术，有余分一，在三百年之域，行度转差，浸以缪错，旋玑不正，文象不稽。冬至之日，日在斗二十二度，而历以为牵牛中星，先立春一日，则四分数之立春也。而以折狱、断大刑，于气已迕，用望平和随时之义，盖亦远矣。今改四分，以遵于尧，以顺孔圣奉天之文。宋均保干图注曰：三阳而阳备，备则宜改宪。宪，法也。周易曰：雷电噬嗑，先生以明罚勑法。淮南子曰：冬至为德，夏至为刑。分命显于唐官，文条炳于邹说。尚书曰：分命羲仲，宅嵎夷，曰旸谷。又曰：分命和仲，宅西，曰昧谷。邹说未详。及嵎夷废职，昧谷亏方，言司历之官废也。嵎夷、昧谷，已见上文。汉秉素祇之征，魏称黄星之验。言五德之次亡也。汉书曰：高祖夜径泽中，前有大蛇当路，高祖乃前，拔剑斩蛇。后人来至蛇所，有一老妪夜哭，人问妪何哭？妪曰：吾子，白帝子也，化为蛇当道。今者赤帝子斩之。魏志曰：初，桓帝时，有黄星见于楚、宋之分。辽东殷馗善天文，言后五十岁，当有真人起于梁、沛之间，其锋不可当。至是凡五十年，而太祖破袁绍，天下莫敌。纷争空轸，疑论无归。方言曰：轸，谓相乖戾也。朕获纂洪基，思弘至道。班固高纪述曰：纂尧之绪。尔雅曰：纂，继也。曹植魏德颂曰：武创洪基，克光厥德。尚书序曰：恢弘至道。庶令日月休征，风雨玉烛，尚书曰：休征日月之行，则有冬有夏。尔雅曰：春为青阳，夏为朱明，秋为白藏，冬为玄英。四气和谓之玉烛。克明之旨弗远，钦若之义复还。尚书曰：克明俊德。又曰：钦若昊天。于子大夫何如哉？其骊翰改色，寅丑殊建，别白书之。礼记曰：夏后氏尚黑，戎事乘骊。郑玄曰：以建寅之月为正，物生色黑。黑马曰骊。礼记曰：殷人尚白，戎事乘翰。郑玄曰：以建丑之月为正月，物生色白。翰，白色马也。汉书，董仲舒对策曰：臣前所上对，辞不别白，指不分明。
　　文选考异
　　选名升学　袁本、茶陵本「升」作「升」，是也。
　　注「礼记曰司徒」　袁本、茶陵本「曰」下有「乡论秀士」四字。案：此尤校删也。
　　注「一曰德行高妙」下至「才任三辅剧县令」　此五十二字袁本、茶陵本无。
　　良以食为民天　袁本、茶陵本「为」作「惟」，是也。
　　注「周礼曰胏石」下至「赤石也」　此十七字袁本、茶陵本无。
　　注「春秋元命苞曰树棘槐听讼于其下」　此十四子袁本、茶陵本无。
　　注「冀夫人及君早起」　袁本、茶陵本无「及君」二字。案：此尤校添也。
　　命邛斜之谷　茶陵本云五臣无「命」字。袁本云善「宝」下有「命」字。案：二本与上节接连「命」字绝句，不属此首。详其文义，仍不当有，恐但传写误衍也。
　　注「汉书曰」下至「将继太公之职事也」　此二十七字袁本、茶陵本无。
　　注「毛诗曰去殷之恶」　陈云「曰」下脱「帝迁明德郑玄笺曰天意」十字。案：所校是也，引此者注正文「迁」字。
　　注「史官田太初邓公平术」　案：「田」当作「用」，「公」字不当有。各本皆误。续汉志可证。
　　注「盖亦远矣」　袁本、茶陵本「盖亦」作「益以」。案：此尤依续汉志校改也。
　　纷争空轸　袁本、茶陵本「争」作「诤」。案：二本不着校语，无以考之。
　　注「方言曰轸」　袁本、茶陵本「轸」下有「戾」字，是也。
　　注「又曰钦若昊天」　此六字袁本、茶陵本无。
　　注「礼记曰夏后氏」下至「翰白色马也」　此六十一字袁本、茶陵本无。
　　永明十一年策秀才文五首
　　王元长
　　问秀才：朕秉箓御天，握枢临极。尚书旋玑钤曰：河图命纪也。图天地帝王终始存亡之期，录代之矩。箓与录同也。周易曰：时乘六龙以御天。易通卦验曰：遂皇氏始出握机矩。郑玄曰：遂皇，遂人也。但持斗机运转之法。春秋运斗枢曰：北斗七星，第一星天枢。论语素王受命谶曰：王者受命，布政易俗，以御八极。五辰空抚，九序未歌。尚书，咎繇曰：抚于五辰，庶绩其凝。孔安国曰：百官皆抚顺五行之时，众功皆成也。又曰：德惟善政，政在养民。水火金木土谷惟修，正德利用厚生惟和，九功惟序，九序惟歌。至于思政明台，访道宣室，管子曰：黄帝立明台之义，上观于贤也。汉书曰：文帝思贾谊，征之。至，入见，上方受厘坐宣室。上因感鬼神事，而问鬼神之本。苏林曰：宣室，未央前正室也。若坠之恻每勤，如伤之念恒轸。尚书曰：民坠涂炭。孔安国曰：若陷泥坠火。左氏传，逢滑曰：国之兴也，视人如伤。许慎淮南子注曰：轸，转也。故贫缓赋，省繇慎狱。应劭曰：繇者，役也。幸四境无虞，三秋式稔。尚书曰：四方无虞，予一人以宁。秋有三月，故曰三秋。元命苞曰：阳气数成于三，故时别三月。宋衷曰：四时皆象此类，不惟秋也。广雅曰：年稔，秋谷熟也。而多黍多稌，不兴两穗之谣；毛诗曰：丰年多黍多稌。东观汉记曰：张堪，字君游，为渔阳太守，劝民耕种，以致殷富。有百姓歌曰：桑无附枝，麦穗两歧；张君为政，乐不可支。无褐无衣，必盈七月之叹。毛诗曰：七月流火，九月授衣；无褐无衣，何以卒岁。岂布政未优，将罢民难业？毛诗曰：敷政优优，百禄是遒。周礼曰：以圜土教罢民。登尔于朝，是属宏议。汉书，诏策晁错曰：登大夫于朝，亲谕朕志。难蜀文曰：必将崇论宏义。罔弗同心，以匡厥辟。尚书曰：罔不同心，以匡乃辟。
　　又问：惟王建国，惟典命官。周礼曰：惟王建国，辨方正位。尚书尧典曰：乃命羲和。上叶星象，下符川岳。春秋汉含孳曰：故三公象五岳，九卿法河海；三公在天法三台，九卿法北斗。必待天爵具修，人纪咸事，孟子曰：仁义忠信，乐善不倦，此天爵也；公卿大夫，此人爵也。古之人修其天爵，而人爵从之。汉书，诏策公孙弘曰：天文地理，人事之纪也，子大夫习焉。公孙弘对曰：天地无私亲，顺之利起，逆之害生，此天文、地理、人事之纪也。然后沿才受职，揆务分司。尔雅曰：揆，度也。是以五正置于朱宣，下民不忒；左氏传，郯子谓昭子曰：少皡挚之立，凤鸟适至，故纪于鸟。鸟师而鸟名，五雉为五工正。河图曰：大星如虹，下流华渚，女节意，感生白帝朱宣。宋均曰：朱宣，少昊氏。郑玄孝经注曰：忒，差也。九工开于黄序，庶绩其凝。汉书，刘向上疏曰：舜命九官，济济相让，和之至也。应劭：尚书，禹作司空，弃作后稷，契作司徒，咎繇作士，垂作共工，益作虞，伯夷作秩宗，夔作典乐，龙作纳言，凡九官。皇甫谧帝王世纪曰：舜始卽真，改正朔，以土承火，色尚黄。尚书中候所谓建黄授正改朔。尚书，咎繇曰：庶绩其凝。孔安国曰：凝，成也。周官三百，汉位兼倍，礼记曰：有虞氏之官五十，夏后官百，殷官二百，周官三百。汉书曰：秦立百官，汉因循不革。自佐史至丞相，十三万三百八十五人。今云兼倍，略言之耳。历兹以降，游惰寔繁。孔丛子，赵王曰：仲尼大圣，自兹以降，世业不替。礼记曰：垂绥五寸，游惰之士。郑玄曰：惰游，罢人也。尚书曰：寔繁有徒。若闲冗毕弃，则横议无已；荀悦申鉴曰：正贪禄，省闲冗，与时消息，昭惠恤下。文颖汉书注曰：冗，散也。孟子曰：圣王不作，诸侯放恣，处士横议。冕笏不澄，则坐谈弥积。魏志，郭嘉说太祖曰：刘表坐谈客耳。何则可修？善详其对。家语，孔子曰：欲善则详。王肃曰：欲善其事，当详慎之。毛苌诗传曰：详，审也。
　　又问：昔者贤牧分陕，良守共治，公羊传曰：自陕以东，周公主之；自陕以西，召公主之。袁焕与曹植书曰：召公与周公俱受分陕之任。汉书曰：孝宣躬亲万机，励精为治，常称曰：与我共治者，其唯良二千石乎！下邑必树其风，一乡可以为绩。论语曰：子之武城，闻弦歌之声。郑玄曰：武城，鲁之下邑。尚书曰：章善瘅恶，树之风声。一乡，谓桐乡也。汉书曰：朱邑为桐乡啬夫，廉平不苛。及死，子葬之桐乡，人为邑起冢立祠。至有旦抚鸣琴，日置醇酒，吕氏春秋曰：宓子贱治单父，弹琴，身不下堂而单父治。汉书曰：曹参代萧何为相国，日夜饮酒。卿大夫以下吏及宾客，见参不事事，来者皆欲有言。至者，参輙饮以醇酒，度之欲有言，复饮，醉而后去，终莫得开说。文而无害，严而不残。汉书曰：萧何以文毋害为沛主吏掾。音义曰：文无所枉害也。汉书曰：隽不疑为吏，严而不残。故能出人于阽危之域，跻俗于仁寿之地。阽危，已见谢眺八公山诗。汉书，王吉上疏曰：陛下驱一世之民，跻之仁寿之域，则俗何以不若成、康，寿何以不若高宗也。是以贾谊有言：天下之有恶，吏之罪也。贾子曰：吏能为善，则人必能为善也；故人之不善也，吏之罪也。顷深汰珪符，妙简铜墨；范晔后汉书曰：诏书沙汰刺史二千石，以贾琮为冀州刺吏。说文曰：汰，简也。汰，达盖切。周礼曰：上公之礼执桓珪，诸侯之礼执信珪，诸伯执躬珪。汉书曰：文帝初与郡守为铜虎符、竹使符。潘安仁夏侯湛诔曰：妙简邦良。尔雅曰：简，择也。汉书曰：县令长皆秦官，秩六百石以上，皆铜印墨绶。而春雉未驯，秋螟不散。东观汉记曰：鲁恭为中牟令，时郡国螟伤稼，犬牙缘界，不入中牟。河南尹袁安闻之，疑其不实，使仁恕掾肥亲往廉之。恭随行阡陌，俱坐桑下，有雉过，止其傍，傍有童儿。亲曰：何不捕之？儿言：雉方将鶵。亲曰：所以来者，欲察君之化迹尔。今虫不犯境，此一异也；化及鸟兽，此二异也；竖子有仁心，此三异也。具以状言安。范晔后汉书曰：宋均迁九江，守山阳。楚、沛多蝗，其飞至九江东界者，輙东西散去。入在朕前，凑其智略；出连城守，阙尔无闻。汉书曰：吾丘寿王为东郡尉。诏赐寿王玺书曰：子在朕前之时，智略辐凑；及至连十余城之守，职事并废，甚不称在前时，何也？岂薪●之道未弘？为网罗之目尚简？毛诗曰：芃芃棫朴，薪之●之。毛苌曰：山木茂盛，万人得而薪之；贤人众，国家得用蕃兴也。曹子建书曰：仲宣独步于汉南，孔璋鹰扬于河朔，吾王设天网以该之。文子曰：有鸟将来，张罗而得鸟者，罗之一目也。今为一目之罗，卽无时得鸟。孔安国尚书传曰：简，略也。悉意正辞，无侵执事。汉书，诏策晁错曰：大夫其正论，毋枉执事。音义或曰：毋为有司枉桡。
　　又问：朕闻上智利民，不述于礼；大贤强国，罔图惟旧。史记，商君说秦孝公曰：圣人苟可以强国，不法其故；苟可以利民，不循其礼。岂非疗饥不期于鼎食，拯溺无待于规行。毛诗曰：泌之洋洋，可以乐饥。郑玄曰：泌水洋洋，然饥者见之，可饮以●饥。●，音义与疗同。家语曰：子路南游于楚，列鼎而食。抱朴子曰：规行矩步，不可以救火拯溺也。是以三王异道而共昌，五霸殊风而并列。淮南子曰：五帝异道而德覆天下，三王殊事而名施后世。左氏传，宾媚人曰：五伯之霸也，勤而抚之，以役王命。杜预曰：夏伯昆吾，商伯大彭、豕韦，周伯齐桓、晋文。战国策，赵王谓赵文曰：三代不同服而王，五伯不同俗而政。今农战不修，文儒是竞，商君书曰：国待农战而安，君待农战而尊。论衡曰：上书白记者，文儒也。夫文儒之力过儒生，况文史也。弃本殉末，厥弊兹多。汉书，诏曰：农，天下之大本也，而人或不务本而事末，故生不遂。李奇曰：本，农也；末，贾也。昔宋臣以礼乐为残贼，汉主比文章于郑卫，宋臣，墨翟也。孙卿子曰：乐也者，和之不可变者也；礼也者，理之不可易者也。墨子非之，几遇刑也。墨子贱礼乐而贵勇力，贪则为盗，富则为贱，治世反是。汉书曰：宣帝数从王褒等，所幸宫观，輙为歌颂，议者多以为淫靡不急。上曰：辞赋大者与诗同义，小者辩丽可嘉，譬如女工有绮縠，音乐有郑、卫也。岂欲非圣无法，将以既道而权？孝经曰：非圣人者无法。论语，子曰：可与学，未可与适道；可与适道，未可与立；可与立，未可与权。公羊传曰：权者何？权者，反于经然后有善者也。今欲专士女于耕桑，习乡闾以弓骑；孝经钩命决曰：耕桑得利，究年受福。史记曰：赵武灵王胡服以习骑射。五都复而事庠序，四民富而归文学。汉书曰：王莽于五都立均官，更名雒阳、邯郸、临淄、宛、成都五都市长，皆为五均司市师。又曰：平帝立学官，乡曰庠，聚曰序。管子曰：士农工商四民者，国之石民也。其道奚若？尔无面从。尚书曰：予违汝弼，汝无面从。
　　又问：自晋氏不纲，关河荡析，班固汉书述曰：秦人不纲，网漏于楚。王隐晋书曰：石季龙死，朝廷欲遂荡平关、河。尚书，盘庚曰：今我民用荡析离居。宋人失驭，淮汴崩离。答宾戏曰：王涂芜秽，周失其御。应劭汉书注曰：汴水在荥阳西南。论语，子曰：邦分崩离析而不能守也。朕思念旧民，永言攸济。毛诗曰：永言孝思。尚书曰：予惟小子，若涉渊水，予惟往求朕攸济。故选将开边，劳来安集；汉书，严尤上疏曰：武帝选将练兵，深入远戍。又班固曰：武帝广开三边。毛诗序曰：万民离散，不安其居，而能劳来还定安集之。加以纳款通知，布德修礼，纳其款关之诚，而通其和好之礼。汉书曰：匈奴呼韩邪单于款五原塞，名王奉献，始和亲。吕氏春秋曰：季春之月，天子布德和惠。孙卿子曰：管仲，为政者也，未及修礼。故修礼者王，为政者强。歌皇华而遣使，赋膏雨而怀宾。毛诗序曰：皇皇者华，君遣使臣也。左传曰：季武子如晋，晋侯飨之，范宣子为赋黍苗，季武子再拜曰：小国之仰大国也，如百谷之仰膏雨焉。若常膏之，其天下集睦，岂惟弊邑。周礼曰：二曰教职，以安邦国，以怀宾客。所以关洛动南望之怀，獯夷遽北归之念。王逸楚辞注曰：遽，竞也。夫危叶畏风，惊禽易落，汉书，上曰：单于待命加慢，今欲攻之，如何？王恢曰：草木遭霜者，不可以风过，通方之士，不可以文乱。今击之，单于可禽。淮南子曰：使叶落者，风之摇也。战国策，魏谓春申君曰：日者更嬴谓魏王曰：臣能虚发而下鸟。有鸿鴈从东方来，更嬴以虚弓发而下之。王曰：射，尔至此乎！更嬴曰：此孽也。其飞徐者，创痛也；悲鸣者，久失羣也。故创未息，而惊心未去，闻弦音而高飞，故创怯。今临武君尝为秦孽，不可为秦之将。无待干戈，聊用辞辩，片言而求三辅，一说而定五州。汉书曰：内史，武帝更名京兆尹，左内史更名左冯翊，主爵中尉更名右扶风，是为三辅。天下有十二州，齐得其七，故谓北境为五州。斯路何阶？人谁或可？尔雅曰：阶，因也。进谋诵志，以沃朕心。言进嘉谋，当谓诵汝志，以沃帝心也。周礼曰：撢人掌诵王志，导国之政事。郑玄曰：以王之志与政事谕说诸侯。撢，音探。广雅曰：诵，言也。然彼言王志，与此微殊，不以文害意也。尚书曰：启乃心，沃朕心。
　　文选考异
　　九序未歌　何校「序」改「叙」。案：何据注也，注「九功惟序，九序惟歌」，茶陵本二「序」字作「叙」，袁本幷入五臣亦作「叙」。其所载五臣向曰「九序，谓六府三事也」，则二本并作「序」，恐正文为善「叙」，五臣「序」，各本所见乱之。此本注二字作「序」，乃尤延之以正文改注，未必是也。
　　注「毛诗曰」下至「何以卒岁」　此十九字袁本、茶陵本无。
　　注「必将崇论宏义」　案：「义」当作「议」。各本皆误。
　　注「尚书曰罔不同心以匡乃辟」　此十一字袁本、茶陵本无。
　　注「应劭尚书」　案：「劭」下当有「曰」字。各本皆脱。
　　若闲冗毕弃　茶陵本「毕」作「卑」，云五臣作「毕」。袁本云善作「卑」。案：二本所见，传写误也。此盖尤延之校改正之。
　　天下之有恶　茶陵本云五臣无「天」。袁本云善有「天」。案：此不当有，各本所见，皆传写误衍耳。
　　注「东观汉记曰鲁恭」下至「具以状言安」　此一百二十字袁本、茶陵本无。又自此下至本节注末，茶陵有，袁无，皆幷善入五臣而误删削也。余不悉出。
　　注「文子曰有鸟将来张罗」下至「卽无时得鸟」　此二十九字袁本、茶陵本无。案：「张罗」下当有「待之」二字。袁、茶陵二本所载幷入五臣翰注者有。
　　注「贪则为盗富则为贱」　案：「贪」当作「贫」。何校「贱」改「贼」，陈同，是也。此所引乐论篇文。
　　注「辩丽可嘉」　何校「嘉」改「喜」，是也。各本皆误。
　　朕思念旧民　茶陵本「念」作「命」，云五臣作「念」。袁本云善作「命」。案：二本所见，传写误也。此盖尤延之校改正之。
　　注「名王奉献」　袁本、茶陵本「名」上有「遣」字，是也。
　　注「毛诗序曰」下至「岂惟弊邑」　此六十六字袁本、茶陵本无。
　　注「魏谓春申君曰」　陈云「魏」下脱「加」字，是也。各本皆脱。
　　注「不可为秦之将」　案：「为」下当有「拒」字。各本皆脱。前东门行注引有。
　　注「天下有十二州齐得其七故谓北境为五州」　袁本无此十七字，有「五州已见颜延之侍游曲阿后湖诗」十四字。案：袁本最是。此尤同茶陵复出而误。
　　天监三年策秀才文三首何之元梁典曰：天监，武帝年号也。
　　任彦升
　　问秀才：朕长驱樊邓，直指商郊，商，喻齐也。史记，乐毅书曰：轻卒锐兵，长驱至国。汉书，朱买臣曰：发兵浮海，直指泉山。尚书曰：武王朝至于商郊。因藉时来，乘此历运，魏志，刘廙上疏曰：臣遭乾坤之灵，值时来之运。当扆永念，犹怀惭德。礼记曰：天子当扆而立。尚书曰：成汤放桀于南巢，惟有惭德。何者？百王之弊，齐季斯甚，班固汉书赞曰：汉承百王之弊，季谓末年。衣冠礼乐，扫地无余。言衣冠制度、礼乐轨仪皆见废弃，故无余也。班固汉书赞曰：秦灭六国，而上古遗烈，扫地尽矣。斵雕刓方，经纶草昧。汉书曰：汉兴，破觚而为圜，斵琱而为朴。苏林汉书注曰：刓音角之刓，与刓剸同。周易曰：云雷屯，君子以经纶。又曰：天造草昧，宜建侯而不宁。郑玄曰：造，成也。草，草创也。昧，昧爽也。采三王之礼，冠履粗分；因六代之乐，宫判始辨。周礼曰：王宫悬，诸侯轩悬，卿大夫判悬，士植悬。而百度草创，仓廪未实。尚书曰：百度唯贞。论语曰：裨谌草创之。管子曰：仓廪实知礼节。若终亩不税，则国用靡资；国语曰：王耕三推之，庶人终于亩。礼记曰：古者公田籍而不税。毛苌诗传曰：资，财也。百姓不足，则恻隐深虑。论语，有若曰：百姓足，君孰与不足？百姓不足，君孰与足？孟子曰：无恻隐之心，非仁也。恻隐者，仁之端。每时入刍藁，岁课田租，汉旧仪曰：民田租刍藁，以给经用也。尚书曰：百里纳槀。愀然疚怀，如怜赤子。礼记曰：哀公敢问：人道谁为大？孔子愀然作色而对。月赋曰：悄焉疚怀。尚书曰：若保赤子，惟民其康乂。今欲使朕无满堂之念，民有家给之饶，说苑曰：古人于天下也，譬一堂之上。今有满堂饮酒，有一人独索然向隅泣，则一堂之人，皆不乐也。邓析子曰：圣人逍遥一世之间，而家给人足，天下太平。渐登九年之畜，稍去关市之赋。礼记曰：国无九年之畜曰不足。周礼曰：以九赋敛财贿，七曰关市之赋。郑玄曰：赋，谓口出泉；关市，谓占会百物也。子大夫当此三道，利用宾王，三道、宾王，已见上文。斯理何从？伫闻良说。颜延之策秀才文曰：废兴之要，敬俟良说。
　　问：朕本自诸生，弱龄有志，锺离意别传曰：严遵与光武皇帝俱为诸生。礼记，孔子曰：大道之行也，与三代之英，丘未之逮，而有志焉。闭户自精，开卷独得。楚国先贤传曰：孙敬入学，闭户牖，精力过人，太学谓曰闭户生。入市，市人相语：闭户生来。不忍欺也。陶潜诫子书曰：开卷有得，便欣然忘食。九流七略，颇常观览；六艺百家，庶非墙面。汉书曰：九流，有儒家流、道家流、阴阳家流、法家流、名家流、墨家流、从横家流、杂家流、农家流。又曰：刘歆总羣书而奏其七略，故有辑略，有六艺略，有诸子略，有诗赋略，有兵书略，有数术略，有方技略。广雅曰：颇，少也。周礼，保氏养国子以道，乃教之六艺：一曰五礼，二曰六乐，三曰五射，四曰五御，五曰六书，六曰九数。淮南子曰：百家异说，各有所出。论语，子谓伯鱼曰：汝为周南、召南矣乎？人而不为周南、召南，其犹正墙面而立也与！虽一日万机，早朝晏罢，尚书曰：兢兢业业，一日二日万机。墨子曰：早朝晏罢，断狱治政也。听览之暇，三余靡失。上林赋曰：朕以览听余闲，无事弃日。魏略曰：董遇，字季真，善左氏传。从学者云：若渴无日。遇言：当以三余。或问三余之意，遇言：冬者岁之余，夜与阴者日之余，雨者月之余。上之化下，草偃风从，论语，子曰：君子之德风，小人之德草，草上之风必偃。惟此虚寡，弗能动俗。蔡邕姜肱碑曰：至德动俗，邑中化之。昔紫衣贱服，犹化齐风；韩子曰：齐桓公好服紫，一国尽服紫，当时十素不得一紫。公患之，告管仲。管仲曰：君欲止之，何不自诫勿衣也？谓左右曰，甚恶紫臭。公曰：诺。于是郎中莫衣紫；其明日，国中莫有衣紫；三日，境内莫衣紫。长缨鄙好，且变邹俗。韩子曰：邹君好长缨，左右皆服长缨，甚贵。邹君患之，问左右。左右对曰：君好服之，百姓亦多服，是故贵。邹君因先自断其缨而出，国中皆不服长缨。虽德惭往贤，业优前事。且夫搢绅道行，禄利然也。封禅书曰：因杂搢绅先生之略术。班固汉书赞曰：大师众至千余人，盖禄利之路然也。朕倾心骏骨，非惧真龙，新序曰：郭隗谓燕王曰：古之君有以千金市千里马者，三年不得。人请求之，三月得马，已死矣，买其骨以五百金。君大怒之。人曰：死马骨且市之，况生马乎？天下必以王为好马矣。于是不能朞年，千里马至者二。今王诚愿致士，请从隗始。隗且见事，况贤于隗者乎？又子张见鲁哀公，哀公不礼，去曰：君之好士，有似叶公子高之好龙也。叶公好龙，室屋雕文，尽以写龙。于是天龙闻而下之，窥头于牖，拖尾于堂。叶公见之，弃而退走，失其魂魄，五色无主。是叶公非好真龙也，好夫似龙而非龙者也。今君之好士也，好夫似士而非士者也。辎軿青紫，如拾地芥。范晔后汉书曰：袁绍，宾客所归，辎軿紫毂，填接街陌。说文曰：軿，车前衣，车后为辎。汉书曰：夏侯胜每讲授，常谓诸生曰：士病不明经，经术苟明，其取青紫，如俛拾地芥尔。言好学明经术，以取贵位之服，如似车载之多也；取之易也，如拾地草。而惰游废业，十室而九，惰游，已见上文。抱朴子曰：秦降及季杪，天下欲反，十室而九。鸣鸟薎闻，子衿不作。言古者收教不及于道者，故天下太平而凤凰至；学校废，则作子衿以刺之，而人感思学。今则不然，言不如古也。尚书，周公曰：攸罔勖弗及，苟造德弗降，我则鸣鸟不闻。毛苌诗传曰：薎，如也。诗序曰：子衿，刺学废也。两都赋序曰：王泽竭而诗不作。弘奖之路，斯既然矣，小雅曰：奖，劝也。犹其寂寞，应有良规。魏志，明帝报王朗诏曰：钦纳至言，思闻良规。
　　问：朕立谏鼓，设谤木，于兹三年矣。邓析子曰：尧置欲谏之鼓，舜立诽谤之木，此圣人也。比虽辐凑阙下，多非政要；文子曰：羣臣辐凑。张湛曰：如众辐之集于毂也。范晔后汉书曰：诏问蔡邕，宜披露得失，指陈政要。日伏青蒲，罕能切直。汉书曰：史丹直入卧内，顿首伏青蒲上。应劭曰：以青规地曰青蒲。桓子新论曰：切直忠正，则汲黯之敢谏争也。将齐季多讳，风流遂往。毛苌诗传曰：将，且也。老子曰：天下多忌讳而民弥贫。淮南子曰：晚世风流，终败礼废义。上林赋曰：遂往而不反矣。将谓朕空然慕古，虚受弗弘。汉书曰：王莽好空言，慕古法，多封爵人。周易曰：君子以虚受人。然自君临万，介在民上，左氏传，子囊曰：赫赫楚国，而君临之。方言曰：介，特也。汉书，宣帝诏曰：朕承洪业，托于士民之上也。何尝以一言失旨，转徙朔方，范晔后汉书曰：蔡邕上疏，帝览而叹息。因起更衣，曹节于后窃视之，悉宣语左右，事遂漏露。程璜遂使人飞章言邕，于是下邕洛阳狱。诏减死一等，与家属钳徙朔方，诏不得以赦令除。睚眦有违，论输左校，汉书曰：原涉好杀，眦睚于尘中。论输，谓论其罪而输作也。汉书，陈咸，字子康，年十八，以父万年任为郎。有异材，抗直，数言事刺讥近臣，书数十上，迁为左曹。父尝病，召咸教戒于床下，语至夜半，咸睡，头触屏风。父大怒，欲杖之，曰：乃公教戒汝，汝反睡，不听吾言，何也？咸叩头谢曰：具晓所言大要，教咸讇也。父乃不复言。元帝擢咸为御史中丞，后为南阳太守，所居以杀伐立威，豪猾吏及大姓犯法，辄论输府。范晔后汉书曰：李膺为河南尹，时宛陵大姓羊元羣罢北海郡，赃罪狼籍，膺表欲罪，元羣行赂宦竖，膺反坐，输作左校。汉书曰：将作少府有左校令丞。而使直臣杜口，忠谠路绝。汉书，景帝问邓公，邓公曰：夫鼌错患诸侯强大不可制，故请削之，以尊京师，万世之利也。计划始行，卒受大戮。内杜忠臣之口，外为诸侯报仇。声类曰：谠，善言也。将恐弘长之道，别有未周。韩诗曰：将恐将惧。薛君曰：将，辞也。檀道鸾晋阳秋曰：谢安为桓温司马，不存小察，尽弘长之风。悉意以陈，极言无隐。汉书曰：哀帝使傅喜问李寻曰：间者水出地动，日月失度，星辰乱行，灾异仍重，极言无有所讳。周书曰：慎问其故，无隐乃情。
　　文选考异
　　注「刓音角之刓与刓剸同」　袁本、茶陵本无「音」字。案：各本皆非也，当作「刓音刓角之刓，与剸同」，韩信传注可证。
　　注「士植悬」　袁本、茶陵本「植」作「特」，是也。
　　注「非仁也」　何校「仁」改「人」，是也。
　　注「若渴无日」　案：「若」当作「苦」。各本皆讹。魏志王朗传注引可证。
　　注「夜与阴者日之余雨者月之余」　袁本、茶陵本无「与阴」二字，「雨」上有「阴」字，「月」作「时」。案：二本是也。王朗传注引正如此。
　　注「况贤于隗者乎又」　袁本、茶陵本作「况贤者也庄子曰」。案：以下文今新序有，庄子无，故尤延之校改如此也。但考艺文类聚鳞介部，亦引为庄子。困学纪闻，庄子逸篇采之。仍当依二本为是。
　　注「攸罔勖弗及苟造德弗降」　袁本、茶陵本「攸」作「收」。又茶陵本「苟」作「耉」，是也。袁本作「考」，亦误。
　　注「薎如也」　陈云「如」，「无」误，是也。各本皆误。案：此所引板传文。
　　注「原涉好杀」　袁本、茶陵本无「杀」字。案：此尤校添也。
　　注「汉书陈咸」下至「辄论输府」　袁本、茶陵本无此一百三十二字，有「汉书陈万年传曰论输府下」十一字。案：此卷末叶尤修改，乃初同二本而后添。当以二本为是。又案：末「下」字汉书无，盖衍也。
　　注「膺表欲罪」　袁本、茶陵本「欲」下有「罚其」二字，是也。
　　注「景帝问邓公」下至「卒受大戮」　袁本、茶陵本无此四十字，有「邓公谓景帝曰」六字。案：此亦二本是。
　　注「间者水出」下至「灾异仍重」　袁本、茶陵本无此十八字。案：此亦二本是。
　　文选卷第三十七
　　　表上表者，明也，标也，如物之标表。言标着事序，使之明白，以晓主上，得尽其忠，曰表。三王已前，谓之敷奏。故尚书云敷奏以言，是也。至秦幷天下，改为表。总有四品：一曰章，谢恩曰章；二曰表，陈事曰表；三曰奏，劾验政事曰奏；四曰驳，推覆平论，有异事进之曰驳。六国及秦、汉兼谓之上书，行此五事。至汉、魏已来，都曰表。进之天子称表，进诸侯称上疏。魏已前天子亦得上疏。
  </div>
  <div class="pagination">
   <a href="文选_page68.html">
    上一页
   </a>
   <span>
    ...
   </span>
   <a href="文选_page64.html">
    64
   </a>
   <a href="文选_page65.html">
    65
   </a>
   <a href="文选_page66.html">
    66
   </a>
   <a href="文选_page67.html">
    67
   </a>
   <a href="文选_page68.html">
    68
   </a>
   <span class="current-page">
    69
   </span>
   <a href="文选_page70.html">
    70
   </a>
   <a href="文选_page71.html">
    71
   </a>
   <a href="文选_page72.html">
    72
   </a>
   <a href="文选_page73.html">
    73
   </a>
   <a href="文选_page74.html">
    74
   </a>
   <span>
    ...
   </span>
   <a href="文选_page70.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
