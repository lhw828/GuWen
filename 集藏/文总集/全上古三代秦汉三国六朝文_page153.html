<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 153 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 153 页/共 658 页</h1>
    <div class="content">　　丰，字元皓，钜鹿人。或云勃海人。初辟太尉府，举茂才，迁侍御史，以阉宦擅朝，弃官归里。袁绍领冀州，引为别驾，以谏忤指系狱。及官渡败还见杀。
　　◇说袁绍袭许
　　与公争天下者，曹操也。操今东击刘备，兵连未可卒解。今举军而袭其后，可一往而定。兵以机动，斯其时也。（《后汉·袁绍传》。）
　　◇谏攻许
　　曹操既破刘备，则许下非复空虚。且操善用兵，变化无方，众虽少，未可轻也。今不如久持之。将军据山河之固，拥四州之众，外结英雄，内修农战，然后简其精锐，分为奇兵，乘虚迭出，以扰河南，救右则击其左，救左则击其右，使敌疲于奔命，人不得安业，我未劳而彼已困，不及三年，可坐克也。今释庙胜之策，而决成败于一战，若不如志，悔无及也。（《后汉·袁绍传》，又见《魏志·袁绍传》，少首二语。）
　　◎沮授
　　授，广平人。仕州别驾，举茂才，历二县令。初平初，韩馥引为别驾，进骑都尉。袁绍领冀州，复为别驾，表拜奋武将军，监护诸将，官渡之败，为曹操所擒，见杀。
　　◇说袁绍
　　将军弱冠登朝，播名海内。值废立之际，则忠义奋发，卓虽凶暴，弗能加兵。昔相如叱秦，晏婴哭庄，方之将军，曷足以喻。单骑出奔，则卓怀怖惧，济河而北，则勃海稽首。拥一郡之卒，撮冀州之众，威震河朔，名重天下。虽黄巾猾乱，黑山跋扈，举军东向，则青州可定；还讨黑山，则张燕可灭；回师北首，则旬虞必丧；震胁戎狄，则匈奴顺从。横大河之北，合四州之地，收英雄之用，拥百里之众，迎大驾于长安，复宗庙于洛邑。号令天下，以讨未服。以此争锋，谁敢御之！比及数年，此功不难。（袁宏《后汉纪》》二十六，又见《后汉·袁绍传》，《魏志·袁绍传》，皆有删节。）
　　◇说袁绍迎天子都邺
　　将军累叶辅弼，世济忠义。今朝廷播越，宗庙毁坏，观诸州郡，外托义兵，内图相灭，未有存主血阝民者。且今州城粗定，宜迎大驾，安宫邺都，挟天子而令诸侯，畜士马以讨不庭，谁能御之！（《魏志·袁绍传》注引《献帝传，又见《后汉·袁绍传》，又袁宏《后汉纪》二十八。）
　　◇谏袁绍出长子谭为青州
　　世称「一兔走衢，万人逐之，一人获之，贪者悉止」，分定故也。且年均以贤，德均则卜，古之制也。愿上惟先代成败之戒，下思逐兔分定之义。（《魏志·袁绍传》注引《九州春秋》，又见《后汉·袁绍传》，又袁宏《后汉纪》二十九。）
　　◇谏南师
　　师出历年，百姓疲弊，仓廪无积，赋役方殷，此国之深忧也。宜先遣使献捷天子，务农逸民。若不得通，乃表曹氏隔我王路。然后进屯黎阳，渐营河南，益作舟船，缮治器械，分遣精骑，钞其边鄙，令彼不得安，我取其逸。三年之中，事可坐定也。（《魏志·袁绍传》注引《献帝传》，「绍将南师，沮授、田丰谏」。又见《后汉·袁绍传》，袁宏《后汉纪》二十九。）
　　盖救乱诛暴，谓之义兵；恃众凭强，谓之骄兵。兵义无敌，骄者先灭。曹氏迎天子，安宫许都，今举师南向，于义则违。且庙胜之策，不在强弱。曹氏法令既行，士卒精练，非公孙瓒坐受围者也。今弃万全之术，而兴无名之兵，窃为公惧之。（同上）
　　◇谏济河
　　胜负变化，不可不详。今宜留屯延津，分兵官渡，若其克获，还迎不晚，设其有难，众弗可还。（《魏志·袁绍传》注引《献帝传》绍将济河，沮授谏。）
　　◎审配
　　配，字正南，魏郡人。袁绍领冀州，引为治中。后事袁尚。及邺城破，为曹操所擒，见杀。
　　◇献书袁谭
　　配闻良药苦口而利于病，忠言逆耳而便于行。愿将军绶心抑怒，终省愚辞。盖（已上三十字从《后汉书》补。）《春秋》之义，国君死社稷，忠臣死王命。苟有图危宗庙，败乱国家，王纲典律，亲疏一也。是以周公垂泣而蔽管、蔡之狱，季友欷，而行钅咸叔之鸩。何则？义重人轻，事不得已也。昔卫灵公废蒯聩而立辄，蒯聩为不道，入戚以篡，卫师伐之。《春秋传》曰：「以石曼姑之义，为可以拒之。」是以蒯聩终获叛逆之罪，而曼姑永享忠臣之名。父子犹然，岂况兄弟乎！昔先公废绌将军以续贤兄，立我将军以为适嗣，上告祖灵，下书谱谍，先公谓将军为兄子，将军谓先公为叔父，海内远近，谁不备闻？且先公即世之日，我将军斩衰居庐，而将军斋于垩室，出入之分，于斯益明。是时凶臣逢纪，妄画蛇足，曲辞谄媚，交乱懿亲，将军奋赫然之怒，诛不旋时，我将军亦奉命承旨，加以淫刑。自是之后，痈疽破溃，骨肉无丝发之嫌，自疑之臣，皆保生全之福。故悉遣强胡，简命名将，料整器械，选择战士，殚府库之财，竭食土之实，其所以供奉将军，何求而不备？君臣相率，共卫旌麾，战为雁行，赋为币主，虽倾仓覆库，翦剥民物，上下欣戴，莫敢告劳。何则？推恋恋忠赤之情，尽家家肝脑之计，唇齿辅车，不相为赐。谓为将军心合意同，混齐一体，必当并威偶势，御寇宁家。何图凶险谗慝之人，造饰无端，诱导奸利，至令将军翻然改图，忘孝友之仁，听豺狼之谋，诬先公废立之言，违近者在丧之位，悖纲纪之理，不顾逆顺之节，横易冀州之主，欲当先公之继。遂放兵钞拨，屠城杀吏，交尸盈原，裸民满野，或有髡剃发肤，割截支体，冤魂痛于幽冥，创痍号于草棘。又乃图获邺城，许赐秦、胡，财物妇女，豫有分界。或云告令吏士云：「孤虽有老母，辄使身体完具而已。」闻此言者，莫不惊愕失气，悼心挥涕，使太夫人忧哀愤懑于堂室，我州君臣士友，假寐悲叹，无所措其手足；念欲静师拱默，以听执事之图，则惧违《春秋》死命之节，贻太夫人不测之患，陨先公高世之业。且三军愤慨，人怀私怒，我将军辞不获已，以及馆陶之役。是时外为御难，内实乞罪，既不见赦，而徒属各二三其心，临陈叛戾。我将军进退无功，首尾受敌，引军奔避，不敢告辞。亦谓将军当少垂亲亲之仁，贶以缓追之惠，而乃寻纵蹑轨，无所逃命。困兽必斗，以干严行，而将军师旅，土崩瓦解，此非人力，乃天意也。是后又望将军改往修来，克己复礼，追还孔怀如初之爱；而纵情肆怒，趣破家门，企踵鹤立，连结外雠，散锋放火，播增毒螫，烽烟相望，涉血千里，遗城厄民，引领悲怨，虽欲勿救，恶得已哉！故遂引军东辕，保正疆埸，虽近郊垒，未侵境域，然望旌麾，能不永欢？伏惟将军至孝蒸蒸，发于岐嶷，友于之性，生于自然，章之以聪明，行之以敏达，览古今之举措，睹兴败之徵符，轻荣财于粪土，贵名位于岳。何意奄然迷沈，堕贤哲之操，积怨肆忿，取破家之祸！翘企延颈，待望雠敌，委慈亲于虎狼之牙，以逞一朝之志，岂不痛哉！（「伏惟」以下百字，从《后汉书》补。）配等备先公家臣，奉废立之命。而图等干国乱家，礼有常刑。故奋弊州之赋，以除将军之疾。若乃天启于心，早行其诛，则我将军匍匐悲号于将军股掌之上，配等亦袒躬布体以待斧钺之刑。若必不悛，有以国毙，图头不县，军不旋踵。愿将军详度事宜，锡以环。（《魏志·袁绍传》注引《汉晋春秋》，又《后汉·袁绍传》，各有删节，今合录之。）

卷八十六
◎刘熙
　　熙，字成国，北海人。（北海属青州部，故伏滔《青楚人物论》以刘成国为青士有才德者。）官位未详。有《谥法注》三卷，《释名》八卷。（案：《后汉·文苑·刘珍传》，「撰《释名》三十篇，」盖别有一书，或珍创始，而刘熙踵成之也。《隋》、《唐志》作刘熙撰，不书官位。今所见旧刻本，或题安南太守，或题徵士。《隋志》《大戴礼》注梁有《谥法》三卷，后汉安南太守刘熙注」，则旧刻本亦有所据，然恐不确。唐调露元年始改交州总管府为安南都护府，前此交趾并无安南之称。近人或云当作南安，亦不确。南安本汉天水，东汉改为汉阳。《续志汉阳郡》注补引《秦州记》「中平二年，分置南安郡，魏为广魏，晋为略阳，其地属凉州刺史部」，而刘熙久居交州，陈寿言之再四。《蜀志·许慈传》「师事刘熙，建安中自交州入蜀」；《吴志·韦曜传「见刘熙所作《释名》，信多佳者」；《程秉传》「避乱交州，与刘熙考论大义，遂博通《五经》；《薛综传》「少避地交州，从刘熙学」。计熙在交州，值献帝初年，或先士燮为太守，殆未可知，然不当称安南。其为徵士，亦不见于史，故皆不从。又案：《后汉·光武十五王传》别有刘熙，建安十一年嗣琅邪王；《魏志·刘馥传》「馥孙熙，嘉平六年嗣建成乡侯。姓名偶同，非即其人也。）
　　◇释名序
　　熙以为自古造化，制器立象，有物以来，迄于近代，或典礼所制，或出自民庶，名号雅俗，各方名殊。圣人于时，就而弗改，以成其器，著于既往。哲夫巧士，以为之名，故兴于其用，而不易其旧，所以崇易简、省事功也。夫名之于实，各有义类，百姓日用，而不知其所以之意，故撰天地、阴阳、四时、邦国、都鄙、车服、丧纪，下及民庶和之器，论叙指归，谓之《释名》，凡二十七篇。至于事类，未能究备。凡所不载，亦欲智者以类求之。博物君子，其于答难解惑，王父幼孙，朝夕侍问，以塞可谓之士，聊可省诸。（《释名》宋本。）
　　◎王商
　　商，字文表，广汉人。刘璋辟为治中从事，进蜀郡太守，在郡十年，卒于官。
　　◇与秦宓书
　　贫贱困苦，亦何时可以终身。卞和衔玉以耀世，宜一来与州尊相见。（《蜀志·秦宓传》。）
　　◎宋衷
　　衷，一作忠，字仲子，南阳章陵人。刘表据荆州，辟为五业从事。有《周易注》十卷，《太玄经注》九卷，《法言注》十三卷。
　　◇与王商书
　　文休倜傥瑰玮，有当世之具，足下当以为指南。（《蜀志·许靖传》，靖，字文休。）
　　◎颖容
　　容，字子严，陈国长平人。师事杨赐，郡举孝廉，州辟、公车徵皆不就。初平中避乱荆州，刘表以为武陵太守，不起。建安中卒。有《春秋释例》十卷。
　　◇春秋释例序
　　汉兴，博物洽闻著述之士，前有司马迁、扬雄、刘歆，后有郑众、贾逵、班固，近即焉融、郑玄。其所著作，违义正者，迁尤多。略举一两事以言之：《史记》不识毕公文王之子，而言与周同姓；扬雄著《法言》，不识六十四卦，云所从来尚矣。（《御览》六百十八）
　　◎司马徽
　　徽，字德操，颍川阳翟人。
　　◇与刘恭嗣书（刘е，字恭嗣）
　　黄旗紫盖，恒见东南，终成天下者，扬州之君乎？（《文选·谢元晖始出尚书省诗》注《陆亻垂石阙铭》注。）
　　◇诫子书
　　闻汝充役，室如悬磬，何以自辨？论德则吾薄，说居则吾贫，勿以薄而志不壮，贫而行不高也。（《艺文类聚》二十三。）
　　◎许贡
　　贡，建安初吴郡太守。
　　◇上表汉帝
　　孙策骁雄，与项籍相似，宜加贵宠，召还京邑，若被诏，不得不还；若放于外，必作世患。（《吴志·孙讨逆传》注引《江表传》。）
　　◎梁绍
　　绍，初平末为尚书
　　◇奏劾吴硕
　　硕以瓦器，奉职天台，不思先公，而务私家，背奥媚灶，苟谄大臣。昔孔子诛少正卯，以显刑戮。硕宜放肆，以惩奸伪。若久舍不黜，必纵其邪惑，伤害忠正，为患不细。（袁宏《后汉纪》二十七。）
　　◎田畴
　　畴，字子泰，右北平无终人。为幽州牧刘虞从事。后为司空曹公户曹掾，终议郎。
　　◇奏记曹公辞赐绢谷
　　东曹掾田畴言，前以无功，横被封赏之赐，以实自归，教从所执。昨到下车，见绢三千疋，谷五千斛，惊愕怪惧，未敢自宁，乞还藏府，以为军储。（《御览》）
　　◎李固
　　固，兴平初为左中郎将。
　　◇与弟圄书
　　固今年五十七，鬓发已白，所为容身而游，满腹而去，周观天下，独未见益州耳。昔严夫子尝言，「经有五，涉其四，州有九，游其八」，欲类此子矣。（《水经·江水注》一。案：李太尉，益州人，卒年五十四。今此言五十七，又言未见益州，则非李太尉也。《魏志·董卓传》注引《献帝起居注》「天子使左中郎将李固持节拜李亻为大司马」，《后汉·范冉传》云「与汉中李固善」，盖即其人。）
　　◎李术
　　术，汝南人。孙策表为庐江太守，策死拒命。建安六年，为孙权所攻，城破见杀。
　　◇报孙权移书
　　有德见归，无德见叛，不应复还。（《吴志·孙权传》注引《江表传》。）
　　◎张
　　，子纲，广陵人。孙策表为正议校尉。建安四年，至许，拜侍御史。明年，出为会稽东部都尉，寻为孙权讨虏长史。有集二卷。（案：张《吴志》有传，《隋志》及《艺文类聚》、《御览》皆列于后汉，今从之。）
　　◇瑰材枕赋
　　有卓尔之殊瑰，超诡异以邈绝。且其材色也，如芸之黄。其为香也。如兰之芳。其文彩也。如霜地而金茎，紫叶而红荣。有若蒲陶之蔓延，或如兔丝之烦荣，有若嘉禾之垂颖，又似灵芝之吐英。其似木者，有类桂枝之阑干，或象灌木之从生。其似鸟者，若惊鹤之径逝，或类鸿军之上征，有若孤雌之无味，或效鸳鸯之交颈。纷云兴而气蒸，般星罗而流精。何众文之ぁ朗，灼倏龠而发明。曲有所方，事有所成，每则异姿，动各殊名。众夥不可殚形。制为方枕，四角正端，会致密固，绝际无间。形妍体法，既丽且闲，高插得适，辟坚每安。不屑珠碧之饰助，不烦锥锋之镌镂，无丹漆之彤朱，罔Δ象之佐副。较程形而灵露真，众妙该而悉备。璋特达，富也。美梓逡巡，不敢与并。相思庶几，风于未列。神龙之姿，众鳞相绝。昔诗人称角枕之粲，季世加以锦绣之饰。皆比集异物，费日劳力，伤用害民，有损于德，岂如兹瑰。既剖既斫，斯须速成，一材而已，莫与混并，织微无加，而美晔春荣。（《艺文类聚》七十，《御览》七百七。案：「吴志·张传》注引《吴书》，有《冉榴枕赋》，亦见《北堂书钞》一百三十四，《御览》七百七，未知即《瑰材枕赋》否？俟考。）
　　◇为孙会稽责袁术僭号书
　　盖上天垂司过之星，圣王建敢谏之鼓，设非谬之备，急箴阙之言，何哉？凡有所长，必有所短也。去冬传有大计，无不悚惧，旋知供备贡献，万夫解惑。顷闻建议，复欲追遵前图，即事之期，便有定月。益使怃然，想是流妄；设其必尔，民何望乎？曩日之举义兵也。天下之士所以响应者，董卓擅废置，害太后、弘农王，略蒸宫人，发掘园陵，暴逆至此，故诸州郡雄豪闻声慕义。神武外振，卓遂内歼，元恶既毙，幼主东顾，俾保傅宣命，欲令诸军振旅于河北，通谋黑山，曹操放毒东齐，刘表称乱南荆，公孙瓒い北幽，刘繇决力江浒，刘备争盟淮隅，是以未获承命，橐弓戢戈也。今备、繇既破，操等饥馁，谓当与天下合谋，以诛丑类。舍而不图，有自取之志，非海内所望，一也。昔成汤伐桀，称有夏多罪；武王伐纣，曰殷有罪罚重哉。此二王者，虽有圣德，宜当君世；如使不遭其时，亦无繇兴矣。幼主非有恶于天下，徒以春秋尚少，胁于强臣，若无过而夺之，惧未合于汤、武之事，二也。卓虽狂狡。至废主自与，亦犹未也，而天下闻其桀虐，让臂同心而疾之，以中土希战之兵，当边地劲悍之虏，所以斯须游魂也。今四方之人，皆玩敌而便战斗矣，可得而胜者，以彼乱而我治，彼逆而我顺也。见当世之纷，若欲大举以临之，适足取祸，三也。天下神器，不可虚干，必须天赞与人力也。殷汤有白鸠之祥，周武有赤乌之瑞，汉高有星聚之符，世祖有神光之徵，皆因民困悴于桀、纣之政，毒苦于秦、莽之役。故能芟去无道，致成其志，今天下非患于幼主，未见受命之应验，而欲一旦卒然登即尊号，未之或有，四也。天子之贵，四海之富，谁不欲焉？义不可，势不得耳。陈胜、项籍、王莽、公孙述之徒，皆南面称孤，莫之能济。帝王之位，不可横冀，五也。幼主岐嶷，若除其Τ，去其鲠、必成中兴之业。夫致主于周成之盛，自受旦、弦之美，此诚所望于尊明也。纵使幼主有他改异，犹望推宗室之谱属，论近亲之贤良，以绍刘统，以固汉宗。皆所以书功金石，图形丹青，流庆无穷，垂声管。舍而不维为其难者，想明明之素，必所不忍，六也。五世为相，权之重，势之盛，天下莫得而比焉。忠贞者必曰宜夙夜思惟，所以扶国家之踬顿，念社稷之危殆，以奉祖考之志，以报汉室之恩。其忽履道之节，而强进取之欲者，将曰天下之人，非家吏则门生也，熟不从我？四方之敌，非吾匹则吾役也，谁能违我？盖乘累世之势，起而取之哉？二者殊数，不可不详察，七也。所贵于圣哲者，以其审于机宜，慎于举措。若难图之事，难保之势，以激群敌之气，以生众人之心，公义故不可，私计又不利，明哲不处，八也。世人多惑于图纬，而牵非类，比合文字以悦所事，苟以阿上惑众，终有后悔者，自往迄今，未尝无之，不可不深择而热思，九也。九者，尊明所见之馀耳。庶备起予，补所遗忘。忠言逆耳，幸留神听。（《吴志·孙讨逆传》洼引《吴录》，「策使张为书」，又引《典略》云，「张昭之辞」。袁宏《後汉纪亦作张昭。裴松之曰：「此书必所作」。）
　　董卓无道，陵虐王室，祸加太后，暴及弘农，天子播越，宫庙焚毁，是以豪桀发愤，沛然俱起。元恶既毙，幼主东顾，乃使王人奉命，宣朝朝恩，偃武修文，与之更始。然而河北异谋于黑山，曹操毒被于东徐，刘表僭乱于南荆，公孙叛逆于朔北，正礼阻兵，玄德争盟，是以未获从命，弓戢戈。尝谓使君，与国同规，而舍是弗恤，完然有自取之志，惧非海内企望之意也。成汤讨桀，称「有夏多罪」；武王伐纣，曰「殷有重罚」。此二王者，虽有圣德，假使时无失道之过，无由逼而取也。今主上非有恶于天下，徒以幼小胁于强臣，异于汤、武之时也。又闻幼主明智聪敏，有夙成之德，天下虽未被其恩，咸归心焉。若辅而兴之，则旦、之美，率土所望也。使君五世相承，为汉宰辅，荣宠之盛，莫与为比，宜效忠守节，以报王室。时人多惑图纬之言，妄牵非类之文，苟以悦主为美，不顾成败之计，古今所慎，可不孰虑！忠言逆耳。交议致憎，苟有益于尊明，无所敢辞。（《后汉·袁术传》，「策闻术将欲僭号，与书谏」。又见袁宏《后汉纪》二十九，作「张昭为策书谏术」。案：此即《吴录》所载张书，而有删节，文亦小异。）
　　◇与孔融书
　　虞仲翔前颇为论者所侵，美宝为质，周彡摩益光，不足以损。（《吴志·虞翻传》。）
　　◇临困授子靖留
　　自古有国有家者，咸欲修德政以比隆盛世，至于其治，多不馨香。非无忠臣贤佐，暗于治体也，由主不胜其情，弗能用耳。夫人情惮难而趣易，好同而恶异，与治道相反。传曰：「从善如登，从恶如崩。」言善之难也。人君承奕世之基，据自然之势，操八柄之威，甘易同之欢，无假取于人；而忠臣挟难进之术，吐逆耳之言，其不合也，不亦宜乎！离则有衅，巧辩缘间，眩于小忠，恋于恩爱，贤愚杂错，长幼失叙，其所由来，情乱之也。故明君悟之，求贤如饥渴，受谏而不厌，抑情损欲，以义割恩，上无偏谬之授，下无希冀之望。宜加三思，含垢藏疾，以成仁覆之大。（《吴志·张传》。）
　　◇环材枕箴
　　其文，馥馥其芬。出自幽阻，升于毡茵，允瑰允丽，惟淑惟珍。安安文枕，贰彼弁冠。冠御于画，枕式于昏。代作充用，荣己宁身。与寝有节，适性和神。（《艺文类聚》七十，又略见《北堂书钞》一百三十四作「铭」。）

卷八十七
◎祢衡
　　衡，字正平，平原般人。兴平中，避乱荆州。建安初，来游许下，曹公忿其侮慢，召为鼓吏。寻送与刘表。表复送与黄祖，见杀，有集二卷。
　　◇鹦鹉赋
　　时黄祖太子射，宾客大会。有献鹦鹉者，举酒于衡前曰：「祢处士，今日无用娱宾，窃以此鸟自远而至，明慧聪善，羽族之可贵，愿先生为之赋，使四坐咸共荣观，不亦可乎？衡因为赋，笔不停缀，文不加点。其辞曰：
　　惟西域之灵鸟兮，挺自然之奇姿。体金精之妙质兮，合火德之明辉。性辩慧而能言兮，才聪明以识机。故其嬉游高峻，栖寺幽深，飞不妄集，翔必择林。绀趾丹嘴，缘衣翠衿，采采丽容，咬咬好音。虽同族于羽毛，因殊智而异心。配鸾皇而等美，焉比德于众禽。于是羡芳声之远畅，伟灵表之可嘉。命虞人于陇坻，诏伯益于流沙。跨昆仑而播弋，冠云霓而张罗。虽纲维之备设，终一目之所加。且其容止闲暇，守植安停，逼之不惧，抚之不惊。宁顺从以远害，不违迕以丧生。故献全者受赏，而伤肌者被刑。尔乃归穷委命，离群丧侣，闭以雕笼，翦其翅羽，流飘万里，崎岖重阻，逾岷越障，载罹寒暑。女辞家而适人，臣出身而事主。彼贤哲之逢患，犹妻迟以羁旅。矧禽鸟之微物，能驯扰以安处。眷西路而长怀，望故乡而延伫。忖陋体之腥臊，亦何劳于鼎俎。嗟禄命之衰薄，奚遭时之险。岂言语以阶乱，将不密以致危。痛母子之永隔，哀伉俪之生离。匪馀年之足惜，ê众雏之无知。背蛮夷之下国，侍君子之光仪，惧名实之不副，耻才能之无奇。羡西都之沃壤，识苦乐之异宜，怀代越之悠思，故每言而称斯。若乃少昊司辰，蓐收整辔，严霜初降，凉风萧瑟。长吟远慕，哀鸣感类，时声栖以激扬，容貌惨以憔悴。闻之者悲伤，见之者陨泪。放臣为之屡叹，弃妻为之欷，感平生之游处，若熏篪之相须。何今日之两绝，若胡越之异区。顺笼槛以俯仰，窥户牖以踟蹰。想昆山之高岳，思邓林之扶疏。顾六翮之残毁，虽奋迅其焉如。心怀归而弗果，徒怨毒于一隅。苟竭心于所事，敢背惠而忘初。托轻鄙之微命，委陋贱之薄躯。期守死以报德，甘尽辞以效愚。恃隆恩于既往，庶弥久而不渝。（《文选》、《艺文类聚》九十一。）
　　◇书
　　训夷皓之风。（《文选·颜延之陶徵士诔》注。）
　　◇鲁夫子碑
　　受天至精，纯粹睿哲，崇高足以长世，宽容足以广包，幽明足以测神，文藻足以辩物。然而敏学以求之，下问以诹之，虚心以受之，深思以咏之。愍周道之回，悼九畴之乖悖，故发愤忘食，应聘四方。鲁以大夫之位，任以国政之权，譬若飞鸿鸾于中庭，骋骐骥于闾巷也。是以期月之顷，五教克谐，移风易俗，邦国肃焉，无思不服。懿文德以纡馀，缀三五之纪纲，流洪耀之休赫，旷万世而扬光。夫大明以动，天则也。广大无疆，地德也。六经混成，洪式也。备此三者，圣极也。合吉凶于鬼神，遂殂落于梦寐。是以风烈流行，无所不通。故立石铭勋，以示昭明。辞曰：
　　煌煌上天，笃降若人。邈矣悠哉，千祀一邻。明德弘监，情性存存。奕奕纯嘏，稽宪乾坤。曜彼灵祗，以训黎元。终日乾乾，配天之行。在险而正，在困而亨。穷达之运，委诸穹苍。日月则阴，天地不光。圣睿殁崩。大猷不纲。（《艺文类聚》二十）
　　◇颜子碑
　　禀天地之纯和，锺岳渎之休灵，睿哲之姿，诞自初育，英绝之才，显乎婴孩。在束修之齿，入宣尼之室，德行迈于三千，仁风横于万国。知微知章，闻一觉十。用行舍藏，与圣合契。名为四友之冠，实尽疏附之益。尔乃安陋巷，挹清风，甘箪瓢以充饥，虽屡空而不忧。于时河不出图，周祚未讫，仲尼无舜、禹之功，先生抱元凯之烈。乃刊玄石而旌之，（此句从《文选·褚渊碑》注、《头陀寺碑》注补。）其辞曰：
　　晋圣德，蹈高纵。游洙泗，肃礼容。备懿体，心弥冲。秀不实，振芳风。配圣馈，图辟雍。纪德行，昭罔穷。（《艺文类聚》二十，《初学记》十七）
　　◇吊张衡文
　　南狱有精，君诞其姿，清和有理，君达其机，故能下笔绣辞，扬手文飞，昔伊尹值汤，吕望遇旦，嗟矣君生，而独值汉。苍蝇争飞，凤皇已散。元龟可，河龙可绊。石坚而朽，星华而灭。惟道兴隆，悠永靡绝。君音永浮，河水有竭。君声永流，旦光没发。余生虽后，身亦存游。士贵知己，君其忽忧。（《御览》五百九十六。）
　　◎潘勖
　　勖，字元茂，初名芝，陈留中牟人。献帝时为尚书郎，迁右丞。除东海相，未行，留为尚书左丞。有集二卷。
　　◇玄达赋（一作「玄远赋」）
　　匪偏人之自韪，诉诸衷于来哲。（《文选·谢灵运拟邺中集诗》注。）
</div>
    <div class="pagination">
<a href="全上古三代秦汉三国六朝文_page152.html">上一页</a><span>...</span><a href="全上古三代秦汉三国六朝文_page148.html">148</a><a href="全上古三代秦汉三国六朝文_page149.html">149</a><a href="全上古三代秦汉三国六朝文_page150.html">150</a><a href="全上古三代秦汉三国六朝文_page151.html">151</a><a href="全上古三代秦汉三国六朝文_page152.html">152</a><span class="current-page">153</span><a href="全上古三代秦汉三国六朝文_page154.html">154</a><a href="全上古三代秦汉三国六朝文_page155.html">155</a><a href="全上古三代秦汉三国六朝文_page156.html">156</a><a href="全上古三代秦汉三国六朝文_page157.html">157</a><a href="全上古三代秦汉三国六朝文_page158.html">158</a><span>...</span><a href="全上古三代秦汉三国六朝文_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
