<!DOCTYPE html>
<html>
<head>
    <meta charset="UTF-8">
    <title>全唐文 - 第 405 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 405 页/共 603 页</h1>
    <div class="content">    偕，秘书监子。以父任历右拾遗、史馆修撰，转补阙、主客郎中，累迁太常少卿。
    ○李司空论谏集序
    公元和二年四月，以监察御史选充翰林学士，未几，改主客员外郎，依前充学士，逾年转司勋员外郎，来年改本司郎中，依前充学士。自始直内署，周旋凡五年，不独以文章号令为应职，意欲极直谏之道，开天子之耳目，致生人於仁寿，以为己任。是时因抗言论事，面命授中书舍人，赐之金紫，时宪宗固以为南司大用矣。不逾年，自户部侍郎遂平大政。其後二十年间，崇践中外，卒以刚鲠，致奸凶之大祸。大中初，有诏史官，差第元和间相臣五人、将臣五人，将命图形，以补凌烟二十四人之次，有司即以公之名迹列在选中。及上奏，独公之名留中不报。噫！自古忠臣不得其死者，自两汉王嘉、李固至西晋张华，如国朝褚河南、裴河东之类，刚毅不回，有类公之遗烈於公之生。今中执法夏侯公乃授馀以公平生所论谏，凡数十事，其所争皆磊磊，正直臣风概，读之者令人激起忠义。自始内廷迄於罢相，次成七篇，著之东观，目为《李相公论事集》。下以楷模於後代，上以显元和圣後纳谏之德，升平之运，可惜其致云尔。大中五年辛未岁冬十月，史臣蒋偕序。
    ☆陈谏
    谏，德宗时人，为刘晏属吏。
    ○劝听政表
    臣某言：伏以大行皇帝导扬天命，付陛下以宗社，托陛下以殷忧，俾抑情以顺人，节哀以听政。伏惟皇帝陛下哀思至孝，与天罔极，不忍遵奉，丧过乎哀，群臣上陈，未蒙降允，荒迫之至，不知所措。优以上天降祸，率土号慕，器泣之哀，丧纪之节，凡在臣子，所宜同哀，岂合此时，再三陈请？但四郊尚有师旅，万国未登和平，众事从宜，兆人思理，当通变之日，非慕己（疑）之时。陛下临之浃辰，则雍熙可睹，废之一日，则忧虑或生。所以遗旨殷勤，俾三日而听政，非欲抑陛下至哀之情，盖为社稷万人之计，不得不尔也。臣闻周称成康，汉称文景，咸为至理之主，百王则而象之。然成王有顾命，康王翌日而践祚；文帝著遗令，景帝释服而视朝。未岂无私怀？为至公抑也。伏惟陛下时时安危之理，顺普天延企之望，睿谋光於八叶，成天子不匮之孝，答先圣乃眷之情，凡在生灵，孰不悲戴？臣等时逢继圣，位忝通班，犬马之心，不胜哀怒。
    ○第二表
    臣某言：臣闻先王立礼，所以安邦国定社稷也。帝王丧制之义，古今损益不同。盖时有安危，礼有沿革，当万邦无事，可以谅ウ，属百度思理，固当节哀，时殊事异，不得不然。至於罔极之情，孝思之感，皆由率天性，隐痛深焉，或不在丧服之轻重，临朝之迟速也。臣谨案《孝经》云：”事天明，事地察，德教加於百姓，邢於四海，盖天子之孝也。”又《礼中庸》曰：“武王、周公，其达孝乎！夫孝者，善继人之志，善述人之事者也。”臣等伏考前典，保宁家邦，严荐胙於九庙，流庆祚於万叶，此所谓继先皇之志也；哀痛既往经营将来，致干戈於不用，登兆们寿域，此所谓述先皇之事也。陛下倘忘此二者，未忍哀情，固违百辟之诚请，不咨前王之故实，其若天地宗庙何，其若万方四海何？臣等位忝班行，同国所戚，不任哀迫之至。
    ○第三表
    臣某等言：昔袁盎以汉文孝过於曾参，臣今伏以圣情之恸，过於汉文远矣，凡在群下，孰不归仁？臣等荒迫之中，窃有所感。伏以大行皇帝深惟天下之重，凭几顾命，俾陛下三日而听政。今熙熙万国，企闻王言，已七日矣，而御哀永慕，未忍抑从，尚可谓奉先皇之旨，行天子之孝乎？大行皇帝封植万邦，传之陛下，属艰难之运，当金革之辰，庶务权宜，悬於晷刻，如或一夫不获，一事不理，虽陛下心同大舜，迹齐武丁，岂可谓负荷祖业，永利兆庶之望也？臣等荒愚，未见其可，所以前後三表，血诚上请。祗冒宸，战越伏深，无任忧戚之至。
    ○心印铭序
    安定梁肃字敬之，学止观法门於沙门元浩。其未知也患不能知之，既知之患不能至之，於是作《心印铭》，盖几杖、盘盂、座右之类，取其自省也。其文自“浩浩群生”至“有无云云”，言未知也；自“本则不然”至终篇，言其既知也。以既知之心，印其未知，号曰《心印铭》，大抵与经论合而归於无相，庶乎哉！谏获与敬之游，又尝闻浩公之言，故序其所由然，著於铭之首云。
    ○登石伞峰诗序
    中书侍郎平章事高阳齐公，昔游越乡，阅玩山水者，垂三十载，初栖於剡岭，後迁於玉笥。自解薜此山，未二纪而登台铉。乃施旧居之西偏，为昌元精舍，其东偏石伞岩，付令弟秀才推。俄而中书即世。推高尚之致，文行之美，与伯氏相侔。至元和九年秋九月七日，浙东廉使越州牧兼御史中丞杨公洎中护军王公，率僚佐宾旅，同游赋诗，纪登览之趣。小子承命，序其梗概以冠篇。窃谓斯地也，斯文也，必传於後世，与兰亭、东山，俱为越邦之不朽者矣。
    ○刘晏论
    开元天宝间，天下户千万。至德後残於大兵，饥疫相仍，十耗其九。至晏充使，户不二百万。晏通计天下经费，谨察州县灾害，蠲除振救，不使流离死亡。初州县取富人督漕挽，谓之船头；主邮递，谓之捉驿；税外横取，谓之白著。人不堪命，皆去为盗贼，上元、宝应间，如袁晁、陈庄、方清、许钦等乱江淮，十馀年乃定。晏始以官船漕而定吏主驿事，罢无名之敛，正盐官法，以裨用度。起广德二年，尽建中元年，黜陟使实天下户收三百馀万。王者爱人，不在赐与，当使之耕耘织，常岁平敛之，荒年蠲救之，大率岁增十之一。而晏犹能时其缓急而先後之，每州县荒歉有端，则计官所赢，先令曰：“蠲某物，贷某户。”民未及困，而奏报已行矣。议者或讥晏不直振救，而多贱出以济民者，则又不然。善治病者，不使至危惫，善救灾者，勿使至赈给，故赈给少不足以活人，活人多则阙国用，国用阙则复重役矣。又赈给近侥幸，吏下为奸，强得之多，弱得之少，虽刀锯在前不可禁，以为二害。灾之乡，所乏粮耳，它产尚在，贱以出之，易其杂货，因人之力，转於丰处，或官自用，则国计不乏。多出菽粟，恣之粜运，散入村闾，下户力农，不能诣市，转相沾逮，自免阻饥，不待令驱，以为二胜。晏又以常平法，丰则贵取，饥则贱与，率诸州米常储三百万斛。岂所谓有功於国者耶？
    ☆董亻廷
    亻廷字庶中，元和中为荆南从事。
    ○荆南节度使江陵尹裴公重修玉泉关庙记
    玉泉寺覆船山，东去当阳三十里，叠障回拥，飞泉迤逦，信途人之净界，域中之绝景也。寺西北三百步，有蜀将军都督荆州事关公遗庙存焉。将军姓关名羽，河东解梁人，公族功绩，详於国史。先是陈光大中智ダ禅师者，至自天台，宴坐乔木之下，夜分忽与神遇，云愿舍此地为僧坊，请师出山，以观其用。指期之夕，前壑震动，风号雷，前劈巨岭，下堙澄潭，良材丛木，周匝其上，轮奂之用，则无乏焉。惟将军当三国之时，负万人之敌，孟德且避其锋，孔明谓之绝伦。其於殉义感恩，死生一致，斩良擒禁，此其效也。呜呼！生为英贤，殁为神灵，所寄此山之下，邦之兴废，岁之丰荒，於是乎系。昔陆法和假神以虞任约，梁宣帝资神以拒王琳，聆其故实，安可诬也？至今缁黄入寺，若严官在傍，无敢亵渎。荆南节度工部尚书江陵尹裴均曰，政成事举，典从礼顺，以为神道之教，依人而行，禳彼妖昏，我蒸庶，而祠庙堕毁，悬断绝，岂守宰牧人之意也耶？乃令邑令张愤，经始其事，爰从旧址，式展新规，栾栌博敞，容卫端肃。唯曩时禅坐之树，今则延袤数十围，夫神明扶持，不凋不衰，胡可度思。初营建之日，白龟出其新桥，若有所感。寺僧咸见，亦为异也。尚书以小子曾忝下介，多闻故实，见命纪事。文岂足徵，其增创制度，则列於碑石。贞元十八年记。
    ○修阳山庙碑
    古武陵封壤所至，湘、岳、辰、澧皆附庸之部，《楚辞》载涔阳罗江，即其证也。今俗豪家多嗜书知敬，殆黔中遗风不绝者欤。东汉光武二十五年，驸马都尉梁君松平五溪名郡，廨汉寿城，即荆州刺史所治地。有阳山神祠，直上千仞，横袤三峰，红崖青壁，若彩缋，日月回薄，仙驭往来，沉沉洞宫，孰详{穴夭}奥？昔王郎《新志》谓云梦之神，夏首献鱼，讫於秋分鱼潮之初，群汇各异，网虽设，无能获者。至今洞庭馀サ，若遭迅风，靡不首求请，多获利济。顶上有池，下山麓，即书沱潜之源，验在兹矣。故此邦之人，是依是凭，用介景福。馀尝以楚山为天下绝，若阳山者，又此无伦。亭亭孤标，迥出天外，彰善瘅恶，犹影响焉。永贞元年，沅水泛溢，坏及庐舍，几盈千室，生人禽畜，随流逝止。明年□汉为厉，稼穑之土，敛为负租。三年旱弥深，郡牧遍走无诉，俗不可以终否，故良牧宇文公得以肆力焉。公名宿，字元明，始至之日，巷鲜居人，有兽奔禽骇之势。公感愤激衷，誓拯焚溺，请於廉使，条白上闻。诏使臣锡以廪粟，公申布圣泽，遍问里闾，逮斑白稚齿，延颈仰给，皆联联鼓舞，喜得生活。公乃询於众曰：“山泽之神，利及物者安在？合祷祈之。矧岩岩阳山，此地之望，某虽寡德，敢不先谒焉？”乃沐浴致斋，敛咎荐诚，再拜而後祝曰：“惟人，神之本，今人若坠冰谷，时欤事欤，曷不可欤？今凋丧殆尽，而神不┰，使清凌全州，鞠为茂草，岂独予之辜，抑神之耻。宿谬当朝廷分忧之寄，尝惧凡恳不达，以速官谤。惟神降鉴，明听予言。馀或不虔不恪，馀将励精励志，勤以劝人，敢徼之福。”音动左右，礼无愧词。自时厥後，一晴一雨，皆符郡人畜之望，财若天雨，流庸半还，食菽饮水，室家相保，童所产，集为有年。乃聚族谟曰：“良牧之仁，通於神明，无有穷已。噫！《诗》不云乎：‘恺悌君子，人之父母。’仁远乎哉？且又神昭答如此，而不思有以报乎？”乃相与缮修祠屋，整顿容，想像如在，共旌阴骘之感，庶展麾县之敬。愿公寿考，礻是福穰穰，庶渤海颍川，异时为并驾齐驱云。
    ○阎贞范先生碑
    先生名き，天水人。蝉联戚属，才为时选，再登宪府，三领大郡，不乐进取机密，求出为武陵相。闻桃源有黄君瞿童之事，甘心而请学焉。黄君欣然留公。秋分中夜，授以洞神正一券云：“苍崖沉沉，如交杳冥。羽节缤纷，往来无声。”黄悚异，命公为记。时淮将跋扈，朝议以正人莅之，可使迁善，传召公为申州刺史。公将命始至，敷陈王纲，诱谕忠节，然察其恶稔，亦以上闻。渠凶愈怒，凿空构祸，初贬韶陵，怒犹未厌，逗遛不遣，再贬韶州司户参军，获脱虎口矣。於是忠贤失志，长蛇肆毒。天子念公之勤，重惟险阻，诏还，恩降造膝，面拜汝州刺史，录前效也。为节将挟忿奏替，改授澧州刺史。澧人熙熙，如蒙春阳，星岁七稔，里俗丕变。公将偿宿心，方图别墅，居无何，转吉州刺史，公乃叹曰：“夙奉道牙，志期修进，而流年不待，齿发将暮，湛恩稠叠，恐遂无报。”乃上言乞以皇帝诞庆之辰，度为武陵桃源观道士，永焚香火，庶竭涓埃之力，少酬亭育之报。优诏褒美，赐号遗荣，仍宣付史馆，以尚贤也。朝右词臣，歌诗颂德者，凡百馀首。尝试论之，太上有立德立功之道，是使君子步骤而不敢懈，五秉之粟，七钟之禄，亦固争之，安有视青绶苍玉为泥土，指丹霄白云为枕席者乎？噫！心愿已谐，而降年不永，谢安石所以长太息於舟中矣。以贞元七年十一月三日，顺化於锺陵宗华观，甲子三百九十有八。天下向道之士，无不泫然出涕，佥云：“圣唐敷道德之教，垂二百年，能以进退出处消息无累者，惟稽山贺君、桃源阎君两人而已。汉庭二疏，不至於道，乌足云云。”乃相与谥为贞范先生，从古义也。赞曰：
    大道既隐，百氏纷昏。爰有黄庭，孰知其门？於惟先生，金华玉英。解绶乞身，誓游三清。上惜其才，难夺其诚。乃宠嘉号，是曰遗荣。苍苍桃源，烟岩盘盘。上有洞宫，下有星坛。醮火既明，羽旆珊珊。跪授玉书，列为真官。东海三秀，西山五色。老莱近名，嵇康寡识。曷若先生，临炉自得。阳巡阴转，三十有六。魂遗形，古仙同域。浮山旧侣，梗概微德。
    ☆张仲方
    仲方，韶州始兴人。贞元中擢进士，登宏词，补秘书省正字，调咸阳尉，为州从事，历侍御史、仓部员外郎。文宗朝官至秘书监，累加银青光禄大夫，封曲江县伯。开成二年卒，年七十二，赠礼部尚书，谥曰成。
    ○披沙拣金赋（以“求宝之道，同乎选才”为韵）
    披流沙之至宝，惟良金而可求。谅禀质以相混，信韬光而莫俦。处其污而含洁，潜其刚以产柔。将陶甄以入用，在晶荧而必收。尔乃发彼众彩，莹然秘宝。砂砾之下，自守其坚刚；茫昧之中，我得其精好。远迩必取，纤微罔遗。泛ㄨ沲以吐色，洗蒙垢以成姿。匪尘泥之足乱，岂玉石以生疑。既乍明而乍灭，在沙之而汰之。同至人受污以不吝，等君子藏光以俟时。且流形厚地，晦质元造。厥贡取戒於不贪，旁求必归於有道。然後百宝惟斥，三品惟崇。美价初炫，微明内融。晦沉潜而不杂，秉熠龠以潜通。将耀质而有异，岂藏山之与同。鉴裁无疲，期必分于愧好；拂拭相借，固不假于磨砻。俾精炼以作范，庶从革以成功。亦何异夫才为物表，道出常途。标百行以卓尔，ゼ繁文而焕乎。每和光而不昧，居众流而有殊。善恶由兹必分，真伪於焉可辨。虽知己而见录，本良工而妙选。将永隔於下流，且不遗於片善。故明因特达，道靡回。乍披之而可玩，亦求之而乃来。同无胫而斯感，岂众口以为猜。今振藻以作赋，而愧乎掷地之无才。
    ○驳赠司徒李吉甫谥议
    古者易名请谥，礼之典也。处大位者，举其巨节，蔑诸细行，垂范当代，彰示後人，然後书之，垂於不朽。善善恶恶，不可以诬，故称一字则至当焉，举一事则至明焉，定褒贬是非之宜，泯同异纷纶之论。赠司待吉甫，禀气生材，乘时佐治，博涉多艺，含章炳文，燮赞阴阳，经纶邦国。惜乎通敏资性，而便媚取容，故载践枢衡，叠补台衮，大权在己，沉谋罕成，好恶徇情，轻脱寡信，谄泪在脸，遇便则流，巧言如簧，应机必发。夫大臣之翊戴元後者，端俗致治，孜孜夙夜，缉熙庶绩，平章百揆。兵者凶器，不可从我始，及其伐罪，则料敌以成功。至使内有害辅臣之盗，外有怀毒虿之孽，师徒暴野，戎马生郊，皇上旰食宵衣，公卿大夫且惭且耻，农人不得在亩，纺妇不得事桑，耗赋敛之常赀，散帑藏之中积，徵边徼之备，竭运挽之劳，僵尸血流，骼成岳，毒痛之声，号诉无辜，剿绝群生，逮今四载，祸胎之兆，实始其谋。遗君父之忧，而岂谓先觉者乎？夫国之论大功者，不可以妄取，不可以枉致，必咨筹画，乃著丕显，不竞而分，岂妨全美。当削平西蜀，乃言语侍从之臣，擒剪东吴，则︳谟廊庙之辅，较其时则有异，言其力则不伦，何乃舍其所重，而录其所轻，存其所小，而略其所大？且奢靡是嗜，而曰爱人以俭；授受无守，而曰慎才以辅；斥谏诤於外，岂不近之蔽聪乎；举忠烈之广，岂不近之匿爱乎？焉有蔽聪匿爱，家范无制，而能垂法作程，宪章百度乎？谨案《谥法》曰：“敬者，夙夜儆戒曰敬。”《书》曰：“敬明乃训。”《易》曰：“敬以直内。”内而不肃，何以形於外？“宪”也者邢也法也，《戴记》曰：“宪章文武。”又曰：“发虑宪义，以为敬恪终始。”载考历位，未尝劾一法官，谳一小狱，及居重位，以安和平易宽柔自处，考其名与其行不类，研其事与其道不侔。一定之辞，惟精审慎，异日详制，贻诸史官，请俟蔡寇将平，天下无事，然後都堂聚议，谥亦未迟。谨议。
    ☆沈传师
    传师字子言，礼部员外郎既济子。贞元十年进士，登制科乙第。宝历中累官尚书右丞，历江南西道观察使，转宣歙池观察使，入为吏部侍郎。太和元年卒，年五十九，赠尚书。
    ○元和辨谤略序
    臣闻乾坤定而上下分矣，至於播四时之候，遂万物之宜，在验乎妖祥之二气，祥气降则为丰为茂，妖气降则为为灾。君臣立而卑高隔矣，至於处神明之奥，询献纳之辞，在审乎邪正之二说，正言胜则为忠为谠，邪言胜则为谗为谀。故《诗》云：“萋兮斐兮，成是贝锦。”刺其组织之甚巧也。《语》曰：“邪径败良田，谗口乱善人。”恶其莠言之蠹政也。盖谓似信而诈，似忠而非，便便可以动心，捷捷可以乱德，岂止雕卉，薏苡惑珠者哉？况立国立家，自中徂外，道偏则邢罚不中，谗胜则忠孝靡彰，逖览前闻，缅思近古，招贤容鲠，远佞嫉邪，虑之则深，防之未至。伏惟睿圣文武皇帝陛下垂衣御宇，化洽文明，谟猷博访於绅，旌贲屡臻於岩穴，尚复广四目，周四聪，制理皆在於未萌，作范将垂於不朽。乃诏掌文之臣令狐楚等，上自周汉，下洎隋朝，求史籍之忠贤，罹谗谤之事迹，叙瑕衅之本末，纪谣诼之浅深，编次指明，勒成十卷。昔虞舜有┾谗之命，我皇修辨谤之书，千古一心，同垂至理。将俟法宫退日昃之政，别殿备乙夜之观，则圣虑先辨，谤何由兴，上天不言，而民自信矣。
    ☆王茂元
    茂元，濮州濮阳人。德宗时上书自荐，擢试校书郎。太和中检校工部尚书岭南节度使，迁泾原节度使，封濮阳郡侯，召为将作监，领陈许节度使。会昌中徙河阳。卒赠司徒，谥曰威。
    ○奏吐蕃交马事宜状
    右，臣得所由状报，吐蕃请於凤翔交马者。臣伏以吐蕃众则犬羊，心唯蛇豕，不思率服，但逞奸欺。国家务以怀柔，极其抚御，敦惠好於非类，择使命於本朝，容养甚宏，锡赉非薄。昔魏酬倭国，止於铜镜钳文，汉遗单於，不过犀毗绮袷，并一介之使，将万里之恩。岂若陛下选彼周行，取於宗属。而敢淹停旷日，留止弥年，久已回车，又请交马。视其诡诈，难以保明，深算机宜，未可容许。臣又见蕃中来人说云，其道领素已年侵，更兼心疾，不┰其众，连诛旧臣，差徵无时，凶荒累岁，以此遂违盟约，仍致逗遛。今恐事出多端，致由群下，上欺圣德，旁损庙谟。翻覆难知，善恶未决，窃计君奕，合有表章。伏望更敕群臣商量，且命界首止绝。傥须存远驭，要示殊恩，但言彼蕃来往不时，边将奏论甚切，亦无妨国体，未阻戎心。臣自拥节旄，亟谕星馆，修装器械，蓄积良储，又时巡访川原，讨寻蹊隧，每当冲要，必有堤防，增筑故城，穿新堑，遍箱鹿角，未易可当，木[A081]鱼膏，不曾虚弃，虽临摇落，免有寇攘。忖彼物情，未能（阙一字）众，其若便侵亭障，自起烟尘，臣且率励当军，犹可独当一面。况其邻道，悉是强兵，敢忘充国之请行，不虑张宗之辞难？伏乞圣恩，鉴臣铁石，纳臣刍荛，使其畏慑威灵，挫平奸宄。臣不胜愤激恳迫之至。
    ○楚三闾大夫屈先生祠堂铭
    按《史记》本传及《图经》，先生秭归人也，姓屈名原，字灵均，一名平，字正则，本实楚之苗系。大父瑕受屈为卿，遂以命氏。先生义特百夫，文横千古，其忠可以激俗，其清可以厉贪。仕楚为三闾大夫，属君怀不惠，与靳尚等夷，尚嫉原才，谮漏宪令，构成衅状，锢绝恩私。由是忠言如风，不入主听，险党若铁，斥为穷人。始楚与齐连衡以弱秦，秦以商於之地六百里为河外五城以饵楚，楚嗜张仪之绐，不纳先生之谏。子兰、郑袖，内於朝；蛇秦、豕齐，外披封略。原为放臣，王卒客死，《离骚》始作，徒冀幸君之一悟，汨罗终赴，痛皆醉而独醒。呜呼！忠在祸先，功成罔贵，洎成忠死，世责何深？盖有国有家之所大病，志士仁人之所悼叹也。嗟乎先生，君辱身死，周旋存殁之际，感慨今古之心，宜乎上与比干、夷、齐携手，作华胥、羲轩之游，假灵於遗芳，而困於佞幸者也，安可为鼠肝虫臂，鱼腴鳖迹而已哉？元和十五年，馀刺建平之再岁也，考验图籍，则州之东偏十里而近，先生旧宅之址存焉。爰立小祠，凭神土偶，用表忠贞之所诞，卓荦之不泯也。铭曰：
    麟出非时，终困於人。剑有雄，不用无神。矫矫先生，不缁不磷。举世皆醉，抱忠没身。汨水悠悠，言问其滨。归山高高，独揖清尘。诞灵是所，粤秭归土。义风敬承，庙貌无睹。庭而可修，予期负弩。死不可作，馀构其宇。耸忠来者，载陈清酤。乞灵臧氏，非愚所取。已矣先生，诚其吐。
    ☆张籍
    籍字文昌，和州乌江人。贞元中进士，终国子司业。
    ○上韩昌黎书
    古之胥教诲举动言语，无非相示以义，非苟相谀悦而已。执事不以籍愚暗，时称发其善，教所不及，施诚相与，不间塞於他人之说，是近於古人之道也。籍今不复以义，是执竿而拒欢来者，乌所谓承人以古人之道欤？顷承论於执事，尝以为世俗陵靡，不及古昔，盖圣人之道废弛之所为也。宣尼没後，杨朱、墨翟，恢诡异说，干惑人听，孟子作书而正之，圣人之道，复存於世。秦氏灭学，汉重以黄老之术教人，使人浸惑，扬雄作《法言》而辩之，圣人之道犹明。及汉衰末，西域浮屠之法，入于中国，中国之人。世世译而广之，黄老之术相沿而炽天下之言善者，唯二者而已矣。昔者圣人以天下生生之道旷，乃物其金木水火土谷药之用以厚之；因人资善，乃明乎仁义之德以教之，俾人有常，故治生相存而不殊。今天下资於生者，咸备圣人之器用；至於人情，则溺乎异学，而不由乎圣人之道，使君臣父子夫妇朋友之义沉於世，而邦家继乱，固仁人之所痛也。自扬子云作《法言》，至今近千载，莫有言圣人之道者，言之者惟执事焉耳。习俗者闻之，多怪而不信，徒推为訾，终无裨於教也。执事聪明文章，与孟子、扬雄相若，盍为一书以兴存圣人之道，使时之人、後之人，知其去绝异学之所为乎？曷可俯仰於俗，嚣嚣为多言之徒哉？然欲举圣人之道者，其身亦宜由之也。比见执事多尚驳杂无实之说，使人陈之於前以为欢，此有以累於令德。又商论之际，或不容人之短，如任私尚胜者，亦有所累也。先王存六艺，自有常矣，有德者不为，犹以为损，况为博塞之戏，与人竞财乎？君子固不为也。今执事为之，以废弃时日，窃实不识其然。且执事言论文章，不谬於古人，今所为或有不出於世之守常者，窃未为得也。愿执事绝博塞之好，弃无实之谈，宏广以接天下士，嗣孟子、扬雄之作，辨杨、墨、老、释之说，使圣人之道，复见於唐，岂不尚哉！籍诚知之，以材识顽钝，不敢窃居作者之位，所以咨於执事而为之尔。若执事守章句之学，因循於时，不朽之盛事，与夫不知言，亦无以异矣。籍再拜。
    ○上韩昌黎第二书
    籍不以其愚，辄进说於执事，执事以导进之分，复赐还答，曲折教之，使昏塞者不失其明。然犹有所见，愿复於执事，以毕其说焉。夫老、释惑乎生人久矣，诚以世相沿化，而莫之知，所以久惑乎尔。执事才识明旷，可以任著书之事，故有告焉。今以为言谕之不入，则观书亦无所得，为此而止，未为至也。一处一位在一乡，其不知圣人之道，可以言谕之，不入乃舍之，犹有已化者为证也。天下至广，民事至众，岂可资一人之口而亲谕之者？近而不入则舍之，远而有可谕者，又岂可以家至而说之乎？故曰莫若为书。为书而知者，则可以化乎天下矣，可以传於後世矣。若以不入者而止为书，则为圣人之道奚传焉？士之壮也，或从事於要剧，或旅游而不安宅，或偶时之丧乱，皆不皇有所为，况有疾疚吉凶虞其间哉？是以君子汲汲於所欲为，恐终无所显於後。若皆待五六十而後有所为，则或有遗恨矣。今执事虽参於戎府，当四海弭兵之际，优游无事，不以此时著书，而曰俟後，或有不及，曷可追乎？天之与人性度已有器也，不必老而后有或立者。昔颜子之庶几，岂待五六十乎？执事目不睹圣人而究圣人之道，材不让於颜子矣，今年已逾之，曷惧於年未至哉？颜子不著书者，以其从圣人之後，圣人已有定制故也，若颜子独立於世，必有所云著也。古之学君臣父子之道，必资於师，师之贤者，其徒数千人，或数百人，是以没则纪其师之说以为书，若《孟子》者是已，传者犹以孟子自论集其书，不云没後其徒为之也。後孟子之世发明其学者，扬雄之徒，咸自作书。今师友道丧，浸不及扬雄之世，不自论著以与圣人之道，欲待孟子之门人，必不可冀矣。君子发言举足，不远於理，未尝闻以驳杂无实之说为戏也，执事每见其说，亦拊呼笑，是挠气害性，不得其正矣。苟正之不得，曷所不至焉？或以为中不失正，将以苟悦於众，是戏人也，是玩人也，非示人以义之道也。
    ☆陆泌
    泌，河南洛阳人。长庆中官临汝令。
    ○对小吏陵上判
    将丁为小吏，好陵上，为人操下如束湿薪。议者称酷吏，曰：“其理有所效。”
    在下陵上，昔贤所耻，严法峻文，平国不设。是用敏於从事，可以临人，必也允乎平反，方堪议罚。丁为小吏，不慎厥躬，未能谨恪，以执谦恭之道，纵是暴慢，且招苛酷之名，奉上有类於甯成，操下乃同於束湿。孽则自作，罚实难逃，虽欲文过引人，无乃执迷於己。
    ☆杨行恽
    行恽，穆宗时人。
    ○对黜免判
    得谏议大夫廖真坐事黜後，既寝病，犹用大夫之箦。御史举其非法，大理断无罪。
    廖真干禄从班，既处大夫之职，立朝束带，须勤公正之心。不著芳声，俄婴罪累。人非士师，同展禽之三黜，才异河阳，若潘仁之再免。既而巢任作衅，止成灾，肤腠乖宜，初惊二竖之梦，手足将启，终切九泉之悲。眷彼礼容，须依贵贱，瞻言令式，亦具科条，有德乃合旌门，无官诚宜易箦。不思林放之问，有昧曾子之仪，宪局弹违，实得其所。
    ●卷六百八十五
    ☆皇甫（一）
    字持正，睦州新安人。第进士，补陆浑尉，仕至工部郎中。
    ○东还赋
    归去来兮，将息我以倦游。日月出入如忽忽然兮，何东西南北之悠悠。淹踵楚以轹宋，畿途梁而轨周。旋巴邓兮结鞅，事崤函兮相。衤予魄於波澜，委予迹於灵丘。来默默兮无定，往区区兮曷求。朝吾既去夫帝乡，越嵩华而并河。经淮水兮凌大江，抵扬州之寄家。亘年岁以不居，谓须臾息足於蓬蜗。曾不得暖床之席，扁舟渺兮前程途。时浩瀚兮月逶迤，陟火岭之峨峨。既脱身於水险，聊憩弄兮云波。彼夷越之都府，於沧瀛之曲阿。将穷耳目兮又氵斥东南，眇千里兮烟霞。闽禺会冲，诸海亲日。飞虫伏虿，铄肉消骨。溽蒸湫亲，浸淫欧郁。城薄兮云生，山遇炎兮火出。戾止逾月，馆城之东。垣危肩及，庭芜膝容。屋下罗星，户内泠风。淖泥淤潋，虺毒阴攻。地淹於泽，水贵於玉。疗渴者胝肩，趋庭者踵足。眠发夕兮反覆，坐终日兮拳局。念假宿之若狂，嗟尔居人兮谁於毒。驾言出游，期於少苏。乌夷犬戎，咽水嚣衢。状貌群分，头角万殊。渠股反舌，虫声鬼躯。面绿眼青，空穴远纡。见人惊异，直愕不起。忽如呵斗，侧言真喜。腥臊浊泽，吹ㄩ袭里。躬颠仆眩，兀然双止。入室何处，出门何从。冠带不袭，言词不通。茸果卒岁，轻葛御冬。朝避天火，夕逃海风。如何君子，栖迟斯邦。喟舒息兮无所，<立屏>郁咽兮谁与。安读书之下帏兮，乐儒行之环堵。苟吾道之无爽，又何陋於斯土。顾言行之有常，虽蛮夷兮可处。燕市屠狗，赵人博徒。绝圣弃智，忘贫化粗。望见相识，闻声来趋。时与追随，聊宽须臾。云盎盎兮雨纷纷，夜明月而不见人。情眷恋於江介，梦绸缪於渭滨。公孙游兮莲勺，尼父聘兮蔡陈。一困身於王者，一固穷兮圣人。思九州之博大，胡自陷於斯民。盍归来兮，无自苦恨。
    ○伤独孤赋（并序）
    伤独孤者，伤君子也，盖伤君子有道而无命也。河南独孤申步胜冠举进士，博学宏辞登科，典校秘书，不幸短命无後。其人也君子也，天厚之才而啬之年，又亡其家，伤哉！馀获知於君也久，而叨磨渐之益焉。不幸沦丧所知，追想其人，作赋伤之也。
    惜逝者之日远兮，心隐悯而内伤。顾来者之不可与期兮，云谁嗣子之芬芳。思夫君之好修兮，企千载之相望。纡文章於六《经》兮，儒林为之有光。何事业之始酣，而志力之方刚。宜盛德之日新，俾滋大而炽昌。飞霜肃其早零兮，意惨惨而不长。俄销铄以委绝兮，还四气之无当。谓明神正直兮，始吾以为信然。天赏善而听卑兮，吾乃今知其过之。必夷夷而长久兮，蹇烦远而历兹。斯美人兮下泉，虽为芳兰兮谁与佩之。追往日之歌欢兮，曾宿息而不离。我不见其几何兮，殄七日及斯。涕浪浪以相接兮，痛湛湛而不移。谓阳光而ピ燎兮，遽蔑尔其焉之。或左右之欷兮，若感恸兮虚仪。怀玉音之清泠兮，似属耳而依依。嗟眷想之若存兮，竟天地而长辞。愿一抚而无孤，更出涕而淋漓。闻古人所孜孜兮，贵身没而名存。颜冉不登下寿兮，无百里而愈尊。齐梁赵楚之君非不富且贵兮，人不得而称之。呜呼！自古而固然兮，予何叹乎今人。
    ○醉赋（并序）
    昔刘伶作《酒德颂》，以折绅处士。予尝为沉湎所困，因作《醉赋》，寄任山尹君。君嗜此物，亦以警之尔。
    沉湎於酒，有晋之七贤。心游於梦，境堕於烟。六府漫漫，四支绵绵。逶随真淳，陶和浑鲜。遗天地之阔大，失膏火之烧煎。寂寂邈邈，归根复朴。居若死灰，行犹飘壳。车屡坠兮无伤，衣镇濡兮不觉。机发而动，魂交而瞑。合文子之淳味，反骚人之独醒。曾不知其耳目，尚何惧於雷霆。寓四体之合真，归一元而太甯。曲ろ既散，竹桂滋已。百虑森伤，七情纷始。风飘火，矜夸寺。嗟海鸟之聚还，顾息肩兮未几。苏门子闻而笑之曰：子之於道，其犹醯鸡欤？彼至仁者之於天地，根性命於虚无。拂披聚散，脱遗寰区。形犹大象，心冥太初。故大道不失，而至道可居也。今乃假荒惑之物，沉耳目之机。其解须臾，忧恚繁滋。中心不可捐，外患生於时。为疹为毒，为狂为ㄤ。负责人道，阴阳戾违。束乎巫医，驱乎有司。辱身灭名，痿肺淫支。狼狈颠蹶，为人大嗤。不得尽年，玉色先衰。曾不知都无醉时，使人困苦兮如兹。
    ○鹤处鸡群赋
    群鸡兮喧卑，独鹤兮超特。何静躁之殊致，顾仙凡之异德。今乃同处，斯为失职。恃轩昂之貌，栖耻凿垣；抱清迥之心，饿羞争食。恐沉於众，何德之孤。志在寥廓，迹依泥涂。恋祥云於紫盖，忆仙驭於清都。处众而将齐一鹗，离群而每羡双凫。孰曰其微易散，兹乃实繁有徒。在识家而竞入，悲得食而相呼。忧心悄悄，愠於群小。憩霓裳於永夜，鲜玉羽於清晓。思太湖之澡刷，念秋汉之清矫。涅而不缁，素以为表。寂寞清唳，依违驯扰。同李陵之入胡，满目异类；似屈原之在楚，众人皆醉。或振羽以将鸣，或峨冠而瞪视。嚣嚣烦耳，纷纷扑地。安知警露之质，岂识凌云之意。独立不惧，诚则莫之与京；硕大无朋，所谓拔乎其萃。何忧乎彼众我寡，而患乎去同即异。惨澹无色，低徊不平。困眼前之扰扰，哀足下之营营。动必以诚，鄙度关之诈；戒之在斗，非擅场之名。谁┰大以舍小，念彼浊而此清。和而不同，卑以自牧。动忧违众，居常慎独。彼虽距似金，形似木。终羞与哙等为伍，孰虑夫下交之渎。是宜翔金穴，集芝田。冀松乔於碧落，侣鸾凤於紫烟。而乃忽齿陋质於阶下，混庸众於君前。惆怅非所，昂藏自贤。顾彼鸡矣，相群若是。多多益辨，两两而比。自谓鸟中之贤，且具天下之美。与之游息，甚可嗤鄙。每戒比之匪人，常耻独为君子。时乎有在，物不终否。尔恶能浼我哉，吾当一举千里。
    ○履薄冰赋（以“戒慎之心，如履冰上”为韵）
    冰之积也不厚，人之履也难任。此焉投足，可为寒心。彼垫溺之攸虑，在恐惧百诚深。慎同数马之人，然非万石；诫若倚衡之子，不以千金。水始凝，冰未壮。乏六尺之为厚，非七月之所尚。螽斯之股兮犹且不同，齐人之纨兮曾无以况。虽鞠躬而欲涉，何跬步之能抗。有同居累卵之危，无殊坐积薪之上。股栗兮在兹，魂惊於所之。怵惕求前，岂人心之难测；趑趄有畏，类狐性之多疑。每缩缩而若坠，常兢兢而自持。与巢幕兮焉比，将临泉兮是拟。丈夫不处，斯畏其没身；夫子所惩，不惟於灭趾。徐子忘其故步，尚书越其素履。行自失於佻佻，舄无施於几几。视之岂无，履而若虚。非北陆积坚之始，是东风初解之馀。水虫隔而纤鳞必露，秋蝉比而轻翼不如。当履道未成，其难汔济；纵善行无迹，不可踌躇。兢慎图其不败，震慑谓其将坏。步摇摇尔，式彰君子之行；身飘飘然，谁谓邑人不戒。如何克己，若此履冰。与习坎而相类，符执玉而可惩。故叠足是虞，侧身以进。言忘足履之适，自近廉隅；庶几心腑之中，无贻悔吝。得过陨易危这吉，靡濡首失容之衅。行之止於三思，戒实先於六慎。
    ○山鸡舞镜赋（以“丽容可珍，照之则舞”为韵）
    有珍禽兮在南土，金碧其容质，蔽芾其毛羽。玩夫色，必自鉴以呈形；爱其仪，故乃见而屡舞。从裔壤，贡丹墀。未识亻欺亻欺之状，徒观采采之姿。是询孺子，爰发此思。知照水而自，尚且心乎爱矣。俾对镜而言舞，不劳歌以送之。於是烂出雕笼，莺成绮翼。奇章若缋，翠彩如织。瞥然影起，乍躞蹀以多姿；尔形分，遂蹁跹而可则。苞七步之节奏，备八佾之程式。俄俯仰，乍逡巡。透雪彩而姿逸，洞银华而色新。锦臆双呈，因疑其若合；花毛两向，未知其孰真。视月中兔形自隐，台上鹊影惭陈。骇目自遗百戏，忘餐奚顾八珍。对百炼而流睇，翻五色而交丽。异巴渝而折旋，类夏采而行缀。摇金距非知善斗所为，转朱身庶与来仪相契。方激昂而匪懈，将偃仰而增锐。谁云不节之仪，式表能勤之继。映朱光而影耀，射金景而私照。两边而分寸不差，一体而纤毫必肖。类凤因箫感，哂鹤为琴召。岂假为冠於汉，然仰我威容；不同似木於齐，方称乎观妙。宜其鸾回於绮殿，雪落於青琐。虽自好而则然，必假鉴而获可。变态尽其妍不，曲折拟诸形容。幸无私於一照，庶馀光而可从。
    ○对贤良方正直言极谏策
    问曰：盖闻昔之令主，体上圣之资，御大甯之时，犹惧理之未至也，求贤以致用，犹惧动之不中也，咨谏以闻过。矧维寡昧，膺受多福，思负荷之重，警风波之虞，求贤咨谏，岂敢怠忽？至若穷神知化，以盛其德，经武纬文，以大其业，考古会极，通教化之源，明目达聪，周视听之表，斯夙夜之所志也，子大夫何以匡建而致之乎？自中代以还，求理者继作，皆意甚砥砺，而效难彰明。莫不欲还朴厚，而浇风常扇；莫不欲遵俭约，而侈物常贵；莫不欲远小人，而巧谀常进；莫不欲近庄士，而忠直常疏；莫不欲勉人於义，而廉隅常不修；莫不欲禁人为非，而胆畎常不息。其所谬，岂无根源？爰自近岁，仍敷大泽，霜露所坠，沾濡必同，涤瑕秽以导人心，省徭役以丰物力，蠲田租以厚农室，葺国学以振儒风，督废职以振纲维，备众官以序贤俊，庶继先志，臻於治平。而改行者未闻，输劳者未艾，农者无以免艰食，学者无以通微言，立事之绩未纪於庶功，乏才之叹未辍於终食。蠹於法者无不去，而法未修明；切於政者无不行，而政未光大。岂丕变其俗，道广而难济乎？岂不得其门，事繁而愈失乎？伫闻嘉言，无或隐讳。周之受田有经制，汉之名田有恒数，今疆畛相接，半为豪家，流庸无依，率是编户。本於交易，焉夺富以补贫？将欲因循，岂损多而益少？酌於中道，其术如何？取人唯其行，不必文采，命官唯其才，不必资考，然则行非造次而备察，才非错综而遍知，不必文采为轻重，而士可进退，不必资考为程准，而吏有条贯，适变矫枉，渴於良规。何方可以序六气来百祥，何施可以寿群生仁众姓？徵於前训而有据，议於当代而易从。勿猥勿并，以称朕意。
    对：臣伏见陛下徵天下之士，亲策於庭，求贤思理，亦云至矣。然臣未知将以为虚策乎，将以求实效乎？以为虚策，则後之绅者观书於太史氏曰：“天子之忧人如此，急贤如此，徵贤良方正直言极谏之士，亲礼而问之。”斯亦足以为名矣。若以得人为务，社稷之计为心，则不宜待之如是也。夫王者，其道如天，其威如神，以聘问先之，以礼貌接之，造膝而言，虚心以受，犹恐惧陨越，而不得尽其所怀，况乎坐之阶庭，试，以文字，拳曲俯偻，承问而上对乎？且天下之事，难一二以疏，举臣所当言，又有非臣下所宜闻知，清问所不说，又郁而不得发，强附之於篇，考视者必以为馀烦，又摈而不得通矣。陛下何惜一赐臣容足之地，於冕旒之前，使得熟数之乎？可采则行之，无用则罢之，何损於明也？然臣不敢有望於是，谨旁缘圣问，粗竭愚瞽，傥陛下怜察其志而宽其诛，赐之异日之问，而卒其说，则覆照之下，形气之生，孰不幸甚！
    制策曰：“盖闻昔之令主，体上圣之姿，御大甯之时，犹惧理之未至也，求贤以致用，犹惧动之不中也，咨谏以闻过。矧唯寡昧，膺受多福，思负荷之重，警风波之虞，求贤咨谏，岂敢怠忽？至若穷神知化，以盛其德，经武纬文，以大其业，考古会极，通教化之源，明目达聪，周视听之表，斯夙夜之所志，子大夫将何以匡建而致之乎？”此陛下之忧勤切至也。臣闻尧舜以天下为己忧，而未以位为乐也。臣又闻百事之成也，必在敬之，其失也，必在慢之。今陛下念前王之戒，而不敢怠忽，思为国之经，而不忘夙夜，求贤咨谏，延及微贱，臣有以见尧舜之心矣。夫法天地之道以施政，顺阴阳之和以育物，事无不序，动无不时，此穷神知化之盛德也。武以止杀禁暴，则兵宜戢；文以经邦致明，则化必行。此经武纬文之大业也。崇礼而明义，好士而尊儒，斥魏晋已降衰末之法，稽周汉以前盛明之礼，斯考古会极之方也。任贤而勿贰，招谏而必行，屏近习之纤佞，进周行之骨鲠，斯明目达聪之道也。抑臣又闻先王所以不视而明，不听而聪，披颈负之萌，断非僻之绪，其义易知也。盖左右仆御，唯正之供，必有足信者，必有知礼者，出使足以尽情伪，居常足以助听览。左右之臣既如是矣，而又日与公卿大夫讲论政事，史书其举，官箴其阙，以至於百工庶人，莫不谏而谤焉，济济多士，为之股肱，赳赳武夫，为之爪牙，兹所以永有天下也。今宰相之进见亦有数，侍从之臣，皆失其职，百执事奉朝请以进，而律且有议及乘舆之诛，未知为陛下出纳喉舌者为谁乎，为陛下爪牙者为谁乎？日夕侍起居，从游豫，与之论臣下之是非，赏罚之臧否者，复何人也？股肱不得而接，何疾如之；爪牙不足以卫，其危甚矣！夫裔夷亏残之微，褊险之徒，皂隶之职，岂可使之掌王命，握兵柄，内膺腹心之寄，外当耳目之任乎？此壮夫义士所以寒心销志，泣愤而不能已也。诚能复周之旧典，去汉之末祸，还谏官、史官、侍臣之职，使之左右前後，日延宰相，与论义理，有位於朝者，咸引而进之，温其色以安其意，久其对以进其词，可采者必行，有犯者无罪，王之爪士，宜择公儿卿大臣，总统而分理之，则政不足平，刑不足措，人不足和，财不足丰，蛮夷戎狄不足臣，休徵嘉瑞不足致矣，又何虑乎视听之表有所不周乎？
    制策曰，“自中代以还，求理者继作，皆意甚砥砺，而效难彰明。莫不欲还朴厚，而浇风常扇；莫不欲遵俭约，而侈物常贵；莫不欲远小人，而巧谀常进；莫不欲近庄士，而忠直常疏；莫不欲勉人於义，而廉隅常不修；莫不欲禁人为非，而胆畎常不息。其所谬，岂无根源”者。臣闻一日克己复礼，天下归仁焉，王者之谓也。故人不从上之令，而从其所行。夫上古之君，躬率以正，轨度其信，恕己及物，自诚而明，此其所以其化如神，天下如截也。中代以还，则异乎此，至诚不著，而欲任法以防人，忠恕不行，而欲纵身以检物，虽砥砺其意，而事实不符，此所以有其意而无其效也。夫欲人之朴厚，而不先之以少私寡欲，无为至诚，所以浇风常扇也；欲人之俭约，而不率之以卑宫菲食，沉珠贵谷，所以侈物常贵也；欲远小人，而好悦耳之言，所以巧谀常进也；欲近庄士，而恶弗口之虑，所以忠直常疏也；勉人於义，而贪浊在位，所以廉隅常不修也；欲禁人为非，而法制不一，所以胆畎常不息也。则谬之本，其在兹乎？陛下诚能一皆反之，其效可立彰明矣。
    制策曰，“爰自近岁，仍敷大泽，霜露所坠，沾濡必同，涤瑕秽以导人心，省徭役以丰物力，蠲田租以厚农室，葺国学以振儒风，督废职以补纲维，备众官以序贤俊，庶继先志，臻於治平。而改行者未闻，输劳者未艾，农者无以免艰食，学者无以通微言，立事之绩未纪於庶工，乏才之叹未辍於终食。蠹於法者无不去，而法未修明；切於政者无不行，而政未光大。岂丕变其俗，道广而难济乎？岂不得其门，事繁而愈失乎？伫闻嘉言，无或隐讳”者。臣以陛下涤瑕秽，而改行未闻，正言不自其本故也。夫欲人之改行率德，在明赏罚，不在涤瑕秽也。故赏当善，罚当恶，天下晓然逃恶而趋善；赏当功，罚当罪，天下耸然远罪而趋功。则人自为理，而上无为矣，此尧舜之所以利天下也。夫赏罚者报也，赏之失称，罚之不当，咎孰甚焉？伏见兵兴以来，开权宜之道，行苟且之政，台省之官，王公之爵，溢於州郡，遍於舆台，将帅之臣，借绯紫於使令，定官员而奏请，名器轻於土芥，操柄擅於爪牙，此其所以赏人而人不劝也。州县之断狱，月以千数，连年累纪，未闻有一疑狱而决於朝者，未闻有一屈人而诉於阙者，岂天下长吏尽如皋陶哉？律令格式，具而不遵，乡具州府，各自为制，所怒则专杀为常，臆断则自生愚意，且欲人知所避，而能自达，不其难乎？况乎赋役之不恒，衣食之不足，尚不惧死，焉能避罪？此其所以罚人而人不沮也。赏之不劝，罚之不沮，欲人改行，其或难焉。虽涤其瑕秽，惠奸贷法而已，又何为也．。伏惟陛下慎用赏，赏必当功，则天下之善劝矣；慎用刑，刑必当罚，则天下之罪沮矣。夫择人而用之，则亻滥不作，审人而赦之，则廉耻自生，如是则无所改其行，无所涤其瑕矣，又何足忧之？
    陛下省徭役，而输劳者未艾，小惠未遍，而有司长吏或壅而未承故也。若陛下加惠而俯察之，则物力何惧乎不丰，劳者何忧乎未艾？
    陛下蠲田租以厚农室，而人犹艰食者，生者犹少而费者犹多故也。商乘坚而厌肥，工执轻而仰给，兵横行而厚禄，僧道无为而取资，劳苦顿瘁，终岁，滨於死而为农者，亦愚且少矣。况乎两税不均，失变通救弊之法，百端横赋，随长吏自为之政乎？若均工商老释之劳逸，轻田野布帛之徵税，蠲横暴之赋，减镇防之兵，则耕者如云，积者若山矣。臣请再为陛下精言之。夫贱珍奇之货，斥雕琢之淫，则工商之道自息矣；黜异端之学，使法不乱而教不烦，则老释之流当屏矣。且天下所以葸葸然者，岂非以兵乎？使税之厚人之屈而不可蠲复者，岂非以商乎？今昆夷未平，边备未可去，中夏或虞，镇防未可罢，若就其功，则莫若减而练之也。今之将帅，胜任而知兵者亦寡矣，怙众以固权位，行赂以结恩泽，因循卤莽，保持富贵而已，岂暇教训以时，服习其事乎？今若特加申令，使之教阅，简奋勇秀出之才，去屠沽负贩之党，则十分之士，可省其五矣。多而无用，曷若少而必精乎？又若州府虚张名籍，妄求供亿，尽设其给，以丰其私。今若核其名实，纠以文法，则五分之兵，又可省其半矣。夫众之虚，曷若寡之实乎？一则以强兵，一则以寡赋。若江淮州郡，远寇戎，属清平，自非具使令备仪注者，一切可罢，以其经费代徭，荡逋悬，然後慎择长吏，曲加绥抚，不四三年，而家给人和，则横暴不作，赋敛自均，至理而升平矣，尚何虞於人犹艰食乎？
    陛下葺国学以振儒风，而微言犹郁者，盖其所由干禄而得仕者，以章句记读而不由义理故也。若变其法，则可以除其弊矣。
    陛下督废职以补纲维，而立事之绩未纪於庶工者，实有司之罪也。今职备而不举，法具而不行，谏诤之臣备员，不闻直声，弹察之臣塞路，未尝直指，公卿大夫，则偷合苟容，持禄养交，为亲戚计，迁除领簿而已。兴利之臣，专以聚敛计数为务，共理之吏，专以附上剥下为功，习而为常，渐以成俗，标异而圭角者，悔吝立及，和光而氵屈泥者，富贵立须，虽陛下焦劳聪明，如此之切至，将何益焉？伏请下明诏为画一之法，使居是官理是人奉是法者，必有名绩，然後许迁擢，考功之殿最，焉敢阿比而干刑司？则能者日进，不能者日退，而庶工立事之绩，将褒扬纪述之不暇矣。
    陛下备众官以序贤俊，而乏才之叹未辍於终食者，由在上者迁之太亟，在下者刻之太深故也。古之取人也，拔十得五，犹以为多，曲轮直桷，各适其用。今则不然，举於礼部，则曰幽昧者凡陋而不可采，选於吏部，则曰声名者虚浮而不可用，工文者则惧华而不实，敦质者则惧朴而寡能，冠盖之族则以为因依，微贱之人则以为幽险，上求之愈切，下损之弥，细夫士何负於有司，而乃蹇顿之抑刻之如是哉？才能如积，抑郁在下，一朝阙辅相之职、卿大夫之官不得，则曰岳不降神，时之乏人，於是循环其所已用者递迁，居上者不知格限，无闻声绩，或一时超拜，或再岁四迁，以是为适当然耳。是仁进之门常阖，而天子之官天子之权，当途者五六人迭居持之而已。以陛下之明圣，夫岂不欲国之得人乎，以宰相之公忠，夫岂不欲人之足用乎？盖从来已久，因循如是耳。伏惟陛下申敕朝廷州府，令每岁各举所知於礼部，礼部於计偕常选之中，访察推择，得其人，则待以不次之位，遇以非常之恩，不得其人，则必行殿罚，以惩逾滥，则周之以甯，舜之以封，坐而致矣，乏才之叹，何有於圣朝哉！
    陛下谓“蠹於法者无不去，而法未修明，切於政者无不行，而政未光大”者，由有司长吏不得其人也。舍人务政，虽勤何益？臣伏见赦令节文，周备纤悉，空文虚声，溢於视听，而实功厚惠，未有分寸及於苍生，圣德不宣，王泽不流，虽陛下寤寐思理，宰相忧勤奉职，又何为也？夫将直其枝，必正其根。朝廷乃根也，州郡乃枝也。今朝廷之号令，有朝出而夕改者矣，主司之法式，有昨破而今行者矣。伏惟陛下正纲以张万目，澄源以清万派，则四方大幸矣。由是言之，非道广而难济，事繁而愈失也，实承诏将事者之罪耳。
    制策曰，“周之受田有经制，汉之名田有恒数，今疆畛相接，半为豪家，流庸无依，率是编户。本於交易，焉夺富而补贫？将欲因循，岂损多而益寡？酌於中道，其术如何”者。臣闻古之道不可变也，古之法不必行也。夏之桀，殷之纣，周之幽、厉，井田法非亡也，而天下大乱；我太宗、元宗，井田法非修也，而天下大理。夫贞观、开元之际，不受田而均，不名田而赡者，朝廷正，法令行，一人之冤得以闻，一吏之犯得以诛，由此致也。是政之举，化之成，则田自均，人自赡，而天下陶然化矣，岂待曲吏而事为乎？其与贞观、开元，非异时也。法苟未行，人苟失职，徒易其制更其业，扰人敛怨而已耳。
    制策曰，“取人唯其行，不必文采，命官唯其才，不必资考，然则行非造次而备察，才非错综而遍知，不以文采为重轻，而士可进退，不必资考为程准，而吏有条贯，适变矫枉，渴於良规”者。今之取士，以文字记读为法，其素履实行，则无门而知，使由文字而进者，往往犯奸赃为枭獍，以成其弊也。乾元以还，版籍斯坏，所以游寄，莫知从来。伏惟敕天下人士，未归者一皆复贯，愿留者则令著藉，乡校县学州庠，以教训其子弟，长育其才，自乡升之县，自县升之州，自州升之礼部。公卿子弟长於京辇者，则使之必由太学，然後登有司。如是，其幼弱，其壮老，发言举足，云为进取，可得而知矣。然後参以才艺，试以器用，诚取人之急务，伏惟陛下裁之。若资考之限，其章句之庸才，资荫之常调者，仍宜旧贯，贤能之士，则行臣向者之谋，从有司长吏之举，其赏必行，其罚信焉可也。
    制策曰，“何方可以序六气来百祥，何施可以寿群生仁众姓？徵於前训而有据，议於当代而易从。勿猥勿并，以称朕意”者。臣闻古者山林薮泽，皆有时禁，动作之为，无差《月令》，则六气以序，百祥以来，而生生之类，莫不跻仁寿之域矣。今舍此而不务，杀胎毁卵，伤仁挠和，而奉胡夷之法，以正月、五月、九月断天下之屠，欲蕃物产而祈福，斯亦无谓矣。伏惟陛下动遵《月令》，前训可据之文也；事稽时禁，当代易从之道也。施之而不已，执之而有恒，则帝皇之美，远惭於今日矣。臣谨对。
    ○上江西李大夫书
    居蓬衣白之士，所以勤力苦心，皇皇，出其家，辞其亲，甘穷饿而乐离别者，岂有贰事哉，笃守道而求知也。有位之人，所以休声茂功，铄光保大，不绝勋而穷名者，亦无异术焉，乐育材而得人也。人无所知，虽贤如仲尼，穷死而道屯，况其下者乎？未得其人，虽圣如唐尧，水不抑而凶未去，况其下者乎？故上之於人，下之求知，相须若此之急，而相得若此之难者，何也？盖以在位者居高而听深，在下者行卑而迹贱，其事势不同，出处相悬故也。况乎上之人负其位不肯求，下之人负其才不肯屈，此其所以相须若此之急，相得若此之难也。自学圣人之道，诵之於口，铭之於心，徒恨今之人徒士之分，以虚华而已，今之士望人之分，以毫末而已，上下相鼓，波流相翻，抱特行者混众人，抱奇才者乏卓识，智与愚相混，古之道不行，是以役役栖栖，独郁郁而不语。窃以阁下以周召之才，居周召之职，独智杰出，孜孜以下问，收接而博观，自江而西，沉潜液泽，传之天下，汪洋喧闹。是以发愤而来，非有他也，欲以望阁下之辉光，阁下之深高，下靡豪杰之风，以快平生之心耳。伏惟降其尊严而省览之，裁其可否而去就之，无以浅微，察其辞，观其志，而不录其罪，幸甚。谨献旧文十首，以先面贽。干犯左右，惶惧於旌门之前。
    ○论进奉书
    臣闻一人莫非王臣，尺土莫非王有，山川林薮之所产殖，雨露春秋之所成就，莫非王材，诚宜推至公以示无外。今国家既有公府，又为私藏，使州郡贡赋之外，进奉相及，恐非以天下为家，示天下无私之道也。且任土之贡，生产有常，履亩之收，等籍既定，人识所出，吏难为奸；进奉既无程度，莫知纪极，瓷横徵发，因缘赃私，驱陛下赤子，措之不存之地，侈君之嗜欲。惑君之聪明，实大奸之门，大罪之窦也。臣虽熟知陛下上圣之姿，深仁之理，凡内藏之实，以充宴赐，非务积藏，如四远未知何？如百姓受弊何？如後嗣平中之主由此而伤俭德萌侈心何？虽汉有少府水衡，管榷山泽之利，终不若领之於大农也。且地之财无尽，王之用不会，何必固之内府，以开滥关耶？伏望陛下罢内藏归之公府，约别进合之古制，徵敛有常，财用无亏，绝奸之根源，除政之秕蠹，全大体，兴大和，天下大幸。伏见正月十一日赦书，陛下深念疲人，恳责贪吏，往之随使贡来，一皆罢之，此实白日之明，层云之泽也。凡诸州府，必有羡馀，不归之王廷，必没於私室。伏请每使当罢，必上其数而谨其收。水旱之不虞，疾疫之不期，以振罢羸，以代蠲免；军旅之事，工役之用，以给其费，以供其须；居常之岁，闭藏以待时，无敢散泄而干刑司。如是则大赍於人，大伸於用矣。
    ○答李生第一书
    辱书，适曛黑，使者立复，不果一二。承来意之厚，《传》曰“言及而不言，失人”，粗书其愚，为足下答，幸。察来书所谓今之工文或先於奇怪者，顾其文工与否耳。夫意新则异於常，异於常则怪矣；词高则出於众，出於众则奇矣。虎豹之文不得不炳於犬羊，鸾凤之音不得不锵於乌鹊，金玉之光不得不炫於瓦石，非有意於先之也，乃自然也。必崔嵬然後为岳，必滔天然後为海，明堂之栋必挠□霓，骊龙之珠必锢深泉。足下以少年气盛，固当以出拔为意，学文之初，且未自尽其才，何遽称力不能哉？图王不成，其弊犹可以霸，其仅自见也，将不胜弊矣！孔子讥其身不能者，幸勉而思进之也。来书所谓浮艳声病之文耻不为者，虽诚可耻，但虑足下方今不尔，且不能自信其言也。何者？足下举进士，举进士者，有司高张科格，每岁聚者试之，其所取乃足下所不为者也。工欲善其事，必先利其器，足下方伐柯而舍其斧，可乎哉？耻之，不当求也；求而耻之，惑也。今吾子求之矣，是徒涉而耻濡足也，甯能自信其言哉？来书所谓汲汲於立法甯人者，乃在位者之事，圣人得势所施为也，非诗赋之任也。功既成，泽既流，咏歌纪述光扬之作作焉；圣人不得势，方以文词行於後。今吾子始学未仕，而急其事，亦太早计矣。凡来书所谓数者，似言之未称，思之或过，其馀则皆善矣。既承嘉惠，敢自疏怠，聊复所谓，俟见方尽。再拜。
    ○答李生第二书
    白：生之书辞甚多，志气甚横流，论说文章不可谓无意。若仆愚且困，乃生词竞於此，固非宜。虽然，恶言勿从，不可不卒，勿怪。夫谓之奇，则非正矣，然亦无伤於正也。谓之奇，即非常矣。非常者，谓不如常者。谓不如常，乃出常也。无伤於正，而出於常，虽尚之亦可也。此统论奇之体耳，未以文言之，失也。夫文者非他，言之华者也，其用在通理而已，固不务奇，然亦无伤於奇也。使文奇而理正，是尤难也。生意便其易者乎？夫言亦可以通理矣，而以文为贵者，非他，文则远，无文即不远也。以非常之文，通至正之理，是所以不朽也。生何嫉之深耶？夫绘事後素，既谓之文，岂苟简而已哉？圣人之文，其难及也，作《春秋》，游、夏之徒不能措一辞，吾何敢拟议之哉？秦汉以来至今，文学之盛，莫如屈原、宋玉、李斯、司马迁、相如、扬雄之徒，其文皆奇，其传皆远。生书文亦善矣，比之数子，似犹未胜，何必心之高乎？《传》曰：“言之不出，耻躬之不逮也。”生自视何如哉？《书》之文不奇，《易》之文可谓奇矣，岂碍理伤圣乎？如“龙战於野，其血玄黄”，“见豕负涂，载鬼一车”，“突如其来如，焚如死如弃如”，此何等语也？生轻宋玉，而称仲尼、班、马、相如为文学。按司马迁传屈原曰：“虽与日月争光可矣。”生当见之乎？若相如之徒，即祖习不暇者也。岂生称误耶，将识分有所至极耶，将彼之所立卓尔，非强为所庶几，遂仇嫉之耶，其何伤於日月乎？生笑“紫贝阙兮珠宫”，此与《诗》之“金玉其相”何异，天下人有金玉为之质者乎？“被薜荔兮带女萝”，此与“赠之以芍药”何异？文章不当如此说也。岂为怒三四而喜四三，识出之白而性入之黑乎？生云虎豹之文非奇。夫长本非长，短形之则长矣，虎豹之形於犬羊，故不得不奇也，他皆仿此。生云自然者非性，不知天下何物非自然乎？生又云物与文学不相侔。此喻也，凡喻必以非类，岂可以弹喻单乎？是不根者也。生称以知难而退为谦。夫无难而退，谦也；知难而退，宜也，非谦也，岂可见黄门而称贞哉？生以一诗一赋为非文章，抑不知一之少便非文章耶，直诗赋不是文章耶？如诗赋非文章，三百篇可烧矣；如少非文章，汤之《盘铭》是何物也？孔子曰：“先行其言。”既为甲赋矣，不得称不作声病文也。孔子曰：“必也正名乎？”生既不以一第为事，不当以进士冠姓名也。夫焕乎郁郁乎之文，谓制度，非止文词也。前者捧卷轴而来，又以浮艳声病为说，似商量文词，当与制度之文异日言也。近风教偷薄，进士尤甚，乃至有一谦三十年之说，争为虚张，以相高自谩。诗未有刘长卿一句，已呼阮籍为老兵矣；笔语未有骆宾王一字，已骂宋玉为罪人矣；书字未识偏傍，高谈稷契；读书未知句度，下视服郑。此时之大病，所当嫉者，生美才，勿似之也。《传》曰：“惟善人能受尽言。”孔子曰：“君子无所争，必曰射乎？”问於者多矣，以生之有心也，聊有复，不能尽，不宣。再拜。
    ○答李生第三书
</div>
    <div class="pagination">
<a href="全唐文_page404.html">上一页</a><span>...</span><a href="全唐文_page400.html">400</a><a href="全唐文_page401.html">401</a><a href="全唐文_page402.html">402</a><a href="全唐文_page403.html">403</a><a href="全唐文_page404.html">404</a><span class="current-page">405</span><a href="全唐文_page406.html">406</a><a href="全唐文_page407.html">407</a><a href="全唐文_page408.html">408</a><a href="全唐文_page409.html">409</a><a href="全唐文_page410.html">410</a><span>...</span><a href="全唐文_page406.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
