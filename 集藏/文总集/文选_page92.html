<!DOCTYPE html>
<html>
<head>
    <meta charset="UTF-8">
    <title>文选 - 第 92 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选 - 第 92 页/共 102 页</h1>
    <div class="content">　　昔汉氏失御，奸臣窃命，奸臣，谓董卓也。答宾戏曰：王涂芜秽，周失其御。法言曰：上失其政，奸臣窃国命。祸基京畿，毒徧宇内，皇纲弛紊，王室遂卑。答宾戏曰：廓帝纮，恢皇纲。剧秦美新曰：皇纲而未张。尚书传曰：紊，乱也。新序曰：及定王，王室遂卑矣。于是羣雄蜂骇，义兵四合。广雅曰：骇，起也。汉高祖曰：吾以义兵诛残贼。又魏相曰：救乱诛暴，谓之义兵。吴武烈皇帝慷慨下国，电发荆南，吴志曰：汉以孙坚为长沙太守。董卓专权，诸州郡并兴义兵，欲以讨卓，坚亦举兵荆州。刺史王叡，素遇坚无礼，坚过，杀之。北至南阳，众数万人。楚辞曰：雷动电发。权略纷纭，忠勇伯世，公羊传曰：权者，反于经，而后有善者也。威棱则夷羿震荡达朗，兵交则丑虏授馘，汉书曰：武帝报李广书曰：威棱憺乎邻国。李奇曰：神灵之威曰棱。左氏传，魏庄子谓晋侯曰：寒浞，伯明氏之谗子弟也。夷羿收之，以为己相。杜预曰：夷，氏也，羿善射。左氏传曰：兵交，使在其间。毛诗曰：仍执丑虏。笺云：馘，所格者之左耳也。遂扫清宗祊补肓，蒸禋皇祖。毛诗曰：祝祭于祊。毛苌传曰：祊，庙门内之祭也。尔雅曰：冬祭曰蒸。尚书孔氏传曰：精意以飨谓之禋。皇祖，谓汉祖也。吴书曰：坚入洛，扫除汉宗庙，祠以太牢。于时云兴之将带州，飙起之师跨邑；哮呼交阚之羣风驱，熊罴之众雾集。毛诗曰：进厥武臣，阚如虓虎。尚书，武王曰：勖哉夫子，尚桓桓，如虎如貔，如熊如罴。虽兵以义合，同盟勠力，左氏传曰：诸侯同盟于亳。国语曰：勠力一心。贾逵曰：勠力，并力也。然皆苞藏祸心，阻兵怙乱。左氏传曰：楚公子围聘于郑。郑使行人子羽与之言曰：大国无乃苞藏祸心以图之。又，众仲曰：夫州吁阻兵而安忍。杜预曰：阻，恃也。又，君子曰：史佚所谓无怙乱也。或师无谋律，丧威稔寇，言出师之法，必以律齐之。今则不然，各恃兵怙乱，而出师无律也。稔寇，言丧其威权，令资熟于寇也。周易曰：师出以律，否臧凶。左氏传，苌弘曰：毛得必亡，是昆吾稔之日。杜预曰：稔，熟也。忠规武节，未有如此其著者也。汉书，武帝诏曰：躬秉武节。
　　武烈既没，长沙桓王逸才命世，弱冠秀发。吴志曰：权称尊号，追谥策曰长沙王。言桓王挺英逸之才，命世而出也。礼记曰：人生二十曰弱冠。招揽遗老，与之述业。神兵东驱，奋寡犯众。范晔后汉书，陈忠曰：旬月之间，神兵电扫。攻无坚城之将，战无交锋之虏。诛叛柔服，而江外厎旨定；左氏传，随武子曰：君讨郑，怒其贰而哀其卑，叛而伐之，服而赦之。伐叛，刑也；柔服，德也，二者立矣。尚书曰：震泽厎定。饰法修师，则威德翕赫。周易曰：先王明罚饬法。赵充国颂曰：谕以威德。宾礼名贤，而张昭为之雄；吴志曰：策以彭城张昭为谋主。班固汉书曰：班伯诸所宾礼，皆名豪。又述曰：宾礼故老。交御豪俊，而周瑜为之杰。吴志曰：策徙居舒，与周瑜相友，收合士大夫江、淮间，人咸向之。彼二君子，皆弘敏而多奇，雅达而聪哲。故同方者以类附，等契者以气集，而江东盖多士矣。周易曰：方以类聚，物以羣分。又曰：同声相应，同气相求。将北伐诸华，诛鉏干纪。左氏传曰：吴，周之冑裔也。今而始大，比于诸华。又，季孙盟臧氏曰：无或如臧孙纥干国之纪，犯门斩关。春秋合诚图曰：诛鉏民害。旋皇舆于夷庚，反帝座乎紫闼。吴志曰：曹公与袁绍相拒于官渡，策阴谋袭许，迎汉帝。繁钦辨惑曰：吴人者，以船檝为舆马，以巨海为夷庚。臧荣绪晋书，司徒王谧议曰：夷庚未入，乘舆旅馆。然夷庚者，藏车之所。崔骃达旨曰：攀台阶，窥紫闼。挟天子以令诸侯，清天步而归旧物。战国策，张仪谓秦惠王曰：挟天子以令天下，此王业也。毛诗曰：天步艰难，之子不犹。左氏传，伍员曰：少康祀夏配天，不失旧物。戎车既次，羣凶侧目，大业未就，中世而殒。汉书曰：列侯宗室，见郅都侧目。范晔后汉书，陈蕃上疏曰：羣凶侧目，祸不旋踵，周易曰：富有之谓大业。用集我大皇帝吴志曰：权薨，谥曰大皇帝。以奇踪袭于逸轨，叡心因于令图。从政咨于故实，播宪稽乎遗风。国语，樊穆仲对宣王曰：鲁侯赋事行刑，必问于遗训，而谘于故实。史记曰：宣王卽位，修政法文、武、成、康遗风。诸侯复宗周室也。而加之以笃固，申之以节俭。畴咨俊茂，好谋善断。尚书，帝曰：畴咨若时登庸。班固王命论曰：信诚好谋。束帛旅于丘园，旌命交于涂巷。周易曰：贲于丘园，东帛戋戋。孟子曰：夫招士以弓，大夫以旌。谢承后汉书曰：邓道不应，州郡旌命。故豪彦寻声而响臻，志士希光而景骛。异人辐凑，猛士如林。班固公孙弘赞曰：异人并出。文子曰：羣臣幅凑。张湛曰：如众辐之集毂也。汉高祖歌曰：安得猛士守四方。毛诗曰：其会如林。于是张昭为师傅，吴志曰：权待张昭以师傅之礼。周瑜陆公鲁肃吕蒙之俦，入为腹心，出作股肱；吴志曰：吕蒙，字子明，汝南人也。为武威将军、南郡太守。余并已见三国名臣颂。毛诗曰：赳赳武夫，公侯腹心。尚书曰：命汝予翼，作股肱心膂。甘宁凌统程普贺齐朱桓朱然之徒，奋其威；吴志曰：甘宁，字兴霸，巴郡临江人也。少有气力，好游侠，拜西陵太守。又曰：凌统，字公绩，吴郡人也。拜偏将军。又曰：程普，字德谋，右北平人也。领江夏太守，迁荡寇将军。又曰：贺齐，字公苗，会稽人也。为蕲春太守。又曰：朱桓，字休穆，吴郡人也。拜前将军，领青州牧。又曰：朱然，字义封，朱冶姊子也，姓施氏。初，冶未有子，然年十三，乃启策乞以为嗣。为左大司马右军帅。韩当潘璋黄盖蒋钦周泰之属宣其力。吴志曰：韩当，字义公，辽西人也。迁昭武将军，又加都督之号。又曰：潘璋，字文珪，东郡人也。拜平北将军、襄阳太守。又曰：黄盖，字公覆，零陵人也。拜武锋中郎将，加偏将军。又曰：蒋钦，字公弈，九江人也。拜右护军。又曰：周泰，字幼平，九江人也。拜汉中太守、奋威将军。尚书曰：予欲宣力四方，汝为。风雅则诸葛瑾张承步骘，以名声光国；诸葛瑾，已见三国名臣颂。吴志曰：张昭长子承，字仲嗣，少以才学知名。为濡须督奋威将军。又曰：步骘，字子山，临淮人也。孙权为讨虏将军，召骘为主记。权称尊号，代陆逊为丞相。诲育门生，手不释卷。蔡邕陈太丘碑曰：纡佩金紫，光国垂勋。政事则顾雍潘浚吕范吕岱，以器任干职；吴志曰：顾雍代孙劭为丞相，平尚书事。其所选用文武将吏，随能所任，心无适莫。又曰：潘浚，字承明，武陵人也。弱冠宋仲子受学。权称尊号，拜为少府，迁太常。又曰：吕范，字子衡，汝南人也。权拜裨将军。亮卽位，迁扬州牧，又迁大司马。又曰：吕岱，字定公，广陵人也。权拜上将军。亮卽位，拜大司马。岱清身奉公，所在可述。许慎淮南子注曰：干，强也。奇伟则虞翻陆绩张温张惇，以讽议举正；虞翻，已见三国名臣颂。吴志曰：虞翻，性不协俗，数犯颜谏争。又曰：陆绩，字公纪，吴郡人也。孙权统事，辟为奏曹掾。又曰：张温，字惠恕，吴郡人也。权拜议郎，徙太子太傅，甚见信重。吴录曰：张惇，字叔方，吴郡人也。德量渊懿，清虚淡泊，又善文辞。孙权以为车骑将军，出补海令。毛诗曰：出入讽议。奉使则赵咨沈珩衡，以敏达延誉；吴志曰：权遣都尉赵咨使魏。魏帝问吴王何等主也？咨对曰：聪明仁智，雄略之主也。帝问其状，对曰：纳鲁肃于凡品，是其聪也；拔吕蒙于行阵，是其明也；获于禁而不害，是其仁也；取荆州兵不血刃，是其智也；据三州，虎视于天下，是其雄也；屈身于陛下，是其略也。吴书曰：咨字德度，南阳人。拜骑都尉。又曰：沈珩，字仲山，吴郡人也。权以珩有智谋，能专对，乃使至魏。魏文帝问曰：吴嫌魏东向乎？珩曰：不嫌也。曰：何以知？曰：信恃旧盟，言归于好，是以不嫌。若魏渝盟，自有备豫。文帝善之。以奉使有称，封永安乡侯。官至少府。国语曰：使张老延君誉于四方。术数则吴范赵达，以禨祥协德。韦昭汉书注曰：历数，占术也。吴志曰：吴范，字文则，会稽人也。以治历数，知风气，闻于郡中。权以范为骑都尉，领太史令。又曰：赵达，河南人也。治九宫一筭之术，究其微旨。孙权行师征伐，每令达有所推步，皆如其言。吕忱字林曰：禨，祅祥也，居衣切。天文志曰：臣主共忧患，其察禨祥。如淳曰：吕氏春秋曰：荆人鬼，而越人禨。今之巫祝祷祀之比也。晋灼曰：禨，音珠玑之玑。董袭陈武，杀身以卫主；吴志曰：董袭，字符世，会稽人也。为偏将军。曹公出濡须口，袭从权赴之。袭督五楼船，往濡须口。夜卒暴风，楼船倾覆，左右散走，远舸乞使，袭出怒曰：受将军任，在此备贼，何等委去也；敢复言此者，斩。于是莫敢干，其夜船败，袭死。权改服临殡。又曰：陈武，字子烈，庐江人也。累有功劳，进位偏将军。建安二十年，从击合肥，奋命战死。权哀之，自临其丧。骆统刘基，强谏以补过。吴志曰：骆统，字公绪，会稽人也。权召为功曹。志在补察，苟所闻见，夕不待旦。又曰：刘繇长子基，字敬舆。权为吴王，基为大司农。权尝宴饮，骑都尉虞翻醉酒犯忤，权欲杀之，威怒甚盛。由基谏争，翻以得免。左氏传，士季谓晋侯曰：诗云：衮职有阙，惟仲山甫补之。能补过也。谋无遗谞，举不失策。广雅曰：谞，智也，思与切。东观汉记，鲁恭上疏曰：举无遗策，动不失其中。故遂割据山川，跨制荆吴，而与天下争衡矣。争衡，谓角其轻重也。汉书，公孙获曰：吴、楚之王，西与天子争衡。郑玄周礼注曰：称上曰衡。
　　魏氏尝藉战胜之威，率百万之师，汉书，晁错曰：战胜之威，民气百倍。浮邓塞去之舟，下汉阴之众，孔安国尚书传曰：顺流曰浮。郦元水经注曰：邓塞者，卽邓城东北小山也，先后因之以为邓塞。汉阴，汉水之南也。庄子曰：子贡南游于楚，过汉阴。羽檝万计，龙跃顺流，羽檝，言疾也。羽猎曰：杖镆邪而罗者以万计。周易曰：见龙在田，或跃在渊。锐骑千旅，虎步原隰，李陵诗曰：幸托不肖躯，且当猛虎步。谟臣盈室，武将连衡，包咸论语注曰：衡，轭也。戎车，武将所驾。故以连衡喻多也。喟然有吞江浒之志，一宇宙之气。毛苌诗传曰：水涯曰浒。而周瑜驱我偏师，黜之赤壁，吴志曰：曹公入荆州。权遂遣瑜与备并力逆曹公，遇于赤壁。初一交战，公军破退。丧旗乱辙，仅而获免，收迹远遁。左氏传，曹刿曰：吾视其辙乱，望其旗靡。郑玄礼记注曰：遁，逃也。汉王亦凭帝王之号，帅巴汉之民，乘危骋变，结垒千里，志报关羽之败，图收湘西之地。而陆公亦挫之西陵，覆师败绩，困而后济，绝命永安。蜀志曰：孙权袭杀关羽，取荆州。先主忿孙权之袭关羽，遂乃伐吴。吴将陆逊大破先主军。遂弃船还鱼复，改县曰永安。先主徂于永安宫。吴志曰：备升马鞍山，陆逊促诸军四面蹙之，土崩瓦解。马鞍山，在西陵之西。续以濡须之寇，临川摧锐；吴历曰：曹公出濡须，作油船，夜渡洲上。权以水军围取，得三千余人，其没溺者数千人。蓬笼之战，孑轮不反。魏志曰：张辽之讨陈兰，别遣臧霸至皖讨吴。吴将韩当遣兵逆霸，与战于蓬笼。楚辞曰：登蓬笼而下陨兮。王逸曰：蓬笼，山名也。公羊传曰：晋败秦于殽，匹马只轮无反者。由是二邦之将，丧气挫锋，势奴六财匮，而吴莞然坐乘其弊。论语曰：子之武城，闻弦歌之声，莞尔而笑。何晏曰：莞尔，小笑貌。故魏人请好，汉氏乞盟，左氏传曰：隐公摄位，而欲求好于邾。又曰：郑伯乞盟请服。遂跻天号，鼎跱而立。方言曰：跻，登也。汉书，蒯通说韩信曰：今为足下之计，莫若三分天下，鼎足而立，其势莫敢先动。西屠庸益之郊，北裂淮汉之涘，王逸楚辞注曰：屠，裂也。东包百越之地，南括羣蛮之表。贾谊过秦曰：南取百越之地。薛君韩诗章句曰：括，约束也。于是讲八代之礼，搜三王之乐。八代，三皇、五帝也。杜预左氏传注曰：搜，阅也。搜与搜古字通。三王，夏、殷、周也。告类上帝，拱揖羣后，尚书曰：肆类于上帝。孔安国曰：类，谓摄位事类，遂以摄告天及五帝也。尚书曰：班瑞于羣后。典引曰：钦若上下，恭揖羣后。虎臣毅卒，循江而守，毛诗曰：进厥虎臣。左氏传，君子曰：杀敌为果，致果为毅。汉书，伍被曰：强弩临江而守。长棘劲铩，望飙而奋。尔雅曰：棘，戟也。说文曰：铩，铍有镡也，亦曰长刃矛，刀之类也，山列切。庶尹尽规于上，四民展业于下。尚书曰：庶尹允谐。孔安国传曰：尹，正也。众官之长。国语，召康公曰：天子听政，近臣尽规。又曰，内史过曰：庶人、工、商，各守其业，以供其上。化协殊裔，风衍遐圻。左氏传曰：天子之地一圻。杜预曰：一圻，方千里。圻，界也。言风教及远。乃俾一介行人，抚巡外域。左氏传曰：晋人使子贡对郑使曰：君有楚命，亦不使一介行李告于寡君。杜预曰：一介，独使也。巨象逸骏，扰于外闲；周礼曰：天子十有二闲，马六种。郑玄曰：每厩为一闲。明珠玮宝，耀于内府。周礼曰：玉府掌王之金玉玩好。珍瑰重迹而至，奇玩应响而赴。汉书，息夫躬曰：羽檄重积而狎至。輶由轩骋于南荒，冲輣息于朔野。杨雄答刘歆书曰：尝闻先代輶轩之使。班固汉书述曰：戎车七征，冲輣闲闲。字略作樓也。音义曰：輣，兵车名也，薄萌切。齐民免干戈之患，戎马无晨服之虞。而帝业固矣。汉书，难蜀父老曰：今割齐民以附夷、狄。如淳曰：齐等无有贵贱，故谓之齐民。老子曰：天下无道，戎马生郊。尔雅曰：虞，度也。
　　大皇既殁，幼主莅朝。幼主，孙亮也。吴志曰：孙亮，字子明，权少子也。立为太子。权薨，卽尊号。奸回肆虐，景皇聿兴，尚书曰：崇信奸回。南都赋曰：狼肆虐。吴志曰：孙休，字子烈，权第六子也。亮废，孙綝使宗正孙楷迎休卽位。薨，谥曰景帝。毛苌诗传曰：聿，遂也。虔修遗宪，政无大阙，守文之良主也。南都赋曰：朝无阙政。公羊传曰：继文王之体，守文王之法度也。降及归命之初，吴志曰：孙皓降晋，晋赐号归命侯。典刑未灭，故老犹存。尚书曰：尚有典刑。毛诗曰：召彼故老。大司马陆公以文武熙朝，左丞相陆凯以謇谔尽规，吴志曰：孙皓卽位，拜陆抗大司马、荆州牧。又曰：陆凯，字敬风，吴郡人也。孙皓迁为左丞相。凯上表疏，皆指事，不饰忠恳。孔安国尚书传曰：熙，广也。周易曰：王臣謇謇，匪躬之故。史记，赵简子曰：诸大夫在朝，徒闻唯唯，子不闻周舍之谔谔。尽规，已见上文。而施绩范慎以威重显，吴志曰：施绩，字公绪，迁将军，督领盗贼事，持法不倾，拜左大司马。吴录曰：范慎，字孝敬，广陵人也。竭忠知己之君，缠绵三益之友，时人荣之。孙皓以为太尉。丁奉离斐以武毅称，吴志曰：丁奉，字承渊，庐江人也。少以骁勇为小将。亮卽位，为冠军将军。魏将诸葛诞据寿春降。魏人围之，使奉与黎斐解围。奉为先登，黎斐力战，有功，拜左将军。黎与离音相近，是一人，但字不同。孟宗丁固之徒为公卿，吴志曰：孙皓以左右御史大夫丁固、孟仁为司徒、司空。吴录曰：初，固为尚书，梦松树生腹上，谓人曰：松字十八公也，后十八岁当为三公乎？卒如梦焉。又曰：孟仁，字恭武，江夏人也。本名宗，避皓字，易焉。楚国先贤传曰：累迁光禄勋，遂至三公。楼玄贺劭之属掌机事，吴志曰：楼玄，字承先，沛郡人也。孙皓遂用玄为宫下录事禁中侯，主殿中事。又曰：贺劭，字兴伯，会稽人也。皓时为中书令。汉官解故曰：机事所揔，号令攸发。元首虽病，股肱犹存。尚书大传曰：元首，君也。股肱，臣也。爰及末叶，羣公既丧，然后黔首有瓦解之志，皇家有土崩之衅。黔首，已见过秦论。汉书，徐乐上书曰：何谓瓦解？吴、楚、齐、赵之兵是也。当是之时，安土乐俗之民众，故诸侯无境外助，此之谓瓦解。又曰：何谓土崩，秦之末叶是也。人困而主不恤，下怨而上不知，此之谓土崩也。历命应化而微，王师蹑运而发。历命，历数天命也。王师，谓晋师也。言蹑其运数而发也。干宝晋纪曰：咸宁五年十一月，命安东将军王浑向扬州，龙骧将军王浚帅巴、蜀之卒，浮江而下。卒散于阵，民奔于邑；城池无藩篱之固，山川无沟阜之势。过秦论曰：楚师深入鸿门，曾无藩篱之难。非有工输云梯之械，智伯灌激之害，墨子曰：公输班为云梯，必取宋。史记曰：晋智伯攻晋阳岁余，引汾水灌其城，不没者三版。城中悬釜而炊，易子而食。楚子筑室之围，燕人济西之队，左氏传曰：楚子围宋，将去之，申叔时曰：筑室反耕者，宋必听命。王从之。宋人乃惧，遂及楚平。史记曰：燕昭王使乐毅为上将军，伐齐，破之济西。军未浃辰，而社稷夷矣。左氏传，君子曰，莒恃其陋，浃辰之间，而楚克其三都。杜预曰：浃辰，十二日也。浃，祖牒切。干宝晋纪曰：太康元年四月，王浚鼓入于石头。吴主孙皓面缚舆榇降于浚。虽忠臣孤愤，烈士死节，将奚救哉？襄阳记曰：张悌，字臣先，襄阳人。晋伐吴，悌逆之，吴军大败。诸葛靓退走，使过迎悌。悌不肯去，靓自牵之，悌垂泣曰：今日是我死日也。靓遂放之，为晋军所杀。韩子有孤愤篇。司马迁书曰：世又不与能死节者也。
　　夫曹刘之将，非一世所选；向时之师，无曩日之众。向时，谓太康之役也。曩日，谓昔日之曹、刘也。战守之道，抑有前符；符，犹法也。险阻之利，俄然未改。而成败贸理，古今诡趣，何哉？广雅曰：贸，易也。说文曰：诡，变也。诡与同。彼此之化殊，授任之才异也。
　　文选考异
　　注「北至南阳」　茶陵本「北」作「比」，是也。袁本亦误「北」。
　　注「陈忠曰」　何校「陈」改「阎」，陈同，是也。各本皆误。
　　饰法修师　案：「饰」当作「饬」。注引易作「饬」。各本正文皆传写讹也。晋书作「饬」，吴志注作「饰」，羣书中二字多错互。今易作「勑」，则「饰」字非矣。
　　注「班固王命论曰」　何校「固」改「彪」，陈同，是也。各本皆误。
　　注「虞翻性不协俗」　袁本无「性不协俗」四字，是也。茶陵本此上下复出者更非。
　　注「孙权以为车骑将军」　陈云「将军」下脱「主簿」二字，是也。各本皆脱。
　　注「往濡须口」　陈云「往」，「住」误，是也。各本皆讹。
　　注「公孙获曰」　陈云「获」，「玃」误，是也。各本皆讹。
　　注「先主徂于永安宫」　袁本「徂」作「殂」，是也。茶陵本此注并善于五臣，文句全非。
　　而吴莞然　茶陵本「莞」作「苋」，注同。校语云五臣作「莞」。袁本校语云善作「苋」，其注中亦皆作「苋」。考论语释文「苋尔」字如此，尤因今论语作「莞」，定从校改，遂以五臣乱善，非。晋书作「莞」，吴志注作「藐」，卽「苋」之误也。
　　注「晋人使子贡」　何校「贡」改「员」，陈同，是也。各本皆讹。
　　注「羽檄重积而狎至」　何校「积」改「迹」，陈同，是也。各本皆误。
　　注「字略作樓也」　案：「楼」下当有「车」字，各本皆脱。
　　注「尚书曰尚有典刑」　何校改「尚书」作「毛诗」，下文「毛诗」改「又」，陈同，是也。各本皆误。
　　注「皆指事不饰忠恳」　何云案吴志「忠恳」下有「内发」二字，此脱，当增入。案：所校是也。各本皆脱。
　　注「子不闻周舍之谔谔」　案：「子」字不当有。各本皆衍。
　　注「孙皓遂用玄为宫下录事」　袁本、茶陵本无「遂」字。案：此尤添之也。又陈云「录事」当作「镇」，是也。各本皆误。
　　非有工输云梯之械　何校「工」改「公」。陈云「工」，「公」误。今案：晋书、吴志注皆是「工」字，疑士衡谓之「工输」未当，辄改也。
　　注「王浚鼓入于石头」　陈云「鼓」下脱「噪」字，是也。各本皆脱。
　　注「张悌字臣先」　何校「臣」改「巨」，陈同，是也。各本皆误。
　　注「说文曰诡变也」　案：「诡」当作「」。此所引心部文。又观下注，可见袁本亦误「诡」。茶陵本删此注，更非。
　　辩亡论下
　　昔三方之王也，魏人据中夏，汉氏有岷益，吴制荆杨而奄交广。东都赋曰：自中夏以布德。毛苌诗传曰：奄，覆也。曹氏虽功济诸华，虐亦深矣，其民怨矣。左氏传曰：吴，周之冑裔也。今而始大，比于诸华。毛诗序曰：亡国之音哀以思，其民怨。刘公因险以饰智，功已薄矣，其俗陋矣。淮南子曰：伪之生，饰智以警愚。范晔后汉书，吴佑曰：远在海滨，其俗诚陋也。夫吴，桓王基之以武，太祖成之以德，聪明叡达，懿度弘远矣。周易曰：古之聪明叡智神武而不杀者夫。庄子，许由曰：啮缺之为人也，聪明叡智。其求贤如不及，恤民如稚子。论语曰：子曰：见善如不及。谢承后汉书曰：延笃迁京兆尹，恤民如子。接士尽盛德之容，亲仁罄丹府之爱。拔吕蒙于戎行，识潘浚于系虏。吴志曰：吕蒙年十五六，随邓当击贼，策见而奇之，引置左右。张昭荐蒙，拜别部司马。又曰：潘浚，字承明，武陵人也。江表传曰：权克荆州，将吏悉皆归附，而浚独称疾不见。权遣人以床就家舆致之。浚伏面着席不起，涕泣交横，哀哽不能自胜。权慰劳与语，呼其字曰：承明，昔观丁父，鄀俘也，武王以为军帅。彭仲爽，申俘也，文王以为令尹。此二人，卿荆国之先贤也。初虽见囚，后皆擢用，为楚名臣。卿独不然，未肯降，意将以孤异古人之量邪？使亲近以巾拭面，浚起，下地拜谢，卽以为治中，荆州诸军事一以咨之。毛苌诗传曰：识，用也。推诚信士，不恤人之我欺；量能授器，不患权之我逼。执鞭鞠躬，以重陆公之威；悉委武卫，以济周瑜之师。吴志，陆机为逊铭曰：魏大司马曹休侵我北鄙，乃假公黄钺，统御六师及中军禁卫，而摄行王事。主上执鞭，百司屈膝。江表传曰：曹公入荆州，周瑜夜请见权曰：诸人徒见操书言水步八十万，而各恐惧，不复断其事实。今以实较之，不过十五六万，军已久疲。得精兵五万，自足制之。权曰：五万兵难卒合，已选三万人，船载粮具俱办。卿与子敬便在前发，孤当增发人众，多载资粮，为军后援也。卑宫菲食，以丰功臣之赏；披怀虚己，以纳谟士之筭。论语曰：禹菲饮食，而致孝乎鬼神；卑宫室，而尽力乎沟洫。马融曰：菲，薄也。汉书李寻传曰：王根辅政，数虚己问寻。故鲁肃一面而自托，士燮蒙险而致命。吴志曰：鲁肃，字子敬，临淮人也。周瑜荐肃才宜佐时，当广求其比，以成功业，不可令去也。权卽召肃与语，甚说之。众宾罢退，独引肃还，合榻对饮。又曰：士燮，字威彦，苍梧人也。汉时，燮为绥南中郎将，董督七郡，领交趾太守。孙权遣步骘为交州刺史，燮率兄弟奉承节度。权加燮为左将军，燮遣子廞入质。高张公之德，而省游田之娱；贤诸葛之言，而割情欲之欢。吴志曰：张昭为军师。权每田猎，常乘马射虎，虎尝突前攀持马鞍。昭变色而前曰：将军何有当尔？夫为人君者，谓能驾御英雄，驱使羣贤，岂谓驰逐于原野，校勇于猛兽者乎？如有一日之患，奈天下笑何？权谢昭曰：年少虑事不远，惭君。然犹不能已。诸葛瑾事未详。感陆公之规，而除刑法之烦；奇刘基之议，而作三爵之誓。吴志曰：陆逊陈便宜，劝以施德缓刑，宽赋息调。权报曰：君以为太重，孤亦何利焉，但不得已而为之尔。于是令有司尽写科条，使郎中褚逢赍以就逊，意所不安，令损益之。权既为吴王，欢宴之末，自起行酒。虞翻伏地阳醉，不持。权去，翻起坐。权于是大怒，手剑欲击之。侍坐者莫不惶遽，惟大司农刘基起抱权，谏曰：大王三爵后杀善士，虽翻有罪，天下孰知之？翻由是得免。权因勑左右，自今酒后言杀，皆不得杀。屏气局局蹐脊，以伺子明之疾；分滋损甘，以育凌统之孤。论语曰：屏气似不息者。毛诗曰：谓天盖高，不敢不局；谓地盖厚，不敢不蹐。吴志曰：吕子明疾发，权时在公安，迎置内殿，所以治护者万方，募封内有能愈蒙者，赐千金。欲数见其颜色，又恐其劳动，常穿凿壁瞻之，见其小能下食则喜，顾左右言笑，不然则咄唶，夜不能寐。病小瘳，为下赦令，羣臣毕贺。后更增笃，自亲临视。凌统卒，权为之数日减膳，言及流涕。乃列封统二子，年各数岁，权内养于宫，爱待与诸子同，宾客进见，呼示之曰：此吾虎子也。登坛慷慨，归鲁子之功；削投恶言，信子瑜之节。吴志曰：权既称尊号，临坛顾谓公卿曰：昔鲁子敬，尝道此，可谓明于事势矣。时或言诸葛瑾别遣亲人与备相闻。权曰：孤与子瑜有死生不易之誓，子瑜之不负孤，犹孤不负子瑜也。是以忠臣竞尽其谟，志士咸得肆力。孔安国尚书传曰：谟，谋也。又曰：肆，陈也。洪规远略，固不猒夫区区者也。言其规略宏远，不安兹小国也。左氏传曰：初，楚灵王卜曰：余尚得天下，不吉。投龟诟天而呼曰：是区区者而不余畀。方言曰：猒，安也，于艳切。故百官苟合，庶务未遑。论语曰：子谓卫公子荆善居室，始有，曰苟合矣。少有，曰苟完矣。
　　初都建业，羣臣请备礼秩，天子辞而不许曰：「天下其谓朕何？」宫室舆服盖慊口簟如也。汉书，文帝曰：豫建太子，谓天下何？贾逵国语注曰：谓，告也。言何以告天下也。刘兆谷梁传注曰：慊，不足也。爰及中叶，天人之分既定，百度之缺粗修，抯，古粗字。韦昭汉书注曰：粗，略也，才古切。虽醲化懿纲，未齿乎上代，杜预左氏传注曰：齿，列也。抑其体国经邦之具，亦足以为政矣。周礼曰：惟王建国，体国经野。地方几万里，杜预左氏传注曰：几音其，近也。带甲将百万，其野沃，其兵练，韦昭国语注曰：沃，肥善也。其器利，其财丰。东负沧海，西阻险塞，长江制其区宇，峻山带其封域。国家之利，未巨有弘于兹者矣。借使中才守之以道，善人御之有术，陈琳为曹洪与文帝书曰：谓为中才处之，殆难仓卒。论语，子张问善人之道。子曰：不践迹，亦不入于室也。敦率遗典，勤民谨政，循定策，守常险，则可以长世永年，未有危亡之患也。左氏传，北宫文子曰：有其国家，令问长世。尚书曰：降年有永，有不永。
　　或曰：吴蜀唇齿之国，左氏传，宫之奇曰：谚所谓辅车相依，唇亡齿寒。蜀灭则吴亡，理则然矣。夫蜀，盖藩援之与国，而非吴人之存亡也。汉书，项梁曰：田假，与国之王也。如淳曰：相与友善为与国，党与也。何则？其郊境之接，重山积险，陆无长毂之径；谷梁传曰：长毂五百乘。范宁曰：长毂，兵车也。川阨流迅，水有惊波之艰。虽有锐师百万，启行不过千夫；诗曰：元戎十乘，以先启行。舳舻千里，前驱不过百舰胡减切。汉书曰：自寻阳浮江，舳舻千里。李斐曰：舳，船后持柂处也。舻，船前头刺棹处也。言其船多，前后相衔，千里不绝。故刘氏之伐，陆公喻之长蛇，其势然也。蛇斗，以首尾救，故锐师百万，而无所施也。昔蜀之初亡，朝臣异谋，或欲积石以险其流，或欲机械以御其变。战国策曰：公输班为攻宋机械。天子总羣议而谘之大司马陆公，公以四渎天地之所以节宣其气，固无可遏之理，国语，太子晋曰：夫天地成而聚于高，归物于下，疏为川谷，以道其气。韦昭曰：聚，聚物也。高，山陵也。下，薮泽也。疏，通也。而机械则彼我之所共，彼若弃长技以就所屈，卽荆杨而争舟楫之用，是天赞我也。汉书，晁错曰：匈奴之长技三，中国之长技五。左氏传，子鱼曰：勍敌之人，隘而不成列，天赞我也。将谨守峡口，以待禽耳。逮步阐之乱，凭宝城以延强寇，重资币以诱羣蛮。国语，单穆公曰：量资币。战国策曰：荆轲至秦，持千金之币。厚遗中庶子蒙嘉。于时大邦之众，云翔电发，云翔，言众也。战国策，顿子说秦王曰：今楚、魏之兵云翔而不敢拔。然此云翔与战国微异，不以文害意也。悬旍江介，筑垒遵渚，毛诗曰：鸿飞遵渚。毛苌传曰：遵，循也。襟带要害，以止吴人之西。而巴汉舟师沿江东下。陆公以偏师三万，北据东坑，东坑，在西陵步阐城东北，长十余里。陆抗所筑之城，在东坑上，而当阐城之北，其迹并存。深沟高垒，案甲养威。反虏踠于远迹待戮，而不敢北窥生路，强寇败绩宵遁，丧师太半。分命锐师五千，西御水军，东西同捷，献俘万计。吴志曰：西陵督步阐据城以叛，遣使降晋。陆抗闻之，因部分诸军吴彦等径赴西陵，勑军营更筑严围，自赤溪至故市，内以围阐，外以御寇。围备始合，晋巴东监军徐胤率水军诣建平，荆州刺史杨肇至西陵。抗令张咸固守其城。公安督留虑距胤，身率三军，凭围对肇。肇攻至月余，计屈夜遁。抗使轻骑蹑之，肇大破败，胤等引还。抗遂陷西陵城，诛夷阐族。左氏传曰：僖二十年，晋侯败楚师于城濮。还师归国，献俘授馘。杜预曰：献楚俘于庙。俘卽囚也。信哉，贤人之谋，岂欺我哉！孟子，公明仪曰：文王我师也，周公岂欺我哉！自是烽燧罕警，封域寡虞。言少有虞度之事也。陆公殁而潜谋兆，吴衅深而六师骇。苍颉篇曰：骇，惊也。夫太康之役，众未盛乎曩日之师；广州之乱，祸有愈乎向时之难。吴志曰：孙皓天纪三年，郭马反，攻杀广州都督虞授。马自号都督交、广二州诸军事，安南将军。曩日、向时，皆谓曹、刘之世。而邦家颠覆，宗庙为墟。呜呼！人之云亡，邦国殄瘁，不其然与？诗大雅文也。易曰：「汤武革命，顺乎天。」周易革卦之辞也。玄曰：「乱不极则治不形。」太玄经曰：阴不极则阳不生，乱不极则德不形。言帝王之因天时也。古人有言曰：「天时不如地利。」孟子曰：天时不如地利，地利不如人和。赵岐曰：天时，支干五行王相孤虚之属。易曰：「王侯设险，以守其国。」言为国之恃险也。周易坎卦之辞也。又曰：「地利不如人和。」「在德不在险。」言守险之由人也。史记，魏武侯曰：山河之固，此魏国之宝也。吴起对曰：在德不在险。吴之兴也，参而由焉，孙卿所谓合其参者也。孙卿子曰：天有其时，地有其财，人有其治，夫是之谓能参合。所以参而颠覆，所参则惑矣。及其亡也，恃险而已，又孙卿所谓舍其参者也。
　　夫四州之萌非无众也，大江之南非乏俊也，山川之险易守也，劲利之器易用也，先政之策易循也。功不兴而祸遘者，何哉？所以用之者失也。是故先王达经国之长规，审存亡之至数；谦己以安百姓，敦惠以致人和；宽冲以诱俊乂之谋，慈和以结士民之爱。是以其安也，则黎元与之同庆；孝经钩命决曰：天有顾眄之义，授图子黎元也。及其危也，则兆庶与之共患。安与众同庆，则其危不可得也；危与下共患，则其难不足恤也。夫然，故能保其社稷，而固其土宇，麦秀无悲殷之思，黍离无愍周之感矣。尚书大传曰：微子将朝周，过殷之故墟，见麦秀之●●，曰：此父母之国，宗庙社稷之所立也。志动心悲，欲哭则朝周，俯泣则妇人，推而广之，作雅声。毛诗序曰：黍离，闵宗周也。周大夫行役过故宗庙宫室，尽为禾黍，故为黍离之诗。
　　文选考异
　　注「左氏传曰」下至「比于诸华」　袁本此十八字作「诸华已见上文」六字，最是。茶陵本复出，非。
　　注「庄子许由曰啮缺之为人也明叡智」　袁本、茶陵本无此十五字。
　　注「使亲近以巾拭面」　袁本、茶陵本「使」作「便」，无「近」字，「拭」下有「其」字。案：此尤延之以吴志注所引校改之也。陈云当时左右给使之人谓之亲近，屡见国志，或二本讹耳。
　　注「船载粮具俱办」　陈云「载」字衍，「粮」下脱「战」字，是也。各本皆误。
　　注「为军后援也」　陈云「军」，「卿」误，是也。各本皆误。
　　卑宫菲食　袁本、茶陵本此下校语云善有「贪」字。案：二本所见传写衍。
　　以丰功臣之赏　袁本、茶陵本无「以」字，下「以纳谟士之筭」同。案：晋书无，吴志注有，此尤延之依吴志注添之也。
　　注「贾逵国语注曰谓告也言何以告天下也」　袁本、茶陵本无此十六字。
　　注「慊不足也」　袁本此下有「口簟切」三字，是也。尤改入正文下，非。茶陵本正文下载五臣「苦簟」音而删此，更非。
　　百度之缺粗修　袁本云善作「柤」。茶陵本云五臣作「粗」。案：注云「柤，古粗字」，似二本所见是也。但晋书、吴志注皆作「粗」，他书既未见有借「柤」为「粗」者，士衡他文用字亦少此类，无以考之。
　　注「抯古粗字」　袁本、茶陵本「抯」作「柤」。案：此未审，说见上。
　　虽醲化懿纲　袁本、茶陵本「纲」作「网」。案：此尤校改之也。晋书「纲」，吴志注「网」，寻文义以「纲」为是。二本所载五臣翰注云「以网罗天下」，然则五臣「网」，或失着校语。善无注可证，其实未必同五臣也。
　　抑其体国经邦之具　袁本、茶陵本「邦」作「民」。案：晋书「邦」，吴志注「民」，此亦尤校改之也，文义两通。未知善果何作？
　　注「几音其近也」　袁本、茶陵本「其」作「基」，是也。又案「近也」当在「音基」上。各本皆倒。
　　天子总羣议　袁本云五臣作「议」，茶陵本云善作「谊」。案：此亦尤校改之也。晋书、吴志注皆作「议」，二本所见未必是。
　　凭宝城以延强寇　案：「宝」，吴志注作「保」。晋书亦作「宝」，与此同。详「保城」与「资币」偶句，盖「保」卽今之「堡」字。「保」是，「宝」非也。袁、茶陵二本所载五臣翰注云「宝犹坚也」，文义殊为不安。善未必同五臣，或失着校语。
　　注「因部分诸军吴彦等」　何校「吴」改「吾」，陈同，是也。各本皆误。
　　宽冲以诱俊乂之谋　茶陵本云五臣作「乂」。袁本云善作「人」。案：晋书、吴志注皆作「乂」，二本所见非。
　　
　　文选卷第五十四
　　
　　论四
　　五等论五等，公侯伯子男也。言古者圣王立五等以治天下，至汉封树，不依古制，乃作此论。
　　陆士衡
　　夫体国经野，先王所慎；周礼曰：惟王建国，体国经野。郑玄曰：体犹分也。汉书，王嘉曰：王者代天爵人，尤宜慎之。创制垂基，思隆后叶。典引曰：顺命以创制。论语比考谶曰：以俟后圣垂基也。然而经略不同，长世异术，左氏传，楚芋尹无宇曰：天子有经略，古之制也。又，北宫文子曰：有其国家，令闻长世。五等之制，始于黄唐。郡县之治，创自秦汉。汉书曰：周爵五等，盖千八百国。而太昊、黄帝后唐、虞侯、伯犹存。至秦遂并四海，分天下为郡县，前圣苗裔，靡有孑遗者矣。汉兴，因秦制度，以抚海内。班固汉书述曰：自昔黄、唐，经略万国，三代损益。降及秦、汉，革刬五等，制立郡县。得失成败，备在典谟，王命论曰：历古今之得失，验行事之成败。书序曰：典谟训诰。是以其详，可得而言。
　　夫先王知帝业至重，天下至旷。杨雄长杨赋曰：恢帝业。孙卿子曰：国者，天下之大器也。重，任也。广雅曰：旷，远也。旷不可以偏制，重不可以独任；任重必于借卽力，制旷终乎因人。故设官分职，所以轻其任也；周礼曰：设官分职，以为民极。并建五长，所以弘其制也。尚书曰：外薄四海，咸建五长。于是乎立其封疆之典，财其亲疎之宜，贾逵国语注曰：裁，制也，裁与财古字通。使万国相维，以成盘石之固，周礼曰：凡邦国小大相维。汉书，宋昌曰：汉所谓盘石之宗也。宗庶杂居，而定维城之业。毛诗曰：宗子维城，无俾城坏，而独斯畏。又有以见绥世之长御，识人情之大方；大方，法也。吕氏春秋曰：凡耕之大方，力者欲柔。知其为人不如厚己，利物不如图身；周易曰：利物足以和义。庄子曰：爱人利物之谓仁。左氏传，栾武子曰：季孙图其身，不忘其君。安上在于悦下，为己在乎利人。孝经曰：安上治民，莫善于礼。左氏传，邾子曰：天生民而树之君，以利之也，民既利矣，孤必与焉。故易曰：「说以使民，民忘其劳。」周易兑卦之辞也。孙卿曰：「不利而利之，不如利而后利之之利也。」孙卿子曰：不利而利之，不如利而后利之之利也。不爱而用之，不如爱而后用之之功也。利而后利，不如利而不利者之利也。爱而后用之，不如爱而弗用者之功也。利而不利，爱而不用者，取天下者也。利而后利之，爱而后用之者，保社稷者也。不利而利之，不爱而用之者，危国家者也。是以分天下以厚乐，而己得与之同忧；飨天下以丰利，而我得与之共害。孟子谓齐宣王曰：乐以天下，忧以天下，然而不王者，未之有也。赵岐曰：古贤君乐则以己之乐与天下同之，忧则以天下之忧与己共之。如是，未有不王者也。郑玄仪礼注曰：飨，劝强之也。利博则恩笃，乐远则忧深。吕氏春秋曰：众封建，非以私贤也，所以博利、博义也。利博、义博，则无敌也。毛诗序曰：忧深思远。故诸侯享食土之实，万国受世及之祚矣。杜预左氏传注曰：享，受也。礼记曰：大人世及以为礼。郑玄曰：大人，诸侯之谓也。夫然，则南面之君，各务其治；论语，子曰：雍也，可使南面也。包氏曰：可使南面，言王诸侯治之也。九服之民，知有定主。周书曰：乃辨九服之国也。上之子爱于是乎生，周书，文王曰：周视民如子爱也。礼记曰：子庶民则百姓劝。郑玄曰：子犹爱也。下之体信于是乎结。礼记曰：先王能修礼以达义，体信以达顺。郑玄注曰：体犹亲也。世治足以敦风，道衰足以御暴。故强毅之国，不能擅一时之势；孟子曰：彼一时也，此一时也。雄俊之士，无所寄霸王之志。汉书，宣帝曰：汉家本以霸王道杂之。然后国安由万邦之思治，主尊赖羣后之图身。毛诗序曰：下泉思治也。譬犹众目营方，则天网自昶；目，网目也，以喻诸侯。天网，以喻王室也。营，布居也。老子曰：天网恢恢，疎而不失。吕氏春秋曰：一引其网，万目皆张。广雅曰：昶，通也。四体辞难，而心膂获乂。四体亦喻诸侯，心膂亦喻王室也。论语，丈人曰：四体不勤。尚书，穆王曰：作股肱心膂。三代所以直道，四王所以垂业也。论语，子曰：三代之所以直道而行也。包氏曰：三代，夏、商、周也。礼记曰：三王、四代唯其师。郑玄曰：四代，谓虞、夏、商、周也。汉书，武帝策诏曰：属统垂业，废兴何如？
　　夫盛衰隆弊，理所固有；教之废兴，系乎其人。汉书，韩安国曰：夫盛之有衰，犹朝之必暮。礼记，哀公问政，子曰：文、武之政，布在方策。其人存，则其政举；其人亡，则其政息。愿法期于必凉，明道有时而闇。言法不可常愿，故期在于必薄；道不可常明，故有时而或闇。以谕盛衰废兴，抑唯常理也。孔安国尚书传曰：愿，也，娱万切。左氏传，浑罕曰：君子作法于凉，其弊犹贪。杜预曰：凉，薄也。故世及之制，弊于强御；言诸侯世及而盛强，其弊在于强御而难制也。毛诗曰：曾是强御。厚下之典，漏于末折。言封建踰礼而为害，其漏在于末大而本折也。周易曰：剥上以厚下安宅。左氏传，楚子问申无宇曰：国有大城何如？对曰：郑京栎实杀曼伯，宋萧亳实杀子游。由是观之，则害于国末大必折，尾大不掉。杜预曰：折，折其本也。侵弱之舋，遘自三季；言诸侯秉权而王室侵弱，斯乃遘自三季也。班固异姓诸侯王表序曰：秦患周之败，以为四夷交侵，以弱见夺，于是削去五等。杜预左氏传注曰：舋，瑕隙也。国语，郭偃曰：三季王之亡，宜也。韦昭曰：季，末也。三季王，桀、纣、幽王也。陵夷之祸，终于七雄。言七雄力政，而王道因之陵夷。汉书，张释之曰：秦陵夷至于二世，天下土崩。东京赋曰：七雄并争。昔者成汤亲照夏后之鉴，公旦目涉商人之戒，夏后之鉴，卽殷鉴也。毛诗曰：殷鉴不远，在夏后之世。尚书曰：尔唯旧人，尔丕克远，省尔知宁，王若勤哉。孔安国传曰：目所亲见，法之又明之也。文质相济，损益有物。春秋元命苞曰：王者一质一文，据天地之道，天质而地文。论语，子曰：殷因于夏礼，所损益可知也；周因于殷礼，所损益可知也。物，礼物也。故五等之礼，不革于时，封畛之制，有隆焉尔时，吕氏春秋曰：等步亩封畛，所以一之也。小雅曰：封畛，界疆也。岂玩二王之祸，而闇经世之筭乎？二王，谓夏、殷也。经世，已见李萧远运命论。固知百世非可悬御，善制不能无弊，而侵弱之辱，愈于殄祀，土崩之困，痛于陵夷也。家语，孔子曰：文、武之祀，无乃殄乎？汉书，徐乐上书曰：何谓土崩？秦之末叶是也。人困而主不恤，下怨而上不知，此之谓土崩。是以经始权其多福，虑终取其少祸。毛诗曰：经始灵台。吴越春秋曰：大夫种善图始，范蠡善虑终。贾逵国语注曰：权，秉也。尸子曰：圣人权福则取重，权祸则取轻。非谓侯伯无可乱之符，郡县非致治之具也。故国忧赖其释位，主弱凭其翼戴。左氏传，王子朝告于诸侯曰：王居于彘，诸侯释位，以间王政。又叔向语宣子曰：文之伯也，翼戴天子，加之以恭。及承微积弊，王室遂卑，新序曰：及定王，王室遂卑。犹保名位，祚垂后嗣，左氏传曰：名位不同。班固汉书序曰：后嗣承序，以广亲亲。皇统幽而不辍，神器否而必存者，岂非置势使之然与？东京赋曰：怨皇统之见替。郑玄论语注曰：辍，止也。老子曰：天下神器，不可为也，为者败之。
　　降及亡秦，弃道任术，史记曰：商鞅见秦孝公，谓景监曰：吾说君以帝王之道，君曰：吾不能待。吾以强国之术说君，君大悦。惩周之失，自矜其得。言惩周以弱见夺，自矜以力灭周也。寻斧始于所庇，制国昧于弱下，弱下之术，前王所弃，秦以为是，故谓之昧焉。左氏传，宋昭公将去羣公子，乐豫曰：不可，公族，公室之枝叶也，若去之，则本根无所庇荫矣。葛藟犹能庇其本根，故君子以为比，况国君乎？此所谓庇焉而纵寻斧也。贾逵国语注曰：寻，用也。国庆独飨其利，主忧莫与共害。国语曰：晋国有庆，未尝不怡。史记，范雎曰：主忧臣辱。虽速亡趋乱，不必一道，毛苌诗传曰：速，召也。颠沛之衅，实由孤立。毛诗曰：人亦有言，颠沛之揭。毛苌曰：颠，仆也；沛，拔也。揭，见根貌也。汉书曰：汉兴，惩戒亡秦孤立之败也。是盖思五等之小怨，忘万国之大德，毛诗曰：忘我大德，思我小怨。知陵夷之可患，闇土崩之为痛也。周之不竞，有自来矣。左氏传，郑石谓子囊曰：今楚实不竞，行人何罪？又，叔孙曰：叔出季处，有自来矣。国乏令主，十有余世，左氏传，治区夫曰：为乏令主。杨雄连珠曰：古之令主，所以统天者不远焉。尔雅曰：令，善也。然片言勤王，诸侯必应，论语，子曰：片言可以折狱。左氏传，狐偃言于晋侯曰：求诸侯莫如勤王也。一朝振矜，远国先叛。公羊传，葵丘之会，齐桓公震而矜之，叛者九国。震之者何？犹曰振振然。矜之者何？犹莫若我也。何休曰：震矜，色自美之貌。故强晋收其请隧之图，暴楚顿其观鼎之志，左氏传，晋侯朝王，王享醴，命之宥，请隧，弗许。曰：王章也，未有代德而有二王，叔父之所恶也。又曰：楚子伐陆浑之戎，遂至于雒，定王使王孙满劳楚子，问鼎之大小轻重焉。杜预曰：示欲逼周取天下也。岂刘项之能窥关，胜广之敢号泽哉？汉书，沛公自武关入秦。又曰：羽至函谷关，使当阳君击关，羽入至戏。又曰：胜广为屯长，行至蕲西大泽乡，胜自立为将军，广为都尉。借使秦人因循周制，虽则无道，有与共弊，覆灭之祸，岂在曩日！曩日，谓土崩之祸也。
　　汉矫秦枉，大启侯王。班固汉书表曰：藩国大者，夸州兼郡，可谓矫枉过其正矣。毛诗曰：大启尔宇，为周室辅。境土踰溢，不遵旧典。东京赋曰：规摹踰溢。尚书曰：旧典时式。故贾生忧其危，朝错痛其乱。汉书，贾谊曰：夫树国固必相疑之势，下数被其殃，上数爽其忧，甚非所以安上而全下也。又，朝错曰：请诸侯之罪过，削其支郡，不如此，宗庙不安也。是以诸侯阻其国家之富，凭其士民之力，阻，恃也。势足者反疾，土狭者逆迟。六臣犯其弱纲，七子衢其漏网。汉书，贾谊曰：大抵强者先反。及淮阴王楚最强，则先反；韩信倚胡，则又反；及贯高因赵资，则又反；陈狶兵精，则又反；彭越用梁，则又反；黥布用淮南，则又反；卢绾最弱，最后反。然谊言八而机言六者，贯高非五等，卢绾亡入匈奴，故不数之。汉书曰：景帝卽位，朝错说上，令削吴，及书至，吴王起兵诛汉吏二千石以下。胶西、胶东、淄川、济南、楚、赵亦皆反也。皇祖夷于黥徒，西京病于东帝。皇祖，高祖也。南都赋曰：皇祖止焉。史记曰：淮南王黥布反，高祖自往击之，布走。高祖时为流矢所中，行道病。史记曰：荆王刘贾者，不知何属。高祖立贾为荆王。淮南王黥布反，东击荆。贾与战，不胜，走富陵，为布军所杀。汉书曰：贾称从兄，而机以为皇祖，盖别有所见。杜预左氏传注曰：夷，伤也。楚汉春秋曰：下蔡亭长詈淮南王曰：封汝爵为千乘，东南尽日所出，尚未足黔徒羣盗所邪！而反，何也？然黥当为黔。汉书曰：吴王濞反，削吴会稽、豫章郡，书至，起兵反。以袁盎为太常，使吴，吴王闻盎来，知其欲说，笑而应曰：我已为东帝，尚谁拜？不肯见盎。是盖过正之灾，而非建侯之累也。矫枉过其正，已见上文。周易曰：利用建侯行师。然吕氏之难，朝士外顾；宋昌策汉，必称诸侯。汉书曰：吕产、吕禄自知背高皇帝约，因作乱。朱虚侯使人告兄齐王，令发兵西，太尉勃、丞相平为内应，以诛诸吕，齐王遂发兵。又曰：吕后崩，大臣迎立代王。郎中令张武曰：以迎大王为名，实不可往。宋昌曰：羣臣议非也。内有朱虚、东牟之亲，外畏吴、楚、淮南、琅邪、齐、代之强，故迎大王，大王勿疑也。逮至中叶，忌其失节，割削宗子，有名无实，天下旷然，复袭亡秦之轨矣。汉书曰：诸侯小者淫荒越法，大者睽孤横逆，以害身丧国。故文帝采贾生之议分齐、赵，景帝用朝错之计削吴、楚。是以五侯作威，不忌万邦；新都袭汉，易于拾遗也。五侯，已见鲍明远数诗。尚书曰：臣作福作威，害于而家，凶于而国。汉书曰：封王莽为新都侯。袭，犹取也。汉书，梅福上书曰：昔高祖举秦如鸿毛，取楚如拾遗。光武中兴，纂隆皇统，而犹遵覆车之遗辙，养丧家之宿疾。言光武犹遵师前汉之失也。晏子春秋，谚曰：前车覆，后车戒也。尚书曰：卿士有一于身，家必丧。仅及数世，奸轨充斥，尚书曰：寇贼奸宄。轨与宄古字通。左氏传，士文伯让子产曰：以政刑之不修，寇盗充斥。卒有强臣专朝，则天下风靡，强臣，谓梁冀之属也。楚辞曰：世从俗而变化，随风靡而成行。一夫纵衡，则城池自夷，岂不危哉！一夫，谓董卓也。汉书曰：纵，恣意。衡，古横字。
　　在周之衰，难兴王室，放命者七臣，干位者三子。左氏传曰：初，王姚嬖于庄王，生子颓，子颓有宠，蒍国为之师。及惠王卽位，取蒍国之圃以为囿。边伯之宫近于王宫，王取之。王夺子禽、祝跪与詹父田，而收膳夫之秩。故蒍国、边伯、石速、詹父、子禽、祝跪作乱，因苏氏。秋，五大夫奉子颓以伐王，不克，出奔温。苏子奉子颓以奔卫。卫师、燕师伐周。冬，立子颓。杜预曰：石速，士也，不在五大夫之数。又曰：初，甘昭公有宠于惠后，惠后将立之，未及而卒。昭公奔齐，襄王复之。又通于隗氏，王替隗氏。颓叔桃子曰：我实能使狄。遂奉太叔以狄师伐周，大败周师。王出适郑，处于汜。杜预曰：甘昭公，王子太叔带也。又曰：王子朝、宾起有宠于景王，王崩，子朝因旧官百工之丧职秩者，与灵、景之族以作乱。单子逆悼王于庄宫以归。杜预曰：子朝，景王之长庶子；悼王，子猛也。班固汉书述曰：孝景莅政，诸侯方命。韦昭曰：方，放命，不承天子之制。七臣，蒍国、边伯、詹父、子禽、祝跪及颓叔、桃子、宾起也。王命论曰：闇干天位。尔雅曰：干，求也。三子，子颓、叔带、子朝。嗣王委其九鼎，凶族据其天邑，嗣王，惠、襄、悼也。凶族，三子也。史记曰：秦取周九鼎宝器。尚书曰：肆予敢求尔于天邑商。钲征鼙震于阃宇，锋镝流乎绛阙。傅玄正都赋曰：巍巍绛阙。然祸止畿甸，害不覃及，毛诗曰：覃及鬼方。毛苌曰：覃，延也。天下晏然，以治待乱。汉书，难蜀父老曰：及臻厥成，天下晏如也。淮南子曰：静以合躁，治以待乱。是以宣王兴于共和，襄惠振于晋郑。史记曰：周人相与畔袭厉王，王出奔于彘。召公、周公二相行政，号曰共和。共和十四年，厉王死于彘，二相乃共立宣王。又曰：惠王卽位，卫师、燕师伐周，立子颓。郑伯见虢叔曰：盍纳王乎？虢公曰：寡人之愿也。同伐王城，郑伯将王自圉门入，虢叔自北门入，杀王子颓及五大夫。又曰：天王出居于郑，避母弟之难也。晋侯辞秦师而下次于阳樊，右师围温，左师逆王。王入于王城。取太叔于温，杀之。杜预曰：叔带，襄王同母弟也。岂若二汉。阶闼蹔扰，而四海已沸，阶闼蹔扰，谓王莽也。孽臣朝入，而九服夕乱哉！孽臣，董卓也。范晔后汉书曰：何进私呼卓入朝以胁太后。卓至，遂废少帝为弘农王。
　　远惟王莽篡逆之事，近览董卓擅权之际，亿兆悼心，愚智同痛。左氏传，薳启强曰：孤与二三臣悼心失图。然周以之存，汉以之亡，夫何故哉？岂世乏曩时之臣，士无匡合之志欤？圣主得贤臣颂曰：齐侯设庭燎之礼，故有匡合之功。论语，子曰：管仲相桓公，一匡天下。又曰：桓公九合诸侯。盖远绩屈于时异，雄心挫于卑势耳。左氏传，刘子谓赵孟曰：子盖亦远绩禹功而大庇民乎？阮瑀与孙权书曰：大丈夫雄心能无愤发。故烈士扼腕，终委寇雠之手；汉书曰：燕齐之间，方士瞋目扼腕。中人变节，以助虐国之桀。汉书，张博书曰：公卿变节。史记，王歜谓燕将曰：今为君将，是助桀为暴也。虽复时有鸠合同志，以谋王室，汉书曰：王莽居摄，翟义心恶之，遂与刘宇、刘璜结谋举义兵。范晔后汉书曰：董卓以尚书韩馥为冀州刺史，侍中刘岱为兖州刺史。馥等到官，各举义兵讨卓。然上非奥主，下皆市人，汉书曰：翟义立刘信为天子。左氏传曰：蔡公召子干、子晢，将纳之。子干归，韩宣子问于叔向曰：子干其济乎？对曰：难。恭王有宠子，国有奥主。吕氏春秋曰：驱市人而战之，可以胜人之教卒也。师旅无先定之班，君臣无相保之志。是以义兵云合，无救劫弒之祸；范晔后汉书曰：卓闻刘馥等兵起，乃鸩杀弘农王。文子曰：用兵有五，诛暴救弱谓之义。汉书，班彪曰：假号云合。民望未改，而已见大汉之灭矣。汉书曰：莽闻翟义起兵，乃拜王邑为虎牙将军，以击义，破之。于是莽自谓大得天人之助，遂卽真矣。汉书，陈涉诈称公子扶苏，从民望也。或以诸侯世位，不必常全，公羊传曰：诸侯世位，故国君为一体也。全或为今，非。昏主暴君，有时比迹，故五等所以多乱。唐子曰：暴主闇君，不可生杀。范晔后汉书，孔融荐谢该曰：该实卓然，比迹前列。今之牧守，皆以官方庸能，虽或失之，其得固多，故郡县易以为治。夫德之休明，黜陟日用，左氏传，王孙满曰：德之休明。尚书曰：三载考绩，三考，黜陟幽明。长率连属，咸述其职，礼记曰：千里之外，设方伯，五国以为属，属有长。十国以为连，连有帅。尚书大传曰：古者诸侯之于天子，五年一朝，谓之述职。述其职者，述其所职也。而淫昏之君，无所容过，左氏传，宋子鱼曰：又用诸淫昏之鬼。何则其不治哉？故先代有以之兴矣。苟或衰陵，百度自悖，尚书曰：不役耳目，百度惟贞。鬻官之吏，以货准才，则贪残之萌，皆如羣后也。安在其不乱哉？故后王有以之废矣。且要而言之，五等之君，为己思治；民安己受其利，故曰为己。郡县之长，为利图物。物能利己，乃始图之，故云为利。何以征之？盖企及进取，仕子之常志；企及进取，奔竞以招誉。礼记曰：不至焉者，企而及之。史记，苏秦说燕王曰：忠信者，所以自为也。进取者，所以为人也。修己安民，良士之所希及。修己安民，积德以厚下。论语，子曰：修己以安百姓。尚书，咎繇曰：在安民。孔安国论语注曰：希，少也。夫进取之情锐，而安民之誉迟。郑玄礼记注曰：情，实也。锐，犹疾也。是故侵百姓以利己者，在位所不惮；安民誉迟，不若侵之以利己。郑玄论语注曰：惮，难也。损实事以养名者，官长所夙夜也。进取名速，故损实事以求之。列子曰：范氏有子曰子华，善养私名。君无卒岁之图，臣挟一时之志。五等则不然，知国为己土，众皆我民，民安己受其利，国伤家婴其病。说文曰：婴，绕也。故前人欲以垂后，后嗣思其堂构，尚书曰：若考作室，子乃弗肯堂，矧肯构。为上无苟且之心，羣下知胶固之义。汉书，王嘉上曰：孝文时，吏居官者或长子孙，然后上下相望，莫有苟且之意。庄子曰：待胶漆而固者，是侵其德者也。范晔后汉书，郑泰曰：以胶固之众，当解合之势。使其并贤居治，则功有厚薄；言八代同建五等，而废兴殊迹者，譬并贤居治，而功有优劣也。两愚处乱，则过有深浅。言秦、汉同立郡县而修短异期者，譬两愚居乱而过有轻重也。然则八代之制，几可以一理贯；八代，谓五帝、三王也。然此八代，异于辩亡，各观文立义也。崔寔政论曰：今既不能纯法八代，故宜参以霸政。论语曰：吾道一以贯之。秦汉之典，殆可以一言蔽矣。论语，子曰：诗三百，一言以蔽之，曰：思无邪。孔安国尚书传曰：蔽，断也。
　　文选考异
　　夫体国经野　袁本、茶陵本「经野」作「营治」。案：二本是也。晋书作「经野」，尤依之改，非。
　　注「而独斯畏」　何校「而」改「无」，陈同，是也。各本皆误。
　　不如利而后利之之利也　袁本云善无「也」字。茶陵云五臣有。案：此盖所见不同，或尤校改之也。晋书有。又案：五臣、晋书不重「之」字，非也。今荀子富国篇亦未误。凡五臣虽同晋书，仍善是彼非者，今不悉出。
　　注「言王诸侯治之也」　袁本、茶陵本「王」作「任」，是也。案：「治之」当作「之治」，各本皆倒。
　　注「汉书徐乐上书曰」下至「此之谓土崩」　袁本、茶陵本此在「家语孔子曰云云」之前。案：依善例当云「土崩已见上文」，盖后来改为复出而又误倒之耳。尤顺正文乙转，仍未得善旧也。
　　注「告于诸侯曰王居于彘诸侯释位」　袁本、茶陵本无「曰王居于彘诸侯」七字。
　　国庆独飨其利　袁本「独」下有校语云善作「犹」。茶陵本无校语。案：二本所载五臣良注云「言秦独飨天下之利」，是其本作「独」也。尤及茶陵盖以五臣乱善。晋书「独」。又本篇「忘万国之大德」，袁本「万」作「经」，云善作「万」，茶陵作「经」，仍失着校语。又「愿法期于必凉」，袁、茶陵二本「凉」作「谅」，其实善「凉」，五臣「谅」，二本失着校语。彼尤本皆校改正之矣。
　　注「班固汉书表曰」　袁本、茶陵本「表」作「赞」。案：此尤校改之也。
　　皇祖夷于黥徒　案：「黥」当作「黔」，晋书正作「黔」，最为不误。此注云「然黔当为黥」，唯正文用「黔首」字为「黥布」字，故善云尔也。必五臣因此注改「黔」为「黥」，后来各本以之乱善而失着校语。又此注亦多误，见下。
　　注「史记曰荆王刘贾者」下至「盖别有所见」　袁本、茶陵本无此五十九字。案：二本最是。此不知何人驳善注之语，必别本有记于旁者，而尤误取以增多也。
　　注「尚未足黔徒羣盗所耶」　案：「黔」当作「黥」，各本皆误，说见下。
　　注「然黥当为黔」　案：「黥」、「黔」二字当互易。此因正文既改作「黥」，与注不相应，复改注以就之也。考史记、汉书「黥布」，不得云「当为黔」甚明。他书不更见有作「黔」者，上条楚汉春秋亦误改无疑。
　　注「纵恣意」　陈云「纵」下脱「横」字，是也。各本皆脱。
　　注「生子颓子颓有宠」　袁本、茶陵本不重「子颓」二字。
　　注「我实能使狄」　案：「能」字不当有。各本皆衍。
　　注「号曰共和共和十四年」　袁本、茶陵本不重「共和」二字。
　　注「郑伯将王自圉门入虢叔自北门入」　袁本、茶陵本无此十四字。
　　注「次于阳樊」　袁本、茶陵本无此四字。
　　注「恭王有宠子」　袁本、茶陵本无「王」字，是也。
　　良士之所希及　案：当依晋书去「之」字。各本皆衍。
　　辩命论并序　刘璠梁典曰：峻字孝标。辩命论盖以自喻云。
　　刘孝标孝标植根淄右，流寓魏庭，冒履艰危，仅至江左。负材矜地，自谓坐致云霄。岂图逡巡十稔，而荣惭一命。因兹着论，故辞多愤激，虽义越典谟，而足杜浮竞也。
　　主上尝与诸名贤言及管辂，主上，谓梁武帝也。魏志曰：管辂，字公明，平原人也。举秀才。弟辰谓辂曰：大将军待君意厚，冀当富贵乎？辂长叹曰：然天与我才，明不与我年寿，恐四十七、八间不见女嫁男娶妇也。是岁八月，为少府丞。明年二月卒，年四十八。叹其有奇才而位不达。时有在赤墀之下豫闻斯议，归以告余。汉书，梅福上书曰：愿涉赤墀之涂。说文曰：墀，涂地也。礼，天子赤墀。余谓士之穷通，无非命也。庄子，孔子谓子路曰：圣人知穷之有命，知通之有时，临大难而不惧，圣人之勇也。故谨述天旨，因言其致云。郑玄礼记注曰：致之言至也。
　　臣观管辂，天才英伟，珪璋特秀，郭璞曰：孙子荆上品状王武子曰：天才英博，亮拔不羣。抱朴子曰：故侍郎周生恭远，英伟名儒。礼记曰：珪璋特达。抱朴子曰：陆士龙、士衡，旷世特秀，超古邈今。实海内之名杰，岂日者卜祝之流乎？墨子曰：墨子北之齐，过日者，日者曰：帝今日杀黑龙于北方，先生之色黑，不可以北。墨子不听。史记有日者列传。然则占候时日，谓之日者。司马迁书曰：仆之先人，文史星历，近乎卜祝之间。而官止少府丞，年终四十八，天之报施，何其寡与？史记曰：司马迁曰：天之报施善人何如哉？然则高才而无贵仕，饕餮而居大位，自古所叹，焉独公明而已哉！左氏传，楚叔伯曰：夫有大功而无贵仕，其人能靖者与有几？又曰：缙云氏有不才子，贪于饮食，冒于货贿，天下之人以比三凶，谓之饕餮。故性命之道，穷通之数，夭阏乌葛纷纶，莫知其辩。家语，鲁哀公问于孔子曰：人之命与性何谓？孔子对曰：分于道谓之命，形于一谓之性。王肃曰：分于道，始得为人也；人各受阴阳刚柔之性，故曰形于一也。庄子曰：风之积也不厚，则其负大翼也无力，故九万里则风斯在下矣，而后乃今培风，背负青天而莫之夭阏者。司马彪曰：夭，折也；阏，止也。言无有折止使不通者也。封禅书曰：纷纶葳蕤。郑玄仪礼注曰：辨，别也。仲任蔽其源，子长阐其惑。范晔后汉书曰：王充，字仲任。郑玄论语注曰：蔽，塞也。论衡曰：凡人有生死寿夭之命，亦有贵贱贫富之命。命当贫贱，虽富贵之，犹涉患祸，失其富贵；命当富贵，虽贫贱之，犹逢福善，离其贫贱。今言随操行而至，此命在末不在本也。司马迁，字子长。苍颉篇曰：阐，开也。史记，或曰：天道无亲，常与善人。伯夷、叔齐可谓善人，而饿死。七十子之徒，仲尼独荐颜渊为好学，然蚤夭。盗跖日杀不辜，肝人之肉，竟以寿终。此其大较者也，余甚惑焉。至于鹖冠瓮牖，必以悬天有期；鼎贵高门，则曰唯人所召。七略，鹖冠子者，盖楚人也。常居深山，以鹖为冠，故曰鹖冠。礼记，孔子曰：儒者蓬户瓮牖。论衡曰：夫命悬于天，吉凶在乎时。吴都赋曰：高门鼎贵。汉书，贾捐之曰：石显方鼎贵。又，于公曰：少高大门，令容驷马高盖车。左传，闵子骞曰：祸福无门，惟人所召。譊譊讙咋，异端斯起。蜀志曰：孟光好公羊春秋，而讥呵左氏，每与来敏争此二义，常譊譊讙咋。裴松之曰：譊，音奴交切。讙，音诩袁切。咋，音祖格切。论语，子曰：攻乎异端。萧远论其本而不畅其流，子玄语其流而未详其本。李萧远作运命论，言治乱在天，故曰论其本。郭子玄作致命由己论，言吉凶由己，故曰语其流。尝试言之曰：庄子曰：请尝试言之，天无为以之清，地无为以之宁。杜预左氏传曰：尝，试之也。夫通生万物，则谓之道；生而无主，谓之自然。老子曰：大道汜兮，万物得之以生而不辞，功成而不有，爱养万物而不为之主。王弼曰：万物皆得道而生。管子曰：万物以生，万物以成，命之曰道。老子曰：天法道，道法自然。自然者，物见其然，不知所以然，同焉皆得，不知所以得。庄子曰：孔子观于吕梁，见一丈夫，谓孔子曰：吾长于水，而安于水，性也；不知吾所以然，命也。张湛曰：固然之理，不可以智知，知其不可知，故谓之命也。庄子曰：天下诱然皆生，而不知其所以生；同焉皆得，而不知其所以得也。鼓动陶铸而不为功，庶类混成而非其力。周易曰：鼓天下之动者，存乎辞。韩康伯曰：爻辞也。爻以鼓动，効天下之动也。庄子，肩吾谓连叔曰：藐姑射之山。有神人居焉，犹陶铸尧、舜也，孰肯以物为事。典引曰：沈浮交错，庶类混成。生之无亭毒之心，死之岂虔刘之志。老子曰：亭之毒之，盖之覆之。王弼曰：亭，谓品其形；毒，谓成其质。左氏传，吕相曰：芟夷我农功，虔刘我边陲。言杀也。坠之渊泉非其怒，升之霄汉非其悦。坠之渊泉，鳞属也。升之霄汉，羽族也。言禀性不同，非天之有悦怒也。淮南子曰：鸟鱼生于阴，属于阳，故鱼游于水，鸟飞于云。夫鸟排虚而飞，兽跖实而走，蛟龙水居，虎豹山处，天地之性也。荡乎大乎，万宝以之化；确乎纯乎，一化而不易。庄子曰：形非道不生，生非德不明，荡荡乎忽然出，勃然动，万物从之乎。又曰：夫道，覆载万物者也，洋洋乎大哉。庚桑楚曰：夫春气发而百草生，正得秋而万宝成。又楚狂接舆谓肩吾曰：夫圣人之治也，治外乎正而后行，确乎能其事者而已矣。司马彪曰：确乎不移易。又曰：道流而不明，纯纯常常，乃比于狂。又曰：吾一受其成形，而不化以待尽也。又曰：性不可易，命不可变。化而不易，则谓之命。命也者，自天之命也。吕氏春秋曰：若命之不可易。春秋元命苞曰：命者，天之命也，所受于帝，行正不过，得寿命也。定于冥兆，终然不变。祖台之论命曰：存亡寿夭，咸定冥初。魏文帝典论曰：夫生之必死，天地所不能变。鬼神莫能预，圣哲不能谋，西征赋曰：生有修短之命，位有通塞之遇，鬼神莫之要，圣哲弗能预。触山之力无以抗，倒日之诚弗能感。淮南子曰：昔共工之力，怒不周之山，使地东南倾，与高辛争为帝。许慎曰：昔共工，古诸侯之强者也；不周之山，西北之山也。陆机吊魏武文曰：夫以回天倒日之力，而不能振形骸之内。短则不可缓之于寸阴，长则不可急之于箭漏。淮南子曰：圣人不贵尺之璧，而重寸之阴。汉书曰：漏刻以百二十为度。韦昭曰：旧漏昼夜共百刻，哀帝有短祚之期，故欲增之。至德未能踰，上智所不免。孝经曰：先王有至德要道。论语，子曰：唯上智与下愚不移。魏文帝典论曰：夫生之必死，贤圣所不能免。是以放勋之世，浩浩襄陵；天乙之时，焦金流石。尚书曰：放勋钦明。又，帝曰：汤汤洪水方割，荡荡怀山襄陵，浩浩滔天。史记，天乙立，是为成汤。吕氏春秋曰：成汤之旱，煎沙烂石。楚辞曰：十日并出，流金铄石。文公其尾，宣尼绝其粮。傅子曰：周文王子公旦有圣德，谥曰文。毛诗曰：狼跋，美周公也。狼跋其胡，载疐其尾。毛苌曰：疐，跲也。音致。汉书平纪曰：追谥孔子曰宣尼公。论语曰：子在陈绝粮，从者病，莫能兴。颜回败其丛兰，冉耕歌其芣。家语曰：颜回年二十九而发白，三十二而早死。文子曰：日月欲明，浮云盖之；丛兰欲茂，秋风败之。家语曰：冉耕，鲁人，字伯牛，以德行著名，有恶疾。韩诗曰：采，伤夫有恶疾也。诗曰：采采芣，薄言采之。薛君曰：芣，泽写也。芣，臭恶之菜，诗人伤其君子有恶疾，人道不通，求己不得，发愤而作，以事兴芣，虽臭恶乎，我犹采采而不已者，以兴君子虽有恶疾，我犹守而不离去也。夷叔毙淑媛之言，子舆困臧仓之诉。崔玮七蠲曰：三王行化，夷、叔隐己。古史考曰：伯夷、叔齐者，殷之末世，孤竹君之二子也，隐于首阳山，采薇而食之。野有妇人谓之曰：子义不食周粟，此亦周之草木也。于是饿死。曹植与杨修书曰：有南威之容，乃可以论于淑媛。傅子曰：昔仲尼既殁，仲弓之徒追论夫子言，谓之论语。其后，邹之君子孟子舆拟其体着七篇，谓之孟子。然子舆，孟子之字也。孟子曰：鲁平公将出，嬖人臧仓曰：有司未知所之，敢请。公曰：将见孟子。曰：何哉？孟子之后丧踰前丧，君无见。公曰：诺。乐正子春见孟子曰：克告于君，君将来见也。嬖人有臧仓者沮君，君是以不果来。孟子曰：吾之不遇鲁侯，天也。臧氏之子，焉能使予不遇哉？圣贤且犹若此，而况庸庸者乎？大戴礼，孔子曰：所谓庸人者，口不能道善言，而志不邑邑，此可谓庸人也。冯衍显志赋曰：独慷慨以远览兮，非庸庸之所识。至乃伍员浮尸于江流，三闾沈骸于湘渚。史记曰：子胥自刭死，王乃取子胥尸，盛以鸱夷之革，浮之于江中。楚辞，渔父见屈原曰：子非三闾大夫与？汉书曰：贾谊渡湘水，为赋以吊屈原。杨雄反骚曰：钦吊楚之湘累。音义曰：诸不以罪死曰累。屈原赴湘死，故曰累也。贾大夫沮志于长沙，冯都尉皓发于郎署。汉书曰：贾谊为长沙王太傅，谊既以谪去，意不自得。又曰：冯唐以孝着，为郎中署长，事文帝，帝辇过问曰：父老何自为郎？君山鸿渐，铩杀羽仪于高云；敬通凤起，摧迅翮于风穴。此岂才不足而行有遗哉？　东观汉记曰：桓谭，字君山，少好学，徧治五经。光武卽位，拜议郎。诏会议云台，上问谭曰：吾以谶决之，何如？谭不应，良久对曰：臣生不读谶。问其故，谭颇有所非是。上怒曰：桓谭非法，将去斩之。谭叩头流血，乃贳。由是失旨，遂不复转迁。出补六安太守丞，之官，意不乐，道病卒。周易曰：鸿渐于陆，其羽可用为仪。许慎淮南子注曰：铩羽，残羽也。应璩与从弟书曰：弋下高云之鸟。东观汉记曰：冯敬通，少有俶傥之志，明帝以为衍材过其实，抑而不用，遂埳壈失志，以寿终于家。淮南子曰：凤皇之翔，至德也，濯羽弱水，暮宿风穴。许慎曰：风穴，风所从出。韩诗外传曰：子路谓孔子曰：夫子尚有遗行乎？奚居之隐也。
　　近世有沛国刘瓛，瓛桓弟琎津，并一时之秀士也。萧子显齐书曰：刘瓛，字子珪，沛国人。宋大明四年举秀才，少笃学，博通五经，为安成王抚军，行参军公事，免，自此不复仕。永明初，遇疾卒。瓛弟琎，字子璥，方轨正直。文惠太子召琎入侍东宫，每上事，輙削草，寻署射声校尉，卒官。吕氏春秋曰：舜耕于历山，秀士从之。璥，君影切。瓛则关西孔子，通涉六经，循循善诱，服膺儒行。范晔后汉书曰：杨震，字伯起，经明博览，无不穷究。诸儒为之语曰：关西孔子杨伯起。论语，颜渊曰：夫子循循然善诱人。礼记曰：回之为人也，得一善则拳拳服膺而不失之矣。又礼记有儒行篇。琎则志烈秋霜，心贞昆玉，亭亭高竦，不杂风尘。范晔后汉书孔融论曰：凛凛焉，皜皜焉，其与秋霜昆玉比质可也。西京赋曰：状亭亭以岧岧。郭璞游仙诗曰：高蹈风尘外。皆毓德于衡门，并驰声于天地。周易曰：君子以振民毓德。毛诗曰：衡门之下，可以栖迟。而官有微于侍郎，位不登于执戟，相次殂落，宗祀无飨。答客难曰：官不过侍郎，位不过执戟。尚书曰：帝乃殂落。孔安国曰：殂落，死也。因斯两贤以言古，则昔之玉质金相，英髦秀达，毛诗曰：追琢其章，金玉其相。毛苌曰：相，质也。又曰：髦，俊也。皆摈斥于当年，韫奇才而莫用，司马彪庄子注曰：摈，弃也。马融论语注曰：韫，藏也。徼草木以共雕，与麋鹿而同死，楚辞曰：愿徼幸而有待兮，宿莽与壄草同死。王逸曰：将与百草俱殂落也。论衡曰：身与草木俱朽。楚辞曰：死日将至兮，与麋鹿同坑。膏涂平原，骨填川谷，堙灭而无闻者，岂可胜道哉！檄蜀文曰：肝脑涂中原，膏液润野草。封禅书曰：堙灭而不称者，不可胜数。此则宰衡之与皁隶，容彭之与殇子，尚书曰：冢宰掌邦治。毛诗曰：实维阿衡，左右商王。左氏传曰：人有十等，士臣皁，皁臣舆，舆臣隶。列仙传曰：容成公者，自称黄帝师，见于周穆王，能善补导之事，发白复黑，齿落复生，事与老子同，亦云老子师。又曰：彭祖，殷贤大夫，历夏至商末，号年七百。庄子，南郭子綦曰：天下莫大于秋毫之末，而太山为之小；莫寿于殇子，而彭祖为之夭。猗顿之与黔娄，阳文之与敦洽。猗顿，已见过秦论。皇甫谧高士传曰：黥娄先生修清节，不求进于诸侯，及终，曾参来吊曰：何以为谥？妻曰：以康为谥。曾子曰：先生存时，食不充虚，衣不盖形，死则手足不敛，傍无酒肉，何乐于此而谥为康哉？淮南子曰：不待脂粉，西施、阳文也。许慎曰：楚之好人也。吕氏春秋曰：陈有恶人焉，曰敦洽雠麋，椎颡广颜，色如漆赭，垂发临鼻，长肘而盭，陈侯见而甚悦之。高诱曰：丑而有德也。咸得之于自然，不假道于才智。抱朴子曰：圣人体天，皆得之于自然。庄子曰：古之至人，假道于仁，托宿于义。故曰「死生有命，富贵在天」，其斯之谓矣。论语，子夏曰：死生有命，富贵在天。
　　然命体周流，变化非一，或先号后笑，或始吉终凶，或不召自来，或因人以济。周易曰：同人先号咷而后笑。老子曰：不召而自来。傅子曰：昔人知下相接之易，故因人以致人。交错纠纷，回还倚伏，非可以一理征，非可以一途验。而其道密微，寂寥忽慌，无形可以见，无声可以闻。子虚赋曰：交错纠纷。鹖冠子曰：祸兮福之所倚，福兮祸之所伏。思玄赋曰：北叟颇识其倚伏。抱朴子曰：驽锐不可以不涂验，筝琴不可以胶柱调也。鬼谷子曰：卽欲阖之贵密，密之贵微。西征赋曰：寥廓忽恍。文子曰：道以无有为体，视之不见其形，听之不闻其声，谓之幽冥。吕氏春秋曰：道也者，视之弗见，听之弗闻，不可为壮。管子曰：视之不见其形，听之不闻其声，而序其成，谓之道。必御物以效灵，亦凭人而成象；譬天王之冕旒，任百官以司职。言性命之道，虽系于天，然其来也，必凭人而御物。譬如天王冕旒而执契，必因百官司职以立政。文子曰：德、仁、义、礼四者，圣人之所以御万物也。而或者覩汤武之龙跃，谓龛乱在神功；闻孔墨之挺生，谓英睿擅奇响；成汤、武王也。周易曰：见龙在田。又曰：或跃在渊。墨子曰：夏桀时，天乃命汤于镳宫，有神来告曰：夏德大乱，往攻之，予必使汝大戡之。商王纣时，周武王见三神曰：予既沈渍殷纣于酒德，往攻之，予必使汝大戡之。孔，孔子；墨，墨翟。蔡邕陈太丘碑曰：元方、季方，皆命世挺生，膺期特授。视彭韩之豹变，谓鸷猛致人爵；见张桓之朱绂，谓明经拾青紫。彭，彭越，韩，韩信。易曰：君子豹变，其文蔚。礼记曰：鸷虫攫搏，不程其勇者。郑玄曰：鸷虫，猛兽也。孟子曰：有天爵，有人爵。仁、义、忠、信，乐善不倦，此天爵也。公卿大夫，此人爵也。汉书曰：张禹，字子文，善说论语。令禹授太子，迁光禄大夫，赐关内侯。范晔后汉书曰：桓荣治欧阳尚书，授太子，为太子少傅，封关内侯。礼记曰：诸侯佩山玄玉而朱组绶。苍颉篇曰：绶，绂也。汉书，夏侯胜曰：士病不明经，经术苟明，取青紫如俛拾地芥。岂知有力者运之而趋乎？庄子曰：夫藏舟于壑，藏山于泽，谓之固矣。然而夜半有力者负之而走，昧者不知。故言而非命，有六蔽焉尔。论语，子曰：由汝闻六言六蔽矣乎。然文虽出此，蔽义则殊。请陈其梗：东京赋：其梗槩如此。
　　夫靡颜腻理，哆咴许为顣子六頞乌割形之异也。楚辞曰：靡颜腻理，遗视矊些。王逸曰：靡，致也；腻，滑也。淮南子曰：哆咴，蘧蒢戚施，丑也。说文曰：哆，张口也，音侈。通俗文曰：咴，口不正也，去皮切。史记，唐举见蔡泽曰：先生魋颜蹙齃。朝秀晨终，龟鹄千岁，年之殊也。淮南子曰：朝秀不知晦朔。许慎曰：朝生暮死虫也，生水上，似蚕蛾。养生要曰：龟鹄寿千百之数，性寿之物也。闻言如响，智昏菽麦，神之辨也。史记曰：淳于说邹忌毕，趋出，曰：是人者，吾语之微言五，其应我若响之应声，是人必封不久矣。左氏传曰：程滑杀厉公，荀罃、士鲂逆周子于京师而立之。周子有兄而无惠，不能辨菽麦，故不可立。杜预曰：菽，大豆也。豆麦殊形，易别，故以之为痴者之候也。同知三者定乎造化荣辱之境，独曰由人，是知二五而未识于十。其蔽一也。淮南子曰：大丈夫恬然无为，与造化逍遥。高诱曰：造化，天地也。庄子曰：定乎内外之分，辨乎荣辱之境。左氏传，叔兴曰：吉凶由人。史记，齐威王使人说越曰：晋、楚斗，越兵不起，知二五而不知十也。
　　龙犀日角，帝王之表；朱建平相书曰：頟有龙犀入发，左角日，右角月，王天下也。河目龟文，公侯之相。孔丛子曰：夫子适周，见苌弘，苌弘语刘文公曰：孔子仲尼有圣人之表，河目而隆颡，是黄帝之形貌也。王肃家语注曰：河目，上下匡平而长也。范晔后汉书曰：李固貌状有奇表，鼎角匿犀，足履龟文。后为太尉。抚镜知其将刑，压纽显其膺录。蜀志曰：蜀郡张裕晓相术，每举镜视面，自知刑死，未尝不扑之于地。左氏传曰：初，楚恭王无冢适，有宠子五人，无适立焉。乃大有事于羣望而祈曰：请神择五人主社稷。乃徧以璧见于羣望曰：当璧而拜者，神所立也。与巴姬密埋璧于太室之庭，使五人拜。康王跨之，灵王肘加焉，子干、子皙皆远之。平王弱，抱而入，再拜，皆压纽。星虹枢电，昭圣德之符；夜哭聚云，郁兴王之瑞。春秋元命苞曰：大星如虹，下流华渚，女节梦意，感生朱宣。宋均曰：华渚，渚名也。朱宣，少昊氏。诗含神务曰：大电绕枢，照郊野，感符宝，生黄帝。汉高祖功臣颂曰：彤云昼聚，素灵夜哭。国语曰：兴王赏谏臣。皆兆发于前期，涣汗于后叶。周易曰：涣汗其大号。涣，散也。若谓驱貔虎，奋尺剑。入紫微，升帝道，则未达窅冥之情，未测神明之数。其蔽二也。尚书，武王曰：如虎如貔，如熊如罴，于商郊。孔安国曰：貔，挚夷，虎属也。史记，高祖曰：吾提三尺剑取天下，此非天命乎？薛综西京赋注曰：天有紫微宫，王者象之，曰紫微宫。淮南子曰：源道者，测窅冥之深。吕氏春秋曰：窅乎冥，莫知其情。王命论曰：神明之祚，可得而妄处哉！
　　空桑之里，变成洪川；历阳之都，化为鱼。吕氏春秋曰：有莘氏女子采桑，得婴儿于空桑之中；献之其君。令烰人养之，察其所以然。曰：其母居伊水之上，孕，梦有神告之曰：臼出水而东走，毋顾。明日，视臼水出，告其邻，东走十里，而顾其邑，尽为水，身因化为空桑。故命之曰伊尹。淮南子曰：历阳，淮南之县名，今属九江郡。历阳中有老妪，常行仁义，有两诸生告过之，谓曰：此国当没为湖，妪视东城门阃有血，便走上山，勿反顾也。自此妪数往视门，门吏问之，妪对如其言。东门吏杀鸡以血涂门，明日妪早往视门有血，便走上山，国没为湖。楚师屠汉卒，睢息惟河鲠其流；秦人坑赵士，沸声若雷震。汉书曰：项羽晨击汉，大战彭城灵辟东睢水上，大破汉军，多杀士卒，睢水为不流。战国策，蔡泽谓应侯曰：白起率数万之师，越韩、魏而败强赵，北坑马服，屠四十余众，流血成川，沸声如雷。使秦业帝，白起之势也。论衡曰：言有命者曰：夫天下之大，人民之众，一历阳之都，一长平之坑，同命俱死，未可怪也。命当溺死，故相聚于历阳。命当压死，故相积于长平。火炎昆岳，砾石与琬琰俱焚；严霜夜零，萧艾与芝兰共尽。尚书曰：火炎昆冈，玉石俱焚。又曰：弘璧琬琰在西序。傅玄鹰赋曰：秋霜一下，兰艾俱落。毛苌诗传曰：萧，蒿也。虽游夏之英才伊颜之殆庶，焉能抗之哉？其蔽三也。史记曰：言偃，吴人，字子游。夏，子夏也。伊，伊尹也。颜，颜回也。孟子曰：得天下之英才而教育之。易曰：颜氏之子其殆庶几乎。王弼曰：庶几于知几者也。
　　或曰明月之珠，不能无颣；夏后之璜，不能无考。淮南子曰：夏后氏之璜，不能无考；明月之珠，不能无颣。高诱曰：考，不平也。颣，瑕也。故亭伯死于县长，相如卒于园令。范晔后汉书曰：崔骃，字亭伯。窦宪为车骑将军，辟骃为掾，察骃高第，出为长岑长。骃自以远去，不得意，遂不之官而归，卒于家。汉书曰：相如拜为孝文园令，既病免，家居茂陵而死。才非不杰也，主非不明也，而碎结绿之鸿辉，残悬黎之夜色，抑尺之量有短哉？战国策，应侯谓秦王曰：梁有悬黎，宋有结绿，而为天下名器。楚辞，郑詹尹曰：尺有所短，寸有所长。若然者，主父偃公孙弘对策不升第，历说而不入，牧豕淄原，见弃州部。设令忽如过隙，溘苦合死霜露，其为诟耻，岂崔马之流乎？及至开东合，列五鼎，电照风行，声驰海外，宁前愚而后智，先非而终是？汉书，主父偃，齐国临淄人也，学长短纵横术。家贫，假贷无所得，北游燕、赵、中山，皆莫能厚客。甚困，乃上书阙下，拜为郎，至中大夫。偃曰：大丈夫生不五鼎食，死则五鼎烹耳。又曰：公孙弘，淄川人也。家贫，牧豕海上。太常上对诸儒。太常奏弘第居下策。天子擢弘对为第一，后至丞相。于是起客馆，开东合，以延贤士。庄子曰：宾放于乡里，逐于州部。又曰：人生天地之间，若白驹之过隙。楚辞曰：宁溘死以流亡兮，余不忍为此态也。汉书，诏曰：公孙弘不幸罹霜露之疾。说文曰：诟，耻也。范晔后汉书，吴汉谓臧宫曰：将军向者经虏城下，震扬威灵，风行电照，九州岛春秋。阎忠说皇甫嵩曰：今将军威德震本朝，风声驰海外。将荣悴有定数，天命有至极，而谬生妍蚩。其蔽四也。应璩与曹元长书曰：春生者繁华，秋荣者零悴，自然之数，岂有恨哉！孙子荆陟阳侯诗曰：三命皆有极。
　　夫虎啸风驰，龙兴云属，淮南子曰：虎啸而谷风至，龙举而景云属。四子讲德论曰：风驰雨集。故重华立而元凯升，辛受生而飞廉进。史记曰：虞舜名曰重华。左氏传，季孙行父曰：昔高阳氏有才子八人：苍舒、隤敳、梼戭、大临、尨降、庭坚、仲容、叔达，天下之民谓之八恺。高辛氏有才子八人：伯奋、仲堪、叔献、季仲、伯虎、仲熊、叔豹、季狸，天下之民谓之八元。舜臣尧，举八恺使主后土，举八元使布五教于四方。史记曰：帝乙崩，子辛立，是为帝辛，天下谓之纣。尚书曰：祖伊恐，奔告于受。孔安国曰：受，纣也，音相乱。史记曰：仲矞生蜚廉，蜚廉生恶来，父子俱以材力事殷纣。然则天下善人少，恶人多，闇主众，明君寡。庄子曰：天下之善人少，而不善人多。法言曰：圣君少，庸君多。杜笃吊比干文曰：闇主之在上，岂忠谏之是谋。而熏莸不同器，枭鸾不接翼，家语，颜回曰：闻熏莸不同器而藏，尧、桀不共国而治，以其类异也。孙盛晋阳秋，王夷甫论曰：夫芝兰之不与茨棘俱植，鸾凤之不与枭鸮同栖，天理固然，易在晓晤。西都赋曰：接翼侧足。是使浑胡本敦徒本梼桃杌兀踵武于云台之上，仲容庭坚耕耘于岩石之下。左氏传，太史克曰：昔帝鸿氏有不才子，掩义隐贼，好行凶德，丑类恶物，顽嚚不友，是与比周，天下之人谓之浑敦。颛顼氏有不才子，不可教训，不知话言，告之则顽，舍之则嚚，傲狠明德，以乱天常，天下之人谓之梼杌。楚辞曰：忽奔走以先后，及前王之踵武。东观汉记曰：诏贾逵入讲南宫云台，使出左氏大义。仲容、庭坚，八恺之二，已见上注。法言曰：谷口郑子真，不诎其节，而耕于岩石之下。横去谓废兴在我，无系于天。其蔽五也。汉书，董仲舒对策曰：治乱废兴，在于己，非天降命，不可得反。
　　彼戎狄者，人面兽心，宴安鸩毒，戎狄，谓魏也。班固汉书赞曰：夷狄之人，被发左衽，人面兽心。左氏传，管敬仲曰：宴安鸩毒，不可怀也。以诛杀为道德，以蒸报为仁义，汉书曰：匈奴，其俗宽则随畜田猎禽兽为生业，急则人习战攻以侵伐，其天性也。父死，妻其后母，兄弟死，皆取其妻妻之。小雅曰：上淫曰蒸，下淫曰报。虽大风立于青丘，凿齿奋于华野，比于狼戾，曾何足喻？淮南子曰：尧之时，猰貐、凿齿、九婴、大风、封狶、修虵皆为害，尧乃使羿诛凿齿于畴华之泽，杀九婴于凶水之上，缴大风于青丘之野，上射十日而下杀窫窳，断修蛇于洞庭，禽封豕于桑林。高诱曰：畴华，南方地。九婴，水火为人害者，北狄之地有凶水。大风，鸷鸟。青丘，东方。封豕，大彘。桑林，汤祷旱地。战国策，张仪曰：赵王狼戾无亲。自金行不竞，天地板荡，左带沸唇，乘间电发，金行，谓晋也。干宝搜神记曰：程猗说石图曰：金者晋之行也。左氏传，师旷曰：吾骤歌北风，又歌南风，南风不竞。毛诗曰：上帝板板。毛苌曰：杯晚切。又曰：荡荡上帝。郑玄曰：荡荡，法度废坏之貌。左带，左衽也。尚书曰：四夷左衽，罔弗咸赖。王元长劝给虏书启曰：息沸唇于桑墟。然齐、梁之间，通以虏为沸唇也。魏志，诏曰：刘备、孙权乘间作祸。辨亡论曰：电发荆南。遂覆瀍洛，倾五都，东京赋曰：泝洛背河，左伊右瀍。干宝晋纪，愍帝诏曰：羣邪作逆，倾荡五都。居先王之桑梓，窃名号于中县，毛诗曰：维桑与梓，必恭敬止。汉书高纪，诏曰：秦徙中县之人，南方三郡。与三皇竞其萌黎，五帝角其区宇，韦昭汉书注曰：萌，民也。孔安国尚书传曰：黎，众也。东京赋曰：区宇乂宁。种落繁炽，充仞神州。范晔后汉书曰：梁商上表曰：匈奴种类繁炽，不可殚尽。子虚赋曰：充仞其中，不可胜记。河图曰：昆仑东南，地方千里，名曰神州。呜呼！福善祸淫，徒虚言耳！尚书，汤曰：天道福善祸淫，降灾于夏，以彰厥罪。岂非否泰相倾，盈缩递运，而汩骨之以人？其蔽六也。周易曰：泰者通也，物不可以终通，故受之以否。老子曰：高下相倾。淮南子曰：孟春始嬴，孟秋始缩。高诱曰：嬴，长也；缩，短也。孔安国尚书传曰：汩，乱也。
　　然所谓命者，死生焉，贵贱焉，贫富焉，治乱焉，祸福焉。此十者，天之所赋也。死生有命，已见上文。论衡曰：凡人有死生夭寿之命，亦有贵贱贫富之命。墨子曰：贫富治乱，固有天命，不可损益。吕氏春秋曰：祸福之所自来，众人以为命，焉知其所由之也。愚智善恶，此四者，人之所行也。桓范世要论曰：遇不遇，命也。善不善，人也。夫神非舜禹，心异朱均，才絓中庸，在于所习。舜、禹，二帝也。淮南子曰：性命可说，不待学问而合于道，尧、舜、文王也；不可教以道，不可喻以德者，丹朱、商均也。夫上不及尧、舜，下不若商、均，此教训之所喻也。高诱曰：丹朱，尧子也；商均，舜子也。广雅曰：絓，止也，胡卦切。贾谊过秦曰：陈涉材能不及中庸。论衡曰：中人之性在所习，习善为善，习恶为恶。是以素丝无恒，玄黄代起，鲍鱼芳兰，入而自变。言在所习也。淮南子曰：墨子见练丝而泣之，为其可以黄，可以黑。高诱曰：闵其化也。大戴礼曰：与君子游，苾乎如入兰芷之室，久而不闻，则与之化矣；与小人游，臭乎如入鲍鱼之肆，久而不闻，则与之化矣。是故君子慎其所去就也。故季路学于仲尼，厉风霜之节；尸子曰：子路，东鄙之野人，孔子教之为贤士。王隐晋书曰：应瞻为太守，人歌之曰：威若风霜，恩如父母。楚穆谋于潘崇，成杀逆之祸。左氏传曰：楚子欲立王子职而黜太子商臣，商臣闻之，告其师潘崇曰：能事诸乎？曰：不能。能行大事乎？曰：能。以宫甲围成王，王缢，穆王立。潘崇，太子师。而商臣之恶，盛业光于后嗣；仲由之善，不能息其结缨。楚之后业皆商臣之子孙。周易曰：盛德大业，至矣哉！尚书曰：在今后嗣王。左氏传曰：卫浑良夫与太子入舍于孔氏之外圃，欲孔悝而纳太子。季子曰：太子无勇，若燔台半，必舍孔叔。太子闻之，惧，下召石乞、盂●敌子路，以戈击之，断缨。子路曰：君子死，冠不免，结缨而死。杜预曰：季子，子路是也。斯则邪正由于人，吉凶在乎命。
　　或以鬼神害盈，皇天辅德。周易曰：鬼神害盈而福谦。尚书曰：皇天无亲，惟德是辅。故宋公一言，法星三徙，吕氏春秋曰：宋景公有疾，司马子韦曰：荧惑守心，心，宋分野也，君当移于相。公曰：相，股肱也，除心腹之疾而置之股肱，可乎？曰：可移于民。公曰：民，所以为国，无民，何以为君？曰：可移于岁。公曰：岁所以养民，岁不登，何以畜民？子韦曰：君善言三，荧惑必退三舍，延君命二十一年。视之信。广雅曰：荧惑谓之罚星，或谓之执法。殷帝自翦，千里来云。吕氏春秋曰：汤克夏，四年，天大旱，汤乃以身祷于桑林，于是翦其发，磨其手，自以为牺，用祈福于上帝，雨乃大至。淮南子曰：汤之时，旱，七年，以身祷于桑林之祭，而四海之云凑，千里之雨至。若使善恶无征，未洽斯义。因此而言，则害盈辅德，其由影响，若以善恶犹命，故未洽乎斯义。毛苌诗传曰：洽，合也。且于公高门以待封，严母扫墓以望丧，汉书曰：于定国父于公，其闾门坏，父老方共修之，于公谓之曰：少高大闾门，令容驷马高盖车。我理狱多阴德，未尝有所寃，子孙必有兴者。至定国为丞相，封侯传世。又曰：严延年迁河南太守，其母从东海来，欲从延年腊，到雒阳，适见报囚，母大惊。毕正腊已，谓延年曰：天道神明，人不可独杀。我不自意当老见壮子被刑戮也，行矣！去女东归扫除墓地耳。后岁余果败。此君子所以自强不息也。言善恶有征，故君子庶几自强而不息也。周易，象曰：天行健，君子以自强不息，如使仁而无报，奚为修善立名乎？斯径廷定之辞也。若必为仁而无报，何故修善而立名乎？是不由命明矣。或为兹说者，斯乃径廷之言耳。庄子，肩吾问于连叔曰：大有径廷，不近人情。司马彪曰：径廷，激遏之辞也。
　　夫圣人之言显而晦，微而婉，幽远而难闻，河汉而不测。此释圣人之言，显晦难测也。左氏传，君子曰：春秋之称，微而显，志而晦，婉而成章。庄子，市南宜僚见鲁侯曰：南越有邑焉，名建德之国，君曰，彼其道幽远而无人。又，肩吾问于连叔曰：吾闻言于接舆，大而无当，往而不反。吾惊怖其言，犹河汉而无极。司马彪曰：极，崖也。言广若河汉，无有崖也。或立教以进庸怠，或言命以穷性灵，此释不同之所由也。积善余庆，立教也；凤鸟不至，言命也。周易曰：积善之家，必有余庆。徐干中论曰：北海孙翶云：积善余庆，诱民于善路耳。论语，子曰：凤鸟不至，河不出图，吾已矣夫！今以其片言辩其要趣，何异乎夕死之类而论春秋之变哉。毛苌诗传曰：蜉蝣，渠略也，朝生夕死。庄子曰：蟪蛄不知春秋也。且荆昭德音，丹云不卷；周宣祈雨，珪璧斯罄；左氏传曰：有云如众赤鸟，夹日飞三日，楚子使问周太史，太史曰：其当王身乎？若禜之，可移于令尹司马。王曰：除腹心之疾而寘诸股肱，何益？不谷不有大过，天其夭诸？有罪受罚，又焉移之！遂弗禜。毛诗序曰：云汉，仍叔美宣王也。毛诗曰：圭璧既卒，宁莫我听。于叟种德，不逮勋华之高；延年残犷，未甚东陵之酷。勋华，已见上文。说文曰：犷，不可附也，古猛切。庄子曰：伯夷叔齐死名于首阳之下，盗跖死利于东陵之上。为善一，为恶均，而祸福异其流，废兴殊其迹，荡荡上帝，岂如是乎？毛诗曰：荡荡上帝，下民之辟。诗云：「风雨如晦，鸡鸣不已。」此释君子所以自强也。毛诗郑风也。郑玄笺曰：喻君子虽居乱世，不变改其节度也。故善人为善。焉有息哉？尚书曰：吉人为善，惟日不足。家语，孔子曰：事君之难也，焉可以息哉？
</div>
    <div class="pagination">
<a href="文选_page91.html">上一页</a><span>...</span><a href="文选_page87.html">87</a><a href="文选_page88.html">88</a><a href="文选_page89.html">89</a><a href="文选_page90.html">90</a><a href="文选_page91.html">91</a><span class="current-page">92</span><a href="文选_page93.html">93</a><a href="文选_page94.html">94</a><a href="文选_page95.html">95</a><a href="文选_page96.html">96</a><a href="文选_page97.html">97</a><span>...</span><a href="文选_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
