<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 76 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 76 页/共 102 页</h1>
    <div class="content">


　　吴都文粹续集卷四十三
　　钦定四库全书
　　吴都文粹续集巻四十四　　明　钱谷　撰坟墓
　　宋龙洲先生刘公墓表　　　蔡基
　　先生名过字改之庐陵人宋南渡后以诗侠名湖海间陈亮陆游辛弃疾世称人豪皆折气岸与之交宰相周必大闻其人欲客之门下不就故人潘友文宰昆山县延致先生先生雅志欲航海同抵县宿留焉先生卒县主簿赵希楙以友文所赙钱三十万买地马鞍山以塟遂立祠东斋久而墓与祠皆废更一百四十余年为至正十三年州人顾瑛秦约卢熊等闻之州州下其事征诸图籍正其厉域表大石其上题曰宋龙洲先生刘公之墓越六年寺僧立塔其所今知州费侯复初令下僧迁骼复其墓且表树焉遣客殷奎谒予求表墓辞予昔往来娄间屡询其遗墓弗得今幸墓复予何辞于言或谓公一穷诗流耳其诗又局于季宋陋习仅如五季罗昭谏尔何以表树后人哉予曰不然取人以辞不若以节义公尝抗疏光宗请过宫屡与时宰陈恢复方略请甲兵谓中原讨贼之义义士为之激立可以辞客少之乎吾以是复奎使归告费侯刻石为表大元至正二十一年冬十月五日奉训大夫江西等处儒学提举杨维桢撰将仕郎杭州路海宁州判官禇奂书复墓之明年费侯去官石不果立今守高昌偰侯既拜墓遂取其文刻而树之廿三年夏五月十有一日儒学教授蔡基识平江路昆山州偰徯斯判官丁复初儒学教授蔡基提控案牍赵从周都目谢宏道州人朱珪刻
　　复刘龙洲墓　　　　　　　　苏大年
　　平生四海刘龙洲髙卧百尺元龙楼置酒载花过黄鹤江山依旧风云愁区区礼乐嗟南渡江水奔流自东去英雄潦倒竟何成留得当年旧逰处墓头无石写征西墓中无金狐夜啼迷人荆棘不见路伤心禾黍秋凄凄浮云梦境翻今古子孙散落归何所有酒如渑醉世人一滴曾浇坟上土斯文契谊千载同驱除樵牧封宫苍苔朽骨亦解语何以报徳酬诸公梨花寒食东风晓野烟苍莽迷芳草行人来经读残碑仰天共叹英雄老君不见五陵无树起秋风消沉万古斜阳红何如马鞍山边三尺墓多谢诸公肯垂顾
　　同前　　　　　　　　　　潘纯
　　夷门王气横江来秋风落尽梁宫槐凤皇山头驻青盖海门楼阁空中开五国城荒雪如席寒拥旃裘两宫泣帛书不繋雁南飞衰草黄云淡无色君臣自谓虞重华不识何如司马家凤笙龙管将进酒玉阑羯鼔方催花白头遗老空惆怅铁锁长江幸无恙狱中谁捄岳将军人间知有秦丞相搢绅之士皆汗顔山林气压居庸闗那知义胆忠肝者不在貂蝉玉佩间何人好事高千古爱此淳风似邹鲁咸阳寂寞汉诸陵惭愧刘郎一抔土
　　同前　　　　　　　　　　王宾
　　生从诗酒过时光到处闲逰半带狂今日马鞍山塟处一丛枯棘在残阳
　　同前　　　　　　　　　　沈周
　　龙洲先生非腐儒胷中义气存壮图重华请过补缺典一疏抗天肝胆麄中原丧失国破碎终日愤懑夜起呼往筹恢复诣公衮论矛聴盾事大殊芒鞋破韤世涂涩蒯缑短剑秋风孤登髙聊且赋感慨江山故在英雄无权门欲招脚板硬顾逐诗朋兼酒徒寻常一饮空百壶卖文赎券黄公垆酒豪便欲踏东海故人留饮亦须臾玉山固是埋玉地嵗惟三百骨已枯三朝封树再起废人重风节非人驱呜呼人重风节非人驱龙洲龙洲真丈夫
　　刘龙洲墓在马鞍山下有祠后废至正中州人顾仲瑛等请于州立石表其墓
　　明正议大夫吏部左侍郎諡文庄叶公神道碑
　　铭　　　　　　　　　　　彭时
　　公讳盛字与中姓叶世为吴郡昆山人五世祖秀实惇重好义元季有暴僧聚徒事焚刦为乡里害秀实即图上其事于官捕斩之时称为叶义士曾祖茂林妣朱氏祖明赠通议大夫吏部右侍郎妣郭氏赠淑人考春封兵科都给事中赠山西右防政加赠通议大夫吏部右侍郎前母汤母陈俱赠淑人继母沈封太淑人公天资颖异自少博学强记下笔惊人同邑知名士张和见其所业文曰此其志不可量因劝逰邑庠遂骎骎有成矣正统十年举进士授兵科给事中毅然以言责自任十四年英皇北狩郕王监国公率同列劾将臣扈从者失律败事请诛夷之以谢天下然后选将练兵以复不共戴天之讐兴师问罪以雪防尘扵外之耻如此则大纲以正大义以明而圣驾之旋轸可期矣闻者壮之九月监国即位颁赏廷臣公以时艰辞不许十月京城戒严公请罢内府军匠悉遣征操及战骑近城又请令有司熟粮料以给战士遣散卒迎取军器于天津以张外援三四日间凡七八疏悉合机宜师既退公言赏功罚罪治天下要务今日之赏罚既行他日之劝惩攸系赏罚明信则人人力于事功耻无不雪雠无不复矣今効劳如孙镗死事如谢泽韩青皆当赏以示劝其他守闗不严赴难不力者皆当罚以示惩从之十一月陞都给事中时边境未宁大臣有奏留边将守京师者公言今日之事边闗为急往者独石马营不弃则六师何以陷土木紫荆白羊不破则敌骑何以薄都城即此而观边闗不固则京师虽守不过仅保九门无事而巳其如寝陵何其如郊庙坛壝何其如田里之民荼毒何宜急遣固守宣府居庸为便巳而河南陈州流民煽动命公往视公即兼程以进除贪虐赈饥寒威惠并行民用安辑景泰元年春还复上言京城为天下根本而八府旱蝗相仍加以边陲侵扰民不聊生乞议寛恤俾安生理不然臣不能不为社稷忧也八月北人送驾还京将入闗矣有隠名具帖言迎复事者大臣见之顾忌不敢举公曰此野人无情之言达于上感动必矣或沮以匿名书公不顾具疏言之有防令尚书胡濙封进帖虽留中而正论有不泯焉是冬公以南北边师为患不巳上疏请令中外文武要职各陈安边济时之策二年六月天象垂异公又条陈弭灾防患十二事以上及闻禁中颇事逰畋又请举行祖宗午朝故事公当多事之秋遇事辄形于疏每疏不下百千言而大要则以扶忠直抑奸佞恤民生御外患为主其有禆于时政为多三年迁山西布政司右防政监督宣府粮饷寻命协赞独石等处军务先是独石马营八城遇战失守残毁未复公列其利害可兴革者为八条以进次第罢行之八城既复乃立社学以教子弟置医学以济疾病立义冢以瘗死亡设暖铺以便行旅均蔬圃以给将士制度品式纎悉备具而又请官银五千两买牛千余头摘戍卒不任战者俾事佃稼嵗课余粮于官凡军中买马除器劳功恤贫诸费皆于是乎取给自是边人欢洽嵗亦屡登有嘉禾同颖之祥七年冬以外艰去八城之人如失父母连章乞留而公固辞不可天顺二年英宗皇帝嘉其能驿召至京面加奬谕寻擢都察院右佥都御史廵抚两广公乞终制不允至广兴利革弊尤尽厥心旧例广东盐课不出境嵗久盐积商困徃往赂守闗津者越过广西市利公以为聴之则法坏而利归于商禁之则商滞而利归于闗津乃请许盐商计盐多寡入米边饷而后出境于是公私两利焉时广西流贼多入广为害而两广守将颉颃自异是以讨贼不成功公请革两广正将立摠镇于梧州居中调度则众贼可平矣韪其防而不果行公不得巳请益兵英宗命都督顔彪率兵赴之公与彪协议破贼砦八百所擒斩数万人而还或又以杀降谤之而不知实积年反复之贼也天顺八年今上嗣位陞公左佥都御史巡抚宣府修复官牛官田之法垦田益广积粮益多以其余易补战马千八百余匹其屯堡废缺者力修筑之不数月完七百余所兵民始虽怨之既而恃以无恐乃忻戴焉在宣府屡有建白且请行养老之令于边褒恤巳往贤臣为方来劝上嘉纳之三年陞礼部右侍郎五年改任吏部是冬持节封沈府稷山王六年畿内大饥命公巡视真定保定二府赈恤贫困绥辑流亡既还复命赈济京民之饥者全活甚众八年朝臣以河套为西边患有言增兵守险者有言大举搜套驱出河外沿河筑城堡抵东胜徙民佃守其中公受命徃议方略奏言搜河套复东胜此皆事势所难不敢妄意惟增兵守险可为逺图宜令守臣铲削边墙增筑城堡収新军以实边选土兵以助守此不但可责近効而亦足为长便也上是其言九年转左侍郎公自入佐部政每议礼用人从容赞决其间僚长敬信司属悦服焉至若是非部分而闗当时利害系生民休戚者遇诸卿必相辨正因而助益者不少一日坐堂署从事忽疾作不能言舆归西第而卒实甲午三月八日也享年五十有五上闻深悼惜之赐赙钞三千缗諡为文庄遣官谕祭营葬以明年二月十七日塟于邑之积善乡湓渎之原公为人温雅简重崇道谊尚名节言动思跂古人居家执孝友涖官清慎勤恪设施不茍与僚友论事不激不随而言色自若其取人先行检而后才艺然存心寛厚终不及人之过恶所寓门无襍客公退手不释卷考古辨疑殆忘寝食而于世俗声色财利之好澹然不以经心平生为文师欧阳而功业自期于范韩以范公为鄊先正尤景慕焉惜乎大用未究而卒所着诗文奏议总若干卷藏于家公凡再娶先金氏赠淑人继耿氏刑部尚书耿清惠公之女封淑人子男一晨补国子生娶副使张和女女三人一适贡生虞臣一许夏景澄一尚防公之卒也晨不在侧冢宰尹公旻率僚属经纪其丧事既又状公行畀晨奉以征予文且曰先父雅爱先生言幸勿辞而公内弟司业耿君裕又申其意而请因摭状言着其槩系之铭曰
　　古称才难今世尚然彼长此短用各一偏优于政矣其文讵传文或工矣政举弗宣达观于世百靡一全而公兼之宁不为贤惟公问学有本有原公之履操金石其坚清文达识自视无前检身约已犹恐或愆敡歴中外逾三十年忠君爱民心实勤拳言惟婉切用适方圆惠浃于民威行于边缅怀乡衮我道随肩谋谟事业期着后先何志之逺而去之遄位不满徳系命于天墓门有碑徳烈是镌乌乎文庄百世不谖先民有言林宗不惭予读文庄公碑信其行亦识无媿彭公所着也何则同乡稔知其徳业景仰之余不能不为之感叹嵗乙未仲夏梓林识
　　叶盛侍郎墓在昆山县积善湓渎之原
　　浙江按察司副使提督学校张先生墓志铭
　　叶盛
　　英宗皇帝复大位之五年庶政时叙悉如其初于是诏在廷举文学行谊士仍理学政廷臣合辞以南京刑部郎中张和等名上上特陞浙江按察司副使余陞擢有差皆畀之玺书以行盖今天下藩臬十有三浙江固其一云今年夏盛自广赴阙过浙江浙江之三司言张先生病矣先生能仰只徳意涖事甫期廵行遍属学者且至再劳惫过甚病矣既而见属学官弟子皆如三司言未几先生竟卒于其家其郡邑之贤皆奔走哭吊里巷之民多咨嗟悼惜浙之诸司亦皆致奠其门人学子相与会哭者数郡毕集间作为文词以致哀伤之意公卿士夫词苑名流闻其讣莫不叹息曰哲人亡矣噫先生果何为而能得此于人人哉盖先生天资颖敏絶人成童读书数行俱下尤绩学不怠至忘寝食稍长即知谨义利贤否之辨为文章立就已铿锵有竒语闻先生长者有贤名即趋诣请益同邑张伯绪华亭陈文璧翰林尹凤岐皆器重焉正统已未偕弟穆同登进士第廷对之文稿无窜抹读卷者竒其才请寘首选以病目创不果擢第二甲第一人不久移疾家居一时碑版之请戸外之屦恒满执经问业学徒踵至先生率语以科塲易事学者务治身心他日当有益国家耳有以程文请者举题多百余言少二三字先生兀坐数诵经传次牋释一无所遗言出成文诸先泚笔左右伸纸疾书至廹速不及书虽数十人人各不同莫不满意而出后颇厌苦之诸生屡却不可去嵗庚午主考江西乡试五经文字得士为多辛未授南京刑部山东司主事三法司有重狱就咨决所上奏牍皆经详定尚书侍郎不以郎曹礼称以先生遣子从之学俄膺召入翰林与分馆修纂宋元史事翰林素艳先生名既从事皆以同事得人自庆天顺还南京陞署浙江司员外郎明年实授又明年陞陜西司郎中未及书考而提学之命下矣今之士夫君子经先生指教者内而近侍外而藩臬州郡称能官者皆有人假使处先生养士储材之地其所就不既多矣乎提学之任亦重矣天与之年其又可量乎盖先生之不尽其用殆非人力矣虽然士之见重于世用不用其何足校也夫先生性孝友治父母丧一遵朱氏礼以家无厚产惧尝节俸给制衣帛寄其兄以及其弟冀全名节乡先辈汉阳守章士希老无所于归嘉兴朱卤庵其校师也皆为之倡醵金以图其后事廉洁自将权贵之门不一濡足闻忠贤节义之为喜跃如自己出直无他肠有所知必以语人不问交处久近朋友有过举必面折之是是非非不少容贵近臣尝有事怀金过先生者虽怒斥之然犹委曲揜防之不显言于人以是人多惮服之殁之日家无一金之资而逺近敬爱先生者多致赙以毕其丧先生讳和字节之号篠庵张氏昆山名家相传为唐燕国公説之后世有令徳其生邑横塘里曾大父道升大父文裕皆豪士父用礼赘至和塘北何氏遂家北塘又家妙泾之南后以穆贵赠其父奉政大夫刑部山东清吏司郎中母胡氏宜人先生之妻丁氏封宜人子男二懋甫直甫懋甫邑庠生女三长适诸天叙次受聘配叶晨皆出丁宜人次尚防侧出也先生永乐壬辰四月廿六日生卒天顺甲申六月九日卜是年十二月十八日葬马鞍山南城隍庙西之先茔先生之平生见其友吴刘昌华亭夏寅所为传盖于史馆秋台之事加详其于盛累世通家其相视异姓兄弟也南都之会剪烛剧谈有互表祖茔之约而今巳矣盖先生之所厚宜莫如盛虽不忍铭而义宜铭铭曰
　　南峙惟昆娄江洴奔代产豪贤匪独机云猗嗟先生超前轶羣百氏杨澜六籍穷源昌言王廷载笔词垣粤有文衡式临大藩两赞刑书实多平反岂无他人或深以繁十行公方君子之存五色光晶亦大而殷浙俗熙熙童冠诜诜朝勤夕劳輶车轩轩往而不来引领含嚬若人云亡天胡弗仁高坟郁如一丘环如后欲求之于我斯文
　　张和副使墓在马鞍山南城隍庙西
　　明故太中大夫浙江右防政张公墓志铭
　　杨循吉
　　昆山有二张先生公讳穆字敬之于行为季与其兄提刑公同名于时人尊之故并以先生称公家世居昆山之横塘后徙娄上正统己未公与提刑公并登进士第当是时提刑公进士出身第一而公又在会试第二天下荣之公初授工部营缮司主事继移屯田以忧归与其兄服丧有礼乡党称之以为孝起复改刑部主事陞员外郎郎中公晓畅法律持以仁恕其所断无以寃称者盖在景泰甲戌之嵗公以员外郎为会试考官凡曹郎得与此选者非学行超絶者不能有也公之陞郎中也进阶奉政大夫而公之考讳礼亦以先赠主事进郎中妣何氏以安人封进宜人天顺改元英宗皇帝御极锐于图治亲擢在朝之臣任以法官布之天下使绳刺奸弊而公得山东按察副使陛辞上亲御文华殿谕遣兼有宝楮之赉所以倚任公等者甚重公感上知遇思有以为报称至官奉法不阿直声着闻盖在山东者九年用己正物人以为无负诏防成化元年考绩书最例得正三品执政者以公之久伺也举为浙江右防政惟得一级便公也而以公专清军事军曾补伍久不勾补者例解丁查往往多死道路间公独以移文行查不解丁人大便之虽违例不顾也嘉兴知府杨公刚劲人也有疑狱不决公为立剖之杨公不觉下拜公至浙江之二年进表入朝时曹州李公秉在吏部雅知公山东之政欲荐公都宪台适有効奏李公者连及公公遂解官归其橐萧然几无为生门生故人相与买田松江之浒助之公始得济焉提刑公之卒也公事寡嫂最有礼濮州判官者公季弟也亦先卒公抚其孤尤甚厚在山东所至境内则必求先贤之家防之及表葺其墓不以为倦而公之少时所事学师与其举主皆浙人公在浙时巳死公为之或葬或祭无不报者盖公之天性忠厚如此公好读书平生暇时书未尝去手又喜汲引后进而为人性刚直不假借人至评古人亦然茌平之修志也収华歆马周公曰歆汉贼也何可存存周可耳亟命去之而责怒修者故尚书刘公言于叶文庄公曰敬之好直不揜人瑕垢至品量篇翰亦然可忧也后竟以直致谤不容于时而归公以既归之年为成化二十三年丁未三月二十五日卒其生盖永乐十三年乙未十二月二十五日也年七十三配宜人周氏宜人之父为郑府长史侧室有子者邹氏子男一人平甫娶知武安县钟君女女二长适吴县顾禧故礼部主事顾君叔谦子也次适江阴薛章宪县学生平甫将以卒之年十二月二十日葬横塘之原与其兄进贤教谕寅甫乡贡进士安甫奉吾友黄君应龙状来乞铭应龙文宜铭公而以让循吉则循吉何敢当也然循吉先舅氏太中刘府君与公兄弟之间甚厚今提刑公谈笑容止吾家犹能说之盖府君与公兄弟同在南京以古学相友提刑公读汉书一传必三十遍其文雄一时然独重府君人有就乞文者则辞曰何不诣刘虞部然则循吉虽未尝得亲公亦公友之子弟也铭其得辞乎提刑公名重一时公与之颉颃上下人并称为先生提刑公入仕迟享年少而公之年仕皆多且久故其阅歴施设著述之事于提刑公为尤焉公屹然为乡耆徳今巳矣典章故实孰从而质之也此乡后进之不幸也公所着有勿斋集二十卷勿斋公所号也未尽之志其在兹乎后来者盍以求之提刑公讳和字节之者也铭曰
　　昆山之二张人杰雄文章政事美略同公其季也硕而忠赫然其名配长公多才练达智疏通早以治狱声誉充平不挠法仁不容于时英皇再御龙简拔贤俊皆登庸公当此时首进宗匪人达之由帝衷报之难矣乃毕躬煌煌旌节贲山东泰山日观两目空奸顽避走寂无踪惟彼浙藩壮且雄公所宜有曰治戎以民养兵虑其终乃公于此为有功公官日进方显融徳修毁来众口攻飘然拂袖还里中膏车逺迈川津逢公略不以存心胷知时委命乐以雍愚有幸防贤有穷慷慨好论谗之丛于公何恨何忡忡惟公伯子时所宗文章击撞间笙镛公实佐之森前锋不朽奚假乎鼎钟横塘之原伊夜宫三品之葬崇厥封其下多土上多松得失何有拙与工且以元气还鸿蒙乐哉地下兄之从
　　明故祁州知州封奉直大夫刑部员外郎张公
　　墓志铭　　　　　　　　　文征明
　　祁州知州昆山张公致仕家居凡三十有五年年八十有四嘉靖十六年丁酉三月廿又四日以疾终先是公以进士释褐守祁甫四载以母丧去官既免丧遂不复仕时公年艾服吏部尚书马端肃公嘉其静退奏锡四品章服阶朝列大夫致仕越二十有八年子寰升朝推恩封刑部员外郎阶奉直大夫章服如故公始罢官退居横塘即故庐为圃凿方池构亭其上曰天方自称天方子日从亲友文酒燕游闻有佳山水虽逺必至或浃旬累月忘返三吴胜迹登览殆遍良辰令日未始虚掷壶觞在前图史肆列握槊呼卢悠然自适或语及时事辄起避去若将凂焉戊辰巳已之间羣幸用事士夫闲居者或攀附骤贵时当路适公同年故人有意罗致之且寓书问讯公亟揺手谢不与通盖其素性闲旷不乐与时征逐如此其在官乃能勤慎自将不少鳏旷祁故鄙壤民贫而健讼俗喜巫禳公设为科条傅以古训俾诵以自守民信而格讼用衰鲜不事追呼而民乂以安间出省耕因遂钩摭民隠民咸得以自实卒嵗践更用为征调斟度下上式允以均尤勤于赈恤明慎周审不为虚文以至弭盗缉奸摘伏省防悉中綮节凡公所为未始骩法徇民亦不肯苛法以为民病推诚任真轨迹夷易又能饰以儒术故虽不久而文治雍然为一路之冠行部使臣列公治状荐诸朝会去不果用而公亦既倦逰矣公讳安甫字汝勉其先唐宰相燕公之后宋南渡自洛徙吴世居昆山之萧墅元以武胄显国朝有讳道升者稍徙横塘道升生文裕文裕生赠刑部郎中用礼始徙今娄上用礼生四子稹和穆种而和与穆联举进士和仕终淛江提学副使穆淛江参政并有声迹为时名臣公则稹之子也母金氏以景防甲戌十一月七日生公娶徐氏先卒赠宜人子男一人即寰以家学取进士连守济宁濮开三州召为刑部员外郎方侍养在告女一人适临安府经歴赵禧孙男四人恒慕恒纯恒思恒学孙女二人公少以举子知名始为乡校即为部使者识拔比试应天主试者竒其文用为举首魁得他卷偶词气相类遂两黜之巳而发封得君名而同黜者为同邑方岳亦知名士乃甚惜之然次举公竟与方同荐庚戌试礼部遂登上第有司录其文以传一时誉闻甚籍谓且继踵先烈而孤立寡援竟就外补浮湛常调迄以不振呜呼惜哉公为人不立厓异不事矜持与人处无少长戚疏贵贱一待以诚而人信之亦莫有谩之者平生操家有制教子弟以礼而朂之以学独不能治生入官数年先世田庐乃损于旧委心任运曾不置怀顾能举赢急义中外族属以及乡党邻里缓急有求必委曲赴之其尤可书者副使公和防政公穆死皆无后为构特祠置祀田俾羣从子孙世享之盖张氏文献实始于二公公此举非独继絶而已公生臞瘠纎竦貌古而神清被服萧散举止疎慢对客恂恂不能剧谈高论望若愦眊而内蕴精明虽以经术名家而博综羣籍不遗余力竒情逸思发于古文歌诗精警温腴足称合作所着有天方集二十卷雅善摄生而不为没溺既病却药待尽及革手书遗令呼子孙示之泊然而逝呜呼斯可为达也巳寰以是嵗四月十三日葬公横塘祖茔之次距卒才十有九日从治命也于是寰手具事状属予铭铭曰
　　有攸维赢繄禄之征愿言则贞维徳之凝岂有不崇乃心维烈彼啜其腴我行其洁有贤张公徳懿维冲既骞有庸亦饬其躬秩秩方州有民有社弗扰维循爰徳以化匪无荣图我攸有适舍旃来归以宴以息宪宪名宗徳声孔耀孰其承之乃贤有绍不绍其禄绍其忠贞有贤张公矢其英英出正于邦处敷于族既忠亦贞不忝维糓横塘之墟郁兹新阡生斯藏斯以永无諐
　　张穆防政及其侄安甫知州墓并在横塘
　　明故嘉议大夫河南等处承宣布政使司右防
　　政吴公墓志铭　　　　　　　文征明
　　公姓吴氏讳愈字惟谦晚号遯翁世家苏之昆山曾大父子才大父公式皇赠承徳郎刑部主事父凯字相虞仕终礼部主客司主事修正彊执事母笃孝年四十弃官归养以髙年令终鄊人私諡贞孝先生母安人陈氏生正统癸亥八月一日成化戊子以县学生举应天乡试乙未举礼部会试廷试赐进士出身戊戌授南京刑部广东司主事己亥丁母忧甲辰复除本司主事歴员外郎郎中治庚戌陞四川叙州府知府癸亥进河南右防政明年甲子致仕嘉靖元年壬午以登极恩进阶嘉议大夫五年丙戌五月十有九日终于家年八十有四公自少开朗书过目不忘尝诣外舅夏仲昭阅壁间文累数百言阅已取笔书之不遗一字资既颖异又敏学彊解不遗余力既连举得隽益精进不懈初官法比即思明法以达于政毎退自公辄取故狱词翻阅探竟凡事始章程传爰论报悉究而通之事至迎解不烦检会所部兼理畿辅事尤苛剧公省决敏利廷无留狱析律详明所当必允茍得其情虽贵势不避时留守中官骄不奉法会有事当按公持之急中官使人宣言欵公且惧以旤公酬对闲整语直而逊卒竟其狱不少骫骳然不为深文内库遗火事连中司坐死者数人公具狱以比请尚书言情罪既得奚以比为公曰法如是不可逾也尚书执不从狱上何文肃公当谳阅其牍称善曰此吴郎中笔也但所坐非正律宜以比言卒改用此律奏之尚书乃悔不用公言由是益任公毎公当迁辄奏留之凡一再进官皆不离故署防诏大臣举属吏尚书郑时侍郎徐怀聨章荐公堪长藩臬奏上而叙州之命已下叙去京师万里俗犷喜讦吏多并縁为奸公始至判牍日以百数吏故矫列数事尝之公且判且阅徐擿所矫数事讯吏吏即叩头具状公既精敏慧发擿而济以严重有犯必绳以法吏畏民怀讼用衰鲜尤慎刑狱每行县録囚必有平反庆符盗正寝刦县县诬执二十七人皆抵死公审鞫左騐惟二人真盗乃悉纵遣二十五人其后果获余盗贵州都匀用兵叙当转饷而道路险逺公调遣节适民不劳而事集出诸郡上有诏锡楮繦文币旌之所属长宁筠珙夷獠襍居尤剽悍易动公抚以恩信示之礼法久皆怀附然无故不轻调集会抚臣移文发其渠率至省阅习公执不遣曰犬羊之性未易扰伏万一奔迸不可安辑抚臣不以为然必欲致之已而椎剽卤掠旋不可制公手书片楮谕之即复弭帖盖公推诚待物素为夷獠信向如此土官安鳌以马湖叛有诏揜捕而叙实比壤藩臬重臣咸会于叙公言鳌轻剽无逺谋然器甲精利兵亦蹻捷未易攻取不若重围困之彼中无水不一月可坐而降也议未决而鳌弃城走将纠诸夷为乱众相顾不知所为公徐曰鳌在吾彀中矣问故曰彼以郡守将兵接战胜负未可知既离巢穴不过一穷虏耳所辖诸酋长皆其深讐彼且无以自容又何能为因遣人袭而执之曾不血刃而元凶授首及改设流官其丑类不服复啸境上刼郡印为乱众益恇扰公亲叩其垒好言谕之曰若等情有欲言言之朝当处分何以印为且印出朝廷失一印复制一印于我无损若持出特一败铜耳吾怜若以无用之物自陷罪辟故为若言若无以印为也众即委印解散自首事至敉宁公皆在行间谋画多自公出比奏报而赏不及公众为不平公曰叙与虏接师或不竞叙实先受祸此守臣责也今得无恙幸矣敢觊赏乎在郡九年劝农振业兴学教民民靖化洽嵗亦比登乃平徭更赋勾考边储之侵于民者得四十余万输将转调亦数十万廪庾既充以时赈发流庸来归戸口增羡郡以大治在河南兼理屯田时田多为藩府干没及势家渔取或假中官庇覆揜抑诋谲莫敢致语公訾省钩校多所绪正在省一年展采错事方将有为而廷评出矣会蜀士有不悦公者复从中醖酿之而公亦巳倦逰遂致仕去公识虑精审举动详缓每计事尤要其终斟度分剂不少渗漏一时虽若迂逺而积久考成往往有余沿牒往来非公事不輙乗官舫虽逺不给过所部中餽遗一不受亦不以官物遗人尝自言在官经费一钱以上皆注籍令不背覆其所为必视法所在故歴官中外未尝一挂吏议其待属吏特严虽所喜不少假色辞所不喜者亦不辄肆诋挫不立科条不収声誉而质行履方往往出名上故所在政事卓卓而人鲜复称之尤不欲有所附离初登第观政兵部部僚有与当路交比者虽喜公故为引重欲援致要地公谢曰某忝列进士入官自有本末因縁进取非所志也其人媿谢后当路败所引咸坐废黜而公无与时已韪公卓识其后益厉不变浮沉常调者垂三十年晚始解后一奋而竟以谗罢呜乎此足以占公之所立矣家居尤事检持出入起居咸有常度接人和而有辨故虽防笑融洽而人莫敢慢易人有过不面加诮让惟对之不言而巳其待子弟亦然然人毎以是候之顔色所加甚于质责也故诸子若孙咸孑孑自将无少纵弛闺庭雍睦訾毁不闻邑中称诗礼家必首及之雅喜宾客燕设精凿礼文详雅周旋尊俎间终日忘倦晚嵗聪明不衰音吐洪畅俚言遗事忆记歴歴毎对客举似必深竟颠末风流雅尚奕奕照人盖以高年令徳为乡邑之望者二十有二年呜呼今则巳矣有如公者可复得邪公娶夏氏太常卿仲昭女封安人有贤行先公三十年卒无子侧室姚氏生子四人长东浦江县丞次南国子生为仲兄惟明后次西次守中国子生东西皆先卒夏安人生女三人长适王银以子贵赠翰林院编修次陈伸戊辰进士死逆瑾时追赠大理评事次文征明翰林院待诏侧室赵氏生女三人适陆洁朱希韩余一人尚防孙男四人诗访许咏诗国子生访县学生女五人曾孙男二人女三人塟以卒之又明年戊子十二月甲申墓在邑东积善乡兴仁里夏安人祔铭曰显允吴公既贞既实有言庚庚亦顺其徳侃侃贞孝为时令臣弗大厥施发于嗣人宪宪邦刑翼翼盛业岂曰世践光于有烈维烈如何肃肃在公入守郎曹出畴民庸维此叙服獠夷易豗有绩弗谖式柔永怀岂民则怀亦贞厥履穆穆旼旼纳于仁轨道罔赫功成不言天子有诏往奠中原有攸王臣既贞亦蹇时弗我违身则既倦莵裘既营式遄其归公归维何乡人有依显允吴公维民之则出建邦猷处范乡国国则殄瘁斯人云亡后千万年以允有光人亦有言维徳则久我作铭词尚诏厥后
　　吴愈参政墓在吾邑之积善乡兴仁里
　　瞿郎中行状　　　　　　　　方孝孺
　　府君讳嗣兴字华卿姓瞿氏其先居河南后徙通州之海门宋末有讳某者避兵南来至姑苏之常熟家焉生二子青达俱有才力能服其乡人元师破江南有刘将军者徇地至常熟青与达帅里中强壮拜马前迎之有狂犬突出军前众愕然持弓不敢发青直前一箭射杀之众驩曰壮士壮士可官也青曰吾不如弟达遂求旗号俾招谕未降者承制授达百夫长及宋亡迁苏州巡盐大使兼管内六县捕盗转怯怜口提领娶某氏府君其子也府君少时家有禄食日从其徒射猎饮酒为乐不喜学书天资仁善和顺未尝有过年十七怯怜口以例革不寘官提领君家食甚贫府君即折弓矢脱去纨绮故态躬力穑事以养二亲承顔候色惟恐弗至母尝病痈时天热痈溃臭不可闻人皆掩鼻趋过府君跪牀下执蒲葵扇驱蚊蚋以手磨秽剔腐扶起卧不解带者三月至愈乃止母又尝患积气危甚医不能治或告以股肉可瘳乃置刀盂上而祷于神俟刀跃乃可割府君如其言自旦至晡时顿颡于地颡破血流盈面刀弗动府君泣曰天忍不悯我耶我纵以身易母犹母之肉何暇惜乎知刃卒不可动起引刀割肉覆盂中裂帛渍血裹疮戒左右弗泄羮之谬称他肉以进时母不食巳五日矣见羮喜为之握筯食一杯几尽食巳而瘳母后尝感疾思啖菱时菱未花遍市之不得解衣入菱泽中哀呼索之竟日手足皆肿俄得菱实三持归遗母母疾如失既而贫愈甚或隔日一炊府君曰事急矣尚守不变如父母何哉携家入苏城谒多钱家愿尽力多钱家察府君诚信可仗出资财俾贸迁日分其息十之二府君由是稍裕时父母所欲无不致也府君不妄取而好施尝朝出道获人所遗囊有楮帛若干视其名则市中小夫府君坐不贴席走其家还之有遗田宅契书于路者览之曰契书失将起争端迹其人呼与之其人贵家奴失主契畏罪涕泣欲求死叩头谢曰公活我氊工王氏大雪冻馁不能起灶突无烟府君悯之天明携钱二十缗潜投窗隙而去歉嵗出粜有窭人来籴衣不及胫府君受其钱五千阳忘曰汝籴十千邪倍与其粟鬻蔬者过门府君取其五钱授以楮帛十倍曰吾适无钱汝持楮去将以余钱禆我鬻者笑曰吾安有钱禆君耶府君曰第持去俟钱多归我不汝急也其意与之而不欲其知皆此类凡负贩者必多给其直家人怪问其故府君曰彼胼胝手足以求升合利吾忍与之较邪嵗丙申常熟凶民来依者数十辈府君僦舍以馆食之疠气发病者相枕府君躬亲粥药而时进之卒赖以生府君既喜浮屠言读其书豁然若会其意者复阅北溪陈氏性理字义即解其要曰圣贤之学盖如是因戒二子懋庄曰我少不学至老而始悔若等其勉之懋与庄服父训刻志事学庄入国朝为礼部员外郎府君及见之曰吾有望矣洪武乙卯九月府君得疾恐念虑或乱画纸为圈揭屏间常目之二十七日卒于家卒前一日楚府伴读陈子成等道府君将之京师问府君欲何言府君以两手加额曰语吾儿努力供职报天子恩我死不恨享年八十有四庄在礼部絫请于朝未报卒后月余赠将仕佐郎礼部员外郎配蒋氏安人安人事舅姑如府君之孝舅姑或怒则率子女罗拜于前曰新妇诚可怒愿念诸孙贷其罪舅姑意不解悲泣不巳年七十二先九年卒是嵗十月二十三日葬吴县横山梅家湾之原与安人合兆女三人一夭二适某孙男三人绍绪绅曾孙男二女一府君殁明年庄自员外郎拜福建等处承宣布政使司左防政阶通奉大夫当得加赠而意欲图其不朽未暇请云
　　瞿嗣兴孝子墓在吴县横山梅家湾
　　故柳州府通判桑公墓志铭　　杨循吉
　　吴郡思先生桑公少好词赋师司马相如扬雄以其长擅名一时至为他文章皆本是凡为集十巻既而力探羣经自易春秋周礼皆有义释又类合数十家总二十余万言治癸亥六月四日以柳州府通判卒于故邑常熟之寓馆年五十七邑令计君柳进士也尽发其书观之为具敛加厚其将葬也其从弟乡贡进士翘以遗言请铭于我呜呼先生之道裕而能容介而不羣充其辨可羡于将使极其用宜大于匡国胡独以一技名邪先生讳悦字民怿其先有举斋公者仕元为都水庸田副使传六世至廷贡壻于穿山周氏生先生年十九领乡荐絫试礼部不第负才游京师无所屈竟以乙牓授泰和训导三为考官皆大省号能得士秩满冢宰三原公方执政将荐用之不果以资拜长沙府通判又以催科无绩调柳州府柳边氓襍居多窃发先生出入贼巢穴示以恩信来附者万家柳人至为绘像以祀然由是名闻于会府因得召致幕下待以宾礼俾司谋画道方行会父丧归遂不起以至于没盖先生之设施不见者若此先是未卒之前一月友人薛大章梦见先生乗高车拥入防云与屈子遨逰巳而果卒説者谓先生躬萃元精以神明其心志又不大于事业以有蓄焉一旦以死其不逐逐为常鬼亦明矣梦所见殆将然乎先生配章氏故赠都御史孟端女男一人阜先卒女二人长适吴樟吴文恪公四世孙次适归应祥苏州衞援例指挥佥事孙男二人内曰接外曰溥皆嗣阜为后防未克立夫人实主丧事先生先世皆葬故邑虞山今以十月十六日葬湄溪之原从其先君兆礼也在太仓州南四十里与穿山三里而近先属邑今属州故先生又为州人铭曰
　　有才不售泽不大施滇粤纵竒以昌厥词休休三原非不巳知疏直以交始孚终遗黄髪鲐耉世所谓寿贤者不然道徳之富髧彼两童亦既树后祭祀克绍在礼不缪归终于寓邑令是主返葬湄原爰祔父母遗书满家蠙珠琳琅声光若斯不腐以亡百世有考尚于铭章桑思悦穿山人以词赋鸣于时为栁州通判有恵政卒于常熟寓舘墓今在太仓州南四十里湄溪之原
　　明故资善大夫礼部尚书致仕赠太子少保石
　　城李公墓志铭　　　　　　　梁储
　　昔成化戊戌常熟李石城先生始自翰林院编修迁侍讲又九年丁酉迁侍读学士后孝宗登极以先生有青宫讲读旧劳稍迁左春坊左庶子学士如故既而宪庙实録成与先生同职纂修者迁少詹事或太常少卿仍兼学士惟先生迁南京国子祭酒以去虽燕赉加禄之礼不缺焉然出入逺近之间礼意不侔矣説者谓当道厌人好直故用意沮尼于其中岂其然乎既而先生连遭内外艰俱特赐祭塟洎服阕起为太常少卿兼侍读学士遂迁南京礼部右侍郎转左侍郎拜南京吏部尚书复召为礼部尚书时中官刘瑾乱政受某府亲藩重赂欲以镇国将军为郡王怒先生执成法议之将中以危法赖上心垂察止令其致仕以归刘瑾既诛诏吏部疏起旧臣有才识为瑾所摈斥者先生虽名在首列然雅意林泉无复有仕进意矣呜乎当道者能尼人于祭酒之时而不能尼人于宗伯之日刘瑾能怒人于议礼之际而不能怒人于疏起之时况先生防学壮行克全晚节名遂身退贻福无疆是固平生好直之报天定固能胜人也岂瑾辈所干与哉先生讳杰字世贤以世居常熟石城里别号石城雪樵生正统癸亥卒正徳丁丑家谱遭元季丧失无所考今以曾大父居仁府君为始祖云既贵获赠大父济父希润俱礼部左侍郎祖妣徐氏郭氏妣徐氏元配章氏俱淑人侧室曹氏生长子曰而达应例授七品散官继配戈氏生次子曰而进授光禄寺署丞曰而遇授中书舍人皆先生廕也女五人钱奎赵原锡刘梦锡顾荣华翰其壻也孙男四元绍元贵元显元望初先生为编修侍讲时常充经筵及青宫讲读官三为会试同考官两同兵部侍郎及都察院副佥都御史为清理武职贴黄为学士时尝主考顺天府乡试及为殿试读巻又为纂修实録兼校正官为少卿学士时经筵讲读以旧臣仍首为青宫讲读又为纂修大明会典副摠裁官后阙里孔庙灾命奉香帛往祭告为礼部侍郎时因夏旱命祭祷天寿山而雨又为防陵山陵使既没防赐谕祭二坛有司为造坟安塟凡此皆闗系朝政大体故并书之公自防颖悟至老犹手不释卷在仕路四十年归田又十余年有文集若干卷藏于家今其子某等皆淳雅有文行足以增光而裕后先生之泽固未艾也铭曰
　　惟公尚直匪徐与亟虽为当路所抑晚而际遇出入皆荣宗伯归来道若可行虎狼九闗莫达鸿飞竟尔防防予之斯言亦岂足以槩公之平生也耶
　　李杰尚书墓在兴福寺北
　　明故通议大夫都察院左副都御史思庵吴公
　　神道碑　　　　　　　　　徐有贞
　　通议大夫都察院左副都御史致政吴公之卒也有司以闻赐之塟祭如制于是其外孙中顺大夫知荆州府事钱昕状公之事行使来请铭于墓道之碑有贞之少也盖尝从逰于公而荷公之知重斯文之谊惟永弗忘如公之徳之学之官政有贞实皆知之虽不文也其何敢辞乃哭拜受状序其事而铭之公讳讷字敏徳别号思庵吴之士大夫皆称之为思庵先生而不名后公虽贵不以官称乃所重在其徳学焉海虞之吴盖仲雍之苗裔也公之曾大考讳清大考讳天佑考讳遵道遵道仕国初为沅陵簿卒以公贵赠佥都御史妣王氏继陈氏俱赠恭人公之生也早失所恃而逺所怙然天赋高朗能自树立甫七嵗摘五经之文诵之不讹出语有章老成长者巳识其伟器时沅陵方逺官公独侍其祖母继母居海虞且学且养不以忧遗其亲沅陵君彼诬系京师公匍匐诉于廷乞以身代事未白而沅陵君没公扶柩归葬未几而祖母及母亦相继没哀毁几不能存虽在穷约而丧事一毫不茍且敛窆虞祥之礼一依朱子书逺近观礼焉乡人化之治丧乃不用浮屠法母族王陈二氏皆徙逺方公迎养两外祖母于家供养如一其齿益长学益富大江之东称徳义者必首及公而称学术者亦必首及公永乐中旁邑之大夫交辟为校官不就乃荐之朝召试翰林优等且授官或言其善医将使教医生公不愿舍儒从医上疏恳辞焉时仁庙监国因是知公命之即南宫教六卿子弟有荐公行在者文皇召见斋宫奏对称防命日侍仁庙登极翰林学士沈度秋官郎中王传交荐之吏部尚书蹇义以闻上曰是尝教六卿子弟者耶毋使外任即日擢监察御史公素自重又感上知遇遇事直遂知无不言朝野惮之其出巡按至以扶持纲常为巳事在浙江则立高宗九经语孟碑而削秦桧记刺羣贤之文表宣公之奏议褒岳王之精忠而于贵州则以蛮夷襍处务持大体不苛以扰恩威着焉及代还民不逺万里诣阙乞留先是使贡还者率厚所赉而公独无宣宗时以南都留台为重求可任者佥以公应诏进右佥都御史寻陞左副都御史阶通议大夫公执法体刚而用正侃侃之言卓卓之行论者谓其得大臣体未几有与不合者愬之朝公遂以疾求去吏部方秦留之而其辞益力不可夺上宴劳而遣之公既归家事一不问日惟著述以终所志闭门絶扫而士益归向焉初未尝寝疾及易箦无一语之乱是惟天顺元年三月既望也公两娶皆张氏赠封皆恭人有丈夫子二曰钦曰铨女子三长归钱公建次归严显又次归俞昱皆善士孙男四长淳受经于公第进士为御史克肖其风裁不幸早死乡邦惜之次洵浚沫孙女一曾孙男三女一公生洪武壬子享年八十有六葬邑之虞山从先兆也公为人端重纯明履方居约不以穷达易所守其学务遵儒先阐经训以淑人心正士习故凡为文章凿凿焉断断焉根据义理有裨世教不徒作也所着有思庵前后读诗文集小学集解性理羣书补注文章辨体祥刑要览晦庵诗钞文钞草庐文粹诸书悉梓行于世乌乎以吾观乎斯世其功名如公爵列如公者葢多有之矣至求其立心如公制行如公者则未之见焉故少师文贞杨公尝赞其像曰道古人之道心古人之心君子以为笃论然则有贞之为公大书特书而不让者岂门人之私哉盖天下之公也铭曰
　　吴出姬姓实惟周宗海虞之裔祖于仲雍雍后迄今绵歴百代代不乏人及公而大孰不为学公学惟正刋落文词直穷理性孰不为仕公仕惟时进礼退义动合其宜公病士习躐等无序乃训小学为之章句公患官邪淫刑以逞乃着祥刑俾之警省晦庵我师草庐我友力踵前修以觉于后三品之贵八袠之年世谓达尊公其备焉我为斯文揭于墓道尚俾来者于公有攷
　　中奉大夫江西右布政使何公墓表
　　魏骥
　　中奉大夫江西右布政使致仕吴江何公年八十又六以景防四年十一月十三日卒于正寝将以又明年九月十五日塟于里之长山之原先茔之次前期其子玶以兄珰主丧不敢离于殡侧乃独不逺数百里逾湖涉江衰麻踵余门泣拜曰先君没矣当属纩时呼玶辈于前属之恳恳愿求执事数语述其生平刻于墓道今塟有日玶谨奉遗命而来惟执事不靳以副先君之临没言是望复出公平生行实见示又泣而再拜余念公故人也不相见者几二十年风晨月夕未尝不往来于怀以重其为人今而巳矣以其千载不朽者为托且悯玶孝诚切至余何可以不文辞惟公实出吴江望族世以诗礼相传名源字防澄九嵗通四书大义十二能赋诗作文十三读毛氏诗十七读蔡氏书膺推择为郡庠弟子员逰于春坊赞善諡文靖王先生之门而又以周易是明先生见其言行卓卓乃曰是子公辅器也十九失怙独与母居事母朝夕不离其侧且不废所学洪武甲戌膺贡入太学又明年以易领京闱乡荐名在第七主司刻其文以示后学明年会试礼部中乙牓名在第一授山西太原之徳保州学正文行昭彰克称师表膺荐陞山东徳州知州州当南北要冲供给浩穰且罹旱蝗民多乏食公于其间昼夜极力营为致事克济暇则问民所疾苦于利即兴于害即除致民仰之如神明赖之如父母明年蝗生邻境公率父老斋戒祷于祀典神只曰蝗将入境神其止之守者有过神其罪之民无所告神其恤之告毕蝗果不入境于是阖州之民号公曰赛包家盖以公之设心制行通于神明得于黎庶似宋包孝肃公焉耳迨丁母忧民扶老携防告于部使者留公勿行公曰闻父母之丧当见星而行见星而止岂可留而勿行耶部使者以公达大体及出郊上马父老脱公履悬于州门以示去思服阕复膺荐陞梧州府知府值山水骤至人民庐舍漂没无筭民见存者无以聊生众议欲具奏发仓赈济公曰具奏必俟报俟报而发廪民则尽为饿殍矣首出己之俸为僚属倡及官立券借其粟于富民遂得粟若干石由是民获免饥而弗死者甚众毁阖郡之淫祠以耗民财者祠凡若干所革沿江竞渡之戏免民沈溺之患者船凡若干艘至今民不敢变寻以诖误被谪赴交趾英国张公少保戸部尚书黄公所聴调发公于二公一见之顷二公重公辞公动止不凡曰此儒者也面委署交州府学事公严立教条用夏变夷致诸生忻然从教未几选贡得士十有余人至今有位至方岳者焉还朝除吏部考功员外郎时仁庙御极择贤以辅导亲王膺少师蹇公荐擢任郑王府右长史公绘欹器图以进王言其略曰臣欲殿下以盈满为戒王嘉纳其言上闻之特赐诰褒美及侑以白金彩段仍推恩赠及父母久之改除吏部文选郎中膺近臣荐陞江西右布政使时江西民所患者勾补辽东大宁万全各衞所军役为累公即具奏江西之民去北数千里且不禁其地之严寒至则死亡者多乞于见勾数内存留防弱者三千余名于南昌衞操练上允其奏民甚便之其行利于民者多类此在江西三年年已七十即上章乞致仕朝廷以公舆论所推老于从政不许逾年诏许入觐既见上悯其果老遂获赐归既归鹤髪乌纱优防林下者十又六年足迹未尝入城府终日闭门惟焚香手不释卷以适其所适而巳卒之前二日觉四肢微倦呼诸子于前曰术者谓我命止八十六嵗昨得一梦测之相协我死后毋作佛事但得萧山魏尚书公数语述我平生刻于墓道足矣恐路逺不可致耳言讫夷然而逝三日大敛神色如生哭吊者盈门咸曰福徳人也福徳人也曾祖庆逺祖正卿父信之赠奉议大夫郑王府右长史母顾氏赠宜人配陈氏先卒赠宜人继室苖氏封宜人侧室刘氏子男四曰璠曰瓛陈氏所出曰玶苗氏所出曰瑺刘氏所出女两姚信张震其壻也孙男九人曰防曰旭曰升曰晟曰杲曰昭曰暹曰暤曰昻升补邑庠生孙女五邹致章贵生顾宏李宪皆孙壻也一在室曾孙男三曰复防晋平生著述有澄庵稿若干卷藏于家呜呼公于书无所不读于政无所不达其所操所履一以廉介正直是务诚势有所不能怵利有所不能诎者歴事五朝始终一节全而生之全而归之享有高夀得正而毙况又善教其子孙如璠辈诜诜诗礼足以袭珪组续风声是则公尤可谓之不没也其视彼逞智自私以侥幸一世迨没身名俱冺不异与草木同腐者相去为何如也哉余乌得不表其墓以为公乡邦之士劝噫岂特为公之乡邦之士劝哉
　　承节郎赵君墓志　　　　　杨焕
　　淳祐十又二年良月既望友人陈鉴来访余辇毂下发囊啓缄谓余曰此我故东道主之子之书嘱志岵屺鉴义弗忍辞故请于执事曰公讳应龙字子云曾祖瑄祖革父朝俊世居吴之嘉定望族也公防从吴之名士防肄举子业端平间鹤山魏公督视江淮荆湖四州军马公以兵机进摄濠州定逺尉以平寇劳补承信郎嘉熙三年大丞相史公复往视师公语长子泾曰机会之来间不容发吾与若可以拔树功名谒随军转运李公曾伯尾督议将军吕文徳奔走兵间董餫励师迄相其捷特转承节郎子泾补进义校尉李公方委采石镇寄纳仓以示优擢公抱疾嘉熙四年九月之癸亥卒于正寝年四十有六娶同邑安陆之陆氏徽猷之后通判之孙名妙智事公姑和亲族慈孤弱惠贫穷捐廪入庵溥茶汤供乡人多徳之卒时淳祐辛亥五月二十八日也享年五十有八长子泾命诸弟卜用壬午十一月壬寅仝窆于萧水之上四男长男泾进义校尉新两浙转运司淮使次曰嗣发曰英发曰嗣昌二女长适国学进士龚天定次适通州进士顾应环用述以志余闻之哀而感尝慨汝坟遵化之弗行而孝子之洁白世亦鲜俪古意寥寥今行于赵氏之家矣故为之歌大车之卒章曰谷则异室死则同穴以美其有是夫而有是妇也又为之歌既醉之五章曰孝子不匮永锡尔类以美其有是父而宜有是子也承议郎知处州龙泉县主管劝农营田公事杨焕撰
　　明故大中大夫浙江等处承宣布政使司右参
　　政陆公墓碑铭　　　　　　吴寛
　　治七年七月戊申浙江右参政致仕陆公以疾卒于家明年十二月庚申塟于太仓陈门塘先茔初公疾革巳不能言若有所嘱其子者于是其子伸以治命泣请铭其墓上之碑惟予与公同朝二十年相知实深毎重公才操当大用于时一旦顾以浮议而去则公不平之气亦宜假此而发然此亦何足为公重轻哉是宜置之不足道也公讳容字文量姓陆氏先世冒徐氏至公始复未生其母梦紫衣人以笏击其首曰当生贵子已而得公弱嵗颖敏笃学逰乡校不专治举子业日取诸经子史程诵不辍同辈谓非所急曰聊以抵诸君戏耳独与故翰林修撰张亨又太常少卿陆鼎仪友善三人俱以文行闻于乡而公尤为叶文庄公所知天顺三年中应天府乡试成化二年登进士第授南京吏部验封司主事丁外艰服除改兵部职外司擢武库司员外郎再擢职方郎中丁内艰服除改武选司遂陞右参政致仕卒年五十九公在兵部勤于公事边报或急奏疏日三四上动辄数千言皆出于公而虑逺持正士论归之西域贾胡进狮子至陜西嘉峪闗奏乞大臣率军士往迎公言于尚书外夷以竒兽进朝廷既不能却若复往迎宁不贻笑天下后世邪议上遂巳又安南累嵗侵扰邻邦有欲加兵者公言安南臣服中国巳久今事大之礼不亏叛逆之形未见一旦以兵加之恐遗祻不细其事亦巳锦衣百戸韦瑛凶悍附势得罪谪宣府谋再用指良民妖言为功公言于尚书且疏请下法司鞫之瑛竟坐诛而被诬者十余人皆获释京师称快先时捕妖言者多陞官例得世袭愚民被诬死者无数公请除其例狱遂衰都指挥昌佐求为金齿腾冲防将公执不可俄中贵人召公至内谕防公言西南夷要地必得堪为将者守御佐非其人若顺成之异日坏事咎将谁执佐计竟沮他日复有中贵人举都指挥二人为都督佥事者命巳下公益不可言都督大官必积功始得彼何人而欲乱法耶举者市恩专擅尤宜寘之于法以为后戒疏凡再上言甚切直上从之一时虽曲宥其人而自后犯者必罪着为令他所建白若论马政四事论储养台辅教导勲戚爱惜人才久任巡抚经理京衞选练禁兵均平钞法慎重会议又八事及在浙江益究察民隠振作士风行县至桐庐且尝发渔家兄弟杀于潜丐者夫妇事人传以为神明之政焉既乃条例浙中便宜十事悉见施行间因公务入京又论漕渠利病语斥权贵沮事有人所不敢言者盖公少即有志天下如兵刑水利之类有所得辄手书之册后多见于用云公事父母甚孝父病躬奉汤药不离左右者累月尝夜醉归母不乐自是饮必半杯不敢至醉其居丧尽礼三年不入私室人未尝见其嘻笑治家严肃动容凝重若不可亲狎至与人处欢然也性喜聚书政事之余手不释卷见于著述率明切平实为诗文凡若干卷外记录诸书又若干卷陆氏世为苏之昆山人公之曾祖讳福祖讳继宗皆不仕父讳裕以公贵累赠奉直大夫兵部武库司员外郎妣陈氏累封太宜人配张氏河间府通判瑮之女弟封宜人子男一人即伸乡贡进士女二人长适太仓衞指挥使张汉次适镇海衞指挥使武勲皆封淑人孙男二人复阳洊阳女一人铭曰
　　瞻彼昆山韫兹良玉玉匪可贵人秀而毓有美陆公白晳而丰少则有志誓终其躬统师筹边惟大司马我佐其劳操纵用舍朝有成宪憸人妄干以身障之我力桓桓力所可为夷险一视何以为之国有弊事手削章疏观者骇焉我职在是位卑亦言彼愚不知指为沽直知者与之则为尽职为上为徳不宁惟斯出防政事惠泽益施未究厥才归与则速逍遥海滨进退不谷白日自顾吾身独全全而归之瞑于九泉








　　吴都文粹续集卷四十四
　　钦定四库全书
　　呉都文粹续集巻四十五　　明　钱谷　撰坟墓
　　太子中舎致仕范府君铭　　　范仲淹
　　府君讳仲温字伯玉四代祖讳某幽州人也唐末为处州丽水县丞中原乱离遂家于苏台曾祖某事钱氏为中呉军节度判官赠太保祖讳某以神童补官终于秘书监赠太傅考讳某归皇朝厯眞定府武信军掌书记赠太师兼中书令府君即太师仲子也生于京师幼孤还苏台与诸从兄弟居服勤素业孝悌于门中景祐二年以某遇乾元节恩例补试将作监主簿赴调除越州新昌尉以诚接物民用知劝在邑三年盗不及境外计举监杭州余杭县市征能寛其利商旅便之三载以绩闻按察使洎牧守咸有表荐除海宁军节度推官知台州黄岩县庆厯七年海潮大至坏州城人皆逃散没溺者甚众府君教民为桴昼夜救之全活数千人既而上官知其所存请发众以治城府君雅喜利人长于虑事众议筑土为城用甓以傅之府君独不然谓人筑且劳又捍水之冲甓何能久乃集民累土以牛数百蹂之坚而后增至于成复表以长石互相衔枕势莫得动其城八门皆设之闸遇水暴至则障之众服其善台人遂安时又嵗饥州命邑官率富人出谷俾轻其价以救穷民穷民乏资无以得谷府君谕之曰汝籴之十不若与之二三则富人易办而贫人易及众皆恱从饥者获济焉永嘉郡禁盗十四人狱具皆当极法外台请府君虑问府君原盗之情而重其行法固请覆奏朝廷悉恕其死黄岩大邑民数万户讼争盈庭府君専尚仁爱多以理遣至有犯徒刑而非巨蠧者府君必为解其仇讼而决平之民自爱服制置按察使交章荐之府君秩满还家与乡旧逰曰吾乐矣何用官为遂请老朝廷嘉之迁太子中舎致仕皇祐初某来守钱塘与府君议置上田十顷于里中以嵗给宗族虽至贫者不复有寒馁乏贫之忧府君退居四年賔亲盈门以东皋所入日为鸡黍之具故贫而常乐顾隣里乡党有急难则竭力以济之皇祐二年九月十三日以疾不起享年六十有六中外宗亲莫不过哀里人无老少皆涕下其遗爱感人如是之深娶丁氏夫人男五人长曰纯义守将作监主簿四子尚防女四人长适进士李洽次适进士沈充二女在室以其年十一月十三日于吴县天平山三譲原嗟夫某从事四方与府君别动逾千里及余杭得请一获其愿相防未防而有死生之诀泣血洒毫不能成文铭曰乌呼先公五子其三早亾惟兄与我为家栋梁兄又逝焉我独徨徨诸稚在前未知否臧我其教之俾从义方积善不诬厥后其昌
　　范仲温中舎墓在天平山三让原
　　宋故左朝请大夫章公墓志铭　孙觌
　　建安章氏自郇公以文学道徳仕仁宗为宰执声号显融族大以蕃异人軰出事五朝踵相蹑为将相宠禄光大为世间人宋初徙平江者尤称于天下大丞相申公家州南枢密秦公家州北两第屹然轮奂相望为一州之甲吴人号南北章以别之秦公生七子多知名公第三子讳綡字子上为北章氏通亮英敏有大志读书不治章句属文辞典丽有古风秦公任子次及公公推与其弟而束书诣太学受业食淡攻苦穷日夜不息然后挟所有从诸生校于有司元祐二年试国子监中第一遂拔其科学者尊其文传诵以为法调河南府洛阳县主簿范忠宣公尹洛一见待以国士賔礼奬荐僚吏莫敢望于是故相韩公汝玉中书侍郎范公子功李公邦直皆以文行荐于朝就除京兆府府学教授秦公帅泾原奏充主管机宜文字用举者改宣德郎太上皇即位推防迁奉议郎通判镇戎军秦公治兵号名将守邉四年城两州筑九砦生致两大酋斥地数千里威名隠然戎人出塞逺遁将吏极一时之选后多为显人而幕府簿尺籍伍符檄书请奏皆自公手出秦公薨太上皇临其防敕中贵人録尝为机宜者姓名以进免防召对上顾而喜曰名臣子是尝佐其父者他日谋帅无以易卿也除秘书省校书郎居亡何以为陜西路转运判官防五路漕臣分总邉计而公适当秦公旧治手疏便宜数十条钩考财用出入之要窒奸偷罢不急以纾县官餽挽之费皆有法书上而宰相方除不附己者召公还言者随攻之出知湖州言者不已差主管西京崇福宫未几公弟綖以飞语闻而章氏一网尽矣崇宁中蔡京用事久权震中外彗出竟天上感悟免就第凡京所建为天下害趣中书亟罢之中书侍郎刘公秦公壻也京懐之未发它日京复用讽御史诬奏綖盗铸为奸利以并中逵于是诏开封尹李孝寿即吴中署狱连逮千余人敕州县发卒防送钲鼔之声连昼夜不息捕系累月痩死数百人考騐无所得京怒逐孝夀以尝建言御史萧服沈锜代徃狱益急卒不騐又逐御史更用孙杰必煆链如章乃止綖坐是除籍为民徙海上兄弟皆坐非法得罪公又免官覊台州嵗余上辨其诬罢者皆复复公故官通判秀州实大观三年也已而又坐陜西漕事夺三官公移书当路诋京曰朋党交举相谓伊周謇直不平斥为莽卓天下闻而壮之四年复召为校书郎迁仓部贠外郎再迁起居舍人宰相张商英言蔡京绍复熈寕元丰法度率矫诬为奸罔非先帝本意建请置局号皇宋政典择近官范镗刘拯纂集为书黜其妄诏公为编修官御府出笔墨端溪研以赐后尝奏事上追懐秦公且问秦国夫人起居状公顿首言臣等幸因先臣蒙记识不幸屡遭谗慝以见困踬负先臣余教防弟縯臣母怜之未尝一日相舍中被诬陷屏伏田里母子无聊陛下幸哀怜孤老舐犊之爱加惠縯等复还仕籍臣昧死自言罪万死上为动容即日诏复縯官而公终无一言自及秦国遇疾移告驰省而蔡京复相同列有徼进者逢京之怒又中公以危语防遭秦国防防除吏部直注岷州长道县而公亦病矣以政和四年守本官致仕逾年病间即舍旁营一堂号羙防聚书万巻凡国子中秘所有皆具集今古石刻千巻编秦公遗文四十巻奏议三十巻奏议者泾原山川要害行师制胜营阵出入之法公以类分巻每一事为序文识篇首可备一覧而不果上有所感遇则为歌诗音节平缓无戚嗟流落不偶之叹八年落致仕以朝散郎知觧州转朝请郎朝奉大夫宣和二年选部使者去为均州提举两浙常平未至改提防刑狱迁朝散大夫妖人方腊称乱东南新蹂于兵诏升越州为安抚进公直龙圗阁知越州兼管浙东安抚司公事公乐职嗜事所莅有名迹束缚奸吏重足而立爱养百姓则惟恐后解州之神霄宫成廉访使者刘愇病其隘有改筑之意公曰吾民不可以重困即择日斋戒设坛塲台官属行事祠下防其徒入居之事讫驿闻愇意亦已房陵妇人越所部诉其子于均公谢曰房非吾治也又诉于转运使以属公公召诣庭下不以属吏讽谕开晓母子感悔再拜称谢而去秀州嘉兴富人髙安与陈氏有故怨间方腊之乱诬之为盗聚羣恶操兵入其室尽殪之以捕盗徼赏平江长洲陆氏怙富横闾里杀人应捕辄求吏执平人代已公一阅尽得其情状取二人寘诸法众驩以为神明越新去乱人情危惧日三四惊旁郡守将徃徃益兵自卫公至则延问吏民燕集賔佐如平时于是勇敢卒谋变公饬将吏指取无一人脱者一府大震左丞王安中帅燕山求文武士于幕下欲请公俱宰相以公方抚越人不聼五年中贵人谭桢为宣抚使又请公于上朝廷不能夺除公河东河北燕山府路宣抚使司叅谋官磨勘转朝请大夫加右文殿修撰赐三品服松亭关戍卒二千人号食粮军四军之变遂从奚人破景州桢怒欲尽戮其孥公曰若尔则人不复思汉矣桢悟而止时金人纳夏之请割畀拓防故地云中以北二千余里遗之止以朔武归我夏人骎骎向朔州境上桢次河东诏桢发兵讨之公言两国通行嚢槖包藏甚深未可轻动第檄问金人可也而太上皇亲笔督战至八九不已公益持不可曰金人以我纳叛渝盟借为争端若奉诏出师误伤金人邉隙一开则齮龁用首事者坟墓矣今困竭天下尽于燕山讫无善后之防况议云中乎退而疏燕云决不可守之状反复数千言皆社稷安危之决趣桢上之桢读奏大惊曰安得此不祥之言公曰择祸莫若轻盍以微罪行乎为桢极论数日桢不得已摭取一二上之书奏桢罢公落职送吏部更命宣抚使童贯出师遂败绩师再出而燕山七郡与朔武皆不守如公言其年防防上书告老复直龙圗阁致仕七年正月乙未以疾卒于家享年六十有四公少年负所学不由勲阀以文章自奋一出试吏部为范忠宣公所噐天子记姓名禁中以为可备将帅继秦公后公慨然自任以当世之重而孤立一意众媚不容将起辄仆遂弃官老扵家宣和末天下多故诏起公再任而大将争欲引公自助属时久安军政大壊而贪功生事之人方欲徒手搏数百万虎狼之众以侥幸于一试公于是幡然投劾以归卒亦无所就命矣夫诸孤以其年葬公临安县横谿塘头隖之原公所自卜也曽祖频故任尚书刑部郎中侍御史知襍事赠司徒祖访故任礼賔副使赠太尉父楶故任资政殿学士通议大夫太一宫使赠太师秦国公谥荘敏母秦国太夫人和氏公再娶皆王氏文康公之曽孙元配河南县君今配太硕人四子男曰荛曰荷并右朝奉郎曰莱右迪功郎添差监临安府浙江税女嫁晋陵孙觌孙男女十七人曰潭曰溍曰澥曰沕曰浍曰淖曰汻曰洋曰□曰汭曰洞曰滂曰蒙潭溍并右廸功郎汻右将仕郎女适右宣义郎新秀州嘉兴县丞陈文尉进士何显祖防者二人公性刚果胷中无留事与人交明白洞达乐为之尽一言之出终身可复视财如粪土赴人之急不以存亡为觧居官矫矫然见义勇为不计祸福必达其志乃已家无声伎之奉未尝一日去书不读尤尊王氏学著书三十卷醇雅深奥发明经术居多乌乎公之女择所从而归觌四年而公殁矣又七年而公之女亦亡又八年而觌铭公之墓公之事可纪者众矣非搢绅士大夫所共闻者皆不论著故所次止于如此铭曰韡韡章宗维宗巨室秦公有子千夫之特骥堕地走不可系羁籋云追风一抹万蹄视天尺五可阶而上发论慨然帝悦而向权门众趋操篲倚旁矫矫介石君子之刚践艰乗危初终若一方偾而振又以防出孰愠孰怼匪神孰尸谓当乗除以讫耄期命也不祥葢棺永已魁名扬厉阅乆愈伟天定胜人徳逺而兴蔽芾如林视此孙曽
　　章綡龙圗墓在临安县乃吴人也
　　宋故左中奉大夫致仕栁公墓铭
　　绍兴六年五月丁亥左中奉大夫德清县开国男食邑三百户致仕栁公讳瑊字伯玉以疾卒于衢州江山县之寓舍明年其孤右从事郎滋载其柩归平江以十二月庚申葬于阖闾门外同泾原上既葬三年左朝散大夫权发遣信州军州事张公彦状公爵里行治属余铭以閟诸幽乌乎余故人也遂次其语序而志之而系以铭栁氏自河东节度使绰以功德显于唐而将相名臣之族多出于京兆唐末子孙散处河岱之间故仍世为魏郡人曽祖灏故任宣德郎累赠通奉大夫自开府公三世皆葬于庐州合肥今又为合肥人公英妙骏发记诵过絶人属文辞方布帋抒思而数千百言已就与李釡俱驰声场屋间举崇寕五年进士第调淄州淄川县主簿秩满授苏州观察推官知州事盛章去为开封尹而宋康年代为州颇变更章故时约束其僚不悦公者隂谮章以康年所为多公助之章怒愬于上有防移公泰州司仪曹事朝廷城四辅徙康年拱州又以公为干当公事寻差详定九域圗志所编修官改奉议郎除陜府西路转运判官故时关陜以觧盐钞权铁钱轻重百贾欣頼刍粮集塞下如山积而县官无馈师劳民之费自转运务増收钞价以为羡余权货务渔夺觧盐之入供京师币轻货重商旅不至于是始铸大钱又更为夹锡宣抚使童贯又创平货务法益密而物贾日以腾涌公私病之公语贯曰祖宗之法故在公第请于上出片帋行之转败为功如反覆手耳不然徒纷纷无益也贯不悦防移利州路提防刑狱且入对贯始怒旋有防送吏部久之授在京西抵当所宣和四年除知濬州河朔盗起洛州不治诏公代之公至则缮治戎噐增浚城隍料兵筭食弥月而办洛贼张廸者聚党数万人掠鸡泽进薄城度不可攻遂引去手诏嘉之进公两官而中贵人陈宥遣小校于演部胜捷兵次鸡泽而盗已去輙入青城栅执杀社人数百级以捷闻老幼随之号呼载道羣噪谯门下公大惊悉敛所纳级付其家给棺衾瘗之尽拘羣恶以属吏胜捷者童贯所部也狱具方上而贯驰骑檄还所军籍公曰杀人者死又何待焉即日论杀之贯怒劾公专杀朝廷不得已夺所进两官自是官军过州境敛迹无敢犯者有顷公被疾司録事李承劢权州事州兵闻公病唱言仓粟恶逐庾官嗾众为乱公闻变力疾披衣出谯门坐宣诏亭饬二校率其属捕杀首乱者而释其余已而复卧承劢逢贯之怒以公病不任移书驰告贯而自为功居无几公黜三官免归承劢进五官而郡豪纳粟贺就者亦进七官莫测其故久之始悟承劢书所荐云是嵗宣和七年也明年复故官当靖康遂告老以朝奉大夫致仕建炎二年诏起公知蔡州称疾不拜三年落致仕召赴行在又以疾辞差主管台州太平观绍兴元年除福建路提防刑狱未赴改两浙东路寻提举台州明道观于是积官至中奉大夫六年感疾又请致仕遂不起享年六十有六公迈爽开济知世务之要尤长扵议论计一时利害论人物臧否词辩蜂起聼者竦立居官任职有所施舍问义何如未尝顾望少贬以求合既屡触童贯被斥朝廷韪其谅而贯方用事权震天下虽宰相亦惮其威公所至又輙与之遇故终徽宗朝流落不偶命矣夫娶章氏故相申公惇之孙奉议郎持之女封令人恭俭守家法生一男子即滋也监饶州商税务滋防时令人手抄孝经语孟授之解悟过人不自标显年五十六以绍兴九年十二月己未卒十年正月甲申祔于中奉公之墓孙男一人曰楙右登仕郎公弟珷家淮阳建炎之乱盗据其城挺身南走归公公时方上书以郊祀恩任子珷至遂改荐珷今为文林郎徽州军事判官公好古博雅于传记无不通达遇古法书圗画至解衣辍食求之尝登慈恩寺塔顾见唐进士题名人物风流笔迹竒丽慨然懐想至徘徊其下不能去遂捐槖金命工刻石属隠士王持第其嵗月厘为十巻书出一时贤士大夫争得之建炎南渡圗书燔灭公所刻又在长安数千里兵火战塲中秪今一二尚存者尤为世所寳云铭曰呜呼世衰道防兮阉人用事指鹿为马兮欺君之不忌謇謇栁公兮孤立一意孰挤之扵险兮又推之扵将堕懐竒负气兮百不一试埋玉树于土中兮赍恨永已万木如茨兮阖门之趾是为公藏兮子孙受祉
　　栁瑊中奉及其子监务滋墓在阊门外同泾内宋故翰林学士莫公墓志铭　　孙觌
　　绍圣初新宰相用事首按元祐诸臣变更法度和戎弃地之罪生者削籍流窜岭海死者追贬禁锢子孙不用赦除以示永废已而蔡京当国尽疏名氏为四等立石朝堂号奸党碑嗟乎立法本以便民当适变通之宜御戎本以安邉欲纾战鬬之祸而权臣修怨建为绍述胁制上下凡议论之臣疆场之吏輙有一言议令便民解仇安邉皆以隂懐异意动揺国是沮壊先烈入元祐党以故士大夫避防畏祸便文自免终蔡京之世二十六年犹有憸佞中伤文致疑似为害绍述而触大罪者靖康之变金拥骑数万长驱河朔直犯京阙于时台谏争请和戎以偹仓卒不测之难皆斥废不用而二三狂生抗首大言乗险徼幸起于小吏骤擢将相试之一掷卒至悮国二帝防尘中原防没亿万生灵肝脑涂地太上皇狩维扬移跸临安国歩阽危至此极矣而进取之士尚循绍述之利终以和戎为讳此翰林莫公所以投闲置散至于老死不用固其理也靖康元年十一月尼玛哈自河东来顿兵州南青城斡里雅布自河北来顿兵州北刘家寺遣使请渊圣会盟复三关故地时公以翰林学士为馆伴又命防御使髙世赏副公报聘公抵尼玛哈帐中或折以义理或谕以逆顺祻福甚辩凡四反尼玛哈始改请宰相议和亲王割地何防以执政宗室代行尼玛哈大怒不交一谈攻围日急驯致城防防始遣李若水司马朴王伦等告知扈渊圣幸青城予三镇外又割河中府十数州尼玛哈致酒端诚殿面约土地人民还南宋尽敛城内金银犒军而去酒罢渊圣还内而富室大家占吝寳货莫肯赴国家之急敌中移书皇帝卜日再防何防入见请行羣臣力争谓金银不厌其意故邀天子为质且云卜日设有期防尚当辞行人情叵测讵可再乎不聼诘朝渊圣再幸青城有献计者曰天予弗取反受其咎废立之议葢啓于此矣于是宰执侍从中贵人卫士悉分置诸寨中外隔絶不相闻逾月张邦昌请冯澥曹辅以下五十余人公亦在遣中得还邦昌进数从官于政地日诣延和殿后驾玉轩防议俟归师渡河请昭慈太后御帘聼政访大元帅所在劝进践天子位外廷无知者五月太上皇自济州至登至尊六月李纲入相尽按邦昌共事者为伪命入之法除名公自述古殿直学士责授寕江军节度副使潮州安置建炎三年遇恩北归议者论徽宗皇帝北迁公与孙传方欲徼一人之利再徙韶州公既就道妻淑人刘氏诣阙讼寃仍引少保髙世则户部侍郎王侯等十数公为证朝廷下其问騐实如章其年八月得防改正自便脱然无事矣而言者终不置也呜乎噫嘻命矣夫公莫氏讳某字夀朋其先呉兴人徙钱塘又徙平江今为平江呉县人也曽祖延正祖渊左侍禁赠通奉大夫考卞中元祐四年进士甲科以文行为当世大人所噐尤为故相郑公达夫知枢密院张公賔老所厚歴尚书郎卫尉少卿直秘阁知河中府以公贵赠中奉大夫妣太淑人朱氏公为儿时英妙秀发不类童子诵书日千余言操笔为文不由师授自中律吕年十八补太学生一年升内舎二年升上舎四年当政和三年大比试廷中徽宗皇帝擢为第一授承事郎越日特奏名士第一人适与公同姓名徽宗曰非其伦也名实混矣命去偏旁名夀比公入谢防正奉公以兵部外郎从卿贰奏事殿上上顾见公谓正奉曰俦年少耳草数千言文词赡丽皆切当世之务遂为诸儒冠卿可谓善教子矣嘉叹久之授议礼局检讨官四年除秘书省校书郎五年除符寳郎迁起居郎兼国史编修官且召试矣公自以起于书生遭逢千载之遇慷慨感发孤立一意不问权贵人所视天子为知已而大臣怼公不附已移太常少卿台臣承望风防又奏斥公罪为提防南京鸿庆宫宣和二年丁正奉公忧忧除除光禄少卿进国子司业六年召试中书舎人赐服三品同修国史公善属文敏而工先时词臣草后宫书命莫有中上意者制词徃徃多自中出徽宗进二婕妤公当制仍命即日进告告入对御辄有词垣得人之语靖康初除给事中兼侍读直学士院宰相呉敏伺公入直并下六制欲因是以危公公秉一炬解衣却坐一挥而就醇深典丽各得其体渊圣嘉其敏妙防公入对褒誉甚宠除吏部朝士闻之曰宰相以已望人欲挤之而更进可发一大笑也俄拜翰林学士知制诰积官至朝奉大夫爵文安县开国男食邑三百户未几国有大故公亦得罪去矣公又曰金人始议置署路允廸允廸不従尼雅满怒拘留军中防京城父老以张邦昌为请允廸得纵去邦昌既以僭悖诛死而允廸大节宜见褒显以王黼客遂不録邦昌用吕好问为门下侍郎同时共政者皆坐伪命除名籍窜斥岭外而好问以蔡攸客本中之父更进尚书右丞相百官合为二状诣军前乞以土地人民还赵氏如初纳御史防秦桧为首尚书省诲执礼为首后桧论功诵言于朝位宰相执礼虽已死宜防褒赠亦以黼客置不问敌人以刼寨欲覆我军结于都欲灭我国归咎渊臣以至废辱而靖康将相建此议误社稷者皆以富贵福禄衰荣终始若羣臣偶以一眚挂吏议至终身不齿既以为功功同有不赏者既以为罪罪同有不罚者处白善否一出于爱憎东西黒白变色易位非予一夫之休戚也公兄儗字谦仲孝友过人尝为勅令所删定官自公去国亦弃官不仕徙寓华亭筑室居焉有女弟适髙氏而寡馆之舎傍连遣数夫抵临川趣公还营一第夹河相望度一梁跨其上以便徃来防弟俱宦逰四方代期至则从旁僦舎以俟四人者集处一堂一味之甘未尝独享兄先弟从如壎如篪举熈熈然如是十五年谦仲下世公杜门却扫惟读传记着诗文以自娱又十年田园之入不足以卒嵗賔客之奉晨夕之须随所有无澹然自足未尝营一毛头之利弟俱卧疾昆山丞舎公驰小舟冒大暑徃省财过旬公亦遇疾而归卧起如常日无苦忽一旦自兴于榻召家人至前以后事属其子同毕端坐而逝容貌如生里巷姻族奔走惊呼相望出涕真所谓有以善吾死者是嵗隆兴二年七月十五日也享年七十有六有内外制二十四巻四六集十巻真一居士集五十巻辨诬证误录一巻藏于家公事亲孝心意机微輙逆得之仲弟佋蚤世太淑人哭之过时而悲生子未絶乳而母氏亦改适太淑人鞠飬防视至胜衣犹不去侧公遇郊恩当任子首以名闻命下太淑人喜甚由是悼念少衰太学与同舍生刘畴善议以从妹归公方卜日致书币而公廷唱中首选畴踧缩不敢复议公闻之曰吾亲之命有前诺矣今配淑人是也其后淑人诣鼔院上书称寃名动朝廷公得防改正除罪籍还中州殆不偶然也淑人既没公自为文识其事内之圹中葬湖州长兴县嘉瑞鄊大隖之原生二男子曰初右将仕郎蚤卒曰同能传父业效张籍哭韩吏部赋诗百韵纪次公行事之实词句温丽有家法四女适右宣教郎白仲言右文林郎董隣右从仕郎张涛右廸功郎徐瑛孙男曰岐曰道曽孙男女二人其孤同学以其年十二月二十六日合祔于刘淑人之墓公有治命属予铭铭曰翰林初载文中之虎踽踽羣趋御于帝所奏篇甫上褰旒一覩曰大手笔可配燕许擢冠儒科鹏鶱鹄举歴井扪参视天尺五独歩一时声振海宇亟践荣路径跻册府虫篆鸟迹汗简编蒲尽读平生未见之书入尚符玺广内寳储龙文画河洛之圗北门西掖时惟帝俞演纶视草汝言代予思如涌泉沛然莫御一挥六制噫欠之余帝悦而向将贰政途大厦遽颠一柱莫扶汉厄三七炎正中圯两地兴戎云扰糜沸将相误朝天地崩坠一死何逃巢覆卵毁独屏间处待终而已遇疾不药但饬后事言笑未卒趺坐而逝死生之变亦已大矣容貌如生不见小异铭以着之钦于世世
　　莫俦学士墓虽不在呉乃呉人故録
　　明故资政大夫南京刑部尚书顾公墓志铭
　　文徴明
　　嘉靖二十四年乙巳闰正月十有八日辛巳南京刑部尚书顾公以疾卒于金陵里第先是公以考绩还自京师道闻长子屿卒惊惋得疾抵家疾甚乆之竟不起呜呼惜哉公讳璘字华玉别号东桥居士世为苏之呉县人国朝洪武中髙祖通以匠作微工部因占数为上元人曽祖海不仕祖诚以公贵赠资政大夫南京刑部尚书考文号愚逸初封承德郎吏部主事后加赠资政大夫南京刑部尚书祖母陆氏母杨氏俱赠夫人公以应天府学生领治乙邜乡荐明年丙辰举进士庚申授广平县知县甲子徴入为南京吏部騐封司主事进稽勲郎中正德庚午陞河南开封府知府癸酉谪授广西全州知州丙子起知浙江台州府陞浙江布政使司左叅政嘉靖改元册立中宫礼成奉表入贺道陞山西按察使以亲老辞不允寻以病免庚寅起为江西按察使未行陞浙江右布政使转左布政使召为都察院右副都御史廵抚山西上书乞终养忤防落都御史以布政致仕丁酉再起为都察院右副都御史廵抚湖广兼賛理军务己亥陞刑部右侍郎寻改吏部防显陵肇工改工部左侍郎领山陵事进工部尚书事竣还朝改南京刑部尚书公扵是厯任三朝阅五十年厯十九任积阶自文林郎厯十有一资为资政大夫正治上卿公融朗濶达精于吏理能激卬任事初莅广平年甫弱冠或易视之而公关决敏利擿伏若神拊循道利靖而不烦而饰以文学有古循良之风及为开封益更练坚决防盗起燕蓟流刦中原攻围城邑所在绎骚兵部尚书彭公泽奉诏疏捕领兵压境上简公自辅公亦悉心展措练兵饬甲转饷传飱取其呼吸间而解难折冲谋画居多在郡期年随事经理多所绪正而彊执不桡镇守中官廖堂恃逆瑾党援圉夺自恣公摧抑捍蔽每折其萌芽不令得肆瑾诛廖罢去而钱宁用事羣阉方炽王宏者尤誖谩栗疾继廖出镇乗权席宠气焰詟人一时有司或屈节自容公故不为礼有所徴需一不荅嵗时展谒长揖而已用是积忤宏宏方恃宁为援矫诏逮赴锦衣狱狱吏问状公据理执谊抗言条对一无所承宁无已遣逻卒隂探郡中无所得乃文致他比以竟其狱狱成镌三阶徙全全即古零陵郡越在岭峤僻逺荒陋公不鄙夷其民而翊以文教道化更革诚心拊绥乆之民用乂安而士兴于学甫三年而有台州之命台为东南剧郡武卫错居俗犷而喜讦胥吏并縁其间纵横饕诐更数政不治公至爬疏剔抉求得其弊端与利源所在次第兴除之故事武卫诸城郡为修筑更费浩穰率为主守者干没恒一嵗二筑筑輙壊公钩考得所侵渔悉没入为城费檄义士经理而程督之故他城易堕而台所三城特完郡濒海有盐防之利贫民业盐自食苦估烦苛每迂道转输而逻卒乗是为奸利至相贼杀不可止公为弛禁俾得负贩出郡下而薄其税入民用便利而国课亦登故时军饷不时给运军徃徃称贷以需而驵侩得肆侵牟公支放有期而勾稽维审军皆给足而奸民无所牟利矣郡南濒江卑下多水患地有中津桥且壊公修复之因筑石隄而楼其上凡数十楹人初莫喻其防已而夏潦水猝至居民得依楼以避所活以千计乃服公先见云公既久于台悉浙中事宜继以参藩遂得举而行之虽不及久而宏规硕画功绪为多及以左辖重临益谙练宏达而意复周审展采错事惟志所为而厘革积弊若赋发科讁调补吏胥皆利蠧蟠结前政所不敢问者公排根振蔓絶不少纵而画一以守要束章程咸正而核吏不得缘以为奸事绪杂袭文牒纠纷随事剸裁司无留政御史按浙者徃徃袖手无所事事然积不能平乗其解任而蹑寻过误一时虽横被口语而素履明洁望实在人卒亦不能有所污蔑也起抚湖南益事振植湖湘遐旷提封数千里抚臣尊重受计坐理而已公不蹑故迹辂车省循徧厯州郡虽偏乡下鄙莫不临莅防涉险阻蒙犯霜露不少厌却故事廵厯所在必以藩臬守臣自随公悉谢遣轩车简易傔从敛约供顿次舎才足周用民按堵不知为劳念荆湖沃衍而流庸堕施地利有所未尽科输烦扰期防迫促民日益贫公私交病故所至劝农振业平繇复税而擿伏省微轨迹夷易民用安集而嵗亦比登在镇逾年多所建白首言地瘠民贫兵食不足而藩府赋禄无制后继为难又以湖湘控扼邉徼地大事繁御史按部嵗一更代势不得周欲乞添差御史分莅湖南北以广询谋又言外属臣僚多有宏才硕望足充任使者比嵗限以藩府戚属不得内徙此非祖宗旧制乞越例推选以收滞才所言凡数十事皆当时利病深切治理虽不尽施行而论者莫不韪其言云显陵之作役大事繁经费不赀公既长于料简而程省弗懈调发有制视他所营率损费十五而功实倍之规制宏伟翚飞赫奕而民不告病有司不以为烦其经理施置有足多者然此特出其绪余耳非公所用以为才也及是虽典邦刑而留司务简亦不足以尽其用且乡里所在父老姻戚不能无望于公而公执志坚定不肯骳骩以徇茍罹于辜必以法防之豪植强御咸不得肆而怨讟兴矣言者因得假以为辞肆言丑诋而素所忌嫉之人从而醖醸之公虽内省不媿而不胜浸淫之辱竟郁郁以殁呜呼公论不明是非失实使瓌竒卓越之才不获究于明盛之世必有执其咎者君子固有竢于百世之下也然则公复奚憾哉公素长者不虞人诋欺而直谅自信不肯脂韦干誉出入中外垂五十年一时新进多非曹耦公既前辈自处论议之间陵轹奋迅侃侃自将每下视诸人人多不能堪徃徃傍睨切齿而公不知也其得谤受祸殆亦以此平居事亲孝愚逸公病疽公时已五十余与同卧起吮濯扶掖举身亲之肉血淋漓十指皆溃曽不肯自佚以委劳于人初公以亲故一再解官其后出入靡恒而二亲之亡公适皆在告皆得亲奉含敛殆不偶然者处羣从兄弟尤极友爱从弟英玉继公起进士官按察副使仕归而贫而介洁自将公雅知其志虽日与亲接而不轻餽遗然而中心相孚不殊同胞也少学于李璠先生李死一子不立妻万不免饥寒公在官每分俸资给之既又为其子植产旋植旋废而其子卒困以死乃迎养万氏于家死为敛而给其孙如子终其身不衰友人胡钦死妻方氏食贫养姑公俾里中上其事请表于朝凡推核深究文牒徃来咸具于公而一切更费咸自公出至于里党族属婚防缓急亦多倚成于公其于伦谊至重也为文不事险刻而铸词发藻必古人为师见诸论著雄深尔雅足自名家诗尤隽永虽矩矱唐人而劖除陈烂时出竒峭乐府歌词不失汉魏风格问学博深既有资地而才敏气充足以发之自其少时已有名世之志既举进士即自免归大肆力于学时侍讲鲁南王太仆钦佩皆未仕家居皆名能文与相丽泽声望奕然时称金陵三俊及官南曹曹事甚简益淬砺精进居六年而学益有闻自是出入中外所雅逰若李崆峒献吉若何大复仲黙若朱升之徐昌糓皆海内名流一时诗名震叠不啻李杜复出而公颉颃其间不知其孰为髙孰为下也然李杜位皆不达又皆盛年物故公仕最久官亦宠显所厯若沅湘若天台雁宕若衡岳皆山水胜处虽簿书鞅掌而不忘觚翰所至领客燕逰感时懐古临观赋诗风流文雅照映林壑委蛇弛张有古髙贤特达之风及是将解留务徃来吴门寻乡里旧逰期于尽游诸山以毕其平生而事左心违竟成乖越乌乎而今已矣尚忍言哉公所著书曰国寳新编曰近言曰顾氏七记诗文曰浮湘稿曰山中集曰息园集曰登衡小纪总若干巻其生成化丙申七月七日享年七十娶沈氏封夫人子男三人屿嵗贡生娶罗氏峙娶陈氏峻尚防女二人适俞琏赵念孙男八人履祥防为国子生次賔祥元祥耆祥应祥楚祥余防孙女二人曽孙男三人履祥等以卒之明年丙午三月廿七日葬公上元县彭城山之原前事奉公门生太常少卿许谷取为状来乞铭铭曰于穆孝皇立国用明孰言翊之允维邦桢烈烈顾公维时之彦爰外而中式敡用践起家民牧弗夺弗违言饮之德既去而思岂德则周亦坚厥志志植靡移乃言有济扶防兴壊树之风声载踬载奋卒偕以升维靖而恭乃刚弗折式遄其归峻跻华列出将使指入典邦刑以翼以贞以莫不经爰饰用文富兹述作廼古有训仕优而学其学何如亶言华国敷章帝猷咏歌明徳在孝皇日羣献英英发藻摅词式章用明翺翔后先公实曹耦徳音洋洋维学之懋烈烈顾公既瓌既竒学为文宗政为吏师维学维政鲜兹兼徳繄名之髙斯毁之积烈烈顾公连蹇在是岂不显融迄屯厥施彭城之原公兆于斯尚后有考视此刻词
　　顾璘尚书墓在上元县公元吴人故録
　　福建布政司左叅政姜公墓铭　王鏊
　　公姜姓讳昂字恒頫生而端重介特不茍言笑数嵗刻砺读书成化辛酉占应天乡试明年登进士第出知枣强一意爱民凡所决遣皆恃以不寃门无呵卒狱无滞囚三年召试监察御史时方士李孜省得幸公率同列疏论之命斥于午门外以亲老乞改南京河南道出理福建戎籍擢知河南府値嵗大旱公至则雨随之洛人抃舞每晨吏白事退终日开閤观书鞭棰县之不用时母夫人年八十以懐土属病疏乞近郡便养不许疏复再三上至乞降府佐或教授他日除邉逺自劾乃改知宁波宁波闻公至同官皆减去舆马华饰俳优杂剧不一陈于前日本人贡过郡望公迎拜六年复以母老归养进福建布政司左叅政不起且上疏乞终养母卒服阕部使者奏起之而公以某年月日卒某年月日葬郡城之官山公于取予尤不茍在官日买肉少许奉母自食蔬菜子弟学书不得用官纸笔非嵗首未尝燕客不受人馈遗亦未尝餽贻于人权要请托一切报罢以是人多不悦而亦不能毁也姜故汴人扈宋南渡家崇明之西沙元时徙昆山之惠安乡今为太仓州人髙祖讳仲和元海运千户曽祖讳源祖讳箎考讳敏赠文林郎南京河南道监察御史母曹氏封太孺人子男二长龙中应天甲子乡试次淮女三孙男一女二铭曰抑抑姜侯维行之扬皭然不滓为彼玉堂皇假近郡汝其予守色养以终万钟奚有东海洋洋终卧不起呜呼姜侯可谓君子
　　姜昻叅政墓在呉县官山
　　广东按察使赵君墓志铭　　　王鏊
　　成化辛丑春礼部防试天下士呉江赵君栗夫名在第一刻其文稿传播中外名声大起时年甫二十余寻登进士上第授刑部主事厯员外郎郎中浙江按察司副使进广东按察使莅任甫越月卒年四十有九君讳寛栗夫字生而白晢纎弱若不胜衣而警敏絶人自少读书五行俱下其于举业殊不经意下笔即超迈老辈皆推服之及有官益肆力学问自经史以及诸子百家无不淹贯为文防浑秀整行草亦清润时刑曹同官华亭陈一夔昆山秦廷贽天台王存敬皆能诗四人相得欢甚更相倡和时呉文定公在翰林良辰佳节四人輙相过从予时亦徃来公所多相赓和君才尤赡下笔数百言众皆惊其捷服其公吏事初非所长在刑曹久律例通究晓析讼至立解狱无寃滞及董浙江学政能推所学以变其习士无謏闻狭见之陋凡经指授为文皆有程度不以权势动揺有所轩轾髙下遇人坦率不事表暴人以是爱而重之曽祖讳铭黄岩典史祖讳瑛湖州梅溪局大使考讳赐封刑部郎中母沈氏封宜人梅溪善星数君之防也以为必贵特爱之南京国子监学正莫君竒之归以其女子男二禧邑庠生余防禧卜以正徳元年葬君于呉横山灵石峰之麓莫冝人祔铭曰孔翠祥鹓其文既鶱麒麟服辕中道忽踠始谁啓之卒谁居之已乎栗夫爱莫起之
　　赵寛廉使墓在呉县横山灵石峯之麓
　　钱孔周墓志铭　　　　　　　文徴明
　　吾友钱君孔周以髙明踔絶之才负陵轹奋迅之气感慨激卬以豪俊自命雅性濶达不任检制所与游皆一时髙朗亢爽之士若唐君伯虎徐君昌国其所善者视余拘捡龌龊若所不屑而意独亲时余三人与君皆在庠序故防为数时日不见輙奔走相覔见輙文酒燕笑评隲古今或出所为文相订质以为乐既而唐徐起髙科入仕寻皆病亡而汤君子重王君履约履吉虽稍后出而逰好为密葢君喜问学尤好结纳自少至老未尝一日防学亦未尝一日防取友以自益也其所友必胜已者茍不当其意虽富贵有势力者恒白眼视之或取怪怒不防也家本温厚室庐靓深嘉木秀野足以游适时时肆陈圗籍招集竒胜满坐酒壶列前棊局旁临握槊呼卢凭陵翔掷含醺赋诗负轩而歌邈然髙寄不知古人何如也乌乎而今已矣交逰中有如斯人可复得邪性喜蓄书毎并金悬购故所积甚富诸经子史之外山经地志稗官小説无所不有而亦无所不窥尤喜左氏及司马班扬之书读之殆遍遇有所得随手劄记巨积数帙至所不喜虽世指以为切要而君未始一注目也为文竒崛深奥读之棘口不能句然思语丽足自成家而尺牍之妙尤其所长一行数字矢口信笔文意灿然如出铏炼他人沉思极意不能至也早嵗思以功名自奋稍敛锋锷以就文场矩矱亦惟渉猎训故涵泳道腴而已于世所谓帖括关键皆不之省人咸非笑之而提学莆田陈公独识之尝按试第居髙等咸以为疑公曰吾见其文有古意知其非经生常士也余亲闻陈公语喜公能得君而又喜君之为公所得也自陈公去他主司惟取浅近合格者而君不复振矣君自治辛酉至正徳丙子凡六试应天试輙不售而年日益老遂自免归乌乎惜哉君长身玉立被服鲜华而举止轩掲人望而异之谓必有所就而竒穷肮脏迄于不偶乌乎惜哉晩嵗困于征徭家日益落又得末疾行履跛曵每负杖而嬉而髙懐雅致不殊前时文酒过从燕笑谑浪委蛇容与使人意消乌乎君真雄俊不羁之士哉而曽不得一试以死岂不痛哉君讳同爱字孔周别号野亭钱氏其先江都人有讳仲阳者以医名于宋见国史六世祖益仕元为常州府医学教谕避乱来呉遂占籍为长洲人益生太医院医士原善原善生晋府良医宗道宗道生太医院医士良玉玉生伯寛伯寛生汝式自汝式以上世以医显汝式娶何氏生君兄弟二人长同仁太医院御医次即君娶张氏子男二人鹤徴太医院医生娶呉氏竹徴蓟州吏目出后同仁娶朱氏继汤氏女二人长适余长子县学生彭次适陈遇侧室生子男一人复徴娶傅氏女一人适刘司衡孙男五人孙女三人君生成化乙未七月初二日卒嘉靖己酉六月初九日享年七十有五庚戌十二月初一日葬呉县横山铭曰气则扬亦艺而章维命不臧而志弗昌巻而藏而卒困以亡吁其伤
　　故翰林侍讲承直郎王君墓志铭
　　杨士竒
</div>
    <div class="pagination">
<a href="吴都文粹续集_page75.html">上一页</a><span>...</span><a href="吴都文粹续集_page71.html">71</a><a href="吴都文粹续集_page72.html">72</a><a href="吴都文粹续集_page73.html">73</a><a href="吴都文粹续集_page74.html">74</a><a href="吴都文粹续集_page75.html">75</a><span class="current-page">76</span><a href="吴都文粹续集_page77.html">77</a><a href="吴都文粹续集_page78.html">78</a><a href="吴都文粹续集_page79.html">79</a><a href="吴都文粹续集_page80.html">80</a><a href="吴都文粹续集_page81.html">81</a><span>...</span><a href="吴都文粹续集_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
