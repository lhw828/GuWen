<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 127 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 127 页/共 658 页
  </h1>
  <div class="content">
   洋洋东观，古之史官。三坟五典，靡义不贯。左书君行，右记其言。辛、尹顾访，文、武明宣。倚相见宝，荆国以安。何以季代，咆哮不虔？在强奋矫，戮彼逢、干。卫巫监谤，国莫敢言。狐突见斥，淖齿见残。焚文坑儒，嬴反为汉。巫蛊之毒，残者数万。吁嗟后王，曷不斯鉴？是以明哲先识，择木而处。夏终殷挚，周聃晋黍，或笑或泣，抱籍遁走。三叶靖公，果丧厥绪，宗庙随夷，远之荆楚。麦秀之歌，亿载不腐。史臣司艺，敢告侍后。（《初学记》十二，《古文苑》）
　　◇关都尉箴
　　茫茫九州，据为关津。唐尧积德，三代修仁。越季不执，爰失厥人。圣贤不用，顽へ是亲。汉溃武关，项破函谷，秦王子婴，缢为禽仆。尉臣司关，敢告并毂。（《初学记》七，《古文苑》）
　　◇河堤谒者箴
　　伊昔鸿泉，浩浩滔天。有夏作空，爰奠山川。导河积石，凿于龙门。疏为砥柱，率彼河浒。大陆既碍，播于北野。济、累咸顺，沂、泗从流。江、淮汤汤，而冀宅乃州。澹溅溅，东归于海。九野孔安，四奥不殆。爰及周衰，夏绩陵迟。导非其导，堙非其堙。八野填淤，水高民居。湓溢滂汩，屡决金堤。瓠子潺，宣房作歌。使臣司水，敢告执河。（《古文苑》）
　　◇郡太守箴
　　有嬴驱除，焚典纪旧。荡来蕃畿，罢侯置守。秦发闾左，陈涉奋威。楚筑乾溪，灵王不归。征遐由近，可不肃祗。守臣司境，敢告执机。（《古文苑》）
　　◇北军中候箴
　　赫赫将帅，典总虎臣。鹰扬旅武，阚然奋震。赘衣近侍，常近之人。怒如熊力，角焉任□。操兵左右，百夫卫宾。昔在高祖，草创伊神。鸿门之会，职多未陈。或有剑舞，赖有倾身。孔丘历阶，文武定申。以人士拜，齐无其臣。秦政东游，大盗辈群。期门不设施巧，锐骑在不修员。故图远秉机，事有殷勤。殷勤在亲，亲无常人。忽情懈怠，祸慢及君。宪臣司武，敢告执军。（《古文苑》）
　　◇司隶校尉箴
　　煌煌古制，分划五服。翼翼封畿，四方之极。牧监匡设，是谓王国。大汉通变，崇弘简易。吞舟之网，以济难厄。自时厥后，或慢或迟。绣衣四出，祸起宫闱。江充作乱，辱于戾园。率隶掘蛊，以诘其奸。既定既宁，爰遂其官。俾督京甸，时惟鹰。必正必式，国之司直。乃回乃邪，实为谗慝。毁于贞贤，悔其何及。昔唐、虞晏晏，庶绩以熙。嬴氏惨惨，怨毒用滋。是故履上位者，无云我贵。苟任激讦，平阳玄默。以式百辟，画一之歌，岂犹遐逖。使臣司隶，敢告执役。（《古文苑》）
　　◇中垒校尉箴
　　堂堂皇帝，设为垒壁。（《后汉·光武纪上》注）
　　侍中箴（见《古文苑》。今据《初学记》十二以为胡广作，故不复录。）
　　◇座右铭
　　无道人之短，无说己之长。施人慎勿念，受施慎勿忘。世誉不足慕，唯仁为纪纲。隐身而后动，谤议庸何伤。无使名过实，过愚圣所臧。柔弱生之徒，老氏诫刚强。在涅贵不缁，暧暧内含光。鄙夫介，悠悠故难量。慎言节饮食，知足胜不祥。行之苟有恒，久久自芬芳。（《文选》，《艺文类聚》二十三）
　　◇窦大将军鼎铭
　　大禹铸鼎，象物百神。飨帝养贤，命锡宗臣。三距金铉，公德配焉。雉膏之美，咸在择人。惟王建国，分之彝器。鼎为元宝，君臣享位。足胜其任，鬻保宝器。持盈若冲，满而不溢。黄耳不革，玉铉终吉。禹镂其鼎，汤刻其盘。纪功申戒，贻则后人。（《艺文类聚》七十三）
　　◇遗葛龚佩铭
　　禹、汤罪己，仲尼多诲。盘盂有铭，几杖有诫。天为刚德，犹不干时。君子妄怒，厥亦生灾。晋厉好虐，栾书作乱。荀瑶峻戾，韩、魏致难。慷慨愤激，动肠伤气。久生百疾，历年不遂。俯览斯，柔韦是贵。（《艺文类聚》六十七）
　　◇三珠钗铭
　　元正上日，百福孔灵。鬓发吉云，乃象众星。三珠横钗，摄发钻莹。（《北堂书钞》一百三十六，《艺文类聚》七十，《御览》七百十八）
　　◇杖铭
　　乘危履险，非杖不行。年老力竭，非杖不强。诸蔗虽美，殆不可杖。佞人悦己，亦不可相。（《书钞》一百三十三，《御览》七百十。案：《艺文类聚》六十九作刘向《杖铭》。《御览》九百七十四作冯植《竹杖铭》，冯植不知何许人。）
　　◇柏枕铭
　　元首之尊，为乾之精。诒我良材，玄冬再荣。是用为枕，爰勒直铭。（《北堂书钞》一百三十四）
　　◇和帝诔
　　玄景宀侵曜，云物见征。冯相考妖，遂当帝躬。三载四海，遏密八音。如丧考妣，擗踊号吟。大隧既启，乃徂玄宫。永背神器，升遐皇穹。长夜冥冥，曷云其穷。（《艺文类聚》十二）
　　◇窦贵人诔
　　若夫贵人，天地之所留神，造化之所殷勤。华光曜乎日月，才志出乎浮云。然犹退让，未尝专宠。乐庆云之普覆，悼时雨之不广。忧国念主，不敢怠遑。呜呼哀哉，惟以永伤。
　　重曰，积善之家福庆长，修身以寿道之常。圣人之言义不虚，修身获报效莫疏。令问不忘身犹存，贵人虽没遗德尊，著于金石垂后昆。（《艺文类聚》十五）
　　◇司农卿鲍德诔
　　乃司大事，掌是六府。三事九功，乃修乃聚。（《初学记》十二）
　　◇汲县太公庙碑
　　太公望者，河内汲人也。县民故会稽太守杜宣白令崔瑗曰：太公本生于汲，旧居犹存。君与高国，同宗太公，载在经传。今临此国，宜正其位，以明尊祖之义。于是国老王喜、廷椽郑笃、功曹却勤等咸曰宜之。遂立坛祀，为之位主。（《水经·清水注》，「汲县城东门北侧有太公庙，庙前有碑」云。）
　　◇河间相张平子碑
　　河间相张君，南阳西鄂人，讳衡，字平子。其先出自张老，为晋大夫，纳规赵武，而反其侈，书传美之。君天姿哲，敏而好学，如川之逝，不舍昼夜。是以道德漫流，文章云浮，数术穷天地，制作侔造化，瑰辞丽说，奇技伟艺，磊落焕炳，与神合契。然而体性温良，声气芬芳，仁爱笃密，与世无伤，可谓淑人君子者矣。初举孝廉，为尚书侍郎，迁太史令，实掌重黎历纪之度，亦能享翟敦大，天明地德，光照有汉。迁公车司马令侍中，遂相河间。政以礼成，民是用思。遭命不永，暗忽迁徂。朝失良臣，民陨令君，天泯斯道，世丧斯文。凡百君子，靡不伤焉。乃铭斯表，以旌厥问。其辞曰：
　　于惟张君，资质懿丰，德茂材羡，高明显融。焉所不学，亦何不师，盈科而逝，成章乃达。一物不知，实以为耻，闻一善言，不胜其喜。包罗品类，禀授无形，酌焉不竭，冲而复盈。廪廪其庶，其几，膺数命世，绍圣作师。苟华必实，令德惟恭，柔嘉伊则，孝友祗容。允出在兹，维帝念功，往才女谐，化洽民雍。愍天不吊，降此咎凶，哲人其萎，罔不时恫。纪于铭勒，永终誉兮，死而不朽，芳烈著兮。（《古文苑》。案：《后汉·张衡传》，「数术穷天地，制作侔造化」，注云：「瑗撰平子碑文也。」）
　　◇胡公碑
　　唯我末臣，顽蔽无闻。（《文选·赭白马赋》注。案：胡广碑有全文，见《蔡邕集》。《艺文类聚》四十六亦以为蔡邕作，或是崔、蔡两集皆载此碑耳。崔先胡广死三十年，不得为胡作碑，必误也）
　　◇草书势
　　书契之兴，始自颉皇。写彼鸟迹，以定文章。爰暨末叶，典籍弥繁。人之多僻，政之多权。官事荒芜，剿其墨翰。惟作佐隶，旧字是删。草书之法，盖先简略。应时谕旨，周于卒迫。兼功并用，爱日省力。纯俭之变，岂必古式？观其法象，俯仰有仪。方不中矩，圆不副规；抑左扬右，望之若欹。竦企鸟寺，志在飞移；狡兽暴骇，将奔未驰。或黜点染，状似连珠，绝而不离，蓄怒怫郁，放逸生奇。或凌遽而惴栗，若据槁而临危；傍点邪附，似螳螂而抱枝。绝笔收势，余纟延虬结，若山蜂施毒，看隙缘，腾蛇赴穴，头没尾垂。是故远而望之，ㄘ焉若注岸崩涯；就而察之，即一画不可移。纤微要妙，临事从宜。略举大较，仿佛若斯。（《晋书·卫恒传》，又《初学记》二十一引两条）
　　◎崔琦
　　琦，字子玮，瑗族人。永和初，举孝廉为郎。为梁冀所怒，后除临济长，不敢之职。冀遣刺客要之，得脱走，寻见杀。有《集》一卷。
　　◇白鹄赋（见《后汉·崔琦传》，亡）
　　◇七蠲
　　寒门邱子有疾，玄野子谓之曰：「蓝沼清池，素波朱澜。金钩芳饵，纤缴华竿。缗沈鱼浮，荐以香兰。幽室洞房，绝槛垂轩。紫阁青台，绮错相连。结实布叶，与波邪倾。从风离合，澹淡交并。紫带黄葩，翳水吐荣。红颜溢坐，美日盈堂。姿喻春华，操越秋霜。从容微眄，流曜吐芳。巧笑在侧，顾盼倾城。」
　　玄野子曰：「爰有梧桐，产乎玄溪。传根朽壤，托阴生危。激水澡其下，孤鸟集其枝。罔双偶而特立，独飘而单离。匠石摧肩，公输折首。目眩肌战，制以为琴。子野调操，钟斯听音。子能听之乎？」（《艺文类聚》五十七）
　　暂唱却转，时吟齐讴。穷乐极欢，濡首相煦。（《初学记》十五）
　　再奏致哀风。（《文选·王康琚反招隐诗》注）
　　三王行化，夷叔隐己。（《文选·刘峻辨命论》注）
　　翻然凤举，轩尔龙腾。（《文选·曹植王仲宣诔》注）
　　于斯江，实产橘柚，紫叶玄实，绿里朱茎。孟冬之月，于时可食，抚以玉手，永用华饰。（《御览》九百六十六。又九百七十三）
　　◇四皓颂（序）
　　昔有南山四皓者，盖里先生、绮里季、夏黄公、东园公是也。秦世道灭德消，坑黜儒术，于是乃退而作歌曰：「漠漠商洛，深谷逶迤。晔晔紫芝，可以疗肌。皇虞邈远，吾将安归？驷马高盖，其忧甚大。富贵而畏人，不如贫贱而轻世。」（梅鼎祚《东汉文纪》引《书钞》。检《书钞》无。）
　　◇外戚箴
　　赫赫外戚，华宠煌煌。昔在帝舜，德隆英、皇。周兴三母，有莘崇汤。宣王晏起，姜后脱簪。齐桓好乐，卫姬不音。皆辅主以礼，扶君以仁，达才进善，以义济身。爰暨末叶，渐已颓亏。贯鱼不叙，九御差池。晋国之难，祸起于丽。惟家之索，牝鸡之晨。专权檀爱，显己蔽人。陵长间旧，圮剥至亲。并后匹嫡，淫女毙陈。匪贤是上，番为司徒。荷爵负乘，采食名都。诗人是刺，德用不怃。暴卒惑妇，拒谏自孤。蝠蛇其心，从毒不辜。诸父是父，孕子是刳。天怒地忿，人谋鬼图。甲子昧爽，身首分离。初为天子，后为人螭。非但耽色，母后尤然。不相率以礼，而竞奖以权，先笑后号，卒以辱残。家国泯绝，宗庙烧燔，末嬉丧夏，褒姒毙周，妲己亡殷，赵灵沙丘。戚姬人豕，吕宗以败。陈后作巫，卒死于外。霍欲鸩子，身乃罹废。故曰：无谓我贵，天将尔摧；无恃常好，色有歇微；无怙常幸，爰有陵迟；无曰我能，天人尔违。患生不德，福有慎机。日不常中，月盈有亏。履道者固，仗势者危。微臣司戚，敢告在斯。（《后汉·崔琦传》）
　　◎崔（一）
　　，字子真，一名台，字元始，瑗子。桓帝初，举至孝独行，除为郎。后辟太尉袁汤府、大将军梁冀府，并不应。寻以荐召拜议郎，迁梁冀府司马，与边韶、延笃等著作东观。出为五原太守，以病征，拜议郎。梁冀诛，坐免官禁甸。后拜辽东太守。母忧服竟，召拜尚书，以疾免。有《政论》五卷，《四民月令》一卷，《集》二卷。
　　◇大赦赋
　　惟汉之十一年四月，大赦，涤恶弃秽，与海内更始。乎恩隆平之进也。就而赋焉，以为五帝异制，三王殊事。然其承天据地，兴设法制，一也。陛下以苞天之大，承前圣之迹。朝乾乾于万机，夕虔敬以厉惕。然犹痛刑之未错，厥将大赦。所以创太平之迹，旌颂声之期，新邦家而更始，垂祉美乎将来，此诚不可夺也。方将披玄云，照景星，获嘉禾于疆亩，数荚于阶庭，扪麒麟之肉角，聆凤皇之和鸣。农夫欢于时雨，女工乐于机声。虽皇羲之神化，尚何斯之太宁。（《艺文类聚》五十二，《初学记》二十）
　　◇答讥
　　客有讥夫人之享天爵而应睿哲也，必将振民毓德，弭难济时。故或阶媵以纳说，或桎梏而不辞，或击角以自炫，或养老以待期。及其规合策从，勋绩克章，拨乱夷险，九合一匡，圣人大宝，唯斯为光。今子游精太清，潜思九玄，励节缥霄，抗志浮云。口愿甘而尝苦，身乐逸而长勤。志求贵而永卑，情好富而困贫。慕容名而失厚，思虑劳乎形神。答曰：子徒休彼绣衣，不知嘉遁之独肥也。且麟隐于遐荒，不纡机阱之路。凤凰翔于廖廓，故节高而可慕。李斯奋激，果失其度。胥、种遂功，身乃无处。观夫人之进趋也，不揣己而干禄，不拨时而要会。或遭否而不遇，或智小而谋大。纤芒毫末，祸亟无外。荣速激电，辱必弥世。故曰：爱饵衔钩，悔在鸾刀。披文食拳，乃启其毛。若夫守恬履静，澹尔无求，沈缗浚壑，栖息高丘。虽无炎炎之乐，亦无灼灼之忧。余窃嘉兹，庶遵厥猷。（《艺文类聚》二十五）
　　◇谏议大夫箴
　　于昭上帝，迪兹既哲。匪于水鉴，惟人是察。处有诵训，出则旅贲。木铎之求，爰纳遒人。各有攸讯，政以不纷。昔在大禹，拜承昌言。癸辛暴戾，虐及于天。逮于周厉，慢德不蠲。煦煦胥谗，人谤乃作。不顾厥愆，是讨是格。庶类不堪，流之彘宅。防人之口，譬诸防川。岂不速止，溃乃潺。潺尚塞，言拥为贼。默默之患，用颠厥国。谏臣司议，敢告执翼。（《初学记》十二，《古文苑》）
　　◇太医令箴
　　动不肆勤，静不宴逸。有疾归天，医无能恤。晋平好内，四时是一。非鬼非食，惑以自失。虽有秦和，焉所施术。太上防疾，其次萌芽。腠理不蠲，骨髓奈何？（《御览》二百二十九）

卷四十六
◎崔（二）
　　◇政论
　　（谨案：《隋志·法家》，《正论》五卷，汉大尚书崔撰。《旧唐志》，《政论》五卷。《意林》亦五卷。《新唐志》作六卷。各书引见，或作《政论》，或作《正论》，又作《本论》，止是一书。字子真，一名台，字元始，涿郡安平人。高祖篆，祖，父瑗，范《史》皆有传。好典籍，桓帝初为郎，后拜议郎，与边韶、延笃等著作东观。出为五原太守，征拜议郎，复与诸儒博士杂定《五经》。拜辽东太守，母卒归葬。服竟，召拜尚书，以世方阻乱，称疾不视事，免归。建宁中卒。明于政体，吏才有余，论当世便事数十条，指切时要，言辨而确。范《史》论曰：「之《政论》，言当世理乱，虽痛心错之徒不能过也。」「其书成于守辽东后，故有「仆前为五原太守」及「今辽东耕犁」云云。本传系于桓帝初除为郎时，未得其实。其本北宋时已佚失，故《崇文总目》不著录，《郡斋读书志》《直斋书录解题》亦无之。《通志略》载有六卷，虚列书名，不足据。今从《群书治要》写出七篇，从本传及《通典》各写出一篇，凡九篇，略依《意林》次第之。刺取各书引见，校补讹脱，定著一卷。其畸零短段三十事不能成篇者，载于卷末。《治要》专取精实，而腴语美词，芟除净尽。然于当时积弊，已胪列无遗。治乱兴亡，古今一轨，本传引仲长统曰：「凡为人主，宜写一通，置之坐侧。」诚哉是言也。嘉庆十九年龙集甲戌六月十五日。）
　　自尧、舜之帝，汤、武之王，皆赖明哲之佐，博物之臣。故皋陶陈谟而唐、虞以兴，伊、箕作训而殷，周用隆。及继体之君，欲立中兴之功者，曷尝不赖贤哲之谋乎！凡天下之所以不治者，常由世主承平日久，俗渐弊而不寤，政浸衰而不改，习乱安危，逸不自睹。或荒耽嗜欲，不恤万机；或耳蔽箴诲，厌伪忽真；或犹豫岐路，莫适所从；或见信之佐，括囊守禄；或疏远之臣，言以贱废。是以王纲纵驰于上，智士郁伊于下。悲夫！且守文之君，继陵迟之绪，譬诸乘弊车矣。当（《意林》作「若能」）求巧工，使辑（《意林》作「葺」）治之，折则接之，缓则楔（本作「契」，从《意林》改之）之，补琢换易，可复为新。新新不已，用之无穷。若遂不治，因而乘之，摧拉捌裂，亦无可奈何矣。若武丁之获傅说，宣王之得申甫是则其巧工也。今朝廷以圣哲之姿，龙飞天衢，大臣辅政，将成断金，诚宜有以满天下之望，称兆民之心。年谷丰稔风俗未。（此二语上下疑有删节）夫风俗者，国之脉诊（《御览》三百七十五作「胗」）也。年谷如其肥肤，肥肤虽和，而脉诊（年谷下十三字从《御览》补）不和，诚未足为休。《书》曰：「虽休勿休。」况不休而可休乎。自汉兴以来，三百五十余岁矣。政令垢玩，上下怠懈，风俗雕敝，人庶巧伪，百姓嚣然，咸复思中兴之救矣（「自汉兴」下四十字从本传补）。且济时拯世之术，岂必体尧蹈舜然后乃治哉？期于补绽决坏，枝柱邪倾，随形裁割，取时君所能行，要措斯世于安宁之域而已。故圣人执权，遭时定制，步骤之差，各有云施（本传作「设」）。不强人以不能，背所急（本传作「背急切」）而慕所闻也。昔孝武皇帝策书曰：「三代不同法，所由殊路，而建德一也。」盖孔子对叶公以来远，哀公以临民，景公以节礼，非其不同，所急异务也。是以受命之君，每辄创制；中兴之主，亦匡时失。昔盘庚愍殷，迁都易民；周穆有阙，甫侯正刑（「是以受命」下三十五字从本传补）。然疾（疑有误。本传及《艺文类聚》五十二无此二字）俗人拘文牵古，不达权制，奇玮（本传、《艺文类聚》作「传」）所闻，简忽所见，策不见珍，计不见信。夫人既不知善之为头善，又将不知不善之为不善，乌足（本传、《艺文类聚》作「可」）与论国家之大事哉！故每有言事，颇合圣听者，或下群臣，令集议之，虽有可采，辄见掎夺。何者？其顽士暗于时权，安习所见，殆不知乐成，况可与虑始乎？心闪意舛，不知所云、则苟云率由旧章而已。其达者或矜名嫉（本传作「摈」）弃。虽稷、契复存，由（本传作「犹」）将困焉。斯贾生之所以排于绛、灌，吊屈子以摅其愤者也（旧作「以舒愤者也」，从本传改补）。夫以文帝之明，贾生之贤，绛、灌之忠，而有此患，况其余哉！况其余哉！且世主莫不愿得尼、轲之伦以为辅佐，卒然获之，未必珍也。自非题榜其面曰鲁孔丘、邹孟轲，殆必不见敬信。何以明其然也？此二者善己存于上矣。当时皆见薄贱，而莫能任用，困厄削逐，待放不追，劳辱勤瘁，为竖子所议笑，其故获也。夫淳淑（《意林》作「贞一」）之士，固不曲道以媚时，不诡行以邀名，耻乡原之誉，绝比周之党（「绝」字从《意林》补），必待题其面曰鲁仲尼、邹孟轲，不可得也（「必待」下十六字从《意林》补）。而世主凡君，明不能别异量之士，而适足受谮润之诉。前君既失之于古，后君又蹈之于今，是以命世之士，常抑于当时，而见思于后人（《意林》作「无不见思于后日」）。以往揆来，亦可容易？向使贤不肖相去，如泰山之与蚁垤，策谋得失相觉，如日月之与萤火，虽顽嚣之人，犹能察焉常患贤佞难别，是非倒纷，始相去如毫厘，而祸福差以千里，故圣君明主其犹慎之。（《群书治要》）
　　图王不成，弊犹足霸。图霸不成，弊将如何？（《意林》）
　　故宜量力度德，《春秋》之义（此二语袁宏《纪》二十一作「《春秋》之义，量力而举，度德而行」）。今既不能纯法八世，故宜参以霸政，则宜重赏深罚以御之，明著法术以检之。自非上德，严以则理，宽之则乱。何以明其然也？近孝宣皇帝明于君人之道，审于为政之理，故严刑峻法，破奸轨之胆，海内肃清，天下密如（《艺文类聚》五十二作「谧如」）。喜瑞并集，屡获丰年（「嘉瑞」下八字从《艺文类聚》补）。荐勋祖庙，享号中宗。算计见效，优于孝文。元帝即位，多（《艺文类聚》作「果」）行宽政，卒以堕损，威权始夺，遂为汉室基祸之主。治国之道，得失之理，于是可以鉴矣（本传作「政道得失，于斯可监」，从《艺文类聚》改补）。昔孔子作《春秋》，褒齐桓，懿晋文，叹管仲之功。夫岂不美文、武之道哉，诚达权救弊之理也。故圣人能与世推移，而俗士苦不知变，以为结绳之约，可复理乱秦之绪，《干戚》之舞，足以解平城之围。夫熊经鸟伸，虽延历之术，非伤寒之理；呼吸吐纳，虽度纪之道，非续骨之膏。盖为国之道，有似理身，平则致养，疾则攻焉。夫刑罚者，治乱之药石也；德教者，兴平之粱肉也。夫以德教除残，是以粱肉理疾也；以刑罚理平，是以药石供养也。方今承百王之敝，值厄运之会。自数世以来，政多恩贷，驭委其辔，马骀其衔，四牡横奔，皇路险倾。方将钳勒舟以救之，岂暇鸣和銮，清节奏从容平路（此四字从袁宏《纪》二十一补）哉！昔高祖令萧何作九章之律，有夷三族之令（《御览》六百四十八作「高帝作九章之律，高后深三族之罪」），黥、劓、斩趾、断舌、枭首，故谓之具五刑。文帝虽除肉刑，当劓者笞三百，当斩左趾者笞五百，当斩右趾者弃市。右趾者既损其命，鞭挞者往往至死，虽有轻刑之名，其实杀也。当此之时，民皆思复肉刑。至景帝元年，乃下诏曰：「加笃与重罪无异，幸而不死，不可为民。乃定减笞轻捶。自是之后，笞者得全。以此言之，文帝乃重刑，非轻之也；以严致平，非以宽致平也。世有所变，何独拘前（「世有」下八字从《御览》六百四十八补？）必欲行若言，当大定其本，使人主师五帝而式三王秦之俗，遵先圣之风，弃苟全之政，蹈稽古之踪，复五等之舜，立井田之制。然后选稷、契为佐，伊、吕为辅，乐作而凤皇仪，击石而百兽舞。若不然，则多为累而已。」（本传）
　　夫人之情，莫不乐富贵荣华，美服而饰，铿锵眩耀，芬芳嘉味者也。昼则思之，夜则梦焉。唯斯之务，无须臾不存于心，犹急水之归下，下川之赴睿。不厚为之制度，则皆侯服王食，僭至尊，逾天制矣。是故先王之御世也，必明法度以闭民欲，崇堤防以御水害。法度替而民散乱，堤防堕而水泛溢。顷者法度颇不稽古，而旧号网漏蚕舟，故庸夫设藻之饰，匹竖享方丈之馔，下僭其上，尊卑无别。如使鸡鹜蛇颈龟身，五色纷丽，亦可贵于凤乎（「如使」下十八字，从《御览》九百十九补）？不而莫救，法堕而不恒，斯盖有识之士所为于邑而增叹者也。律令别有舆服制度，然断之不自其源，禁之之不密，而欲绝之为实（有脱误），玑（《御览》七百作「珠玑」）玩饰匿于怀袖，文绣弊于帘帏也（「而欲」下二十一字，从《北堂书钞》未改本百三十二、《御览》七百补）。今使列肆卖侈功，商贾鬻僭服，百工作淫器，民见可欲，不能不买，贾人之列，户蹈僭侈矣。故王政一倾，普天率土，莫不奢僭者，非家至人告，乃时势驱之使然。此则天下之患一也。且世奢服僭，则无用之器贵，本务之业贱矣。农桑勤而利薄，工商逸而入厚（《意林》作「利厚」），故农夫辍耒而雕镂，工女投杼而刺绣（本作「刺文」，从《意林》改）。躬耕者少，末作者众，生土虽皆垦，而地功不致，苟无力穑，焉得有年？财郁蓄而不尽出，百姓穷匮而为奸寇，是以仓廪空而囹圉实，一谷不登，则饥馁流死。上下俱匮，无以相济。国以民为根，民以谷为命命尽则根拔，根拔则本颠。此最国家之毒忧，可为热心者也。斯则天下之患二也。法度既堕，舆服无限，婢妾皆戴真扌帝之饰，而被织文之衣，乃送终之家，亦大无法度（「大」字从《御览》五百五十五补），至用而梓黄肠，多苦恼宝货，飨牛作介，高坟大寝，是可忍也，孰不可忍！而俗人多之，咸曰健子。天下慕，耻不相逮。念亲将终，无以奉遣，乃约其供养，豫修亡殁之备（有脱文）。老亲之饥寒，以事淫法（疑作「氵大」）之华称，竭家尽业，甘心而不恨。穷厄既迫，起为盗贼（「起」本作「迫」，从《御览》五百五十五改），拘执陷罪，为世大戮。痛乎，此（「此」本作「化」，从《御览》改）俗之刑陷愚民也。且橘柚之贡（《艺文类聚》八十六，《御览》九百六十六作「之实」，九百七十三作「之贡」），尧、舜所不常御（本作「尝御」，从《类聚》八十六、《御览》九百七十三改），山龙华虫，帝王不以为亵服。今之臣妾，皆余黄甘而厌文绣者，盖以万数矣。其余称此，不可胜记。古者墓而不坟，文、武之兆，与平地齐。今豪民之坟，已千坊矣。欲民不匮，诚亦难矣。是以天戚戚，人汲汲，外溺奢风，内忧穷竭，故在位者则犯王法以聚敛，愚民则冒罪戮以为健，俗之坏败，乃至于斯。此天下之患三也。一患之弊，继荒顿之绪，而徒欲修旧修故，而无匡改，虽唐、虞复存，无益于治乱也。昔圣王远虑深思，患民情之难防，忧奢淫之害政，乃塞其源以绝其末，深其刑而重其罚。夫善堙川者必杜其源，善防奸者必绝其萌。昔子产相郑，殊尊卑，异章服，而国用治。岂大汉之明主，曾不如小藩之陪臣？在修之与不耳。（《群书治要》）
　　《易》曰：「言行，君子所以动天地也。」仲尼曰：「人而无信，不知其可。今官之接民，甚多违理，苟解面前，不顾先哲。作使百工，及从民市，辄设计加以诱来之，器成之后，更不与直。老弱冻饿，痛号道路，守关告哀，终不见省。历年累岁，乃才给之，又云逋直，请十与三。此逋直岂物主之罪邪？不自咎责，反复灭之，冤抑酷痛，足感和气。既尔，复平弊败之物与之，至有车舆故谒者冠，卖之则莫取，复之则不可。其余杂物，略毕此辈。是以百姓创艾，咸以官为忌讳，遁逃鼠窜，莫肯应募。因乃捕之，劫以威势，心苟不乐，则器械行沽，虚费财用，不周于事。故曰上为（《意林》作「上行」）下效，然后谓之教。上下相效殆如此，将何以防之？罚则不恕，不罚则不治，是以风移于诈，俗易于欺，狱讼繁多，民好残伪。为政如此，未睹其利。斯皆起于典藏之吏，不明为国之体。苟割胫以肥头，不知胫弱亦将颠仆也。《礼》讥聚敛之臣，《诗》曰贪人败类，盖伤之也。（《群书治要》）
　　陈兵策于安平之世，譬令未病者服药。（《意林》）
　　传曰：「工欲善其事，必先利其器。」旧时永平、建初之际，去战入未久，朝廷留意于武备，财用优饶，主者躬亲，故官兵常牢劲精利，有（本作「谢」，从《北堂书钞》未改本一百二十二、一百二十五、《御览》三百三十九改）蔡太仆之弩，及龙亭九年之剑，至今擅名天下。顷主者既不敕慎，而诏书又误进入之宾（「宾」字疑），贪饕之吏，竞约其财用，狡猾之工，复盗窃之，至以麻被弓弩，米粥杂漆，烧铠铁醯中，令脆易治，铠孔又褊小不足容人（「治」旧作「冶」，脱「铠」字，又脱「不足容人」四字，并从《御览》三百五十六改补）刀牟（疑当作「矛」）悉钝。故边民敢斗健士，皆自作私兵，不肯用官器。凡汉所以能制胡者，徒擅铠弩之利也。今铠则不坚（「今」字从《御览》补），弩则不劲，永失所恃矣。且夫士之身，苟兵钝甲Й，不可依怙，虽孟贲、下庄，由有犹豫。推此论之，以小况大，使三军器械皆可依阻，则胆勇势盛，各有赴敌不旋之虑。若皆弊败不定（疑当作「足」）任用，亦竞奋皆不避水火矣。三军皆奋，则何敌不克！诚宜复申明巧工旧令，除进入这课，复故财用。虽颇为吏工所中，尚胜于自中也。苟以牢利任用为故，无问其他，《月令》曰：「物刻工名，以覆其诚，功有不当，必行其罪，以穷其情。」今虽刻名之，而赏罚不能，又数有赦赎，主者我，无所惩罚。夫兵革，国之大事，宜特留意，重其治罚。敢有巧诈辄行之罪，罪勿以赦赎除，则吏敬其职，工慎其业矣。（《群书治要》）
　　昔圣王之治天下，咸建诸侯以临其民。国有常君，君有定臣，上下相安，政如一家。秦兼天下，罢侯置县，于是君臣始有不亲之矣。我文、景患其如此；故令长视事至十余年，居位或长子孙，永久则相习，上下无所窜情，加以心坚意专，安官乐职，图累久长，而无苟且之政，吏民供奉（《北堂书钞》未改本七十八作「养」），亦竭忠（《北堂书钞》作「诚」）尽节而无壹切之计，故能君臣和睦，百姓康乐。苟有康乐之心充于中，则和气应于外，是以灾害不生，祸乱不作。自顷以来，政教稍改，重刑阙于大臣，而密网刻于下职，鼎辅不思在宽之德，牧牧守守逐之，各竞摘微短，吹毛求疵，重案深诋，以中伤贞良。长吏或实清廉，心平行洁，内省不疚，不肯媚灶，曲礼不行于所属，私敬无废于府（有脱误）。州郡侧目，以为负折，乃选巧文猾吏，向壁作条，诬覆阖门，摄捕妻子，人情耻令妻子就逮，则不迫自去。且人主莫不欲豹、产之臣，然西门豹治邺一年，民欲杀之；子产相郑，初亦见诅，三载之后，德化乃洽。今长吏下车百日，无他异观，则州郡睥睨，待以恶意，满岁寂漠，便见驱逐。正使豹、产复在，方见怨谊，应时奔驰，何缘得成易歌之勋，垂不朽之名者哉！犹冯唐评文帝之不能用李牧矣。近汉世所谓良吏，黄侯、召父之治郡，视事皆且十年，然后功业乃著。且以仲尼之圣，由曰「三年有成」，况凡庸之士，而责以造次之效哉。故夫卒成之政，必有横暴酷烈之失。而世俗归称，谓之辨治，故绌已复进，弃已复用，横迁超取，不由次第。是以残猛之人，遂奋其毒，仁贤之士，劫俗为虐，本操虽异，驱出一揆。故朝廷不获温良之用，兆民不蒙宽惠之德，则百姓之命委于酷更之手，嗷嗷之怨，咎归于上。夫民善之则畜，恶之则仇，仇满天下，可不惧哉！是以有国有家者，甚畏其民。既畏其怨，又畏其罚，故养之如伤病，爱之如赤子，兢兢业业，惧以终始，恐失群臣之和，以堕先王之轨也。今朝廷虽屡下恩泽之诏，垂恤民之言，而法度制令，甚失养民之道，劳思而不无功，华繁而实寡。必欲求利民之术，则宜沛然改法，有以安固长吏，原其小罪，阔略微过，取其大较惠下而已。昔唐、虞之制，三载考绩，三考黜陟，所以表善而简恶，尽臣力也。汉法亦三年壹治状，举孝廉尤异。宣帝时，王成为胶东相，黄霸为颍川太守，皆且十年，但就增秩赐金，封关内侯，以次入为公卿，然后政化大行，勋垂竹币。皆先帝旧法，所宜因循。及中兴后，上官象为并州刺史，祭肜为辽东太守，视事各十八年，皆增秩中二千石。建初中，南阳阴意以诏除郎为饶阳令，视事二十三年，迁寿阳令又十八年（「建初」下廿九字从《北堂书钞》未改本七十八服令门补）。近日所见，或一期之中，郡主易数二千石，云拨波转，溃溃纷纷，吏民疑惑，不知所谓。及公卿尚书，亦复如此。且台阁之职，尤宜简习。帝时，尚书但厚加赏赐，希得外补，是以机事周密，莫有漏泄。昔舜命九官，自受终于文祖，以至陟方，五十年不闻复有改易也。圣人行之于古，以致时雍，文宣拟式，亦至隆平。若不克从，是羞效唐、虞，而耻遵先帝也。（《群书治要》）
　　昔明王之统黎元，盖济其欲而为之节度者也。凡人情之所通好，则恕己而足之；因民有乐生之性，故分禄以颐其士，制庐井以养其萌，然后上下交足，厥心乃静。人非食不活，衣食虽然后可教以礼义，威以刑罚。苟其不足，慈亲不能畜其子，况君能捡其臣乎！故古记曰：「仓廪实而知礼节，衣食足而知荣辱。」今所使分威权、御民人、理狱讼、干府得，皆群臣之所为，而其奉禄甚薄，仰不足以养父母，俯不足以活妻子。父母者，性所爱也。妻子者，性所亲也。所爱所亲，方将冻馁，虽冒刃求利，尚犹不避，况可令临财御众乎！是所谓渴马守水，饿犬护肉，欲其不侵，亦不几矣。夫事有不疑，势有不然，盖此之类，虽时有素富骨清者，未能百一，不可为天下通率。圣王知其如此，故重其禄以防其贪欲，使之取足于奉，不与百姓争利。故其为士者，习推让之风，耻言十五之计，而拨葵、去织之义形矣。故三代之赋也，足以代其耕。故晏平仲，诸侯之大夫耳，禄足赡五百，斯非优衍之故耶？昔在暴秦，反道违圣，厚自封宠，而虏遇臣下。汉兴因循，未改其制。夫百里长吏，荷诸侯之任，而食监门之禄，请举一隅，以率其余。一月之禄，得粟二十斛、钱二千。长吏虽欲崇约，犹当有从者一人。假令无奴，当复取客。客庸一月千刍，膏肉五百，薪炭盐菜又五百。二人食粟六斛，其余财足给马，岂能供冬夏衣被、四时祠祀、宾客斗酒之费乎？况复迎父母、致妻子哉！不迎父母，则违定省；不致妻子，则继嗣绝。迎之不足相赡，自非夷齐，孰能饿死？于是则有卖官鬻狱，盗贼主守之奸生矣。孝宣皇帝悼其如此，乃诏曰：「吏不廉平，则治道衰。今小吏皆勤事而奉禄薄，欲其不侵渔百姓，难矣！其益吏奉百石以下什五。然尚俭隘，又不上逮古赋禄，虽不可悉遵，宜少增益，以其匮，使足代耕自供，以绝其内顾念奸之心，然后重其受取之罚，则吏产于财，外惮严刑，人怀羔羊之洁，民无侵枉之性矣。昔周之衰也，大夫无禄，诗人刺之。暴秦之政，始建薄奉。亡新之乱，不与吏除。三亡之失，异世同术。我无所鉴，夏后及商。覆车之轨，宜以为戒。」（《群书治要》）
　　大赦之造，乃圣王受命而兴，讨乱除残，诛其鲸鲵，赦其臣民，渐染化者耳。及战国之时，犯罪者辄亡奔邻国，遂赦之以诱还其逋逃之民。汉承秦制，遵而不越。孝文皇帝即位二十三年乃赦，示不废旧章而已。近永平、建初之际，亦六七年乃壹赦。亡命之子，皆老于草野，穷困惩艾，比之于死。顷间以来，岁且壹赦，百姓忸忄大，轻为奸非。每迫春节，徼幸之会，犯恶尤多。近前年一期之中，大小四赦。谚曰：「一岁再赦，奴儿喑恶。」况不轨之民，孰不肆意！遂以赦为常俗，初期望之，过期不至，亡命蓄积，群辈顿聚，为朝廷忧。如是则劫，不得不赦。赦以趣奸，奸以趣赦，转相驱，两不得息，虽日赦之，乱甫繁耳。由坐饮多发消渴，而水更不得去口，其归亦无终矣。又践祚改元际，未尝不赦。每其令曰：「荡涤旧恶，将与士大夫更始。」是α己薄先，且远无改之义，非所以明孝抑邪之道也。昔《莞子》有云：「赦者奔马之委辔，不赦者痤疽之砭石。」及匡衡、吴汉，将相之隽，而皆建言不当数赦。今如欲尊先王之制，宜旷然更下大赦令。因明谕使知永不复赦，则群下震栗，莫轻犯罪。纵不能然，亦十岁以上，乃时壹赦。（《群书治要》）
　　昔者圣王立井田之制，分口耕耦地，各相副适，使人饥饱不遍，劳逸齐均，富者不足僭差，贫者无所企慕。始暴秦隳坏法度，制人之财，既无纪纲，而乃尊奖并兼之人。乌氏以牧竖致财，宠比诸侯；寡妇清以攻丹殖业，礼以国宾。于是巧猾之萌，遂肆其意。上家居亿之赀，户地侔封君之士，行苞苴以乱执政，养剑客以威黔首，专杀不辜，号无市死之子，生死之奉，多拟人主。故下户岖，无所寺足，乃父子低首，奴事富人，躬帅妻孥，为之服役。故富者席余而日织，贫者蹑短而岁，历代为虏，犹不赡于衣食，生有终身之勤，死有暴骨之忧，岁小不登，流离沟壑，嫁妻卖子，其所以伤心腐藏，失生人之乐者，盖不可胜陈。故古有移人通财，以赡蒸黎。今青、徐、兖、冀，人稠土狭，不足相供，而三辅左右，及凉、幽州内附近郡，皆土旷人稀，厥田宜稼，悉不肯垦发。小人之情，安土重迁，宁就饥馁，无适乐土之虑。故人之为言瞑也，谓瞑瞑无所知，犹群羊聚畜，须主者牧养处置，置之茂草则肥泽繁息，置之硗卤则零丁耗减。是以景帝六年诏郡国，令人得去硗狭就宽肥。至武帝遂徙关东贫人于陇西、北地、西河、上郡、会稽，凡七十二万五千口，后加徙猾吏于关内。今宜复遵故事，徙贫人不能自业者于宽地，此亦开草辟土振人之术也。（《通典》一）
　　战国海内十二分，魏州有史起引漳水灌邺，民以兴歌；蜀郡李冰凿离堆通三江，益部至今赖之。秦开郑国，汉作白沟，而关中号为陆海。（《御览》七十五）
　　武帝以赵过为搜粟都尉，教民耕殖。其法三犁共一牛，一人将之下种，挽耧皆取备焉，日种一顷，至今三辅犹赖其利。今辽东耕犁，辕长四尺，回转相妨，既用两牛，两人牵之，一人将耕，一人下种，二人挽耧，凡用二牛六人，一日才种二十五亩，其悬绝如此。（《齐民要术》一，《御览》八百二十二，又八百二十三）
　　夏扈趣耘锄。（即「窃脂」，亦呼「获谷」。《事类·夏赋》注）
　　仆前为五原大守，土地不知缉绩。冬至积草，伏卧其中。若见吏，以草缠身，令人酸鼻。吾乃卖储峙，得二十余万，诣雁门、广武迎织师，使巧手作机及纺，以教民织。具以上闻。
　　昔人有慕让财之名，推田业与弟。俄而贫乏，反以威力就弟强贷，此不当也。
　　举弥天之网，以罗海内之士，同类翕集而蚁附，计士频而胁从，党成于下，君孤于上。（《意林》）
　　马不素养，难以追远；士不素简，难以趋急。（《意林》）
　　叶公之好攘羊，虽可发奸，君子不贵也。（《意林》）
　　国不信道，工不信度，亡可待也。（《意林》，《御览》四百三）
　　无赏罚之君，而欲世之始，是犹不蓄梳栉，而欲发之治，不可得也。（《意林》，《御览》七百十四）
　　术家曰：「冬荣者，春必杀。」（《意林》）
　　今典州郡者，自违诏书，纵意出入。每诏书所欲禁绝，虽重恳恻，骂詈极笔，由复废舍，终无悛意。故里语曰：「州郡记，如霹历，得诏书，但挂壁。」永平中，诏禁吏卒不得系马宫外树，为伤害其枝叶。又诏令雒阳帻工作帻，皆二尺五寸围。人头有大小，不可同度。此诏不可从也。（《初学记》二十四，《意林》，《御览》十三，又四百九十六，又五百九十三）
　　洗濯民心，湔浣浮俗。（《意林》）
　　永宁诏曰：「钟鸣漏尽，洛阳城中，不得有行者。」（《文选·鲍明远放歌行》注）
　　诏书：故事三公辟召，以四科取士：一曰德行高妙，志节清白；二曰学通行修经中博士；三曰明晓法令，足以决疑，能案章覆问；四曰刚毅多略，遭事不惑，才任三辅剧县令。（《文选·永明九年策秀才文》注）
　　且三公，天子之股肱；掾属，则三公之喉舌。天子当恭己南面于三公，亦委策掾属，以答天子。（《北堂书钞》六十八，《御览》二百九）
　　三府掾属，位卑职重，及其取官，又多超卓，或期月而长州郡，或数年而至公卿。诚不假非其人，其负牒而亡也。（《北堂书钞》六十八）
  </div>
  <div class="pagination">
   <a href="全上古三代秦汉三国六朝文_page126.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page122.html">
    122
   </a>
   <a href="全上古三代秦汉三国六朝文_page123.html">
    123
   </a>
   <a href="全上古三代秦汉三国六朝文_page124.html">
    124
   </a>
   <a href="全上古三代秦汉三国六朝文_page125.html">
    125
   </a>
   <a href="全上古三代秦汉三国六朝文_page126.html">
    126
   </a>
   <span class="current-page">
    127
   </span>
   <a href="全上古三代秦汉三国六朝文_page128.html">
    128
   </a>
   <a href="全上古三代秦汉三国六朝文_page129.html">
    129
   </a>
   <a href="全上古三代秦汉三国六朝文_page130.html">
    130
   </a>
   <a href="全上古三代秦汉三国六朝文_page131.html">
    131
   </a>
   <a href="全上古三代秦汉三国六朝文_page132.html">
    132
   </a>
   <span>
    ...
   </span>
   <a href="全上古三代秦汉三国六朝文_page128.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
