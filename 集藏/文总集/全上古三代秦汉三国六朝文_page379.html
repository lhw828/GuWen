<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 379 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 379 页/共 658 页</h1>
    <div class="content">　　雍不以吕壹见毁之故，而和颜悦色，诚长者矣。然开引其意，问所欲道，此非也。壹奸险乱法，毁伤忠贤，吴国寒心，自太子登、陆逊已下，切谏不能得，是以潘欲因会手剑之，以除国患，疾恶忠主，义形于色，而今乃发起令言。若壹称枉邪！不申理，则非录狱本旨；若承辞而奏之，吴主傥以敬丞相所言，而复原宥，伯言、承明不当悲慨哉！怀叙本无私恨，无所为嫌，故詈辱之，疾恶意耳，恶不仁者，其为仁也。季武子死，曾点倚其门而歌。子皙创发，子产催令自裁。以此言之，雍不当责怀叙也。（《吴志·顾雍传》注）

　　○全琮散父米数千斛以赡吴士

　　礼，子事父无私财，又不敢私施，所以避尊上也。弃命专财而以邀名，未尽父子之礼。（《吴志·全琮传》注）

　　○是仪本姓氏以孔融嘲改姓是

　　古之建姓，或以所生，或以官号，或以祖名，皆有义体，以明氏族。故曰胙之以土而命之氏，此先王之典也，所以明本重始，彰示功德，子孙不忘也。今离文析字，横生忌讳，使仪易姓，忘本诬祖，不亦谬哉！教人易姓，从人改族，融既失之，仪又不得也。（《吴志·是仪传》注）

　　○是仪辨刁嘉罪

　　是仪以羁族异方，客仕吴朝，值谗邪殄行，当严毅之威，命县漏刻，祸急危机，不雷同以害人，不苟免以伤义，可谓忠勇公正之士，虽祁奚之免叔向，庆忌之济朱云，何以尚之？忠不谄君，勇不慑耸，公不存私，正不党邪，资此四德，加之以文敏，崇之以谦约，履之以和顺，保傅二宫，存身爱名，不亦宜乎！（《吴志·是仪传》注）

　　○锺离牧让稻

　　牧蹈长者之规。问者曰：“如牧所行，犯而不校，又从而救之，直而不有，又还而不受，可不谓之仁让乎哉？”答曰：“异乎吾所闻。原宪之问于孔子曰：‘克伐怨欲不行焉，可以为仁乎？’孔子曰：‘可以为难矣，仁则吾不知也。’‘恶不仁者，其为仁矣。’今小民不展四体，而认人之稻，不仁甚矣。而牧推而与之，又救其罪，斯为让非其义，所救非人，非所谓恶不仁者。苟不恶不仁，安得为仁哉！苍梧浇娶妻而美，让于其兄。尾生笃信，水至不去而死；直躬好直，证父攘羊；申鸣奉法，尽忠于君而执其父。忠信直让，此四行者，圣贤之所贵也。然不贵苍梧之让，非让道也；不取尾生之信，非信所也；不许直躬之直，非直体也；不嘉申鸣之忠，非忠意也。今牧犯而不校，还而不取，可以为难矣，未得为仁让也。夫圣人以德报德，以直报怨，而牧欲以德报怨，非也。必不得已，二者何从？吾从孔子也。”（《吴志·锺离牧传》注）

　　○周鲂下发

　　夫人臣立功效节，虽非一涂，然各有分也。为将执桴鼓，则有必死之义，志守则有不假器之义，死必得所，义在不苟。鲂为郡守，职在治民，非君所命，自占诱敌，发剔发肤，以徇功名，虽事济受爵，非君子所美。（《吴志·周鲂传》注）
徐禅
禅，咸康中为博士，永和初转尚书郎，累迁尚书左丞，有集六卷。

　　○上恭皇后大禅忌日临哭事

　　太学礼官谓至尊行先后之丧，亦同齐衰，今再周及忌日，无复祥变之事，谓不可躬行。臣案无经传明文，则不应出。若晦日东堂举哀，由朝处参议，而事无指条。（《通典》八十一，博士徐禅上恭皇后大祥忌日临哭事。）

　　○康帝改元告庙议

　　案鲁文公之书即位也，僖公未葬。盖改元之道，宜其亲告，不以丧阙。昔代祖受终，亦在谅ウ，既正其位于天郊，必告成命于父祖。事莫大于正位，礼莫盛于改元。传曰，元，始也，首也，善之长也。故君道重焉。谓应告。（《通典》五十五）

　　○康帝讳议

　　谨案，辄关博士王质、胡纳、许翰议。案《尔雅》无旧训，非可造立。五山之名，取其大而高也。其《诗》曰，於皇时周，陟其高山。高山则岱、衡、华、恒也。《周礼》谓之五岳，诗人谓之高下，字无诂训，而有二名。今若举名之别，宜曰高；取义为训，宜如前曰嵩。（《通典》一百四康帝讳岳，是五山之大名。）

　　○四府君迁主议

　　礼去祧为坛，去坛为单，岁则祭之。今四祖迁主，可藏之石室，有祷则祭于坛单。（《晋书·礼志》上，《宋书·礼志》三，《通典》四十八，永和二年。）

　　○褚太后敬父议

　　臣闻成均之法，导以忠孝，历代同之。故郑玄意，王庭正君臣之礼，私觌全父子之亲，是大顺之道也。案先朝羊玄之，羊后之父也。公朝之敬，躬秉臣节；后之归宁，亦执子礼，虽无记注，今朝士备职。而先蚕仪，乃太康中事，至惠帝之代，玄之便自不可同汉代。四说之异，历代垂疑，此论不成，由来尚矣。（《通典》六十七，永和九年。）

　　○殷祭议（元兴三年）

　　《春秋左氏传》曰：“岁及坛单，终及郊宗石室。”许慎称旧说曰：“终者，谓孝子三年丧终则于太庙，以致新死者也。”（《通典》四十九）

　　○非荀是虞议中山王睦立祢庙

　　愚等谓尊祖敬宗，礼之所同。若列国秩同，则祭归嫡子，所以明宗也；嫡轻庶重，礼有兼享，所以致孝也。今谯王为长，既享用重禄，中山之祀，无以加焉，二国两祭，礼无所取，诏书禁之是也。诏称安平献王诸子并封，不可各全立庙，是荀畅之义美矣。然愚谓中山父非诸侯，而祭更阙疑如礼意也。虞徵士答卫将军虞喜以嫡为大夫，庶为诸侯，诸侯礼重，应各立庙，禅谓为允矣。喜曰尊同体敌，恩情两伸，诸兄弟俱始为诸侯，命数无降。今士庶始封之君，尚得上祭四代，不拘于嫡，以贵异之。况已尊同五等，更嫌不得其均用丰礼，并祭四代，所以宠之，理非替宗。此盖先王以孝理天下，肃恭明祀之达义也。昔周公有王功，鲁立文王之庙，郑有平王东迁之勋，特令祖厉，是为荣之，非计享之祭在于周室，鲁郑岂得过之哉！（《通典》五十一，中山王睦乞立祢庙，荀ダ议以为中山谯宜各得立庙，虞喜以为得兼祭，徐禅非荀是虞。）

　　○为康帝改元告庙文

　　维建元元年正月日，子孝曾孙嗣皇帝讳，谨遣使持节兼大尉某官某甲，敢昭告于皇祖高祖宣皇帝，讳以眇身，属膺明命，为兆人主。惟神器之重，夙夜祗厉。夫首元正位，改物承天，先王之典刑，建国之大礼，今改咸康八年，为建元元年，享祖宗之保佑，膺乾坤之休灵。敢荐告事，一元大武，芗合芗萁，嘉荐庶羞，清涤清酌，明告于皇祖高祖宣皇帝、穆皇后张氏，尚飨。（《通典》五十五）
张澄
澄，咸康末侍中。

　　○驳蔡谟奏正会仪注

　　王者观时设教，至于吉凶殊断，不易之道也。今四方观礼，陵有傧吊之位，庭奏宫悬之乐，二礼兼用，哀乐不分，体国经制，莫大于此。（《晋书·乐志》下，咸康七年三月，杜皇后崩，尚书蔡谟奏，八年正会，惟作鼓吹钟鼓，其馀伎乐尽不作，侍中张澄给事黄门侍郎陈逵驳，以为。）

　　○又议

　　今大礼虽降，事吉于朝，然傧吊显于园陵，则未灭有哀。礼服定于典文，义无尽吉。是以咸宁之会，有彻乐之典，实先朝稽古宪章，垂式万世者也。（《晋书·乐志》下）
许翰
翰，咸康末为博士。

　　○恭皇后大祥忌日临哭议

　　案《礼·小记》曰：“大功者主人之丧，有三年者，则必为之再祭。”郑玄云：“有三年者，谓妻若子幼少也。”再祭谓练祥也。凡人子之生，必有天地父母之道，故《记》有君薨而生子之礼。今二皇子之育，虽在恭后崩後，于礼是为有三年子幼少者也，则必为之有二祥之祭。杜元凯云：“天子诸侯虽卒哭除服，其练祥日，必有位矣。”今皇子出承国蕃，故王后丧，诸侯卑，不得为主。夫丧无主，礼有正文，至尊统天承重，则为主在圣躬也。乃同先帝先后于考妣，哀礼终于今晦，吉始于来朔，非人臣之所主也。《记》云：“为王后周，服母之义。”《虞书》曰：“百姓如丧考妣，三载遏密。”恭后母育天下，臣子有丧妣之恩。古门人于师无服，心丧三年，祥日之哭，所以终哀，非服丧三年矣。今圣代不可守以循常之名例，当博纳同异，斟酌而用焉。（《通典》八十一）
卷一百三十二
桓伊
伊字叔夜，小字野王，谯国谯人，历王刘忄炎诸府及大司马参军，授淮南太守，进建威将军，加督豫扬军事历阳太守，封宣城县子，进西中郎将，都督豫州诸军事豫州刺史，肥水之捷，以功封永修县侯，进号右军将军，迁都督江荆豫三州军事假节江州刺史，徵拜护军将军，卒赠右将军，加散骑常侍，谥曰烈。

　　○上马具装步铠表

　　臣过蒙殊宠，受任西藩。淮南之捷，逆兵奔北，人马器铠，随处放散。于时收拾败破，不足贯连。比年营缮，并已修整。今六合虽一，馀烬未灭，臣不以朽迈，犹欲输效力命，仰报皇恩。此志永绝，衔恨泉壤。谨奉输马具装百具、步铠五百领，并在寻阳，请勒所属领受。（《晋书·桓伊传》）

　　○到江州上疏

　　江州虚耗，加连岁不登，今馀户有五万六千，宜并合小县，除诸郡逋米，移州还镇豫章。（《晋书·桓伊传》）
刘遐
遐为尚书仆射，永和初为吏部尚书。（见褚裒传。）有集五卷。（案《晋书》别有刘遐传，非即此，《通典》一百四，右将军王遐司马刘昙父名遐，未审即其人否。）

　　○冬夏至寝鼓兵议

　　阳实君道，是以微阳初兴，庆其方盛，寝鼓息兵，不欲震汤也。礼尊无二，若当助阴，岂一之义。何以明之？彼月而蚀，则惟其常，此日而蚀，于何不臧。月蚀无救之道明矣。（《通典》七十八）
何熊
熊，爵里未详。

　　○冬夏至寝鼓兵议

　　“二节。阴阳升降之极，会通交代之日。二气既接，刚柔始分。君子远慎诸物，近慎诸己。在冬欲静，在夏无躁。百官静事，无刑以定。寝鼓息兵，其宜合同。”张侯曰：“冬夏二至，慎微不异。《左传》曰：‘凡分至启闭，必书云物，为备故也。’所重所慎，于是在矣。《周礼》‘太仆掌赞王鼓，救日月亦如之’。《左传》又曰‘月亦如之’。又曰‘非日月之眚不鼓’。皆正经也。日长则贺，君父道也。下庆上会，情交接也。日短则不贺，臣子道也。鼓以动众，是以二至迎送同寝之也。（《通典》七十八）
刘泓
泓，爵里未详。

　　○冬夏至寝鼓兵议

　　寝鼓不出经传。或以汉兴。日蚀阴盛，击鼓助阳，则冬至助阳，不应寝鼓也。（《通典》七十八，明刻本作刘弘，今从官本。）
</div>
    <div class="pagination">
<a href="全上古三代秦汉三国六朝文_page378.html">上一页</a><span>...</span><a href="全上古三代秦汉三国六朝文_page374.html">374</a><a href="全上古三代秦汉三国六朝文_page375.html">375</a><a href="全上古三代秦汉三国六朝文_page376.html">376</a><a href="全上古三代秦汉三国六朝文_page377.html">377</a><a href="全上古三代秦汉三国六朝文_page378.html">378</a><span class="current-page">379</span><a href="全上古三代秦汉三国六朝文_page380.html">380</a><a href="全上古三代秦汉三国六朝文_page381.html">381</a><a href="全上古三代秦汉三国六朝文_page382.html">382</a><a href="全上古三代秦汉三国六朝文_page383.html">383</a><a href="全上古三代秦汉三国六朝文_page384.html">384</a><span>...</span><a href="全上古三代秦汉三国六朝文_page380.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
