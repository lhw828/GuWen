<!DOCTYPE html>
<html>
<head>
    <meta charset="UTF-8">
    <title>全唐文 - 第 146 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 146 页/共 603 页</h1>
    <div class="content">    蛟龙蟠乎沼，无□雨而不翔；君子志於道，无运命而不彰。然则变化者是神灵之末，富贵者非德行之本，守其真，乐其分，不其至矣？世有人焉。君讳漪，字某，博陵安平人。在唐为姜姓，炎帝之孙也；在周为崔氏，齐侯之胤也，遥源长发，洪河之水接於天；层盘列秀，太行之山拒於海。东观所以美其文宗，北州所以贵其清族。魏冀州刺史简公讳纂，君之高祖也；齐散骑常侍讳觖，君之曾祖也；隋大理少卿讳世立，君之大父也；故祁阳令讳抗，君之皇考也。
    承百代之隆庆，总五德之清淳，孝友忠肃，宣慈恭俭，好古博雅，邻几亚圣，盈而若虚，漠而无象，非夫入周公之庙，升孔子之堂，则宪章礼乐，鲜得其门而睹矣。弱冠以门胄入国学，举进士，母弟汲以明经同年擢第。大理卿张公文，人伦之表也，目君曰：“昔两刘并举，以为骋二龙焉；今两崔齐飞，可谓仪双凤矣。”缙绅景慕，憧憧往来，徙宅就居，投刺成市：若众流之赴壑也。及亲而仕，盘桓利贞：解褐泽州晋城尉，降为光州安乐尉，换蕲州黄梅尉，转河间丞：凡更三尉，佐四邑。体公绰之不欲，励伯夷之高操，临事以简，御人以宽：虽为小政，必有可观，故八使巡风，再荐清白。河上遗老，江滨旧吏，吟咏馀声，祖述前事，人到於今称之。若夫碧树烟蔼於江潭，红荷藻耀於泽畔，宝贝炯光於空浦，美玉明润於断岸：不为珍舆瑶辇之饰，前殿後池之玩，诚自得焉，必将有赏心之所叹也。况乎殿邦光国之宝，樽俎柱石之器，道为帝王师，言为天下利，已而税远驾於穷辙，顿高才於下位，亦无懵焉，固将有知音之所欷也。垂拱元年，奉使上都，遘疾终於时邕里之旅馆，享年六十有二。
    夫人河东裴氏，湖州治中怀俭之孙，滁州司马之女也。禀训华室，作合高门，嗣徽先姑，克和娣妇，德容之盛，图传有。丧亲过毁，华朝落，仪凤中卒於郑，春秋二十有八，长安三年春二月，合葬於金乡邙山之阳，礼也。北据高冈连陇，南面大道禁林，上国皇州，川原指掌，仙门宰树，碑阙相望，元灵嘉之，是安是宅。嗣子日用，景龙中爵安平县子，职兵部侍郎。夙遭闵凶，不承诲诱，慎终追远，克家用誉。蒙圣主拔奇赏异，绝等超伦，三顾赤墀之下，一举青□之上，禄廪所资，吉蠲致美，实先人宥十世、降百祥之所及也。永惟官不达者，身不登乎明堂；行不夸者，名不书乎史册。则韬光隐德之绪，俾後代将何述焉？夫铭景锺，称茂伐，彼大夫之事；篆丰石，扬令名，此孝子之志。辞曰：
    维岳建国，厥生炎皇。维师尚父，谅彼武王。古人言曰，必齐之姜。齐之丁公，後有崔子。因邑命族，世济其美。黄鹄倚歌，雕龙擅史。倬哉嗣武，含章挺生。以蒙养正，用晦而明。混之不浊，人莫能名。学以崇道，文以尉志。垂其□翼，听匣卑位。禄逮吾亲，荣非我仕。皇皇上帝，建官惟贤。有人在下，胡宁舍旃？孰云辅德，曾不永年？展矣邦媛，宜其家室。友如乐谐，皎如月出。重壤既兆，终天偕华。北陵坟邱，松贾千秋。金碑石楼，令人愁。东都城郭，通涧洛。飞桥连阁，金管迭作。人世之转然兮，山川之宛然兮，德音之缅然兮。
    ○延州豆卢使君万泉县主薛氏神道碑
    或称达性命者，齐死生之域；违忧怯者，一修短之数：斯盖无心之伦耳，焉足与议於情哉？何则？云虹灭影，词人於是咏谣；华秀从风，君子为之叹息：岂不以对仙丽之景，怀变化而遗恋；在韶蕊之节，悼零落而偏愤？吾见豆卢氏之子，於其伉俪有焉。县主讳字姓薛氏，河东汾阴人也。大父驸马都尉奉宸将军讳，尚城阳公主；考驸马都尉散骑常侍讳绍，尚镇国太平公主。其在昔也，夏有车正先封，周有薛侯争长；其在今也，五宗姻于帝里，重叶母於王姬。河水经天上积星辰之气；霍山震地，下多珠玉之林。县主幼而敏惠，长而洵淑，贞义孝烈之传，吉凶宾祭之仪，一闻成诵；纟延绚组之制，氵音Ρ酝羞之品，一见悬解。至鹤回清，蚕聚崩□，月韵玫砧，花彩树：妇人能事，咸致妙焉。大圣天后炼石补天，有王母之神器；分茅列土，启弄孙之美邑。封犹有礼，义引而亲，天授三年四月，内封万泉县主。天爱下流，日亲上简，乘龙之举，和凤为难，络八以选门，奄千官以求俊。夫以龙图帝宝，析步摇之华源；虎戟侯门，袭京燕之雄胄：人之信美，帝用嘉焉。以万岁登封元年仲春既望，归於豆卢氏。六官送行，百僚供事，迓以銮辂，遣以翟车，环冕旒，ギ然在驭，黼藻朱黛，烂其盈门：诏婚之礼，於焉为盛。
    尔移其爱敬，以事舅姑；伸其友恭，以谐公妹：举宗洽比，如鼓瑟琴。每至婚姻会同，少长咸集，珩璜节步，金翠耀首，有婉[A148]之心，无竭之色。希眄睐者，若迟日之映涟漪；瞻词气者，犹光风之转蘅蕙。加以引纳怀和，馈分周赈，疏属自附，穷归忘窘，故兰行彰信於闺门，而蕙风满盈於邦国，谅惟琬玉之性自美，抑亦劬劳之训致焉。中宗孝和皇帝□回南土，龙见东京，二仪更辟，九族咸叙。望我兄兮，公主赞陶钧之力；曰吾甥也，县主开邑井之赋。神龙元年春，加实封三百户，县主既通籍门阑，奉御又尚司殿省。天子巡游宫观，觞乐池台，我有周亲，无时不从。主家外幸，比齐后而联恩；子婿中参，与赵王而均理。或醉饱逾度，寒燠未平，何尝不御药在门，王人接路：当时厚泽，莫之尚也。景龙四年二月，以奉御出为丹、延二州刺史。保传下堂，随朱︶而同去；辎入郡，与早盖而齐飞。辞宫阙而岁阑，恋庭闱而日远。肥泉永叹，邪气攻衷，楚祝招而不来，秦医来而不及。景□元年八月二十一日，倾逝於延州之廨舍，春秋二十有四。美玉褫颜，明珠晦色，平阳旧宇，遂无望於归宁；怀县新文，空留连於永逝。有子三人：西华、南容、东里等，或龀或岐，呱呱而泣，天何以罚？神其忍之。冬十有二月五日，归葬於长安之洪渎原。窀穸营护，有命加等，器服祖遣，率由旧章：生之也荣，葬之也礼。若夫柔嘉好合，善之元也；肃雍降贵，谦之道也；山河其德，容润广也；熊罴其祥，祚胤大也：总众美於修雩，驰落晖於小年，此所以哀中之又哀也。昔袁亡马氏，蔡笔斯奋；郑丧曹姬，潘文亦作：矧兹内范，事华无愧。砥望夫之石，以表崇邱；缉幼妇之词，将传终古。铭曰：
    薛之重祖，胄轩国禹。相殷侯周，氏其土宇。英英白□，郁彼河汾。公门蕃衍，铭鼎氛氲。则仁则义，则戚则勋。馀庆介祉，诞灵女士。中宗之甥，镇国之子。皎如霜雪，华如桃李。舜族爰序，尧封咸秩。万泉开源，三百其实。守盛以俭，居冲不溢。亦既鸣雁，宜尔家人。谦恭下下，抚纳亲亲。倾财致客，对饣盍如宾。我有邸第，前临黄道。我有池塘，却望青草。汉辇停暮，秦箫拂早。岁月易望，欢愉难保。良人出守，将命北徂。与子偕往，饮别东都。望母肠断，辞家泪枯。露萎茎草，霜酸众雏。魂兮何归？京兆之野。葬於何处？杜陵之下。岩岩双阙，列列行贾。勒是徽音，以观来者。
    ○赠太州刺史杨公神道碑
    公讳志诚，字某，宏农华阴人也。厥初生人，为姬伯之祖；因邑命氏，有杨侯之胤。其後东陵奋而开国，西汉盛而移关。门庐隐隐，亘连桃塞之上；碑阙岩岩，蔽满华山之下：明德之後，世有人焉。大王父隋直阁将军岷蔚抚豪道五州刺史邢国公讳贵，大父故右卫副率慈汾二州刺史静公讳誉，考故常州刺史工部侍郎鸿胪卿金紫光禄大夫散骑常侍太子少师赠仪同三司上柱国郑国懿公讳崇敬。若夫家声代业，累德积仁，故以克隆前统，光启来叶矣。
    公禀纯嘏之粹灵，渐轨物之名教，端操以正已，崇让以与人，励精以探道，善问以毓德。学无不达，艺无不周，成童有倾瞩之望，既冠为宗匠之表。年十三调太宗挽郎，寻补潞王典签。大夫门子，执绋桥山；王国词人，曳裾睢苑：皆一时之选也。明庆中，诏郡国举贤良，公对策天朝，无能出其右者，迁太子通事舍人。再举高第，徙国子监丞，坊监清流，才地兼择。东朝束带，银榜增华；西序票彡缨，环林益润。高宗接千岁之统，嗣百王之业，封岱岳，禅□亭，稽於旧章，俟兹通博。除公礼部员外郎，祀事克明，大典修序。建邦分职，得人者昌，吏曹居六官之首，郎官尽一台之妙，又转公吏部员外郎，准的文昌，羽仪丹地。丁太夫人忧去职，公至行纯笃，几於灭性，虽杖外除，而柴瘠加等，门人记其丧礼，天子忧其死孝。服阕，授豳州三水令。曳尚方之舄，鸣单父之琴，志道不矜其大才，勤政无陋其小邑，美声流於豳，惠化匝於周原。又应文擅词场举，策试为天下第一，敷陈圣谟，启沃明主，究天人之际，建皇道之极，如有用我者，其为东周乎？朝廷纳贾生之言，排汲直於外，拜公陇州司马。未及赴官，选疾卒於长安之私第，春秋若干。王祥未施於邦政，陈近终於邑长，位不充德，其如命何？神龙初，中宗克复丕业，格於文祖，眷从臣，缅怀先正，以公二子在章绶之列，追赠公使持节太州诸军事太州刺史。非夫立言不朽。阴德阳报，安有藐诸孤而隆家，既没世而荣号者哉？
    夫人天水赵氏，殿中监武权公某之女也。受训公宫，作合君子，言容贲於图史，德行循於法度：六姻之内宗焉。始有辅佐之力，卒延门户之寄。初公之捐馆也。九子呱呱，哀丧位，赖夫人是顾是复，日就月将，徙宅依仁，[
E55]门成训。三十年内，八子登朝，廷交虎绶之华，门接鱼轩之轸。某年月日，封梁国太夫人。景龙二年五月七日，终於长安之延寿里。闲者遭家迁播几筵靡托，而今蒙国昭洗，情礼获申。以先天元年十月二十五日，合葬於少陵原，礼也。第二、第三子，夫人在堂而没；长子、第八子，夫人在殡而亡：今并列於茔兆，用嘉魂魄。长子故兵部郎中徵，中子前武卫将军Г，永怀徽烈，思勒铭颂。郎中昔尝绪言，意感延州之许；将军今复哀托，情深旧馆之悲。高迹难史，短词莫逮，采诸故老，恭存梗概。其词曰：
    昂昂杨君，秉心泉懿。大河灵岳，含光毓粹。学妙研精，文遒逸思。行为时范，言为故事。存蕴令德，没扬虚位。善庆克家，哀荣备。嗣姑称姒，敬妻曰冀。後有母仪，千载一致。贞坟土垄，同封此地。芳烈悠哉！金生碑字。
    ○常州刺史平君神道碑
    公讳贞，字密，一字间从，燕国蓟人也。盖晋之公族有韩国者，列於世家；韩之馀子食平邑者，因为氏姓。有汉丞相，改造绣衣；在魏蓟侯，宅兹元社：故瓜瓞绵於三辅，枝叶盛乎两燕。魏、齐之间，世济其美，公即北齐司空公鉴之曾孙，秘书郎子敬之季孙，故偃师令直容之叔子。锺积应之洪允，包太和之粹灵，敦庞沈静，直方简易，仁义根心，政理率性，度以礼义，文以诗书。户部尚书清河崔知悌，朝望人伦，公之文友，深赏延誉，远近宗焉。始以司成馆进士补卢州慎县尉，刺史卢宝允举器藏下僚，转冀州大都督府曲沃县尉，换晋州洪洞县主簿。北平阳道昕，气尚标举；河东裴知礼，鉴裁精拔：阳推以孝友资身，裴亦荐以经邦兴化。徙雍州新丰县尉，卢少儒引为检点判官，差卒选校，小大推允。休议登闻，擢监察御史里行，奉使黔中监选。有柯谢凤节仁奏罢汉官；专任首领，公上其挟奸树党，ㄈ扰蕃落。天子悟焉，再使置吏，选夷骚而旋定，旧贯改而复完。又牧在野，攘窃是繁，耗以岁月，莫这禁御，公轺车上陇，群慝毕露，表监官斛斯果之辈，夺职者九人，没赃者万计，牧圉知禁，思无邪矣。开耀间吐蕃侵境，师旅不给，购运酬勋，募耕入选，利之所在，诈亦居焉。公与大理正王守一，於河、兰、鄯四州，推获僦籴王希古、卢种、王诞，其徒二千馀人，正处其罪，爰得我直。授监察御史，内难去职，居丧过毁，死孝贻忧。
    光宅初，肇建两台，分典百郡，服阙，授右台监察御史，巡察河南，澄清郡邑，贤弊罪，能执其中。类功最，加两阶，拜右肃政殿中侍御史。郎官法天，古难其选，具美斯在，再拜司勋员外郎。永昌中，遭凶党纲罗，为周兴所奏，贬温州固安令。州特举清白，改鸿州栎阳令。邑多猾人，屡宰败驾，公威简有素，诚结无欺，率是而行，人用不扰，狱犴自静，狼戾反悫。诏书嘉誉，加朝散大夫。又罗密徒贝锦，为河内所鞠，降括州员外司仓，寻而事白，进吉州司马，神龙中兴，官反旧政。穷鳞沛而纵壑，堕羽翼而顺风，拜司门郎中兼卫王司马。无何，正除卫王司马，拜太子左庶子。以节愍之祸，出为涪州刺史，未往，又转卢州司马。致仕久之，景龙中复起左谕德兼荣文馆学士。诏曰：“公缙绅书彦，操履清淳，令誉播於始终，嘉绩宣於中外。储闱谕论，雅望尤高，宜申朝典，俾加徽服。可银青光禄大夫。”又摄詹事东都留守，拜常州刺史，居岁馀，优诏致仕。享年八十，先天元年仲冬，薨於河南之正平里第。遗令近地便葬，敛以终服。开元二年，冬卜葬於伊阙之西，夫人河东县君柳氏焉，礼也。
    公出入四朝，历官二十。其进也。皆择能录勤，惟德是与；其退也，必含垢受屈，在涅不淄：子文之量，从可知矣。凡撰《淳孝》、《友悌》传各一篇，以匡储后；撰《先君亲友传》十卷，以笃故旧；撰《家谱》、《家志》各十卷，以明系本；撰《河南巡察记》十卷，以辨风俗：非通理博物，立诚锡类，其孰能见志以著书，因事以设诫，若斯之盛也！有文集十卷行於代。初公侍祠清庙，有髦士之宜，而先考偃师赠蒲州长史。自祖考三叶，茔无碑记，公谘诸通儒，而追建铭碣，幽赵之士，以为美谈。夫为子则颂德以尊祖，饰终以荣亲，孝之大也；为臣则不枉毫发以顾私，不避豺狼以挠法，忠之至也；洁志则利不涉口，欲不萌心，清之源也；履道则不俯眉以悦势，不屈色以苟容，正之方也。《诗》曰：“仲山甫举之，”公有其德；传曰：“左邱明耻之，”公有其直。总是四善，远齐二贤，於是芬令问，优游眉寿，惠风激於胜流，丕绩敷於哲后。然以忤彼权贵，保兹介特，不登三阶，以正四国，贞白之士，慨焉太息。其孤总、授，充穷泣血。靡所怀，俾予作颂，布哀丰石，恭惟先人之寮友，常奉长者之话言。公雅珍确实，不尚华靡，敬慎风规，直纪行事，业广词褊，万无仿佛。少子授，八分之妙，独善当时，公平日惠爱，故存之刊刻。词曰：
    峨峨淑德，克生休命。履孝蹈忠，含清体正。如玉之洁，如金之镜。高明洵美，学以涧之。官方正事，静以镇之。严严宪庥，公三峻之。赫赫储宫，公三训之。道有行废，时有泰否。三入三出，无愠无喜。鼓缶而歌，悬车致仕。全归葬俭，允也君子。西山幽幽，东川悠悠。云过坟阙，风薄松楸。人亡道存，荣往哀留。贻世作则，行归於周。
    ●卷二百三十
    ☆张说（十）
    ○赠陈州刺史义阳王神道碑
    昔高祖之起唐侯，革隋命；太宗之威四海，正万邦：作藩帝家，用建王国。二十一族，尧之昭也；十有一宗，文之穆也。王讳琮，字某，文帝之孙，纪王之子。龙种异品，凤毛秀色，仁义天启，德威日就，学无不探，艺无不究。故齐王之胤，以爵推恩；周公之子，以才分政。总角封义阳郡王，弱冠拜归州刺史，又守檀州，又抚沂州。若敖之旧，荆人是惩；单于之冲，胡马自远：淮沂其，邦国不空。遭王运中微，投於南海，《书》称大去，悯失土之诸侯；《礼》不逃诛，义无辜之王子。某年月日，遘六道酷吏，薨於桂林之野，春秋五十。神龙之初，兴废继绝，追赠陈州刺史。王生不得志，没受遗荣，信乎才之短长，不如命之丰约；德之轻重，不如艺之厚薄。有矣！
    季子豫州刺史行休，髫龀羁孤，托身炎厉，藐是馀庆，岿然独存。泣血上请，迎丧远裔，开元四年二月，至桂林。王同气三人，往偕遇祸，殡殓无主，封树缺如。岁月茫茫，尽为野草。问邻母而失处，访樵童而莫识。议者以为不可复得，宜招魂而葬。行休拊心苍昊，誓不徒还，扫亭馆，设地席，洁斋恳恻，觊乎幽报。遂频夜仿象，曲示其端，梦鲁王乘舟，舟分为两；既而适野，见东洲中断，因忽悟焉：阴隐微明，率此类也。又灵堂锁茎，一夕自屈，管上有三指凹迹，一奇二并，其傍铁生文理，布列成卦。众骇其异，使善易者张法蓍之，曰：“屈者於文为尸出，指者於义为指踪，一奇二并，三殡近阔。若引涡山揆之，可以察先王之心矣。“考梦协卜，定处克辰，以其月二十八日，於桂城东洲发见神柩，举体咸备，而一节阙焉。行休甚痛忱，若自毁裂，其夜，又梦王告在南洛州。厥明，直旧殡而南，十有九步，沙洲痕下，掘而得之，安合如故。他日，北郭之外并收二叔父焉，於是乎验蓍梦之有徵也。孑孑三，连舳归飞，遥遥百越，经途瞻叹，零桂人士，以为美谈。夫至孝潜通，精魂昭应，果虚无之见，推步而有；必窈冥之体，寻求而致：虽前志所详，未有幽感反覆，若斯之昭晰矣。以某年月日。陪葬於昭陵柏城，妃汝南周氏焉，礼也。
    妃考曰驸马都尉梁郡襄公，妣曰临川大长公主。宗周元胄，大君自出，左右图史，循环法度，邦有好逑，室无偕老，以王之故，薨於掖宫。初永昌之难，王下河南狱，妃录司农寺，惟有崔氏女，屦布衣，往来供馈，徒行色，伤动人伦，中外咨嗟，目为勤孝。王之二子，配在隽州，及六道使之用刑也，长曰行远，以冠就戮，次日行芳，以童当舍。芳啼号，抱行远乞代兄命，既不见听，固求同尽，西南伤之，称为死悌。君子谓勤孝者，仁之厚也；死悌者，友之难也；感神者，诚之至也：此三者有以见义阳这义方，贤妃之内训，继体之崇德。夫如是，淳美上归乎本朝，盛烈延乎邦族，安可阙而不饰，碑版无文而已哉？铭曰：
    高邱白□，惟尧大理。函紫气，维周柱史。百代福流，千龄运起。富有海内，贵为天子。圣帝才子，於穆纪王。贤王祚胤，倬哉义阳。慎徽九德，九德有常。允三郡，三郡以康。明夷于飞，丹之下。梁木其坏，桂林之野。不识阡陌，无存松贾。於以求之，人无知者。哀哀孝子，眷眷灵梦。语妙常ト，文微甄仲。南洛占从，东洲亿中。旧穸移扁，新棺改。既克返葬，亦山陵。卜云其吉，神心允凭。人非地是，迹谢名称。青青松柏，不显不承。
    ○赠太尉益州大都督王公神道碑奉敕撰
    维天命帝子万邦，维坤配乾母万物：以亲九族，后父之属尊；以叙百官，开府之班最：执谦德而光重地者，则祁国公其人也。公讳仁皎，字鸣鹤，太原祁人。王子宾天，启灵仙之族；司徒卫汉，大忠义之门。盛德之後，仁贤继出：曾祖景孝，隋屯田侍郎；祖诠，歙县男，赠汾州刺史；考文洎，赠右仆射：缵戎前列，启迪後人。
    公之生也，膺汾霍之祯，体敦庞之度，礼乐狃於代袭，忠孝萌於自然，克宽克恭，不激不傲。鉴穷未兆，而养之以蒙；智周无际。而处之以默：故质胜於文，行过於誉。其隐德也，三年不鸣；其会时也，一日千里。初以翊卫调同州参军，换晋州司兵。应将帅举，授甘泉府果毅，迁左卫中郎将。上春宫，后正妃壶，擢将作大匠，事时工练，八材孔修。转太仆正卿，驺训车攻，六飞如舞。先天内禅，引伸外戚，怀柔畏满，厌剧思闲，公既深辞以职事，上亦优之以散秩。加特进，礼异群公，拜开府仪同三司，策上柱国，封祁国公，邑户三千，实赋三百。公於是寓情宴喜，简迹朝行，入告嘉猷，密而人莫窥也；阴荐多士，晦而人莫知也。不自异於当路，每同尘於众流，常语所亲曰：“明明天子，择贤共理，琐琐姻娅，则无无仕。不识不知，乐我而已”。善矣夫！人臣位极，遇莫大焉；王曰外舅，厚莫重焉。而能明道若昧，进道若退，事不事而县解，为不为而理会，一以无目牛之全，一以无亢龙之悔：所谓言合古行中权欤？後之人慎终始而保福禄者，固将沿通波而蹈高轨也。享年六十有九，开元七年岁次己未四月己未朔廿日戊寅，薨於京师。
    皇上悼焉，设次大临，辍朝累日。荣之以华衮，宠之以饰终，追赠太尉益州大都督，赐东园秘器，含衤遂赠锡，率加常礼。命尚书鼓城侯刘知柔摄大鸿胪，俾之监护，京兆少尹崔琬介焉；申命詹事南安侯庞承宗持节吊祭，左庶子白知慎ヘ焉。公卿命士，更吊迭唁，溢巷填街，为之缟素。粤以十月初吉，葬我昭宣公，群官执祖奠国门如前会。夫天作圣合，必起大邦，故轩妃美於西陵，周妇表於东海。公藩衍之庆，祚允二十，或哲或谋，或肃或：永锡之类也如是。元女祥发望云，业参练石，内被螽斯之德，外偃关雎之化：门风之至也如彼。长子惟力戴君，毕心御侮，奉□雷之会，悬日月之功：庭训之致也如此。高阳有才子八族，我盈其二；武王有理臣十人，家出其两：稽诸旧史，或前闻。若积三盛事，而重之以纯德，篆於金石，垂於亿万宜哉！其文字光华，撰录旨要，则皇帝所为也。词臣奉诏，作之铭曰：
    於穆祁公，诞灵信厚。有倬其庆，天子外舅。高以卑牧，盈将冲守。忠焉孝乎，没而不朽。人之忠孝，其德不回。天俾纯嘏，大福时来。贵逾九列，荣并三台。祚之元社，帝曰钦哉。祁公之德，柔嘉维则。令仪令色，小心翼翼。如何昊天，丧此邦式？休问其永，丰石是刻。我思肥泉，孝心罔极。
    ○唐故赠齐州司马陆公神道碑
    公讳孝斌，字顺，姓陆，河南洛阳人也。其先帝妫启姓，陈胡立族，敬仲之孙有齐国，宣王之弟封陆乡：盖命氏之所由兴也。秦并诸国，陆氏分适燕、吴，在燕者，魏文成帝时，东平成王俟生平原简王丽，重世游美，为国之华，公即简王七世孙也。曾祖彦，北齐以文艺高选，任秘书郎，以至德表所居，号终孝里。祖元亮，隋鹰扬郎将。父淳感，盘桓利贞，弓招莫进，同志诔行，谥为惠康，孝悌仁义，世不殒矣。
    公诞灵冲和，禀识高朗，简而中礼，易而达节，笃学励行，著实飞声，文史者宗其渊府，德行者仰其墙仞。举国子明经，选绛州参军始州司法。其在官也，示人亲其亲，长其长，不苛察而小无废，不皎异而大有成，知识日明，常忄詹如也。丧亲过哀，因中风废，卧疾累年不起。楚邸肇封，大罗云逸，虽沈疴未弥，而佥望允归。授楚王府兵曹参军，实有躬降师宾之礼，目击仪刑之训。府罢，换赵州录事参军，以病去职。圣历元年，匈奴入赵，公危邦不处，尽室以行，望河南而将济，至黎阳而疾甚。年六十有二，十月丁未，终於姚屯阝之逆旅，归殡於淦阳之郭北。先天二年，皇帝践祚，以故吏赠齐州司马。惜哉！用公之道，行公之志，上可以序三光，下可以平九土，存则位不充其德，没则荣不逮其身，命矣夫！夫人范阳郡太君卢氏，故岐山丞瑾之女。恭俭之德备，贞信之教兴，妻道母仪，自家刑国。享年七十有六，开元六年十一月丁未，终於洛阳之宣教里。八年五月丙子，合葬於漳北之神冈，礼也。
    初咸亨中，王师征辽，公参是军事，友人太原王守义遇疫於海东，路艰寇阻，兵危势急，公独颠沛致丧，归其井邑。其在安州也，朝廷以公精达法理，命覆囚剑南。梁岐冤系，动盈千里，丹笔所详，十全八九：其舍生徇义，返已施仁，皆此类也。礼莫重乎饰终，於是见其不朽矣；善莫大乎馀庆，於是知其有後矣。四子伯玉、仲容、叔献、季良。泣血衔恤，视天若坠，俾予作颂，式昭遗懿。铭曰：
    旷哉陆公，睹奥臻妙。文雅外炳，清明内照。从政本仁，资忠移孝。不言而理，正身作教。才何富之？命何负之？居丧柴毁，遭疾栖迟。垂彼云翼，落此盛时。没後荣进，终延赠宠。德之休明，位匪为重。嗟嗟千载，贤士之陇。
    ○故开府仪同三司上柱国赠扬州刺史大都督梁国公姚文贞公神道碑奉敕撰
    叙曰：八柱承天，高明之位定；四时成岁，亭育之功存。画为九州禹也，尧享鸿名；播时百弃也，舜称至德。由此言之，知人则哲，非贤罔，致君尧舜，何代无人？有唐元宰曰梁文贞公者，位为帝之四辅，才为国之六翮，言为代之轨物，行为人之师表：盖维岳降神，应时间出者也。公讳崇，字元之，姚姓。有虞之後，远自吴兴，近徙於陕，今家洛阳焉。烈考长沙文献公，树勋王室，建府。公纨绮而孤，克广前业，激昂成学，荣问日流，武库则矛戟森然，文房则礼乐尽在。弱冠补孝敬挽郎，又制举高第，历佐濮、郑，并有声华。入为司刑丞，天授之际，狱吏峻密，公持法无颇，全活者众。进夏官员外郎郎中侍郎，朝廷曰能，遂掌军国。迁凤阁侍郎监修国史兼相王府长史。始则天人让王，承置醴之顾；终以飞龙利见，延参乘之恩。自时厥後，恒当大任，凡三处兵部尚书，三入中书令，一为礼部尚书左庶子，又肃政大夫总灵武军兵马，又司仆卿知陇右监牧使，出典亳、宋、常、越、许、申、徐、潞、扬同十郡。景□初，以藩邸旧僚，封梁国公，食赋百室。
    公性仁恕，行简易，虚怀爱，而泾渭不杂；真率径尽，而应变无穷：常推是心，以御於物，故所莅必庶风偃，骜狼化从，言不厉而教成，政不威而事理。去思睹颂。来暮闻歌，既登邦政，卒乘辑睦。及在宗伯，神人克谐，今之中书，是为理本，谋事兼於百揆，论道总於三台。公执国之钧，金玉王度，大浑顺序，休徵来臻，懋德格天，名遂身逊。拜开府仪同三司，崇其秩，逸其志也。初太夫人在堂，公授职西掖，颇限扃禁，求侍晨昏。优诏既许，寻令还职，公固请以泣，制曰：“家有令弟，足尉母心；国有楝臣，安可阙？”其後剖符江表，敦谕起复。衰麻外墨，栾棘内毁，变礼中权，通识所贵。神龙之首，预闻兴复，畴其井赋，累让而停。夫以革故鼎新，大来小往，得丧而不形於色，进退而不失其正者，鲜矣！君子曰：“忠不忘亲，仁也；哀不违事，义也；让功辞邑，礼也；济代全名，智也。仁以长人，义以和下，礼以安上，智以周身。宜其光辅四帝，轩冕三纪，池台琴筑，优游暮齿，传爵土於祚胤，保禄位於终始矣。”享年七十有一，开元九年九月，寝疾薨於东都之慈惠里。皇上悼焉，国人慕焉，抚床辍春，曾未云比。制赠扬州大都督，谥曰文贞，礼也。十年二月，葬於万安山之南原。在疾也，王人赐膳，御医视药；於薨也，中使吊临，羽仪哀送：君臣之义，厚莫重焉。子异、子弈，思缀遗美，以罔极，有诏掌文之官叙事，盛德之老铭功，将以宠宗臣，扬英烈。帝洒恩仙翰，镂泽丰民，日月临照於佳城，烟□变态於神道。宝其文字，别为群玉之山；禁其樵苏，即表三司之墓。铭曰：
    源深自虞，派别从吴。避地鲁陕，居家洛都。神明远契，岳渎冥符。翊圣斯偶，生贤不孤。仁将勇济，孝与忠俱。学刃攒植，文锋迅驱。才安卑位，即骋长途。惟实惟有，若虚若无。再三军国，一二︳谟。戎柄尤重，王纶最枢。兼司任切，久政荣殊。黼藻弥焕，丹青靡渝。以宽容物，以鉴分区。外或形放，中恒礼拘。箴虽诫口，诤亦忘躯。但睹浑璞，谁详瑾瑜？伊皋尺寸，管乐锱铢。名正身遂，言诚愿孚。方辞汉禄，更辱齐租。既积而散，穷欢尽娱。川归东极，日去西晡。上测旒，傍悲路衢。蓝田美王，荔浦明珠。戴广休庆，爰宏典谟。丰碑立，盛业其铺。帝念频轸，仙毫特纡。镌金刻石，凤篆龙图。七曜光动，三泉泽濡。铨能叙事，理郁词敷。求旧铭实，惭殚恧芜。缅思□雾，尚想江湖。有道之德，其何以逾？延陵之墓，空此呜呼。存没终始，遐哉邈乎。
    ○郑国夫人神道碑奉敕撰
    郑国夫人者，宏农杨氏之女也，开元神武皇帝惠妃之母。曾祖讳谌，以礼乐习文，为越州司马。祖衍，以折冲学武，为游击将军。父宏，以门才入仕，为雍县丞，而早卒。初则天之代，夫人言归武氏，曰恒安郡王，生惠妃及家令忠、太子仆信。开元十年三月，终於通化里，其四月，卜宅於少陵原。哀子衔恤，号仰诉，怨报德而未待，托思齐於永慕。皇帝悒鸾殿之内忧，怅鹤池之外惨，扬淑声而金石刻，揭高行而天地感：国史司文，命为郑志。
    若夫清明下济，岳渎上，祥会德门，庆育邦媛，神授孝理之性，天启聪达之心。加以润泽《诗》、《书》，游玩图传，伯宗好直，预戒将亡；重耳羁游，先称必霸。岂直汉庭章奏，假借仲长之才；周官礼仪，咨禀宣文之学？昌言嘉论，有如此者。螓首蛴领，修眉横波，既工笑，易为容止，肃恭而不，舒和而不倨。商周革命，遇屯有怡怿之颜；桑霍儆，子，在贵无竭之色：端容一貌，有如此者。纟延祭服，阙翟朝衣，纂组入神，翦制惊国；雕胡之饭，露葵之羹，五齐六清，三七醢：咸一见而洞理，或不习而知和，女工中馈，有如此者。惠妃载诞皇子，在者四人，骊泉多龙，丹穴皆凤。克岐克嶷，预见元凯之才；实覃实︳，早闻霄烛之艳：亦关阴德之潜袭，胎教之密传乎！又名子以义，成家以礼，忠者以令德为忠，信者以不欺为信。传云“去食存信，信而有徵”；经云“移孝为忠，孝则不匮。”周宗咸覆，纪季旬存，至德深图，有如此者。壁司徒之妻，邑其合礼；南城侯之妇，封其旧功。况夫徽四德，四德咸举；经纶二义，二义克从。匿武收继赵之勋，产姚承配夏之庆，吹凯风於椒掖，外王母於梧宫。盛德大业，穷光极宠，启国西郑，不变宜乎！
    十数年闲，二子荣立，每至四时令节，六参嘉会，鱼轩照门，黾艾交室，为寿则珠贝山积，侑币则锦绮霞飞。白玉满堂，聚姻亲而同有；黄金作穴，散邻里而无馀：君子钦其市义，圣人嘉其宝俭。故寝疾则饮食天厨。汤药御府，匪日伊夕，上宫络绎於闺庭；送终则威仪倾都，车骑а目，自宫徂野，中使相望於道路：哀荣之盛，书记闻。猗欤！所谓小君之遗美，圣善之高烈者也。如使後代考南史，议西陵，披简牍而叹息，临山原而茫昧，旌贲之道，不其阙而？然则外孙之碑，武担之石，非明淑之垄，其何设焉？辞成进御，帝称曰善，顾谓尚札，我其书之。於是洒翰黄缣，镂字青琬，云横波蹙，神变艳烂於山门；鹤倚鸾翔，生气宛延於松路。礼尊事绝，恩荣迹远，斯又元德动天，幽诚回日之奇致也。谁昔未睹，名言莫逮。系曰：
    代有母德，厥氏杨兮。祖考为士，父为王兮。圣后中叶，总万方兮。天命未改，复归唐兮。贤淑启佑，继绝亡兮。宗周虽灭，神女昌兮。建号西郑，荣旧乡兮。鱼轩翟，盛龙光兮。二子双飞，华绶章兮。出入轮奂，庭к煌兮。去此昭昭，即茫茫兮。何处诏葬，少陵阜兮。贵妃慈亲，侯王舅兮。寒暑流易，山川久兮。古坟坡ヌ，老树朽兮。寿宫灵寝，百代守兮。颂石光华，千载後兮。
    ○息阝国长公主神道碑铭
    臣闻尧有娥英，承九族之敦序；舜有霄烛，动百里之光耀。大圣之後，天必纵之；积善之家，神所庆矣。岂惟上帝之女，□汉为灵；平王之孙，肃雍其德：连华前志，代有其人。皇唐息阝国长公主者，睿宗之第七女也，母曰崔贵妃。构累圣而成门，合济美而为室，蕴乾坤之纯粹，演日月之清明。神媛诞灵，常言所绝，免怀之岁，天夺圣善，不食三日，哀比成人，文母流胎教之慈，曾子得生知之孝：由是宫闱延瞩，邦国远闻。及乎玉笄耀首，油在驭，锡之美地，邑以荆山，求之令族，嫔於薛氏。尔其居玩图史，动修法度，服在汗濯，恭俭之教兴；鼓其琴瑟，敬让之风被。其行己也，安亲惠下之谓仁，敬宗合好之谓义，降贵接卑之谓礼，恕情周物之谓智：推心而行，罔不该备。其理家也，视膳饔饣束之均和，主馈醴酏之品齐，丝竹七音之徽靡，纂组九华之缛丽：经目所涉，罔不精诣。每至三元上贺，五日中参，进对详华，折旋舒婉，故以式瞻贵里，仪范通门，如千花之惠风，百卉之涵膏露。窈窕之宜克举，繁衍之福大来：有男子四，女子五，瑶碧生阶，芝兰满室者也。习礼明诗，日渐庭闱之训；银章艾绶，地连恩泽之侯。自先朝彻之辰，迄公主成笄之日，外除过制，内疚馀哀，手写金字梵经三部，躬绣彩丝佛像二铺。贝叶真偈，现心相於银钩；莲花妙容，呈意生於玉指：孝思惟则，道远乎哉！
    开元继明，推恩由已，进封息阝国长公主，食邑一千四百户。田赋广而弥俭，礼秩尊而益恭。其後君子晨歌，夫人昼哭，未亡为称，生意尽矣。抚视遗孤，将守柏舟之誓；志祈剃落，永从柰苑之游。朝制断恩，改降郑氏，陵可移，隋和之德不昧；寒暑有迁，松竹之性如一。均养七子，庥荫二宗，汾阴之室忘亡，荥阳之党相庆。既而善福虚应，寝疾弥留，尽国医之技，远方毕至；供御府之药，中使相望：命之必至，不可支也。堂邑山林，忽焉瘁色；平阳歌舞，适足愁人。开元十三年二月庚午，薨於河南县之修业里，春秋三十有七。震悼紫庭，哀伤朱邸，倾家若坠，举国同悲。有诏光禄卿孟温礼监护丧葬，京兆尹冯延休副焉。窀穸之礼，一如凉国长公主故事。汐月，恩旨陪葬於桥陵，不不从，古之道也。皇上念同气之致美，感阅川之永谢，恨棣华之半缺，悲瑶草之先化，命国史，昭铭懿迹，降恩礼於云露，写哀词於金石。水非湘渚，起帝子之祠；山是洛阳即封天妹之冢。铭曰：
    帝系白□，仟源紫气。涨家成国，承天作贵。赫赫圣祖，曰文曰武。皇皇睿宗，一变万邦。挺生淑媛，慈和孝恭。清卢如神，娥眉无双。邸第立官，汤沐建封。年及笄总，礼施环。鸣凤献祥，乘龙择对。帝唐降女，天乙归妹。珠玉过庭，苹蘩正内。蛟门早阒，龙湖忽上。无地何载？无天何仰？金殿书经，华丝绣像。欲报之德，昊天罔极。孰是言归？良人永违。银炉烟断，罗幕霜飞。恳愿毁形，托身坏衣。不谅人只，改嫔他士。禀命曰从，从人曰顺。息妫绳楚，怀嬴霸晋。反经合权，与道同韵。燠休二室，均欢等润。四海谧清，九族和平。万物向荣，众雏未成。心恋盛明，形随落英。祖载鼎城，归窆咸京。挽歌攵声，卤簿凶行。哀哀圣情，恻恻同生。桥山片石，千秋令名。
    ○河西节度副大使鄯州都督安公神道碑铭（并序）
    公讳忠敬，字某，武威人也。轩辕帝孙，降居弱水，安息王子，以国为姓。世高之违汉季，自河南而适辽东；高阳之受魏封，由阴山而宅凉土。高阳王同生尚书左仆射河涧公原晤真，河涧生建节将军西平公缬从正，西平生龙骧将军黄门侍郎广宗侯薛晤徵：累叶勋华，载於魏史。高祖何藏器，广宗之子也，周开府仪同三司宁远将军肃州刺史张掖郡公。曾祖罗方大，隋开府仪同三司，皇朝赠石州刺史贵乡公。祖兴贵，右武候大将军凉州刺史，徙封荣、凉、归三国公。考文生不仕。凉公皇运经纶，首平李轨，大举河湟之地，远通城郭之国，宠锡蕃庶，冠绝等夷。水出渥洼之神，文马者二千乘；山得崆峒之武，朱轮者四十人。
    公育荣盛之门，郁豪爽之气，孝友天至，清华玉立。幼聚童儿，必为军阵之戏；长交英俊，唯谈韬略之书。始以良家子仆射韦公待价引於帐下，安息军建奇绩，解褐授游击将军临洮府右果毅。复以善部统，御史大夫唐公休处之前锋，洪源立异效。迁右威卫翊府右郎将兼新泉军使，进本卫中郎将赤水军副使兼赤水、新泉两军监牧使，改会州刺史营田使，换松州都督防御使，迁左司御率兼河西节度副大使临洮军使，转鄯州都督，数乡故。其在军州，倾心下士，视人如子，无约而亲附，不言而条理。其在农牧。大田多稼，如茨如梁，思马斯才，有有皇。输力四朝，历官三纪，名参禁卫，身任疆场。以静总繁，以逸待寇，我无亡镞之费，敌有不战之屈；兹所谓一方之城者也。享年六十有六，开元十四年十一月二十八日，寝疾终於位，知与不知，莫不陨涕。十五年某月，葬於乌城之南志公乡，先茔也。公宽以御众，卑以自牧，直而无讦，廉而无刿，朋友不闻臧否之言，家人不见喜愠之色。加以心净三业，躬勤八戒，推是而行，何往不济？初甘州有舍利沙多禅师，道场之四果也，尝云：“檀越德充於内，神护於外，虽冒锋镝，永无害也。”及百战之後。启手归全，西州士人，闻之激厉。有子仲璋、如璋、季璋、金璋、重璋，庭袭芝兰，丧过栾棘，敬奉窀穸，备礼仪於文武；撰述家风，刻功名於金石。词曰：
    玉关气爽，金波秋澈。凉野萧条，寒山积雪。授灵产义，精劲才杰。孝固纯深，忠维刚烈。负羽从军，奋飞青□。麾幢按部，惠流时雨。总军挟郡，入文出武。三十年间，式遏戎虏。疆场务静，非公莫镇。金鼓气雄，非公莫震。神山与铗，龙池取骏。霹雳陷营，冲风入阵。勇将知时，仁兵善持。反耕罢战，王者之师。牧马如云，屯庾如坻。西军方壮，东首长辞。振古同嗟，没而不死。所谓明德，永传神理。钟鼎题门，珠玉名子。信言丰石，令问不已。
    ○赠广州大都督冯府君神碑铭
    夫积德垂裕之谓仁，追远扬名之谓孝，仁则庆锺厥後，孝则荣及其亲：尝三复於斯言，今於冯府君见之矣。府君讳君衡，其先长乐人也。释赵归秦，本家上党；分燕徙越，又据高良。自远祖荣、怀化侯业，以至於大父赠荆州都督盎、先考高州使君智，咸以勋绩，建本郡，甲兵雄於一方，政化沓於千里。君蕴含宏光大之德，守冲默安贞之志，秉难进易退之操，诣希声若讷之道。为而不有，故物誉难得而称；静以居常，故世荣无由而及。以圣历之岁，终於本城，子幼家艰，丧礼盖阙。夫人麦氏，备母师之六行，履先姑之四德，处顺思柔，以成妇道。及卫亡共伯，而鲁重敬姜，誓以舟之诗，遵其[
E55]门之礼。
    季子今冠军大将军右监门卫大将军上柱国渤海郡开国公力士，始自龆龀，来仪上京，既违徙宅之欢，爰从倍年之训。感三州之深义，易百代之因生，舍冯亭之本枝，从高之令族。千秋仕汉，遂去田宗；随会在秦，别为刘氏。遇风□之感会，承日月之光辉，茅土答其勋庸，貂宠其忠信。太夫人窬越岭峤。就养高堂，孝子展白华之勤，慈母欣彩衣之贵精诚所感，振古难俦。噫欤！资孝为忠，隐心後动，引桑、霍之深诫，慕金、张之周密。敬以卫主，爱以安亲，而善不彰、官不遂者，未之有也。由斯言之，则哀乐存乎心，不以至音改；祸福惟所召，不以偏覆及。《诗》云：“鲁侯燕喜，令妻寿母。”明神劳善人而寿其母也。夫人以开元十七年，享年八十有七，五月十二日，寿终於京兆之来庭里舍。天子悼先贤之晦德，嘉侍臣之克孝，思衤遂之未崇，怆窀穸之将及，於是诏赠先府君潘州刺史，备礼饰终，招魂合葬。是岁也。大享宗庙，遍谒园陵，锡类之恩，施於卿士。重赠府君使持节都督广、韶、循康等一十六州诸军事广州大都督，夫人受邑旧邦，启号南海，从夫加赠，改封越国夫人。哀荣备於始终，宠光洽於中外，为子之道，何以加焉？於是与兄左卫中候元、左领军卫郎将元等，惟旧业之难名，感新恩之荐及，思建碑表，以永芬芳。夫毓至德以庇後嗣，仁之厚者也；扬令名以崇祖考，孝之大者也。为五常之先，孝实百行之首，贯经教而莫比，标人伦而独出：宜其镂美金石，式旌坟遂，无忘清徽，昭示来叶。何必会稽江上，独有纪孝之碑；安陵庙前，空传尚德之颂？其词曰：
    明珠紫贝，产於南国，代所珍兮。允矣君子，不耀其德，克全真兮。庆流我後，高骧迥翥，中贵臣兮。朱︶象服，宠及泉路，荣其亲兮。孝道不陨，勒铭表墓，留芳尘兮。
    ○后土神词碑铭
    至哉坤元！万物资生。王者母事，德合天明。义有大报，用协永贞。茫茫九土，思索其精。因天事天，因地事地。彼汾之曲，高隹杰异。景象遗光，坛场旧位。寂寥千祀，精灵永。诬神不祥，复古维祺。潍无者，秩而祭之。矧曰后土，昔载明祠。何必因阴，为我师。意多汉武，迹在横汾。风流可接，箫鼓如闻。寿宫创制，神鼎勒勋。古往今来，岂无斯文？
    ○西岳太华山碑铭
    太华，柱天直上。青崖白，仰见灵掌。雄峰峻削，菡萏森爽。是曰灵岳，众山之长。白帝西下，黄河北来。阴阳孕育，精气徘徊。偶圣呈瑞，逢昏降灾。玉池神挹，石室仙开。海绝瀛洲，天遥元圃。伟哉此镇，峥嵘中土。鬼神乍游，风□忽聚。高标赫日，半壁飞雨。自古王者，巡方必至。龙驾帝服，封天禅地。南面会神，西后在位。待予治国安人，然後徐思其事。
    ●卷二百三十一
    ☆张说（十一）
    ○唐玉泉寺大通禅师碑铭（并序）
    撰夫总四大者，成乎身矣；立万始者，主乎心矣。身是虚哉，即身见空，始同妙用；心非实也，观心若幻，等真如：名数入焉妙本乖，言说出焉真宗隐。故如来有意传要道，力持至德，万劫而遥付法印，一念而顿受佛身：谁其宏之？实大通禅师其人也。
    禅师尊称大通，讳神秀，本姓李，陈留尉氏人也。心洞九漏，悬解先觉，身长八尺，秀眉大耳，应王伯之象，合圣贤之度。少为诸生，游问江表，老、庄元旨，《书》、《易》大义，三乘经论，四分律仪，说通训诂，音参吴晋，烂乎如袭孔翠，玲然如振金玉。既而独鉴潜发，多闻旁施，逮知天命之年，自拔人间之世。企闻斩州有忍禅师，禅门之法胤也，自菩提达磨听琶东来，以法传惠可，惠可传僧璨，僧璨传道信，道信传宏忍：继明重迹，相承五光。不远遐阻，翻飞谒诣，虚受与沃心悬会，高悟与真乘同彻。尽捐妄识，湛见本心，住寂灭境，行无是处。有师而成，即燃灯佛所；无依而说，是空王法门。服勤六年，不舍昼夜，大师叹曰：“东山之法，尽在秀矣。”命之洗足，引之并坐，於是涕辞而去，退藏於密。仪凤中，始隶玉泉，名在僧录，寺东七里，地坦山雄，目之曰：“此正楞伽孤峰，度门兰若，荫松藉草，吾将老焉。”云从龙，风从虎，大道出，贤人睹。岐阳之地，就者成都；华阴之山，学来如市：未云多也。後进得以拂三有，超四禅，堂七十，味道三千：不是过也。尔其开法大略，则慧念以息想，极力以摄心，其入也品均凡圣，其到也行无前後。趣定之前，万缘尽闭；发慧之後，一切皆如。持奉楞伽，近为心要，过此以往，未之或知。
    久视年中，禅师春秋高矣，诏请而来，趺坐觐君，肩舆上殿，屈万乘而稽首，洒九重而宴居。传圣道者不北面，有盛德者无臣礼，遂推为两京法主，三帝国师，仰佛日之再中，庆优昙之一现。混处都邑，婉其秘旨，每帝王分座，后妃临席，鹭四匝，龙象三绕。时炽炭待矿，故对默而心降；时诊饥投味，故告约而义领：一雨溥г於众缘，万籁各吹於本分，非夫安住无畏，应变无方者，孰能焉尔乎？圣敬日崇，朝恩代积，当阳和会之所，置寺曰度门；尉氏先人之宅，置寺曰报恩。轼闾名乡，表德非拟局厌喧辇，长怀虚壑，累乞还山，既听中驻。久矣衰惫，无他患苦，魄散神全，形遗力谢。神龙二年二月二十八日夜中，顾命趺坐，泊如化灭。禅师武德八年乙酉受具於天宫，至是年丙午复终於此寺，盖僧腊八十矣。生於隋末，百有馀岁，未尝自言，故人莫审其数也。
    三界火心，四部冰背，榱崩梁坏，雷动雨泣，凡诸宝身，生是金口，故其丧也，如执亲焉。诏使吊哀，侯王归，三月二日，册谥大通，展饰终之义，礼也。时厥五日，假安阙塞，缓及期，怀也。宸驾临诀至午桥，王公悲送至伊水，羽仪陈设至山龛。仲秋既望，还诏下，帝诺先许，冥遂宿心。太常卿鼓吹导引，城门郎护监丧葬。是日，天子出龙门泫金衬，登高停跸，目尽回舆。自伊及江，扶道哀候，幡花百辇，香云千里。维十月哉生魄明，即旧居後冈定神起塔，国钱严饰，赐逾百万。巨钟是先帝所铸，群经是後皇所锡，金榜御题，华幡内造，塔寺尊重，远称标绝。初禅师形解东洛，相见南荆，白雾积晦於禅山，素莲寄生於坐树，则双林变色，泗水逆流：至人违代，同符异感。百日卒哭也，在龙华寺设大会，八千人度二七人；二祥练缟也，咸就西胆道场，数如前会。万回菩萨乞施後宫，宝衣盈箱，珍价敌国，亲举宠侑供巡香。其广福博因，存没如此，日月逾迈，荣落相推。於戏！法子永恋宗极，痛慈舟之遽失，恨涌塔之迟开，石城之叹也不孤，庐山之碑焉可作。窃比夫子贡之论夫子也，生於天地，不知天地之高厚；饮於江海，不知江海之广深：强名无迹，以慰其心。铭曰：
    额珠内隐，匪指莫效。心镜外尘，匪磨莫照。海藏安静，风识牵乐。不入度门，孰探元要？倬哉禅伯，独立天下。功收密诣，解却名假。诣无所得，解亦都舍。月影空如，现於悟者。无量善众，为父为师。露清热恼，光射昏疑。冀将住世，万寿无期。柰何过巢，一朝去之。嗟我们人，忧心断续。进忆瞻仰，退思付嘱。尽不离定，空非灭觉。念兹在兹，敢告无学。
    ○和丽妃神道碑铭奉敕撰
    旧史云：轩辕帝宫，次星具黄龙之体；郊媒神祀，次妃成元鸟之命：非圣也莫能法天，非天也莫能感圣。则有相乎坤而母乎震，齐乎古而合乎天，迹虽秘绝，犹可测而言焉。丽妃赵氏，天水人也。丽者以华美为贵，妃者以配合为尊。《易》云“日月丽天”，传称“星辰合度”，丽加妃号，自我为初。原夫八骏勤周，肇有封姓；三军霸晋，蕃卿族：设宝符而开国，曳珠履而成家。果验成宣之後，不乏文忠之庆，尧门昭殿，何代无人？暨乎紫气上通，瑶台独立，楚宫选美，纳良袂於神云；汉掖求才，进团扇於明月。故坐而论教，则比位三司；动而具瞻，则仪刑六列者矣。先将军以恩泽授职，太夫人以有礼封郑。流车跃马，岂无甲观之亲？湫宅闲门，不有椒房之势？探风揆化，忧国如家，故圣人有以尚其德也。躬亲茧馆，义形态槛，退席以爱礼，つ木以广恩，望古难臻之地，必为常践之域，故圣人有以嘉其志也。悬象告，经时寝疾，在蒙被之辰，答还辇之问：生可捐於浮假，心独系於元真。神往土清，愿承恩而入道；形归下上，期去礼而薄葬。慈颜同气，奚敢为言？皇上闵而许之，咨嗟不已。开元十四年，春秋三十有四，七月十四日，薨於春华殿。殡於龙兴观之精屋，示以出家，从道例也。命河南尹监护，河南令副焉，丧葬务约，成遗语也，二十六日，窆於故都之後邙山之阳。孺慕承华，凄凉薄室，列薤歌於东路，回容卫於北山，寿堂一闭兮凡圣等，人代同悲兮修短。月帔云衣，衤遂以神仙之服；上方陶簋。旋於造化之初。此皆圣主之曲成，贤妃之本志，何必云阳山下，别起通灵之台；未央宫中，虚立致神之帐？若夫易名之典，考行是存，帝谥曰“和”，礼之贵也。气之和者生万物，声之和者孕八音，魂而有知，感圣恩乎！有诏史臣，恭铭内职，事出彤管，辞无华饰，写乐池之永伤，寄瑶山之罔极。铭曰：
    帝妃佐后，实掌阴教。八月选才，千金聘貌。祀献丝茧，诗修汗濯。妇政可尊，嫔风胥效。皎皎汉女，为皇降灵。娥娥邦媛，顺道之经。结以印绶，华光後庭。带之弓蜀，朗润前星。追述潜运，夙承嘉奖。谦苦中京，崎岖上党。金镜开目，明珠耀掌。心方乐於时泰，魂奄悲於化往。紫云衣兮霓裳，送美人兮北邙。白壤宫兮青松苑，去君恩兮日远。秋风急兮霜天，草木黄兮野田。灭香容於空椁，留画像於甘泉。春秋以丽和之二字，独褒美於千年。
    ○昭容上官氏碑铭
    天降时雨，山川出云。生灵媛，祚我圣君。精微其道，焕炳其文。三光错行，昭容纲纪。百揆繁会，昭容条理。外图邦政，内谂天子。忧在进贤，思求多士。忠孝心感，天焉报之？吉凶有数，邱焉祷之？如彼九日，羿焉暴之？如彼三良，秦焉悼之？汉宫选才，班氏其特。楚史书霸，樊妹之力。穆齐公，叙其明德。嗟尔彤管，是鉴是则。
    ○故太子少传苏公碑铭
    斤斤苏公，体正含道。禀灵淳粹，为唐元老。忠以卫主，孝以立身。文以经国，惠以安人。司牧九郡，九郡爰静。平章百工，百工爰整。千载典宪，三朝纲领。上纂先人，五代相国。下垂馀庆，七子令德。帝谓庭硕，伊公是似。接侍玉墀，序拜金。联华叠润，佐我天子。於戏彼苍！国□亡。地颓五岳，天拆三光。备礼诏葬，群官会丧。掌史司德，刊铭路傍。
    ○故吏部侍郎元公碑铭
    英英白□，瑞彼君辂。佻佻公子，嘉我王度。魏后遗德，作华天朝。灵气应变，直心逍遥。麟阁书仙，凤池墨妙。太常国礼，少宰邦教。公之处之，有伦有要。玉折其贞，金断其清。没而不朽，仁乎令名。
    ○王府长史阴府君碑铭
    贤哉阴侯，孝友仁信。符彩外发，清真内镇。史门文宗，国子儒胤。克家踵武，金声玉振。结筮仕，利用劝心。雉驯风化，鹿赋文章。函丈礼乐，雷门纪纲。微言教胄，直道匡王。年惟大耋，克茂精爽。疾不弥留，怡然长往。世比过隙，生犹绝响。契均范张，会阻天壤。通家自昔，永怀厥初。昏姻之故，言就我居。富同鼎食，穷共园蔬。动心规戒，言成著书。夺我良友，天其丧余。南望龙门，东都九原。万籁酸骨，千霜断魂。琴瑟都尽，埙篪半存。葬收子婿，碑传外孙。人生到此，天道何言？
    ○唐故处士河南元公碣铭
    嗟我处士，焕炳其文。精微天象，与道为邻。颓乎万化，于三十春。在昔薄葬，时服幅巾。厥孤克孝，永怀迁神。君其心之，无违返真。建丰碣，追扬茂尘。王门公路，岂微朱轮？天才海学，于何窭贫？心焉有主，孰知我艰？烈烈皇考，求仁得仁。哀哀王母，斯恩斯勤。李虔报养，五褒感亲。退居更命，丧礼终身。忠为令德，孝实至纯。一门二善，千载不泯。
    ○周故通道馆学士张府君墓志铭
    君讳弋，字嵩之，范阳方城人也。其先张仲，以孝友佐周。子孙丑周，仕晋相韩，至留侯报韩仇秦，兴刘灭项，为汉世家。九代及于汉乱，居燕四叶，为晋司空，混一天下。司空生，避胡过江，六世至太常，而复寓於河东之族人。君即太常卿隆之曾孙，徵君子犯之孙，河东从事俊之子。性倜傥，尚气节，能引弓六钧，命中百步，车服出入拟於封君，州里颇患之。君励操强学。不出门者十馀年，探道睹奥，郁为渊薮，周武帝闻之，徵为通道馆学士。既入隋而面其国，高尚厥志，终於山庐，尝言：“夷齐清者非达，伯鸾旷者非中，优哉游哉，吾不与也。”夫人某氏，少而嫠居，长而丧子，流离世故，穷尽艰危，提携女姓，托身禅宇，实有高行之烈，隐居之风。未遑归葬，有志不就，遗恨终天。降及曾孙，追申怀礼，景龙三年岁次己酉十月十六日，克葬曾王父、曾王母於河东之普救原，成先志也。铭曰：
    皇矣烈祖，才雄气武。不值汉高，空思万户。一旦折节，十年学古。高步华光，飞缨书府。昔有周处，斩蛟契虎。易暴以儒，异代同矩。周命既没，鼎迁于隋。仕於二姓，君子不为。昭昭盛德，百代之规。
    ○唐处士张府君墓志铭
    府君讳恪，其先晋人。晋有张老，韩有开地，汉有留侯。侯八代孙皓为司空，司空子宇为北平太守，遭汉乱离，家於范阳。至元孙华，复为晋司空。遇难子孙南渡，其处者或寓於蒲坂，周齐间有归者，因从焉。君晋司空十一代孙也。曾祖徵君讳子犯，祖河东郡从事讳俊，父通道馆学士讳弋：德音遗范，详诸家牒。君孤绍单门，傍无兄弟，苗而不秀，未仕而卒，道未融於邦国，位未扬於王庭。故老之口浸远，好事之书又阙，是後生不得预闻焉。哀哉！嗣子晋州洪洞丞骘，襁褓麻，育於舅氏。夫人陇西董氏，常州长史雄之女也。早年守义，唯鞠一子，严而有检，勤而善训，成先人之丕烈，贻後嗣之积善：微太夫人德，则张氏几将坠焉。开耀元年十二月二十七日，终於城县世妇冯氏之别业，春秋七十有二。先君之违世也，太夫人在堂。大门在殡，日月逾迈，有志未从，是诸孙疾焉，若履渊。以景龙三年岁次己酉冬十月二十六日，克葬王父王母於蒲坂东司空之村，成先志也。铭曰：
    绵绵王父，续我灵基。幼而植德，人莫知之。烈烈王母，克明克类。教我鬻子，光我族嗣。中条之北，大河之东。邱陵桑梓，郁郁崇崇。千年启室，百岁来同。永惟先志，钦成厥终。
    ○赠郎将葛君墓志铭
    公讳威德，字某，曰葛氏，本梁国宁陵人也，因迁徙，今居京兆泾阳县。父宝，未仕早世。公室无陶、白之资，朝无金、张之援不承过庭之训，不渐鼓箧之术，而能奋飞乔木，独拔深济，富忠孝而由已，善射驭而闻天。早以武艺，妙选供奉，每扈游别馆，侍跸禁林，何尝不左发五，傍连双兔？岁久，拜元城府左果毅都尉，寻加上柱国。入陪内仗，思马斯才；出典外军，握兵之要：所谓白特达，青□自致者也。其用未展，其生有涯，神功二年某月日，终於东都私第，殡於北邙山之原。夫人太原郡太夫人郭氏，从夫有礼，以子而贵，开元八年十一月，薨於京兆之修真里。有子福顺，克家用孝，开国惟忠，泣风树之不追，痛荣禄之不逮。哀戚之情上感，饰终之泽下流，窀穸有期，祖奠将设。有诏赠右骁卫郎将，开元九年二月七日，合葬於长安县龙首乡，礼也。郁郁宰树，苍苍墓田，佳城之见日，秘铭石於重泉。词曰：
    都尉武达，夫人礼封。令德高行，誉偶名双。自古迄今，仁贤同尽。惟传忠孝，馀庆不泯。
    ○恒州长史张府君墓志铭
    君讳承休，字某，吴郡吴人也。留侯兴汉，播美西京，长沙徙吴，蔽蔓东土。曾祖冲，在陈为文帝师，入隋为汉王学士；祖後胤，授经太宗，尊之以祭酒，既封新野，又赠以宗伯；考少师，位不充量，止於朱阳宰：班固称“世名忠孝”，魏武谓“积善之家”，昌门一系，晖我诸族。君受天戬传家业艺，希言敦行，去华崇实。非法不由，非礼不动，精於理物，敏於政事。初以南郊斋郎补衮州兵曹，丁太夫人忧，庐凝淆年，加人一等。再任始州司仓，应八科举，改郑州录事参军。又举贤良方正，迁扬州司录参军，移苏州常熟令。历政皆有能名，加朝散大夫。入为司农丞，实掌钱，奸僦息望。使覆囚岭南，是司狱讼，听折惟允。授济源令，风行畿甸，河润洛师。加朝议大夫上柱国，拜隆州司马，转恒州长史，简而有孚，权而中道。婴风恙去职，就翳还京，春秋六十有二，终於颁政里。夫人成纪郡君天水秦氏，庐陵郡公行师之孙，嗣公游福之女。敬事君子，诫训诸孤，当代之孟母也。年六十二，终於许州。开元九年十月某日，合葬於武功之礼让原，礼也。夫道大难合，仕屯而不进；德高有後，身没而福流。君同生八人，半服银艾；祚胤五子，率为璋，比迹於敦煌六龙，南郑千室，德门济美，信有徵乎！惧陵或迁，勒铭沈石。铭曰：
    思文留侯，时惟皇祖。长沙南守，分东土。家有道书，门传相府。嵬峨重世，通经二主。诞灵上哲，克广斯文。造次仁义，优游与坟。孝乎事亲，忠乎事君。猗那叔父，亦足有云。
    ○岐州刺史平原男陆君墓志铭
    开元十三年十一月六日，故岐州刺史平原男陆公卒於京师；十四年冬十一月，葬於邺西之先茔。公讳伯玉，字某，河南人，识真之士也。夫誉其克家，光乎观国，笃慈惠以宰邑，宏雅量以执宪，擅华妙於礼闱，敷文敏於禁掖，推直方以独坐，率易简以专城，所居而美风振，所莅而德声溢：非德充於内。而美形乎外者，焉若是夫！孝尽爱敬之衷，悌包友顺之节，仁协返身之恕，义适成物之和：四者礼之善物欤？吾友尝从事於斯矣。然而举礼之纲，持心之柄，静则乐先王之道，动则济贤人之业。位不盈量，年无登寿，之才也，之命也，复焉可得而言哉？铭曰：
    陆侯泉妙，体旷心古。龙章炳文，麟角藏武。橐冲用，诗书义府。移孝则忠，安亲合主。建侯社，牧王畿。有严有翼，有长有威。汲南谢病，秦和不医。乞言未老，启手全归。石鼓东临，铜台西望。别业宛在，旧茔增创。弱子攀车，孀妻送葬。风景飘忽，山川惆怅。令德可传，浮生匪重。神去一息，形遗万种。露往草陈，霜来树拱。（阙二字）仁兮（阙）义长芜没於邱陇。
    ○元州司户上柱国吕君墓志铭
    公讳虔，字某，其先东平人也。尧之太岳，始封吕侯；周之太师，实表齐国。河西则霸王继代，关东则丞相联华，近徙河间，是称右族。大父ど，隋幽州都督府长史；考师沧州青池令：并振羽仪，驰声郡邑。公孝悌天至，福禄混成，千里闻骐骥之才，五都重琅之价。壮士行去，树勋於塞垣。君子居之，何陋於蕃郡？以上柱国为元州司户参军。积善袭於家风，馀庆流於身後，享年若干而卒。夫人河清县太君傅氏，四德爰备，六行聿修，始则宾於冀妻，终则训成孟母，春秋若而终。开元十四年某月，合葬於州城西南里之平原，礼也。我有令子，职司马於小山；我有淑孙，偶乘龙於大树。荣哀之事，於兹毕矣。铭曰：
</div>
    <div class="pagination">
<a href="全唐文_page145.html">上一页</a><span>...</span><a href="全唐文_page141.html">141</a><a href="全唐文_page142.html">142</a><a href="全唐文_page143.html">143</a><a href="全唐文_page144.html">144</a><a href="全唐文_page145.html">145</a><span class="current-page">146</span><a href="全唐文_page147.html">147</a><a href="全唐文_page148.html">148</a><a href="全唐文_page149.html">149</a><a href="全唐文_page150.html">150</a><a href="全唐文_page151.html">151</a><span>...</span><a href="全唐文_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
