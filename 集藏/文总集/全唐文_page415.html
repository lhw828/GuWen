<!DOCTYPE html>
<html>
<head>
    <meta charset="UTF-8">
    <title>全唐文 - 第 415 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 415 页/共 603 页</h1>
    <div class="content">    ○论丧葬逾制疏
    应百姓厚葬，及於道途盛陈祭奠，兼设音乐等。闾里编，罕知教义，生无孝养可纪，没以厚葬相矜，器仗僭差，祭奠奢靡，仍以音乐，荣其送终，或结社相资，或息利自办，生产储蓄，为之皆空，习以为常，不敢自废，人户贫破，抑此之由。今百姓等丧葬祭奠，并请不许以金银锦绣为饰。其陈设乐音者，及葬物稍涉僭越者，并勒毁除。结社之类，任充死亡丧服粮食等用使，如有人犯者，并准法律科罪。其官吏已上不能纠察，请加惩责，仍请委出使郎官、御史察访。台司伏请令文及故实不载者令更条检校官。令文不载令请检校官一品，二品请同五品，五品已下并请同九品。如有曾任正官。依本官品第仪则；其准敕试官亦仝九品仪；如升朝官者，请据本官品第升降（阙）例。凡丧皆有品第，恐或无知之人，妄称官秩，自今以後，除升朝官、见任官亡殁外，馀官去事前五日，须除将告语或敕牒於本巡使呈过，判押文状，行人方可供应。佐命殊功，当朝立功，名传遐迩，特敕优旨，准会典例，本品数十分加三分，不得别为华饰。右具本朝旧本例如前。今後令两巡使祗据官秩品级与判状，其馀一物已上，不得增加。兼勒驱使官与金吾司并门司同力辖钤，如有大段逾越，即请据罪科断行人，兼不得追领，丧葬之家别有勘责，奏敕。如过制度不许尺寸事数，其假赁行人徒二年，丧葬之家即不问罪，仍付所司。
    ○论公主上表状
    右，臣等伏见公主上表称妾李者。伏以臣妾之义，取其贱称，家人之称，即宜区别，因循旧章，恐未为得。臣等商量，今日以後，公主上表，从大长公主以下，并望令称某邑公主第几女上表，仍不令称妾。所冀臣子之道，因此正名。郡主、县主，亦望准此。未审可否？
    ○李思忠请进军於保太栅屯集状
    右，伏以今年八月制置，待诸道进军，移营逼可汗衙帐，即李思忠领衍蕃骑深入，覆其巢穴。续缘刘沔、张仲武确称，冬寒进军未得，请待正初。今已及期，望诏刘沔、张仲武一时进军，以壮思忠兵马。恐不（阙）令往中受降城，令在保太栅屯集，稍为稳便。望付翰林赐思忠、遂奉诏处分。其刘沔、张仲武诏意，谨同封进。
    ○论译语人状
    右，缘石佛庆等皆是回鹘种类，必与本国有情，纥扌乞斯专使到京後，恐语有不便於回鹘者，不为翻译，兼潜将言语辄报在京回鹘。望赐刘沔、忠顺诏，各择解译蕃语人不是与回鹘亲族者，令乘递赴京。冀得互相参验，免有欺蔽。未审可否？
    ○请更发兵山外邀截回鹘状
    右，缘回鹘即已讨除，须令殄灭，今可汗穷蹙，正可枭擒，万一透入黑车子部落，必恐延引岁月，劳师费财。望速诏忠顺，令进军於山外黑车子去路邀截。恐振武军马数少，其李思忠下沙陀五百骑、易定军马一千骑，便令何清朝押领同去。如至阴山，北蕃知回鹘犹在旧处，便令从北进军取背，则前後受敌，必无所逃。未审可否？
    ○殄灭回鹘事宜状
    右，臣等商量，回鹘衰残，取之在速，一切须令三月已前事了。陛下若欲早见功效，须激劝人必。自古用兵，皆悬赏格，以此誓众，人必轻生。今因景度等往幽州、太原、振武，望三道各赐敕书：如兵马使已下大将取得可汗，便授金吾小将军及大郡刺史，赏钱一万贯；如取得宰相，便授兼御史大夫，赏钱五千贯；若是小将军、长行取得，白身授兼御史中丞，赏并准此。今可汗与宰相只有四人，直依此酬赏，只用二万五千贯文，比一月供军所费五分之一。如此即得义知劝，黠虏无逃。伏望出自宸衷，早赐明敕处分。未审可否？
    ○讨袭回鹘事宜状
    右，臣等伏见李靖再破颉利可汗，方始擒得。望付翰林寻《李靖传》，诏示刘沔，晓谕云：“比者未取却公主，与回鹘接战，朝廷力稍不及，舍之即易；今既取却公主，又与回鹘接战，即须剪除令尽，不得贵生後患。”兼令拣退浑、沙陀共三千骑，枞枞排比，兼晒取三千人十日干粮及干蒸饼。闻塞上五百钱买得一头牛，亦令约人数晒取牛肉干脯，且如此排比。待景度幽州使回，令刘沔专差信实军将至景度数探问事情。如仲武便肯出兵讨袭，即须且让仲武，不得争功。如仲武不（阙）词言悠慢，未有去思，即须及塞草未青，虏马羸弱，便令蕃军掩袭，必见成功。其《李靖传》事谨奏上，伏希圣明采纳。
    ○论昭义三军请刘稹勾当军务状
    右，伏以元和中李师道自擅一方，久为桀逆。及王师压境，天网四陈，刘悟颇识转祸之机，乃有纳忠之效。朝廷奖其归命，宠遇优渥，待以信臣，委之雄镇。从谏因父殁，自总兵权，属宝历中政务因循，事归苟且，与其符节，以紊国章。然犹恭守诏条，咨诹善道，亦修觐礼，一至阙庭，骤陟台阶，实非公议。爰自近岁，颇聚甲兵，招致亡命之徒，遂成逋逃之薮，怵於邪说，自谓雄豪。及寝疾弥留，罔思臣节，又令纪纲旧校，诱动军情，树置童，再图兵柄。陛下以泽潞元宗历试旧地，有上党古（阙）风俗和平，人心忠义，艰难以後，多用儒臣，又以刘悟功著先朝，欲全其宗族，特令供奉官薛士宣谕，示以圣情。而将校继有表章，未从明命。臣等伏思刘悟以师道之逆，亲自枭夷，诚合示一军大顺之源，置子孙於无过之地，而乃继师道覆车之轨，袭怙乱之风，此而可容，孰不可忍，固须广询廷议，以尽群情。臣等商量，望令两省御史台并文官四品以上、武官三品以上，於尚书省集议奏。未审可否？
    ○李彦佐翼城驻军事宜状
    右，彦佐即至翼城，计贼中军人百姓必有归降来者，彦佐务推恩信，必尽绥怀。臣等深虑贼中潜奸人诈为降附，人数渐广，必有异谋。臣等商量，望付翰林诏示彦佐：如有百姓归降，量事优恤，各令复业；如军归降者，亦须各有优赏，便令将朝廷意旨，转相招诱，逐旋疏理处置，不得留在翼城；如军人已归降者，不许却入贼中，即望於界上别立一营令屯集，委彦佐拣干事军将别将三五百人主领，仍不与器械，并不得令在晋绛界内屯集。未审可否？
    ○请赐泽潞四面节度使状
    右，臣伏见後汉秦丰叛，光武令朱尽力攻之，至穷困，丰乃将其母子九人降，光武不舍其罪，至洛阳斩之，大司马吴汉劾奏违诏受降，失将帅之任。伏以兵未交锋，便能归顺，须存大信，犹可曲全。今刘稹告谕不悛，加兵自备，逆命之罪，天地不容。若至穷蹙归降，并不得受。臣等谨录汉朝故事如前，望付翰林录示元逵、彦佐、刘沔、茂元、宏敬及义逸、行周等，诏令准此处分。未审可否？
    ○幽州镇魏使状
    右，缘秋气已至，将议进兵。幽州须早取可汗，镇魏须速平刘稹，各要遣使谕旨，兼潜探三镇军情。今日延英面奉圣旨，欲令张贾充使，臣等续商量，张贾干济有才，甚谙军中事体，然性稍负气，不安恬，恐不如且辍李回充使。如以纲台不可暂阙，即兵部侍郎郑涯，久充戎镇判官，性甚精敏，虽无词辨，言亦分明，官重事闲，最相宜称。
    ○请赐刘沔诏状
    右，访闻刘沔颇练兵机，惟临机决策，不免迟疑。兵书云：“用兵只闻拙速，不闻巧迟。”深恐过为慎重，渐失事机。望赐刘沔诏：比缘回鹘未为扰侵，且务绥怀；今既杀戮边人，驱劫牛马，频已有诏，速令驱除。自度便宜，临机应变，不得过怀疑虑，皆待指挥。朝廷既假以使名，令为诸将节制，边境之事，皆以责成。向後或要移营进军，一切自取机便，不必皆候进止。未审可否？
    ○请赐回鹘け没斯等物诏状
    右，比者只待张贾使回，今到已数日，须早发遣。缘回鹘已入边界，未测多少，天德兵力寡少，须务怀柔。伏以自古御戎，只有二道，一是厚加抚慰，二是以力驱除，此事利害较然，前古皆有明效。汉宣帝厚抚呼韩，代享其利，边境六十年无事；汉武力制匈奴，海内疲弊，生人减半。今け没斯若不稍加恩意，令尽欢心，须至以力驱除，必恐永为边患。假使其众残破，摧伏不难，亦须先加以恩，不令疑贰。古人云：“将欲取之，必固与之。”正谓此也。臣等商量，纵不与粮食接借，其赐物不可太薄。若止於只赐特勒、宰相，实恐发遣未得，须是稍令优厚，於朝廷若无费损，可以保全。朝野群情，皆望如此，伏希圣慈，特赐察纳。
    ○请赐宏敬诏状
    右，缘令王宰自领陈许兵，直抵邢州，要诏示元逵、宏敬，谕以：“河阳、太原，皆隔山险，进军未得。缘卿等已东面进军，贼中慑惧，近日频入晋绛，焚烧村舍。地迩关辅，深要防虞，恐昭义知西道进军稍难，偷安旬月。今令王宰自领全师，直抵磁州，以分贼势。”望令付翰林约此意撰诏，未审可否？
    ○论彦佐刘沔下诸道各军状
    右，访闻诸道各军，皆自有都头，常相顾望，不肯效命。请依河朔军法，委彦佐、刘沔每三二千人为一团，如有应急使用处，便点一团令去，一切成败，责成都头。如此则人必齐心，将皆惧法，临机赴敌，不敢因循。如蒙允许，望付翰林各赐诏处分，未审可否？
    ○论陈许兵马状
    右，缘魏博讨贼迁延，颇招物议，昨令陈许兵马，直抵磁州，此是制敌深谋，攻心上策。徐乃文到京之後，方知陈许发兵，便云宏敬全军自取磁州，则是畏惧陈许，须待宏敬出军表到，方得委知。若便遣王宰罢行，亦是姑息太过。只缘河阳山险，攻守艰难，王宰顿军，虚费馈运，望密诏示王宰，但令从容排比，未要速便道途。贼中闻此军声，必合破胆。魏博若全师自出，续止陈许不迟。如蒙允许，望付翰林约此赐诏处分，未审可否？
    ○论河阳事宜状
    右，缘河阳奏事官高从真到，称十八日陈後遍山遍谷，尽是贼军，茂元兵力寡少，颇似危急。若贼势更甚，便要退守怀州，非惟损挫威声，必恐惊动东洛，皆由魏博未有陈战，陈彦佐又隔深山，所以并力南攻，不得不虑。自元和以来，贼中用众，皆取军寡弱处，即并兵用力，一处不敌後，即移向他处。计王宰排比，已有次第，倘遣全军便发，救援河阳，宰必见先锋望今日降中使赐诏令宜发先锋五千人，便赴河阳，所冀免落奸计。事机至切，不可更迟。如蒙允许，望赐茂元、王宰、行敏诏处分。
    ○第二状
    右，访闻河阳兵力已遏，弓矢皆尽，地迩东洛，实系安危，内外人情，无不忧恐。切望诏王宰，发先锋五千人後，须自领全军继进，仍望今日内发使赐诏处分。河阳所贮诸道进助军器械，并望且搬赐茂元，犹恐器械数少，兼望内赐甲一千副、弓三千张，并弦箭三万只、陌刀二千口。兼闻河阳军用罄竭，赏给不充，自出军以来，并未有恩赐，望赐绢三万匹，且以河阳见在物委度支差脚速搬送。未审可否？
    ○奉宣王宰欲令直抵磁州得否宜商量奏来状
    右，臣等商量，昨者缘魏博久未进军，兼涉物议，所以请王宰全军直抵磁州，以分贼势，所冀昭义破胆，宏敬不敢逗留。今既收平息，杀伤不少，便许宏敬自当一面，必见成功。然河朔军情，常须以威临制，宏敬一心，虽至忠顺，终虑将校异端。况中外人心，皆忧河阳寡弱，王宰已排比兵，又颁恩赐，且令全军赴河阳，兼得遥制魏博，两面事势，皆得机宜。未审可否？
    ○请赐仲武诏状
    右，臣等见李回说，仲武似疑刘稹未有罪状，及见李回说从谏积恶僭侈，便忠愤感激，告若罪状如此，朝廷固合诛夷。臣等商量，因处分边事，望赐仲武书，谕以深意，要云：“从谏入觐之初，与郑注交结，因缘货贿，滥授钧衡。及归镇後，又与李训结托，所谋狂险，中外具悉。自训注夷灭，必不自安，颇恃甲兵，转怀悖慢，先朝外虽优宠，中实怀疑。及从谏疾病之时，曾无诚款，昨遣中使临问，兼借名医，矫托异端，竟不相见。便树置刘稹，令将校继献章表，不待朝旨，便令继袭。以泽潞一镇，有启圣旧宫，艰难以来，多用文吏，如抱真首创军募於国，兼有大功，身殁之後，其子皆赴京阙。比谓刘稹愚，迫於军情，望其管惜家门，稍能悛悔。频敢驰突晋绛，侵轶河阳。近李丕投降，及魏博收平恩县，得刘稹榜贴，并已进来，皆呼官军为贼，逢著即须痛杀。悖逆如此，天地不容，想卿远闻，应当奋激。卿宜速谕诸藩部落，同灭可汗。卿但北边立功，刘稹必当自溃，策勋命赏，以卿一道为先。卿深体此怀，兼示将校。”如蒙允许，望会翰林约此意撰诏。
    ●卷七百二
    ☆李德裕（七）
    ○请授王宰兼行营诸军攻讨使状
    右，缘王茂元虽是将家，久习吏事，深入攻讨，非其所长，访闻东畿自闻狂寇侵轶，尚未安定，茂元纵得痊复，且要留镇河阳，行营诸军，须便有所委，茂元疾虽加重，朝廷亦免他虞。前月二十九日延英面奉圣旨，亦以两道节度同在一处非便。臣等商量，望授王宰兼行营诸军攻讨使。如蒙允许，望加刘沔、张仲武招抚使，例降黄敕处分。未审可否？
    ○论石雄请添兵状
    右，访闻冀氏去潞州最近，才二百里已下，於此进兵，最当要害。翼城亦是大路，须备贼奔冲。石雄虽兵数已多，终是分张处广，（阙）须初允所请，方可责其成功。今缘西备蕃戎，边镇不可抽减，向东抽发，又不及几。访闻奏事军将张宏庆云：“陈许、徐泗兵初到行营，军外子弟有一万人已上。”缘未有战陈，闻不得已稍却归本道，今犹有少壮堪充战卒五六千人，皆是父子兄弟，人心齐一，临时使用，绝胜诸军。冀氏去贼最近，石雄又至骁勇，假其兵力，事必速成。陛下方集大勋，不可更惜小费，臣等商量，望赐石雄、义逸诏，令与陈许、徐泗军外子弟各召二千人，并须拣少壮有武艺堪入战阵者充，仍望约陈许长行制度支权给衣粮，徐泗缘有酱菜，望以两处兵马皆在行营，事体须同，不可独给。如蒙允许，望速赐诏示。
    ○请问薄仲荣贼中事宜状
    右，臣等昨於延英奏，请降中使问薄仲荣：生口四十人内，几人是赤头郎。圣意以元逵之故，不欲更问。臣等商量，缘薄仲荣是贼之心腹，必尽知谋计，终要遣使出城，勘问贼中兵马多少，诸界布置防备何处，今欲入兵，何处最当要害，兼问贼中人情，还思归顺否，直对镇州押衙军将，仔细勘问，不要回避，必得事情，因此不妨便知生口赤头郎数。元逵知勘赤头郎、贼中事宜，必不疑虑。因此兼勘河阳、魏博出口，以此参验必知。未审可否？
    ○请问生口取贼计策状
    右，伏以残寇未平，须广求良计，臣等苟有所见，则合上闻。远则韩信，近则李靖，皆临列免死，後立殊勋，忽有其人，亦不可料。望令勘事中使宣闻，如有奇计秘能，必取刘稹，或可以反间，令自相枭戮，及能计计取彼州县，兼招得都头者，并仰速具事由闻奏。如计画明切，便堪施行，即贷其死命，令於诸军敕命。不妨有可采录，或助戎功。可否之间，在於宸断。
    ○请诸道进军状
    右，缘王宰兵已深入，须取泽州，又恐贼於万善向东冲突，须更克期齐进。正月六日，并是良辰，一日虽是岁首，亦合军机。缘军在行营，岁日与常日无异，贼中有州县村闾，随分必须作岁，乘其无备，必易成功。其两日伏在圣明裁定。戎事尚密，所降中使，望计行程，令取事前两日到行营即待。又恐贼中困蹙，即自有变，望密诏王宰、石雄、义忠等，闻彼有变，便须星夜兼进，先差专使与彼大将书，具云：初经变革，须得王师应接，以安人心，兵马并不入潞州，只在三数十里内下营，并不惊扰村闾，即当秋毫不犯，直须待立功军出潞州，新节度使入後，处置大段公事了，方得抽军。其元逵、宏敬，缘隔山东，又恐漏泄此意，并望不赐诏示。如蒙允许，望付翰林各赐诏处分。
    ○论刘镇送款与李石状
    右，臣等得李石状报，刘镇潜有款诚。伏以王师压境，已是六月，贼军累经侵轶，颇肆猖狂，今事势穷困，人心思变，因此请命，冀逭灵诛。望诏李石且与李恬书，不得云已与奏闻，但遣将兵属直界首，方敢上闻，以此邀之，更观旬月。仍望诏元逵、宏敬、王宰、石雄，便令齐入，切料旬朔之内，必有变生。今馈运之费，计至春末并足，如二月以来，尚未殄灭，然後议纳其款，事亦不迟。如蒙允许，望付翰林各赐诏处分。
    ○请发河中马军五百骑赴振武状
    右，臣德裕得忠顺状，请自至界上，亲临贼营，专看事机，首为扑灭，缘当道军马数少，请军马一二千骑。臣等商量，缘可汗移营，已近振武，忠顺勇於战斗，必可指踪。河中地闲，马军有朔方旧法，都虞候（阙）川防戎，臣素所谙知。望发马军五百骑，令王纵部赴振武，取忠顺指挥。今当回鹘衰残，亦要及时驱逐，事有应变，不可惮烦。仍望赐绢一千八百匹，内三百匹充职掌人优赏，以户部物充，度支差纲发遣，兼望令中使送。如蒙允许，望付翰林赐诏处分，兼诏示忠顺、守志。其赐忠顺状，谨遵连封。未审可否？
    ○请遣使至天井冀氏宣慰状
    右，臣等近访闻贼中之计，只待林木阴合，以老王师，如此迁延，必恐过夏。伏见元和中宪宗缘淮西久未成功，遣尚书右丞许孟容至行营宣慰，令面诘责光颜、重允，累取光颜等及大将以下状，皆请一个月内并贼，自後不敢逗留，累破大城栅。宪宗又令梁守谦往，遂破郾城，续令裴度去，竟破淮蔡。去秋李回唯至魏镇两道，王宰、石雄并未有制使宣慰。臣等商量，望令李回至天井、冀氏宣慰，兼取王宰、石雄及诸军都头、两道大将等状，令具破贼期闻奏。如蒙允许，望令乘递早发，未审可否？
    ○奏晋州刺史李丕状
    右，缘安义节管沙陀兵马三十馀年，蕃人之心，最尚仇怨，战阵之际，固难堤防。李丕既不主兵，无以自卫，且令在州绥缉，应接石雄，行营每欲进兵，与其谋度，不妨理郡，兼得坐筹。如蒙允许，望各赐诏处分，未审可否？
    ○李克勤请官军一千二百人自引路取涉县断贼山东三州道路状
    右，奏宣令臣等商量奏来者。臣等唤得王逢细问，王逢云：“自领行营兵马，便在榆社，并不到仪州。其涉县道路远近，山川险阻，先不曾谙委。”又恐李克勤所通涉县多少，未得谙实。今请於仪州置军粮，迤逦下塞，兼侧近捉生勘问，委知涉县无贼大兵镇守，方可进军。又云榆社、河东怯弱，终不堪用，代山向北军马，王逢曾经使用，郎校精强。今来是防秋时，请委节度使，除蔚州、飞狐、灵丘与幽州接界外，代诸州军量抽二千人即得，此二千人已敌榆社五千人。又向北烽子约有一千人，敌已来极劲耐辛苦，一人敌十人。量抽五百人，将赴行营，每队与十人五人，令阴入贼城，非常得力。又云李克勤与一千二百人无（阙）三百人已来堪用。臣等商量，且差中使押领李克勤赴榆社。至晋州过日，先召取李丕，与李克勤面议机计，审定入兵处所，录取两本状，一本封进，一本将与义忠。其所要兵马多少，及进军时日，并委义忠与行营大将及克勤审细商量奏闻。如可决行，须便应机速去，不要更待进止，即事得神速，免漏军机。如蒙允许，望赐义忠、李丕诏处分。未审可否？
    ○魏城入贼路状
    右，伏以馈运支计，本约至五月，今若五月未平小寇，即须便过盛暑，臣等夙夜思虑，切要改张。石雄西面险阻，须得王宰、义忠深入，方可进军。榆社兵甲未足，天井固难独入，以此故遂成因循。访闻魏城绝当要害，向南十二里至狗脊岭，虽有小山，交无险阻，二十五里便至武乡县，直抵潞州，便是平川。臣等访问五逢，须得一万精兵，方可前进。今侧近更无征兵处，远处又不及事。望降中使与石雄商量，便将义武步兵万人就义武马军，兼沙陀马军五百就榆社沙陀，此外於中武部兵及河中衙队共拣七千人，通约似仅一万人，并榆社、宣武、兖海、义武马军，都是一万五千精兵，足得济事，取魏武路直入，旬月必见成功。冀氏、翼城犹有一万八千人，但令保险，又守城寨，权差供奉一人监领。待石雄得武级後，即令冀氏、翼城诸寨兵马齐进，与石雄合军，仍委石雄与李丕同商量。如此稳便，即须排比今月中旬末赴魏城，事贵神速，不得漏泄。
    ○天井冀氏行营状
    右，昨者初夏，频请进军，所冀未热之时，便见次第。今炎毒已甚，迫促稍难。殷宗伐鬼方，周公东征，皆三年乃克；淮蔡、沧景，亦经四年。王者之师，以全取胜，急攻则狂贼得计，稍缓则贼势日穷。况出内库货财，以资军食，计量馈运，必及冬间。缘两道皆有供奉官，非惟节将心不敢安，难於择便，亦恐营栅甚暑，不易供，望赐诏各令且回。兼诏示王宰、石雄亦不可稍缓之意，但云时方炎暑，恐供奉在彼有妨戎事，任卿自择便利，不得安。
    ○请准兵部依开元二年军功格置跳荡及第一第二功状
    〈开元格：临阵对寇，矢石未交，先锋挺入，陷坚突众，贼徒因而破败者，为跳荡。〉
    右，开元中酬跳荡功，止於武官及勋。比今日流例，即事校簿，其立跳荡功与格文相当者，不问军将官健白身，便望授监察御史。如已是御史者，超两资授宪官；已至常侍、大夫者，临时别望优与处分。其先锋第一功，如有官者，便授检校将军卿监；累官至宾客者，即授御史。其第二功，无官者授（一作擢）检校少卿监及中郎将；累官至宾客者，即与御史。
    （开元格：跳荡功，破贼阵不满万人，所叙不得过十人；若万人以上，每一千人听加一人。其先锋第一功，所叙不得过二十人，第二功所叙不得过四十人。）
    右，三等立功人数，请依开元格收叙。如过此数，并望落下。
    （开元格：招得一万人已上，其头首一人准跳荡功例；一千人已上，准第一等例；贼数不满千人，量差等处分。）
    右，若依旧格，难有此例。今望招得一千人，便准跳荡例，五百人准第一等例，五百人以下节级处分。
    （开元格：每获一生，酬获人绢十匹。）
    右，缘并无军将官健等第，稍似不备。今请获贼都头，赏绢三百匹；获正兵马使，赏绢一百五十匹；获副兵马使、都虞候，赏绢一百匹；都虞候以上，仍并别酬官爵。如是官健，仍优与职名，获贼十将，赏绢七十匹；获贼副将，赏绢三十匹；获贼赤头郎及刘稹新召宅内突将，赏绢十匹；获贼长行，赏绢三匹。如是土团练乡夫之类，不在此例。每获生口，便望令所获人对中使点勘上历，不得令有虚妄。其赏给时，亦望令中使自对面分付。
    （以前件开元格如前，臣等商量，缘比来大阵酬常，只是十将以上得官，其副将已上至长行，并无甄录，今但与格文相当，即便酬官，所冀尽沾渥泽。又缘每阵获生，并有优赏，今据开元旧格，等级加恩，如此则颁赏有名，人心知劝。如蒙允许，望各赐诏，仍封赏格，令榜示三军。未审可否？）
    ○奏宣石雄所进文书欲勘问宜商量奏来状
    右，臣等商量，贺意比因杨弁作乱之时，已涉贼中言语，究其踪迹，必非循良，深知王宰不知为其诖误，若不寻问，旬月後王宰的自知，见朝廷隐忍，必怀忧负。又不一度明辨，石雄转有所疑。望付封晋绛所进贼中文书，诏示王宰及守度，对王宰追贺意勘问。如审有潜报踪由，便就行营按军令；如涉暧昧，即令差使押领送上都，其游奕差替闻奏，仍望诏示石雄。未审可否？
    ○论赤头赤心健儿等状
    右，健儿等敢同元恶，久抗王师，比屋皆诛，示足塞责。然以此军忠义，未尝失节，艰难已後，频立战功，赤头赤头，皆是贼妄立此名，以张声势，未必人皆敢勇，生死一心，所虑玉石俱焚，善恶同弃。诏王宰、石雄、义逸、国亮，许其自相纠出。如是郓州父兄子弟，及从谏处招到凶恶将健等，乘用兵後为刘稹出死力战斗，先犯官军，毁骂行营节度使者，任自推出，即免累及平人。伏料如此号令，必不敢容蔽凶党，其合诛戮者，亦自甘心。昭示四方，称朝廷吊人伐罪之意。如蒙允许，望付翰林约此意诏示，未审可否？
    ○论尧山县状
    右，臣等见镇州奏事官梁居简称，城内并无礼於元逵凶恶头首，推出二十馀人，并枭戮讫，其馀皆惧杀戮，却闭城门。伏以寇孽既平，尽是国家城镇，控制河朔，须存垒垣，岂可更令元逵穷兵攻取？望中使赐城内将士敕书招携，各令安堵。仍赐元逵诏，便令抽兵归本道。并赐卢钧诏，亦令自遣使安存。未审可否？
    ○奏磁邢州诸县兵马状
    右件州县兵马，并准江淮诸道例，割属本州收管。所有解补，并委刺史自处置讫（阙二字）。如镇遏十将以上，是军中旧将，兼有宪官，不愿属刺史者，并委卢钧追上驱使。
    ○潞磁等四州县令录事参军状
    右，缘地贫俸薄，无人情愿，多是假摄，破害疲。望委吏部於今年选人中，拣干济曾有绩效人，稍优一两任注拟。其俸料待勘数至，续请商量闻奏。
    以前并是积久之弊，且要改张。所冀刺史得主兵权，免受牵制。官人皆由选择，可委缉绥，既无军头干侵，自然得施教化。臣等商量如前，未审可否？
    ○论邢州状
    右，邢州城门卢宏指称，刘从谏安置昭义军额，龙罡县安置邢州额，刺史李行循见在县中安置。伏以朝廷制置，必在正名，刘从谏曾不闻奏，擅自移改。臣等商量，邢州额望依前於城安置，刺史便勒移入州内，如亭台有僭侈处，并勒毁拆讫闻奏，龙罡县依前充县令理所。
    ○巡边使刘状
    右，缘李回等称，黠戛斯使云：“今冬必欲就黑车子收回纥可汗馀烬，切望国家兵马应接。”黠戛斯使回日，已赐敕书，许令幽州、太原、天德、振武，各於路邀截出兵。伏以控驭蕃戎，最在诚信，既有期约，不可参差，须遣使臣，早为布置。其刘便望灵武至天德、振武，以太原路赴京，兵力素全，番人至众，只要令先事拣练，兼修整器械。缘累年用兵，计所阙者最是兵仗，早须为备，拟仍令代北诸军镇添补逃亡官健，及点检退浑、沙陀等部落，枞枞排比。至防秋时，且各令於把头烽内要害城镇屯集，待知回鹘指的消息，即於山外邀截。其天德自西受降城至振武穿阴山贼路，如有要路削及添木石填塞处，早令下手修缮，仍於要路深掘壕堑，多置陷马坑，须防黠戛斯向北蹙逐，回鹘入塞唐突。缘天德、振武两处兵力寡少，恐须临时接借，望委刘与节度防御使仔细商量，据下切要闻，不得妄令申请。其幽州兵马至多，不得先令排比，待冬至初，续降中使赐诏。如蒙允许，望付翰林约此意各赐诏处分，未审可否？
    ○昭义军事宜状
    右，今日见石雄报状，卢钧因出城至斐村兵马，步军遂回旗劫掠。以此知卢钧都不晓戎事。从前发遣兵马，节度使不合出子城，诸城门亦合先布腹心把捉。闻昭义军中畏惧石雄稍甚，如军乱未定，且要石雄提挈精卒，自至泽州，移牒索乱军头首。如送出首恶，其馀不问，计必当无事。如指挥未定，且要分五百人，兼拣好将，镇守端氏城。其端氏城是刘从谏近年修筑，非常牢固。去年刘稹阻命，安全庆军元在端氏，所以敢扰西界，今若分兵镇守端氏，即翼城尽无可虞。又恐乱军溃散，於诸处却杀，河阴兵马，切不可抽，亦须稍加警备。石雄忠勇，思虑恐未周至，伏望赐密诏处分。谨录奏闻。
    ○请先降使至党项屯集处状
    右，伏以前代伐叛，皆须先谕文诰，倘未柔服，则当临以兵威。古人云：“明其有罪，敌乃可服。”缘党项自麟、府、、坊至於太原，遍居河曲，种落实蕃，其间皆有善良，岂敢尽为暴害？况北有残虏，西有犬戎，使其贰心，终成连隙，切要存以大信，示以优恩，抚纳不悛，然加显戮，便须擒尽首恶，永绝祸根。如此则朝廷诛之有名，彼亦无怨。臣等商量，望差给舍一人，令边镇出兵护送，且至叱利镇城下，密召酋长，喻以国恩，问其屯兵事由，有何冤屈？既命亲王为帅，又有巡院监察，只合诣阙伸冤，岂可便兴师旅，残毁城戍，焚村闾？百姓何辜，受此涂炭？其首谋逆叛及打破宁盐州界城堡罪人，并须分别送出，仍须自本族酋长，不特是族内平人。善恶既分，边境宁静，即且为容忍，待之如初。若不送罪人，犹敢啸聚，必当大兵诛讨，他日不得有词。如蒙允许，臣等续拣择使臣闻奏，仍望付翰林约此意撰敕书，未审可否？
    ○论盐州屯集党项状
    右，党项久为劫盗，须示严刑。比者且务含容，犹可待之恩信，今者自知恶稔，朝廷将欲剪除，必恐转不自安，更怀奸计。出师则鸟散山谷，抽兵则蚁聚塞垣，日往月来，渐成边患。望赐王钊、士诏，及其屯集未散，速令攻讨。如已退散，则须乘此兵力，驱出南山。其打破城堡及於叱利镇屯集者，即且驱出，令於平夏放牧，不得更过山险。切须分别详审，不得枉及无辜，务令边塞永清，商旅无滞。冀因此举，尽获叛徒。未审可否？
    ○讨袭回鹘事宜状
    右，臣频奉圣旨，缘回鹘渐逼把头烽，早须讨袭，兼如何取得公主者。臣久经思虑，非不精详。回鹘皆骑兵，长於野战，若在碛卤，难与交锋，虽良将劲卒，无以制胜。臣比闻戎虏不解攻城，则知除马上驰突，其佗并不惯习，臣料必无游奕伏道，又未会斫营。倘令石雄以义武马军一千骑，兼拣退浑一千骑，精选步卒，以为羽翼，衔枚夜袭，必易成功。臣夙夜筹度，无出此计。如以为允，伏望各赐密诏处分。臣状望留中不出。
    ○论幽州事宜状
</div>
    <div class="pagination">
<a href="全唐文_page414.html">上一页</a><span>...</span><a href="全唐文_page410.html">410</a><a href="全唐文_page411.html">411</a><a href="全唐文_page412.html">412</a><a href="全唐文_page413.html">413</a><a href="全唐文_page414.html">414</a><span class="current-page">415</span><a href="全唐文_page416.html">416</a><a href="全唐文_page417.html">417</a><a href="全唐文_page418.html">418</a><a href="全唐文_page419.html">419</a><a href="全唐文_page420.html">420</a><span>...</span><a href="全唐文_page416.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
