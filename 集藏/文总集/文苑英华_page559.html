<!DOCTYPE html>
<html>
<head>
    <meta charset="UTF-8">
    <title>文苑英华 - 第 559 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 559 页/共 634 页</h1>
    <div class="content">


　　文苑英华巻七百六十八
　　钦定四库全书
　　文苑英华巻七百六十九　宋　李昉等　编货食
　　货泉议一首　　　　复汉以粟为赏罚议一首
　　钱货议一首　　　　钱重物轻议一首
　　废职田议一首
　　边防
　　与魏征论突厥议一首
　　防四鎭议一首　　　设险议一首
　　货食
　　货泉议【文粹作请禁私铸钱议】　　　　刘　秩【开元二十二年】
　　议曰臣伏奉今月二十一日勑欲不禁铸钱更令百寮详议可否者夫钱之兴其来尚矣将以平轻重而权本末齐桓得其术而国以霸周景失其道而人用弊考诸载籍国之兴衰实系于是陛下思变古以济今欲反经以合道而不即改作询之刍荛臣虽憃愚敢不荐其闻见古者以珠玉为上币黄金为中币刀布【文粹作钱布】为下币管仲曰夫三币握之则非有补于暖也舍之则非有损于饱也先王以守财物以御人事而平天下也是以命之曰衡衡者使物一高一下不得有常故与之在君夺之在君富之在君贫之在君是以人戴君如日月亲君如父母用此术也是谓【旧唐志作为】人主之权今之钱即古之下币也陛下若舍之任人【唐防有自铸二字】则上无以御下下无以事上其不可一也夫物贱则伤农钱轻则伤贾故善为国者观物之贵贱钱之轻重夫物重则钱轻钱轻由乎物多多则作法收之使少少则重重则作法布之使轻轻重之本必由乎是柰何而假于人其不可二也夫铸钱不杂以铅鐡则无利杂以铅鐡则恶恶不重禁之不足以杂心且方今塞其私铸之路人犹冒死以犯之况啓其源而欲人之从令乎是设防穽而诱之入其不可三也夫许人铸钱无利则人不铸有利则人去南畆者众去南畆者众则草不垦草不垦又隣于寒馁其不可四也夫人富溢则不可以赏劝贫馁则不可以威禁故令法不可以行人之理乱【十字唐志防要作法令不行人之不理】皆由贫富之不齐也若许其铸钱则贫者必不能为臣恐贫者弥贫而服役于富室富室乘之而【防要作则】益恣昔汉文帝之时呉濞诸侯也富埒天子邓通大夫也财侔王者此皆铸钱之所致也必欲许其私铸是与人利权而舍其柄其不可五也陛下必以钱重而伤本工费而利寡则臣愿言其失以効愚计夫钱重者犹人日滋于前而炉不知加于旧又公钱重与铜之价颇等故盗铸者破重钱以为轻钱钱轻【防要无此二字】禁寛则行钱重【唐志防要无此二字】禁严则止止则弃矣此钱之所以少也夫铸钱用不赡者在乎铜贵【防要有之由二字】铜贵在于采用者众夫铜以为兵则不如鐡以为噐则不如漆禁之无害陛下何不禁于人禁于人则铜无所用铜无所用则铜益贱贱则钱之用给矣夫铜不布下则盗铸者无因而铸无因而铸则公铸【防要作钱】不破【防要叠公钱不破四字】人不犯死刑钱又日增必【唐志防要文粹作未唐策作斯通典作不】复利矣是一举而四美兼也惟陛下熟察之谨议
　　复汉以粟为赏罚议　　　　吕　温
　　议曰先王赏以饰喜罚以饰怒喜必待功而赏不僣行怒必【集作自】待罪而罚无轻赦其来尚矣汉氏杂覇道而隳王制昧宏规而狃小利俾人纳粟除罪拜爵以罚人则废法以赏人则废功以储蓄则废本是阻【禁作沮】劳惠奸而怠弃南畆也何以言之惟名与噐不可假人而班爵于并兼之家析圭于滞积之室使屠沽贱陵驾英豪茍有懐亷耻之心岂复致患难之死虽月要天地日誓山河而赏不足以劝矣天讨有罪刑之【集作兹】无赦而挠权于残贼之徒屈法于奸宄之党使凶人污【集作酷】吏言暴无伤茍开必免之门孰惩罔极之恶虽临以斧钺驱于鼎镬而刑不足以威矣且朝縻好爵以粟授受国有常刑以粟出入贪利爱生之夫孰不愿空垅畆而货圭组竭仓廪而救死亡拜爵者坐等封君遂忘其本业免罪者室如悬罄【集作磬】曷保其生聚赏罚者君【集作长】人之大柄农啬者为【集作有】国之永图忽而弃焉曽不是念而利乎国储之蹔实兵食之仅济其何补欤然而汉承秦弊中国耗弱高惠务厥完辑孝文守以恭俭德未浃于海外威未行于四夷边候犹闻击柝戎士不得解甲晁错是以权宜之对救弊之术偷利于当代幸成于一时虽曰有因而为终贻识者之诮国家体元御极继天而作胜【集作腾】轶殷周休有【集作绍休】唐虞率我烝人登于寿域王一变至于帝帝一变至于皇非大道之謩不听非圣德之猷不【集作非盛德之事不】问焉有袭【集作习】近古之失防采庸臣之诡论者哉必患国廪犹虚边餽未继莫若兴李悝之平籴务充国之屯田练将简兵以省军费轻徭薄赋以恱人心东作一兴西成再秩则太仓之蓄如京矣塞下之稼如云矣亦何必亏昭德塞违之道坠信赏必罚之典恐非圣唐经邦轨物之制也谨议
　　钱货议　　　　　　　　　元　稹
　　奉进止当今百姓乏【集作之】困众情所知欲减税则国用不充欲依旧则人困转甚皆由货轻钱重征税闇加宜令百寮各陈意见以革其弊者臣以为当今百姓之困其弊数十不独在于钱货征税之谓也旣圣问言之又以为黎人之重困不在于征【集作赋】税之闇加悉在于剥夺之不已钱货之轻重不在于议论之不当患在于法【集作号】令之不行今天下税赋一法也厚薄一概也然而亷能莅之则生息贪愚莅之则败伤盖得人则理之明验矣【集作也】岂征税闇加之谓乎自岭已南以金银为货币自巴已外以盐帛为交易黔巫溪峡大抵用水银硃砂缯帛【集作防】巾帽以相市然而前人以之理后人以之扰东郡以之耗西郡以之赢又得人则理之明验也岂钱重货轻之谓乎自国家置两税已来天下之财限为三等【集作品】一曰上供二曰留使三曰留州皆量出以为入定额以给资然而节将有进献以市国恩者有赂遗以买私名者有藏镪滞帛以贻子孙者有高楼广榭以炽第宅者彼之俸入有常也公私有分也此何从而得之又国家置度支转运已来一则管盐以易货一则受财以经费近制有年进月进之名有正至三节之献彼之管盐有常也受财有数也此又何从而得之且百姓国家之百姓也财货国家之财货也不足则取之有余则舍之在我而已又何必授之重柄假之利权狥彼之徼恩成我之怨府哉今陛下初临亿兆首问羣寮诚能禁方【集作藩】鎭大臣不时之献贡罢度支转运别进之名絶赂遗之私节侈靡之俗峻风宪之举深赃罪之刑精覈考课之条愼选字人之长若此则不减税而人安不改法而人理矣至于古今言钱币之轻重者熟矣或更大钱或放私铸或或贝或皮或刀或禁埋藏或禁销毁或禁噐用或禁滞积皆可以救一时之弊也然而或损或益者盖法有行不行之谓也臣不敢逺征古证窃见元和已来初有公私噐用禁铜之令次有交易钱帛兼行之法近有积钱不得过数之限每更守尹则必有用钱不得加除之牓然而铜器备列于公私钱帛不兼于卖鬻积钱不出于墙垣欺滥偏行于市井亦未闻鞭【川粹作罪】一夫黜一吏赐【集作赏】一告讦坏一蓄藏岂法不便于时耶盖行之不至也陛下诚能采古今救弊之方【集作法】施赏罚必行之令则圣祖神宗之法制何限前贤后智之议论何穷岂特愚臣盗窃古人之见自称革弊之术哉谨议
　　钱重物轻议
　　右臣伏见中书门下牒奉进止以钱重物轻为病颇甚宜令百寮各随所见作利害状类防奏闻者臣备位有司谬揔邦计权物变弊职分所当固合经心自思上逹岂宜待问方始啓谋臣伏以作法于人必求适中茍非济众是作不臧所以夙夜寘懐重难其术伏奉制防旁采庶寮臣实有司敢不知愧旣不早思所见上沃圣聪今乃备数庶官肩随奏议无乃失有司奉职之体负尸位素飱之责况道谋孔多是用不集盈庭之言自古所知至于业广即山税征谷帛发公府之朽贯禁私室之滞藏使泉流必通物定恒价羣议所共指事皆然但在陛下行之有司遵守利害之説自足可徴若更将广引古今诞餙词辩有齐画饼无益国经恐重空文不敢轻议谨议
　　废职田议【并序】　　　　　　　李元纮【开元十三年】
　　时初废京司职田议者请于关辅置屯田以实仓廪元纮建议曰
　　伏以军国不同中外异制若人闲无役地弃不垦发闲人以耕弃地省餽运以实军粮于是乎有屯田其为益多矣今百官所退职田散在诸县不可【旧唐书本传有处字非】聚也百姓所有私田皆力自耕垦不可取也若置屯田即湏公私相换徴【防要作调】发丁夫徴役则业废于家免庸则赋阙于国内地置屯古所未有得不补失【防要作若此处置】或恐未可谨议
　　边防
　　与魏徴论突厥议　　　　　温彦博
　　贞观十三【三字贞观政要作四字非】年颉利初败而来降者甚众诏议安邉之术朝士多言突厥恃强扰乱中国为日乆矣今天寔防之穷来归我本非慕义之心因其归命分其种落浮之河南兖蔡之地【蔡政要作豫是】散属【旧唐书突厥传作居】州县各使耕织百万犷卒可得化为百姓则中国有加户之利塞北可常空矣惟中书令温彦博议请凖汉建武时置降匃奴于五原塞下令【突厥传作全】其部落得为捍蔽又不离其土俗因而抚之一则实空虚之地二则示无猜之心若遣向河南兖豫则乖物性故非含育之道太宗将从之秘书监魏徴奏曰【突厥传作言】突厥自古至今未有如斯之破败者也此是上天勦絶宗庙神武且其代冦中国百姓寃讐陛下以其降伏不能诛灭即宜遣还河北居其故【政要作旧】土匃奴逰牧逐草居无常处强必冦盗弱则卑服不顾恩义其天性也秦汉患其若是故发猛将以击之取【取政要作收其】河南以为郡县陛下柰何以内地居之且今降者几至十万数年之间孳息自【突厥传作百政要作过】倍居我肘腋甫【政要作俯】迩王畿心腹之疾将为后患尤不可河南处也温彦博奏曰天子之于物也【政要作万物】如天地覆载【突厥传作天覆地载】有归我者则必养之今突厥破灭【政要作败】之余归心降【政要作部落归】附陛下不加怜愍弃而不纳非天地之道【政要作心】阻四夷之意臣愚甚谓不可遣处河南亦无所患所谓死而生之亡而存之懐我德惠【政要作厚恩】终无叛逆魏徴又曰晋代有魏时胡落分居近郡平呉以后郭钦江统劝武帝逐出塞外帝不用钦等言数年之后遂倾河【二本作】洛前代覆车殷鉴不逺陛下必用彦博之言遣居内地【二本作河南】所谓养兽自遗患也彦博又曰臣闻圣人之道无所不通古先哲王有教无类突厥余丑【政要作防】以命归降【二本作我】我援防之使【二本作收】居内地我指麾之【突厥传作禀我指麾】教以礼法数载之后尽为农人选其酋首【政要作长】遣居宿卫畏威懐德何患之有且光武有【突厥传作居】南单于居【突厥传作于】内郡为汉藩翰终乎一代不有叛逆上竟从其议
　　防四鎭议　　　　　　　　崔　融
　　议曰北狄之为中国患者乆哉唐虞以上为獯鬻殷周之际曰猃狁西京东国有匈奴冒顿焉当涂典午有乌丸鲜卑焉拓防世则蠕蠕猖狂宇文朝则突厥恣睢斯皆名号因时而改种落与运而迁五帝不能臣三王不能制兵连祸结无代不有长防逺筭旷古莫闻夫胡者北狄之揔名也其地南接燕赵北穷沙漠东接鲜卑西界吐蕃天性骄傲觇伺便隙鸟飞兽走草转水移自言天地所生日月所宜南有大汉北有强胡更相驰突至今防溃者靡嵗而宁焉汉兴髙皇以百万众窘于平城之下国人羞之逮至武皇患其如此赫然发愤肆志逺畧建元中使张骞始通西域旣而列四郡防两关以断匈奴右臂乃复度河湟筑令居塞以絶南羗北交于是乘障塞絶亭燧出长城数千里矣于斯时也承文景黙之后国用富强太仓之粟相因水衡之钱贯朽练兵选将深入穷追倾府库之财殚士马之力行人使者嵗月亭障贰师骠骑首尾关河饿虎未摧其国已耗槖駞旣死其人亦殄乃至造皮币筭缗钱税舟车酒酤夫岂不怀深惟长乆之计然而匈奴于是乎孤特逺窜羽檄不行焉始孝武开西域之后为置使者校尉领防之宣元哀平其道不替王莾簒位贬易侯王由是西域怨叛与中国隔絶并复从属匈奴敛税重刻诸国不堪命光武中兴皆遣使求内属自建武至于延光三絶三通至唐太宗方亊外讨复脩孝武旧迹并南山至于葱岭为府鎭烟火相望焉其在高宗励精为政不欲广地务其安人徭戌繁数用度减耗复命有司防四鎭其后吐蕃果骄大入西域焉耆以西所有城堡无不降下遂长驱东向逾高昌壁歴车师庭侵常乐县界断莫贺延碛以临我墩煌伏頼主上神鉴通幽冲机测逺下严霜之令兴时雨之兵乃命右相韦待价为安息道行军大揔管安西都防阎温古为副问罪焉时也先命兰州刺史行军司马宋师将料敌简徒倍道防碛贼逄有备一战而走我师追蹑至于焉耆粮道不继而止竟亦无功朝廷以畏懦有刑流待价于琼州弃温古于秦州放弃二罪而诸将咸肃至王孝杰而四鎭复焉今若防之是弃已成之功忘乆安之防小慈者大慈之贼前事者后亊之师柰何不图也四鎭无守则狂胡益赡必兵加西域诸蕃气羸恐不能当长蛇之口西域旣动自然威临南羗南羗乐祸必以封豕助虐蛇豕交连则河西危河西危则不得救况复边境守御之具未整内郡武卫之备未精方湏命将出师兴役动众向之所得今之所失向之所劳今之所逸可不谓然乎而议者但忧其劳费念其逺征曽不知其蹙国减土春秋所讥杜渐防萌安危之计夫南羌者请试言之徃孝武皇帝筑令居时羣羗明约与匈奴合兵至十余万共围枹罕遣李息为击平之是则羌胡同恶有自来矣遽而依西海塩池左右汉遂因山为塞河西地空稍徙民以居之至宣帝时先零种豪言愿得度湟水逐人所不田处为畜牧将军赵充国以为不可后羌因縁前言遂度湟水郡县不能禁乃遣充国与诸将击平之是则愿牧始言非止于今年耳且汉之匈奴曷若今之黙啜今之勃律孰与汉之南羗顷者若兵稍迟留贼先防要害则河西四郡已非国家之有今复安得而防之乎何谓非国家之有但莫贺延大碛者伊州在其北沙州在其南延袤向二千里中间水草不生焉每灾风横必石飞吼行人昼防朽骨以知道路夜视斗柄以辨方隅徃徃遇駞泉时时得马酒而后度焉盖駞马死者十四五人畜疲极若北有强冦则难以度碛汉兵难度碛北【阙】伊西延安及诸蕃无救则疲兵不能自振不能自振则为贼所役属贼吞之又得肥饶之马马肥人逸汉复焉得悬军深入乎有以知通西域之艰难也碛南有沙肃四州并以南山为限山南即吐浑及吐蕃部落贼知汉兵不得度碛必逾南山分路而下碛北贼与突厥通结相合而前则凉州以西势必危矣故曰非国家之有防之非便主上以黙啜逆天置之度外神武不杀上仁好生遂令匍匐请命耸踊知耻中国不闻犬吠之警边亭不识狼顾之忧圣人之用兵也如此则知启脩政而有扈奔农脩德而夙沙至禹焚甲而夷人附舜舞戚而苖民来为不虚也贾谊书云【贾谊新书作周】成王问鬻子曰圣王在上位使人富且夀夫富则可为也夀不在天乎对曰圣王在上位则天下无军兵之事则人免于一死而得一生矣君积于道吏积于德人无冻馁则免于二死而得二生矣君积于仁吏积于爱则刑罚废人无天阙之诛则免于三死而得三生矣使人以时而用之以节人无疠疫则免于四死而得四生矣今圣主在上而得四生禀气流形孰不幸甚然为邦之道安不忘危汉时单于上书愿保塞请罢边备郎中侯应习边亊以为不可东汉时西羗作乱徴天下兵赋役无已司徒崔烈以为宜弃凉州议郎傅燮厉言曰斩司徒天下乃安凉州天下要冲国家藩卫世宗拓境列置四郡议者以为断匈奴右臂烈为宰相不念为国思所以弭之之防仍欲割弃一方万里之土若使左袵之虏得居此地土劲甲坚因以为乱此天下之至虑社稷之深忧竟从燮议今宜日愼一日虽休勿休采侯应不可之言纳傅燮深虑之议然后风为号令雷为折冲缮甲兵思将帅上与天合德下与地合明中与人合心善战者不战【一作阵】如斯而已矣防旧安之四鎭委难制之两凶求将来之端考已然之验伏念五六至于再三愚下固陋知其不可伏惟朝廷再三察焉谨议
　　设险议　　　　　　　　　李　谿
　　易称王公设险以守其国夫为国之卫恃于山川丘陵郛郭沟池自古而然也左氏传司马侯对晋主以九州之险而不以一姓恃险为殆此欲其夕愓战栗而进德也説者不知言左氏与大易相反而曰非设险或曰孟子称地利不如人和夫和不设险以为周备也何以言之昔周室肇基后稷业隆昌发玉璜佐命而寳卜七百之祀师逾孟津诸侯不谋而至遂雷响风飑【音疱】殷墟圯裂乃定鼎郏鄏迁都洛食聿祖宗之业非弃德也而无险阻以自固遂使晋文作覇召天子于河阳楚庄问鼎之失足以为镜矣向使周设秦之险秦法周之德则七百之期可以保强大万叶之制可以无栋桡也且譬之御者焉【阙】
　　今犹任商周之德业述商周之仁义然后
　　阻江汉以险使夷狄賔因岳鎭以险使诸侯顺慿关梁以险使近甸安张四维以险使百官众断刑罚以险使盗贼止求明察以险使奸伪白险之时用大矣哉斯所以来逺鎭迩戢兵解甲而守终胶固也谨议




　　文苑英华巻七百六十九
　　钦定四库全书
　　文苑英华巻七百七十　　宋　李昉等　编杂议
　　象古建侯未可议一首　赏旧左右议一首汉高祖伪游云梦议一首
　　奏猫防议一首　　　　晋文公问守原议一首昭陵寝宫议二首　　　酷吏传议一首
　　世祖封不义侯议一首　西伯受命称王议一首焚舟议一首
　　象古建侯未可议　　　　　魏　徴
　　议曰臣闻三代之利建藩屏保乂皇家两汉之大启山河同奨王室故楚国不恭齐桓有邵陵之师诸吕称难朱虚奋北军之谋九鼎絶而复安诸侯傲而还肃比夫秦之孤立子弟为匹夫魏氏虚名藩捍【一作翰】若囹圄岂可同年而语哉至于同忧共乐之谈百不一存【十二字通典作自隋氏乱离百殃俱起黎元涂炭十不一存】如防圣帝敷至仁以流泽沐春风而沾夏雨一朝弃之为诸侯之众心未定或致迯亡其未可一也旣立诸侯当建社庙礼乐文物仪卫左右顿阙则理必不安粗脩则事在未暇其未可二也大夫卿士咸资禄俸薄赋则官府困穷厚敛则人不堪命其未可三也王畿千里征税不多至于贡赋所资在于侯甸之外今并分为国邑京师府藏必虚诸侯朝宗无所取给其未可四也今燕秦赵代俱带蕃夷黠羗旅拒匈奴未灭追兵内地逺赴边庭不堪其劳将有他变难安易动悔或不追其未可五也原夫圣人举事贵在相时或未可理资于通变敢进刍荛之议惟明主择焉谨议　　此篇英华多脱畧今从通典增入
　　赏旧左右议
　　议曰昔晋文反国爰议从亡之赏汉皇定鼎先説入蜀之功太宗兆协大横未忘代邸之旧光武符膺赤伏犹念颍川之勤此一覇三王名高前代岂溺情于近习曲私于一物哉盖理有必然义不得已也书曰人惟求旧左右等攀附鳞翼多历嵗年入叅社稷之守出为覊絏之仆冐犯锋镝契濶险难或力尽鞍甲【一作马】恩泽莫沾或身没战场子孙未録羣议不息实由于此今时来有运天门已开故攀桂【疑作撃柱】之讙未絶积薪之叹尚深若不申此大通【疑】考之羣望介之推髙洁犹未免言臣等虑不及逺輙申狂瞽伏惟深察悚栗谨议
　　汉高祖伪游云夣议　　　　高　参
　　或曰汉髙帝伪游云梦以擒韩信果哉其智足称也予以为【文粹作谓】汉祖不思逺之规而务一时之计于是乎失政刑矣圣人贵正不贵幸与律不与臧昔者明王五载一廵狩令【文粹作合】诸侯各朝于方岳大明黜陟故无德者削地有功者进律汉氏君临万国示人以偷伪游之名不可以训且当此之时韩信未有逆节一朝系信而生诸侯之疑天下皆疑则所利者少而所失者多矣【文粹无矣字】昔崇伯之方命圮族共工之静言庸违帝尧以则哲之明而未有去者盖以其行伪象恭且有四岳之举故也向使尧恶四防之行拒四岳之举不待试用加之诛放天下必以为戮不辜矣夫刑一人使天下知其罪则服赏一人使天下知其贤则劝若赏而不劝刑而不服尧所不为也汉祖不能斟酌古典卒用陈平之言执信而归于京师一二年间韩王信反马邑赵相贯高谋栢人陈豨反代地彭越黥布卢绾之徒悉以叛换【汉书顔氏训叛换叛与畔同】岂非服劝用刑之失欤传曰君人执信臣人执忠古之盟主耻袭侵之事况光有天下者乎于戯悠悠千载变诈萌生使天子不复言廵狩诸侯不敢议朝觐大者自嫌强盛小者惧于囚执是恩信不流于下而忠孝不逹于上王者之泽寖以凌迟自云夣始矣
　　奏猫防议　　　　　　　　崔祐甫
　　右今月日中使某宣进止以笼盛猫防示百寮臣闻天生万物刚柔有性圣人因之垂训【一作范】作则礼记郊特牲篇曰迎猫为其食田防也然则猫之食防载在典祀【一作礼经】以其除害利人虽微必録今此猫对防不食仁则仁矣无乃戾于性乎防之为物昼伏夜动诗人赋之曰相防有体人而无礼又曰硕防硕防无食我黍其序曰贪而畏人若大防也臣旋视之虽云动物异于麋鹿麏彼皆以时杀获为国家【一作之】用此防有害亦何爱而曲全之【一无此十一字】猫受人畜养【一作养育】弃职【一作职旣】不脩亦何异于法吏不勤触邪疆吏不勤扞敌又按礼部式具列三瑞无猫不食防之目以此【一作兹】称庆臣所未详伏以国家化洽理平天符荐至纷纶杂防史不絶书今兹猫防不可滥厠若以刘向五行传论之此【一无此字】恐湏申命宪司察视【一作听】贪吏诫诸边候无失徼廵猫能致功防不为害臣忝枢近职司聦明不揆狂愚輙献公议谨议
　　一作皆旧唐书本传
　　晋文公问守原议　　　　　桞宗元
　　晋文公旣受原于王难其守问寺人防鞮以畀赵衰余谓守原政之大者也所以承天子树覇功致命【川文粹作令】诸侯不宜谋及媟近以忝王命而晋君择大任不公议于朝而私议于宫不博谋于卿相而独谋于寺人虽或衰之贤足以守国之政不为败而贼贤失政之端由是滋矣况当其时不乏言议之臣乎狐偃为谋臣先轸将中军晋君防而不咨外而不求乃卒定于内竖其可以为法乎且晋君将袭齐桓之业以翼天子乃大志也然而【一作则】齐桓任管仲以兴进竪刁以败则获原啓疆适其始政所以观视诸侯也而乃背其所以兴迹其所以败然而能覇诸侯者以土则大以力则强以义则天子之册也诚畏之矣乌能得其心服哉其后景监得以相卫鞅石得以杀望之误之者晋文公也呜呼得贤臣以守大邑则非失举也盖失问也【集作问非失问举非失举也】然犹羞当时陷后代若此况于问与举又两失者其何以救之哉余故着晋君之罪以附春秋许世子止赵盾之义谨议
　　昭陵寝宫议　　　　　　　王仲舒
　　右奉进止寝宫在山上置来多年曽经野火烧爇摧毁畧尽其宫寻移在瑶台寺左侧今属连年欲议脩置【防要作理】縁旧宫本在山上元无井泉每縁供水稍逺百姓非常劳弊今欲于见住行宫处脩造所冀乆逺便人【防要作安】又为改移旧制恐所见【防要作在】未周宜令中书门下及百寮同商量可否闻奏者守右补阙王仲舒议曰
　　伏详勑防以太宗陵庙衣冠所游严上之诚重于改作寔圣人之孝也但以旣经焚毁旧制将来仙驭所经恐违防奉之意其本地素无泉源日羞馈祀出于人力登降难为防味又仲尼有言易墓非古臣庶兆域尚重芟夷园寝之间岂宜振扰不可再兴版筑理足明徴陛下聦明圣神德协文祖寝宫废坠嵗序滋深独留其功以圣防伏惟精选信任大臣严重其礼昭告陵庙以通明灵令于栢城之中卜其近地畧雕琢之费因耕稼之休务録爱人节用之心副文皇还郭之志天下幸甚谨议
　　同前　　　　　　　　　　权德舆
　　议曰臣闻古宗庙之制前有庙庙列昭穆后有寝寝陈衣冠自秦汉已来始因陵立庙有寝宫便殿虽庙居陵傍而无必在山上不可在山下之定制且礼文所贵宜也称也祀亊所资敬也洁也伏以昭陵因山太宗所建宫在上以便【集作便于】当时自野火延烧行宫山下亦已乆矣今若伐木缩版程功就险神道贵静或非所宜则与置陵之初事体为异况旧制旣毁新宫是脩考于便地可以经久所谓宜且【一无且字】称也又井泉在下汲引为易飨献之礼是资严恭本于明德惟馨亦在吉蠲为饎故礼之言祭也水曰清涤言于【一作其】洁浄涤濯也又曰不敢用常防味所以交于神明也因兹冽井以备荐羞所谓敬且【一作而】洁也凡举事必以制度当否为大而以人力劳逸为细若于事为当而又无【一有所字】劳不亦顺昭陵爱人之心乎不亦协陛下从宜之礼乎今列圣寝宫有在山下者矣然则致敬来格之义岂以山上山下而为逺近耶臣愚以为但在栢城之内则不云逺陛下精诚愼重询及庶寮徒献所闻伏増战越谨议
　　一作皆唐文粹
　　酷吏传议
　　诗美仲山甫曰刚亦不吐柔亦不茹故体备健顺是为【文粹作谓】全德不然则直已循性能秉一方事举于中【集本川文粹作恶】皆【川文粹作背】理道也得柔之道者为循吏失刚之理者为酷吏司马氏脩史记【文粹有始字】作二传以诫世尔而后以郅都为酷吏传首愚有惑焉都之为中郎将上欲搏野彘活贾姬从容奏议引宗庙太后之重其为济南守诛豪猾首恶人【文粹作道】不拾遗其为中尉宗室贵臣敛手仄目其为鴈门守匈奴不敢近邉至为偶人像之骑射莫能中然其勇敢气节根于公亷不发私书不受请寄具此数者为汉名臣入居命卿出防列郡【文粹作郡守】坚刚忠纯终始若一坐临江之嫌当太后之怒身死汉庭首足异处有以见汉氏之不纲王泽之弛絶也盖在史氏发而明之以旌事君以励使臣俾百代之下有所惩劝子长旣首冠酷吏班氏乂因而从之善善恶恶之义于此缺矣夫椎埋沉命舞文巧诋之徒目为等夷杂列篇次至于【文粹作其】述賛虽云引是非争大体又何补焉噫洪范之沉潜大易之直方皆臣道也都虽未蹈之斯近之矣不隠忠以避死不枉道以善【文粹作莅】官无处父之华异申枨之欲所至之邦必以称职闻其古之刚而无害【文粹作虐】怒而中节者欤刚似酷弱似仁在辩之不惑而已天下似是之为失多矣【文粹作天下似而非失之多矣】岂独是哉开巻之际怳然有感且以司马氏班氏皆良史氏【文粹作也】犹不能辨也【文粹无也字】故斐然成文
　　世祖封不义侯议
　　予读东汉史至彭宠举兵防蓟城自为燕王仓【文粹作苍】头子宻等因宠独在便室卧寐遂共杀之以其事诣阙封为不义侯愚以为非先哲王封赏之本防也遂作议云先师曰惟噐与名不可以假人又曰必也正名乎又曰惟则定国于戯有国者可不务乎当世祖之初天命再集于此时贞百度正三纲纂修德教允答天意时彭宠以南阳旧恩位列上将有举渔阳之功馈邯郸之忠竟以谗谤获罪反侧怨望遂攻朱浮于蓟自称燕王时师旅孔炽元元苦甚时君宜以息人纾难为心则当録念功用昭洗瑕秽次则布之威懐革其非心必不得已则仗大顺以讨之出王师以征之以明君君臣臣之义此三者皆不能用之或用之而不能尽及夫仓头子宻有便室之逆运其狙忍待其【文粹作时伺】卧寝遂使命悬仆仓卒授首及诣阙也封为不义侯愚以为伯通之叛命子宻之戕君同归于【文粹作于】乱罪不相蔽宜各致于法昭示王度反乃爵于五等又以不义为名且举以不义则莫可侯也【文粹有而此侯三字通鉴作此而可侯】汉爵为不足劝矣春秋书齐豹盗三叛人名之义无乃异于是乎且如栾布之哭彭越孔车之塟主父使于东汉议罪罪孰甚焉况四方甫定伤痍未复不稽古训以喜怒为刑赏使天下陪台厮养各幸其君之乱而徼侯印授诸侯危疑之势鼔臣下叛换【汉书顔氏训叛换叛与畔同】之源弃名噐而汨彛伦且以宪令为戯时风浩浩荡而不复至使桓灵不君【文粹作道】山阳胁夺本其所自庸讵知非封不义之效欤
　　西伯受命称王议　　　　　梁　肃
　　太史公曰诗人道西伯以受命之年称王而断虞芮之讼遂追王太王王季改正朔易服色十年而崩或谓大雅序文王受命作周秦誓序十有一年武王伐殷妄徴二经以实其説予以为反经非圣不可以训莫此【文粹有为字】甚焉尝试言之夫圣人无作作则为万代法盖仲尼美文王之德曰三分天下有其二以服事殷又曰内文明而外柔顺以防大难文王以之未有南面称王而谓之服事易姓创制而谓之柔顺仲尼称武王之烈曰汤武革命又曰武王末【礼记作末】受命未有父受之而子复【文粹作后】革命父为天子子云末受当武王之防盟津也告诸侯曰汝未知天命未可以誓师也曰惟我文考【四字文粹作惟九年】大统未集予小子其承厥志孰有王者出征复俟天命大统旣改而复云未集礼大传称牧之野旣事而退【文粹有遂字】柴于上帝追王太王王季文王改正朔殊徽号若虞芮之嵗称王则不应复云追王王制旣行则不复应【文粹作应复】云改物是皆反经者也夫大者天地其次君臣圣人知定位之不可易也故制为上下之礼财成天地之道使各当其分而不相间若亿兆之去留天命之与夺则与【文粹作存字】乎其时圣人顺而行之故讴歌【文粹有所字】归而舜禹揖譲桀纣恶【文粹有盈字】则汤武放伐所谓后天而奉天时不得已而为之者也若殷道未絶纣恶未极而遂称王以令天下则不可谓至德也此其非圣者也予以为大雅作周之义盖取夫积德累仁为海内所归徃武王因之遂成大业非【文粹有所字】谓革命易姓为作周也泰誓纪年盖武王周公追考前文陈王业之盛自虞芮始故断为受命之嵗仲尼宪章文武故因而叙之曰十有一年武王伐殷非所谓自称王而为之数也文王旣没经义斯在如曰不然以俟君子
　　焚舟议　　　　　　　　　杨　防
　　秦伯伐晋两用孟明皆败绩用之不怠复伐于晋晋人不出遂封殽尸霸者以武为功乎昔楚子败晋京观以昭武功楚子不从曰所以称武者以有七德也我无一焉其可称哉今稽秦师忽蹇叔之忠谏纳杞子之狂谋劳师欲以袭国殽及彭衙之败只轮不返渡河焚舟示其致死晋不与敌遂覇西戎亦未为胜也况两败一胜与敌乃亡尺全寸焉足为功哉夫饥虎馁狼一意于吞噬乎吾见晋之悬门不发者君子多矣






　　文苑英华巻七百七十
　　钦定四库全书
　　文苑英华卷七百七十一　宋　李昉等　编连珠
　　梁宣帝二首　　　　沈约二首
　　吴均二首　　　　　刘孝仪为人作二首庾信拟作四十四首　苏颋为人作二首
　　喻对
　　喻古之治一篇　　　冶家子言一篇
　　奔蜂对一篇　　　　招野龙对一篇
　　连珠
　　连珠二首　　　　　　　　梁宣帝
　　尝【一作常】闻盈虚之道虽脩平而必陂损益为用【一作之由】在至象而无蠲是以谓地之厚而东南缺惟天为大而西北悬
　　尝【一作常】闻山有藏玉则草木常荣林有猛兽则藂枝莫采是以汉仪重见皇王之迹有真周礼犹存防之田无改
　　同前二首　　　　　　　　沈　约
　　臣闻烈风虽震不断蔓草之根朽壤诚微遂霣崇山之峭是以一夫不经【一作住】威于赫怒千乗或【一作必】致忘于巧笑
　　臣闻鸣籁受响非有志于要风涓流长迈寜厝心于归海是以万窍怒号不叩而咸应平川是纳用卑而为宰
　　同前二首　　　　　　　　吴　均
　　盖闻艳丽居身而以娥眉入妬贞华炤物而以絶等见猜是以班姬辞宠非无妖冶之色杨子寂寞岂乏曜之文
　　盖闻义夫投节未必识君烈士赴危岂【一作非】期要利是以墨子萦带不蒙肉食之谋申胥泣血非有执珪之位为人作连珠二首【一作探物作艳体连珠】刘孝仪
　　妾闻洛妃髙髻不资于草泽妻长髪无借于金钿故云名由于自羙蝉称得于天然是以梁妻独其妖艳卫姬专其可怜
　　妾闻芳性染【一作深】情虽欲忘而不歇薫芬动虑事逾久而更思是以津亭掩馥秪结秦妇之恨爵台余妬追生魏妾之悲
　　拟连珠四十四首　　　　　庾　信
　　盖闻经天纬地之才拔山超海之力战阵勇于风飚谋谟出乎胷臆斩长鲸之鳞截飞虎之翼是以一怒而诸侯惧安居而天下息
　　盖闻萧曹賛务雄畧所资鲁卫前驱威风所假是以黄池之会可以争长诸侯鸿沟之盟可以中分天下盖闻解封豕之结塞长蛇之源必湏制裳千里歃血辕门是以开百里之围用陈平之一防盟千乗之国须季路之一言
　　盖闻得贤斯在不借挥锋股肱良哉无论应变是以屈倪【左传作屈完疑避讳而改】叅乗诸侯解方城之围干木为臣天下无西河之战
　　盖闻邯郸已危徒思马服蓟城去矣空用荆轲是以竹杖扶危不能正武担之石芦灰缩水不能救宣房之河盖闻穴蚁冲泉未知逺虑禽巢幕何能支乆是以大厦既焚不可洒之以泪长河一决不可障之以手盖闻膏唇喋喋市井营营或以如簧自进或以狙诈相倾是以子贡使乎五都交乱张仪见用六国纵横盖闻谋猷是习权变须长时增齐灶或卧燕墙是以井陉之兵如鸿毛之遇火长平之卒若秋草之中霜盖闻彼黍离离大夫有防乱之感麦秀渐渐君子有去国之悲是以建章低昻不得犹瞻防岸徳阳沦没非复能临偃师
　　盖闻市朝迁货山川悠逺是以狐兎所处由来建始之宫荆棘参天昔日长洲之苑
</div>
    <div class="pagination">
<a href="文苑英华_page558.html">上一页</a><span>...</span><a href="文苑英华_page554.html">554</a><a href="文苑英华_page555.html">555</a><a href="文苑英华_page556.html">556</a><a href="文苑英华_page557.html">557</a><a href="文苑英华_page558.html">558</a><span class="current-page">559</span><a href="文苑英华_page560.html">560</a><a href="文苑英华_page561.html">561</a><a href="文苑英华_page562.html">562</a><a href="文苑英华_page563.html">563</a><a href="文苑英华_page564.html">564</a><span>...</span><a href="文苑英华_page560.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
