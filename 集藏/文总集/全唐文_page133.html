<!DOCTYPE html>
<html>
<head>
    <meta charset="UTF-8">
    <title>全唐文 - 第 133 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 133 页/共 603 页</h1>
    <div class="content">    ☆高药尚
    药尚，龙朔中官中御府少盐护军。
    ○议沙门不应拜俗状
    法本冲寂，非有名言；至道希夷，故无声教。三千大界之境，小智未能揆其原；恍兮惚兮之中，巨贤无以究其理。但释老二氏，挺大圣之资，慧光尘外，超然物表。短三衣之拂石，促四海之倾毛，谈寂灭之宗，说有无之教。门开方便，演十二之因缘；道诱多途，述五千之广说：敬顺则逍遥六度，忽怠则苦海长流。故去髭发而就桑门，释素衣而纫缁服，冀登彼岸，出此爱津，父母贵其容，王侯重其戒。此即君亲道隔，去俗绝尘，三百之礼不拘，五侯之位无羡，未可敦兹俗训，励以风仪，拜首私庭，稽颡公室。请循旧贯，於愚为允。谨议。
    ☆王思
    思，龙朔中官驭仆寺大夫。
    ○议沙门不应拜俗状
    窃以厉乡垂范，实东国之至人；园演法，西方之上圣：皆能割慈忍爱，绝尘离俗。礼者忠信之薄，超道德而上驰；色为真相之空，遗形骸而幽赜：故前王待之方外，後帝许以不臣。习见生帝，其来自久，顿为改创，恐乖听瞩。且复缁衣非揖拜之徒，黄冠异折旋之侣，纵数纤非精感，不能式景元风，本立道生，庶以渐持真教。若浮沈类俗，俯仰随时，恐鹫岭之业将亏，茨山之风行替。变道从儒，未见其可，因循勿改，窃用为宜。谨议。
    ☆皇甫公义
    公义，龙朔中官沛王府长史。
    ○议沙门不应拜俗状
    臣闻三教同归，渐顿虽别，俱为助化，咸称欢喜。宣尼作训，不拘方外之流；大师垂范，全舍寰中之累。虚室生白，一粒馀资，并驾康衢，唯道是务。自元风载偃，法云收族，黄冠缁服，心迹不俱。皇上愍其忘反，式令佥议。但绝允髡顶，形之重也；擎跪拜伏，礼之末也。今若舍其重而检其末，申其道而屈其人，恐习俗生常，顿改非易。伏望严告有司，祥加诱进，如更因心靡厝，方可之形礼。轻陈刍管，伏深战惧。谨议。
    ☆梁孝仁
    孝仁，龙朔中官司稼寺卿。
    ○议沙门不应拜俗状
    佛道之兴，其来尚矣。自白光东照，紫气西浮，莫不遵彼五千，崇兹二教，无为寂灭，同树胜因。而僧、尼、道士、女冠，趋承训典，其为教也，裨济实多，历览前修，非无去取：所以同遵不拜，良或可观。至如道之为宗，皇基由渐，尊严之切，有异恒伦，岂可改作别仪，俯随常俗？因循不拜，理谓为允。谨议。
    ☆元大士
    大士，龙朔中官详刑寺少卿。
    ○议沙门不应拜俗状
    窃以白马东归，寺刹爰建；青牛西上，观座方兴；莫不照烛昏迷，导引腾化。然敬君之范，简略阙言；不拜之仪，因循往有：非直情乖物义，抑亦意爽圣经（事如中台司引议中弹）。且法服制仪，表绝凡流之恒敬；莲花宝座，岂说不拜於君亲（弹曰：铜自石生，珠因水育，取者方委，传者故迷。况佛教幽微，理难窥涉，不知而作，其斯谓乎）？君有天地之尊，敬君远符经教；亲著生育之惠，拜亲遐会法源：抚事有益於经，扪理未亏於法。牵率愚管，设敬为宜。谨议。
    ●卷二百五
    ☆谢寿
    寿，龙朔中官右春坊主事。
    ○议沙门不应拜俗状
    一、敕云“君亲之义，在三之训为重；爱敬之道，凡百之行攸先”者。此实先王之要道也，今请申其礼。窃寻教有外教内教之别，人有在家出家之异。在家则依乎外教：服先王之法服，顺先王之法言；上有敬亲事君之礼，下有妻子官荣之恋：此则恭孝之躅，理叶儒津。出家则依乎内教：服诸佛之法服，行诸佛之法行；上舍君亲爱敬之重，下割妻子官荣之恋；以礼诵之善，自资父母行道之福，以报国恩。既许不以毁形易服为过，岂其责以敬亲事君之礼？异乎孔老之教，所以理绝常境，不抑拜礼，无损於国也。
    一、敕云“宋朝暂革此风，少选还依旧贯”者。自佛法东流，六百馀载，帝代相次，向有百王，莫不敬崇佛法，树福僧田者。故以染衣剃发，同诸佛之容仪；割亲辞荣，异众人之爱恋：天龙敬重，号为福田。故佛告╂昙弥：“莫供养我，当供养僧。”此则大圣诚言，理不可弃。如其佛语可弃，请总除废，岂容存之欲求其福，辱之而责其拜礼也？伏惟太宗文皇帝圣智则无所不达，神威则无所不伏，於时僧众，岂不易令跪拜？故以佛法可敬，长其容善，又耻好异乱常之迹，故不为也。但愿近依先朝圣化之道，远弃晋、宋边鄙之法，则万古不怪，道俗心安矣。
    一，敕云“朕禀天经以扬孝，资地义而宣礼”者。比见普天之下，俱行孝道，亲在则尽心色养，亲殁则追思遗迹者，皆禀陛下至孝之道也。今忽改弃先朝正淳之轨，远慕晋、宋矫异之风，今僧等虽复暗昧，窃为陛下不取也。伏愿追思先迹，还依贞观之法，此则至孝之道，不化而自行矣。
    一，敕云“连洒之化，付以国王，裁制之由，谅归斯矣。”臣窃寻付嘱之意，恐不如此，何者？佛以像法末年，淳心渐薄，邪见增长，正法衰替，四部之众，无力宏宣，是以付嘱国王，令王拥护。如其王者不护，法当衰没自坏，岂劳付嘱，令王毁坏？今僧徒虽复凡鄙，而容仪似佛，使之跪拜，积乡佛拜。
    一至於此，（疑）则存之无益。且夫去好异顺大同者，君子之道也。故先朝云：“以人从欲，乱於大道，君子所耻。”此风未远，伏愿依行。
    人或问曰：经中既说新学比邱礼维摩诘足，不轻菩萨亦致敬於慢众。况今圣主，示为白衣，神德则不谢於维摩，立行则不同於慢众。今使僧拜，正合其宜，更有何辞，敢不从顺，答：不可以一人别行，而乱於大教。若以比邱顶礼於居士，则令五众设拜於君亲，俗人有居凝互而不哀，岂使天下丧亲而不哭？至如庄周对妇尸而歌乐，知存殁如四时；孟孙居凝互而不戚，达死生乎一贯：此皆体道胜轨，何不令天下俱行？若以体道之情，不可施於国法者，彼亦证理之行，岂得施於大化之议（疑）风也？夫议者盖欲取其大理，以成画一之法。三教之法，即国王法，其法既成，终天不易。若不行用，则须除废；若行用之，必须述其教迹。昔闻帝王礼佛，未见佛礼帝王。所以帝王敬法服者，以先胜国王受佛付嘱，历代尊承佛教故也。父母敬其袈裟不可屈其佛衣，招父母之过。自古帝王度人出家，去其须发，与其佛衣，不拘常俗，令作导师，敷演法教，而作福田。若令其礼拜，则屈其尊服，付嘱之义安在？今欲改变，恐昧理之流。心有疑惑，因生其过，譬由敬泥龛木像，以其图写佛容，若不睹相钦承，泥木一何可贵？泥木尚假佛仪，僧尼还托法服，无假无托，伐谁伐？如愚所见，望请循旧，不拜为定。谨议。
    ☆王千石
    千石，龙朔中官详刑寺丞。
    ○议沙门不应拜俗状
    窃惟君臣契重，忠孝之义本隆；父子恩深，爱敬之情攸切。存日用之理，荷生成之大，受其荫者岂有忘其德？餐其惠者宁有阙其礼？斯固在三隆训，尽一垂范，理叶神衷，义符圣诏。然而域内之法，与老释殊制；方外之轨，共尧孔异辙。筌蹄不能喻，性相两忘；小大所不拘，天地齐一。不以色养为孝，不以弃亲为疑。神道经久，此而莫止，寻其要旨，亦有助化。故诡服无点彝章，毁形不伤教义，超然出尘之表，纷然不羁之宾，冲而无替，嶷尔圆湛。虽因果难了，至理冥，若存若亡，因循自昔。往者释远著论，晋庾息谈，与其慢也，宁崇其敬。今若尊其道而毁其法，要其福而屈其身，是使鸣锡趋剑佩之容，捧炉端簪笏之理，缁衣并列，敬弛双行。斯则袈裟忸金翅之威，钵盂惭咒龙之术，其为教也，安所施乎？逊等预忝刍荛，言非可择，辄申愚管，伏深战惧。谨议。
    ☆刘庆道
    庆道，龙朔中官奉常寺丞。
    ○议沙门不应拜俗状
    夫孝养所以事亲，发肤为立孝之始；敬忠所以奉上，跪拜申资敬之容：此固仰究天经，俯穷人理。至夫真如寂灭，言行俱尽，元妙希夷，冥难测。陛下恢宏正道，阐辟妙门，兴彼法徒，膺兹冥。然而教非域中之政，形方外之仪，衣异国容，身无首饰，何以参绅於下拜，厕笄总而长跪？愚谓绍法象贤，可以朝不屈节；毁形自绝，可以家无降礼。且同巢许之流，有异勋华之盛，付嘱之托，因循为善。既奉明敕，敢陈正议。谨议。
    ☆郑钦泰
    钦泰，龙朔中官司戎太常伯护军。
    ○议沙门不应拜俗状
    臣闻三灾变火，六度逾凝；二字为经，百成攸缅。是以白毫著相，阐一乘於万劫；紫气浮影，混万殊於一致。爰有儒津，复轫殊轸，秀天地阴阳之禀，礼君臣父子之穆。故知循名责实，矩迹端形，则教先於阙里；齐心力行，修来悔往，则化渐於连河。释为内防，雅有制於魏阙；儒为外检，不能括其灵台。别有元宗素范，振荡风物，鹏逸，促椿辽菌，无为无事，何得何失？然则道佛二教，俱为三宝：佛以佛、法、僧为旨，道以道、经、师为义。岂真摄生有托，陶性通资？信亦为政是基，裨声浓化。而比邱未喻，先生多僻，恃出俗而浮逸，以矜傲为夸诞。处匹夫之贱，直形骸於万乘；忘子育之恩，不降屈於三大：固君父所宜革，臣子所知非。
    遂降纶玺，是攻其弊，虽履孝居忠，昌言改辙，而稽古爱道，参酌群情。怀响者不销声，抚尘者山无隔细，必备舆人之颂，以贡刍荛之说。何则？柱史西浮，千有馀祀；法流东渐，六百许年。虽历变市朝，而事无损益，惟庾冰责沙门之拜，桓元议比邱之礼。幸有何充进奏，慧远陈书，事竟不行，道终不坠。是以大易经纶三圣，蛊象不事王侯；大礼充刃两仪，儒行不臣天子。亦有严陵踞谒光武，亚夫长揖汉文，介胄岂曰触鳞，故人不为婴网。惟旧讵先师道？法侣何後戎昭？上则九天真皇，十地菩萨；下则南山四皓，淮南八公：或顺风而礼谒，或御风而游处，一以贯之，靡得而屈，十室忠信，亦岂无其人哉？五刑之设，关三木者不拜，岂五德之具，居三服者拜之？罪之不责恭肃，德之诚足容养。然则含识之类，怀生之流，莫不致身以输忠，彼则不忠王者；莫不竭力而遵孝，彼则不敬其亲。虽约弛三章，律轻三尺，有一於此，三千其大，而不被以严诛、於臣责者，岂不以道释与尧孔殊制，伤毁与礼教正乖，莲花非结绶之色，贝叶异削之旨？人以束带为仪章，道则冠而不带；人以束发为华饰，释则落而不容。去国不为不忠，辞家不为不孝，出尘滓割爱於君亲，夺嗜欲弃情於妻子：理区分於物类，不可涯捡於常途。
    生莫重於父母，子则不谢；施莫厚於天地，物则不答。君亲之恩，事绝名像，岂稽首拜手，可酬万分之一者欤？出家之与君父，岂曰全无输报？一念必以人天为愿首，四谛则於父母为宏益。方祛尘劫，永离死生，岂与夫屈膝为尽忠，色养为纯孝而已矣？必包之俗境，处之儒肆，屈其容，降其礼。则不孝莫过於绝嗣，何不制以婚姻？不忠莫大於不臣，保不令称臣妾？以袈裟为朝服，称贫道而趋拜，仪范两失，名称兼乖。深恐一跪之益，不加万乘之尊；一拜之劳，式彰三服之坠：则所不可，而岂然乎？王者无父事三老，无兄事五更，君人之尊，亦有所敬；法服之敬，不敬其人。若屈其数，则卑其道，数而可卑，道则云缺矣。岂若存敬於已，存道於物；敬存则已，道在则物尊；尊道所以敬於物，敬於物所以尊於已也。况复形犹身也，道若影焉，身既如声，道亦如响。形动则影随，声扬则响应；道崇则身宠，身替则道息。岂可使居身之道，屈於道外之身？岂可使方外之人，存於身中之敬？又彼守一居道，不离尘俗，若可拜之，是谓俗之。道而可俗，俗又参道，则一当有二，而道不专行矣，安可以区道之常域，保专一之至诚哉！
    据僧律，敬袈裟如敬佛塔，谓袈裟为福田衣。衣名销瘦，取能销瘦烦恼；铠名忍辱。取能降伏魔军：亦喻莲花不染泥滓，亦为诸佛之所幢相，则袈裟之为义，其至矣夫！若损兹佛塔，坏彼幢相，将轻忍辱，更贬福田，甚用危疑，终迷去取。解服而拜，则越俗非章甫之仪；整服而趋，则缁衣异朝宗之典。故阐幽舍卫之境，步屏高门之地，理绝朝请，事乖荣谒。岂不谓我崇其道，所以彼请其来，请而卑之，复何为者？庐山为道德所居，不在搜简之例；甘棠为听讼所息，或致弗翦之恩。山与树之无心，且以德而存物，法与道之有裕，岂崇道而遗人？语曰：“人能宏道，则道亦须人而行也。”王人虽微，位在诸侯之上，行道之辈，焉复可卑其礼？若谓两为欺诡，则可以而寝之，寝之之道，则芟之之谓；是则所夺者多，何止降屈而已。若谓两为浓助，则宜崇之，崇之之道，则尊贵之之谓：岂可尊贵其道，而使其恭敬哉？假以金翠为真仪，不以金翠而增肃；假以刍狗而尊像，不以刍狗而加轻。肃敬终寄於道，轻重不系於物，物之不能迁道，亦犹道之恒随於物矣。沙门横服於已，资法服而为贵，莫不敬其法服，而岂系於人乎？不拜之典，义高经律，法付国王，事资持护。法为常也，常行不易，一隅可隔，千门或爽，通有护法之资，塞有坠法之虑，与其坠之，曷若护之？何必屈折於僧容，盘辟於法服，使万国归依者，居蒂芥於其间哉？语曰：“人因所利而利之。”则利之之术，亦可因其精诣而为利矣。
    洎乎日光上照，皇运攸宗，海接天潢，枝连宝构，藉无上之道，阐无疆之业。别氏他族，敬犹崇往，神基灵派，道岂伪今？此为甚不可一也。月氏东国，宝祚斯俟，定水元波，法□彩润，高解脱之庆，演常住之福。王前帝昔，尚或攸遵，主圣臣良，胡宁此变？臣愚千虑，万不一得。傥绿斯创造，无益将来，於恒河沙劫，有豪之累。虽率土碎首，群生粉骨，何以塞有隐之责，蠲不忠之罪？此为甚不可二也。臣所以汲汲其事，区区其诚，搔首扪心，隳肝沥胆，伏愿圣朝，重兴至教，恒春柰苑，永转法轮。心欢录其人百，祚远光於帝业，则虽死犹生，朝夕可矣。窃惟诏旨微婉，义难莫，天情画一，则可使由之；睿想旁求，则谁不竭虑？臣以庸昧，何足寓言？以两教为无，则崇於圣运，圣而崇之，则非无矣；以两教为有，则笔削明时，时而削之，恐非有矣。斯所以歧路裴回，两端交战，道宜存迹，理未厌心。管岂窥天？蛙焉测海？理绝庶几之外，事超智识之表。自怀铅阁笔，扣寂销声，而欲鸟处程言，竽中窃吹，将聋听而齐俗，举瞽视而均叟，虽有罄於心灵，终不诣於闻见也。直以八风迥扇，万籁咸贡其音；两曜晖，千形不匿其影。兹焉企景，是庶转规，就日心葵，输涓驿露。而颜浆夏，履薄冰春兢惕已甚，赧畏交集。谨议。
    ☆王泉
    泉，龙朔中官内侍监给事。
    ○议沙门不应拜俗状
    窃以耆山阐化，泛幽津而鼓楫；碧落垂训，趣真境而扬言。德总四天，挺教殊乎欲检；义均一指，资敬异乎常伦。故致礼坚林，至理与恒情别统；屈身河上，元功共即事已乖。是知缁服黄冠，非阙廷之饰；禅林洞府，岂臣子之荣？至於功深利益，道备宏诱，列三乘之旨，则理极四生；示五千之文，则言包万象。执慧刀而割烦恼，弃有欲而习无为，存殁仰其舟航，动植资其含养：性相非研机所尽，希夷岂探赜所穷？况转法轮以翼帝功，则功济尘劫；浮真气而基圣道，则道冠混元：荡乎大乎，固无得而称矣！今欲奖同名教，令依俗礼，纶言既降，谁曰不宜？窃恐高尚之风，因斯遂往；元妙之理，流荡忘归。伏惟陛下爱敬隆於百王，德教敷於四海，凝神体物，宏道为心。何必约此二门，混同真俗之路；限兹两教，乱彼默语之途？戒律既异於恒科，跪拜岂通於常礼？因循之迹，请依恒轨。谨议。
    ☆源诚心
    诚心，龙朔中官万年县令。
    ○议沙门不应拜俗状
    窃以老释之教，虽曰冲元；君父之尊，终资严敬。况所行化，不出寰中，义属在三，须遵孔礼。但为落发不可加冠，法衣不可加带，无冠无带，拜伏失仪。如愚管窥，依旧为允。谨议。
    ☆王隐客
    隐客字少微，太原人，赠太子少保琚从父，官凤阁侍郎。
    ○议沙门不应拜俗状
    若夫难浑起一，龙圣开三，飞羲画而逾绳，泛轩文而越契。端宸肃，题尊玉宇之中；斑屣票彡琚，光佐逵之右：洪猷仅於礼乐，秀业止於仁义。亦有栖月笼霞之俊，乘鼋控鲤之英，窒欲姿，茹丹菌於秘洞；休粮蜕影，吸青露於神邱。终惊迅节之期，徒侈浮欢之会。岂若能仁抚运，梵典开宗，撰妙轮而曾击，ㄈ宝骑而高引。无生之生，究生生於至赜；不灭之灭，穷灭灭於幽源。大千通智炬之辉，尽亿曳法蠡之响。繁弛网，迈三咒於汤年；苦流堙洪，轶四乘於夏序。浸群方而演泽，济悠劫而凝勋。袭欺义者便屈紫皇之敬；入其道者，标黔首之尊：为爱习之良资，作尘劳之依止。洎乎星浔褫照，日梦飞光，东徙休屠之像，西渐宾之化。高人响系，敷妙说於琅函；茂德肩随，畅真词於贝牒：列辟以之崇奉，绵代以之钦尚。故苻秦肃念，纡翠辇而同嬉；刘汉虔诚，下缃舆而致礼。唯有牛图晚运，慧星暖而还明；龙绪衰辰，德水凝而复涣。
    我大唐澄飞日海，扑燎霞昆，延喜流祯，昭华献吉。财成紫宙，葳蕤改粒之勋；大比苍黎，茵霭迁裳之业。皇帝乘雷震极，铄电离宫，驱九以曾驰，驾八骥而横厉。希风崛岫，启鹤苑於神畿；仰化连河，构蜂台於胜壤：敷摄诱之徽范，敦爱敬之洪模。而以控国必俟於忠，装家实资於孝，爰命僧怪之辈，将申跪拜之仪。则裕凝怀，谇通规於会府；因心在念，舍舆颂於英寮。虽嚣议相攻，各言其志，而宸襟历选，遂率於常。特怀顾复之恩，仍致升堂之拜。上人冲宇淹穆，秀器韶雅，迥韵道通，峻词闲绰。身城浪谧，飞宝仞以冲天；意树纷披，耸珍翘而拂汉。既洽九儒之要，还探三藏之微，缁徒擅其夸节，素侣挹其徽望：固已偶迹乘杯，侔声飞锡者矣。将恐迷生曲学，近识孤闻，以俗之权为会真之宝，叩凤阍而莫遂，叫鸾掖而无从，爰兴护念之心，载启发挥之作。粤自晋氏，迄於圣代，凡其议拜事，并集而录之。总合三篇，分成六卷，为之赞论，格以通途。缛旨含锵，雕文振彩，信所以激昴幽致，刷荡冥津者也。隐客业寡才疏，名芜浅，坐烟郊而晦迹，泊风户以栖神。徒以早尚华编，深崇叶篆，欣兹盛事，缀而序之。秋轻光，匪助奔羲之曜；春蛙陋响，宁裨大乐之音？聊以宣情，讵云ゼ藻？与我同志，幸无诮焉。
    ☆沈元明
    元明，龙朔中官左威卫录事。
    ○成唯识论後序
    原夫觉海圆，涵万流而宗极；神机阐妙，被众象而凝至真。明慧日而镜六幽，泄慈□而沛八，演一音而悬解，逸三乘以遐骛。体陈如之半器，津有有於鹿园；照善理之满机，绎空空於鹫岭。虽绝尘於常断，讵遗筌於有空？显无上之灵宗，凝中道於兹教。逮金河灭景，派淳源而不追；玉牒霏华，绪浇风而竞扇。於是二十八见，迷丧应於五天；一十六师，乱牛□於四主。半千将圣，兹惟世亲，实贤劫之应真，悔生知以提化。飞光毓彩，诞英资灵，曜常明於八蕴，藻初情於六足。秀谈芝於俱舍，В说有之馀宗。摄元波於大乘，贲研空之至理；化方而照极，湛冲一於斯颂，唯识三十偈者，世亲归根之遗制也。理韬海，泛浮境於荣河；义郁烟飚，丽虹章於元圃。言舍万象，字苞千训，妙旨天逸，邃彩星华。幽绪未宣，冥神绝境，孤明敛英，秘思潜津。後有护法，安慧等十大菩萨，韫元珠於八藏，耸层构於四围，宅照二因，楼清三观。升晖十地，澄智水以润贤林；邻几七觉，皎行月而开重夜。优柔芳烈，景躅前修，箭涌泉言，风飞宝思。咸观本颂，各裁斯释，名曰《成唯识论》，或名《净唯识论》。空心外之二取，息滞有之迷涂；有识内之一心，遣归空之妄执。晦斯心境，苦海所以长沦；悟彼有空，觉岸於焉高蹈。九十外道，乱风辙而靡星旗；十八小乘，轫咸轩而扶龙毂。穷神体妙，诣赜探机，精贯十枝，洞该九分，顾十翼而搏仙羽，ぽ九流以琼波。尽邃理之希徽，阐法王之奥典，称谓双绝，筌象兼忘。曜灵景於西申，虹光於震旦，济物宏道，眇归宗德。
    粤若大和尚三藏法师元奘，体睿含真，履仁翔慧，九门禅晏，证静於融山；八万元津，腾流於委海。叠金墙而月曜，峻玉宇而遐骞，轶芳粹於澄兰，孕风华於龙翼。悼微言之匿彩，嗟大义之沦晖，用启誓言，肆兹遥践。泳祥河之辍水，攀宝树之低枝，循镂杠以神游，躏峰而安步，紫阶而证道，瞰唐玄影以严因。采奥观奇，徙苍龙于二纪；缄檀篆具，旋白马于三秦。我大唐庆表金轮，祯资枢电，奄大千而光宅，御六辨以天飞。神化潜通，九仙赆宝，元猷旁阐，百灵耸职。凝旒邃拱，杳通梦於霄晖；组ゼ华焕腾文以幽赞。元奉纶旨，溥令翻译，敕尚书左仆射燕国公于志宁、中书令高阳公许敬宗等润色，沙门释神泰等证义，沙门释靖迈等质文。肇自贞观十九年，终於显庆之末，部将六十，卷出一千。韬轶蓬莱，池湟环渤，载隆法宝，大启群迷。颂德序经，并纡宸藻，元风之盛，未之前闻。粤以显庆四年，龙栖叶洽，元英应序，厥闰惟阳，糅兹十释四千五百颂，汇聚群分，各遵其本，合为一部，勒成十卷。月穷於纪，铨综云毕，精括诂训，研详夷夏。调惊韶律，藻天庭，白凤甄奇，紫微呈瑞；遂使文同义异，若一师之制焉，斯则古圣今贤，其揆一也。
    三藏弟子基，鼎族高门，玉田华胄，壮年味道，绮日参元，业峻林远，识清□镜。闲仪玉莹凌道邃而澄明；逸韵兰芳，掩法汰而飞辨。绪仙音於八梵，舞霄鹤以翔祯；ゼ丽范於九章，影桐鸾而绚藻。光译侣，俯潜而融晖；登采义徒，顾猷畅而高视。秀初昕之璇景，晋烛元儒；矫弥天之绝翕，腾迈真俗。亲而四辨，言奖三明。疏发户牖，掖导津涉。绩功资素，通理寄神，综其纲领，甄其品第，兼撰义疏，传之後学。教蟠黄陆，跨合璧於龟畴；祥浮紫宫，掩连珠於麟籀。式罄庸讠叟，叙其宗致云。
    ☆郭震
    震字元振，以字显，魏州贵乡人。举进士，授通泉尉。唐休破吐番，元振参预其谋，以功拜主客郎中。睿宗景□二年累官至同中书门下三品，封馆陶县男，以诛太平公主功进封代国公兼御史大夫，持节为朔方道大总管。未行，元宗於骊山讲武，坐军容不整流新州。寻以旧功起为饶州司马，道病卒。开元十年追赠太子少保。
    ○劾赵彦昭韦嗣立韦安石奏
    彦昭以女巫赵五娘左道乱常，托为诸姑，潜相影援，既因提挈，践台阶。或驱车造门，著妇人之服；或摧妻就谒，申犹子之情，於时南宪直臣，劾以霜宪，加微贬，旋登宠秩，同恶相济，一至於此！又张易之兄弟势倾朝野，嗣立此际结为甥舅，神龙之初，已合诛死，天纲疏漏，腰领误全。安石托附阿韦，编诸属籍。中宗晏驾，削大皇辅政之制，定阿韦临朝之策，此时朝野危惧，人神怨愤。乾坤交泰，宇宙再清，不加贬削，法将安措？臣忝司清宪，敢不纠弹？请付紫微黄门准法处分。
    ○论去四镇兵疏
    臣闻利或生害，害亦生利。国家奄有天下，园囿八荒，而万机百揆之中，最难消息。唯吐蕃与默啜受命，是将大利於中国。若图之不审，则害亦随之；如防害有方，则利亦随之。今钦陵所论，唯分裂十姓地界，抽去四镇兵主防，此是钦陵切论者。若以为可允，则当分明断决之；若以为不可允，则当设策以羁縻之；终不可直拒绝以阻其意，使兴边患也。臣窃料此事，关陇动静之机，岂可轻举措哉？使彼和望未绝，则其恶意亦不得顿生。请借人事为比：设如人家遭盗，一则攻其内室，一则寇其外落，主人必不先於外寇而忧在内室矣。何则？以内患近而外患远也。今国之外患者十姓四镇是，内患者甘、凉、瓜、肃是。复关陇之人事，屯田向三十年，臣料其力用久竭弊矣，脱一朝甘凉有不虞，此中岂堪广调发耶？臣实病之，不知朝廷以为何如。夫善为国者，当先料内以敌外，不贪外以害内。今议事者，舍近患而靡恤，务远患而是贪，臣愚驽，罔识厥策。必以四镇殷重，事不可依，何不言事以答之？如钦陵云，四镇诸部与蕃界接。惧汉密近兰鄯，比为汉患，实在兹辈：斯亦国家之所要者。今宜报钦陵云：国家非吝四镇，本置此以扼蕃国之尾，分蕃国之力，使不得并兵东侵。今若顿委之於蕃，恐蕃力强，易为东扰。必实无东意，则宜还汉吐浑诸部，及青海故地，即俟斤部落，当以与蕃。如此，足塞钦陵口，而和事未全绝，如後小有乖，则曲在彼。兼西边诸国，款附岁久，论其情义，岂与吐蕃同日而言？今未知其利害，未审其情实，迳有分裂，亦恐伤诸国之意，非制驭之。待筹损益，知其利便，续以有报，如此，则亦和未为绝，更使彼蕃悬情上国，是亦诱人之方。伏愿省择，使无遗，以惠百姓也。
    ○离间钦陵疏
    臣揣吐蕃百姓倦亻戌久矣，咸愿早和。其大将论钦陵欲分四镇境，统兵专制，故不欲归款。若国家每岁发和亲使，而钦陵常不从命，则彼蕃之人，怨钦陵日深，望国恩日甚，设欲广举丑徒，固亦难矣。斯亦离间之渐，必可使其上下，俱怀猜阻。
    ○论阙啜忠节疏
    往者吐蕃所争，唯论十姓四镇，国家不能舍与，所以不得通和。今吐蕃不相侵扰者，不是顾国家和信不来，直是其国中诸豪，及泥婆罗门等属国，自有携贰。故赞普躬往南征，身殒寇庭，国中大乱，嫡庶竞立，将相争权，自相屠灭，兼以人畜疲疠，财力困穷，人事天时，俱未称惬，所以屈志且共汉和，非是本心能忘情於十姓四镇也。如国力殷足之後，则必争小事，方便绝和，纵其丑徒，来相吞扰，此必然之计也。今忠节不论国家大计，直欲公为吐蕃作乡导主人，四镇危机，恐从此启。顷缘默啜凭陵所应处，兼四镇兵士岁久贫羸，其势未能得为忠节经略，非是怜突骑施也。忠节不体国家中外之意，而别求吐蕃，吐蕃得志，则忠节在其掌握，若为复得事汉？往年吐蕃於国，非有恩有力，犹欲争十姓四镇；今若效力树恩之後，或请分于阗、疏勒，不知欲以何理抑之？又其国中诸蛮，及婆罗门等国，见今携背，忽请邯螟助其除讨，亦不知欲以何词拒之？是以古之贤人，皆不愿夷狄妄惠，非是不欲其力，惧後求请无厌，益生中国之事。故臣愚以为用吐蕃之力，实为非便。
    又请阿史那献者，岂不以献等并可汗子孙，来即可以招胁十姓？但献父元庆、叔仆罗、兄倭子，并斛瑟罗及怀道，岂不俱是可汗子孙？往四镇以他匐十姓不安，请册元庆为可汗，竟不能招胁得十姓，却令元庆没贼，四镇尽沦。顷年忠节请斛瑟罗及怀道俱为可汗，亦不能招胁得十姓，却遣碎叶数年被围，兵士饥馁。又吐蕃顷年亦册倭子及亻业罗并拔布相次为可汗。亦不能招得十姓，皆自磨灭。何则？此等子孙，非有惠下之才，恩义素绝，故人心不归。来者既不能招携，唯与四镇，却生疮。则知册可汗子孙，亦未获招胁十姓之算也。今料献之恩义，又隔远於其父兄，向来既未树立威恩，亦何由即遣人心悬附？若自举兵力势能取，则可招胁十姓，不必要须得可汗子孙也。
    又欲令敦虔入拔汗那，税甲税马，以充军用者。但往年虔已会与忠节擅入拔汗那，税甲脱马，臣在疏勒，其访不闻得一甲入军，拔汉那胡不胜侵扰，南勾吐蕃，即将倭子重扰四镇。又虔往入之际，拔汗那四面无贼可勾，恣意侵吞，如独行无人之境，犹引倭子为蔽。今此有娑葛强寇，知虔等西行，必请相救，胡人则内坚城垒，突厥则外伺邀遮，必知虔等不能更加往年，得恣其吞噬。内外受敌，自陷危道，徒与贼结隙，令四镇不安，臣愚揣之，以为非计。
    ○上安置降吐浑状
    臣昨见唐休、张锡等众议商量，其吐浑部落，或拟移
    就秦（原注今天水郡）、陇（原注今阳郡），或欲移近丰（原注今九原郡）、灵（原注今灵武郡），贵令渐去边隅，使居内地，用为防闲之要，冀免背叛之虞。臣以为并是偏见之一端，未为长久之深策。若近秦、陇，则与监牧杂居；如在丰、灵，复与默啜甫迩。必以虑其翻覆，须有迁移，纵至中土，安可易其本性？至如尔乙句贵，往年王孝杰奏请，自河源军徒居灵州，用为惬便。及其逃叛之日，穿监牧，掠马群，所在伤夷，大损州县。是则迁居中土，无益之明验矣。往者素和贵虽背圣化，只从当所居地叛走，其於中国，无所损伤，但是失少许吐浑耳，岂与句贵之为害同日而语哉？今吐浑之降者，非驱略而来，皆是渴慕圣化，冲锋突刃，弃吐蕃而至者也。臣谓宜当循其情以为制，勿惊扰之，使其情地稍安，则其系悬心亦日厚。当凉州降者（原注今武威郡），则宜於凉州左侧安置之；当甘州（原注今张掖郡）、肃州降者（原注今酒泉郡），则宜於甘、肃州左侧安置之。当瓜（原注今晋昌郡）、沙降者（原注今敦煌郡），则宜於瓜、沙左侧安置之。但吐浑所降之处，皆是其旧居之地，斯辈既投此地，实有恋本之情。若因其所投，而便居之，其情易安；因数州而磔裂之，则其势自分。顺其情，分其势，而不扰於人，可谓善夺戎狄之权矣。何必要纂聚一处如一国，使情通意合如一家，脱有异志，则一时尽去，伤害州县，为患虑深。何如分置诸州，使每州皆得吐浑使役，欲有他怀，必不能远相连结总去，臣愚辄以为胜策。如允臣此见，其所置之处，仍请简取当处强明官人，於当处镇遏之，则小小为非，亦易杜绝。兼每使达蕃情识利害者，共宣超兄弟一人，岁往巡按，以抚护之，无使侵削。其生业日就，乐恋自亦深矣，如此，臣实以为羁縻戎狄之良策。设使後有去就，不过边州失少许吐浑，终无伤於中国。今此辈心悠扬而无主，未知所安，必在早定安置之计，无令惊扰，速生边患。
    ●卷二百六
    ☆姚崇
    崇字元之，陕州硖石人。本名元崇，以与突厥叱利同名，武后时以字行，至开元时，避帝号更名崇。为孝敬挽郎，应下笔成章举，授濮州司仓，五迁夏官郎中，超迁侍郎同凤阁鸾台平章事，寻迁凤阁侍郎。为张易之所谮，斧仆卿，犹同凤阁鸾台三品，出充灵武道大总管。神龙元年，预谋诛张易之兄弟，以功封梁县侯。睿宗立，拜兵部尚书同中书门下三品，进中书令。先天二年改紫微令，进封梁国公，授开府仪同三司，罢知政事，除太子少保，以疾不拜。开元九年薨，年七十二，赠扬州大都督，谥曰文献，十七年重赠太子太保。
    ○扑满赋
    夫惟哲人，罔有败德。几杖攸诫，盘盂见勒。容过於镜则照穷，任重於才则道塞。多藏必害，常谨不忒。兹扑满之陶形，假埏埴以为灵。其中混沌，窍开兮沈以默；其外空蒙，忽合兮炯而青。藏镪符於神论，固垒同於道扃。谦以自守，虚而能受。奚初积而终散？竟出无而入有。乍苦乎巨蚌之全，满而则剖；不异乎亢龙之悔，盈莫能久。故君子永鉴是式，允执厥中：道不可以常泰，物不可以屡空。虽聚宝含真，立制之端自我；而辞丰忌覆，致用之数在公。何兹器之微贱，盖与时而变通。苟利物而害已，亦持盈而省躬。岂独夫鲁国宥坐，诫欹虚已；周阶铭玉，端口窒欲？损之有馀，补之不足。明远鉴之退止，训劳谦之轨躅，稽长倩以投赠，庶平津而自勖。
    ○请褒赏刘子元吴兢奏
    伏见贞观十七年，监修国史房元龄与史官给事中许敬宗、著作佐郎敬播修《高祖实录》二十卷成，制封元龄一子为县男，赐物一千段；敬宗一子为高阳县男，赐物七百段；敬播改授太子司议郎，赐物五百段；仍并降玺书褒美。又神龙二年五月，监修国史中书令魏元忠、与史官太常少卿徐彦伯、国子司业崔融等修《则天实录》三十卷成，制封元忠一子为县男，赐物一千段；彦伯等各赐爵二等，物五百段；自馀卑官加两阶，物段准处分；仍并降玺书褒美。今史官刘子元、吴兢等撰《睿宗实录》，又重修《则天中宗实录》，并成进讫，准撰《太宗实录》便，益修官已下加爵及赐命。子元等经臣援引古今，欲臣闻奏。臣谨寻故事，例有恩赏，事属当时，不可为准。子元等始末修撰，诚亦勤劳，叙事纪言，所缘虽重，承恩赏赐，固不在多。子元、吴兢望各赐物一百段。
    ○请东都别立义宗庙奏
    准礼：大行皇帝山陵事终，即合庙，其太祖第七室先皇昆义宗孝敬皇帝哀皇后裴氏神主。伏以义宗未登大位，崩後追尊，至神龙之初，特令。《春秋》之义：国君即位未逾年者，不合列昭穆。又古者祖宗各别立庙。孝敬皇帝恭陵既在洛州，望於东都别立义宗之庙，迁孝敬皇帝哀皇后神主，命有司以时享祭，则不违先旨，又协古训，人神允穆，进退得宜。在此神主，望入夹室安置，伏愿陛下以礼断恩。
    ○请宣示豫州鼎铭符瑞奏
    圣人启运，休兆必彰，故化马为龙，预流谣颂，秀为天子，早著冥符。臣等今见薛谦光所献东都鼎铭，大圣天后所制，其文云：“上元降祉，方建隆基。豫州处天下之中，所以远包四海。”铭文独圣后所制，固必先感二仪，灵庆昭彰，旷绝今古。臣等忝陪近侍，喜万常情，请宣付史官，并颁示内外。
    ○对太庙屋坏奏
    太庙殿本是苻坚所造，隋文帝创立新都，移宇文朝政殿造此庙，国家又因隋氏旧制。岁月兹深，朽蠹而毁。山有朽壤，尚不免崩，既久来枯木，合将摧折，偶与行期相会，不是缘行崩。且四海为家，两京相接，陛下以关中不甚丰熟，转运又有劳费，所以为人行幸，岂是无事烦劳？东都百司，已作供拟不可失信於天下。以臣愚见，旧庙既朽烂不堪修理，望移神主於太极殿安置，更改造新庙，以申诚敬。
    ○谏造寺度僧奏
    佛不在外，求之在心。图澄最贤，无益於全赵；罗什多艺，不救於亡秦。何充、苻融，皆遭败灭；齐襄、梁武，未免灾殃。但发心慈悲，行事利益，使苍生安乐，即是佛身，何用妄度奸人，令坏正法。
    ○答捕蝗奏
    育襄执文，不识通变，凡事有违经而合道者，亦有反道而权者。昔魏时山东有蝗伤稼，缘小忍不除，致使苗稼总尽，人至相食。後秦时有蝗禾稼及草木俱尽，牛马相啖毛。今山东蝗虫，所在流满，仍极繁息，实所稀闻。河北、河南，无多贮积，傥不收获，岂免流离？事系安危，不可胶柱，纵使除之不尽，犹胜养以成灾。陛下好生恶杀，此事请不烦出敕，乞容臣出牒处分。若除不得，臣在身官爵，并请削除。
    ○对问冤狱疏
    自垂拱後，被告者类自诬，当是时以告言为功，故天下号曰罗织，其於汉之钩党。虽陛下使近臣覆讯，彼尚不自保，敢一摇手以悖酷吏意哉？且被问不承，则重罹其惨，张虔勖、李安静等皆是也。今赖天之灵，发寤陛下，凶竖歼夷，朝廷安。臣以一门百口保内外官无复反者，陛下以告牒置弗推。後若反有端，臣请坐知而不告。
    ○请遣捕蝗疏
</div>
    <div class="pagination">
<a href="全唐文_page132.html">上一页</a><span>...</span><a href="全唐文_page128.html">128</a><a href="全唐文_page129.html">129</a><a href="全唐文_page130.html">130</a><a href="全唐文_page131.html">131</a><a href="全唐文_page132.html">132</a><span class="current-page">133</span><a href="全唐文_page134.html">134</a><a href="全唐文_page135.html">135</a><a href="全唐文_page136.html">136</a><a href="全唐文_page137.html">137</a><a href="全唐文_page138.html">138</a><span>...</span><a href="全唐文_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
