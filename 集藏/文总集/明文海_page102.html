<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 102 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 102 页/共 134 页
  </h1>
  <div class="content">
   真黉记【廖道南】
　　内史氏使竣至真州真尹熊彰劳于郊觌廼言曰不类借兹宠灵长兹邑也惟时生于斯为乡贤俊髦岐嶷魁梧竒杰矫焉相望者若而人惟时莅于斯为名宦懋徳昭庸树声章采纳轨明仪蔚焉莫京者若而人惟时视于斯为柱史西晋张公屏蘖培本刬漓返真搜逸辑遗毁滛崇正表幽扬烈合之得若而人史其记诸内史氏曰古者士之脩于乡也师稽三徳保校六艺养之以礼义广之以术业终之以道徳生也可宾于国没也可配于社是故士皆贤也不必有乡贤之名古者官之泽于民也闾综于胥党覈于正鄙系于宰统之以六典驭之以八柄持之以六计生也登于仕籍没也垂于祀典是故官皆职也不必有名宦之名世不师古大道郁湮忠信日薄诪张朋兴士以好名为急易直子谅温柔敦厚之意荒官以立名为贵悃愊亷静恬愉朴雅之则弛也久矣是故良霄为厉惑怪者祀君子以为不经实沈为祟祈庀者祀君子以为不信蚩尤为乱黩兵者祀君子以为不武有庳不弟崇谲者祀君子以为不义盘瓠不父修诞者祀君子以为不智祀豊于昵为滋甚廼若张史择厥若贤列厥若宦创厥若祠君子曰有惠庥焉礼有之法施于民以劳定国能御大灾能捍大患其兹祀名宦之祀已尔乎语有之乡先生没可祭于社其兹祀乡贤之祀已尔乎俾厥若真大夫真士真民则徳以观化则功以观绩则言以观教则象以观意则名以观实五观兴而古道复矣
　　长汀县学记【王慎中】
　　学之立否果有系于人材之成壊乎哉五臣十人而下人材之美莫春秋时为多然郑在王畿之内学校废弛诗人伤焉子衿之篇显著于风子产为政舆人颂之以为能教其子弟者而毁乡校之説独出于其时虽其不毁姑以使好议者往游焉而非有兴起教养之宜也鲁最为礼义之国泮宫之作犹待于僖公其濶絶而寥简甚矣齐晋秦楚之间又可知也周之天子未尝以贡士中否用庆让之典于诸侯王臣行过侯国以台池苑囿之崇陂梁道路之茀占国之不治不闻以学校不立为讥而原氏之卿士至以不悦学语于朝其上下之间怠于学校之事如此士之生于其世顾多硕大光明之才大足以用其国其次亦足以从政其临利害死生之际而节足以有明处进退去就之防而智足以自决者犹不为少也西汉立太学设博士诏郡国举孝亷而増广学官弟子诸儒经明者得以列学官而雅乐亦尽出献之三雍有大政事贤良文学与公卿大夫杂议彬彬之盛庶几乎金口而木舌矣由建武以及本初之元尤畱意于斯拓立学舍益置弟子员视西汉有加焉然两汉之士皆尚通而易渝好异而多蔽故幸得茍免之行成而不概于名法诡讦矫拂之习胜而不致于实用而其防词显义诵传而阑发者亦未有及乎春秋之世能言者之一二也学之立否于人才之成壊未有系也欤呜呼果其人才之成壊无所与于学之立否则吾将以先王之制为缪且愚而先王者古之圣人也先王将以道徳一天下之民而且其秀而可使知者为可以用其教此士之所以贵而学之所以立也道徳之在于教者其讲肄有业其辩説有数其蹈舞有节其视听有物其道之勤则春夏秋冬有其术而旦昼向晦皆必有所为其视之详则一年二年有其等至于九年之久犹惧其将反也其勤且详如此非直以博其口耳之所渉善其手足之所措而巳使其精于思而不惑纯于气而不乱故其知之明则通乎天地万物之奥而无所不尽其才之充则适乎天下国家之用而无所不得其教之成至于化俗学之行至于动众则赓缉周浃范围鼓舞民莫知其所以然而皆一于道徳及其既衰遗俗绪训犹足以觉寤乎有闻者之聪明感奋乎好善者之践修盖其学废而教犹有存也春秋之世所以成才之多其不以此欤而彼两汉之士不得预被先王之教徒以建学立师之广而亦有以美其才其所就诚愧于春秋而后世莫过焉使春秋与两汉之士生于先王之隆其学大备而教素明则彼所谓硕大光明者当与十人同科而亦岂有尚通而不槩于法好异而不致于用之过乎春秋之士由学之隆虽其衰且废犹得以有闻而好修两汉之士虽所以教者非古特以有学而其才可名于后世学之果不可以已也去古巳逺而为吏者知急兴学之为务信乎有志于人才而亦可谓知所以求成之者矣汀州知府汪君俅长汀县知县祝君一鉴是己长汀故有学而痹廹弗称孔子庙亦就圮诸生来学毎病其不足以时居游而耸瞻向羣聚而谋之乆矣吏忽不省汪君以钜才为褊郡力益有余而吾同年友李君遂方以福建左叅政行部汀州郡以谋告而意克叶因视其学地曰是其方位据向不为良也盍革而图诸乃考位于其地之右畚壤测臬而望之经体面势言言哙哙不大变徙而得位之良如迁卜焉乃作文庙乃作明伦堂而祠斋廨舍庖库廪廐咸以序为盖其据向良而规制壮矣祝君后至尤知原本大吏之意而奉其所营于是斵刻丹雘之饰焕然完富而新学之美甲于郡中士皆欢喜道説相携而至以得学其中为乐汪君不居其功而归善于李君以为非其叶意而决谋则无以卒是役也而又因李君以来请记夫去古益逺之后有能因当时之法揆先王之意兴学以造士如诸君之所为者长汀之士其所遭既己有过于春秋而不后两汉矣诸士宜其来学而乐也然去古益逺先王之教益微将何所禀仰而兴于学耶先王之所教者道徳而巳其具在乎讲肄辩説之业蹈舞视听之物而其本在乎精于恩而纯于气此岂以逺而不传者哉两汉之士不能尽心乎此而使世之论者将疑乎学之无系于成才之数此士之罪也故余为记以告之嗟乎长汀之士其尚尽心焉务使论者无以咎士而将有以明有司之功也其亦汪君来请之意也欤
　　与汪直斋【附王愼中】
　　学记久稽复命至烦特使逺至罪负何可言其所以迟迟而负稽逋之罪者亦欲竭其鄙陋之意冀有一言之可观者以不重孤执事之托与吾克斋之意今其文成而鄙陋不足观如此祗重自愧耳自有序记文字以来诸名家之文为记学而作者唐人皆有愧词虽韩昌黎夫子庙一篇亦为劣盖唐制立学不广不但诸家无名文而诸家之文为学而作者亦少惟宋庆厯诏天下立学制始盛于郡县而古文之兴亦自庆厯以后故宋人之记学其文甚多然惟李旴江袁州欧阳六一吉州二记盛为一代所传二文要为差强人意在二公亦非其至者至曽南丰宜黄筠州二记王荆公防州慈谿二记文词义理并胜当为千古絶笔而王公视曽犹为差贬焉学问文章如宋诸名公皆已原本六经轶絶两汉而记学之文其难为工如此况鄙陋无能如不肖者而敢妄希有一言之可观以副执事之请耶惟望改削使不甚纰缪然后入石庶不辱盛举也碑成之日得榻数十本见寄尤所望也
　　重修泾县儒学记【唐顺之】
　　先王本道徳礼乐经术以造士而以士大夫耆老之优于道徳礼乐经术者命之以为庠序之师至于闾胥族师什伍之所鼔箧而从焉者亦无不命于上而一闾一族之间亦无非以道徳礼乐经术相磨切是以上无私师下无私学周衰王道废缺齐鲁列国学校犹在不过粉色润饰而易象春秋十六国之乐徒以夸于诸侯宾客为古物玩具而未尝以教诸弟子所谓学官与弟子云者诩诩礼乐徒能习其铿锵鼔舞而絶莫知其义其士大夫之有道徳者抱其器而私相与教授于山泽之间不出户庭而自成庠序盖观于洙泗之滨防防侃侃歌鼔瑟者至数千人虽数百余年诸生以时就其家习礼焉而使观者低徊不能去此其最盛然孔子在当时非有司乐象胥之职没不与瞽宗之祭而歌数千人者亦非所谓司徒俊士之选也自是之后西河邹峄传易授诗纷然弥众然皆与庠序无预汉兴立博士置辟雍桥门观听缙绅动色蕃夷武卒莫不受经然祗以为太平之荣观而当时所谓师弟子者不在也济南闗西琅琊千乗世传经术隠居教授生徒致万余人然亦不属之庠序由此言之王教兴则道徳礼乐经术之寄在庠序而师道为公王教废则道徳礼乐经术之寄在山泽而师道为私虽其所寄无以异者而世之升降系之矣国家建学徧宇内蛮陬海徼莫不有学生徒多者七八百人少者百人可谓至盛然而道徳礼乐经术之寄其在焉否也所习者不过乎章句占所志者不过乎声利荣名其所谓高等者亦惟骛文词之博而祗以为溺心灭质之资矜亷隅之饰而祗以成诡激矫诞之习是以豪杰之士往往病之而相与修身治心咏诗习礼考业讲徳于岩居燕处之间先王之礼乐经术亦稍稍赖以不坠然庠序为虚器而师弟子为私名论世者亦太息于斯焉泾于寜国为属邑而学宫圮壊不葺午山冯公为督学尝欲新之未克也而再为督学则以属之知府尹宇叶令祥率其民之好义者使出财鸠工不足则济以赎金之余董其役于主簿某而视其成于学官董汝砺钟维扬曹鸾于是防门壁池笱簴在列登其堂者如入孔室而闻金石丝竹之声丹雘黼黻俨而高居挹其象者如见圣人而亲申如夭如之容其与古之庠序亦几无以易矣而午山公端轨物树风声其于为师又非徒以其位焉泾之俗古称和柔而泾之士以余所知其有闻先生长者之风志于修身治心而深病乎占声利之为陋者固且有人焉而在乎庠序之间自是淬磨砥砺融习气之偏而归之浑化破意见之障以致乎精微相嘘相染而成风俗使人皆曰先王道徳礼乐经术之寄不在山泽在庠序者泾之学则然岂不盛欤古者首善自京师始故司乐象胥之教尤详于闾胥族师泾为甸服去南都三百里而近是国家之所首善也泾之士相与务乎先王道徳礼乐经术而风流乎四旁使人皆曰道徳礼乐经术之兴于庠序者泾之学始又岂不盛欤于是午山公使学官维扬与诸生张鑜来请记余乐为之记以告于多士而朂其成云午山公名天驭字应房蕲人修学始嘉靖某年某月成于某日
　　邵武学宫记【田汝成】
　　大防之内别壤分封山川隔越必风气开而人物阜然后仁义礼乐之化浸滛洋溢乎其间故情未荡而质有余者犹可宣之文章以裁饰其固陋而滛液已久狃染成痼者虽有善政善教令之未必行倡之未必和也故大江以北谓之中原则五帝三王之所临莅也范围以仁义而绸缪以礼乐无虑三千年而民始就理秦汉而下则又戕以战争驱以功利咻以老佛诱纷纶一反一覆听者玩矣即欲鼓舞而甄陶之猝难向应若夫瓯闽岭海之间别为区域周季以前犹鸿防之世也虽辟于秦县于汉而其民卉服鲜食跧伏荐莾与麋鹿鼃虺无异闇闇沕沕仅可名纪孙吴张设官吏仅赋租庸唐宋之间而民始向学英俊始茂号为乐土上距秦汉不过千三百年廼今较其世数始可以当中原三代之隆而邵武又瓯闽之奥壤也保界西鄙风气之开独迟而教化之渐被更晩故其民闻见孤尠防内纷纶反覆之説罕所喧豗淳朴简静重穑力田不健诤讼所谓情未荡而质有余为吏于兹土者不烦夙夜而卧治庶几有邃古之风焉由是而宣之文章以裁饰其固陋宜无弗应者邵武县学肇自有宋迄今五百余年或圮或复仅称茍完明兴普学校于天下兹复仍其旧而修之规制卑隘而郡城有九龙观者形胜巨丽宜作黉宫以羣俊秀而嚣然为黄冠之居邦人惜之是年六月丁君湛以都给事中谪倅兹郡端履勤政留意人才既采舆议适廵按御史徐公宗鲁行部至郡遂偕同知曹君金白举其事而分守叅政梁公廷振分廵佥事郑公有周纵防赞画徐公慨然许之乃命知县王君训揆营改作恊于规度存其可仍而易其不当物者会知府邢君址通判朱君应云骈趾履任益阜僝功复委照磨苏徳相助为理厥功廼成而妥神肄业防馔习礼之所莫不翼翼枚枚既偹且丽曳籍弟子亦莫不欣觌昌会争相激昻勉勉渠渠进修徳业副上官鼓舞之心于是教谕潘日升训杨蕃夏寜等启事请记于予予则叹曰嗟乎邵武之治其将大兴乎夫教之施也患受之者无地与作之者无机尔吾闻此邦之俗近厚盖旁郡所难夫淳朴保家之守也简静寡过之术也重穑力田安土之经也不健诤讼修睦之本也四者受教之大端所乏者文章之宣与固陋之饰尔由是而新其学舍羣俊秀而教之枕籍书史诵弦饮射彬彬焉翶翔于仁义礼乐之中浸滛渐被于乡党闾里平康之进庶几于三代之隆机非偶者然则邵武之治不将由是而大兴乎念予不类典教兹土愧无风徳以仪刑多士勤群公之嘉惠窃慇慇焉冀二三子之无负也
　　顺昌县改作学宫记【田汝成】
　　学校之储才非专以备科目之选也以科目之多寡为人才之盛衰非所以探法制之本始也盖学校之本始将以明人伦也虽圣人在上势不能家喻而耳提之故必抡其俊秀而董以师儒训以徳艺使之更相摩染不见异物而纷焉褎进其贤者而简斥其不肖者则既彬彬然有良士矣由是上以事其父兄下以谕其子弟旁以宜其乡党邻里亦莫不更相摩染陶然于仁义礼乐之中而委巷遐陬浸以渐被人伦明而小民睦则学校之士为之倡也若夫宾兴之典则即其向所褎进而登庸之以宣化理其诸不在学校之养而行义有闻文学高第者又招以旂防聘以玉帛俾无遗良焉当是时学校选举同贯异条不相因借在学校者未必志选举也而所选举未必尽出学校也自汉而下选举屡更学校徒为观具宋之选举多从学校而施教明伦浸失本始明兴兼总前代政教并行学校之设遍于寰宇有司嵗贡其贤者而三嵗宾兴则又防其尤者其诸草泽之间茂材异等虽非学校所养亦得挟防以与宾兴而高蹈丘园不屑科目者则征以辟荐当是时登庸之彦未必尽出学校也廼今六七十年缙绅之族率以科目为重而应科目者又以学校为阶髫龀之子茍通行墨者莫不骚骚皇皇觊进青衿之列而既进也莫不骚骚皇皇觊登赋解之书而茂材异等崛起草泽者殆乎尠闻赋觧众则哄然颂之曰此学宫之利也不众则哄然以不利尤之夫以学校储才而专望科目已非先王施教明伦之本始至以科目之多寡为人才之盛衰而妄颂妄尤焉其失愈逺矣以此为学不亦浅哉顺昌为延平属县实据上游而志称有宋元丰已前学宫凡四迁而建于县西夫学一尔茍可以羣俊秀斯己矣而迁筑频烦将无亦惑于利不利之説耶绍兴间迁于县东而荐举始茂国初因之永乐已后科目浸少哄然之尤逓作正徳初廼迁于县西而科目愈少又哄然曰噫不若仍东之犹利也而堪舆家又执形胜以附益之曰从西则负抱虚旷从东则负廌角而对狮峯狮长百兽廌能触邪于人才大利嘉靖十八年贵溪江公以达提学兹省学宫弟子咸以为言公禁不许既而有司恳以请曰非敢惑于堪舆第欲顺士心以作气尔公廼许之而知府裴君椿知县傅君锭教谕张君载道恊心经理竟迁县东盖自绍兴东迁几四百年而迁于西迁西三十余年而复于东今年春田子按延平会七县之士而分校之顺昌多高第者有司学官遂欣然喜曰兹殆迁学之利也以白于田子田子曰岂其然哉虽然予则闻之国以利民也不利于民则迁故盘庚迁殷亶父迁岐武王迁镐徳以利身也不利于身则迁故言迁有物行迁有恒惰迁勤怠迁敬学以利士也不利于士而迁之庸何伤乎故迁国者更诸周原矣迁学者更诸爽垲矣迁徳而不止于至善犹无迁也故止至善则人伦明人伦明则风俗羙将使四境之内陶然仁义礼乐之中而旁郡皆来取法则学校之士为之倡也诚如是即旷世而科目缺焉犹以为盛况科目自不能外成徳之士而他征哉若徒望科目之多以为人才之盛则亦浅之乎其为迁学之论矣
　　新设商丘县学记【沈鲤】
　　嘉靖乙已归徳旣升州为府于是设商丘县为郡首邑而未遑建学也万厯癸酉中丞朱公直指禇公采学使周扬二公议请设商丘县儒学制曰可后学使公来始布功令置学官弟子明年郡守郑公邑侯何公筑郡城之干定址矣已赖公继郑公为守以乙亥八月工竣为文庙五楹堂三楹别为文昌阁三楹廊庑廨舍皆具后五嵗庚辰邹公继赖守郡雅兴文治加意毖饬而其僚别驾周公殷公司理陈公及邑吕侯始落成焉故兹学也盖阅厯多人而其劳均不可无纪于是学博张君许君乃征余言记之余观国家久道成化所在广厉学官师儒弟子俎豆规条雍容都雅即如我庠创始经营设官备物羣多士而教且养之呜呼盛矣岂不谓文教翔洽视昔屯防之风气日益开而储材之途日以闳乎养士不以多寡为盈诎而惟实得其人之为重得人不以科名官阀为轩轾而以实有益于天下国家为足称昔者平原君尝慕养士之名而门下客三千人比于诸公子矣及使楚而可与俱者止十九人则十九人之外三千人皆可无养者也毛遂自言处囊中卒以定从而十九人且碌碌无所短长则一遂之外十九人皆可无养者也士之所以为盈为诎岂以人数之多寡较论乎上之重士与士之可为重亦岂在多寡乎何世不察乃不深覈于名实徒见夫科第比肩膴仕接踵则佥云人材人材而多之不知科第膴仕贤者附之以成其贤不肖者乗之以恣其不肖庸人得之终不失其为庸人则养士罗才之意正在彼不在此故曰志于道徳者功名不足动其心志于功名者富贵不足动其心夫安社稷济艰难斯之为功名而不泽于道徳犹为有道所薄况区区之科第膴仕茍为富贵者耶尝闻父老言成时民间子弟不乐为诸生学使者至有司趣其能通章句者披之儒衣冠之时能为文以中甲乙之科者絶少也然而居善俗出适用在乡乡重在国国重固不乏人我不敢以为诎也成而后人文日胜呫哔吚唔者遍东西家青衿济济登贤书第南宫者累累辈出然居善俗出适用未必人人皆然而或有羞当世而笑士林者我安敢遂为盈也然则士品固有在矣淡泊寜静不染于世氛即布素可称也而又济之以旂常之代鼎铉之荣得一士且侈为名世而况其多也茍其跳巧浮薄徒志于荣利而鲜克终即九迁五等不足数也况其鬬防于于蛮触快意于舜华者借令项背相望祗见谓秦无人耳何足多也诸士其相与于圣贤道徳之学而一洗夫后世媒青紫之陋习处则为珪璋出则为霖雨使士不虚养而圣世实收得士之效庶有以酬诸大夫今日之劳哉
　　临清儒学重修记【于慎行】
　　临清之号为邑而迁于新城也固己有庙与学而及其进而为州庙学之制乃益廓而大焉则两陈公之相继以有成绩百余祀矣万厯戊戌藩叅马公分宪临清总其兵廵之政条教布宣声威鬯既逖迩人吏欢防只栗烝烝向服一日与部司三公肃谒庙庭蹵然谓曰某也幸奉简书镇绥兹土岂惟戎与法是职无亦敷文教以兴化一方今庙学且圮矣亦何敢委诸长吏以勤我穑民请以稍入百金为劝惟大夫命之三公曰某等幸以使事从大夫于此固甚愿邀灵先师以嘉惠庶士使有所骏奔以飨今承大夫之命岂敢以客为解亦各捐俸百金为吏民倡郡之丞史若军尉若博士醵金有差里之贤大夫及庠诸生醵金有差市之义民及四方之贾醵金有差乃使经厯某董工校师参焉经始于已亥四月七曰三旬而成博士王君世昌等遣都讲二生奉书请记行叨里士之后乐闻盛举义不敢辞记曰先生御世化民埏埴万宇固罔不兴建学宫以育成材儁亦罔不崇饰先师之祀为士宗祊逖哉邈乎国家绍百王之统丕昭文明天下郡邑皆有庙学以修秩祀甚茂典也长民之吏以节春秋陈其俎豆岂不惟令甲是从而直执事之不闲兴废之故毋敢与知者有之马公以藩臬大使作镇雄都惟是法纪兵戎之政以奠我东服且不遑于日昃庙之圮坠则有司存师生岂敢然望焉而曰是诚在我不惮多方区画以恢往图二三大夫又相与恊而赞之以襄大役鸿规伟搆焜燿泽宫岂非文化光昭之防与清源风气所钟号为才薮云烝景合鸿渐上都他郡莫与伍焉而又崇其宗祊以示观法诚令鼓舞徳教而益其材以奋庸于盛世斯非士之一时与抑今日之举有进于是古者教民取士之法修六礼以节其性明七教以兴其徳齐八政以防其滛而归诸一道徳以同俗盖礼乐教化取数不一皆所为一道徳之具而法纪兵戎则政所由施焉鲁颂淮夷攸服本诸泮宫之作而臯陶之淑问亦于是乎质成盖阳寄其用于兵戎法纪之司而隂绌其权于礼乐教化之地斯道徳所由一风俗所由同与盖尝考览方域而有慨焉画百里而国之其俗无大不同者营十里而域之其俗无小不同者惟兹土也不然防二水之縁督控两京之子午百贾之所转徙万货之所废居吴之锦绮越之绡縠秦晋之罽毳闽之琼玫陆毛海错瑰琦嵬琐列肆而陈侈于五都之市玉帛冠裳之防锦防绛空织文苞品之输牙樯刺日络绎隠赈靡有旦夜殷于九轨之衢游闲轻訬珠履蒯缑之客担簦而聚关门声歌伎艺百工巧匠之属叠迹而趋里第伙于原尝之馆赵李之塲此亦天下盛丽豪华都会之区也而士也操其觚翰以游且息于其中神情之所游泳耳目之所渐濡莫不备八方之珍竒极四民之好尚岂所谓不见异物而迁焉故夫风俗之不同未有甚于此地者也且自尧舜相传至于孔子道徳尝出于一矣孔子既集大成而或以二之者叅之世儒既诵孔子而又以一之者二之故有端冕而称柱下缨绥而讽祗陀居则诠非圣之书以文典艺出则奏违方之语以市荣名所谓生于其心而害于政事诚不知所底止焉道徳之不一亦未有甚于此时者也陈风问俗之使诚欲开至一之源定不同之轨非明其所尊何以哉故既修法纪兵戎之政以整齐其细民而又掲礼乐教化之宗以陶铸其君子此庙学所为新与而公与二三大夫均可谓有卫道之心矣继自今吾党之士其益思绍明正学统一圣真居以事先师出以应当世而无负贤君公甄奨至意即世教民风不其永有利赖岂惟是人才之盛闗焉马公名怡陜西同州人太保文庄公冡嗣也丰材硕望着闻廷中由驾部郎中擢山东叅议三大夫者工部郎康公名某江西泰和人户部郎宋公名某直永年人户部郎崔公名某河南安阳人皆用芳猷惠问绥靖吏民故乐有造于兹土云
　　温州府儒学记【李维桢】
　　温于浙称雄郡郡有学旧矣嵗久就圮里人叅知王阳徳公归而更新之殿庑门堂斋阁廨舍式廓藻烘辟门之前衢树屏九斗两江如萦带拱揖也先是学巽方山有浮圗髙入云表形家目为文笔风拔之公倡里人缔造计后先赀出于公者逾千金学日增胜士弦诵日增众起家中外掇巍科登仕板蔚为时彦者继路相与归功于公而博士弟子员林生良栋如干人不逺三千里走使请某记其事某谢不能越十年门人郝君敬宰永嘉复申其请不得复辞乃为记曰古之教者家有塾党有庠术有序国有学凡七十而致仕老其乡里者大夫为父师士为少师余子年十五始入小学年十八始入大学平明父师坐右塾少师坐左塾余子毕出然后皆归夕亦如之王制诸侯天子命之教然后为学盖父师少师者第为童子师而巳于大学师无与也惟此礼不明而后世士大夫里居者广集生徒以师道自任名其室曰书院所在而有则以孔子徒三千人褎然者七十人自解所谓三千七十计其生平及门受业之凡耳非羣之一室而聚之一时也洙泗杏坛孔子家在焉士就而考徳问业非创为室以并于塾庠序学之制也孔子四教文行忠信弟子四科徳行政事言语文学语上语下因材而笃何尝守一説为髙论而今之教者舍下学而言上达鄙博文而崇约礼甚乃阴取二氏之指以附吾道而士之喜新索怪者靡然从之夫列圣所表章六经诸史国典朝章与其功令程式咸正防缺而弁髦弃之庋阁置之何也王公登仕敭厯南北畿辅政誉平宣既得谢归训子弟睦宗族仁乡党通国人爱而敬之周礼乡大夫有徳者为乡老公非其人耶假令公别筑室而召士士孰不思附青云而公第缮治孔子庙庭乐事劝功若曰国家所以储养士自有地也教士诵法孔子自有道也士求之有余师耳孔子进则欲一变鲁退则欲裁鲁士成章者眷眷父母之邦没而后巳王公于乡国用意良厚宛然孔氏家法是役也不自尚其事可以见尊王之义焉无好为人师可以见希圣之学焉夫仕宦取厚蔵盛宫室田园声色狗马自奉而秦越乡人休戚抑或崇尚佛老高大其居香火于奔走即好施令竆乏徳我而于学校教化无所裨益以公今日之举为犹贤乎是浅之乎知公矣故特推原其大致以谂夫愿学孔子者
　　赵城县儒学记【李维桢】
　　赵城有学自胜国时至明凡三缮之仍袭简陋无以称大祀嵗乆就敝矣棂星外道仅容车南门当学西方城内有广胜泉从学东南去形家审曲面势非宜不佞季弟标以国学簿谪簿赵城谋改作防左官去捐月俸八金以贻后之君子此其一篑也既十三年而得魏人李子思守郡过赵释菜于学视其状慨然图之且言学四方皆大道萦环若带宜于其隅各树表焉东南钟楼易而貌奎宿其中以象文明其南民居仞之得若干丈以金若地易之而凿池引广胜泉滙其中泉四周学宫外盖不直半璧矣守具白分部藩臬鲁乔公越詹公督学使者吴周公皆诺不佞薄助以徙南门赵荐绅士庶闻之踊跃愿加一力凡得八百金而赢虑材鸠佣量功命日栋宇斋庑赭垩黈黝之圮剥者更置斧藻爽垲壮丽阅某月而博士弟子员来告成事因进而语之曰窃闻邑之名赵也昉赵简子简子在晋六卿中有声孔子尝欲西见之至于河而闻窦呜犊舜华之难也临河而叹曰美哉洋洋乎丘之不济此命也夫两人者晋之贤大夫也简子须以从政既得志而去之刳胎伐天则麒麟不至竭泽涸鱼则蛟龙不合隂阳覆巢毁卵则鳯皇不翔君子讳伤其类也乃还息乎陬乡为槃操以哀之夫简子六十年操晋权梦游帝所射熊罴赐翟犬迨其子孙分晋而国之为侯为王十余世岂无本末经纬而臻此迄于今不闻赵之人有觞酒豆肉之飨孔子辙环天下欲入赵不得委之于命然而匹夫为万世师一言为万世法春秋飨祀匪懈匪忒以赵蕞尔邑俎豆之宫革故鼎新通国之人争奔走焉何也夫简子霸者以力服人也非若孔子以徳服人中心悦而诚服施诸后世而无朝夕也故曰赵孟之所贵赵孟能贱之人人有贵于巳者愿学孔子孔子作春秋赵简子事见于经以十数侵齐伐卫战于铁会于黄父归于晋入于晋阳以叛纳蒯瞆于戚口挞笔钺凛凛不贷而受鲁葱灵之囚必赵氏世有乱彼其君臣父子大伦不明而仁义忠信大道不由故也令孔子而见赵简子拨乱反正计莫先此赵人称孔子之徒宜以赵简子为鉴相与明君臣父子之伦修仁义忠信之道内反诸心外质诸经而足矣国家二百余年右文养士方领矩歩揖让乎王公之前改容礼貌唯恐伤之月有廪食中年而贡三年宾兴唯恐失之无复胎夭巢卵泽涸之患尔赵人士为龙在宫沼为麒麟鳯皇在郊棷以瑞清朝以绍明孔子所欲西见赵简子之志雪临河不济之恨为赵山川光俾诸大夫亦有辞于人曰是新学以来所劝相薫陶誉髦斯士也幸甚众唯唯请勒其语于丽牲之石
　　归州新修文庙儒学记【雷思霈】
　　宜都记曰秭归盖楚子熊绎之始国而屈原之乡里也旧治江南嘉靖辛酉嵗倐尔陆沉高岸为谷廼徙于江以北而学宫在州治山麓之右先是人文郁勃与夷陵参等徙四十余年矣无一上公车者至今上万厯之戊申而州大夫张公始以形家言迁于州治山麓之左不旬月而成州大夫介币于两生而以记请余惟孔子云文王我师也而文王实师绎之先人鬻子今所传惟有兵法而文王始作易楚之臣犹有能读三坟五典八索九丘者安知与鬻子所论説毋乃非连山归藏之遗乎昔人自峡中得古易与今文絶不相类亦安知其无也十五国无楚风而屈左徒始作离骚假令生于孔子之时其所删定岂在齐秦魏晋之后耶然以不及孔子继三百篇而别创一体合于比兴之义不则风雅之道亡矣而今之学孔子者以欲举孔子而私有之语军旅则以为武夫事何以曰我战则克语文章则以为壮夫不为何以曰言之无文行之不逺语气节则以为孤愤而不中于理又何以称志士仁人也是取一推鲁无用之夫与时俯仰掇拾道学家一二酸语而以为圣人也乌在其学孔子夫鬻熊周家一代之师左徒词人万世之冠我闻归人士多治易与诗易与诗舍此安仿真能学孔子者乃能为鬻子乃能为左徒不得中行而与之必也狂狷狂者进取狷者有所不为也凡我多士慎毋以乡之人而易视之慎毋以文章气节功业与道徳而岐视之非惟不知文章气节功业亦且不知道徳矣大抵天地间有通理必先有蹇剥六经之道如日月经天如江河经地无有已时甫出而遭秦皇郁攸之惨而后其书始厄为墙壁间物马上之习始不足以治天下而石渠天禄表章之力岳多濓洛关闽诸君子继之概字栉句如日月之蚀而复明如江河之塞而复决无奈其值乱离之季世界几不复有人理而我高皇帝用以经国取士一道同风登唐虞三代之理者繇此途出盖大治以大乱乃生大信以大绌乃成多士之不克蒸变斧藻于世者不为不久天地灵气自南自北轘转固亦有时逺或数百年近或百年繇今观之此其时矣夫岂无如前两君子生其间者乎若区区以形家为言则山川如昨人民不改此地又何得有熊绎之封疆屈原之故宅也是役也州大夫实董振之而观察使高南昌廵功兹土忾然兴叹力主其议其费半出公镪半出学田之租半出诸生之捐金凡学宫所应有者靡不庀具惟广文官舍未之有改州大夫以吴中名士与诸生更始而诱进之兴二百年之甚盛事厥功已侈大哉易云观乎人文以化成天下诗云肆成人有徳小子有造古之人无斁誉髦斯士大夫之谓矣张公名尚儒和州人两生某某是时州倅某广文某某因并记之
　　云梦县儒学藏书记【邹观光】
　　自夫子发一贯之指而世儒遂以多识为玩物凢尠闻之士悉借口焉审若是则所谓多闻多见皆可屏黜而上下古今学术得失之林治道兴衰之迹皆可顿而悟邪又无论若识防风氏之骨肃慎氏之矢以至防龙罔象羵羊秘竒絶为博物洽闻也夫楚人材之隩区也如史籍所载倚相能读三坟五典八索九丘书屈原宋玉之徒包罗三材博极万有楚増而重焉云梦实楚名邑百余年来寥寥不振诸士子自所治经书训诂家言及帖括时蓺外试问经有能举十三经注疏之凢以对者否试问史有能举二十一史之凢以对者否试扣之子若集有能旁综百家总贯群氏纚纚洋洋以对者否无论士也贫不能有其籍即欲求刺尾以书班史如臧逄世愿一见秘书如李邕阅市肆书如王充而亦无繇得之嗟夫十室之邑必有忠信邑虽小岂无材致警敏一目十行俱下者岂无刻意砥厉带经而锄穿壁而诵者而乃困于闻见俾不得窥其大观不佞为诸生时盖未尝不痛憾于斯也既仕于朝遇汗栋之蔵或购或借不无士安之癖而以家贫故不能多办巳又念诸誉髦中之隽者其抱吾畴曩之恨固甚防直指使者佐余坊值有竒乃以属邑令危公购书经之类若干巻史之类若干巻子若集之类若干巻而以授两博士李君胡君藏之校中蔵有箧箧有籍或就而繙或借而读卒业辄归其故即力亦不能多办而吾与诸君子约期来仕于是者与繇是以仕者其初登第暨初仕暨仕而迁皆捐书若干册以续斯箧之蔵期于有益无损而巳若或任其散佚而自隳其百行之一博士先生任之抑或拘于旧闻而不能以旁览博综俾其巻若新博士弟子任之抑或虽能彊记博闻而浮靡险薄处不能以禔身出不能以经世斯夫子所谓诵诗三百虽多亦奚以为师弟子均任其责矣维兹同志尚重念不佞所为创始之意哉











　　明文海巻三百六十五
　　钦定四库全书
　　明文海巻三百六十六　　　余姚黄宗羲编记四十
　　书院
　　石冈书院记【杨士竒】
　　吾邑萧自诚先生来京师属余记其石冈书院余与先生之子翰林庶吉士省身交尝闻书院兴壊始末石冈在邑东南半舍许仙槎江之西梁萧子云十七世孙讳逊者始自峡江徙居之逊七世孙讳仪鳯宋举漕贡始即其居之近作书院聚宗族乡人子弟而教之仪鳯之子子安为王府掌计从文丞相举义事败覆其家书院亦废掌计之从子福可明经擅为古文诗辞复作书院又废于元季之兵国朝混一海宇福可之孙则善复继作之而隠居教授其中盖先生之父云吾尝窃谓吾郡之俗所为可重非他郡所及者其民务义修礼尚气节虽至贫不肯弃诗书不习至贱者能诵孝经论语晓知其大义凢城郭闾巷山溪林谷之中无不有学富贵者遇逄掖士必敬礼之不敢慢易而尤重世族茍其世贱后虽贵盛人固不愿与齿而彼亦不敢以其贵盛加人吾乡之俗如此吾何以知其可重也吾尝下彭蠡泝大江浮洞庭游乎楚郢之间又渉淮道舒而东上下数千余里或行数日不闻弦诵声观其人之所务朴者事渔稼智者趋贾贩以逐什一之利率资大势厚者为雄长不务乎诗书礼义不重乎逄掖之士也不辨乎世族也吾未尝遍厯于天下而齐鲁古称诗书礼义之国今闻其俗犹不类于古昔然则论风俗之善恶必由乎教学之废兴故先王治天下皆拳拳兴学于家塾党庠术序亦各有制焉石冈书院固古人家塾党庠之制考其创建以来虽屡废之亦随有贤者起而复之不至乎终废吾郡之不废其学类此故其风俗所以可重者有由也呜呼一郡一邑之中不废其学而俗有可重况于为天下之拳拳于学也哉是不可以不记
　　滁州重修阳明先生书院记【赵釴】
　　釴尝闻先生与人语曰吾居滁时见诸士多务知解口耳异同无益于得始教之静坐一时解妙觉収效良多乆之渐有喜静厌动流入枯槁之病后教以良知则无动无静随处有得釴祗服久矣今幸来滁拜先生祠下问先生弟子时多凋谢间有数君子能守师説不能倡其子弟又相牵从事口耳其意重希世云先生祠在幽谷中亦旧所示法地也户北啓左石右土柱渐东倾州守应君请于侍御少淇陈公出羡金埤虚易朽始可久托役竣时窃以士不至为叹釴曰噫吁口耳溺人久矣昔齐东门子者有道士也人曰东门子能目听而耳视也众皆趋之曰吾不能倒置耳目能顺耳目之用而巳众咸叹之曰耳自能听目自能视无待于人而诏之也又曰吾能不用耳而听不用目而视也众咸疑而走矣曰不然子之所以能听者谓有耳也鸟鸣则子闻之乎曰然鸟去亦有闻乎曰否是子之耳以有声而听以无声而塞也其能视谓有目也花开则子见之乎曰然花落亦有见乎曰否是子之目以有色而明以无色而蔽也是皆逐物者也夫鸟有去来而闻性无去来花有开谢而见性无开谢吾闻以真闻故不用耳见以真见故不用目今先生所谓良知者知以真知故不用闻见之知以为知以是来者益踈耳曰士患无有倡者今倡之而犹不至则祠可以无修欤曰不可此所谓感也今人适中都必问治迹所在经陈蔡则咨嗟四顾车肯不进望阙里洙泗则津津色动神竦矣故祠以存感也诗曰高山仰止景行行止此之谓也感则景景则无有不至者矣此君子修祠意也虽然有真知而后有真感昔者七十子之于孔子也有治任而归者或治任而不归此无他知有浅深故其用情有至有不至耳若真知阳明之学者则必无有不至者是为记
　　云龙书院记【邓以赞】
　　云龙书院者中丞潘公侍御赵公为郡孝亷建也孝亷故无专舍今年夏吴子廷光陈子九功归自春官而务变齐谓旅聚散非谋也輙率同盟谒中丞公请间防公公雅好士大以为慰曰几如是而不得志予其尔卜遂捐赎分起舘乎城南属郡大夫王三锡顾其志度之已而侍御至谓获其心也又颁营金卒役焉堂序亭垣具饬也于是锡以嘉名曰云龙一日肃然造予请记予固让不得命廼受诘朝又使诸君申请予乃告之曰勉哉命之矣夫説龙莫辨乎易之干以诸君用之处潜跃之间其九三乎爻之辞曰终日干干夕惕若文言曰进徳脩业命之矣因坐而论文类皆专精若疑守胜若诅要以敬业为日夕予曰不然文一道也夫士之蕲彀也似射予昔去方之外尝遭异人者工于中微而问其术对曰无他予学虚焉外不见耦内不获身也然后引满而已夫夫也为长于射者岂数数以中期为事此一之喻也予迟顿尝学焉不象其心惟予二三兄弟皆矫焉所谓超轶无亦洒濯其神不役物不雄成考信千古直游意其不传当觚抒思居然瓦注也若然则虚矣故心与境化而不稽机以顺动而不桎曲成谁和焉然要以俟知者之知无为里耳易操嗟夫斯所谓徳业并迈与虽然大矣小之语黙周折大之述作位育孰是非文孰是非道一以贯之非有渐也故曰其入无伦其出不竭譬之龙惟无欲矣潜见飞跃安往而不神哉诸君曰由斯以谈尝闻用志不分乃凝于神是遵何説焉予曰不然此天人之判也予将尽言之夫不思而得不勉而中者先天之本体涂之人皆然故惟在黙而成之其志非分非合其神非凝非解则机愈防智愈灵易曰用九乃见天则谓不以人先之也顔子没而此学亡以安勉属质而以能所求之故虑虽至变不离精粗斵虽至工不离瑕瑜虽满志不离俞欿虽骇世不离雌雄是以圣人未尝过而问焉以为未出乎人耳故予尝妄谓圣自圣之学贤自贤之学曰吾持此而希其驯达必不达也诸君愿为龙徳乎反覆是道可不谓继絶学耶将使他日者曰是役也大有造于斯文岂不休美于是唯而退既蜡中丞公有秋卿之命且行诸君复申请予故书曰中丞潘公侍御赵公始建孝亷书院于城南中丞讳季驯乌程人庚戌进士在事多所兴除民安其业士竞其教侍御讳燿掖县人为予同年又同中秘顷观风盖亦以经饰吏云记在落成之五月也
　　九华书堂记【王防】
　　池之青阳县南有九华书堂盖唐供奉翰林李公白字太白所尝读书处也初公之浮游江汉也遥望九华山而乐之适故人韦仲堪为令遂卜居焉其居在龙女泉侧嵗久掩为民丘宋嘉熈初令蔡元龙访求遗迹始剏书堂于兹山之麓化城寺东以山初名九子亦公所易今名故以为书堂冠焉胜国时邑人柯敬之尝加修葺去今二百年巳敝不支敬之之曽孙暹为按察使欲修未果至是其从子志洪捐赀集材彻而新之中为正堂五间翼以两庑前为碑亭又前为石门施以扁额寺僧徳侃来谒予求记公蜀人也初隠岷山出居襄汉之间南游江淮至椘留云梦者三年去之齐鲁居徂徕山竹溪入吴至长安被遇宗寻不合去北抵赵魏燕晋西渉岐邠厯商于至洛阳游梁防久复之齐鲁南游淮泗再入吴转徙金陵上秋浦浔阳受永王璘辟璘败长流夜郎遂泛洞庭上峡江至巫山防赦还憇岳阳江夏久之复如浔阳过金陵徘徊于厯阳宣城二郡其族人阳氷为当涂令往依之卒青山时寳应元年也其始终阅厯可考见者如此所谓公尝读书于九华者当在天寳十四年前上秋浦时而郡志又谓公乐五松山水之胜建堂读书于此岂记者误以九华为五松抑铜陵县别有书堂今皆不可考也噫公一代文豪也旧史称公有逸才志气宏放飘然有超世之心故平生厯渉畧无胶滞后人仰之毎因其所至而表见焉如齐鲁之酒楼有六逸堂其在姑孰如谪僊楼翰林宅十咏亭之类清风逸韵千古不泯宜乎兹堂之建于今而复于昔有如志洪者之致意于斯以克承先志也抑尝考蜀之彰明有大匡山山下亦有公读书台即少陵寄诗所谓匡山读书处是也遗址尚在今陇西寺而兹堂既移建化城寺侧乃复有如侃者协力以相成之于此可见其风声气韵之相感不徒在吾儒者虽异道之人亦知景仰而效力焉故不辞为并着之俾刻石堂下若夫公之文章流播宇内光焰万丈人皆见之又无俟予言之赘也
　　辋山书院记【李舜臣】
　　钧州胜地曰辋山者张子鱼筑室其中置所蔵书万巻延乡之子弟有才质者得纵观焉子鱼之为江西宪也吾从寮末得覩所谓辋山者图及副使周某与吾友刘叔正所为记与述者知其创建之意盖子鱼以附郭上田易而得此初不自有共之诸生尝以科举之文体裁画一童年而习既第乃易譬之衔辔遏其奔冲非至驽骀咸足驱防是谓大约而教之道不在是也人业一经以人聪明有及不及非谓高明之士亦限之也夫明经饬行以达于官学古能文以明有徳古今所珍而科目之选也今但慕之以为科目而已不复有明经之志是故饰碎裂之辞庶荣利之愿食且寝于其师説旧闻而未尝有见于古今之际虽幸登第脱其故习已廹于簿书之殷关乎崇卑之间所谓学古而能文者竟荒且负不能有成科举之文又不足用于世下焉者遂为贪佞之归道徳之士殊等之才所以不可多而见也子鱼方以为万巻书俟有志者究观而强记也起其衰陋之习而资其才识之明且逺庶几卓然有名其乡者其微意也岂不美且盛哉
　　尚行书院记【李维桢】
　　隆庆初载余承乏为吉士师事蜀赵文肃先生先生尝言邹衍论五徳之运理固有之昔者孔子言仁孟子言义荀卿言礼宋儒言格致而王文成言良知今当言信乎今不识信所谓先生曰在尚行盖去先生三十余年而学术益敝矣虞廷之危微精一孔门之博约克复且以为事障理障而去之希心妙悟合契自然当体便是动用即乖桎梏伦常刍狗名物互标法门争夸证圣其説洸洋傲之以所不知而莫得其端其趋操茍简自便愚不肖者易合而莫觉其非其名尊美使人羶悦而莫摘其瑕游谈作而周衰清言竞而晋亡今学术不幸似之以此文学则废经史之大义黜传注之成説离章句之本指五尺童子拾二氏唾余以自竒师心用智跆籍前人而出其上以此为言语则博名托于効忠修怨附于嫉恶冥冥决事而或以事外之人掣肘勿勿逐声而或以忌成之口哗众以此为政事则上下相防利害相仗毁誉相错名实相诡胶序未闻揖让而贤豪举郡县不问疾苦而尚击断新进喜凌厉而老成务优容长吏失操柄而下官逞胸臆区党横分体綂衡法盖学术不尚行而驰骛于空谈虚声生心害政流祸若斯之烈也吾友邹孚如尝三为主司衡文武士又为天官尚书郎铨叙九流能已见于天下矣退而耕于云梦之野逺近士人负笈执雉受业者日益众为之精舍居之监司郡国嘉乐其事有所供都养费加缮治焉号其所居曰书院书院故尝有厉禁孚如固辞其名不获而名之以尚行行信也左氏曰信为土朱子以为然土四序何所不有孚如之专言行也其有所忧患耶彼其所进退士无亦有如孔子失之宰我者耶孔子之圣也听言且观其行又曰勿取□勿取健勿取口説士无行而其□足以饰之其健足以任之其口説足以折人而恣其所欲天下孰能当之行之不可以已也如是夫孔子之行余所不敢拟议庶几为孔子之徒者杨秉有三不惑酒色财张复之有四不言亷不言贫勤不言苦忠不言効功不言能邵尧夫有二不愧行不愧影寝不愧衾黄徳思有五不欺家不欺亲仕不欺君仰不欺天俯不欺人幽不欺鬼神此四子者宋儒未尝许以入孔子之室即今之学者目为老生常语耳余窃有取焉尚行故也孚如齓而为诸生髫而登贤能书逾冠而成进士为内史为天官郎极清华之选而生平所遘实有困穷拂鬰人不堪忧者以故动心忍性其行谊日加修盖尊人潜野公躬行君子母鄹宜人贤明仁智俪之孚如甫登第而失父聚百顺以事母行如孚如父母善继善述岂易也哉孝者百行之本孚如正直亷洁天下能言之而不以孝名以此尚行何以尚之从孚如游者黙识而时习可矣余安得起文肃先生于九原而告之曰今邹子之学术非昔邹子比也
　　大涤书院记【黄道周】
　　壬申秋余以逐客南旋实携杖屦啓辟斯山何兄羲兆左经右鉏纲纪其事不数年茨暨聿立苞麓既平环流既清四方髙躅之彦时亦往来兴咏其间余方攀柏艺松栖迟漳海未之能从也戊寅初冬余再以逐客南旋缅念斯山暌违七载遂复诛笻其间徘徊日夕嗟乎天水之时画江中断李伯纪颠沛其先朱元晦寥消于后考其立朝逺者不能需朞近者不能弥月仆以迀愚幸逢盛世怒鼃之气散其木鸡前无伯纪慷慨剑箾之诚后无元晦蕴借经书之致而欲与抗送千春提衡九鼎吾知难矣夫勲名之着身犹膏腻之着于茗叶道谊之着心犹寳屑之着于瞳子将为涤其盛大进以虚则瞿昙柱漆之流又溷其堂室此如逐清客以奉偶神郤膏梁而尊枯腊谅无济于诞登未邀于成始也余少逺勲名长疎尊导缪从时路领日于兹感涤之未能班李朱而不逮然观其事防酌其稽获百世之下从此可知矣比考二公心身之际备悉渊微伯纪以诚明开君元晦以格致引士虽不标其宫庭要无殊此防趣至于旂常爼豆系于两室熨以河魁非君子之所宜谋学者之所有事也仆老矣农山余谈删其将相韫丘之富无异薪樵以谓今日之所当为不过莳花课竹汲谷烹泉即为格致之源不累诚明之动便可大涤氛廓清宙务役使黄面耳之伦以供烹防沐浴之具如此而可矣他又何知焉此山翠竹如苖巨身细叶益以薤芥涉冬愈嘉蹲鸱之伦盈隰被畬又少诸往时车盖香火防杂之累即有一二朋从罇酒簋缶来证所学鸡黍就迟稻米七凿谅可免于噉菜事魔之诛干糇以愆之刺也羲兆食贫未离寒素而纲纪于此已逾六年而仆仅一游目其间不能与诸名贤日夕讲贯畅格致诚明之防虽逺近之势不同而滞达之情备见矣壬申嵗余游兹山尝为之记久不复忆比复重厯如读经史再翻之后心眼亦别是左数百武即大涤洞洞九曲上下正平如鐻承尘傍为涌浪盘翠欲漾出洞左得小迳不数折去屐前齿得两龙潭螺旋而上逾岭不十丈丹黄交映折小迳而左厯顶西瞰可掇两天目见苍石蕴草间叩之若磬是将达于栖真矣栖真右垣列壁数丈许唇齿匹之可啣一亭栖真谽谺如百间屋诡楼迷厦右凿石迳隠现玑树如鬬鹰鹳可数百歩即达归云矣从归云西旋循诸石径稍东南行过黄山岭还就小径复于龙潭望大涤之口宛然归云也从是口而思栖真居然大涤矣书院大涤南折而东扆于天柱以妃大涤右行数百武得两石门琼液霏然如茶灶之在庋阁右少烦拄杖仰扪涌翠岩犹从骊龙逆鳞间行也自是出溪口渉畬吻可探石室石室未盖而函殊可寳也南吞丹泉东出九锁之溪龙蜕踞于北崖鳯瞑伏于南窈盖出九锁而洞霄之观始究其自九锁入者别从西岭下南陟石步障以宿天柱之麓于以西探归云东掇石室仰承栖真俯纳大涤犹右襟之结衣带矣当时从游者为嘉兴倪梅生先春汪尔陶挺钱仲雍琳萧山曹木上振龙淞江陈卧子子龙时卧子以桐杖不遂登高诸数往还者余病未之能从也伯纪元晦二公祠即在书院之左腹书院制度及诸兴创啓辟者不在记中崇祯十一年戊寅冬仲上浣右斋黄道周识
　　大涤书院后记【黄道周】
　　大涤山者当余杭之西宋人所营洞霄宫者也古瓦残碑依稀在焉而李伯纪朱元晦以俎豆特存壬申之嵗予以放屦常厯是山坐卧李朱几案之下今复七年矣再为逐客重厯是山呜呼以仆迂愚遭逄盛际无格主之能匡时之益而鹿鹿往还剥烟啄霜犹幸与伯纪元晦情事相隣向令郭文举许逺游在岂可令其灶下儿见之乎是山吐泉北出为九鎻之溪溪源发于天柱中际为金竺坪扆坪承柱筑小讲舍以面大涤是临安诸贤所共余晤语者也谢傅尝云临安以西多金堂玉室异人所栖余尝上下径山天目三四百里间扪高探深杖屦所结堂室异栖未有盛于大涤者矣大涤一山凢六七洞其博奥不及天台灵幻不及雁宕石嶂流溪不及武夷飞瀑隆峦不及匡阜竒峻不及九黄山精巧不及浮丘白岳而独以诸洞着于天下凢天下洞壑率在洼崖洪涛之所鼓荡龙匠移宫鲛人徙宅故其变态萃焉大涤当万山之中寗父之所未陶康乐之所不凿而谽谺窅窐遂若药房壮于层屋若栖真之嵬峩归云之窱防盖之浄雅虽不复借诸胜亦良足撮其所长矣盖者即大涤上下正平如削承尘谓之盖栖真在大涤西髻洞门如城闉层楼环聨旁有通窦道书所谓悬霤归云西望天目暮霭所巢噏舌吞之此三洞者虽不必异人所栖然使汉武闻而搴裳燕昭听而抵掌何讵过乎杜光庭称是山玲珑牝之窍妙栖息之下可以大涤尘心呜呼尘累于人犹云之触石尧水所不洗许耳之相防盖亦多矣谢傅栖迟此山五十余年捉鼻拂巾为司马主簿向使此时风鹤无灵鞭流遂断苍生之恨东山之痛岂复可涤乎仆自少寡名縁长稀物累然而东临阙里未累渔樵道龙之未能逃漆园而不敢必如迈子之谢家人文举之辞皮袴虽髪白齿落末繇也矣所几希者右军誓墓之后嬉然入林安石取帻之前翩欲采蕨终始斯志未失遂初傥一二高朋觧缨罣组朝诵孔易之篇夕哦风骚之防锄松余暇灌竹多闲相与撷其逸华収其隽实八十之年足跨八百鼓乔之攀鹿髪安浮之诧琼宫吾皆命以僮仆寘若有无又何羡焉家距武夷可千二百里既已离仙何殊郷邑丙舍之外狂简聿从通经典者亦可百十然自以明发异瞻敬恭渐广念我同心之好别为伐木之迁昔右军之适防稽谢傅之移蒋麓岂必守其鸡窠惮此鹄举乎嗟乎升沉岸谷百年之内累世足征宋室丹黄之殿钱武金碧之宫既如此矣谢王视之太浓许郭视之太淡钱赵视之太贵李朱视之太瘁余以逸客翔集于斯浓不及谢王淡不及许郭荣不视钱赵瘁不视李朱故余之于此山亦犹此山之于九华匡阜台宕黄白也非独余然余友之托于兹山者亦大抵然矣是山洞壑出处别自有记其经理讲室者详余友何羲兆志中而是日同游诸彦为景陵胡公占绣水倪梅生汪尔陶吴江钱仲雍云间陈卧子仁和朱美之萧山曹木上与羲兆逓为主人余一日凡三记情藻尽矣其不伦如此黄道周识
　　大涤书院三记【石斋】
　　崇祯壬午予以觧网至白下买舟将出长沙值北告警桐皖之间风鹤骚然又毎倚杖听明诏多寛大之音得裵徊容与与烟波上下念此暮年笻屦垂絶一泛湖湘抵夜郎探二酉亲石笈或留或伏近崦嵫何期复至大涤与亲友谈话询诸旅客长年咸云南出临安渉富春泝信州从贵溪西流下临袁不二千里可抵长沙省诸波涛风鹤之险呜呼予如择地避险者亦岂遂至此乎忆戊寅放谪将过豫章便道入大涤拜伯纪元晦祠下何羲兆持酒炙洒地跪读祝辞绕梁震屋何可忘也今幸不死将排衡云陟君山访懐沙之渚探吊湘之窟不复与朱李周旋寜当舍旧交与屈贾少年同其怫勃乎四月十五日至西泠十月卄五日与钱去非孟长民入禹航僦青山舩入九鎻溪顾诸堂舍依然未坠而脩篁抽篠廕郁加长矣于时芍药未雕杂英正茂丹泉涓涓纳烟可濯想石门翠崖近在跬步欲往话讯未之能也又两日诸友先后间至剖析鵞鹿疑义稍稍与子静开涤诸友亦欣然无异渐复泛滥易诗书礼乐新故异同之致不能不与元晦抵牾而元晦醇邃矣繇子静之言简确直防可以省诸探索之苦然而弊也易繇仆之言静观微悟可以开物成务然而也支繇元晦之言拾级循墙可至堂室高者不造顶无归深者不崖惊坠繇其道百世无则必元晦也时陈子龙卧子为绍兴府推官陆自岩鲁瞻为湖州府太守予以二贤在治不欲久滞越中二贤亦先后过大涤竟日别去所遗惠自茶笋黄米外诸友亦戒不敢受予又以病羸不能再寻诸胜独与去非对榻时一隠几卧游而已荒山幽蹊四百余年不治虽无魑魅虎豹常如淘砾欲囓人趾惟姚有仆朱康流邵先之登东岭张睿衷寻虎巗唐既白王天岳再观盖一瞰栖真白日秉炬窥奥窔而反予念在白下时诸友欲卜小筑不就记戊寅十月过栖真觅归云洞杂篠乱卉中与胡公占倪梅生汪尔陶曹木上钱仲雍披榛扪磴擕酒榼﨑岖残崖之上于时冬日衔山圭岑四暎暮霭未合下见平田十数亩竹叶招招与洞霤平循崖际巅列石百余步可坐可倚欲约羲兆命锄启辟结亭其上下买竹阜作六壁小庵穿径从黄山可二里许出盖之臂今垂五载未践厥诺而为三湘二酉夺其茨暨又何暇从白门滞畱适有樵子从栖真来谈往嵗所游非归云洞别有归云为栖真后户去栖真不过百武攀萝縁篁可一蹴至予防然而思世寜有窟宅百武间不辨门户者乎是犹从何颙游不过小山者矣策病足佐藤竹进之藤竹蹔然而前与赵浴咸吴季安郭彦深朱美之孟长民肩膝相啮也至则窈然探石罅下砌磴而入可数十尺如坠猿舘不簉前所谓归云者而前所谓归云亦宻箐封之不复可步崖址亭意亦己俱失得毋前误者花溪银犬不可防真乎抑天下真者原不胜误也逸少有言所之既倦情随事迁则感慨系之矣兹山幽胜视西泠不能十二竒峭不能十五而独以真朴自完遇时无赫赫之观去后恒思之予之思此者屡矣石门泉壑败瓦乱灰自石步障以西一丘三洞潜跳可乐山户遗劵高不上阳羡之田卑不逮愚溪之价而委蛇十载洗刷未就凡三过毎从数十日忽忽去之向遂白下过长沙列俎酉阳錬砂勾漏欲从诸友刋误推真防思一适岂可得乎周濓溪欲营湓江结庐其下既复不果谓潘兴嗣曰三十年读书亦欲一济苍生行其所学如果不遂与子盘桓论道讲书未为晩耳呜呼司命在天着心便误有待而营何者不晩行年六十能复几何华岳嵩高太行少室巳俱为豺狼之区戎马之道而大涤一区仅存数椽与朱李木主相对仆乂当西行采兰佩些贾杨以为颜闵景宋以为游夏不知四五百年后谁复念此山如吾之于朱李者是游也从访者四十八人孟长民钱去非不去而去非以防疴不寻诸洞住山不寻诸洞者戊寅为陈卧子壬午有钱去非又为别山之辞曰为鳯遴梧为蛇择沮谁当集菀不如鸟乌东则有泰山峨峨西则有苍龙青柯北则有繁峙雁门中则有九罗狼豺守之狐兎孔悲旅鸟焚巢芝荻罔遗天憖彼老尚有衡岳似樗全年如葵卫足相尔巃嵸则亦厥祖昔云中原有三天柱二者陵迟污于盗防唯此一峯瞻前忽后以是一峯匹彼衡岳云霞孔馨惠我南国虎兕虽横不敢休鲸鲵虽顽不敢游宛委之书宜蔵其防岣嵝之碑宜植其头我往从之实唯一气移碑与书亦明主赐非明主所赐而我安得至召彼九巫谐我两家炊兰服香徴歌变些勿云室逺勿使人遐勿以毒溪我桃花恃尔十年相知勿为它山参差七洞九峯咸皆见之崇祯壬午五月十七日黄道周识










　　明文海巻三百六十六
　　钦定四库全书
　　明文海巻三百六十七　　　余姚黄宗羲编记四十一
　　祠庙
　　谭节妇祠堂记【乌斯道】
　　谭妇死节久未有祠四明乌斯道莅政永新之二年为洪武十年丁已五月十有一日乃择頖宫兴文阁西南辟大池上建祠设主以补缺典盖以妇死而圣人是依今祠而依乎圣人庶以妥其灵焉妇姓赵氏名逸不闻古庐陵郡之永新人也生有淑质嫁同里谭氏子年二十有七至元十三年丙子江南内附越一嵗丁丑宋丞相文天祥志恢复有书约女弟之婿彭震龙起兵以是嵗七月十有九日兵内外合发震龙亦永新人盟同色张履翁顔司理先一月起与降将江西运使镏槃并槃之禆将萧明合战永新而丞相之兵不至遂败衂北军突入城城中大乱民咸负携遁逃妇抱所乳子与舅姑仓卒走县庠圣人殿庭军羣逐至杀死人且犯人妻女不畏忌军欲犯节妇妇骂曰吾舅姑死于汝吾保身以生且不可况辱身以觊生乎固不屈军怒因并乳子杀死殿庭中时有屠者避殿庭楣梁上下视妇死事为详遂传闻至今逾百有余载而妇与子之形在殿庭土砖上钜细毕具后有守土者弗信以沙石荡磨或煆以烈火试之形影愈见呜呼当宋季时朝廷培植人物皆以科第进崇爵厚禄至白首者孰不以忠烈事讲之稔而责之深哉及乎版图失守神器徙焉而向之崇爵厚禄者乞降走匿不暇其肯死节者曽几何人哉兹以一妇人能慷慨死节与同郡文文山光焰相照垂名史册岂不重可慕哉且其生时精气素己贯诸金石不可磨灭况死于圣人殿庭圣人之灵尤表而出之者哉若是祠而嵗时祀之宜也用请于郡府转闻于上兾褒异锡号使风俗益有以励焉祠成越十日从仕郎知吉安府永新县事四明乌斯道撰
　　象祠记【王守仁】
　　灵博之山有象祠焉其下诸苗彛之居者咸神而事之宣慰安君因诸苗彛之请新其祠屋而请记于予予曰毁之乎其新之也曰新之新之也何居乎曰斯祠之肇也盖莫知其原然吾诸蛮夷之居是者自吾父吾祖遡曽髙而上皆尊奉而禋祀焉举之而不敢废也予曰胡然乎有庳之祠唐之人盖尝毁之象之道以为子则不孝以为弟则傲斥于唐而犹存于今毁于有庳而犹盛于兹土也胡然乎我知之矣君子之爱若人也推及于其屋之乌而况于圣人之弟乎哉然则祀者为舜非为象也意象之死其在干羽既格之后乎不然古之骜桀者岂少哉而象之祠独延于世吾于是益有以见舜徳之至入人之深而流泽之逺且久也象之不仁盖其始焉耳又乌知其终之不见化于舜也书不云乎克谐以孝烝烝又不格奸瞽瞍亦允若则己化而为慈父象犹不弟不可以为谐进治于善则不至于恶不抵于奸则必入于善信乎象盖已化于舜矣孟子曰天子使吏治其国象不得以有为也斯盖舜爱象之深而虑之详所以扶持辅之者之周也不然周公之圣而管蔡不免焉斯可以见象之既化于舜故能任贤使能而安于其位泽加于其民既死而人懐之也诸侯之卿命于天子盖周官之制其殆仿于舜之封象欤吾于是益有以信人性之善天下无不可化之人也然则唐人之毁之也据象之始也今之诸彛之奉之也承象之终也斯义也吾将以表于世使知人之不善虽若象焉犹可以改而君子之脩徳及其至也虽若象之不仁而犹可以化之也
　　三功祠记【林俊】
　　正徳庚午予起征蓝道防之下关所谓白帝城者问其祠公孙述也予曰越矣哉非鬼之祭也古者慎制祀以为国典无谓加典为非宜况贼而神祀之倒持纲常蔑名教乃尔可慨也夫方述起成都以辅汉为名乗乱称帝马伏波见而少之曰子阳井底蛙耳故不受伪命专意东方用能佐世祖立功异域为中兴名臣而述竟汉贼以死述可祀则汉莽可祀晋敦可祀他日蓝鄢亦可祀乱贼之臣亦惮而自沮耶呜呼世道大闗也政而系之教焉淫祠之当毁有先于是者乎尝怪述生盗名器既诛死犹土偶南面缪窃血食者千数百年少陵东坡徒寄春秋之笔而诸葛武侯张忠定范忠宣事任是方犹未及是正意者将有待于今耶固世道者之责也既命毁其像易其额为正所宜祀者土神江神而伏波亦与焉昔共工氏之伯有九有也其子后土氏能平九土故祀以为社书曰宜于冢土下闗虽一里之社土之人其世依于生也川泽以出财用而祝融防河伯江渎具在祀典潞公所修益州江渎之祠故在也书曰望于山川闗又江之襟喉民寄命至要也皆防被功徳所宜报而祀而以告以祈又胥聚于此焉若乃炎精中微奸伪移柄当是时述能如援择汉胄自依则述将与贾邓等伍望蜀之萌何自而起蜀之赤子何名为从贼浮桥覆溺八北之惨亦何因而至哉述名教罪人贻蜀人之祸至于今为烈也故毁述而进伏波与顺也亦祀典也呜呼君臣天地之大经也乱臣贼子人人得而诛无赦者况予叨讨贼之权者乎植人心扶世教毁述贼之祀以声讨蓝之端道之大闗若此无谓然乎哉是秋仲月莆田见素子林俊记
　　全节庙碑记【张诩】
　　全节庙在新防县厓山之上治辛亥今兵部尚书华容刘公大夏为广东右布政使时建以祀宋杨太后者也于时庙额祀典未之请也庚申佥事武进杨公纮适分廵是邦也乃防上特赐今额而祀典如祀厯代帝王于时新庙碑未之树也甲子左叅政慈谿王公纶适分守是邦也乃属笔于诩谨按后度宗之淑妃也当元兵之深入也直捣临安一时帝后王臣尽为俘虏独后负其子益土昰与广王昺航海奔闽于是羣臣奉昰即帝位册后为太后帝崩复立昺奔厓山依二三大臣陆秀夫軰卧薪甞胆为宗社恢复图既而元兵进逼厓山破之秀夫知事不可为也负帝昺赴海死之而宋祚遂移矣后闻之抚膺大恸曰我间闗至此者正为赵氏一块肉耳今无望矣亦赴海死焉惟宋三百年后妃之贤前称高曹后称向孟亦可以为难矣然皆处常而能正者耳至于流离患难卓然能炳大义一君亡复立一君君亡而以身狥之其死也为社稷死为国家死为纲常死为扶乾坤光日月死所谓死有重于泰山者也其有功于世教也大矣岂非处变而不失其正者尤不易乎是虽丈夫子读书説道理者事君则欺其君相国则卖其国专城则弃其城贼至则或闭门或迎降甘心而服左袵平时君以髙爵厚禄待之谓何一旦视弃其君父如弃弁髦者盖亦多矣顾后俨然以坤柔之姿目或不知书而道理或不能出诸口及乎临大变毅然视死如归何哉盍亦求其故乎盖体道在率性而己矣性无不具者也故以妇人女子之质之美者往往所行不期与道合而自合如后妃之流是已性昏于蔽者也故丈夫子而不能率性老类为物欲所蔽故无事则雍容委蛇谈何容易至于小小得丧利害临之于前而不丧志失守者或寡矣况死生之际乎欺君卖国之流是已彼为祸水为牝晨者又何怪乎然则我皇明全节之褒元祀之享以为后待者宜也非过也然自后赴海后二百余年而得刘公始建庙又九年而得徐公始请祀典又四年而得王公始征文勒之金石嵗阅七世事更三贤然后全节之庙貌俎豆后之流风遗烈殆与厓山俱高海水俱长矣诩近辑厓山新志载后事亦既详矣复惧夫世之昧者或不知率性以为道也僭为之辞以为王公复俾刻之石系以诗曰朗朗性天古为明徳明徳克明不惧不惑有龙失所嗟日之昃星月从之崩于海国谋岂弗臧大命已革视死如蜕就义如食以扶天常以辅人极以奠坤维以焕神祏堂堂丈夫破釡失色孰能死生从容拥翟高曹向孟光昭史册于赫后烈允迈前彠二百余贞风沦落有严庙貌臣大夏作有隆祀典臣纮建白帝曰俞哉宜屋宜秩嵗享太牢庙褒全节臣纶扬化用播金石臣诩操觚敬述帝则先烈煌煌圣教赫赫五岭以南雷厉风廓碑于庙门垂示千亿
　　宋陆丞相祠记【张诩】
　　宋陆丞相祠在潮郡韩山之上郡守叶侯元玉创以祠宋丞相陆公秀夫者也公负幼帝沉扵厓海而庙食于厓山宜矣曷为祀之潮邪考之一统志及潮志皆云公墓在郡南海屿上而续纲目载公与陈宜中议不合陈宜中使言者劾谪于潮则潮为公体魄所蔵之地而过化之邦也今天下凡名宦流寓之贤例得祀于其土况公一代忠贞论者谓其尊中国排左衽立天地之常经明春秋之大义其有功于世道也甚大则其人品事功巳超然在潮之名宦流寓诸贤之表矣此而弗祀祀而弗专非缺典欤先是诩修厓山新志也考公事迹知公墓在潮墓碑犹存而近年始失之也为之叹恨不自胜因走书侯为物色之既而侯复诩书访公墓在澳山北青径口第碑失漫不可寻傥卒不可寻也就其地封而表之更于韩山韩文公祠左搆一祠以专祀之焉诩得书又为之喜不自胜报侯书曰执事之举甚盛举也今年春二月晦侯走书币告诩曰祠成矣请记之夫公之忠贞明白正大昭如星日崇祀而表章之使世之委质而为人臣者知死生患难如许而不忍少负况当治平无事之时享大爵防厚禄无死生患难之廹而忍欺其君乎推类而尽之凢为人子弟者不忍负其父兄为人妻妾者不忍负其夫主而为门徒与友者不忍负其师与所交也教立乎此风行乎彼三纲正九法脩风俗厚世道隆矣其视徒敝精神于刀笔筐箧者其功效大小相去何如也夫岂但慰忠魂于地下报功徳于当时而巳哉韩山去郡城一里许山之椒有三峯列若三台秀防翔舞如飞鳯长江走其下苍松古桧蔚然掩映江波景象明媚千态万状盖潮形胜之絶也侯因卜祠地一日肩舆径登焉徘徊顾瞻之顷遂得其胜于山之左峯之若有神相之者搆祠凢三间前庙后寝高低深广规制靡不称堦之下凿池一区植莲其中周遭缭以崇垣当户则绰楔巍然以限内外是祠也背山面水萦纡环绕引领间与韩氏聨辉并丽宛若在霄汉之上于戯以寥寥二百余年之遗烈而显于一旦殆天所以报忠贞特假手于侯邪是不可以无记矣若夫公之忠贞始末载在信史及厓山新志者己暴暴可得而畧也侯以宏才治大郡举目无全牛而英风伟格隠然可任世道之责故能大有为如是祠经营于嵗甲子逾年而始成盖事事未始茍故也
　　王氏祠堂记【罗玘】
　　治二年十月金谿明谷王氏祠堂成其作自元年之十二月而统其事者廷懋也堂之广楹六之门如堂之楹而高杀其四之一东西室各四楹器数斋湢庖库具在砻石为檐除四周如矩虚其中而甓之矢直砥平无兴尘泥隂雨若霁阖宗升堂奠位凝肃顾瞻群主若见若语孝悌之心与涕俱生咸叹曰旧徒吾祭不吾兴感若是也郷人之嚚嚚者曰甚哉王氏田入之饶成此其易也吾以为不然夫王氏田入之饶孰愈于赐庙之家禄入乎吾游京师见其藩则防矣垣则夷矣碑踣而畜室焉者尽赐庙也问之其子孙不入是者几世矣又其甚者曰是既鬻矣竢其尽夷筑为它氏之宫也至其大第以居高轩以游则殚其禄入焉以与戚幸者争为长雄顾不少惜岂其力独歉于一庙耶盖其先世得无有贪功之过而滥及于非辜乎其不祀可坐而待也独其子孙之罪哉而此王氏者吾知之实自宋秘阁校理平甫五世孙彦逺居于此平甫荆国公之弟也当熈宁中一时小人皆附公敢行苛政以希贵富贵富公所柄也岂独靳于其弟乎而平甫竟以不显终其身要其心有切齿于公于小人之所为者此寛厚长者之风而为当世所窃笑然不知其固有可久而存者矣而彦逺又归自金陵依故土以居其不忘根本又如此而公之子雱雱之死无闻焉小人之祀不祀盖亦与贪功多杀者争入于冺防而己耳无足论也祠之所作庶其在此此天也夫岂牵于力哉呜呼人亦孰不欲祀安知贪残苛暴者其不愈急乎而卒愈促观于此祠亦可少熄矣其族彦斯诚至是始克来请记吾以是为记亦以公为世劝云
　　吉水忠节祠记【彭教】
　　先王盛时道徳一风俗同行成乎迩而达于逺政举于上而服乎下毁誉不僭诛赏无滥士生其间一意修饬而无所回互上之人亦惟好是正直而不焉孙叔敖有言国之有是众之所非则固有感于先王之盛矣宋故叅知政事文忠公欧阳永叔以古文倡天下以风概立朝廷以礼义亷耻处进退之际后世至比之韩愈孟氏而犹恨其不尽用南渡之初建康通判忠襄公杨邦乂不肯以城降敌刺血书裾死于位开禧之季寳文阁待制文节公杨万里不肯屈附贵势谋进取闻权臣误国愤恨不食死于家去今三百余年流风遗烈与秋霜争严呜呼尚矣然文忠在当时一知贡举而噪者成聚一入政府而谤者盈庭一移书朝列而如高者讷者亦得以操计而困辱之一赋诗稍及时事而雅有誉望如晏元献犹懐之终身不置不奉行新政而晩出用事之人相与并排靳侮名为流俗奸邪致使朝廷薄敬故优老之礼而不恤其见是于人盖亦无几矣至若忠襄文节事不尽传然窃计一时全躯取宠之徒党与倡和必有以明夷之用晦趋时之变通皎厉之畔道苦节之匪贞上下其议论者隂淆名实之位潜鼓进退之机使天下之人靡然习而安之其于两公所为不诟其悖必笑其强况肯相是哉由今而观其非是何如也虽然亦岂待今而后定也时移世变公论随白乃欲追直其毁誉而正其诛赏则已无及其人无益于事矣嗟夫此岂独士之不幸哉今永丰之沙溪欧阳氏之先茔故在吉水之湴塘杨氏之子孙具存沙溪故吉水故吉水有忠节祠合祠三先生者旧矣嵗乆修葺不嗣頽毁畧尽江西按察佥事南海陈君梦祥按视学宫轸悼湮废乃命以赎刑之金别搆祠屋为三楹于讲堂之右孝子亭之北立主奉祀一如故事既邑之人士谓教宜考故诏令刻之祠下教不敢辞窃惟三先生之烈在天下不啻家至而日见之况于鄊邑之间父兄长老所诵闻街谈巷议所道説无亦尝有扼腕太息于其时其事者乎无亦有欣动企仰愿为之执鞭者乎有志之士尚明道以端其趋养气以厉其守庶几三先生之是而不夺于众之所非所谓成就一个是者固于是乎在匪直先生之光乡邑之重实国家有赖焉陈君勇义彊仁所至能彰善瘅恶树之风声观其所是可以知其人矣
　　改正祀典记【何塘】
　　潞州东火乡宿幕仇时济氏往年与其乡人举行蓝田吕氏乡约即乡之东岳庙行之既而以东岳非庶民所得祀廼遵太祖高皇帝里社得祭土谷神诏命设五土五谷神主即岳庙之后殿祀之祀毕则蔵主于岳庙之前殿扄其门不啓由是岳神之祀遂废未几时济去世宗弟国賔时茂嗣主约事间谋于众曰祀礼有典吾侪祀土谷之神而不祀东岳于礼甚正顾岳神之塑象尚在今虽不祀安保他日不复其旧吾欲撤之以室复祀之源如何佥曰可未果而时茂捐舘仲弟义官时淳以兄之志不可不终也恐礼未允乃令其季弟医官时闲来南都访于谿田马子泾野吕子并及于予二子曰东岳泰山也在鲁境内礼诸侯祭境内山川季氏以鲁大夫而祀泰山孔子尚以为非礼之祀神必不享况晋民而祭鲁之东岳神之不享也决矣且防凟神明律有常禁而土谷神之祀则圣祖所许今撤东岳之像而修土谷之祀稽于礼而合稽于情而顺无可疑者以此窒东岳复祀之源甚善予曰所论正矣然东岳之祀徧天下其故则不可不知也博物志云东岳主召人魂魄其始不过谓东岳属木为魂盖以五行象类言之耳非有他也而立言无法昧者不察遂谓人死魂皆归东岳岳神将治其生时善恶而罪福之世之惑于其説者往往立庙致祀兾以徼福而免罪故东岳之庙祀徧天下其来也非一日矣昔汉成帝废诸祀之不合典礼者其意甚正刘向乃谓诸神俱有神灵不可废帝暮年无子惑向之言尽复诸祀夫刘向大儒也于鬼神之罪福尚有所惑况余人乎东岳治人死后之魂而罪福之祀则可以徼福而免罪世之惑也久矣兹惑不觧虽毁其庙将复设之犹反手耳况止撤其像乎以此窒其复祀之源恐未能也时闲蹵然曰为之奈何曰此不难也事之有无断之以理东岳治人死后之魂而罪福之万无是理借使有之乃縁是享人之祀而行私于其间则亦一凟货枉法之吏耳明明上帝岂肯容之乎诚有岳神必正直无私如世之清严官府且将恶愚民之败其名节而加之以谴怒矣况肯享其祀而福之乎由是而观则东岳享人之祀而私以罪福其无是理也决矣昔夫子谓泰山不享非礼已具此意特其言引而未发兹故反复论之世之惑者其可觧乎二子曰觧矣乃书之以授时闲俾归而刻之石以告后之人
　　北园祠堂记【叶应骢】
　　正徳丙子自贯桥移居北园园数亩植竹树数年成林又数年轩其前曰抱瓮堂其后曰寛心嘉靖戊戌九月壬午立祠堂于轩之巽四楹以先君之故逾年而后成黝垩既毕龛主具设门墙枨鐍次第茍完客有过而观者曰孝子慈孙之所为也虽然未闻礼也君之为长子我知之矣先大夫之不为长子亦我之所知也祠四世僭也为五龛妄也不西上俗也主不称位简也居则考妣同之祀则左右分之扰也居则五位并列祀则一祖独尊支离也先儒説礼精入毫芒千百年莫之敢变今兹变之若之何其可哉应之曰兹所以为可行也夫礼縁人情而为之者情有所不达则礼有所不行礼备于周公孔子孔子举周公之礼曰父为大夫子为士祭以士父为士子为大夫祭以大夫故因爵以制禄因禄以制祀支子之祭可也因情以制服因服以制祀四世之祀可也兹二者吾有所受于圣人之言也有无后之主下同凢祔别龛以祀之可也人生适意之可乐而区区轩冕之真不足荣也遂取韩非子释耕待兎之防着号守株子将隠处终其身焉君之言曰天下之事无其理者不可徼其必得有其理者可以觊其或得凿泉于地出火于燧随取而获如探诸囊而贾诸市者惟其有理故尔若钻燧而索水坎地而觅火即不复有是理矣故宋人守株而待兎世所鄙笑以为迂且拙也吾意独不然以株为无兎则曷为昔者之独有也夫以昔者之独有庸讵知继是之终无也然则株之有兎不可谓无是理明矣既有是理虽穷日力以须其再获亦不可谓大惑矣以为大惑者时俗计功欲速之心也一有意于计功欲速则虽诡遇而获禽防痔以得车蔑不为矣吾非不知为是也顾有所不屑为焉无寜守吾株而已矣兎之获不获非吾所当预测也守株子之友郑瑗闻其言而韪之曰笃哉守株子之志也愚公移山精卫填海徒取其有志耳焉求其必得哉昔汉隂丈人非不知凿木架梁之便也而卒不惮于瓮汲圬者王承福非不知薄功厚飨之逸也而竟不更其素业居易以俟命固君子之所取也守株子于是乎贤于人矣因缉其语遗之俾归以为记
　　三司马祠堂记【任瀚】
　　高皇帝经畧天下封疆首敕秘书省案其要害取次为图籍以献维蜀利尽西海穷日月所入国而不賔者盖数万里其在近地世为邉患者北有冉驼白马氐河东西路黄沙白草诸番业已属之雪山松茂三城南有卭筰都苴兰靡莫朱提越嶲牂牁诸部洪武初始置建昌行都司分六卫五所镇之总西南彛其地广逺官家所不能一一倚法究切万厯中雪山吐蕃入宼上命御史大夫宣城徐公讨平之特进少司马视师如旧居无何建南土官瞿绍良叛孽安守与其族河西五咱桐曹王大咱卭都所部黑骨彛各据险称兵为乱流毒境土南军多望风辟易邉人逢害者往走状军门报警不虚日少司马以雪山战血未寒稍复厌兵事问诸幕府宾客皆言杜元颖镇蜀时南诏入寇成都为祸甚烈实借嶲州卭筰人为乡今咫尺狂虏不制万一使建越尽化为南诏计安出少司马乃驰奏诣阙请得如雪山三城事理疏下议可乃檄叅将朱文达游击邉之垣为副将以坐营田中科守备王之翰滕光国为禆将属都督将军李应祥统之征天全刺马土兵益募材官骑士牂牁巴渝恶少年敢死者得众一万八千有奇以行都司宰调元通判丘一奇理储需防计军饷叅军周君嘉谟督饷副使武君尚耕为行营防御不测叅议李君士达纪验功次更简文武忠亮堪倚缓急者一人入赞计画乃得潮阳周君光镐奏以安汉治功为循良第一使备建昌兵监理征南军事是嵗十二月辛酉将军郊劳誓师申幕府三令授军正载之以行诸将各领所部按韬钤分诸路进纵横阖辟各有成筭然大率以竒兵取胜为多如甲子夜半发越嶲直走三百余里昧奕陈军于河虏出不意始半渡迎敌斩数马贼河水上径抵虏营大破之壁其巢使贼错愕失据竒壬申磨旗山马贼千尽缦胡缨挽弓露刃出强虏挑战示有疑兵诸将料其无防纵兵合击之斩其前锋三余尽披靡以次杀伤狼籍竒刺马兵古盘瓠种魋结反舌貌熊虎力南彛最所怖畏壬辰夜壁西河与中军相望防日暮大风将军潜令防营徙别所既徙贼以千骑载火炬来袭中军不可得不虞正当刺兵乗其鋭贼半死火下众皆鸟兽散从此失势竒安守盖蛮中渠师自比夜郎王膂力絶人然竟为禆将设伏诱入营斩首麾下褫其甲尽虎防金芾饰以防飞龙佩刀镂五星文将僭称侯王乃竟死一部卒之手而主将且闲暇若无闻知是谓得筭安守既伏诛即桐曹王河西五咱黑骨彛以次就擒诸部曲皆死无处所至是无复南警计自丙戌十二月迄丁亥六月大小十七战冲薄上下千余里诛叛彛四种夺卭都印一上幕府功次二千有竒生缚大酋长十馘大酋长七馘诸部长五十有竒夺鐎鋋弓刀甲盾千夺牦牛笮马牲畜焚砦栅碉房无筭纳降虏三千七百有竒京观嵬然卭岭二与雪山建武争雄呜呼壮哉蜀父老欲作征南纪事碑镵置建昌都市严祠庙俎豆其下以无忘文武臣功观察周君闻之召父老曰征南之防实出宣城少司马帏幄中非阃外鞮鍪可测吾闻西京有两司马皆文献名家相如史迁又皆尝经畧卭筰有声荒服间若以三司马并祀文章勲业照耀西垂可谓千载一时殆天与为不朽矣父老起谢曰使君当代名臣海内慕其文有西京法度征南庙畧岂讵出三司马下古既可三今亦可四请附之西南经畧志
　　宋状元仆射何公显忠祠记【任瀚】
　　华阳黑水在天地西南去中土逺异代能臣死士不登祀典即耆旧荐绅亡从得闻号名往往多湮灭不振至莫保丘墓成都仁夀郭北十里所棘楚藂薄中有断墟残碣兆时鬛二狐鼠野千窟穴其下为宋丞相仆射何公蔵木主处明御史汝南吴臯喻公按部行县哀仆射忠劳死事不食竟土廼下令斩薙薰窒益封树更寘祠宇羡门华表百物使仁夀尹毛沂绘图勒状问记于前史氏记曰仆射讳防字文缜宋隆州陵井监人政和五年举进士第一时金主完顔旻方称尊号王室多事宰相王黼承蔡京后深文黩货主佐旻攻辽取燕云计举山后诸州割截饷旻自决藩卫益増嵗币至百四十万行路切齿朝士汹汹莫敢抗闻防为御史中丞独上疏奏曰王黼奸回专制冯借宠灵使海内觖望不去必乱中国请悉去其党胡松年等谢天下繇是黼松年皆罢免归靖康元年童蔡既伏诛公稍迁中书侍郎金师攻防天威军尼玛哈举部曲南下两河震荡诏百官集尚书省议三镇便宜百官多言请割地求成便防固持不可谓三镇为国塞垣三镇破国谁与守且敌情无厌即割内地尽江淮岂有不来理唐恪耿南仲力争不释公厉声曰河北民无罪弃地民独安之且以河北取天下势若建瓴河北既亡其谁为中原者帝曰何防言是然恪南仲宠厚不能夺竟罢防开封尹已复诏为尚书仆射数日敌薄城下殿前诸统制败死斡里雅布纵兵乗城焚南薫门卫士杀伤相借公犹勃勃率都民巷战欲以身殉阙庭敌谢不逞呜呼雄哉徽钦北狩公及侍郎李若水从若水诟敌死公与秦桧等奉二帝至燕桧臣事达兰得南归约为间谍公独仗节不屈日哭二帝所南望中原有能复仇者而竟为贼桧所夺卒走死海上蜀故老尝説康王兴河北帅府事出仆射建炎中兴仆射最有功勲宜配享髙庙防劳记室而史阙不载诚为遗憾吾悲靖康之难蔡京为戎首王黼养乱幸成至耿南仲凌迟狼籍莫可楥捄然数人者皆得完狗马余骨死东南仆射生不逢明主末路廼得柄用国事已去身陷朔漠死委骨瀚海不克归还其社至削木为主题封旧山岂不恸哉山故有祠曰显忠院不知勅自何代仆射去今五百余年御史持节劝忠千里问记伐取岷峨一片石昭示无极使后来封疆之臣过其祠行其墟墓将有慷慨悲伤踟蹰不能去者知仆射得死所矣谁谓南朝惟李侍郎一人
  </div>
  <div class="pagination">
   <a href="明文海_page101.html">
    上一页
   </a>
   <span>
    ...
   </span>
   <a href="明文海_page97.html">
    97
   </a>
   <a href="明文海_page98.html">
    98
   </a>
   <a href="明文海_page99.html">
    99
   </a>
   <a href="明文海_page100.html">
    100
   </a>
   <a href="明文海_page101.html">
    101
   </a>
   <span class="current-page">
    102
   </span>
   <a href="明文海_page103.html">
    103
   </a>
   <a href="明文海_page104.html">
    104
   </a>
   <a href="明文海_page105.html">
    105
   </a>
   <a href="明文海_page106.html">
    106
   </a>
   <a href="明文海_page107.html">
    107
   </a>
   <span>
    ...
   </span>
   <a href="明文海_page103.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
