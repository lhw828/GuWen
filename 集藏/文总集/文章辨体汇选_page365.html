<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 365 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 365 页/共 396 页</h1>
    <div class="content">
　　（明）贺复征 编

　　○墓志铭二十二

　　封知府朱公墓志铭【明唐顺之】

　　公姓朱氏讳某字某呉县人也父东耕君谥以隠徳为里中所推至公读书为儒在县学若干年以贡入太学在太学一年谢去归老于家明年子鸿渐第进士厯官兵部武选主事于是天子封公武选主事后鸿渐为武选郎中巳而鸿渐守瑞州调守广信又自广信调守梧州而公复封鸿渐未去梧而公卒于家某年月日也公自少苦志读书尝寓苏城北宝幢寺寺旁空室一区寺僧以寄棺槥其中岁久积叠墙壁间鬼气触人户无履迹公喜曰此真吾读书处矣因独携一童子徃读书其中每夜中或昼风雨輙有声阴阴若啸若泣一童子者数以为鬼也竟惊病死而公读书其中如故公既以老儒生精于治经又性喜为诗所著有草堂集凡十巻苏人故多以诗名家而近时则迪功郎徐君昌糓最着昌糓尝数过公论诗公曰诗贵成家格卑弱固不可若规规摹拟前人逼真亦词家大忌也且夫古之为诗者以寓性情也得之于体裁而失之于性情亦安用诗昌糓深服其言故公之诗虽酝籍古人而要于自冩己意畧如所以对昌糓语然昌糓之诗则自海内艺文之士莫不喜道之而公之诗虽以呉之人士雅好为诗者亦多不能举其词岂公善韬蓄以为既隠矣不欲以言自文邪抑古所谓山泽之士必有待而后能施乎世耶彼其所谓有待者不独操柄也虽文词技艺若可以自振于世者固亦不能为待也耶公既以读书至老无所遇而发之于其子副使君副使疆直有节概不善与时上下其为宦也亦徃徃多鲠自为郎积若干年而始出守为守厯三郡积若干年其最后徙梧梧瘴疠穷徼地也副使君欣欣然曰吾所闻于家大人者如是吾何憾公亦欣欣然曰吾儿如是吾何憾公卒之三年某月日副使君始得地于阳山白墡坞之北麓乃克塟公先塟之日副使君具公行事为状来请铭余雅善副使君其语当不诬为之序而铭之公娶李氏继娶邹氏子五人其长副使君鸿渐也次鹤鸣虎文雉膏马良孙男九人承家承烈承宣承武承文余未名曾孙男四人享年七十有九铭曰
　　学古为儒委蛇歩趋挹其容者以为此山泽之癯貤封自天有子则然署其墓者以为此梧州之阡

　　杨母唐孺人墓志铭【唐顺之】

　　唐孺人者余大父给事中曾可公之女余父永州知府有懐翁之姊余顺之之姑知冠县晋斋公讳溢之妇太学生东墅君讳墉之妻给事公与知县公同年也故孺人以字于杨孺人性孝而惠少从给事公于官给事公卒孺人从其母周孺人与弟有懐翁扶衬归毁而呕血几不可药积数年乃止及归东墅而东墅嫡母金与生母潘孺人事之两得其心中岁姑金与东墅君相继卒孺人茕茕遭两丧哀恸积痞而痼晩年又遭叔父丧恸而又病病少间痞又作遂不起嘉靖壬寅八月初四日也年六十有三自孺人始嫁时杨氏门户方盛舅姑皆无恙家事一不以关孺人而衣食饶给周孺人又甚爱其女欲数见之孺人不数月輙一来每来必月留乃去既去则我馈遗问讯之使日不絶于路孺人亦数相报以为常当是时孺人不知为妇之劳而晏然有为女之乐后周孺人既没舅知县公亦物故东墅与其兄析产东墅又少读书不善治生则家日落于曩时孺人上奉寡姑下厘家妇井臼蚕绩必自操之而亦不能如曩之饶给也后东墅又死其子又析产为四则家又益落自周孺人之没而孺人独与其弟妇相际则岁乃一来其后又独与其诸侄妇相际也或四三岁乃一来其馈遗问讯之使其数与疎亦率如其来之数孺人徃来母家既稀阔诸子又各自谋生或携妻子徃田庐治田或徃赘于妇家孺人更悄然寡居而黾勉有无至老且病或不自休也盖孺人所厯于夫家与母家凡三世而一变呜呼此可以知人世之感矣有懐翁与孺人最友爱孺人病且死而有懐翁适官永州以是病不及候其药没不及慿其尸病则侄顺之徃候其药没则侄正之徃慿其尸而以讣于永州初孺人送弟徃永州泣之甚曰吾其不及见吾弟乎至是竟死且死谓诸子曰汝诸兄弟幸辑睦吾不恨矣呜呼诸子其终奉孺人之教以周旋乎诸子勉之诸子者鋭鎜鐈鉷也鎜太学生鐈鉷郡诸生贺氏周氏邹氏沈氏其妇也邹妇先孺人七月而卒遂与孺人同时以塟邹于诸妇中最孝故其卒也孺人哭之极哀遂以病女一嫁郡诸生蒋瑫孙男五塟以十二月十五日墓在袁塘之原合于东墅君之兆将塟壻瑫既为之状而顺之乃铭曰
　　夫竁其中旁有令妇孺人归此其永不朽

　　王冢妇唐孺人墓志铭【唐顺之】

　　孺人姓唐氏常之武进人户科给事中曾可公之孙永州守有懐翁之女礼部郎中无锡王君九岩之妇编修王懋中立道之妻而余顺之之妹也孺人后其兄五岁而生于姊妺行为第三孺人幼颕慧紃组字书不烦于教而若素为之兄每曰惜女不为丈夫子而有懐翁亦为之择壻后乃得懋中十有七岁而归二十有六岁以懋中官编修故封三十有三岁而卒其妇于懋中者十有七年王氏故饶而懋中又少贵也孺人从于宦者十年然所服御一不改其素非宾燕不设兼肉或懋中偶饭于他所孺人辄为蔬具问之曰吾适不喜肉耳惟为懋中肉必手调或一饭数起以为常懋中始未有子而孺人齿仅踰弱也然已数忧之一日自归寜载一女子俱还顾谓懋中曰君大宗之后也不可以不亟图此于卜相皆宜予故为君聘之既乃时时为理膏沭笄栉饰容止惟恐不当懋中意者呜呼吾母任宜人有少君裙布之俭是以诸女化之而孺人能淡泊撙约于既贵之后任宜人有小星逮下之慈是以诸女化之而孺人能委曲置妾于方盛之年盖所濡染者然也孺人事其姑朱安人朱安人煦濡温厚无与此孺人于诸姒中尤曲得其欢是以孺人每自喜以为其在姑之侧也如在母之侧也其事懋中懋中简重详慎内行修饬孺人揣其意所注辄婉为将顺若恐伤之然懋中或有微过则终日不自得其有善未尝不力从臾其间是以懋中每自喜以为吾得吾妻也如得吾友也孺人从懋中而北也其念朱安人数千里外欵欵然如在朱安人之侧也其辞懋中于京师而归事朱安人也则念懋中数千里外欵欵然如在懋中之侧也既死且愦矣索杯羹尝之以为甘也目女奴使进懋中所盖犹如在懋中之侧也呜呼悲矣孺人卒于嘉靖甲辰五月二十一日初懋中在京师欲请归省令孺人先归时暑月舟人病寒热相染有死者孺人以一女子携数幼儿女与病者同载厯险数千里固已心恐憔悴幸不病抵家未一月病遂作再旬而卒其病亦寒热也子一人化弘聘太学生安子介女女二人其一人者母故孺人归寜时所载与俱还者也呜呼吾宗自吾曾祖赠给事公而下其男子幸不絶衣冠而女子之贵则自孺人始孺人姊妺凡六人以夫贵者于今两人其未三十而贵于室也独孺人为然然卒夺之年以死岂其丰其啬固皆适然而值之者耶抑亦数之定而不可益损者耶懋中将以丙午春正月三日塟孺人于前王村之新阡懋中既述孺人之行为状矣而余为之铭曰
　　史氏之妺史氏之妻史也状之史也铭之后有考者其将在兹

　　封孺人庄氏墓志铭【唐顺之】

　　孺人病踰三年嘉靖戊申冬十一月二日而卒年四十有一孺人之病也积于惊发于悲■〈戚〉于郁庚子冬余以狂谬俟罪者二十七日孺人寤寝惕惕若其夫蹈不测而已不能以生然者既蒙恩免归孺人抱余惊就途抵家热蒸骨如是者数年热渐解而瘠不复肉矣未几母陈孺人卒临尸而骤淋盖医家悲恸肺之证也每淋辄晕死如是者又二年淋既止而生气耗矣自是■〈月贞〉肿瘕泄百痛间作既病甚则念其二女未有所归又以为女纵得所归而巳且旦暮死不能终其奁具褵帨之事以为郁郁虽其病必不起而其蹙之也则若以是然者丛三不可觧之情以竟成三不可药之疾呜呼其可哀也巳孺人庄氏河间守鹤溪公之女孙静思翁之女永州守有懐翁之妇其夫余顺之也年十七而嫁二十六而夫为编修以恩例封孺人孺人始嫁见于舅姑舅曰所嘱妇者无他第闺外不闻妇声足矣自是舅徃来闺外竟二十余年不识孺人声舅每叹以为能妇余癖于书平生不一开口问米盐耕织事则以孺人为之综理也余最迂僻寡合入门则欢然若得朋以孺人素能得余心事也其与余处者则然而其钟情母子间也特甚自父母之慕虽男子或移于妻子而女子于父母家记礼者亦外而不内孺人虽以与余二十余年之欢未尝一日辍其母子之恋其所为父母家计者黾黾焉悉其乏而排其难较其家事未尝少内外之也其教二女也爱不废严其教子也严过于余其封十五六年余未尝为置一翠冠其所享率如是孺人固不少谪望我而余所居官每不能过慎以速咎则孺人口不敢止也而心切苦之故余尝谓孺人女也而任子之事母也而兼父之严未尝过享其夫有官之奉而蹙于其夫有官之累然则所谓三不可解于情者盖不独其致疾时自其居尝则然也孺人卒于鸡鸣时烛入则渐矣自其夫及其女与妾与女奴皆有嘱嘱余者曰吾身后而当为计则然又曰箧中衣以归二女余衣以与妾已而曰田五畆以遗吾家然则其不可解又不独其病时及瞑犹尚不能解也孺人有烈性居常不媚笑语如庄士又每闻余死生之说若有契焉故其卒也精明若此塟且迫不及请铭于当世之君子而余又茹痛不能详也谨述其死生大致以见孺人之平生子一人鹤征聘万氏礼部主事思节之女女二其长者以字行太仆卿孙公南野之孙臬则卒之前一月也塟以卒之年十二月十九日袝于姑任宜人之墓而先一年则余弟妇窆焉孺人事姑六年而姑卒其妯娌间姊妺也余既已载之弟妇志中矣故于孺人之塟也为之辞以慰之曰
　　姑于是只娌于是只生苦离只死相随只

　　贺氏孙杨二妻墓志铭【唐顺之】

　　孙孺人者太学生贺君汝勉之妻而杨孺人者汝勉之继妻也孙孺人卒于正徳庚辰七月四日而杨孺人卒于嘉靖辛夘七月八日至是为嘉靖丁酉十一月二十一日始同塟于先茔之次其地曰官坝而汝勉因以二孺人之铭来请于余余有女嫁于贺而汝勉之女又妻于余甥余女与甥徃徃能道二孺人之行而况乡进士姜君为之状可信也乃不辞而许之孙孺人父承事郎讳堂杨孺人父承仕郎讳昺孙贺皆丹阳巨族而杨之族亦望于无锡故二孺人相继归于贺氏有朱陈之睦焉而二孺人者又皆柔惠婉娩克嫓厥羙盖若生于一家而非二姓之女偶然以聚为一人之妇者初汝勉未有子是时汝勉与孙孺人年尚少可以有待而孺人已为汝勉置侧室且日夜冀其有子甚于自冀其有子也及病且死犹惓惓以贺氏无子为意而属其妾曰汝无子吾不瞑矣又属其女曰妾幸有子汝同胞也汝善视之其望深而虑逺如平常时而不自知其身之悲也孙孺人既没而侧室果有子其后杨孺人自有子与女矣杨孺人抚侧室之子如孙孺人之志而均之于已子不曰吾子嫡也杨孺人嫁孙所遗二女悉其装以遣之不曰留以嫁吾女也此凡妇人之所难而二孺人能之其操行大畧相同而孙既无子杨有子矣又夭孙年止三十有七杨年止二十有七又皆不幸早世呜呼此汝勉之所以悲恸而必求予铭之使二孺人有传也虽然顾予不文其能使孺人有传耶汝勉子二人杨孺人生一子九岁而夭其一曰某聘何氏侧室刘出也为杨孺人所抚者而其母故孙孺人所置也女三其二嫁杨鋭周书皆孙出而鋭者余甥也其一尚幼杨出也为之铭曰
　　其生也不相识而死其同宅以寜厥魄其死也不偕行而塟其同铭以垂厥声

　　文章辨体彚选卷七百十九

　　●钦定四库全书

　　文章辨体彚选巻七百二十

　　（明）贺复征 编

　　○墓志铭二十三

　　光禄寺少卿沈青霞墓志铭【明王世贞】

　　当先皇帝己酉庚戌间余守尚书刑部郎而沈公由清丰令入为锦衣卫经厯数从故尚寳丞张逊业饮沈公少饮辄醉醉则击缶呜呜诵出师二表赤壁赋已慷慨曼声长啸泣数行下余私心慕异之而亡何冦阑入塞都门不启天子坐西斋宫忧之亡所出会冦获我中贵人为嫚书附以进曰予我币通贡即解围不者岁一髠而郭时华亭公领大宗伯要诸大臣以御朝请而天子下其书大宗伯会文武羣臣计即予贡弗予孰便甫就计国子司业赵先生贞吉曰冦所谓贡者也耶彼傅城而军我城下盟耳窃以为天子御奉天门出内帑飨士醳言者旌功臣冦固当自退而检讨毛先生起嗫嚅言吾姑寛冦以予贡曰出之而后议守便赵先生廷叱之争之坚而沈公复为申赵理刺刺不休太宰夏公怪而问曰若何小吏也沈公目摄之曰大吏噤勿言故小吏言胡怪也且不曰主辱臣死耶太宰意不自得罢而华亭公持众议上竟弗予贡次日天子出视朝有所诛进矣当是时沈公气甚壮欲力吞冦几得以身当一面毕见其长乃上疏言请以万骑护陵寝万骑防通州饷而合勤王之师十余万鼓而薄其惰归必大胜报闻罢盖是时相严嵩独贵幸用事数寝抑边事不以报而见事急则若为开言路有所诛进者将帅当事臣迫诛益入赇居间嵩以免而其进有时贿贿价暴起言者日以益嵩日以重于是沈公饮张丞所泣而叹曰诗不云乎歙歙訿訿亦孔之哀谋之其臧则具是违谋之不臧则具是依已矣亡所信吾谋矣吾即不死而苞苴日蝇然过我而集于西第何也且夫社稷何赖焉乃抗疏言相嵩父子翼虎鼠社悞国大计请僇之以谢天下太宰阿私亡所异同宜从坐诏以公昔岁諠哗亡人臣礼今复诬诋大臣自为名廷榜之数十谪田塞外而先是赵先生亦坐他法谪斥矣沈公当田保安仓卒寄妻子广柳车未有舎而保安贾某者傍睨公曰公非上书请诛严氏人耶揖之入徙家而家沈公公始有居矣里长老问知沈公状咸大喜助薪粲而遣其子弟来从学公稍与语忠义大节则又大喜而塞外人戆争为公詈相嵩以快公公亦大喜日相与詈嵩父子以为常至为偶人三像唐相林甫宋相桧及相嵩而射之语稍稍闻嵩父子衔之切骨思有以报公而侍郎杨顺来总督顺故嵩客也前大帅某业以巽愞避冦俟其解则纵吏士取死人首甚者夜徼避兵人僇之以为功沈公亷得其首主名贻书诮之前大帅恚既得代即以属顺曰是故挠乃公事者丁巳冦大入破应州堡四十余顺见以为失事当坐益纵吏士杀僇避兵人上首功以自解而公复亷得其状贻书诮顺语加峻且赋诗及乐府者二或谓公迁人非有言责母为耳公怒曰吾向者岂亦有言责耶若视眼在否而欲盲我夫杀人而欺其君以要赏吾誓不与共天顺闻益恚以其私人经厯金绍鲁指挥罗铠走嵩子世蕃所曰是夫也结死士击剑习射将以间而取若父子世蕃曰吾固知之即以属巡按御史李鳯毛鳯毛谬为谢曰有之窃阴已解散其党矣鳯毛得代归迁为光禄少卿而御史路楷来楷又嵩客也世蕃为酒寿楷而使谓顺曰幸为我除吾痬事成大者侯小者卿顺则与楷合策捕诸白莲教通冦者窜公名籍中以谋叛闻而前大帅时理兵部无异取中旨僇公籍其家而予顺一子锦衣千户楷候迁五品卿寺顺犹怏怏曰丞相负我薄我赏犹有所不足乎谋之楷取公二子杖杀之而移檄越逮公长子诸生襄至则日掠治困急且死会给事中呉君时来上疏论顺楷误国大罪上怒相嵩不及为之地急下缇骑捕治顺楷而襄得释居乆之相嵩败世蕃砣死御史维新复论顺罪而微为襄理还其诸生今皇帝初诏褒言事者沈公寃始大白赠光禄少卿赐祭録一子太学襄用诸生乆次膺贡上春官伏阙上书极言总督顺巡按楷杀人奸党状而给事时亮瓒相继以封事请诏可捕顺楷司冦狱论抵罪始沈公少而读书有异质从故王伯安先生游先生一再与语即竒之曰生千里才也辛卯举乡试又七年成进士为溧阳令其治以搏击豪强卫赤子为急用伉倨忤御史得调茌平以父忧归服除补清丰令愈自刻苦有惠爱声故锦衣帅陆炳闻而贤之请吏部得公为经厯至则与钧礼不敢以分加公公愈益发舒尝从世蕃酒所世蕃虐所狎客给事饮非其任强灌之公即以灌世蕃曰吾代客酬也当冦掠近郊时都门闭公急谓陆公勿闭门闭门予敌门矣陆公为言于上而许之所入男女以巨万计公既谪保安而属岁大侵倾槖装作粥粥饥者收百里内骸买地而瘗之其人相率而为祠生祀公公于诗文援笔立就竒丽甚而不能尽削其牢慅愤激之气徃徃多楚声竟以是获祸其传者十不能一二人读而怜之沈公讳炼字纯甫别号青霞山人其死以丁已之十月十七日距其生丁卯得年五十有一父处士公璧母俞夫人娶于徐有丈夫子四长即襄次衮次褒即死于公难者也最少子袠以穉免襄既白报公雠推太学恩袠而身之金陵谒呉君表其墓已复之呉兴谒不佞某志而铭之以慰公呜呼公有子矣铭曰
　　为国击嵩不胜公徙为嵩击公胜而公死公死不死神韡韡者亿百千纪呜呼嵩乎蕃乎顺乎楷乎死而死矣

　　诗人莫公逺墓志铭【王世贞】

　　莫公逺者名叔明公逺其字一名更生字延年尝读短长之书而覩所云寒泉子者慕之自号亦寒泉子今年七十有六矣一日踵门而语余曰吾病已甚以语医医不知也吾数行尽以语日者日者不知也及冬吾必死及其未死也而有请于子吾始自长洲徙而武林也善张九华周兴叔二先生为我卜筑得武林之湖墅下关门前有古树清流其傍丙舎可以栖妻子吾欲即其地坎焉为木椁周于棺棺周于身预寘坎中死即埋我石碣二一曰明诗人莫公逺之墓一树子之所撰志铭令后世知有我足矣余悯而许之公逺生僻好为诗年十七八即已能为老苍语乆之愈益苦其思务于人所不经道险诣卓絶以为功以故鲜有赏识之者而其自喜于诗则益甚遇广坐受牛饮蜩谑丝驰肉飞红粉杂沓而公逺呕呕苦吟自若也若了不相渉者家事大细不复问一切失得忧喜慸快悉委之诗又髙自标置时谓人近出语忽忽不遒人且以岑嘉州我乎则柰何于是数见讥困少年贫亦益甚其在长洲时郡守济南金城材之辟为博士弟子所以杨诩问存偹至晩节抚呉中丞宋望之爱公逺诗与偹宾主且曰世人皆欲杀吾意独怜才少陵氏殆为吾子设耶下书溧水令校刻公逺诗公逺尝应呉令莫抑聘教其子与齐与齐后显贵为具武林赀良厚公逺生平食息居处皆自故人而其感独金君宋君尝走济南哭金君墓冩其遗像归奉之其谈宋君未尝不歔欷慷慨也曰天下不乏贤畴知已者又谓余吾年七十四而诗始成余日亡几去死亦无几何若而可余笑曰比于朝闻寛矣公逺夕死可矣公逺有集数十巻先后刻行世始妇钱继妇孙孙举一子颕一女满皆婚嫁先世塟在呉齐门外之金鹅乡铭曰
　　长洲生武林死中游燕齐逮楚尾独诗与穷相终始

　　汪次公暨呉孺人合塟墓志铭【明李攀龙】

　　次公生十四而无宠于父也有奴睚眦父怒而不言公辄奋白挺诟曰奴无礼于家大人罪当诛奴蒲伏受杖乃白罢之而里中壮之矣比居庭恶声不及犬马父疾为侍卧起浃旬辄瘳父乃大驩驩之日乃自燕代请盐筴客东海诸郡中而昆弟子姓十余軰亦因受贾从公公既饶弟姓亦各数倍然后报成于父也时东海诸郡部使者视盐筴必召公画便宜有司乃籍公为盐筴祭酒而浙东西皆知汪次公中贵人景之守浙也欲贿于贾而诬之法贾皆亡至括则独疏次公名谓吏此节侠得之勿问其余吏顾得守信公曰柰何以我杀季乃自诣吏景目而谁之公曰歙贾竖汪玄仪也旦夕且千金为寿不忍湏臾贵人耳景曰吾闻守义不闻玄仪公曰字也此中善视贾竖故不名公出则实无千金念绐之重其祸即持劵贷郡帑千金太守梁公许诺会刘瑾败而景收公得完诸贾劳公公谢曰干支家言我生之辰适有天气果然盖戊子六月六日也公年六十归自东海老焉曰安能白首刀锥为二子守也吾所为修业而息之在此儿矣盖中丞公已生者三年及举进士除黄岩令乃大喜曰孺子试为吏矣服驹以辕齿壮则良发轫雁行吾惧其泛驾已嘉靖戊申八月二日卒年八十岁云呉孺人者歙之长林人以大父呉公予公而归公而呉公故客瓯括间孺人则劝公受贾呉公也公行孺人为治室中则室之南宗人疏属之产十余家家质于孺人孺人无勿应而又不责其子钱居数年诸宗人皆徳之会有故转徙则十余家家属妇人矣公由是不问室中至家大政积着之理顾未尝不取裁孺人而徃徃片言定也初孺人与媵黄氏俱未有子有为使物之术者谓公父曰何公之先府君有客乎呉公也其谓府君曰我之帝所乞丈夫子畀吾孙既得请渡河而为执舆眇夫呉某所覆丈夫子仆舆下左乳中石伤吾因以石识之异日洗儿悬疣乃去又谓府君谢矣曰吾亦得请于汪氏之宗祏矣又为客答曰虽然必以吾所请者畀吾孙使先一月举之公所请者畀媵黄氏也弘治甲子正月封君良彬生左乳悬疣悉与语合踰月黄氏乃生良植初呉公子次公孺人而诸母讥焉谓孺人曰田家儿乃大而门又安用持葳蕤钥如诸母为也盖呉公见次公冠田家冠无苛礼谓大而门矣言钥者示诸父之有深藏托扄鐍诸母佩组自爱雍容而巳而次公将不良于贾也后呉氏中废孺人徧存诸母而置其事云生七十有八年而卒为嘉靖甲辰五月五日也中丞公名道昆督部闽粤有平倭功仲曰道贯邑诸生封君卜下佛堂吉兆以某岁月日塟公而孺人祔中丞公请余志焉余曰新安俗矜贾即同列才力相若乃所至为盐筴祭酒画便宜至令中贵人疏名求之称汪玄仪自诣吏玩孰甚焉太守救之不恡千金有所试其长非茍而已也大哉修业而息之贤人深谋于廊庙论议朝廷其在中丞乎是何能白首刀锥为二子守也孺人不责子钱以规室南之产亷贾五之俗之相靡虽女子亦竒胜耶至其与家大政决筴片言亦其天性然也悬疣之祥其应二世来之以徳矣是以铭铭曰
　　莫毁于势而身是尝之莫羙于利而身是扬之见取于予业乃成谋得于失政乃行维道则偕其人孔懐言作之述以伉兹丘

　　孟宜人墓志铭【李攀龙】

　　余盖自弱冠与许殿卿游狎知孟宜人贤宜人适殿卿七日而封君亡矣比殿卿在郡诸生中又数不第乃宜人力贫支惫甘荼习蓼偹所不堪一无难色退言也殿卿尝卒业城南山中太宜人念之泣不能寐宜人劳之曰太宜人幸就寝矣夜如何其无乃孟母据机时耶彼方念子自苦也属长君复啼于襁间索殿卿甚急宜人绐之曰而父且至为而懐果饴啖汝何啼也且劳且绐达旦矣一日大匮太宜人中昃不能饭宜人乃捐一空篚出易粟上食太宜人如常食间宜人尝在蓐太宜人躬为糜至蓐所哺之未竟而泪下出语人曰安有在蓐而日徒糜者宜人闻之怆然为剪中襦结托市数卵以为邻媪遗也其所曲事太宜人者类如此殿卿为诸生不能具衿鞾率宜人染缉疏橅成之不辨其非衣帛而曵革也殿卿守赵州有装槖将寘而去者宜人问焉曰某家金用为寿耳因叱之曰奴速负去断头矣其御仆从素谨严犯无不笞掠于庭者盖惮于殿卿焉后装槖家伏辠余实在邢州属郡推官郏李君听其狱廪廪于宜人矣无何殿卿调贵州之永寜万里太宜人宜人为若朝夕殿卿在侧者殿卿得以迁徳王府右长史归凡三岁太宜人乃卒母子相存宜人力也殿卿长史徳王府勘中官某氏子弟又有装槖将寘之而逸者珠珥直千金矣宜人遽曰安用此粪土加诸首岂以为有亷吏未必有亷妇乎徳王府虽里闬万里矣后殿卿市一珥示宜人宜人曰此大类某氏物何从致之哉然治家人生产其稍入皆手自簿计缗筴衡量焉太宜人每取巵酒饷令立尽之矣癸亥殿卿补周王府长史以宜人从明年宜人还济南尚犹时时传敕诸婢妾不絶即诸婢妾无不人人若宜人在邸中也还济南者三年封宜人封宜人若干月而卒隆庆戊辰七月三十日也距生正徳某年月日凡五十有八岁云子男一人即复郡诸生娶徳府仪卫副薛来女女二人一适进士于鲸一适邑诸生李应聘孙男二人宗周娶保定府知府陈輖孙女朝周未聘女五人一适太学生史本子史某一适前进士宜兴县知县谷继宗孙谷某其余未聘殿卿名邦才周府左长史阶朝列大夫宜人郡之徳平人父名某母某氏卜某年月日塟于某山祖兆云志曰余盖自弱冠与殿卿游狎知孟宜人贤矣柰何宜人之于里闬见谓自徤也夫自徤之誉实近于悍柰何里闬之于宜人见谓自徤也夫力贫支惫甘荼习蓼偹所不堪一无难色退言宜人信自徤困于捐篚剪结而不变于装槖千金即不变于装槖千金而家人稍入簿计缗筴百不失一宜人信自徤惮于殿卿诸婢妾人人如在其邸中者宜人信自徤然而太宜人临新妇亦已庄矣至哺糜蓐所而巵酒饷之殿卿礼宜人如宾及其馆于甥于髧髦而脱然无疑于爱子又何可谓自徤也大谊章章而誉近于悍又柰里闬何殿卿自状宜人扼腕于苏季子朱买臣之取絶于其妻也徳宜人深矣然自二子之妻无似耳安有匍匐乞怜后车命载而能粪土千金叱装槖唯恐其污已哉何以有功于亷吏也不知其妇视其夫矣何里闬之未有以槩于殿卿哉语曰弓强于弥衣靱于里此殿卿之所由腹悲也是为铭铭曰
　　欲妇是图视其夫欲妻是孚视其夫大谊用章此焉攸藏

　　文章辨体彚选巻七百二十

　　●钦定四库全书

　　文章辨体彚选巻七百二十一

　　（明）贺复征 编

　　○墓志铭二十四

　　詹仰之墓志铭【明归有光】

　　仰之姓詹氏讳髙年二十余自休寜来客于昆山客四十余年年六十二而卒夫仰之所事者机利也其于文章非能学而知之也顾生平好之甚于知之者至忘其所事迨于死而后已世之论者必知之而后能好而仰之乃好之甚于知此岂其出于性然耶为贾与为学者异趋也今为学者其好则贾而已矣而为贾者独为学者之好岂不异哉初仰之从予友呉秀甫游秀甫死数年矣仰之且死之岁亟来见予予与之谈秀甫之为人恍然如生相与为泪下然其意欲有所求者而不言也一日仰之沐浴整衣冠召其所与厚者与之诀料检其箧中文字数十巻付其子遂卒予悲仰之之志会其子岩秀昆秀以其丧归休寜问其塟曰某年月日某原也因与之铭曰
　　詹氏出于詹侯其后有詹父詹嘉詹何詹尹而唐宋间有奉忠公五大将军以忠勇秩于祀典今为休寜五城之詹然近世贵显者盖少也虽然贤如仰之也而予为之铭夫亦乌用贵显者耶

　　朱隐君墓志铭【归有光】

　　君讳珽字朝贵苏州嘉定人世居守信乡蒲华里考讳锦祖考讳毓曾祖考讳惠元始姓赵氏中冐陈氏而赘于朱赵湮微不可考朱母之子繁衍遂为朱氏今蒲华里人皆称为桥内朱家云君生而英迈年八九岁里中豪来过衣服都甚家具酒馔延之益敬豪益倨君瞋目直视语祖母曰是人何为者也持杖骂且逐之豪遽起出曰健儿可畏也尝以事谒龚尚书应对慷慨尚书曰惜子居田舎若为士作能吏矣忽一日弃耒入郭中问儒生学弱冠选为社师吉月令召诸社师试诗君诗令常独称善代父徭之京师道涂所经辄藉记得进士録展不置曰设吾有子当使为此軰人时子用宾未生也常以财推让其弟而性好赒恤人遂不能自给日取古诗吟咏怡然自适晩得子慈爱之尤至性不忍睚眦之怨至老乃益寛和絶不与人校寄傲草野间不至城市者二十余年年几七十子用宾登乡进士録主司第其文最髙学者传诵之卒偿君所愿云君配李氏继严氏孙氏子男二人长即用宾严氏出友恭尚幼女三人王顼陆萱呉中英壻也余与用宾数于京师相见嘉靖四十一年同自南宫下第还君长余先人一年先人以四月谢世而君以五月三日实与用宾同此终天之恨两人相闻皆悲恸也用宾以明年十月某日塟君于漕浜之原蒲华塘之右使其门人进士陈应台具状因同年进士秦沾丁允亨来请铭吾先人尚在殡何忍为君铭而义不可辞铭曰
　　性婞直兮不能■〈艹穴允，上中下〉也躬草莱兮贪坟典也苦为义兮自屯蹇也有嗣人兮能振搴也逃闲野兮老闭楗也惟命之逢亦未显也在君之后终获戬也吾为斯铭石可篆也

　　髙君墓志铭【明徐渭】

　　君讳升字进之其先江都人靖难师起五世祖观音保以从征转徙遂来居绍之紫金里始官百户后落秩总旗三传至贤有子五人其季名奉者娶谢氏生君与按察经厯阳君为人如出冶劔少即露锋锷师参议胡公某某数睨以语人君时尚窭其伯父泰无子尝提千金产欲后君君谢去人竒之无何果以贾数致千金归则跽进其尊人恣所以既又泽其宗连若窭旧故必遍且岁袭了不见厌倦时于是自家至燕齐数千里皆知髙髯公孝友嗜义有古侠士风复善料有急辄投君益为营且费徃徃倾囊然至贵游或黠少年有所挟者欲出其一铢于匦不得也晚尤好结贤豪文士与磨切事一裁于义时召客把须以谈切齿不平风雨飒飒集座中忠孝人遇灾祸辄揽仇思有以快以故客燕一旦跨驴度居庸驰保安把沈锦衣袂痛哭旅寓锦衣出匣中猫睛睒睒若果核意以酬旧逋君笑曰沈大夫仕茌平清丰时当吾贾道寸歩耳吾不入取金今投穷邉万里雪没颈来取金耶掷不顾去大抵君所为皆此类也君敏絶素解文理其交我也实以文乃终不请乞一事人怪之君曰辟诸山川挹其秀止耳何用采掇为及系君每入饷我必日夕而唏以出噫岂亦有痛哭保安意耶君殁之前三日其长子文明持君书来诀故今塟也诸子来告日曰今隆庆之壬申闰二月之二十有八日告所曰荻埠告铭曰先生幸铭之予以罪不可某君涕曰君志也余亦遂涕以铭铭曰
　　驰雪塞哭霜臣掷狸睛眇蚨缗过我之日兮风伐木朴兮樕尔兮孰

　　嫡母苖宜人墓志铭【徐渭】

　　冝人姓苖氏云南澄江府江川县之里人也父某公讳有文云南府广狼卫百户某之弟为澄江府诸生羙丰姿性聪敏善琴娶左卫人女禇氏太君生宜人有文公年二十一病死时渭府君已举于贵乆之始拜巨津知州抵滇阳驿所与俱童宜人既道病死殡云南之归化寺中而巨津故隶丽江土官府不可居时王先生之尊公讳理者适为兵偹佥事按云南于府君为中表兄弟乃始檄府君厯摄嵩明镇南潞南江川禄丰三泊诸州县而时以长兄淮取俸于丽道遇冝人侄佐旅语及宜人府君稍以媒徃不入其后府君摄江川佐又为太君讼其母家负嫁时所与徳府君而太君母范有妺夫杨武者家云南为千户徙太君与冝人其家杨既富人公复有屯田在嵩明属其税于府君因忆徃年佐所及宜人事遂成之宜人乃归府君宜人寡六年而有佐语又六年而嫁其始以守自誓欲不嫁太君又愤其宗人当始嫁宜人时利壻家财纵嫁亦不令其在乡令更利谓府君征那大功当迁转其地又家籍近在贵故不难之及嫁未踰月仓卒赴夔州太君乃啮宜人臂以别故其当府君仕及解官归即巳恋太君稍不乐府君下世益厌其长子妇宗亲人及越之风物迨后家零落旧使侍悉散去又日夜课望渭用是以郁愤死然心未尝一日不痛念太君死之夕亦啮渭臂以诀而命火其骨归太君乡实嘉靖某年月日年五十九以某年月日合府君塟焉宜人性絶敏畧知书其持身严毅尊重内外莫不敬惮其描冩爼醢为世女师其才畧酬应畜酿种植出入筹策驳辨禁持则宗戚子妇宾客塾师老牙妪悍奴婢靡不失气其保爱教训渭则穷百变致百物散数百金竭终身之心力累百纸不能尽渭粉百身莫报也数欲携渭走其乡谒太君时节旦暮数为渭道其乡亲故变迁景物风俗宛在渭目前至太君必恸哭乃已又数疑太君或已死不得一见而宜人死时太君乃反在江川养其侄某家时兄潞去家徃贵至应云南省试尚得见之而宜人不得闻也痛哉渭既以宜人宝渭事多不可述而哀宜人生死终孤覊且痛母太君也故志所履特详而收涕以铭之铭曰
　　魂欲往兮柰何在此魂欲留兮柰何在彼爱母与儿孰少孰多魂不可以去留伤如之何

　　武邑知县封奉政大夫祠祭郎中邹龙岩墓志铭【沈一贯】

　　夫士惟无志志立则朝受事而夕拜其赐需时先后哉余观余姚邹先生可志矣先生讳名字仁甫自为诸生有大志艺精出人上尝试为八邑首而乆不遂晩以贡入则其子学柱为仪制主事矣会天子推恩先生当封而不肯受曰吾亦有志也遽以子官闲我哉乃谒选得武邑尹既之官三月上疏损其社疏畧曰武邑民几五万口而地止四千顷地少而卤民多而贫乃有二十五社夫社多则赋多而不能给臣按比县枣强地三于武邑南宫两之新河溢四之一皆肥饶而社不满二十五率四百顷一社耳今武邑社不能十顷少或五六顷以五六顷地而供一社之费不疲何徃请比庆都南乐例损武邑为十六社税畆不减而少弛币余之赋民其有瘳焉疏奏户部言上许之又减其巨户四之一其说曰县故巨户四百为三等取盈于上则民实不中赀茧丝尽于下矣今酌经费可减为九十户户无上上上中自上下差降之三年而更率三年役一年民又称大便先生既为武邑议兴革问父老尚有苦乎吾为父老除之父老苦驿传先生省其赋计驵侩以佐费而官顾役以充父老又苦盗先生申保甲十条有大盗逸界中辄得之监司下其法于诸邑其它簿正诸冗费尤多盖在邑岁余而省金二千皆着为经制云一日又问父老尚有苦乎皆对曰无有先生为一笑既而叹曰吾素羸疾自为令臂月减一分所以忍不去为父老也父老幸无苦苦苦我矣即请致仕而上官持不许会朝阙下遂上书解绶归就仪部封已加封奉政大夫祠祭郎逍遥林壑之间甘粝煊布顾独不废勤也贵官人非礼不见邑以乡饮宾之不得已一徃已则亷训学柱以亷盖直方君子云自正徳丙子距万厯戊子享年七十有二配丁宜人县学生丁公介女子二文柱府学生娶金文学玄女学柱戊辰进士云南按察使娶陈公如贤女封宜人铭曰
　　士固有志靡靡者嗤诚服于治一割必竒孰即清途不点世资谁其食肉闵此惄饥矫矫邹先赴其素期虑周民瘼朽骨生肌介直以劳为吏人师稍试辄收固未易知昌其嗣君诲之不淄我懐伊人如璋如圭虽其瘗之江山晖晖

　　有明处士潘仲公暨配呉孺人合塟墓志铭【汤显祖】

　　余读李本寜氏为歙潘仲公殡宫铭有子之恒以文名交天下士而先是王元羙氏为仲公配呉伯姬志墓固已云之恒为国子上舎以文事游大人矣时余官留都获与定交一日以诸公前后所为二尊人传志哀诔驰而告曰潘故周毕公髙之后也唐干符间有刺歙者留家焉宋建炎中武节大夫珏实迁岩镇十四世而有之恒大父判汀州郡事侃先人其仲子也少伟敏渉畧书传大父方困诸生间不欲更以苦仲子令受贾于呉大父归而弃贾以养所居多竒阔之行而母呉故同邑人太学思诚女也曾大父御史瀚瀚父兵部侍郎寜而祖楫犹为江西布政司都事世家矣而母饬于妇事静好柔恭殁而私谥之懿则诸君子之志也将合兆于某所卜未有日请豫为之铭噫甚矣之恒之不欲忘其亲也按状公讳君南字南仲里人称为仲公为人开逹志义自喜鄣呉间多传其事尝呵尉下骑令无以昏夜收辱孝子赎唐太史皋遗宅祠皋是亦气决者能耳余独喜其不就督府幕下告身官一事嘉靖季倭炽呉越间胡公宗宪督诸路兵治倭开府于越檄时权重能暴贵冨人而汀州公里戚也南仲方贾呉几中倭脱身以免伏崖壁观倭跳梁状曰此易与耳时真州守帅卢镗故习兵未知名而里人子罗文龙有机知亦流落无所用仲公独竒此两人为言于汀州公致诸督府果以其策破走倭进镗元戎而以文龙参帷幕谓汀州公曰二人微公子不及此吾且以魏无知之赏为公子功仲公闻之笑曰彼以我为真贾者耶去呉走真州不受嗟夫此不唯知二子且知胡公游处泊然荣訾无所与有非髙歩逺识漫然气决者能乎而孝睦之节甚着内恕孔悲则呉孺人襄焉汀州公性卞急仲公常得其欢三子分月而馈至仲则呉孺人常为设十数人食宾从诸倡乐有至者輙留为汀州公欢噱常尽一月止所餐具竟晩脆好流羡汀州公笑曰幸无骄老人口难为季也诸客亦皆相戏曰吾等行需仲月乃来就公耳而仲公亦复好广宾客诸博徒踘蹴技击倡优杂戏如汀州公性复卞急常以客至饮不猝具抵几发怒呉孺人听之无如也徐以辨盖汀州公晩而有季道南庶徐出也仲公怜爱之与同母兄程孺人所生周南三分其业常与季多而孺人亦徃徃致谨于冢妇姒氏礼遗诸姑缓急无岁时以称程孺人之意汀州公耄矣有妾余以其女子来公殁仲公善视余而嫁其女子名家及仲公多嬖呉孺人安之曰樛木谷风之诗吾习之矣乃更有进此者仲故矫壮无病耄而哭其兄周南冬逾春卒毁也而呉孺人亦以其父太学遗言三振其弱弟坡若增于危絶为举数丧殁而犹视此不亦孝睦之节甚着而内恕孔悲者与至子之恒羙而文所游客多车骑长者礼际治具滋益恭然亦时以意喻之恒曰儿治词赋较吾治老庄言孰多而孺人亦时时劝厉本业已而叹曰勉之汝母亦旦暮人耳竟未终其年以殁仲公哀之巳卜贰于真州陈凡生子女有妇而后令孺人子母视之曰不忍忘吾懿也仲公去后所与游无贵贱悲思之生卒年月日子妇孙若干具方定之氏呉无竒氏状中冝为铭铭曰
　　质义文礼士或以鄙任达所激反复可喜推进利国耻食其报儒者之恭侠者之傲实耄迎志悦愉有羡外内礼洽存亡义贯父客小徃子客大至鞴帣蓄旨媚于三世世曰能家所急者财令徳靡效竒服是偕通人懿妻伦常呴俞静躁相扶宜年俪居母龄距艾翁越三纪寿祉何常恢其有子潘才世钦哀诔纷葩我赓为铭贞其休嘉

</div>
    <div class="pagination">
<a href="文章辨体汇选_page364.html">上一页</a><span>...</span><a href="文章辨体汇选_page360.html">360</a><a href="文章辨体汇选_page361.html">361</a><a href="文章辨体汇选_page362.html">362</a><a href="文章辨体汇选_page363.html">363</a><a href="文章辨体汇选_page364.html">364</a><span class="current-page">365</span><a href="文章辨体汇选_page366.html">366</a><a href="文章辨体汇选_page367.html">367</a><a href="文章辨体汇选_page368.html">368</a><a href="文章辨体汇选_page369.html">369</a><a href="文章辨体汇选_page370.html">370</a><span>...</span><a href="文章辨体汇选_page366.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
