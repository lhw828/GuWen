<!DOCTYPE html>
<html>
 <head>
  <meta charset="utf-8"/>
  <title>
   汉魏南北朝墓志汇编 - 第 27 页/共 32 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   汉魏南北朝墓志汇编 - 第 27 页/共 32 页
  </h1>
  <div class="content">
   【志盖】阙
【铭文】魏故中坚将军桑干太守宋府君墓志铭」君讳虎，字安威，炖煌人也。盖微子启之远裔。曾祖」茜，龙骧将军凉州刺史。祖龙周酒泉太守之元孙。」父嗣祖新乡令之长子。君禀训过庭，志尚清韶，少砺名节，长播声美，内懃孝弟，闺门敬让，外施笃信，」义结交友。故风亮泱泱，深为乡党之所雅器。家贫」干禄，便任将作曹掾。历事明决，干莅克济矣。君幽」情通悟，妙识玄理，志慕虚寂，荣优匪愿也。于是屡」申逊勉，栖诵家林。降年有期，春秋七十遘疾，建明」元年二月廿六日终于安义里。酸感内外，有识含悲，」朝廷追伤，褒赠中坚将军桑干太守。太昌元年十」一十八日窆于周城东北首阳之麓。虑陵谷迁移，」乃铭之泉石。其词曰：修源蔚矣，声流万祀，寔有」余庆，在君承祉。外敦敬让，内穆妻子，廉信着洁，风」猷芳美。方深灵贵，降命不淑，精魂既往，神气亡复。」书从窀穸，事悲出宿，山松惨裂，陇树摧覆。北京图书馆藏拓
【志盖】阙
【铭文】君讳袭，字子绪，河南洛阳人也。恭宗景穆皇帝之曾孙，京兆康王之」孙，洛州刺史武公之子。系连宸极，派流大漠，康王弘道以济俗，武公调风」以协时，并勒名关阙，纪绩图篇。君禀和气象，锺美川岳，廉贞孝友，因心自」得，清风峻节，秉襟独远，不假色于朱蓝，宁资深于羽栝。兼错综古今，贯穿」百氏，究群言之秘要，洞六艺之精微。纂思绮合，摛文锦烂，信足方驾应徐，」连横潘左。又工名理，善占谢，机转若流，酬应如响，虽郭象之辨类悬河，彦」国之言如璧玉，在君见之。弱冠除著作佐郎，转司徒主簿。缉厘东观，毗赞」槐庭，籍甚有闻，声实无爽。除辅国将军直阁将军司州治中。京辇混并，諠」讼纷杂，君神明警悟，鉴我清?，纲领一振，毛目斯理。寻除后将军河东太」守。于时此郡，西接虏，北连胡寇，绛蜀乘间，遂相扇诱，屠村破栅，骤其小」利，凶势既张，顽守郡邑。朝廷以衅发皇畿，忧深旰食，以君文武兼资，故有」□□。既应皇命，仍驰传赴职，广设方略，开示诚信，喻以安危，晓以利害。贼惧威怀德，便相率降散，曾未少旬，部内安辑，乃厉精治端，留心政绪，察言」得理，观色知情，冤诈曲尽，奸伏备彰。匪唯泽洽一邦，固亦润兼京邑。以茂绩克宣，勋庸有着，遂割裂山河，开建茅社。复转平东将军□川太守，未□」之任。君珪璋内映，风飙外发，声迈云中，才超月下。加以□猎道德，组织仁」义，行同规矩，言若准绳。方羽仪宗国，领袖缙绅，而与善芒昧，非命奄及。春」秋四十四，以永安二年六月廿一日终于第。冕旒矜悼，宠锡有加，诏赠使」持节散骑常侍都督青州诸军事中军大将军青州刺史，谥曰文公。太昌」元年十一月十九日倍葬长陵。天地长久，陵谷或迁，庶陈遗烈，勒铭穷泉。」其辞曰：」周曰维城，汉称盘石，本枝爰敷，华萼允迪。莘莘侯国，峨峨懿蕃，笃生琬琰，」诞出玙璠。高峰独秀，逸翮孤骞，纨辰则仕，绮年从政。延阁有声，台阶无竞，」出内禁牧，实赖我康。共治畿甸，化止灾蝗，世乱道消，贞风难立。高芳徒振，」□辉永戢，图南未至，归北已及。出门耿耿，去国悠悠，亲宾泣陇，徒御悲丘。」初松将密，细草方稠，一朝寂漠，万古回游。北京图书馆藏拓
【志盖】阙
【铭文】魏故车骑大将军仪同三司林虑哀王志铭」王讳文，字思质，河南洛阳人也。」献文皇帝之曾孙，文穆皇帝之孙，侍中太师大」司马太尉公假黄钺陈留王之第三子。体乾坤之粹精，含二仪之妙气。生而奇骨无双，孩而日」新月就。五岁诵论、孝，声韵清辩，以为有祖之风焉。」孝庄皇帝特加宠爱，永安二年，封林虑郡王，食邑」一千户。方当●琢其章，终成国宝，灵不祚仁，始春」霣彩。九岁薨于第。赠车骑大将军左光禄大夫仪」同三司，谥曰哀王。太昌元年十一月十九日迁窆」于西陵。乃作铭曰：」黄轩之裔，本枝百世，自辽徂嵩，圣镜日跻。茂叶扶」疏，郁陵云际，既明且哲，又聪与慧。金姿玉质，令问」孔昭，爱结」皇心，幼启土茅。方悕合抱，右戚于朝，风霜早至，未春已雕。天道消息，神理盈虚，苗而不秀，信有矣夫。」窀穸方远，精爽焉如，敢镂遗影，以勒黄庐。北京图书馆藏拓
【志盖】阙
【铭文】魏故使持节假车骑将军都督晋建南汾三州诸军事镇西将军晋州刺史大都督节」度诸军事兼尚书左仆射西北道大行台平阳县开国子元君墓志」君讳恭，字显恭，河南洛阳人也。恭祖景穆皇帝之曾孙，城阳怀王之第二子。原高日宇，」业广星区，本枝有始，鸿祚无穷。蚣斯之福已繁，驎趾之庆弥远。君禀上善之资，启生知」之志。崇峰峻极，千刃不得语其崇高；长澜澄镜，万顷无以拟其洪量。孝敬之道，发自天」真，信顺之理，出于神性。旷怀海纳，?愠不见于言；雅量山容，得失不形于色。是以口无」择言，身无择行，温颜外穆，严心内明，节比松筠，操同金石，再思有道，三省无违，文洞九」流，义贯百民。游仁者雾集，慕义者云从。是以名实载隆，风流藉甚。正光三年，除扬州别」驾，加襄威将军。事上尽匡救之理，绥下极仁惠之方，温洽冬辉，猛同夏日。寿春边镇，即」□多虞，去留无恒，情为难测。爰有狂妖，潜结数万，填堑踰城，中霄突入。兵火沸腾，士民」荒惧，锋刃相交，奸臣莫辩，是日危逼，几将陷没。君神志平夷，谋虑渊远，部分诸将，方轨」直进，旌鼓暂撝，丑徒冰散。淮南肃清，君之功也。赏兖州平阳县开国子，食邑三百户。又」为司徒主簿，俄迁中书侍郎。复以北中机要，维捍所依，永安二年，转授北中郎将。寻除」持节督东徐州诸军事左将军东徐州刺史，不拜。永安三年，除安东将军大司农卿河」南邑中正，仍除使持节都督东荆州诸军事中军将军东荆州刺史，假征南将军当州」都督，余官并如故。权臣尔朱荣既休其辜，遗种余类，游魂未已。以君地唯国威，器实宗」英，心旅所凭，社稷攸赖，受蜃专征，煎扑妖殄，率领禁兵，西援平阳。兼尚书左仆射西北」道大行台大都督节度诸军事。属值羯胡吐万儿肆逆，径袭京都，主上蒙尘，暴崩汾音。」君天诚发来，千里奔赴。大行弃背万国，君亦枉见祸酷。自乱极治形，宝图唯永，追思旧」德，言念鸿勋。赠车骑大将军仪同三司都督并州诸军事并州刺史，余官如故。以太昌」元年十一月十九日己酉迁窆于山陵谷山。乃作铭曰：」鸿源悠邈，宝祚载昌，累仁成圣，积庆重光。咸陵九服，德被八荒，分周宅陕，如卫如唐，以」贤以威，且公且王。于昭我君，体基辰绪，既哲且明，允文斯武。内赞禁闱，外毗疆御，乃委」捍城，实为心膂。衅发九江，雰蔼三楚，击矢晨飞，高烽夜举。率是熊罴，厉兹貔虎，克固崇」墉，截彼丑虏。帝嘉厥庸，锡之土宇。始登台幕，徽风继〔注〕宣。爰游凤沼，翰飞□天。丝言落雨，」纶綍腾烟，迹通自远，洁静穷玄。黄津浩淼，丹山崇峻，惟机唯宜，是绥是镇。汤池百重，金」城千刃，仁惠潜流，严风遐震。体国经野，与存与亡，式蕃荆甸，奉册徐方。渊府攸在，岁会」禳禳，九列斯穆，六条有章。天步未夷，艰虞相属，遇是厉阶，离兹祸酷。怨满松岗，痛深泉」谷，黄鸟惟悲，人百岂赎。徽范永扬，沦光难续。」母范阳卢。妇茹茹主之曾孙，景穆皇帝女乐平公主孙，父安固伯闾世颖。」长息前通直散骑侍郎宁朔将军领尚书考功郎中彦昭。次息前秘书郎中彦遵。」次息前给事中彦贤。北京图书馆藏拓
　　〔注〕继，原石作「●」，当为「继」字之异体。
【志盖】阙
【铭文】魏故使持节侍中太保大司马录尚书事司州牧城阳王墓志铭」王讳徽，字显顺，河南洛阳人也。耀星电以启基，骇风雷而成业，桢符相属，灵命不穷。」祖康王，蕴德摛华，跖四岳而特立。父怀王，资图协运，膺三杰以挺生。固用昺发名山，」照独驎阁，于余可得而略也。王台耀降祥，世德锺美，机鉴爽悟，神理精彻，体仁依义，」基孝履忠。贞飙与松筠等茂，逸韵共风烟俱上。迅雷过耳，不扰其情；骇兽径目，讵移」其虑。及研商隐赜，游息丘山，玄旨幽而更扬，微言绝而复阐，膺五百之遐运，击三千」而上征。天爵以修，地芥伊拾，不行而至，无翼载飞。入处股肱，式卫元首，出应分竹，流」润帝畿。拥旆华阳，回骖冀北；扰兽依毂，翔鸟媵轩。天府任隆，内相为切，辍兹分命，来」司枢揆，斟酌元气，抑扬衡石。陈群之裁定九品，杜预之损益万计，毛玠之华实必甄，」山涛之官人称允。总而为言，绰有余裕。爰自功高，迄于专席。既挹江海，又管喉唇。内」外总己，朝野属望，悉心正色，知无不为，葵织斯除，兖盖靡设，盐梅雅俗，舟楫生民。及」天镜且移，人谋忽改，白囊曰警，赤羽交驰。乃作牧帝京，兼开幕府，运筹衽席，制胜庙」堂，万里承风，九区斯谧。五品俟教，允应主人；里承风，九区斯谧。五品俟教，允应主人；九伐万申，仍陟司武。训范支叶，保乂一人，」地兼四履，位穷八命，居盈弥损，在泰俞冲。不以吐茹移心，不以晦明易志，万顷泳」之而莫测，百姓日用而不知。方当终散马之□运，倍射牛之秘札，而天未悔祸，时属」道消，一绳匪维，我言不用，铜驼兴步出之叹，平阳结莫反之哀。孰谓推墙，遽同析腑，」春秋卌一，永安三年岁次庚戌十二月五日薨于洛阳之南原。今否运有极，罪人斯」除，一息不追，人百靡赎。有诏：王体业贞峻，风概英远，清猷被国，遗爱在民。可赠使持」节侍中太师大司马司州牧，谥曰文献，礼也。粤以太昌元年岁次壬子十一月辛卯」朔十九日已酉窆于洛阳之谷山。回游亟谢，岸谷互迁，敢刊泉途，式铭遗烈。其词曰：」裁峰四见，分华三接，招摇谢蕊，广都着叶。道有袭耕，德无殒猎，金玉既振，青紫相蹑。」都良产馥，槐江发润，远识渊渟，冲襟岳峻。闻义远徙，当仁必殉，蔚昺为文，铿锵成韵。」谁縻好爵，爰在学优，分符帝阃，负傅仍游。华阳结讼，冀北兴讴，司会居本，比穆凌攸。」上圆在务，下方用序，九伐言临，七营伊举。纳揆奚属，邻台安与，清虚独迈，温恭无侣。」如珪如璧，匪罴匪熊，槐庭易观，铉路增崇。岂唯调气，爰兼顺风，仁威远扇，至德潜通。」□□距运，多僻在辰，聪耀为虐，冠履飘沦。压焉斯及，殄瘁奄臻，剖心奚痛，歼我良人。」夕波东警，朝晷西奔，忽贸朝市，遽易凉暄。协兹三兆，方从九原，嘉数以积，文物徒尊。」醴酒谁设，菟园靡开，归●蜷局，去葆徘徊。巃晖无色，松风自哀，芳猷爰谢，玄石空裁。」太妃河南乙氏，广川公之孙女。妃陇西李氏，司空文穆公之孙女。弟伯，显□，征东将军徐州刺史襄城王。弟虔，显敬，通直散骑常侍安东将军银青光禄大夫广」□县开国伯。妹适荧阳郑氏。世子须陀延年十岁。息女长华年十二。北京图书馆藏拓
【志盖】阙
【铭文】魏故司空府参军事元君墓志铭」君讳馗，字孝道，恭宗景穆皇帝之玄孙也。君」以擢?層基，派源天漢，故能姿神夙成，文義早」著，經通行脩，遠邇傾矚。虽年在稚弱，高齿莫先。」司空杨公雅称其才，微为参军事。年尚童幼，如」仪神远畅，凡厥府僚，莫不叹伏。君杨氏之甥也。」及太保遇害关右，君亦滥同其祸。于时朝野莫」不痛惜。以普泰元年六月廿九日卒于华阴。时」年十七。蒙赠使持节都督徐州诸军事辅国将」军徐州刺史。以太昌元年岁次壬冬十有一月辛卯朔十九日己酉葬于斯原。乃作铭曰：」岩岩外方，滔滔河洛，诞降瑰奇，夙阐洪略。神童」发龀，英声自弱，才慧昭晰，风仪峻削。始陟槐途，」方靡好爵，有苗不秀，光霜殒萚。丹旐翩翩，龙?岌岌，渐即鬼途，稍辞人邑。冥冥长夜，昏昏闇湿，」岂伊可见，闻之叹泣。北京图书馆藏拓
【志盖】魏故广平郡君长孙氏宋墓志
【铭文】侍中太傅录尚书事冯翊郡开国公第四子散骑常侍征东将军金」紫光禄大夫西华县开国侯长孙士亮妻广平郡君宋氏墓志」夫人讳灵妃，广平烈人人也。祖弁，识悟恢朗，才美当时。高皇帝赏」遇，顾命斯托，历位给事黄门侍郎吏部尚书相州大中正烈人子使」持节镇北将军瀛州刺史。父维，机亮冲敏，少播令响。袭爵除冠军将」军营洛二州刺史。夫人禀二象之淑灵，资五行之秀气，仪止妍华，器」宇凝明，承上以敬，接下以温。女德光于未笄，妇功茂于已醮。声逸诸」姑，誉腾伯姊。闺闱嗟羡，九族归仁。非玉洁在性，兰芳自天，其熟能若」斯者哉。夫人早年丧父，至慕过礼，毁几灭性，哀实动物。妇人不杖，于」兹滥矣。爰初外成，修栗告虔，尽恭孝舅姑，竭信顺于叔妹。子侄被」慈惠之恩，室家显终身之敬。德流二宗，人无闲然。方当作诫夫氏，垂」训母仪，齐芳曹妇，等美伯姬。而辅仁虚设，与善靡征。春秋廿，大魏永」兴二年正月十四日终于洛阳永和里第。呜呼哀哉！皇上振悼，亲」宾洒泣。诏曰：追往褒庸，列代通典。录尚书稚第四子妇宋氏，柔仪」内湛，婌问外扬。积庆之门、方膺茂祉，而不幸徂殒，良用嗟悼。宜崇宠」数，以慰沉魂。可赠广平郡君，祭以太牢，礼也。粤其月卅日葬于洛阳」城西廿里，汉原陵南七里，魏长陵东南十里，马鞍山之阳。夫亮悲瑟」琴之乖好，痛伉俪之不终，既结怨于天道，乃镂石于泉宫。其词曰：」氤氲瑞气，昭晰灵祉，乃降淑媛，作嫔君子。九十其仪，七德自己，令问」令望，悦绎女美。爰始幽闲，蕙质冰心，亦既有行，诞嗣徽音。姻娅嗟赞，」娣姒遵钦，进退可度，如玉如金。温温韶性，抑抑容止，芳馥兰桂，色丽」桃李。意淡善恶，情夷愠?，亹亹德音，详详盈耳。悲生升岭，怨结临川，」掩耀夏晷，堙采春年。过隙弗追，逝者岂旋，无云厌世，如何上仙。昏明」迭袭，日月交驰，卜云其吉，言宅泉闺。庭列翣柳，车蔚龙螭，玉醑虚湛，」宝帐空垂。深夜冥昧，山路沧茫，声影若存，松柏已行。睠言无及，跂予」何望，呜呼远矣，于嗟未央。世子山尼，次道客。女始兰，次瞿沙。
【志侧】大魏永兴二年岁次癸丑正月庚寅朔廿日己酉。北京图书馆藏拓
【志盖】阙
【铭文】魏故使持节中司徒公鲁郡王墓铭」公讳肃，字敬忠，洛阳人也。启神基于地符，派浚源于天汉，世」有山岳之祥，家传梁栋之业。祖南安王，德范贯时，被于铅素。」考扶风王，道勋出世，列在歌谣。公纳庆上灵，峨然独秀，树胜」赏于人外，置清猷于俗表，固以号万顷于国都，称千里于宗」室。天爵既隆，人宝自至，起家兖州平东府录事参军，仍转徐」州安东府录事参军。属彭城外叛，公拔难还阙，特除给事中，」寻稍直寝，迁直阁。故天柱大将军尔朱荣建义旗于晋阳。公」预参远略，及扶危翼。圣特加班赏，除散骑常侍，封鲁郡王，邑」千室。于时并肆之地，分置广州。以公高明在躬，群望所属，乃」除持节后将军广州刺史，仍除卫将军肆州刺史，常侍王并」如故。在皇幽执，宗祏无主，建明称制，暂驭兆民。公以茂亲懿」德，位在不次，除侍中太师录尚书事，都督青齐光胶南青五」州诸军事东南道大行台青州刺史。禅让之后，仍除太师，王」如故。公体韵英奇，风标杰立，爰初入朝，及于致远，功随任重，」德与位高，贵极人臣，誉满邦国。道隆命促，忽与运迁，幽埏戒」辰，复申礼数。诏赠侍中骠骑大将军司徒公，都督并恒二州」诸军事并州刺史，王如故。以永熙二年二月己未朔廿六日」甲申窆于西陵。敢勒余芳，永传陵谷。乃作铭曰：葳蕤龙序，」庵郁龟书，启兹魏德，握镜宸居。深根布护，茂叶扶疏，爰有人」?，早集英誉。孝以闻家，忠而仕国，激水图南，抟风自北。朝□素范，民歌遗德，天子式瞻，群僚取则。将为舟楫，济世匡时，□」斯炉炭，变化于兹。玄泉有卜，白日无期，嗟乎大夜，樽□□□。北京图书馆藏拓
【志盖】阙
【铭文】魏故使持节都督河凉二州诸军事卫大将军河州刺史宁国伯乞伏君墓志」君讳宝，字菩萨，金城郡榆中县人也。冠冕蝉连，英贤世济，故已传诸史策，不复」详焉。祖尚书，清规雅量，藉甚前朝。父豫州，据德依仁，传芳后世。君资和余庆，禀」灵峻极，岐嶷表于弄璋，明悟形于负剑。及其器宇恬憺，风猷闲远，愠?无异于」色，雷霆岂变其神。高祖文皇，以君名家之子，爰在绮纨，调居禁内。后袭侯爵，仍」除中散。属惟新在运，解而更张，普改群官，降侯为伯。俄迁给事中，寻转威远将」军羽林监。顷之，拜步兵校尉，随班例也。蕞尔西戎，蠢焉东向，侵凌关塞，摇荡边」居。帝乃赫怒，言思薄罚。便为统军，假号宁朔。君受蜃阙庭，跃马阃外，色有难犯，」志在懃王。韫六奇之谋，申三令之法，赴汤火而不顾，望旗鼓而争先。鲸鲵于焉」用剪，凯歌于是还国。又信都尘起，不逞潜图，置凤鸟而为妖，画龙播以相或。四」鄙由其入保，百姓以此骚然。乃为持节假振武将军井邢关都将。星言出宿，蓐」食遄征，张犄角之势，振御侮之威。用使丑徒泥首，凶渠就戮，冀北无警，君有力」焉。还除显武将军左中郎将，俄迁鄯善镇将，将军伯如故。以母忧解任，泣血茹」忧，几将毁灭。日月未终，起莅南中郎将。君既体袭衰麻，理乖缨绂，固陈哀苦，终」以公事见违。后征拜武卫将军，仍兼左卫。又除平南将军银青光禄大夫太府」卿。山海之税，供养为难，乃属于君，物议不起。鸿胪任掌诸侯，职兼归义，自非尚」德厚贤，莫能居此，乃以君为大鸿胪卿。赞引九宾，敷礼郊庙，府仰咸则，容止可」模。虽暨号宿德而来践，宣云称职而驰名，对而为言，曾何足尚。南中地接荆蛮，」面临淮沔，镇卫尤重，所寄非轻。以君膺彼物情，还除斯任，监蕃察部，刺举称难，」调风化俗，其人不易，乃以君行广州事。望境若真，决遣无滞，及罢朱骖，言归绛」阙，靡不当九逵而卧辙，追五里而攀车。未几，复除镇南将军襄州刺史。褰帷广」眺，肃厉之声已彰；布政期月，仁明之谣复起。烦荷自除，贤愚知敬。景山西抚，匹」此非优；子虞北临，比之更劣。君居家能孝，事君尽忠，华夷服其德音，朝野钦其」令望。方当极台鼎之位，穷献替之美，逝川不留，梁木斯坏。以太昌元年十一月」薨。冕旒衔酸，缙绅殒涕，乃赠使持节卫大将军河州刺史，以永熙二年三月廿」一日窆于北芒之西岭。天道既远，大夜难晨，式刊玄石，用勒清尘。乃作铭曰：」公侯必复，山岳降神，膺此余庆，挺兹哲人。称奇月旦，见异日新，冲年来仕，少袭」缨绅。屣步不息，翰飞讵已，入厘九棘，出裁万里。化?政平，治高讼理，绩用遂成，」民谣载起。方期眉寿，遽等若休，华堂旦发，泉室夕留。永同万古，终为一丘，愿言」可作，于此相求。北京图书馆藏拓
【志盖】魏故岐」州刺史」张君铭
【铭文】大魏永熙二年岁次癸丑八月丁巳朔廿八日甲申故持节督南」岐州诸军事前将军南岐州刺史张君之墓志」君讳宁，字太安，南阳人也。帝喾之元冑，张衡之后焉。安东将军兖州刺史子之孙，镇军将军朔州刺史浑之子。开国承家，冠冕弈世。」公禀二仪之和性，资三光之顺气。抽柯云圃，拔干霄园。貌是垂发」之童，行等班鬓之老。年始有七，谘祖请学。祖审其奇志，置馆延师。」岁将二九，五教自敷；年未四八，三才独朗。学染天情，器非近习。英」肤夙至，非藉脂在之彩；俊骨早通，无阶书学之能。风?千刃，衿带万」顷。自以桂林一枝，昆山片玉，学岁不群，冠年独立，容豫乡国，逍散」闾闺，卷书辞亲，弹冠问世。时禁仕华要，贤良罕授，以公才贯天人，」风度详雅，永平元年拜殿中内监，任以帏禁。渊柔朗其里，岳峻其表。」高风雅雅，若清天之临白日；洪辞侃侃，如西江之泻东海。勤王克」允，寻陟考积，普泰元年加广武将军，内监如故。性洁金兰，情居水」镜，道惟公行，化无私立。朝章席说，则行懦春波；格言讼理，则声雄」电猛。志在屠龙，非期小割，声艺方融，兰摧奄及。春秋六十有五，永」熙二年岁次癸丑五月戊子朔廿七日甲寅薨于上京修睦之里。」眷言皇心，爰发天情，追赠持节督南岐州诸军事前将军南岐州」刺史。粤八月廿八日窆于孝明皇帝陵西南二里，马村西北亦」三里。痛贤悲德，泪自朝市，虽齐哀晏平之殒，赵戚乐毅之亡，无以」过也。长子贵显，第二子仲显等，哀崩山之永晦，痛终天之长慕，凭」翰泉窴，寓言于镌石者也。」其词曰：」汤汤委水，峨峨削成，厥伊君子，唯哲唯英。澄江写志，转日裁明，化」中玉字，素上金声。凤骨既舒，龙文复表，上天不吊，歼仁丧道。沧渊」雕玑，锺岩坠宝，律谷罢暄，龙车辍晓。北京图书馆藏拓
【志盖】魏故沧」州刺史」石使君」墓志铭
【铭文】魏故使持节都督沧州诸军事沧州刺史石使君戴夫人墓」志铭」君讳育，字伯生，乐陵厌次人也。禀精少昊，开基有夏，世袭风」概，雅亮相传。曾祖瓒，以秀才仕燕，释褐鹰扬将军中书博士」太子少师，稍迁镇东将军平州刺史关内侯。祖邃，辽东护军。」从燕归阙，领户三千，赐爵昌邑子，建威将军辽东新城二郡」太守。父襄，袭爵，除威远将军豫州司马，例减为男。君资灵独」立，器兼文武，性重然诺，语必千金，加以门训慈良，世纯忠孝。」弱冠仕代，为殿中将军。出除京兆县令。丁穷去官，三年泣血，」虽高柴曾闵，弗之加也。君遂绝宦途，志在追慕，合门扫轨，不」关时事。至延昌中，以三荆初启，蛮左始附，戎远能迩，实难其」人。朝廷以君荫重当时，衣冠旧齿，拜君虎威将军彭山戍主。」绥静夷民，招慰荒俗，恩感伪疆，威振伧楚，民谣歌颂，于今犹」结。方享山河，为国作镇，徂阴不恩，逝水日遥。春秋七十三，永」熙二年三月七日薨于河阴延沽里第。上天降诏，追赠使」持节都督沧州诸军事龙骧将军沧州刺史。即以其年十一」月乙酉朔廿五日己酉以夫人戴氏合葬洛城西北邙山南」岗。乃作铭曰。」郁矣洪源，攸哉远注，如彼天津，玄流长雾。开山始兆，通河弥」着，金玉连声，珪璋迭誉。早闻夙智，晚着老成，奉亲以孝，事君」惟贞。汉称数马，卫识龟灵，川岳无固，良木有倾。白日匪长，玄」夜何久，空置丹经，徒陈琴酒。丘陇易泯，金石难朽，谨题德音，」永烛幽阜。据《汉魏南北朝墓志集释》
【志盖】阙
【铭文】魏故使持节都督泾岐秦三州诸军事卫大将军秦州刺史尚书左仆射元公墓志铭」君讳爽，字景?，河南洛阳人也。姬水导源，缙云结庆，盛业鸿基，仪天」比极。祖明德茂亲，冠冕当世。父居中作相，领袖一时。君禀气蓝田，资」灵汉水，兼市为珍，连城起价。然其理识开悟，体量通率，立身唯孝，因」心则友，固以道德润己，忠信被物，有是九能，兼之百行。起家为员外」散骑侍郎，迁秘书郎中尚书起部郎，加轻车将军。而握兰复道，含香」绮阁，致誉起草，见奇伏奏。又转宁朔将军，郎中仍本。又除给事黄门」侍郎，加平东将军。及其晨趋文石，夕拜青琐，运是智能，应兹世用，当」途归美，所在扬名。属大盗侵国，乘轝坠驾，政由宁氏，仍见维絷。以普」泰中，除散骑常侍征东将军金紫光禄大夫领左右直长，又迁卫将」军领领左右，余如故。虽缨绂日加，位业弥峻，处是荣贵，澹若浮云，独」运虚舟，与物无竞，卷怀得所，是用难及。暨太昌在历，世属兴王，眷言」右戚，群望攸在。方当拥玄云以上腾，摩赤霄而高骛，长驱之力未穷，」短晨之露奄及。以永熙二年二月二十五日终于京师。朝廷嗟悼，追」加礼秩，乃赠使持节都督泾岐秦三州诸军事秦州刺史左仆射。粤」以其年十一月二十五日窆于洛城西十五里漀水北。乃作铭曰：」帝出曰震，高门九重，维城构趾，盘石为峰。龟组奄及，冠盖相从，或文」或武，为光为龙。若人挺生，实邦之俊，道风所及，德音弥振。岂但孝友，」实唯忠信，若兰之芳，如玉之润。濯缨华沚，归飞阿阁，列宿是膺，喉唇」斯托。乃驾大车，载驰沃若，春秋非我，花实遽落。严风动树，凝霜被草，」骎骎素骐，翩翩丹旐。永辞上国，长归神道，白日不见，黄泉讵晓。」公春秋三十三。」妻顿丘李氏，仪同三司彭城文烈公平之女。」息德隆，年十三，娶大将军齐王萧宝夤之女。」二女未出。北京图书馆藏拓
【志盖】阙
【铭文】魏故使持节都督齐州诸军事平南将军齐州刺史广川县开国侯元使君墓志铭」君讳赞远，字永业，河南洛阳人。恭宗景穆皇帝之玄孙。祖济阴康王，神情俊拔，道」冠今古。父文王，才藻富丽，一代文宗。构本枝于帝绪，导鸿原于江汉。君体川岳之」灵，禀辰宿之气，挺珪璋之质，资文武之才。生五岁，遭文王忧，唯兄及弟，亦并童幼，」太妃鞠育劬劳，教以义方。夙兴省规，孝情斯极，性开达，好施与，不事产业，道素自」居，虚己待贤，倾身下士。宾客辐辏，冠盖成阴，绸缪赏会，留连琴酒。风韵恢爽，与青」松等峻；逸气高奇，共白云俱远。不持小节，有倜傥之才，虽鸿翼未舒，固以远大许」之。年渐成立，志闲丘壑，遂负帙入白公台山，下帷潜读，学贯儒林，博窥文苑。九流」百氏之书，莫不该揽；登高夹池之赋，下笔成章。风流闲起，谈论锋出，时观鱼鸟以」咏怀，望山川而卒岁。属明皇在运，寤寐求贤，贲束帛之礼，委弓车之聘。乃辟为员」外散骑侍郎。自秉笔龙渊，来仪青琐，容止可观，进退可度。遂转兖州司马。值伪贼」孔炽，逼迫壕隍，易子朝餐，析骸夜爨，乞师援绝，飞书路阻。君内定不世之谋，外骋」必胜之略，神功洞发，寇贼冰消。河济止烽火之候，洙泗无简书之请。合城士庶，咸」言司马之力，遂蒙赏广川县开国侯。又以凤水凝深，纶门峻举，自非思敏食时，辞」遒骑上，何以缉综王言，彪炳丝綍？迁中书侍郎，不拜。俄转东太原太守。以井邑空」虚，人物雕弊，未称德望，征而弗起。东秦形胜，地分十二，俗杂轻薄，号曰难治，剖符」之要，非亲勿寄。转为齐州东魏郡太守。爰始下车，威严斯洽，导之以德，齐之以礼，」返浇薄之风，回宿食之念，思等蒲鞭，惠同竹马，政平讼息，民不忍欺。虽东海善政，」未足云拟；南阳良守，讵言比德。方当论道太阶，澄清天下，抟飞九万，逸驾千里，云」途未半，翘车已息。降年不永，春秋卅有二，以永熙二年二月廿七日终于位。哲人」已逝，梁木斯摧，长兄晖业痛在原而莫追，悲桓山之绝响，一离同体，永辞偕老，泪」结亲知，哀动行路。今卜远戒晨，严攒将撤，乃诏有司，追赠使持节都督济州诸军」事平南将军齐州刺史，赙钱三万，祭以太牢，谥曰武侯，礼也。以其年龙集赤奋若」十一月乙酉朔廿五日己酉陪葬长陵之东岗。先秋落实，当夏摧兰，高陇气寂，长」夜深寒。松槚将合，风露已酸，遽如流水，一去不还。季弟昭业为其铭曰：」长发载祯，麟趾攸绪，猗哉帝冑，笃生翘楚。金玉其箱，德音斯举，光家被族，允文克」武。孝既扬名，忠惟作干，上马成功，入帷能算。骥騄并?，鸳鸾比翰，数刃莫窥，万顷」焉乱。天工人代，所资先觉，夫君制锦，移我风俗。浮虎惭仁，还珠谢渥，慕同立祠，感」如市哭。福寿无象，驹露忽催，文翣启道，长挽告哀。寒风骚屑，龙马徘徊，玄门一闭，」白日攸哉。北京图书馆藏拓
【志盖】无字，为莲花龙兽云气纹饰。
【铭文】魏故使持节平西将军秦洛二州刺史王使君郭夫人墓志铭」君讳悦，字文欢，略阳陇城人也。盖黄帝之所出，后稷之枝裔矣。曾」祖符氏，东宫中庶子秘书监太子詹事仪曹尚书使持节平远将」军益州刺史文乡侯，清晖令誉，声播于秦朝。祖赫连时散骑常侍」金部尚书使持节平西将军河州刺史。父沮渠时东宫侍讲，以太」延二年归阙，为第一客。并以风标峻整，名高一时。君承弈世之」英华，挺珪璋之秀质。岐嶷肇于弱年，瑚琏成于早岁。名高乡塾，器」重闾阎。及其孝敬忠笃之诚，信义仁恕之美，卓荦雄俊之风，秉文」经武之业，固以缀美前修，仪形邦族者矣。弱冠拜黄秩，转强弩将」军，寻与御史中尉东海王世荣，光州刺史勃海高世表，冀州别驾」清河崔文若等并为侍御。续迁都水使者宁远将军奉车　都尉冠」军将军本郡略阳太守。专城之寄。所任非轻，自非望重当时，莫膺斯举。君以才第兼华，剖符旧邑，后迁中散大夫加征虏将军侍御」师。方当骋力康衢，亨兹荣宠，福善无征，春秋六十一，以正光五年」八月五日卒于京师。诏赠持节平西将军洛州刺史。即以其年」窆于洛城西北。然龟筮谬，卜兆入定陵，严敬理殊事，当迁改主。永」熙二年，夫人薨逝，言归同穴，更营坟陇。上天降愍，有顾存亡，追寻」往册，声实未隆。复赠本州岛秦州刺史，余官如故，谥曰简公。合葬于」芒山南岭，定陵西岗。乃作铭曰：」蝉联远奚，氤氲余烈，如彼江河，长源靡绝。金玉连辉，咸恒相结，桂」馥筠贞，凌霜负雪。见善则迁，闻谏必受，孝以事亲，信以期友。不玷」不亏，能敬能久，内恬?愠，外夷藏否。虬鳞方泳，鸿翼将骞，凌风矫」翰，缀彼翔鹓。西光难合，东流易奔，悲泉尚远，徂镳已翻。攸攸霜旆，」肃肃寒帷，道沦幽室，路隔玄扉。短辰遽晓，长夜莫晞，徒尘珠玉，空」想声徽。北京图书馆藏拓
【志盖】大魏故昭」玄沙门大」统令法师」之墓志铭。
【铭文】魏故昭玄沙门大统僧令法师墓志铭」法师缘姓杜，京兆人也。幼而?惠，志尚清虚，爰在儿童，脱」俗归道。学既多闻，善亦兼济，散帙濡翰，怡然自得。若其涉」猎群品，富同河汉，讨论徽赜，殆剖秋豪。良以三空靡遗，九」典咸达，居室遐应，鸣皋自远。高祖光宅土中，宪章大备，存」也释氏，注意法轮。由此闻风钦想，发于寤寐，嘉命苹止，荷」锡来游。至若振尘式干，洞穷幽旨。故以造膝嗟善，徘徊忘」倦。武明之世，礼遇弥隆，乃以法师为嵩高闲居寺主。饮泉」庇树，啸想烟霞，一丘一壑，得之怀抱。实有高蹈之志，非无」遂往之情。虽迹出尘中，而尚羁世纲，寻被征为沙门都维」那。屡自陈逊，终不见许。既弗获以礼，便同之畏法。庄帝聿」兴，仍转为统。自居斯任，弥历数朝，事无暂壅，众咸归德。今」上龙飞，固乞收退，频烦切至，久而方允。于是隐轮养志，保」素任真，形影难留，心神已化。俄遘笃疾，奄然辞世。行年八」十有一。临终自得，安然若归。天子追悼，敕主书任元景诣」寺宣慰。二月三日丙辰窆于芒山之阳。弟子智微道逊觉意等，痛兹颜之长往，惧大义之将乖，兴言永慕，乃作铭曰：」天生英德，志逸旻穹，孤拔尘表，独得环中。道与物合，行共」时融，百代飞誉，千载垂风。道逸缁庭，声飞朱阙，见重高帝，」尺书屡发。雅论移天，清谈动月，其人虽往，斯音未歇。」大魏永熙三年岁次甲寅二月甲寅朔三日丙辰。北京图书馆藏拓
【志盖】阙
【铭文】魏故使持节都督雍州诸军事车骑将军雍州刺史」江陵县开国男长孙使君墓志铭」君讳　子泽，字符恩，河南洛阳人也。柱国大将军太尉」公北平宣王嵩之曾孙，使持节散骑常侍征西大将」军都督秦雍荆梁益五州诸军事仇池镇都大将外」都坐大官蜀郡庄王陵之孙，左将军光州刺史康之」子。年二十四，辟太尉行参军进记室转尚书郎。邢杲」之役，为行台郎，以军功封江陵县开国男，邑二百户。」稍迁平西将军太中大夫征东将军金紫光禄大夫。」永熙二年十月十七日，春秋四十有五，卒于官。赠使」持节都督雍州诸军事车骑将军雍州刺史，开国如」故。越永熙三年三月甲寅朔〔注〕二十七日己卯祔葬于」北芒之旧茔。乃作铭曰：」玉孕方峰，珠生圆沚，席彩渊渟，衔温峻峙。将相时初，」经纶运始，命世诞兴，天工郁起。显允令望，积庆所归，」出言无玷，在行必思。礼阁蔼蔼，台宇巍巍，上席载靡，」粉壁重辉。时属游尘，言从戎旅，饵彼余香，筹兹莫府。」称伐酬庸，遂荒启宇，报道莫期，寿仁谁与。哀荣有恒，」先远云吉，文物修阶，声明长术。宿草从风，佳城照日，」徽猷空存，春秋永毕。北京图书馆藏拓
〔注〕永熙三年三月癸未朔。原志千支有误。


汉魏南北朝墓志汇编（三）
东魏
西魏
北齐
北周
高昌
无年月志及残志

东　魏

【志盖】阙
【铭文】大魏故信都县令张君墓志铭」君讳瓘，字瑍之，南阳西鄂人也。汉太史衡之胤冑。昔□」表西丰，留侯建帷幄之策；星移东井，常山兴缔构之功。」或师范万乘，照彰图籍，光临千里，焕炳缣缃。异动三台，」识司空之忠烈；吟谣两穗，表太守之仁明。奕叶簪裾，蝉」联珪组，规矩重迭，代有人焉。缅究遗编，可略而言矣。曾」祖华，晋明帝太宁中金城太守。祖仁，太和中冀州刺史。」父明，永平中举秀才，入除中书博士，转给事中，出为浮」阳太守。辅弼风规，俗流清化，赞导名教，士致歌谣。君胤」系高华，等琨珸之良剑；箕裘纂组，若青丘之祥鸾。义烈」因心，未资于典籍。忠良天纵，不假于规模。生而明悟，孝」弟着自闾阎；幼怀贞敏，敬让行于邦里。年十六，出膺州」命，为西曹从事。十七举秀才，征为信都县令。美化冾于」讵张，仁风清于百里。性符高尚，轻蝉冕而非贵；探赜幽」隐，以道义而为尊。何报善无征，歼兹秀哲。春秋卌有六，」以天平元年岁次甲寅七月壬子朔廿三日乙酉卒于」中和里。以其年十月乙卯朔七日〔注〕窆于邺城之西。」人伦楷模，夙阐嘉声，才能干济，智略强明。规矩重华，珪」璋代映，三台表异，两岐兴咏。弥竞道合，幽□□□，林壑」迹齿，沧波名流。一棺既闭，万事长空，晓夜□□，□□人」行。北京图书馆藏拓
　　【注】天平元年七月辛乙朔，十月庚戍朔。原志干支有误。
【志盖】魏故元使君之墓铭
【铭文】魏故平南将军太中大夫元君墓志铭」君讳玕，字叔珍，河南洛阳人也。高祖广平王，烈祖道武皇帝之第」七子也。曾祖仪同南平康王。祖尚书南平安王。父炖煌镇将。兄光」州刺史南平王。伯父太傅司徒京兆王。世以右戚右贤，出为蕃，入」为辅。君资生鹰积德之门，立身禀为善之教，容止每摄威仪，进退」不踰规矩。至乃贤贤于受体，非日用其三牲；怡怡于同胞，乃投入」力于四海。纷纶琴书，会文当世，慷慨弓马，慕气终古。盖兼资之伟」人，岂倜傥而已哉。起家为秘书郎中，俄兼中书舍人。综协皇言，吐」纳是司。后转光禄丞。雕薪画卵，竭心尽诚。属泮宫初构，璧水将澄，」君从父兄领军尚书令叉为营明堂太将。君为主簿，寻以忧解，乃」兼司州别驾。维恩相济，赞翼有声，复除司徒府从事中郎。毗宣五」教，雅爱四民，剖符任重，共治为难，非简英规，莫允斯寄。遂行荧阳」郡事当郡都督。义感还雉，威踰却波，改授宁远将军太尉。属于时」戎马生郊，职司殷掌，君临事不或，应机能断，除平南将军太中大」夫武卫将军。负剑星闱，承神月户，出入青蒲，往来紫阁。冀享期颐，」以彰厥善，而上天不吊，遘疾云亡。春秋卌四，以天平二年四月十」四日薨于洛阳之正始里。葬于景陵东山之处。逝者如斯，由来尚」矣，朝露溘临，夜台何已。其词曰：」清源浩荡，派流仍浚，直置自衷，匪来爰进。衮职伊补，犬牙为镇，任」重名扬，德尊身润。建社相传，分珪世袭，天割星河，地封原隰。亲贤」两兼，功名载立，嘉庆有锺，淑人兹诞。文武不坠，忠贞克缵，忘怀荣」辱，遗情长短。赞鼎播声，临邦有称，仕以学优，战唯道胜。去来泉石，」流连比兴，谓善必征，福兮斯应。何言天道，非仁若是，过隙忽焉，逝」川俄尔。眇谢龙光，讵悲簪履，宛异百年，冥同一指。」大魏天平二年七月朔廿八日壬申窆。」北京图书馆藏拓
【志盖】阙
【铭文】魏故南秦州刺史司马使君之墓志铭」君讳升，字进宗，河内温县孝敬里人也。其先晋帝之」苗裔。曾祖彭城王，擅金声于晋阁，作蕃牧于家邦。祖荆」州，才地孤雄，震玉誉于江左，来宾大魏，为白驹之客。始」践北都，遥授侍中使持节征南大将军开仪同三司」十州诸军事封琅琊王，后迁司徒公。父镇剖陇西，」关右着唯良之绩。君纂帝王之资，凭万乘之胤，夙慧早」成，绝于群辈。君志性贞明，禀操鲠直，又能孝敬闺门，肃」雍九族，鸿才峻迈，声溢洛中。以孝昌二年释褐太尉府」行参军，又除怀县令。虽牛刀耻鸡，且锦游邦里，莅政未」几，礼教大行，君临兹百里，承流敷化，故能申述典谟，奉」遵皇猷，使盗息如奸藏，令行如禁止，怀邑之民，咸称良」翰。方縻好爵，而穷仕路，极缨冕以官王寮，如天道无征，」吊善徒言，遘疾一朝，哲人云亡。以天平二年岁次乙卯」二月廿一日春秋卌有一薨于怀县。赠使持节冠军将」军都督南秦州诸军事南秦州刺史。以其年十一月七」日葬于温县。但以白月不停，迁窆有期，墓门刊志，勒铭」泉屝。其词曰：」盛美攸源，发业晋轩，陇西之子，琅琊之孙。如冰斯洁，如」玉之温，往贤谢美，今俊何言。纂武彭城，承流金晋，万乘」之冑，龙德之胤。辰极方高，苍海比润，崇基卓立，郁矣孤」峻。少播令问，弱冠飞声，克庄集誉，赞彼槐庭。帝嘉明」德，作邑怀城，义风烟舒，道化云行。才明不寿，自古在先，」颜生二九，萎哲歼贤。之子之亡，如仕之年，永辞白日，苌」归黄泉。远送平原，葬于温县，陇树冬寒，夏凝霜霰。勒铭」德埏，志其乡县，万岁千龄，谁闻谁见。北京图书馆藏拓志左下角有「乾隆已酉冯敏昌观」题刻。
【志盖】魏故赵氏姜夫人墓志铭
【铭文】夫人姓姜氏，长安天水人也。南顿太守□之孙，奉」朝请寿之女。其靖恭内照，婉娩聿修。年十有四，归」于赵氏。既嫔君子，肃穆闺庭，两族钦风，二门称美。」而天不吊善，牉合中倾。志牟共姜，誓而弗许。二女」一男，并训义方。三徙崇德，罔或加也。何期风树未」静，欲养靡留。春秋五十六，以普泰二年三月十日」卒于洛阳城休里。粤天平岁次单阏十一月甲辰」朔十七日辛酉葬于太行之阳河内府君神营，祔」于君墓。泣颽风之长往，悲蓼莪之在兹。追昊天而」罔极，叩幽而永辞。□裁铭曰：」秦晋为匹，齐宋乃良。礼称从命，诗曰鲤鲂。古谓德」茂，今亦义芳。作嫔君子，家庆以光。女功克允，母仪」式章。中馈斯盛，内训伊昌。肃承箕帚，□事蚕桑。才」能巧备，思用善详。昼夜机杼，晨久裘裳。孝慈上下，」柔顺等旁。仁和疏戚，贞敬闺房。如兰之发，如桂之」扬。二门嗟美，九族怀方。宜保遐历，膺永无疆。□□」不吊，落景未央。空芬丘陇，虚映岩岗。亲爱□□□」子攀伤。河南沁阳出土。现藏沁阳县博物馆。
【志盖】沧州刺史王僧墓志铭
【铭文】维大魏天平三年岁次丙辰二月壬申朔十三日甲申故龙骧将」军谏议大夫赠假节督沧州诸军事征虏将军沧州刺史王僧墓」志。君姓王，讳僧，字子慎，沧州浮阳饶安人也。其先蔚炳，弗复」重详。显祖有功汉室，剖符东夏，仍因家焉。曾祖衮，〔注〕以大魏太常」年中除建威将军北平太守。祖清，少履庠门，以清贞自处，洪鉴雅」粹，不以世事径怀。故刺史张儒辟为茂才，昂然不拜。父愿，以真君」年中黄舆南讨，策功天府，除平远将军步兵校尉。在政未几，功名」显署，不幸如卒，赠东平郡。君洪源渊邈，眇若嵩峰，禀质琼根，湛如」沧海。故童年志学，声播稚齿，游心八素，必以礼义为任，汪汪焉弗」可量也。以正始年中除荡寇将军殿中将军。后以清显之任，实归」才令，庙算之功，良复懿望。神龟年中，冀土不宾，民怀叛扈，命将出」师，扫除逋秽。以君才优器秀，召为都督。辞不获命，遂乃拥麾东指，」群凶奔竞，埒鼓始交，贼徒冰溃。正光中，除清州高阳令。未及下车」而芳风亟闻，不俟期月而民知且格。虽鲁恭之在中牟，密子之治」善甫，无以过也。俄迁白水太守，招慰酋渠，令塞外无尘，抚孤矜寡，」廓清汉右。后除龙骧将军谏议大夫。宜保颐年，享兹遐授，岂图不」吊，奄摧良木。春秋五十八，天平二年三月十日薨于平阳。窆于饶」安。赠假节督沧州诸军事征虏将军沧州刺史。于是闾里恋景行」之潜徽，悲灵踪而思结。乃作铭曰：」邈绪蝉联，远奚绵苌，弈叶载德，踵世传芳。惟君绮日，薀宝怀璋，年」始强仕，朗秀垂芳。而彼兰桂，载馥载香，比之秋月，影嘱唅光，状之」冬日，晖景攸长，春风始昫，奄摧严霜。回翔凤罕，翻飞下国，视民轨」义，咸班礼则。云柯渃彩，颂声由勒，景行孤存，魂兮潜默。雕兰折玉，」摧贤坠德，翠木霜枝，哲人维克。白杨初殖，松栝始生，幽钩永闭，闇」室未更。黄泉多晦，蒿里不明，晓夜未央，路断人行。北京图书馆藏拓
　　【注】志中墓主曾祖名及祖名均为另行补刻，字迹草劣。
【志盖】无
【铭文】夫人姓张，讳玉怜，齐国西安人也。父庆□，」本国大中正。深源峻远，冑自炎皇。子房处」汉，秩穷衮命；茂先在晋，位实台铉。自兹已」降，龟组相寻。夫人幼而明惠，容德绝伦，」孝敬自天，贞风内润。事父母以孝谨著称，」抚弟妹以仁惠垂问。笄年既及，为文贞侯」所娉。事舅奉姑，懃孝有闻。承郎接妹，婉顺」见美。故以流誉于乡党，传芳于州闾矣。文」侯少宦，夫人留居奉养，温清视膳，廿余载。性不姤忌，寤寐思贤，抚视庶子，同之自生，」降恩厚泽，平等无二。正光二年，入朝长信」宫，引见显阳殿。神仪伟穆，进止闲庠。皇太」后为之动容，叹曰：令问令望，如珪如璋，其」此妇之谓乎。夫才于朝，妻贤于室，顼在一」房矣。孝昌中，文侯薨徂。子女茕稚。夫人慈」抚训导，咸得成立。居家理治，严明著称。推」尚佛法，深解空相，大悲动心，惟慕慈善，闻」声见形，不食其肉，三长六短，齐诫不爽。福」善徒施，上天不吊。以魏天平三年正月乙」□奄焉薨逝。道俗行泣，少长进慕。亡上之」痛，异口同音；人百之谣，朝野佥咏。呜呼哀」哉！粤四年二月丙寅合葬于黄山文侯之」□陵。谨述余芳，传美金石。其辞曰：」女德幼成，妇容夙彰。金□禀洁，令问令」望。如日之曜，如兰之芳。兰芬□何，芬似桂」林。峨峨贞峻，婉娈德音。有信有行，如玉如」金。金玉惟何，含弘清慎。四德□炳，慈明内」润。烈烈贞覶，温温婉婉。顺顺如□，□□□□。」白日照照，长夜攸攸。如何奄忽，□□春秋。」□仪永沦，余芳空留。山东临淄出土。见《考古学报》一九八四年第二期《临淄北朝崔氏墓》。
【志盖】无
【銘文】有魏使持節冠軍將軍濟州刺史崔使君墓誌銘」君諱鷫，字彥?。清河俞县人也。梁郡府君之第二子焉。」玄源殊轨，着不朽于遐龄；盛德深庸，显丕业于方册。至」如苴茅锡土，分命司邦，信以弈叶传徽，蝉联终古。君立」志种〔注〕年，道隆弱岁，温仁博敏，取誉当时。年廿三，起家益」州冠军府长流参军，荡寇将军，又除本州岛别驾。翼赞之」美，藉甚有声。康此沧隅，王祥非能独美。即授司徒府城」局参军，寻授徐州骠骑，齐王府仓曹参军。彭城边镇，金」帛盈积，水清玉洁，丝毫无犯。府解，授轻车将军，太尉汝」南王录事参军，又转记室参军事。府解，除护军司马。君」涉历众官，克潭民誉。方履台阶，缉衮阙，而与善希微，辅」仁绵邈，逸步未移，康逵已尽。春秋卌三，武泰元年四月」十四日终于京师。册赠使持节冠军将军济州刺史。便」以天平四年二月丙寅朔十九日甲申窆于先君旧兆。一」二亲友，望岩皋而叹息，睹行奠而增抽，敬镌幽石，以志」徽猷。其铭曰：」亹亹泱风，攸攸姜水，浚渚」湍流，发源兰涘。兹庆效灵，世载其美，如月之晖，如离之」咎。孝友闺门，在朝清慎，人谋克中，朋交能信。若彼层墉，」窥斄累刃，宽雅夙成，上斯鄙?。杳杳灵途，遥遥天道，庆」善靡酬，熙融徒皎。楚丧明珠，钟山坠宝，爰弃照明，奄同」秋草。言惟衿绋，睠此龙?，徂辕如慕，还轸如疑。炉灯已」灭，泉户停扉，一从长夜，幽露无晞。山东临淄出土。见《考古学报》一九八四年第二期《临淄北朝崔氏墓》。
　　【注】种，当为冲字。
【志盖】阙
【铭文】魏侍中大司马华山王妃故公孙氏墓志铭」祖顺，字顺孙，给事中义平子。」夫人河南长孙氏。父讳寿，字敕斤陵，散骑常侍左光禄大」夫都督秦雍荆梁益五州诸军事征西将军东阳汍池镇」都大将征东将军都督青州诸军事青州刺史蜀郡公，谥」曰庄王。」父冏，字九略，大鸿胪少卿营州大中正使持节冠军将军」燕州刺史义平子。」夫人河南长孙氏。父讳遐，字乐延，使持节抚军将军衮秦」相三州刺史。」妃姓公孙，字甑生，辽东襄平人也。年廿七，降嫔侍中大司」马华山王元孔雀。凡生二男一女。天平四年岁次丁已六」月乙丑朔十九日癸未寝疾薨于魏郡邺县敷教里。春秋卅七。即以其年七月甲午朔十六日己酉卜窆于邺城之」西，武城之北。乃作铭以志之。其辞曰：」修风郁气，丽月游光，藉庆辽部，擅美燕方。凝华戚里，烈望」衡乡，诞兹婉淑，●彼端庄。处穆女容，出昭妇德，立行柔敏，」秉心渊塞。习礼明诗，鉴图访则，政洽闺壶，化流家国。道尚」曹孟，德迈樊妫，好和琴瑟，契合埙篪。七仪如矩，四训成规，」清晖方远，仁善载驰，白珩或毁，骊珠不固，倏若朝菌，溘似」晨露。陇首恒昏，松阿不署，聊志玄石，终期大暮。北京图书馆藏拓
【志盖】阙
【铭文】君讳雅，字兴贤，勃海条人。缔构已降，道被功成，中叶而来，绾金曳〔注一〕紫。固以婵」婕千祀，世不乏贤。祖衮州使君，大器高名，郁为时杰。考乐陵府君，璞玉浑金，」年不侍位。载德余庆，俄然有归，秀子异才，荣〔注二〕乎继轨。君禀孝成本，体仁为质，」总角之岁，见叹龙门。未待砻砺，自曰倾都之宝；不揉而直，视假金羽之功。若」乃十翼九变之精微，除三辩五之幽奥，非似学知，殆自天启。至于惠子连车，」南游累载，三余之隙，一以贯之。器高望远，公卿注目，辟书首降，好爵是縻。景」明中，释褐司徒行参军，转员外散骑侍郎，仍除厉威将军郢州征虏府录事」参事，入除给事中，仍加宣威将军，徙司徒录事参军。熙平中，除定州抚军府」长史。刷羽来翔，屡更出内，临以高明，咸着遗美。姿仪俊伟，风神简畅，土不眩」物，学岂为人。怀道自居，安于澹薄，荣利之际，意忽如也。自巾褐未舍，薀兹远」致，宦升名立，大量方酋。每狱讼牵连，文簿堆积，片言暂目，箫然无拥。应机如」响，临谋则断，从善不或，询古折疑。凡所策名，风謇独立，率性清白，义而有取。」博识旷览，多能好奇，有问必该，施无不可。至夫尊贵满堂，民英溢座，谈天人」之际，攉区俗之表。枢机暂吐，名言致叹，简至所，得王卫咨嗟。加以章咏绮合，」属兴清远，有可异贵，良非一端。晦能藏器，遇适便已。不持识远惊近，未以神」高忤俗。率由旧章，动可师范，所谓伊人，邦之桢干。方当骋彼大途，矫迹云雨，」入阊阖〔注三〕而高视，步玉岑以顾眄。曾不中路，遽顿高踪，有志无年，知音轸悼。以」熙平四年遘疾卒于孝义里，年卌四。逮天平在运，帝道昭明，念旧惟贤，笃终」追远。有诏：定州前抚军府故长史高雅，地华望美，器度闲正，历任周行，实」着声绩。志业未申，早随化往，宿草芜蔓，松槚成阴。言念幽垄，有怀追悼，宜加」褒锡，以慰沉魂。可赠使持节散骑常侍都督冀州诸军事平北将军冀州刺」史，谥曰贞。以天平四年十月壬辰朔六日丁酉即安于孝义里。思所以」播扬盛烈，贻之后来。乃作铭曰：」大风之后，世德为门，爵以才茂，贵由道存，贞康秉哲，作范后昆，光光祖考，民」立谣言。投玉产玉，桂实生桂，积德所锺，弱成早慧。学启坚高，词穷典丽，慕蔺」希颜，合符拟契。昌我家风，茂祉方融，匪求于外，英声在躬。树茂禽往，壤集峰」崇，眷言入仕，誉满诸公。或往或来，历选而举，秉笏箫散，曳〔
注四〕裾容与。爱留赵比，〔注五〕风驰南楚，蔼蔼槐阴，六贤斯处。有兹高价，日改朝衣，大言何立，显禄方归。才」明罕遂，报与多违，何言火镜，灭照沉辉。生者若浮，视非可久，人一有言，德为」不朽。葳　文物，箫条原阜，短晨不，深夜方厚。其年岁次丁巳。
【志侧】夫人河内琅琊王司马金龙之孙，豫州刺史悦之长女，字显明，」年卌九。」大女孝明，皇帝嫔，字符仪，年卅二。」第二息镇东府骑兵参军讳德云，字仲武，年廿一。河北景县出土。见《文物》一九七九年第三期《河北景县北魏高氏墓发掘简报》。
　　【注一】【注四】曳，志石原作电。
　　【注二】荣，志石原作●，疑为荣讹。
　　【注三】阖，志石原作●，当为阖讹。
　　【注五】比，当为北误字。
【志盖】魏故司」空公张」君墓志
【铭文】魏故司空公衮州刺史张君墓志铭」祖晖，辅国将军天水太守特进中书令。」父德，使持节都督冀沧殷三州诸军事中军将军冀州刺史。」君讳满，字华原，南阳西鄂人也。汉相留侯之苗裔。君幼挺黄中，早播眸照，经目必记，历」耳不忘，求籍人间，阅书肆里，不知雨风，岂悟坑穿。遂能学穷坟素，才单辞藻。由是响振」雒中，声高许下。九贻府辟，五来州召。君方结绳为枢，编蓬起室，逡巡王命，优游翫道。属」勃海王权众晋川，东出釜口，梦想才良，同兴霸业。君以家贫毋老，义无择官，怀刺投袂，」委质幕府。登蒙引纳，驩然若旧，虽魏王徒跣而接子远，沛公摄服以礼食其，比事校情，」无以过也。兼骠骑法曹参军，换平远将军奉车都尉。窦固因季舅而居之，曹植乃仲弟」而不可。转仪同开府中兵参军，掌管记。文同宿构，辞并立成，托乘后车，侍谋帷幄。群凶」告殄，巨祸云亡，诚无先登后拒之效，信有文墨□笔之劳。锡土新城县开国，食邑五百」户。朝廷除王丞相，君亦寻补府属。元瑜以文章见征，子通由博识致命，言之此授，非君」莫允。妖寇作逆，猬聚咸阳，相公尔日亲乞征讨，天子降敕诏王罢行。公私路阻，间谍」未至，欲事动发，先须访采。昔仲华前军入秦，君叔太中伐蜀。即除君前将军太中大夫，」乃令驰驲，觇彼形势。君径到贼所，宣其祸福。逆党守迷，终然莫反。寻即报命，具陈事机，」千陕尽地，久渊聚米，掌内目中，一何相类。俄迁卫将军右光禄大夫加散骑常侍丞相」长史。子尼被留，后事皆委；季才见仗，庶无反顾。今昔假异，准况宁殊。未几，从骠骑大将」军。杜茂勋降五校，刘隆绩复三齐。右以功格一代，德流万古，当时縻此，犹用为荣，而君」来践，实符物望。建忠王万俟普拨，既等隗嚣，据河西以狼顾；又似孫淵，跨遼東而?張。」命师日损，诱之不复，散则天下清夷，聚则远迩鼎沸。以君语通书革之国，言辩刻木之」乡，遂轻传告晓，示导成败。雾解云除，翻为我有。爵移郡公，位转特进。贾复谢执金吾，傅」喜辞大司马。褒龙盛德，始登兹授。酬君庸烈，方之更美。太山崄岨，瑕丘空旷，朝野推择，」佥议攸属。除衮州刺史，余悉如故。君褰帷陈礼，下车布政，放囚赴期，逃吏伏罪。伯达旧」临斯部，文行昔莅此蕃。悬床癈杖，足相陵乱。方当逐扶摇而高翥，循康衢以遐征，此理」茫昧，云亡奄迫。天平四年五月九日薨于州解。其年十一月十二日葬在山陵北。」诏赠使持节侍中都督恒定幽燕四州诸军事骠骑大将军恒州刺史司空公尚书左」仆射。陵谷或易，名德无穷，且雕且琢，粗记余风。其词曰：」汤汤汜水，蔼蔼谷城，奉履标敬，见石知灵。累仁为本，积德相并，世数虽远，继踵公卿。若」人桀出，是曰民英，清规素范，雅操端贞。勤如映雪，厉如聚萤，遂拾地芥，宁存满瀛。赋政」六条，扬□千室，飞蝗莫反，去珠还出。西景儵徂，东川更疾，一随化往，万事长毕。送我何」行，龟书□□，白日苍茫，佳城郁律。先后几何，古来非一，税驾于此，松风萧瑟。」谥为恭惠。北京图书馆藏拓
【志盖】大魏征北将」军金紫光禄」大夫南阳邓」恭伯夫人崔」氏之墓志铭
【铭文】夫人讳令姿，清河武城人也。魏中尉琰」之后。曾祖乔，宋清河太守。祖灵之，广川」太守。父延伯，清河太守。芳源降自圣」烈，徽兰茂于海岱。琼叶炳日，宝萼腾霄。」夫人禀气庆绪，姿德挺月。风婉早着，幼」嘉礼合。方轨仪永室，殖繁门令，而天不」佑善，殃灾谬集。春秋廿有九，以武泰元」年三月卅日卒于第。天平五年太岁戊」午正月辛酉朔一日辛酉窆于历城县」荣山乡石沟里。昏霞沃●，青罗变尘。痛」春光之坠曜，悲明镜之中毁。镌石图劳，」寄哀千祀。乃作铭曰：」窴窴造世，殒善若流，琼山始葩，昏霜已」收。皎皎素风，落落明月，埋芳万寻，金声」谁发。寒柏摧兰，哀鸟悲阙，山河易裁，痛」音难歇。山东济南出土。见文物》一九六六年第四期《济南市东郊发现北魏墓》。
【志盖】阙
【铭文】大魏比丘凈智师圆寂塔铭」夫佛教远讫，自西徂东，普天率土，」咸与企仰。良以至道无上，括六合」而靡遗；堂奥可窥，摄众生而迅悟」也。凈智师以太和六年戒念奉佛，」超神尘壤。藐衣冠之藻绘，契禅院」之通灵。是以河雒沙门，识解无此」敏慧；邺都缁侣，讲贯逊其静深。春」秋七十有三，于元象元年四月十」一日，圆寂于隆虑山摩云峰下凈」室。诸檀越建●一?。永怀高洁，丧」挹古芳，莲花凈土，贝叶上乘。时华」淹苒，□释迦其再生；日月递辉，怅」如来其何逝。陵苦有迁，佛国久在。」铭曰：」法力幽邃，超生众妙，降龙纬神，伏」虎证道。至德无为，广慧深造，一旦」圆寂，云烟去邈。建兹显墣，卓然物」表，以寄高瞻，日星炳耀。北京图书馆藏拓
【志盖】素面无文。
【铭文】魏故镇远将军秘书郎中崔君墓志铭。君讳混，字子元，东清河鄃人也。黄门文贞」侯之长子。启浚源于姜川，肇崇基于大岳，宅四履以建侯，垂大风而一变。若夫弈叶」冠盖之华，积世累仁之美，谅已备于往牒，在兹可得而略焉。君挺质蓝田，抽根兰薄，」温貌芳资，自然昭远。幼聪敏，爱经史。为山不倦，学海忘疲，艺尽琱龙，术穷炙輠，摛文」缀翰，绮丽金晖，鲛泣行间，蚌开勾哀。加以风神俊爽，言吐闲华，早擅休声，夙播令誉。」故太常袁翻，文贞侯之友也，俱以高才懋德，文会相知。契协尹班，交同李郭。孝昌中，」翻临齐岳，辟君为主簿。受署未几，因使还京。翻致书于文贞侯曰：贤子此段入洛，所」谓蛟龙得云，而非复池中物也。君随忧游京里，专翫丘坟，垂帘一室，裁通三径。始逾」弱冠，祸延陟岵。君丧毁病，肌削形存。虽及授琴，余哀尚切。永安二年拜秘书郎。寻被」中诏，参史渠阁。后除镇远将军。时尚书李神俊，亦先侯之故交，亲唯舅族，职预诠衡，」水镜攸归，人伦宗慕，雅悦于君，方相申廌。寻值孝庄失御，天步仍艰。君以介●圣善，」温清有阙，于兹挂帻，归养故乡。燧木未移，坤晖奄晦，感风树之永夺，痛顾复之长●。」绝食连朝，殆将灭性，饮粥频年，几致伤生。孝诚之感，飞走苹心，虎鹿同游，鹰雉共宿。」天平之季，王略未康，雾委崤秦，氛结荧郑，亭烽夜举，传鼓朝闻。海代之间，地牟百二，」山川险固，势侔西京，负阻乘间，纷或易起，忽有群凶，密图不逞，以君德望既重，物情」所属，希藉声援，潜来推逼。君时在疚，守侍几筵，事出不虞，变起虑外，造次之间，未能」自拔，遂被推迫，低眉寇手。然泣临如常，缞绖不解，径踰信宿，方免豺狼。虽妖丑寻散，」大宥继敷。然君操烈冰霜，心贞松玉，慕鲁禽之高情，追齐歇之清节，忧闻伐国，耻见」燕封。况被逼匈人，欲谋非义，亏盛德于当年，替淳风于先轨。遂乃饮粒不?，声泣相」继。宗姻妻子，靡能开喻。以元象元年二月五日奄至物故，时年卅四。卫赋乘舟，未过」此哀，秦言黄鸟，岂俞新痛。粤以其年十一月五日庚申迁窆于本邑黄山之旧茔。嗟」行尚感，宁况亲知。滦水浸润，周墓以崩。牧火既遗，秦坟用毁。陵谷非恒，金石唯久。勒」述余芳，垂之不朽。其辞曰：攸哉世禄，胤自炎皇，典岳伯夷，唯师以望。族宗唐后，膺」梦周王，自兹而降，弈世载昌。高冠长组，玄衮朱裳，供荷折薪，并构基堂。笃生伊子，玉」闰金相，叡心?涌，逸思霞张。节均王展，孝等丁姜，家理克治，乃陟官方。曾未贵仕，邈」此不藏，如何烈感，遂致云亡。哀深二子，痛甚三良，铩翮高云，顿足遥庄。长●昭世，永」即玄房，松原深迥，杨野寒荒。春团湛露，秋结霏霜，泉扃一晦，千祀未央。生荣行立，没」贵名扬，故镌幽石，用纪清芳。夫人南阳赵氏。父遐使持节车骑将军豫州刺史」牟平县开国伯襄公。亡祖敬友，字仲礼，本州岛治中梁郡太守。夫人平原刘氏。」父休，宾宗，宁朔将军幽州刺史。亡父鸿，字彦鸾，使持节都督青州诸军事度支尚」书镇东将军青州刺史文贞侯。夫人同郡张氏。父庆之，本郡中正。」六年四女婉恋年二〔注〕山东临淄出土。见《考古学报》一九八四年第二期《临淄北朝崔氏墓》。
　　【注】末行已泐，仅可辨识此八字。
【志盖】阙
【铭文】魏故使持节侍中都督定冀相殷四州诸军事骠骑大将军定州刺史尚书令仪同三司文静李公墓志铭」君讳宪，字仲轨，赵国柏仁人也。自姬水开原，商丘肇构，或以感梦垂范，或以非道无名。世复公侯，门兼将相。长澜写而不竭，」□叶布而弥芳。大父太尉宣公。位隆庶尹，功高列辟，故已流美笙镛，图烈尊鼎。考安南使君。陪游博望，侍讲金华，惠民辟国，」□存旧老。公禀川岳之秀气，资辰昴之上灵。琬琰积而成德，珪璋达而为宝。仪制瑰华，音神秀彻，仁惠由已，孝友自天。言为」□的，行成规矩，业备齐韩，辞兼郑卫。落落有千刃之姿，堂堂成万夫之目。初在庚寅，遘家多难，事切赵孤，获全鲁保。有容汲」□，□义忘身，慕程婴之高范，怀李善之忠节，恩斯鞠我，同群虎狼。虽事穷人迹，而年周天道。忠而为戮，卒逢宽政，遗薪复荷，」□□还兴。年十有二，为秘书内小。投刺公卿，拊尘街巷，等伟器之倾坐，同璧人之迻市。高皇深加宠异，礼秩稍增，及尔同」□□而不逮。年十七，继立为濮阳侯，寻除散骑侍郎。既德随年上，亦位逐恩隆，入参帷席，出倍舆辇，绸缪枢禁，左右生光。属」养礼云及，念切闾井，始露丹衿，终回白日。乃除建威将军赵郡内史。怀组下车，衣绣从政，化同春气，泽侔时雨，枳棘靡遗，灌」蒲自息。非直广陵兴颂。襄阳作歌而已。及将巡五岭，亲御六师，慕府上寮，事归佥属。乃征为大将军长史，寻除吏部郎中。以」忧去任。复征为太子中庶子。公孝思天至，羸顿过人，屡表求哀，久不获命。既而　一人在天，百官总己，司辖朝端，任殊往日。」征为尚书左丞。复固辞不起。后除骁骑将军尚书左丞，未拜，乃除吏部郎中。经综流品，抑扬雅俗，草菜自尽，隐屈无遗。转司」徒左长史，守河南尹。外家贵臣，旧难为治，而水火兼行，韦弦具举，曾未期月，风化有成。狱犴萧条，桴鼓虚置。邵公流称于前，」音徽不远；子华垂誉于后，芳尘在目。出为使持节都督衮州诸军事左将军衮州刺史。先之简惠，重以廉平，缝掖相趋，弦歌」成韵，风动云行，无思不偃。褰帷从事，远未为匹；露衮酬庸，讵云能拟。既而萋斐内构，瘢疵外成，反顾三河，龙门日远。未动终」穷之叹，故绝行乐之辞。酌醴焚枯，高□古昔。以诗赋为锦绮，用经典为膏腴。处常待终，不从流俗，阖门靖轨，十载于兹。既体」中庸，时来不逆。乃为光禄大夫，银章青绶。属西戎滑序，猬起狼顾，玉石靡分，芝藋同尽，陆海神皋，化为巢窟。自非政同豹产，」谋协方邵，无以作镇陵辅，式遏艰虞。加安西将军，以本官作雍州事。未几，征为抚军将军，七兵尚书。龙渊砺而渝明，江海酌」而难竭。台阁不理，于此有归。转镇东将军。于时长蛇荐食，凭陵南鄙，孤亭远戍，所在到县。徐州刺史元法僧窃邑与贿，策名」境外。朝廷乃眷东顾，日昊忘?，以公为征东将军东讨都督。清济河如拾遗，举彭沛于覆手。皆奇闻并立，声实俱行。所以役」未踰时而功不世出。寻除使持节都督扬州诸军事征东将军扬州刺史淮南大都督。梁氏举吴越之众，堙桐柏之流。刀斗」沸于堞下，艕歌起于城上，负户而汲，易子而炊，□□丸积，势若棋累。国家经营内难，非遑外图，故载离寒暑，而终于沦陷。吴」人雅挹风概，义而还之。乃盘水牦缨，自拘司败。虽蘗异人生，而祸从地出。知与不知，莫不衔涕。时年五十八。惟公志识贞远，」器扃淹峻。昭冥不改其节，风雨无异其音。耕道猎德，枕仁藉义。熹怒不形于色，得丧俱遣于怀。不谄不骄，无怨无●，资仁成」勇，移孝为忠，周于御己，达于从政，故以德秀生民，声动天下。而报善无征，云亡奄及，道消遂往，逝水不归，运开追复，幽泉已」闭。乃赠使持节侍中都督定冀相殷四州诸军事骠骑大将军定州刺史尚书令仪同三司，谥曰文静，礼也。虽复赐地城傍，」陪陵有托，思乡动梦，归本成礼。越以元象元年十二月廿四日合葬于旧墓。昔胡公有铭棺之义，熙伯著书版之辞，故敬述」徽范，贻诸长世。其铭曰：」岩岩秀岭，浩浩丰原，既称世禄，亦号儒门。扬风上绪，播美来昆，文武不坠，风俗犹存。此德山川，资明象纬，道虽日损，学乃□」费。非齿而尊，舍爵而贵，艺贯邹鲁，声传梁魏。抟风上运，骧首高驰，终年四转，卒岁三移。高冠岌岌，骈组陆离，回顾敌齿，傍望」肩随。牧州典郡，化成期月，来仪少阳，实应佥曰。官方务本，动为功伐，东建旌麾，南专鈇钺。方期难老，永作栋梁，逶迤衮职，邦」家之光。斯望既舛，如何彼仓，老少有恸，朝野悲凉。葬等反周，魂同思沛，风翼归幰，云承还盖。鷩冕加荣，龙旗追会，泉门长掩，」芳尘永壒。」夫人河间邢氏。父肃，州主簿。」长子希远，字景冲，州主簿，少丧。子长钧，字孝友，开府参军事。第二子希宗，字景玄，散骑常侍中军大将军出后（下残）」第三子希仁，字景山，辅国将军中书侍郎。第四子骞，字景让，散骑常侍中军将军殷州大中正。」第五子希礼，字景节，征虏将军司空咨议修起居注。」长女长辉，适龙骧将军营州刺史安平男博陵崔仲哲。父秉，司徒静穆公。第二女仲仪，适冀州司马勃海高（下残）」侍御史。第三女叔婉，适衮州刺史渔阳县开国男博陵崔臣。父逸，廷尉卿。第四女季嫔，适司空公安乐王（下残）」铨尚书左仆射武康王。第五女稚媛，适骠骑将军左光禄大夫荧阳郑道邕。父琼，青州刺史。」希远妻广平宋氏。父弁，吏部尚书。孙祖牧，字翁伯，太尉外兵参军。长钧妻河南元氏。父孟和，司空公。（下残）」谭亮，开府参军事。第二孙谭德。第三孙摩诃。第四孙毗罗。孙女迎男。」希宗妻博陵崔氏。父楷，仪同三司。孙祖升，字孝举，司徒参军事。第二孙祖勋，字孝谋。孙女祖猗，适安（下残）」希仁妻博陵崔氏。父孝芬，仪同三司。孙伽利。第二孙黄父。」骞妻范阳卢氏。父文翼，开府咨议。孙女宝信。」希礼妻范阳卢氏。父文符，正员郎。孙僧藏。」祖牧息白石，僧德。女阿范。北京图书馆藏拓
【志盖】阙
【铭文】魏故假节督齐州诸军事辅国将军齐州刺史高公墓志铭」君讳湛，字子澄，勃海涤人也。灵根远秀，启庆兆于渭川；芳德遐流，宣大」风于东海。作范百王，垂声万古者矣。故清公势重，郑伯捐师；元卿位尊，」管仲辞礼。皆所以让哲推贤，远明风轨。祖冀州刺史勃海公。文昭武烈，」望标中夏，惠沾朝野，爱结周行。考侍中尚书令司徒公。英风秀逸，俊气」云驰，虬顾帝乡，威流宇县。君禀庆绪于绵基，挹余澜于海澳。幼尚端凝，」长好文雅，非道弗亲，唯德是与。逍遥儒素之间，纂申穆之遗风；徘徊文」史之际，追牧马之逸藻。至于凭春洒翰，席月抽琴，迈昔哲以孤游，超时」流而独远。熙平启运，起家为司空参军事，转扬烈将军羽林监。天平之」始，襄城阻命，君文武两兼，忠义旧发，还城斩将，蛮左同归。朝廷嘉其能，」缙绅服其义。假龙骧将军行襄城郡事。君着绩既崇，赏劳未允，寻除使」持节都督南荆州诸军事镇军将军南荆州刺史。于时伪贼陈庆，率旅」攻围。孤城独守，载离寒暑，终能克保边隍，全□民境。复除大都督行广」州事。享年不永，春秋卌三，元象元年正月廿四日终于家。皇上动哀，」能言洒泪，乃有诏曰：故持节都督南荆州诸军事假镇军将军扬烈」将军员外羽林监行南荆州诸军事南荆州刺史当□大都督高子□」识用开敏，气干英发，权摄蕃翰，诚效克宣。临难殉躯，奄从非命。言命遗」绩，有悼于怀。宜申追宠，式光往烈。可赠假节督齐州诸军事辅国将军」齐州刺史。粤元象二年十月十七日迁葬于故乡司徒公之茔。千秋易」往，万古难留，故镌石泉门，以彰永久。其词曰：」丹虬降祉，姜水载清，大人应期，命世挺生。垂竿起誉，罢钩流声，经纶宇」宙，莫之与京。胤司下蕃，公衡上宰，既显营丘，复标东海。四履流芳，五城」降彩，繁柯茂叶，传华无改。伊宗作辅，忠义是依，清荡昏雾，横扫尘飞。日」月再朗，六合更晕，玉帛斯集，福禄攸归。仁寿无远，积善空施，风酸夏草，」雾结春池。昆山坠玉，桂树摧枝，悲哉永慕，痛矣离长。北京图书馆藏拓
【志盖】阙
【铭文】魏故使持节侍中都督嬴幽营三州诸军事骠骑大将军营州刺史尚书左仆射太尉公清苑」县开国公公孙公墓志铭」公讳略，字永略，辽东人也。疏源姬水，辰流公邑。鞅以作法富秦，弘以钦贤光汉，世载簪裾，事传」方册。祖格尚高整，令望有千里之姿；父风流典雅，惠性兼五行之目。公体四时之元气，总三光」之通精，墙宇标旷，神采凝远，怅鸿鹄以大息，顾燕雀而罔窥，道架丘陵，志清天下，矫身思为弓」矢，持仁义为骂〔注一〕绊，立心坚于铁石，听言乐于鼓钟。至于专对通人，逢迎长者，既解袭而见重，亦抚头而载叹。游必部伍，量未能俦，戏书星辰，岂宜相匹。及投分师友，综意儒术，贯五经之异馔，」讨六艺之喉襟，笔力如神，口才惑鬼，故以发颖上京，声流远国。起家为侍御史，绣衣直指，骢马」高骧。郑据之当官举奉，何桢之世称平理，自此言之，有兼其德。释巾奉朝请，敕补直斋散骑侍」郎，在员外。俄转给事中，领直后。仍迁羽林监，加威远将军直寝。而紫殿神严，彤庭弘敞，翼卫之」重，在已兼焉。复为直阁将军领乘●令。正光之始，汧陇跋扈，三辅五陵，鞠为茂草。诏充八使，宣」劳西方。还除武御将军，监骅骝令。而荆蛮狼戾，万里重山，傲法侮吏，历世云久，屠村害邑，有切」民患，兴言薄伐，实伫英规。乃兼右卫将军，应机致讨。公妙识三术，深通十守，明动静之□，体开」塞之节，下车谢蛙，投醪醉士，感断头裂腹之勇，战握炭流汤之卒，随方奋击，所向漼然。赵充自」是，缅惭上代；马隆功速，远愧此时。饮至册勋，科奉三百户，开国子。会壮帝王升表匈，金镜在」握，龙潜代邸，凤隐历山，天眷爰钟，人谋未赞。公深睹叶书，早悟云气，托身结附，谒诚委质，勋参」世极，绩厕●〔注二〕河，建社清苑，食县之邑一千三百户，改授安西将军银青光禄大夫，后迁抚军金」紫，从班例也。其年延光禄勋卿兼右卫将军，寻加车骑将军右光禄大夫。戎禁务切，非才莫与，」复为左卫将军仪同三司加散骑常侍。越六官而为长，眷三事而比贵，兖阙赖以云补，庶寮仰」其成则。普泰元年，又增封三百户，寻除使持节骠骑大将军都督华州诸军事华州刺史，余官」如故。察山妖之诵，理亭，妇之怨。帝嗟有德，以歌奇政。及挂床来下，留椟言归，人切弃子之怨，」吏深遮道之慕。天平元年，复授光禄勋卿。襄国奥壤，任切要蕃，前临漳滏，水陆之会同归；旁趣」井邢，风云之路无远。士女充盈，冠带交错，秦称天府，未足□高，赵有地德，兹焉所重。乃□□列，」出总六条，除使持节都督殷州诸军事骠骑大将军殷州刺史，余官如故。将辞绛阙，来驾朱骖，」□帷之望未褰，市巷忽及。以元象二年四月十四日丁酉遘疾薨于邺城嵩宁里舍，春秋六十」七。朝野闻之，莫不洒泪。王人吊赗，有加恒数。追赠使持节侍中都督嬴幽营三州诸军事骠骑」大将军营州刺史太尉公尚书左仆射，谥曰礼也。公孝友基心，仁让成性，勇于行义，果于」尚德，兼公达之师表，体叔则之清通。禄厚施博，爵高忘下，门枉缝腋之宾，座满通家之少，死友」□之归骨，游客籍以为家。至于出身事主，当朝正色，火烛百寮，水镜一世，开清夷之路，塞邪柱」之门，猛均夏日，熹复春暖，守君子之，一心达支，夫之百行，信足以弼扬景化，升赞隆平矣。粤以」年十月廿九日己酉迁窆于漳水之西，野冈之东。虽立功行事，方谣于身后；而刊名泉台，冀」详于来世。其词曰：」绵绵遥绪，赫赫远系，卿相累朝，公侯弈世。□藻不绝，既温且丽，琬琰嗣兴，琳琅罔替。笃生哲人，」机悟罕伦，少经从仕，长袭缨绅。秉麾南楚，衔命西秦，迷徒识变，逆党知新，既居列棘，兼掌钩陈，」三吏奉帝，六条字民。章程缉穆，灾戾消沦，庶因积善，永享遐龄。谁谓虚爽，遽还九京，文物如在，」实从平生。薤露掩抑，蒿里凄清，悲风急树，寒草●同。谁不湮此，所贵扬名，啮棺若露，壁□□□。据《汉魏南北朝墓志集释》
　　【注一】骂，当为羁字。
　　【注二】●，疑即公字。
【志盖】阙
【铭文】魏故使持节侍中骠骑大将军太保太尉公录尚书事都督冀定瀛殷并凉汾晋建郏」肆十一州诸军事冀州刺史郏肆二州大中正第一酋长敷城县开国公刘君墓志铭」君讳懿，字贵珍，弘农华阴人也。自豢龙启冑，赤乌降祥，盘石相连，犬牙交错，长原远叶，」繁衍不穷，斧衣朱绂，蝉联弈世。祖给事，德润于身，民誉斯在。父肆州，行成于己，名高当」世。君体局强正，气干雄立，刚柔并运，方图备举。弃置书剑，宿有英豪之志；指画山泽，早」怀将率□心。起家拜大将军府骑兵参军第一酋长。庄帝之初，以勋参义举，封敷城县」开国伯，食邑五百户；除直阁将军左中郎将左将军太中大夫。帝图时意，以为未尽，进」爵为公，□邑五百，拜散骑常侍抚军将军；乃除使持节都督凉州诸军事本将军凉州」刺史假镇西将军，常侍开国如故。又为征南将军金紫光禄大夫兼尚书右仆射西南」大行台。复除使持节都督二汾晋三州诸军骠骑将军晋州刺史。又行汾州事。大丞」相勃海王命世挺生，应期霸世。君既同德比义，事等鱼水，乃除使持节都督肆州诸军」事本将军肆州刺史，又加骠骑大将军仪同三司，余如故。及圣明启运，定鼎邺宫，乃睠」西顾，权烽未息。遂以君为使持节都督郏州诸军事本将军郏州刺史，仪同开国如故。」入以本秩为御史中尉。复兼尚书仆射西南道行台加开府，余如故。式遏奸寇，镇静河」洛，复路还朝，仍居本位。君自解巾入仕，抚剑从戎，威略有闻，强毅著称。其犹高松，有栋」梁之质；类如金石，怀坚刚之性。既时逢多难，世属殷忧，群飞竞起，横流未歇。折衡行阵」之间，运筹帷幄之内。雄图庄志，与韩白连衡；将略兵权，共孙吴合契。猛烈同于夏日，严」厉等于秋霜。去草逐雀，怀鸧鹰之气；诛豺制兕，起卧虎之威。降年不永，奄从晨露，以兴」和元年十一月辛亥朔十七日丁卯薨于邺都。追赠使持节侍中太保太尉公录尚书」事都督冀定瀛殷并五州诸军事冀州刺史，余官如故。粤以二年岁在庚申正月庚戍」朔廿四日癸酉葬于肆卢乡孝义里。乃作铭曰：」淼淼长澜，岩岩峻趾，就日成德，聚星效祉。家风未沫，世禄不巳，于穆夫君，一日千里。昂」昂风气，烈烈霜威，进退有度，信义无违。行高州里。声满邦畿，抗足高骛，理隔奋飞。秉麾」执铎，南临北抚，肃清邦国，折冲疆寓。骏足未穷，逸翮方举，奄异金石，遽同草莽。眷言归」奔，有嗟临穴，荆棘方生，松槚将列。千秋万古，光沉影绝，陵谷若亏，声芳有晰。」夫人常山王之孙，尚书左仆射元生之女。」长子抚军将军银青光禄大夫都督肆州诸军事肆州刺史元孙。妻骠骑大将军司徒公元恭之女。」世子散骑常侍千牛备身洪徽。」妻大丞相勃海高王之第三女。」次子肆州主簿徽彦。」少子徽祖。北京图书馆藏拓
【志盖】阙
【铭文】兴和二年闰月廿」一日齐州太原郡」祝阿县安东将军」前山庄县令郗盖」族铭。北京图书馆藏拓
【志盖】阙
【铭文】兴和二年九月十」三日太原王显」庆墓记。北京图书馆藏拓
【志盖】阙
【铭文】闾仪同墓志铭」公讳伯升，字洪达，河南洛阳人也。昔大电启祥，寿丘生圣，贻厥繁茂，代雄朔」野。高祖即茹茹主之第二子。率部归化，锡爵高昌王，仕至司徒公。曾祖」袭王爵司空公，赠司徒。祖齐州，器业渊长，郁为时望。父仪同，风德淹远，道被」衣冠。公禀灵秀气，资庆岳神，体度闲凝，识理清畅，磨道德以成行，率礼乐以」田情，积和顺于胸中，发英华于身外。加之孝友淳深，温恭亮直，亭亭共白云」等洁，肃肃与清松竞爽。闾里钦其仁，朋侪慕其德。初以名公之冑起家，除散」骑侍郎，在员外。仍转司徒任城王府记室参军事，徙司空府清河王功曹参军事，除白水太守，不拜，仍敕为三门都将，转司空属。正光中，除渭州刺史，不」拜，仍为谏议大夫。建义初，拜给事黄门侍郎，敕为京西慰劳大使，除司空长」史兼大鸿胪卿，转太尉长史，迁散骑常侍本国大中正。君文武兼资，雅于从」政，爰自弹冠，任径出处，声芳藉甚，所在流誉。隆年不永，以兴和二年五月寝」疾，薨于馆第。皇上嗟悼，群后摧伤，赗赠之典，每加恒数。有诏追赠使持节都」督冀州诸军事骠骑大将军冀州刺史仪同三司，中正如故。」惟公器怀通济，风力酋举，忠为令德，仁实行先，善始令终，自家形国，徽猷克」茂，人无简言。方当论道太阶，赞礼东岳，遥涂未尽，峻轨遽沦。悲夫。粤以兴和」二年十月葬于邺城西南十八里。式铭玄石，永播芳尘。其词曰：」阴山峻极，瀚海滢渟，昌源不已，世载民英。司徒桀立，夙播奇声，仪同嗣美，高」视上京。于铄君公，克传家风，清徽外映，谦顺内融。神衿独远，逸气孤冲，岂徒」邦彦，抑亦人雄。爰初濯缨，薄言入仕，齐踪骥騄，连阴?梓。在玄能素，为而不」恃，未尽东隅，遽沦西汜。卜云其吉，将窆泉门，皇慈已降，盛礼斯繁。松槚方合，」铙吹暂喧，贞芳永谢，虚谥空存。」魏故仪同三司闾公之夫人乐安郡公主元氏墓志铭。」公主讳仲英，河南洛阳人也。显祖献文皇帝之孙，太尉咸阳王之女。禀祥」星月，毓采幽闲，风德高华，光仪丽绝。年十有五，作嫔闾氏。女节茂于公宫，妇」道显于邦国。永熙在运，诏除女侍中。倍风闱壸，实谐内教。而余庆不永，春秋」五十五，兴和二年二月十五日薨于第。粤十月廿八日合葬于此。乃裁铭曰：」春秋迭运，昼夜相催，年浮世短，树竫风来。山门一固，松柏行摧，幽芬长往，堕」泪空哀。北京图书馆藏拓
【志盖】无，砖质。
  </div>
  <div class="pagination">
   <a href="汉魏南北朝墓志汇编_page26.html">
    上一页
   </a>
   <span>
    ...
   </span>
   <a href="汉魏南北朝墓志汇编_page22.html">
    22
   </a>
   <a href="汉魏南北朝墓志汇编_page23.html">
    23
   </a>
   <a href="汉魏南北朝墓志汇编_page24.html">
    24
   </a>
   <a href="汉魏南北朝墓志汇编_page25.html">
    25
   </a>
   <a href="汉魏南北朝墓志汇编_page26.html">
    26
   </a>
   <span class="current-page">
    27
   </span>
   <a href="汉魏南北朝墓志汇编_page28.html">
    28
   </a>
   <a href="汉魏南北朝墓志汇编_page29.html">
    29
   </a>
   <a href="汉魏南北朝墓志汇编_page30.html">
    30
   </a>
   <a href="汉魏南北朝墓志汇编_page31.html">
    31
   </a>
   <a href="汉魏南北朝墓志汇编_page32.html">
    32
   </a>
   <a href="汉魏南北朝墓志汇编_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
