<!DOCTYPE html>
<html>
<head>
    <meta charset="UTF-8">
    <title>文苑英华 - 第 72 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 72 页/共 634 页</h1>
    <div class="content">　　文苑英华巻一百二十六
　　钦定四库全书
　　文苑英华巻一百二十七　　宋　李昉等　编逰覧一
　　闲逰赋一首　　　　　　逰庙山赋一首
　　楚望赋二首　　　　　　望赋一首
　　闲逰赋【并序】　　　　　　　　　徐　魁
　　余尝读易至谦豫二卦乃废书而叹曰嗟乎天道其何逺哉故逍遥山阿内身外物自保幽静庶无悔吝遂援毫命牍赋闲逰之章云尔
　　夫居幽而思逺兮固先逹之所言吾乗方以静拙兮亦自得于丘园羡马蹄之践雪兮怜泽雉之处樊朅归来以遂志兮岂荣华之足敦傍山阿而葺宇兮即树楥而啓门尔其山则盘纡深沉穹窿杳霭下枝廻溪上防悬濑絶峯交竦深林萦带鱼鸟歘以来往烟雨纷其杂防喧以腾倚之兽防以偃蹇之木百药争妍千芳竞馥紫芝所业黄精所畜猨逰啸于隂杖【疑作枝】惠风徘徊于阳谷润【疑作涧】绵靡而成文泉暾镜而自肃若乃春华既落秋实就成翔云亹亹流月亭亭髙蝉嘶韵鸟辞楹气凄清而开朗露溧冽而含清或傍徨乎松壑亦偃息乎林扄覧五圣之余轨酌三古之遗经信居谦而履福如在豫而忘鸣遵养性于黄术鍳止足于老生欣松屑之可饵难【一作叹】黄金之未成至乎身乖俗偶志罢世纷坐隣沙雪卧接烟云耿长霜【一作宵】而未寐乍含咏以成文伤孤鴈之失伴怀哀鹄之离羣何物类之多感郁予懐其谁语希体逸而心广愿飘然而高举美人兮岩阿芳菲兮袭予天奄冉其将暮山萧条而无侣发清琴以辅志操长歌以延伫歌曰上幽岫兮得所钦山蔬陈兮桂酒斟嗟草木兮洛【疑】春心悼日月兮逰【疑】相寻贵龙凤兮就高深悦张邴兮托萧森歌响既毕月已沉乃拥荷盖命汉舟越兰渚泛沧流意超遥其谁恨何俗累之为忧伤路人之狭隘聊放心以闲逰
　　逰庙山赋【并序】　　　　　　　　　王　勃
　　武山西有庙山东有道君庙盖幽人之别府也长萝巨树梢翳云日王子驭风而逰泠然而喜益怀霄汉之举而忘城阙之恋矣思欲攀洪崖于烟道邀羡门于天路仙师不在【集作存】壮志徒尔俄而泉石移景秋隂方积松柏群吟悲声四起背乡闗者无复四时之策焉呜呼有其志无其时则知林泉有穷路之嗟【集作哭】烟霞多后时之叹不其悲乎遂作赋曰
　　陟彼山阿积石峩峩亭臯千里伤如之何啓松崖之密防攀桂岊之崇柯隔浮埃于地络披颢气于天罗尔其緑岩分径苍岑对室菌轩丹糺芝塲翠密俯泉石之清泠临风颷之瑟防仰绀台而携手望清都而容【集作屈】膝蹑霞冈于玉砌歩云岊于金坛怀妙童于真女想青螭及碧鸾情恍恍而将逸心回回而未安见丹房之晩晦知紫洞之宵寒既而雾昏千障烟浮四野恨流俗之情多痛飞仙之术寡驱逸思于方外局髙情于天下使蓬瀛可得而宅焉何必怀于此都也乱曰已矣哉吾谁欺林壑逄地烟霞失时托宇宙兮无日俟鸾虬兮未期他乡【集作邦】山水【集作谷】秪令人悲
　　楚望赋【并序】　　　　　　　　李　峤
　　序曰登髙能赋谓感物造端者也夫情以物感而心由目畅非力覧无以寄杼轴之怀非髙逺无以开沉郁之绪是以骚人发兴于临水柱史诠妙于登台不其然欤盖人禀情性是生哀乐思必深而深必怨望必逺而逺必伤千里开年且悲春目一叶早落足动秋襟坦荡忘情临大川而永息忧喜在色陟崇冈以累叹故惜逝慜时思深之怨也摇情荡虑望逺之伤也伤则感遥而悼近怨则恋始而悲终逺节人且犹轸念苦心志士其能遣怀是知青山之上每多惆怅之客白苹之野斯见不平之人良有以也余少歴难【疑艰】虞晩就推择扬子甘泉之嵗潘生秋兴之年曽无侍从之荣顾有池笼之叹而行藏莫寄心迹罕并嵗月推迁志事辽落栖遑卑辱之地窘束文墨之间以此为心心可知矣县北有山者即禹贡所谓岐东之荆也岧嶤髙敞可以逺望余簿领之暇盖尝逰斯俯镜八川周睇万里悠悠失乡县处处尺【疑】云烟不知悲之所集也嵗聿云暮逰子多怀援笔慨然遂为赋云尔
　　眇乎忽然髙山之颠露团团而湿草风烈烈而鸣泉对苍茫之寒日听萧索之悲蝉庙【疑】独处而无晤吾凝睇乎八埏于是繁怀载纡积虑未豁生逺情于地表起遥恨于天末霜尽川长云平野濶恨逰襟之造【疑作浩】荡愤覉怨之协【疑作忉】怛寂焉长想倐若有亾固将言而已叹信无哀而自伤抚余情之増轸悼人事之多戚曽浮促之防何而思绪之纒邈思何忧而不入心何虑而不攅虽感目之一致终寄怀而百端若乃平原杳兮千里春晴山香【疑】兮万里亲【疑作新】迷故乡之处所防爱旧之声尘愿寄言而靡托思假翼而无因徒极睇而尽思终夭性而伤神或复天髙朔漠气冷河闗汉塞鸿度呉宫鷰还对落叶之驱影怨浮云之惨顔尔乃永眺无见端居不聊【音留】怆归轩之寂寂伤逺客之悠悠月临城晓风送邉秋唳鹤【二字疑】闻兮炯不寐凝笳动兮此夜愁及夫寒野萧条空山寂寥目鄢郢而途眇指邯郸而路遥伤永离兮浦曲诀逺送兮河桥眺平芜之漫漫瞻逺树之迢迢仡然直视嗌矣魂销形将槁木同植心与飞蓬共飘至如陇上从军汉【疑】阳讁戍挿羽朝急要鞭夜赴黯黯塞云苍苍闗树甘埋影于异城蹔囬首于归路魂逝兮邑里目断兮烟雾歩将前而后【疑作复】留望欲罢而还顾覩惊尘之欻起见征羽之将度泉石怆而増咽行旅悲而失措亦有捣衣思妇织锦懐人看粉黛兮无色视桃李兮非春君去兮还无期妾心兮私自悲高台四望杳无极天【疑衍】天涯一去何君【疑衍】尽时天涯兮绵绵问道路兮将几千朝朝暮暮绮前长怀此恨终永年若夫覉旅失职之人放逐流离之客羌抱恨而谁许【疑作诉】块缄愁而不择【疑】于是穷泽际天沧流拂汉属荣悴兮时改遇炎凉兮节换莫不瞻草木而孤絶向风烟而永叹故夫望之为体也使人惨凄伊郁惆怅不平兴废思虑震荡心灵其始也罔兮若有求而不致也怅乎若有待而不至也悠悠扬扬似出天壌而渉云庄逡逡廵廵若失其守而忘其真羣感方兴众念始并既情招而思引亦目受而心倾浩兮漫兮终逾逺兮肆兮流兮宕不返兮然后精廻【疑】魄乱神玺至【二字疑】否忧愤总集莫能自止虽刚悍武力之夫法度礼容之至【作志】孰不解威失毅废纲遗纪祝【疑衍】借使【疑据】河负海牛山之美可逰左江右湖京台之乐难忘【阙】　　　邈千秋金石悲兮绮罗伤【一作相】顾山川以永慨邀山月而讵央若乃羊公怆恻于岘山孔宣悯然于曲阜王生临逺而沮气顔子登高而白首惟夫作圣明哲寛和敦厚亦复怛色愀容丧精亐【疑】夀故望之感人深矣而人之激情至矣必也念终懐始感往悲来防未形而至造思系无而生哀此懽娱者所以易情而慨慷达识者所以凝虑而徘徊者也
　　第二【并序】　　　　　　　　　刘禹锡
　　予既谪于武陵其地故郢之裔邑与夜郎诸夷错系乎天者隂伏阳骄系乎人者风巫气寙是以嚣雰【一作雾】浮浮利于楼居城之丽谯实隣所舎四垂无蔽万景坌入因道其逺迩所得为楚望赋云
　　翼轸之野祝融所司隂廹而专专实生沴天濡而雺土泄而泥气罕淑清兮淫氛曀曀【四字一作漫淫氛曀】中人之体兮为瘥为瘵【一作废】以旷涤烦兮利居髙于物外我卜我居于城之隅宛在藩落丽谯渠渠四阿垂空洞户发枢眸子不运坐陵虚无嵗更周流时极惨舒万象起灭森来贶予櫺轩之外羣山巃嵸冈陵靡陁势若相拱出云见怪窈蔚森耸露夕霞朝望如飞动檐庑之下大江澒洞支流合输泄入云梦羲和望舒出没两涯涵泳之族聱取防呀秋水灌盈漩石飘沙流枿轩昂舞于盘涡逮及收潦澹如醁醽白石磷磷倒影罗生苹末风起有文无声悠逺烟绵与空苍然湘沅之春先令而行臈月寒尽温风发荣土膏如濡言鸟嘤嘤三星嘒其晓中植物防以飘英云归髙唐草蔽洞庭目与天尽神将化并圆方相函逰气杳冥熈熈蔼蔼藻餙羣形枿树同丘积空凝青环洲曲塘含景曜明恢台之气发于春季渉夏如铄逮秋愈炽土山焦止水漫沸翔禽跕堕呀喙【一作咮】垂翅曦赫歊蒸阳极召【一作反】隂二仪交精下上相歆云兴天际歘若车盖凝矑未瞬弥漫霮防惊雷出火乔木糜碎殷地空万夫皆废悬霤绠缒日中见沫移晷而收野无完块少隂之中景物澄鲜丹叶星房烛耀【一作辉】川原夕月既望曜【一作跃】于丹泉上镜下氷湔尘濯烟宿丽潜芒独行髙躔皓【一作皎】一气之悠悠洁有形而溢清杳防【一作徴】明以斐斖想逰目于化先夜无朕以徂征金霞晕乎海壖明星方扬斜汉西悬璿柄如堕半沉层【一作曽】澜鸡啁唽而晨鸣兮日荏苒以腾晶动植了兮已分山川郁乎不平复人寰之諠卑汹浩浩以营营追向时之景光不可骤得以再更意华胥之梦还犹【一作独】彷像而驰精日次于房天未降霜百卉犹【一作独】泽水泉收脉故道朘【音宣】削衍为广斥水禽嬉戱引吭伸翮纷惊鸣而决起舍防翠于砂砾时北风振槁扬埃萧条邉声与鴈俱来寒氛委积万窍交激楚云改容飞雨凝滴洒林逓响淅沥梢槭飞电照雪以腾光柔蔬傲霜而透坼躔次殊气川谷异冝民生其间俗鬼言夷招三闾以成謡德伏波而搆祠投粔籹以鼔檝豢鳣鲂而如蚁蟠木靓深孽妖慿之祈年去厉于蠲敬祗击鼔肆筵河【一作阿】旁水湄荐诚致祝却落躨跜渚居鱻食大掩水物罟张饵啗不可遁伏显举潜缒昼撞夜触设机沉深如拾于陆彼逰鯈之琐类咸跳脱于窘束虽三趾与六眸时或加乎一目亦有轻舟拖纶往复轩轾泛浮驯鸥相逐暮夜澄寂啸歌羣族伧音俚态幽怨委曲逗踈柝于江城引哀猨于山木巢山之徒抨【一作捽】木开田灼龟伺泽兆食而焮郁攸起于岩阿腾绛气而蔽天熏歇雨濡【一作泽】頴垂林颠盗天和而借地势谅无劳而有年罢士闲人逸为末作求金渚涘淘汰瀺灂流注濻沱【一作隤池】繁光熠爚贪贾来贸发于怀握无翼而飞润于丰屋哂耘耕之悒悒徒胼胝以自鞠我处层轩日星廻还阅天数而视民风百态变见乎其间非耳剽以臆说兮固幽求而纵观观物之余遂观我生何广覆与厚载岂有形而无情髙莫髙兮九阍逺莫逺兮故园舟有檝兮车有辖江山【一作上】坐兮不可越吾又安知其所如怳临髙以观物
　　望赋　　　　　　　　　　刘禹锡
　　邈不语兮临风境自外兮感从中明晦转续兮八极鸿蒙【集作蒙】上下交气兮羣生异容发孤照于寸眸骛遐情乎太空物乗化兮多象人遇时兮不同嗟乎有目者必骋望以尽意当望者必縁情而感时有待者瞿瞿忘怀者熈熈虑深者瞠然若防乐极者冲然无违外徙倚其如一中糺纷兮若斯望如何其望防乐睎庆霄兮遡阿阁如云兮天顔咫尺如草兮臣心踊跃扇交翟兮葳蕤旗升龙兮蠖略日转黄道天开碧落凝瑞景于庭树掬非烟于殿幕望如何其望且懽登防岸兮见长安纷扰扰兮红尘合郁葱葱兮佳气盘池象汉兮昭囬城依斗兮防干避御史之騘马逐幸臣之金丸望如何其望攸好宗万灵兮越四隩汉帝仙台兮秦皇海峤霓裳踊【一作踊】于河上马迹穷乎越徼紫气度闗而斐亹神光属天而照耀睆眷眷以驰精耸专专而观妙望如何其望有形视蠢蠢兮穷防防楚塞氛恶兮萧闗燧明晕笼孤月兮角奋长庚沙长【一作多】似雪碛有疑城烟云非女子之气草木尽王者之兵审曳柴之虚警破来骑之先声信有得于风鸟亦【一作示】无言于斾旌望如何其望且慕恩意隔兮年光度雕辇已辞兮金屋何处长信草生兮长门日暮候翠华之傥来仰天以自诉况复湘水无还章【一作漳】河空注泪染枝叶香余纨素风萧萧兮北渚波烟漠漠兮西陵树夫不归兮江上石子可【一作河】见兮秦原墓拊【一作拍】琴飜朔塞之思【一作音】挟瑟指邯郸之路望如何其望最伤俟环玦兮思帝乡龙门不见兮云雾苍苍乔木何许兮山髙水长春之气兮悦万族独含嚬兮千里目秋之景兮悬清光偏结愤兮九回肠羡环拱于白榆惜驰晖于落棠谅冲斗兮谁见伊戴盆兮何望【平声】岂止苏武在胡管宁浮海送飞鸿之灭没附隂火之光彩鹤颈长引乌头未改恨已极兮平原空起何时兮东山在永望如何伤怀孔多降将有依风之感宫人成意【一作忆】月之歌歌曰张衡侧身愁思久王粲登楼日廻首不作渭濵垂钓臣羞随【一作为】洛阳拜尘友
　　凢一作皆集本







　　文苑英华巻一百二十七
　　钦定四库全书
　　文苑英华巻一百二十八　宋　李昉等　编逰覧二
　　登故宜城赋一首　　　汝州薛家竹亭赋一首
　　出门赋一首　　　　　将归赋一首
　　泛渭赋一首　　　　　洛川晴望赋一首
　　登呉岳赋一首　　　　过骊山赋一首
　　登故宜城赋【丙申嵗避地襄阳见召掌节度书记陪幕府源公赴江陵作】
　　萧頴士
　　升彼墟兮遐眺荆江迩瞩樊沔頽沲以隐嶙欹缺而防嵼野茫茫其靡极何人户之单尠怅青春【集作阳】兮始交又白日兮其【集作将】晩悲世事之艰阻慨征途之未返慿寒臯以尽目究林莽之深浅烟迥起于残燎鸟群飞于絶巘曽是感时而恋旧孰不酸辛而僶俛也矧乎防县乖刺闗河阻遏去枌榆兮地表离【集作望】骨肉兮天末涕横堕以【集作臆而】若注怀永痛其【集作兮】如割悠悠苍天不日不月曷其有佸抚艰勤之此土偶四海【集作絶】而承平方神武之君临尚未遑于戢兵警山戎之外虞重燕代之专征罄帑藏之实穷干甲之精陆隘幽冀水填沧溟【集作瀛】其为盛也入师长于庶僚出董率于连城冡妇降于【集作乎】王姬余子超乎正卿睚眦则浃日诛夷攀附则累岁尊荣玉帛车舆钟鼔台亭焕赫而铿鍧三十年中初不戒其满盈终大都之偶国逸漏网之奔鲸溃乱【集作横溃】河淇防刘汴荥覆东洛隳陜坰抗靡坚阵守无完营呼吸三旬遂至【至字集作陵慿】乎上京爟燧烛于王宫潼闗为之昼扄暨而将吏逋窜烝民骇散崩腾郡邑空阒闾闬荒凉我汝颍牢落我睢涣传置载驰于商邓兵符荐集于淮汉彼邦畿之尹守藩牧之垣翰莫不光膺俊选践履清贯荣利溢乎姻族繁华恣【集作极】其侈翫或拘囚就戮或胥附从乱曽莫愧其愚懦又奚闻于殉难甚乎昔先王之经国仗文武之二事苟兹道之不坠实经天而纬地邦家可得而理祸乱无从而至今执事者反诸而儒书是戱搜狩鲜【集作罕】备忠勇翳郁浇风【集作浮】横肆荡然一变而风雅殄瘁故时平无直躬之吏世难无死节之帅其所由来者尚矣不其哀哉变之始也予旅寓于淇园初提挈而南奔崩波滑台逼迸夷门亡车徒于鼎城【集作域】摈图籍于轘辕背维嵩遵汝濆【集作坟】回环乎郏叶飘泊乎穣宛嗟岁聿【集作律】之云暮结穷隂之涸沍市【集作野】萧条以罕人盗充斥以盈路防奔走之仆御有啼呼之幼孺川层氷而每渉涂积雪而犹歩昼兮夜兮鲁莫觧于【集作于】驰骛惟寝与食曷尝忘于【集作其】恐惧略南乡之左鄙凌北津之劲【集作而径】渡伟夫岘首之为镇也峻隅百雉危甍万井森松篁之荟蔚划街以周整前山萦依而秀防【集作耸】斜汉杳映以清逈秔稌蔗橘杂荆衡之蓄桑麻黍粟侔冀魏之境汉之盛也侈【集作称】南国之冠盖晋之衰也为北门之捍屏今方岳之仁明惠久要于平生幸羁旅而获宥旋载笔于戎旌陪后车乎南纪俨四牡以专征歴隤墉而讯诸乃楚鄢之遗城昔【集作在】汉皇之标季间诸侯之释位闻景升之是牧叹兴废于兹地其后绥怀劲楚抗折【集作衡】强魏雄九域以髙视为一方之所【集作大】庇亦谋猷所赖而致也于时防盗蜂聚生民失土贤虽避世才亦择主有卧龙之竒英【集作英彦】视江汉而胥宇遭刘后之侧席聿畴咨于草莽若防鱼之在【集作有】水尚三顾而后语其始也亦将棱威汉沔用武荆楚俟时观衅终然义举然后包并【集作并包】河洛荡涤陈汝迎帝配天不失厥序既中流之颠覆故宏筭而乖【集作遂】阻信关侯之忠勇亦天心之所与犹复廓卭峨之险奋賨濮之旅铺敦陇阺震慑【集作叠】闗辅致中原于旰食振衰【集作炎】汉之遗绪洸洸乎俾千祀而景慕宜其易名于忠武不其伟欤方其躬耕汉渚独咏梁甫轻夫管乐莫之云许伊唱髙而和寡亦惆怅于前古道不同不相为谋斯之谓矣荆云兮蔽亏朔鴈兮差池云有回兮鴈有归嗟予行兮怆迟迟谅穷愁兮莫谖虽九醖兮奚施
　　汝州薛家竹亭赋　　　　　王泠然
　　梁【疑作汝】颍多士闻来久矣出伊洛以南游登嵩岘以頋视信乎精华实息恢怪森起惟万户与千门咸带山而傍水畿甸殷壮闾阎密迩当天象之西郊近皇居之百里其人和而贤俊其地厚而淳美则吾先文王行化之始烈祖成王定鼎于此宜其蕃我良能诞生君子世序虽逺英灵不穷其气浑浑其光雄雄横古今而特秀者惟我薛公卜幽栖于汝北夷【疑】旧业于河东夫其礼乐成器清明在躬官非【一作百官】称才吾不谓之仕宦人非克己吾不谓之交通处未全隐和而莫同且欲墀岞崿苑蒙笼闲亭一所修竹一丛萧然物外乐自其中其竹也初栽尚少未长仍小杂以乔木环为曲沼遵逺水以浇浸编长栏而防绕向日森森当风嫋嫋劲节迷其寒燠繁枝失其昏晓踈茎歴歴旁见人交叶重重上闻鸟其亭也溪左岩右川空地平材非难得功则易成一门四柱石础松櫺泥含椒气瓦覆苔青才容小榻更设短屏后陈酒器前开药经薛公谓予曰自造此亭未有兹客跪而应曰自从为客未见此亭既而物且遍好多能所造亭间坐卧清户开而向林门下徃来翠隂合而无草禁行路使勿伐命家僮使数扫逰子见而忘归居人对而遗老余何为者累载栖遑学应成癖走则非狂宇宙至寛顾立锥而无地公卿未识久弹铗而辞乡一见竹亭之美竟嗟叹而成章
　　出门赋　　　　　　　　　欧阳詹
　　出门辞家兮人有志而思【一作斯】逞予纷然以逺逰别天性之至慈去人情之好仇严训诫予以勿久指蒲桞以伤秋弱室咨予以遄归目女萝而起愁心眷眷以纒绵泪浪浪而共流愓怀安以败名曽何可以少留于是驱忠信以为车执艺业以为贽越三江逾五岭望尧旌以求试庶以程功取爵建德扬名获甘防以报勤光昼锦以廻衡如弧斯张如鸟斯征射百歩而期中非【一作飞】三年而不鸣【一作必鸣】飋天寒峥嵘岁晩鹊聨翩而【一作以】不定蓬悠扬而自转逮前程之尚遥顾所离而日逺事纷拏以争校【一作防】情交戾而不和退藩篱则弱羽恋于云路激龙门则纎鳞限乎尺波身违日日之晨昏怀恋恋而莫遣亲益年年之羸老思摇摇而若何慜灵輙于困穷举冀缺于垅畆一仁声之永大一孝德之兹久伊锡类以拯穷岂今无而昔有尔乃循否泰而俟命防【一作黙】风尘以食【一作怆】艰苟防溟而纳流愿覆篑以成山路实多岐丝无定色任黄之濡染信疆理之南北管因媒而觧防越自遇而升车虞先荣而后悴美【一作姜】始巻而终舒伤哉数子之税驾吾末知其所如
　　将归赋　　　　　　　　　欧阳詹
　　忆求名于薄艺曽十稔以别离才还乡以【一作之】半龄又三年于路岐红顔始【一作匪】长白日如驰苒苒皆尽悠悠为谁亲有父母情有闺闱【一作帷】居唯【一作虽】苦饥行加相思加相思兮宁苦饥辞家千里兮欲【一作心】与偕归南陔【一作省】之兰北【一作东】山之薇一芳一菲何是何非归去来兮秋露霑衣
　　凢一作皆集本
　　泛渭赋【并序】　　　　　　　　白居易
　　右丞相高公之掌贡举也予以乡贡进士举及第左丞相郑公之领选部也予以书判拔萃选登科十九年天子并命二公对掌钧轴朝野无事人物甚安明年春予为校书郎始徙家于【一无此字】秦中卜居于渭上上乐时和岁稔万物得其宜下乐名遂官闲一身得其所既美二公佐清净【一作朝】之理又荷二公垂特逹之遇【一作恩】发于嗟叹流为咏歌于时泛舟于渭因作【一作为】泛渭赋以导其意词曰
　　亭亭华山下有人跂兮望兮爱彼三峯之白云泛泛渭水上有舟沿兮泝兮爱此【一作被】百里之清流以我为太平之人兮得于斯而优逰又感阳春之气熈熈兮乐天和而不忧曰予生之幸【一作年】兮时哉时哉当皇唐受命之九叶兮夷与华而无氛埃及皇帝纉位之二纪兮命髙与郑为盐梅二贤兮爰立四门兮大开凢读儒书与履儒行者率充赋而西【一作四】来虽片艺而必收兮故不弃予之小才感再遇于知已心慙怍以徘徊登予名于太常兮【一无此字】署予职于兰台台有兰兮閤有芸芸芳菲【一作芳菲菲】兮其可袭备一官而无事又不维而不絷家去省兮百里每三旬而两【一作一】入川有渭兮山有华澹悠悠兮【一无此字】其可赏目白云兮潄清流且【一作共】或偃而或仰门去渭兮百歩长一日而三徃夜分兮扣舷天无云兮水无烟迟迟兮明月波灔澹【一作澹灔】兮棹夤縁日暮兮舟泊草萋萋兮沙漠漠习习兮春风岸桞动兮渚花落发浩叹【一作歌】以长引举浊醪而缓酌春冉冉其将尽予何为乎不乐鸟乐兮云际鸣嘤嘤兮飞裔裔鱼乐兮泉底鬐拨拨兮尾潎潎我乐兮圣代心融融兮神泄泄伊万物各得其乐者由贤圣之相契贤致圣于无为圣致贤于既济凝为和兮聚五福发为春兮销六沴不我后兮不我先适当我兮生之世彼鳞虫兮与羽族咸和乐而不知惠我为人兮最灵所以愧贤相而荷圣帝乐乎乐乎浴【一作泛】于渭兮咏而归聊逍遥以卒岁
　　洛川晴望赋【以愿拾青紫为韵】
　　金商应律玉斗西建加旬雨之时晴叶秋成而适愿是用歩闾里询黎献皇风演溢歌且听于升平圣泽汪洋诵不闻于胥怨尔乃命亲懿防朋执赋邙山眺洛邑天泬寥而云静气肃杀而风急山川浩浩以奔流双阙峨峨而屹立飞梁径度讶残虹之未消翠瓦光凝惊宿雨之犹湿嘉三时之是务观五谷之斯入覧涤塲之在勤知滞穗之见拾及夫日色黯黯寒光荧荧逺水澄碧羣山结青山水隐映花气【一作氛】氲防【疑氤】瞻上阳之宫阙兮胜仙家之福庭望中岳之林岭兮似天台之翠屏宜其廻銮舆兮检玉牒朝千官兮御百灵使西賔之夸少弭东人之思攸宁不亦盛哉客有感阳舒咏乐只挥毫翰独徙倚愿得采于刍荛终期拾乎青紫
　　登呉岳赋【以崇峦险固永镇西疆为韵】　　周　鍼
　　吾尝文战将北羇逰极西覩呉岳之孤峭计群山之莫齐由是邈崖谷遂攀跻入云霭出尘泥既臻顶上用【疑作明】视天倪鴈塞殊小峨眉甚低盖以气壮神扶雄标国祚揖白帝兮不见抱皇城而自固岚光拥翠拓开霄汉之心岫色横空锁断戎夷之路嵽嵲旁竦岧嶤上干碧草春含清风夏寒遥瞻魏阙逈立烟峦疑超洞府谓在天坛中隐深溪日月之光不到外连层阜龙蛇之势斯蟠当其区宇正宁氛埃初见览造化之宏制识乾坤之设险汧水萦盈而线走陇山峛崺而螺掩西窥劔阁霜地表之千镡东瞰蓬莱黛波间之数防遐徴众岳式竝嶐崇彼皆受封于百代此独不视于三公森笋立以削成宁慙太华黯云凝而化出岂譲维嵩况乎万仭凌虚千里倒影虎踞华裔鲸吞遐境叠巘攅壁廻岩列屏捍絶域以増隘固中原之甚永直使以礼賔九有仁服八荒臂【一作嬖】贤以为辅弼宅道以作封疆亦湏假我严衞慿我巨防迩藩垣于都邑逺隔阂于氐羌吾唐重其功业【疑作崇】其镇爰升成德之号用补极天之峻小儒是以竟日兴感抽毫赋韵登咏毕兮嵚岑指长安而后进过骊山赋【以陵摧国殁永纪穷尘为韵】　　徐　寅
　　六国血于秦秦皇还化尘尘惊而为楚为汉路在而今人古人但见愁云黯惨叠嶂嶙峋时迁而金石非固地改而荆榛旋新愚闻周衰则避债登台秦暴则焚书建国贵蝼蚁于人命法豺狼于帝德两曜昏翳九围倾侧扶桑几里我鞭石以期通溟海几重我驱山而要塞惨惨穹嗷嗷七雄三农百糓以休务淬鐡磨金而献功九州病万室空韩赵魏以文【疑】防楚燕齐而坐穷家有子兮谁得孝国有臣兮争敢忠九野分将焉作兆民之主诸侯吞尽方行天子之风星陨九霄城长万里血染草木肉肥蛇豕将欲手挂天刃足挑地纪拙虞舜而短唐尧汚殷辛而长夏癸祸从【疑】殃催川摇岳摧金陵之王气顿起蓬岛之宫娥不来黔首求主苍旻降灾天【疑】汉之龙髯倐断沙丘之鲍臭谁猜魑魅诸夏腥羶九垓于是宅彼冈峦兆斯陵阙犹驱六宫以殉葬岂言蔓草之萦骨嫌示俭于当时更穷奢于既殁融银夜雪防下地之江河帖玉悬珠皎穷泉之日月嶫嶫层层不骞不崩斯髙之喉舌方滑刘项之云雷忽【一作化】兴轵道一朝玺献汉家之主骊山三月火烧秦帝之陵今则草接平原烟蒙翠岭想秦史以神竦吊秦陵而恨永华清宫观鏁云霓作皇唐之胜景








　　文苑英华巻一百二十八
　　钦定四库全书
　　文苑英华巻一百二十九　宋　李昉等　编哀伤一
　　愍时赋一首　　　　　哀江南赋一首
　　伤心赋一首
　　愍时赋【并序】　　　　　　　　梁宣帝
　　于谨平梁之后阖城长防被虏入闗又失襄阳故地乃曰恨不用尹德毅言以致于是又见邑居残毁干戈日寻耻威略不振常怀愤懑乃着愍时赋以见其意词曰嗟余命之殊薄实赋运之逄屯既殷忧而弥岁亦坎而相隣昼营营而至晩夜耿耿而通晨望否极而反泰何杳杳而无津悲晋玺之迁赵痛汉鼎之移新无田范之明略愧夷齐之得仁遂胡顔而苟免谓小屈而或伸岂妖沴之无已何国歩之长沦恨少生而怯弱本无志于爪牙谢两章之雄勇恧二策之英华岂三石于鄠杜异五马于琅琊直受性而好善类蓬生之在麻冀无咎而霑庆庶保静而蠲邪何昊穹之不惠值上帝之纡奢神州鞠为茂草赤县绕于长蛇徒仰天而太息空抚襟而咨嗟伊古人之有怀尚或感于知已况华蕚聨于霄极宠渥流于无已或小善而必褒时片言而见美昔待罪于禹州歴三考而见纪【一作无】获免戾于明时遂超隆于宗子始觧印于稽山即驱传于襄水彼南阳之旧国实天汉之嘉祉既川岳之形势复龙跃之基址此首赏之谬及谓维城之足恃值诸侯之擕贰遂留滞于楚川等勾践之絶望同重耳之终焉望南枝而洒泣或东顾而潺湲归欤之情何极首丘之思邈然忽值魏师入讨于彼南荆既兵车之赫赫俄伐鼔而凌城同寤生之舍许等小白之全邢伊社稷之不泯实有感于生灵伊吾人之固陋本漂泊于流萍忽沉滞于兹土复岁月而无成昔千乗之畿甸今七里而盘萦寡田邑而可赋阙丘井而求兵无河内之资峙同荥阳之未平夜骚骚而击柝昼孑孑而扬旌烽连云而廻照马伏枥而悲鸣既有怀于斯日亦焉得而云宁彼云梦之旧都乃标竒于昔者验徃记以瞻今何名髙而事寡寂寥井邑荒凉原野徒揄扬于宋玉空嗟咨于司马南方卑而叹屈长沙湿而悲贾余国家之俟匡庶兴周而祀夏忽萦忧于此屈岂年华之天假加以狗盗鼠窃蜂虿狐狸羣圉而为防聚臧获而成师窥临津渚防扈江湄屡征肇于殷岁频战起于轩时有扈兴于夏典采芑善于周诗方叔振于蛮貊伯禽防于淮夷在逋秽其能几防斩馘而搴旗彼积恶之必稔岂天灵之可欺交川路之云拥【疑】理惆怅而未怡
　　哀江南赋【并序】　　　　　　　庾　信
　　粤以戊辰之年建亥之月大盗移国金陵瓦觧余乃窜身荒谷公私涂炭华阳奔命有去无归中兴道销穷于甲戌三日哭于都亭三年囚于别馆天道周星物极不反傅燮之但悲身世无处求生袁安之每念王室自然流涕昔桓君山之志事杜元凯之平生竝有著书咸能自序潘岳之文彩始述家风陆机之词赋先陈世德信年始二毛即逄防乱狼狈流离至于暮齿燕歌【类聚作河】逺别悲不自胜楚老相逄泣将何及畏南山之雨忽践秦庭让东海之濵遂飡周粟下亭漂泊髙桥覉旅楚歌非取乐之方鲁酒无忘忧之用追为此赋聊以记言不无危苦之词唯以悲哀为主日暮涂逺人间何世将军一去大树飘零壮士不还寒风萧瑟荆璧睨柱受连城而见欺载书横阶捧珠盘而不定钟仪君子入就南冠之囚季孙行人留守西河之舘申包胥之顿地碎之以首蔡威公之泪尽加之以血钓台移桞非玉闗之可望华亭鹤唳非河桥之可闻孙策以天下为三分众才一旅项籍用江东之子弟人唯八千遂乃分裂山河宰割天下岂有百万义师一朝巻甲芟夷斩伐如草木焉江淮无涯岸之阻亭壁无藩篱之固头防箕敛者合从缔交锄耰棘矜者因利乗便将非江表王气终于三百年乎是知并吞六合不免轵道之灾混一车书无救平阳之祸呜呼山岳崩頽既履危亡之运春秋迭代必有去故之悲天意人事可以凄怆伤心者矣况复舟檝路穷星汉非乗槎可上风飇道阻蓬莱无可到之期穷者欲逹其言劳者湏歌其事陆士衡闻而抚掌是所甘心张平子见而陋之固其宜矣
　　我之掌庾承周以世功而为族经邦佐汉用论道而当官禀嵩华之玉石润河洛之波澜居负洛而重世邑临河而晏安逮永嘉之艰虞始中原之乏主民枕倚于墙壁路交横于豺虎值五马之南奔逄三星之东聚彼凌江而建国始播迁于吾祖分南阳而赐田裂东岳而胙土诛茅宋玉之宅穿径临江之府水木交运山川崩竭家有直道人多全节训子见于纯深事君彰于义烈新野有生祠之庙河南有胡书之碣况乃少防真人天山逸民阶庭空谷门巷蒲轮移谈讲树就简书筠降生世德载诞贞臣文词髙于甲观模楷盛于漳濵嗟有道而无凤叹非时而有麟既奸回之奰【音备】匿终不悦于仁人王子洛濵之岁兰成射策之年始含香于建礼仍矫翼于崇贤逰洊雷之讲肆齿明离之胄筵既倾蠡而酌海遂测管而窥天方塘水白钓渚池圆侍戎韬于武帐听雅曲于文乃觧悬而通籍遂崇文而防武居笠毂【左传宣四年以贯笠毂】而掌兵出兰池而典午论兵于江汉之君拭玉于西河之主于时朝野欢娯池台钟鼔里为冠盖门成邹鲁连茂苑于海陵跨横塘于江浦东门则鞭石成桥南极则铸铜为柱橘则园植万株竹则家封千户西賮浮玉南琛没羽呉歈越吟荆艶楚舞草木之遇阳春鱼龙之逄风雨五十年中江表无事王歙为和亲之侯班超为定逺之使马武无预于甲兵冯唐不论于将帅岂知山岳闇然江湖潜沸渔阳有闾左戍卒【一作兵】离石有将兵都尉天子方删诗书定礼乐设重云之讲开士林之学谈刼烬之灰飞辩常星之夜落地平鱼齿城危兽角卧刁斗于荥阳绊龙媒于平乐宰衡以干戈为儿戱缙绅以清谈为庙略乗渍【一作海】水以胶船驭奔驹以杇索小人则将及水火君子则方成猿鹤弊箄不能救盐池之咸阿胶不能止黄河之浊既而鲂鱼頳尾四郊多垒殿狎江鸥宫鸣野雉湛卢去国艅艎失水见被发于伊川知百年而为戎矣彼奸逆之炽盛久逰魂而放命大则有鲸有鲵小则为枭为獍负其牛羊之力凶其水草之性非玉烛之能调岂璿玑之可正值天下之无为尚有欲于覊縻饮其琉璃之酒赏其虎豹之皮见胡柯于大夏识鸟卵于条枝豺牙密厉虺毒潜吹轻九鼎而欲问闻三川而遂窥始则王子召戎奸臣介胄既官政而离逿遂师言而泄漏望廷尉之逋囚反淮南之穷宼出狄泉之苍鸟起横江之困兽地则石鼔鸣山天则金精动宿北阙龙吟东陵麟鬬尔乃桀防构扇慿陵畿甸拥狼望于黄图填卢山于赤县青袍如草白马如练天子履端废朝单于长围髙宴两观当防千门受箭白虹贯日苍鹰击殿竟遭夏台之祸终视尧城之变官守无奔问之人干戚非平戎之战陶侃空争米船顾荣虚摇羽扇将军死绥路絶长围烽随星落书逐鸢飞遂乃韩分赵裂鼔卧旗折失羣班马迷轮乱辙猛士婴城谋臣巻舌昆阳之战象走林常山之阵虵奔穴五郡则兄弟相悲三州则父子离别防军慷慨忠能死节三世为将终于此灭济阳忠壮身参末将兄弟三人义声俱唱主辱臣死名存身防敌人归元三军凄怆尚书多筭守备是长云梯可拒地道能防有齐将之闭壁无燕师之卧墙大事去矣人之云亡申子奋发勇气咆勃实总元戎身先士卒胄落鱼门兵填马窟屡犯通中频遭刮骨功业夭枉身名埋没或以隼翼鷃披虎威狐假沾渍锋镝脂膏原野兵弱虏强城孤气寡闻鹤唳而心惊听胡笳而泪下据神亭而亡防临横江而弃马崩于钜鹿之沙碎于长平之瓦于是桂林颠覆长洲麋鹿溃溃沸腾茫茫墋黩【墋楚锦切出功臣賛详见一百十四巻】天地离阻人神惨酷晋郑靡依鲁卫不睦竞动天阙争廻地轴探雀鷇而未饱待熊蹯而讵熟乃有车侧郭门筋悬庙屋鬼同曹社之谋人有秦庭之哭尔乃假刻玺于闗塞称使者之酧对逄鄂坂之讥嫌值耏门之征税乗白马而不前防青骡而转碍吹落叶之扁舟飘长风于上防彼锯牙而钩爪又巡江而习流排青龙之战舰鬬飞鷰之船楼张辽临于赤壁王濬下于巴丘乍风惊而射火或箭重而回舟未辨声于黄葢己先沉于杜侯落防黄鹤之浦藏船鹦鹉之洲路已分于湘汉星犹防于斗牛若乃隂陵路絶【一作失】钓台斜趣望赤壁而沾衣檥乌江而不渡雷池栅浦鹄陵焚戍旅舍无烟巢禽无树谓荆衡之杞梓庶江汉之可恃淮海维扬三千余里过漂渚而寄食托芦中而渡水【呉越春秋伍子胥亊】届于七泽濵于十死嗟天保之未定见殷忧之方始本不逹于危行又无情于禄仕谬掌卫于中军悮【一作滥】尸丞于御史信生世等于龙门辞亲同于河洛奉立身之遗训受成书之顾托昔三世而无慙今七叶而方落泣风雨于梁山惟枯鱼之衔索入【一作有】欹斜之小径掩蓬藋之荒扉就汀洲之杜若待芦苇之单衣于时西楚霸王剑及繁阳鏖兵金匮校战玉堂苍鹰赤雀鐡舳牙樯沉白马而誓众负黄龙而渡江海潮迎舰江萍送王戎车屯于石城戈船掩于淮泗诸侯则郑伯前驱盟主则荀防暮至剖巢熏穴奔魑走魅埋长狄于驹门斩蚩尤于中冀然腹为灯饮头为器直虹贯垒长星属地昔之虎踞龙盘加以黄旗紫气莫不随狐兔而窟穴与风尘而殄悴西瞻博望北临圃月榭风台池平树古倚弓于玉女防扉系马于凤凰楼柱仁寿之镜徒悬茂陵之书空聚若夫立德立言谟明寅亮声超于系表道髙于河上更不遇于浮丘遂无言于师旷以爱子而托人知西陵而谁望非无北阙之兵犹有云台之仗司徒之表里经纶狐偃之惟王实勤横雕戈而对覇主执金鞭【一作鼔】而问贼臣平呉之功壮于杜元凯王室是頼深于温太真始则地名全节终则山称枉人南阳【一作南山】校书去之已逺上蔡逐猎知之何晩镇北之负誉矜前风飇凛然水神遭箭山灵见鞭是以蛰熊伤马浮蛟没船才子并命俱非百年中宗之夷凶靖乱大雪寃耻去代邸而承基迁唐郊而纂祀反旧章于司归余风于正始沉猜则方逞其欲藏疾则自矜于已天下之亊没焉诸侯之心摇矣既而齐交北絶秦患西起况背阙【类聚作闗】而怀【一作坏非】楚异端委而开呉驱緑林之散卒拒骊山之叛徒营军梁溠搜乗巴渝问诸滛昏之鬼求诸厌劾【一作祷】之巫荆门遭廪延之戮夏口滥逵泉之诛蔑因亲以致爱忍和乐于弯弧既无谋于肉食非所望于论都未深思于五难先自擅于三【一作二】端登阳城而避险卧砥柱而求安既言多于忌刻实志勇而刑残但坐观于时变本无情于急难地惟黒子城犹弹丸其怨则黩其盟则寒岂寃禽之能塞海非愚叟之可移山况以沴气朝浮妖精夜殒赤乌则三朝夹日苍云则七重围轸亡呉之岁既穷入郢之年斯尽周含郑怒楚结秦寃有南风之不竞值西隣之责言俄而梯冲乱舞冀马云屯俴秦车于畅毂防汉鼔于雷门下陈仓而连弩渡临晋而横船虽复楚有七泽人称三户箭不丽于六麋雷无惊于九虎辞洞庭兮落木去涔阳兮极浦炽火兮焚旗贞风兮害蛊乃值玉轴扬灰龙文折柱下江余城长林故营徒思拑马之秣【公羊传圉者拑马而秣之】未见烧牛之兵章曼支【一作枝】以毂走宫之竒以族行河无氷而马渡闗未晓而鸡鸣忠臣觧骨君子吞声章华望祭之所云梦伪逰之地荒谷缢于莫敖冶父囚于羣帅硎穽折拉鹰鹯批防寃霜夏零愤泉秋沸城崩杞妇之哭竹染湘妃之泪水毒秦泾山髙赵陉十里五里长亭短亭饥随蛰鷰暗逐流萤秦中水黒闗上泥青于时瓦觧氷泮风飞电散浑然千里淄渑一乱雪暗如沙氷横似岸逄赴洛之陆机见离家之王粲莫不闻陇水而掩泣向闗山而长叹况复君在交河妾在清波石望夫而逾逺山望子而逾多才人之忆代郡公子之去清河栩扬【一作栩阳】亭有离别之赋临江王有愁思之歌别有飘飖武威覉旅金防班超生而望返温序死而思归李陵之双鳬永去蘓武之一鴈空飞若江陵之中否乃金陵之祸始虽借人之外力实萧墙之内起拨乱之主忽焉中兴之宗不祀伯兮叔兮同见戮于犹子荆山鹊飞而玉碎随岸虵生而珠死鬼火乱于平林殇魂逰于新市梁故丰徙楚实秦亡不有所废其何以昌有妫之后将育于姜输我神器居为让王天地之大德曰生圣人之大寳曰位用无頼之子弟举江东而全弃惜天下之一家遭东南之反气以鹑首而赐秦天何为而此醉且夫天道廻旋生民预焉余烈祖于西晋始流播于东川洎余身而七叶又遭时而北迁提挈老幼闗河累年死生契濶不可问天况复零落将尽灵光岿然日穷于纪岁将复始逼迫危虑端忧暮齿践长乐之神臯望宣平之贵里渭水贯于天门骊山廻于地【一作平非】市幕府大将军之爱客丞相平津侯之待士见钟鼎于金张闻弦歌于许史岂知防陵夜猎犹是故时将军咸阳布衣非独思归王子
　　伤心赋【并序】
　　余五福无徴三灵有谴至于继体多从夭折二男一女竝得胜衣金陵防乱相守亡殁覉旅闗河倐然白首苖而不秀频有所悲一女成人一长【一作外】孙孩稚奄然壤何痛如之既伤即事追悼前亡唯觉伤心遂以伤心为赋若夫入室生光非复企及夹河为郡前途逾逺媫妤有自伤之赋扬雄有哀祭之文王正长有北郭之悲谢安石有东山之恨斯既然矣至若曹子建王仲宣傅长虞应德琏刘韬之母任延之亲书翰伤切文词哀痛千悲万恨何可胜言龙门之桐其枝已折巻施之草其心实伤呜呼哀哉
　　赋曰悲哉秋气摇落变衰魂兮逺矣何去何依望思无望归来不归未逹东门之意空惧西河之讥在昔金陵天下防乱王室板【一作毁】荡生民涂炭兄弟则五郡分张父子则三州离散地鼎沸于袁曹人豺狼于楚汉或有拥树罹灾藏衣遭难未设桑弧先空柘馆人惟一丘亭遂千秋邉韶永恨孙楚长愁张壮武之心疾羊南城之泪流痛斯传体寻兹世载【类聚作戴】天道斯慈人伦此爱膝下龙摧掌中珠碎芝在室而先枯兰生庭而蚤刈命之修短哀哉已满鹤声孤【疑】絶猿吟膓断嬴博之间路似新安藤缄轊椟枿掩虞棺不封不树惟棘惟栾天惨惨而无色云苍苍而正寒况乃流寓秦川飘飖播迁从官非官归田不田对玉闗而覉旅坐长河而暮年已触目于万恨更伤心于九泉至如三虎二龙三珠两凤竝有山泽之灵各入熊罴之梦望陇首而不归出都门而长送对寳盌而痛心抚经而流恸石华空服犀角虚篸风无少女草不宜男乌毛徒覆兽乳空含震为长男之宫巽为长女之位在我生年先凋此地人生几何百忧俱至二王奉佛二郗奉道必至有期何能相保凄其零零【疑】防焉秋草去矣黎民哀哉仲仁冀羊祜之前识期张衡之后身一朝风烛万古埃尘丘陵兮何忍能留兮几人
　　文苑英华巻一百二十九
　　钦定四库全书
　　文苑英华巻一百三十　　宋　李昉等　编哀伤二
　　吊轵道赋一首　　　　登临河城赋一首骊山伤古赋一首　　　过旧园赋一首
　　伤徃赋一首　　　　　山阳城赋一首
　　三良塜赋一首　　　　项王亭赋一首
　　吊轵道赋【并序】　　　　　　　王昌龄
　　轵道秦故亭名也今在京师东北十五里署于路曰秦王子婴降汉髙祖之地岂不伤哉余披榛徃而访之则莽苍如也夫如【集作以】战国之弊天下创夷又困于秦使无所诉罪在于政而戮乎婴呜呼杀降不祥项氏之不仁也遂作赋以吊云
　　长林之墟荒草无垠踌躇访古隐嶙如存耆老曰此秦之轵亭也莫不陨泣而伤魂我闻中原板荡厯数更造来为都邑去为郊道化育人寰盛德攸保其【集作如】有随覆车之遗迹蹑咸阳以崩倒陈炯戒而罔怀终防裂以荡扫今者行旅有悲凉之色将未识圣人之大寳听之哉不义而【一作不非】强其弊必速徒以金城千里介【集作铁】马万轴九国既夷上慢下黩东游莫返白帝先哭是以沙丘閟祸制出赵氏扶苏赐死大事去矣海内汹焉雷骇颷起自非【集作昔】蹂先王而隳道德亦无能而及此五星夜聚汉瑞秦亡白马素车降于道旁非子婴之罪也而杀身于项王悲夫以暴易乱莫知其极且闻追怀【集作师追】而覇楚无乃弛义而争国东城引劒亦其宜哉至于【集作】如后稷贻周三圣九贤合于【集作化洽】成康千有余年犹复慎终如始爰作顾命宣文武之重光训艰难于执政乃尸天主遂诰诸侯髙奭内轴齐鲁外辀此周之所以磐石相维数革龟谋孰与夫离摈子弟甘心贼臣身死国防如火燎薪设使雍州为舆伊傅为轮当朽索之不驭岂龙虎之能驯不其然乎贾生闻之于是让东陵故侯曰昔王子有殷墟之歌大夫有周庙之作子秦人也岂无情哉【集作夫岂无情】邵平乃太息久之且为歌曰道不虚行兮史防没位吾宁范伯之徒欤感夷齐而多愧麟凤逺去龙则死之河水洋洋兮先师莫归徃者不可谏来者吾谁欺始退身以进道曷飏言而受非彼萧相国知予乎布衣
　　登临河城赋【并序】　　　　　　萧頴士
　　亡舅孝廉元君才髙位下一命屈临河尉寻遭风瘵【集作疹】有加无瘳忧悒迄逾一纪故不复仕而风标俊杰文史清隽【一作藻】则君所着别传详矣舅于子有教授【集作道】之恩只词片字皆资训诱既而射策桂林校书芸阁首为知已名称【二句本集作道为知已遇名为海内称】舅氏之力也天寳元年秋八月奉使求遗书于人间越来月届于临河【集作河干】之旧邑覧物増怀然有赋羊昙是日独吟零落之篇周翼终身宁亡吐哺之爱词曰
　　登孤城兮见河水之漫漫城有隍兮水有澜歘翻覆兮无端俯崇墉兮心【集作辛】酸心断絶兮河水之干借如韩伯【见殷浩传】怀恩羊昙念昔追北渚之曩饯叹西剡之忽觌曽一顾而不忘【集作曽一顾兮不可忘】况仁深与密戚也惟佩觽之弱岁荷哲舅之矜怜枉月旦之殊品超等夷而独偏【一作贤】过虽小而必诫善无防而不悛【一作迁集作甄】备润身之黼藻闻染【集作洒】翰之蹄筌岂期文嗣作者价叅时贤谬昆墟而比玉滥蓬岛而怀铅匪舅德其焉尔谅师资乎在焉痛才髙而位下悲道悠而运促甫一命于兹【集作河】城蹇无媒兮窘束傃层颷而坠羽凌永路而倾轴悼晋竖之行深哀秦良之莫赎昔自公而暇豫陪作赋于兹楼懐一纪以如昨怆今晨而【集作之】独逰俯萧条之邑里对零落之徂秋旧舘凄其在目长川逝而不留徒临风而挥涕孰知夫四望可以销忧者也【集作而可销忧者哉】
　　骊山伤古赋　　　　　　　郗　昻
　　天生蒸民而树之君夫为国者当建宗社广敷声教尊其威灵俨其容貎其惠也逺浃其仁也普淖言静而可以底绥言动而无所屈挠令四海惟精惟一俾万人是则是效安有临伐木而弃其斧将渉水而投其棹童子犹知其不可况天下之龙豹初虎视八荒鲸吞六国攻必取战必克所徃而枭【一作鏖】其渠帅所敌而断其衔勒起翦之功逞苏张之诈塞招星纪之南伐天街之北赏尉缭以为忠谠诛文信以为残贼将大寳而康宁谓神仙之可得一何壮哉及其浮江沉璧登山纪石徴茅蒙为却粒之符遣徐市为求真之客殚人力为驰道铸兵刃为金狄方欲肆其暴露方欲穷其辙迹郁兴闾左之徭大起阿房之役亦所以坑其儒士亦所以燎其经籍闻祖龙而匪寤逄巨鱼而必射不知望夷之兆未覩沙丘之厄又何谬欤天降图録言勦其辜恶贯已盈祸胎必膴载鲍之气俄彻夣神之应聿徂意靡察于妖子尚劳师以备胡人且愍于防将我独怜此扶苏废至尊之丕烈任奸邪之逆谋【不必作谟】将欲称始帝而歴万代卒宗防而身屠王禄尽矣谁定其危天之所坏人不能支既同信于望夷安肯从于悖【一作李】斯生且替其遗命死徒华其葬为呜呼骊山之隧其庸几年上周五里【刘向传始皇坟周四五里】下锢三泉罄珠玑之布濩尽金石之雕镌匠人劳而不偿反生埋于鬼埏狐穴而尘积牧竖焚而火连嗟防山之壮气成拱木之寒烟享祀辍矣畴相恤焉百二之襟带莫守数仭之丘坟巍然何德之衰絶伯翳之余业何力之竞为刘炎之着鞭枝叶将落本必先颠苕折巢覆胡能卵全是知不有废也后王安得而处旃
　　过旧园赋【并序】　　　　　　　梁　肃
　　余行年十八岁当上元辛丑盗入洛阳三河间大涂炭因窜身东下旅于呉越转徙阨难之中者垂二十年上嗣位岁应诏诣京师其【一作明】年夏除东宫校书郎遂请告归觐于江南八月过崤渑次于新安东南十数里旧居在焉时岁滋逺荆榛芜翳乔木苍然三径莫辨访隣老而已尽眄庭柯以霑衣情之所钟可胜叹耶夫怀旧之志在昔所不免圣如尼父逹若庄叟且有归欤之叹怅然之思予蓬艾存乎胷中喜惧形于【一作于】膝下寓江海之遐阻念归来而不得思潘园板舆之乐陶野巾车之逰愿言莫展一食三叹至是当秋日萧索征途浩栋宇摧落曽不得乎少留心之忧伤又加于他日一等遂作赋纪事以过旧园命篇其词曰
　　白露既戒夫清秋爰驾言而东迈漫征路之悠悠且予发乎新安歴函闗之旧丘灌藂森以相属披一径而可求阒里巷之罕人辨原田而莫由堂除既缺栋宇亦折树蔽户而梢梢水冲隄而活活骇兽羣起頺墉四达识旧井于庭隅吊重萝于木末既循省而顾慕愈辛酸而惨怛何纒廹而求所安激予哀而不可遏也昔予生之三岁值勍虏之冲奔徙穹庐于华县防郊庙于氛昏皇逰蜀川帝出朔原尸逐才血乌丸又屯俄四逆之荐凶扇熛炭而爇黎元予既幼舍此居业虑性命之所存始窜迹于许都又逃刃于夷门沿汴水之汤汤棹淮波之翻翻荷闻诗之前训廹驰役而不敢言截淛河以径度趣诸越而休止在长洲与兰陵亦一闰而三徙嫋嫋兮秋风湛湛兮春江伤吾心其何已皇八叶之御极亦既安此寰中浮窳缤其来归真独郁犹未通洎大厯之二七六龙忽其上升赫元圣之统天敷太和于黎蒸建皇极以成化啓公车以选能予筮遇观之六四【一作繇易云观国之光利用賔于王】聿投迹于云罗谬试言于内殿俾典校乎承华聆圣贤之休风仰坟籍之长圃与世道而逰息实人伦之宪矩史正直以终始蘧巻舒于黙语展甘黜而不去庄颐神以遐举谅修已之异宜各道而得所矧防生之庸拙胡可嫚夫【一作乎】出处江湖之漂荡废田里于草莽苟将惬乎予思孰辨夫怀安之与怀土伊吾土之所安廼陋狭而在斯实旧德之师俭庶后昆以易持【髙祖父赵王府记室宜春公洎曽王父侍御史府君已降三世居陆浑有田不过百畆开元中为大水所坏始徙于函闗】始也桑柘接连蔬果芳滋彼茅轩与瓮牖亦寒燠之攸宜羌百岁而负【一作员】居曽未几而乱离二十载而一来纷芜秽而莫治驻周覧而未已又旋指于江湄曽是追感于平生孰不悲伤而涕洟抑闻夫仲长之园面流水而覧平原遭世绪之溷浊竟初怀之罕存又闻夫郭泰之德不违亲贞不絶俗当罻罗之周布竟淳白而不辱何天宇之交泰蹇予生之孱独退无庇迹之所进靡代耕之禄慨舍此而不留徒仰髙于前躅日晼晩而命驾恨盘桓以出谷虑将归之或迷吾斯志夫乔木乱曰所居而安易之序兮歴聘怀归孔之虑兮粤予庸昩道莫着兮曩离旧邦纷世故兮林井残泥禽亦去兮坠废居业忸而惧兮迟归有时藻【一作保】吾素乎【疑作兮】
　　凢一作皆集本
　　伤徃赋【并序】　　　　　　　　刘禹锡
　　人之所以取贵于飞走者情也而诞者以遗情为智岂至言耶予授室九年而鳏痛若人之夭阏弗遂也作赋以伤之冀夫覧者有以増伉俪之重云
　　叹独处之悒悒【一作邑邑】兮愤伊人之我遗情可杀而犹毒境当欢而覆【一作复】悲人或朝叹而暮息夫何越月而逾时太极运乎三辰转寒暑而下驰有归于无兮盛复于衰犹昩爽之必暮又安得而怨咨我今怨夫若人兮曽旭旦而潜晖飘零日及【日及木槿也晋成公绥潘尼有赋】之蕚倐忽蜉蝣之衣川走下而不还露迎阳而易晞思已甚兮难絶见无期兮永思我行其野农民桑者举案来馌亦在林下我观于途禆贩之夫同荷均挈荆钗布襦羽毛之蕃鳞介之防和鸣灌藂双泳涟漪薨薨者【一作伊】蛊蠢蠢伊豸逰空穴深两两相比何动类之万殊必雄雌而与俱物莫失俪以孤处我方踽踽而焉如我复虚室目凄凉兮心伊郁心伊郁兮将语谁坐匡牀兮抚婴儿何所丐沐兮何从仰饴襦袴在身兮昔围差跌【一作蹉】鞶囊附臂兮余馥葳蕤诚天性之潜感顾童心兮如疑哓然有难继之慕莫然减好弄之姿指遗袿兮能认愬空帷兮欲归我入寝宫痛人亡兮物改其容寳瑟僵【一作偃】兮柱絶瑶台倾兮镜奁空寒炉委灰虚幌多风隙驷【一作驹】晨转牕蟾夜通歩摇昏兮网拈翡翠芳褥掩兮尘化蚷蛩阅刀尺之余泽见巾箱之故封翫服俨兮犹具繁华谢兮焉从想翩翻【一作僊】于是非求窸与防蒙信竒术之可致嗟此生兮不逄徒注视以寂听恍神疲而目穷还抱影以独出纷百哀而攻中系曰龙门风霜苦别鹤哀鸣夜衔羽呉江波浪深雌劒一去无遗音悲之来兮愦予心汹如行波洊浸滛怅【一作浩又作既】縁情而莫极思执礼以自箴已焉哉冉冉生死悠悠古今乗彼一气兮聚散相寻或鼔而兴或罢而沉以无涯之情爱悼不驻之光隂谅自迷其有分徒终怨于匪忱彼蒙庄兮何人予【一作子】独累叹而长吟
　　凢一作皆集本
　　山阳城赋【并序】
　　山阳故城遗趾数雉四百之运终于此墟裔孙作赋盖闵汉也词曰
　　我止行车霄涕于山阳之墟是何苍莽与惨悴舂陵之气兮焉如踣昌运于四百辞至尊而伍匹夫有利器而倒持兮曽何芒刃之足舒懿王迹之聿基暨絶【一作坤】维之再敷邈汜阳与鄗上怳虵变而龙摅痛人亡而事替终此地焉忽诸嗟乎积是为治积非成虐文景之欲处身以约播其德芽迄武乃获桓灵之欲从心于昏爇其祅焰逮献而焚彼伊周不世兮奸雄乗衅而腾振物象摧以易位被虚号而阳尊终势殚而事去胡窃揖让以为文呜呼维神器之至重兮如山之不骞使人得譬乎逐鹿因【一作固】健歩者所先谅人事之云耳孰云当涂之兆也自天乱曰【一作日】久矣莫可追升彼墟兮噫嘻躅【一作独】遗武兮贻后王之元龟
　　三良塜赋【并序】
　　鲁文六年秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟君子曰秦穆之不为盟主也宜哉先王违世犹贻之法而况夺之善人乎是以知秦之不复东征也秋季月吾西逰汧渭出于岐雍之间于古道傍得三良塜心甚哀之涕泗者久之而去词曰
</div>
    <div class="pagination">
<a href="文苑英华_page71.html">上一页</a><span>...</span><a href="文苑英华_page67.html">67</a><a href="文苑英华_page68.html">68</a><a href="文苑英华_page69.html">69</a><a href="文苑英华_page70.html">70</a><a href="文苑英华_page71.html">71</a><span class="current-page">72</span><a href="文苑英华_page73.html">73</a><a href="文苑英华_page74.html">74</a><a href="文苑英华_page75.html">75</a><a href="文苑英华_page76.html">76</a><a href="文苑英华_page77.html">77</a><span>...</span><a href="文苑英华_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
