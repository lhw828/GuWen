<!DOCTYPE html>
<html>
<head>
    <meta charset="UTF-8">
    <title>吴都文粹 - 第 23 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹 - 第 23 页/共 24 页</h1>
    <div class="content">　　寄苏州知府蒋宻学　　　　　　胡　宿
　　清德临藩第二回东南时望滞盐梅武林间歳移星座温树多年直斗魁楚客江山供逸思呉王风月属髙才空传燕寝凝香句【公吴中前后题咏好事者多摘佳句传诵都下】文酒无因得仰陪
　　又寄子英学士
　　臯桥羁旅有梁鸿洛下嘤嘤信未通金谷经为年少客沧浪翻作主人翁山川胜气生吟次风月髙情寄饮中身外不须论得丧倘来轩冕古今同
　　贺兄之翰宠换苏郡二首　　　　蒋之竒
　　久次含香厌粉闱恳求茂苑得州麾却寻旧日池台胜【苏台有池阁之胜之竒与太尉日逰此】犹忆当年几杖随入里下车修敬日过家上冡致哀时应怜二弟犹羁绊万里邉沙逺帅熈【之竒两乞东南一麾以遂拜扫皆不允】
　　又
　　早同侍宦向长洲今拥旌麾访旧防自古风流诗酒地韦苏州后蒋苏州
　　和答　　　　　　　　　　　　蒋之翰
　　耻向承平便拂衣乡邦还得拥旌麾昔年曽预儿孙列投老犹疑笔砚随【伯考太尉凡有撰述翰与颖叔必预检阅或口授书之】忠义一门均许国箕裘万石亦遭时【太尉之后帅邉呉都者五人矣】朝廷虚日方图任功业当看帝载熈【谓颖叔也】
　　又
　　从来踈拙懒身谋揽辔登车已倦逰幸有醉乡为乐地何妨吟啸老东州
　　报白君　　　　　　　　　　　刘禹锡
　　报白君别来几度江南春江南春色何处好燕子双飞故宫道春城三百七十桥夹岸朱楼隔桞条丫头小儿荡画浆长袂女郎簮翠翘郡斋北轩卷罗幕碧池逶迤绕华阁池邉緑竹桃李花花下舞筵铺彩霞呉娃多情言语黙越客有酒巾冠斜坐客皆言白太守不负风光向杯酒酒酣襞牋飞逸韵至今传在人人口报白君相思空望嵩邱云其奈钱塘苏小小忆君泪防石榴裙【白君有妓近自洛归钱塘】
　　白舍人曹长寄新诗有防宴之盛因以酬戯
　　刘禹锡
　　苏州刺史例能诗西掖吟来替左司二八城门开道路五千兵马引旌旗水通山寺笙歌去骑过虹桥剑防随若共呉王鬭百艸不知谁是欠西施
　　别苏州　　　　　　　　　　　白居易
　　浩浩姑苏民鬱鬱长洲城来惭荷宠命去愧无能名青紫行将吏班白列黎甿一时临水拜十里随舟行饯筵犹未收征棹不可停稍隔烟树色尚闻丝竹声怅望虎邱路沉吟浒水亭还乡信有兴去郡能无情
　　防恩除替　　　　　　　　　　崔　璞
　　两载求人瘼三春受代归务繁多簿籍才短乏恩威共理乖天奬分忧值歳饥遽防交郡绂【到郡十二个月除替未及三年】安敢整朝衣作牧惭为政思乡念式防倘容还故里髙卧掩柴扉
　　赴南巴留别苏台知己　　　　　贾　岛
　　人过梅岭上歳歳北风寒落日孤舟去青山万里看猿声湘水静草色洞庭寛已料生涯事只应持钓竿
　　别苏州　　　　　　　　　　　贺　力
　　徘徊睇阊阖怅望极姑苏慨矣嗟荒运悲哉惜霸图子常终覆郢宰嚭遂亡呉宫毁无巢燕城空有乐乌兹邦号端委多士自相趋照庑同燕石光车等魏珠言离已惆怅念别更踟蹰若访任公子求鱼东海隅
　　将之宣城呉门效白乐天体　　　林希初
　　被诏守东呉夜渡扬子津拭目迎家山洗我京洛尘此邦多贤豪况复平生亲初欲循故事公宴月三旬庶以叙契濶岂徒乐吾身临州未阅月吏牍方纷纭避嫌俄得请主地翻为賔尊酒未重持行乐知何因物理可胜叹俯仰迹已陈趣整震泽帆遥挹敬亭春五月而报政速哉彼齐人今我若置邮何德于呉民举手谢呉民自笑行役频使君不能诗烦汝迎送勤来惭白太守去愧谢宣城
　　叠嶂楼有懐呉门　　　　　　　　朱长文
　　虎邱换得敬亭山句水松陵数舍间天下难如两州好君恩乞与一身闲惭无牒诉烦敲扑喜有林泉数往还犹想朋云隠君子思归时见鬂毛班
　　送长洲刘少府贬南巴使牒留洪州序
　　独孤及
　　曩子之尉于是邦也傲其迹而峻其政能使纲不紊吏不欺夫迹傲则合不苟政峻则物忤故绩未书也而谤及之臧仓之徒得骋其媒孽子于是竟谪为南巴尉而吾子直为子文已仕愠不见色于其胸臆未尝芥蔕防同谴有呌阍者天子命宪府杂鞫且廷辨其滥故有后命俾除舘豫章俟条奏也是月也舣船呉门将泝江而西夫行止者时得丧者机飞不搏不髙矢不激不逺何知去南巴之不为大来之机括乎由图南而致九万吾唯子之望但春水方生孤舟鸟逝青山芳草奈逺别何同乎道者盍偕赋诗以贶吾子
　　送许少府之任序　　　　　　　欧阳詹
　　始入任一有县尉或中或上或铨衡评才若地而命之至于无得幸而处而于中之美者尤难其人今年孝亷郎髙阳许君授常熟尉者实中之美君十三举明经十六登第后三年举进士皆屈于命去冬以前明经从常调防资贵中之乙判居等外之甲既才且地擢以是官夏四月随牒之官玊貎青春芬芳有旧望棠隂而委质鬱兰陔以辞亲征车辚辚所往在目异时九仭由兹一篑在邦由家不出于忠信许君常以为已任夫何愠者士之生懐四方之志轸念于离别非所以为士也行乎
　　送从兄立赴昆山主簿序　　　　权德舆
　　士君子筮仕之门有以代德庥防而奉清庙斋祠者及夫试吏就禄与秀才孝防郎等盖以旧服流庆后昆宜之其于奬人为善之义深矣从兄承舄奕簮缨之后荷葳防文谊之训敏于学行而薄于宦名乃今调于天官署昆山主簿以姑胥之通邑士衡之佳句侨旧耕植多依是间上有良二千石为东诸侯表率其饬躬敬事夙夜勤敏推轮积水或在兹乎从弟中书舍人德舆序其所繇俾群从偕赋
　　赠别　　　　　　　　　　　　刘禹锡
　　三载为呉郡临期祖帐开虽非谢康乐且为一徘徊
　　又
　　流水阊门外秋风吹桞条从来送客处今日自魂销
　　代诸妓赠送周判官　　　　　　白居易
　　妓筵今夜别姑苏客棹明朝向镜湖莫泛扁舟寻范蠡且随五马覔罗敷兰亭月破能廻否娃馆秋凉却到无好与使君为老伴归来休染白髭须
　　和崔谏议归以六韵赐示因酬献　皮日休
　　欲下持衡诏先容解印归露浓春后泽霜薄霁来威旧化堪治疾余恩可疗饥隔花扳去棹穿桞挽行衣佐理能无取酧知力甚防空将千感泪异日拜黄扉
　　谨和谏议罢郡叙懐六韵　　　　陆防
　　已报东呉改初捐左契归天应酧苦节人不犯寒威江上思重借朝端望载饥紫泥封夜诏金殿赐春衣对酒情何逺裁诗思极防待升镕造日江海问渔扉
　　送客归呉　　　　　　　　　　李　白
　　江村秋雨歇酒尽一防飞路歴波涛去家唯坐卧归岛花开灼灼河桞细依依别后无余事还应扫钓矶
　　送李司直使呉　　　　　　　　张象甫
　　使臣方拥传王事逺辞家震泽逢残雨新丰过落花水萍千叶散风桞万条斜何处有离恨春江无限沙送沈处士赴苏州李中丞招以诗赠行
　　杜　牧
　　山城树叶红下有碧溪水溪桥向呉路酒旗夸酒美下马此送君髙歌为君醉念君抱材能百二在城垒空山三十年鹿裘挂窻睡自言陇西公飘然我知己举酒属呉门今朝为君起悬弓三百斤囊书数万纸战贼即战贼为吏即为吏尽我所有无惟公之指使予曰陇西公滔滔大君子当思抡羣材一为国家治譬如匠见木碍眼皆不弃大者麤十围小者细一指榍橛与栋梁施之皆有位忽然竪明堂一挥立能致予亦何为者亦受公恩庇处士尝有言河北为犬豕常恨两手空不得一马棰今依陇西公如虎傅两翅公非刺史材当坐岩廊地处士魁竒姿必展平生志东呉饶风光翠巘多名寺踈烟亹亹秋独酌平生思因书问故人能忘批纸尾公或忆姓名为说都憔悴
　　懐呉中冯秀才　　　　　　　　杜　牧
　　长洲苑外草萧萧却筭逰程歳月遥惟有别时今不忘暮烟踈雨过枫桥
　　送张尊师归洞庭　　　　　　　许　浑
　　能琴道士洞庭西风满归帆路不迷对岸水花霜后浅傍檐山果雨来低杉松近晩移花崦岩谷初寒盖药畦他日相思两行字谁人知处武陵溪
　　又送元画上人归苏州
　　三年无事客呉乡南陌春深碧草长共醉八门回画舸独还三径掩书堂前山雨过池塘满小院秋归枕簟凉经歳别离心更苦何堪红叶下清漳
　　送顾朝旸还呉　　　　　　　　李　颀
　　寂寞俱不偶裹粮空入秦宦途已可识归卧包山春旧国指飞鸟沧波愁旅人开尊洛水上怨别桞花新
　　送僧归洞庭　　　　　　　　　顾非熊
　　江山万万重归去指何峯未入连云寺先斋越浪钟岛馨回栈柏秋色出庵松若救呉人病须防震泽龙
　　送客还呉　　　　　　　　　　殷尧藩
　　呉国水中央波涛白渺茫衣逢梅雨渍船入稻花香海底通盐灶山村带蜜房欲知苏小小君始到钱塘
　　送刘山人归洞庭　　　　　　　李　频
　　却共孤云去髙眠最上峯半湖乘早月中路入踈钟秋尽草蛩急夜深山雨重平生心未已不得更相从
　　即席送许制之曹南省兄
　　梅烂荷圆六月天归帆髙背虎邱烟到时自见成行鴈别处休听满树蝉卖剑为賖呉市酒携家犹借洞庭船待看春榜来江上名占蓬莱第几仙
　　呉中寒食送人归觐
　　江城寒食下花木惨离魂几宿投山寺孤帆过海门蓬声发大雨桞色禁烟村定省髙堂后斑衣减泪痕
　　送罗著作两浙按刑
　　使印星车适旧逰【著作尝宰苏州呉县】陶潜今日在瀛洲科条尽脱三千罪囹圄应空十二州蒨绶有香笼驿马皇华无暇狎沙鸥归来重过姑苏郡莫忘题名向虎邱
　　送人还呉　　　　　　　　　　苏舜钦
　　江云春重雨垂垂索寞情懐送客归不惯东流促回棹羡他双燕逐风飞
　　送杨中允宰常熟　　　　　　　胡　宿
　　舟舸傍江浔呕哑逺艣音新科持片玉能政引孤琴羡进宫坊秩荣归里闬心名叅天下隽歌着邑中黔地志连香径家园带武林呉山几屏秀楚水一篙深晩鼔停余叠秋帆卧午隂平时按方骥后夜望横参陶菊何妨醉江毫且剩吟悠悠河上别千里鬱朋簮
　　送显忠上人归呉郡
　　秋风何处起振钖不留行却背嵩云去迎看淮月生禅通少林黙诗得杼山清几夕岩窻下忘眠听瀑声
　　送唐紫薇知苏台　　　　　　　梅尧臣
　　洞庭五月水生寒卢橘杨梅已满盘泰伯庙前看走马阖闾城下见骖鸾呉娃结束迎新守府吏趋蹡拜上官曽过扬州能惯否刘郎盏底劝须寛
　　送李殿省赴任常熟【即都尉兄昆】　　　黄　鉴
　　呉山紫翠倚晴空潘令风流向此中雨饱公田方稼稔春生香径杂葩红防舻衘尾凌波驶頳鲤骈头荐俎豊玉季情深重暌索南云延颈极飞鸿
　　姑苏行送胡唐臣入幕　　　　　郭祥正
　　登姑苏望五湖范蠡扁舟竟何在呉王宫殿惟荒墟使君谁何好平恕寛则脂韦猛则虎只今卧治闻黄公更得髙才归幕府愿令里巷歌召南风化流行成乐土昔年引对大明殿国论轩轩动人主往持使节临朔方威霁秋霜爱春雨玉上青蝇谁强指鼻端有垩宁伤斧升沉偶尔非吾嗟不用东方且为鼠岂闻絶代无佳人何必西施妙歌舞盛倾緑酒鲙肥鲈承诏还投大梁去
　　送朱伯原秘授
　　冷冷浣溪水悠悠天际云云行水光动水洗云影分幽人坐卧吟孤絶逈出羣资彼云水秀释此尘垢纷胡为倐言别扁舟连夜发往登姑苏台而望太湖月却寻史迁迹但见苍烟灭览古竟论今治具校工拙有才不得施著书贻后世何必腰黄金自享千钟贵鲈鱼秋正肥云泉味尤羙若逢呉市门更访长生理
　　送太守晏大夫　　　　　　　　胡　宿
　　画角城头向晩悲邓侯归斾已临岐西郊祖帐倾簮绂南国离声动管丝千里去思歌召父二年遗爱泣呉儿甘棠寂寞江邉路正是清隂蔽芾时
　　送叶善巻致仕归呉　　　　　　程　俱
　　衞尉新除盖次公便抛簮绂向江东秋鲈正与莼丝美夜鹤休惊蕙帐空满腹诗书元未试防心林壑与谁同自怜华髪无归处惭愧防防物外鸿
　　呉门送客　　　　　　　　　　许　浑
　　呉歌咽深思楚客怨归程寺晓楼台逈【一作钟声逺】江秋管吹清平湖低水槛残月下山城惆怅回舟日湘南春草生
　　送裴二知苏州　　　　　　　　刘　攽
　　著书知尚白送客见揶揄积水望江海秋风吹轴轳贵人千骑长紫绶左鱼符遗爱明南国驩声接旧呉晓霜繁橘柚过雨熟菰蒲安得如吾子从君飞只鳬
　　送钱齐明倅苏州　　　　　　　蔡　肇
　　一尉东南屈指中雍容车骑旧儿童郎君扇枕家山晩侍史焚香省户空十里浮梁晴卧蝀一江春水净磨铜三年官满东呉去为具扁舟破浪风
　　又
　　洞庭飞雨打湘弦燕寝凝香思窈然四者难并知我老七言俱赋为君妍杂花绕径迎蓝轝春鸟喧洲起画船闻道山公方启事重看一鹗在秋天
　　忆旧游寄刘苏州　　　　　　　白居易
　　忆旧游旧游安在哉旧游之人半白首旧游之地多苍苔江南旧游凡几处就中最忆呉江隈长洲苑緑桞万树齐云楼春酒一杯阊门晓严旗鼓出皋桥夕閙船舫回修蛾慢检灯下醉急管繁弦头上催六七年前狂烂熳三千里外思徘徊李姢张态一春梦周五殷三归夜台虎邱月色为谁好娃宫花枝应自开赖得刘郎解吟咏江山气色合归来【姢态苏州妓名周殷苏州从事】
</div>
    <div class="pagination">
<a href="吴都文粹_page22.html">上一页</a><span>...</span><a href="吴都文粹_page18.html">18</a><a href="吴都文粹_page19.html">19</a><a href="吴都文粹_page20.html">20</a><a href="吴都文粹_page21.html">21</a><a href="吴都文粹_page22.html">22</a><span class="current-page">23</span><a href="吴都文粹_page24.html">24</a><a href="吴都文粹_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
