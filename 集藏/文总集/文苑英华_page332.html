<!DOCTYPE html>
<html>
<head>
    <meta charset="UTF-8">
    <title>文苑英华 - 第 332 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 332 页/共 634 页</h1>
    <div class="content">　　独酌謡一首　　　　　劝酒二首
　　惜空罇酒一首　　　　醉歌十首
　　致酒行一首　　　　　秦王饮酒一首
　　酒肆行一首　　　　　四不如酒一首
　　独酌謡　　　　　　　　　沈　烟
　　独酌謡独酌謡独酌独长謡智者不我顾愚夫余不要不愚复不智谁当余见招所以成独酌一酌一倾瓢生涯本漫漫神理暂超超再酌矜许史三酌傲松乔频烦四五酌不觉凌丹霄倐忽【集作尔】厌五鼎俄然贱九韶彭殇无异塟夷跖可同朝龙蠖非不屈鹏鷃本逍遥寄语号呶侣无乃太尘嚣
　　劝酒二首　　　　　　　　白居易
　　昨与美人对罇酒朱顔如花腰似栁今与美人倾一杯秋风飒飒头上来年光似水向东去两不禁白日催东隣起楼髙百尺璇题照日光相射珠翠无非【一作绯衣】二八人盘筵何啻三千客隣家儒者方下帷夜诵古书朝忍饥身年三十未入仕仰望东隣安可期一朝逸翮乗风势金榜髙张登上第春闱未了冬登科九万抟风谁与继不逾十稔居台衡门前车马纷纵横人人仰望在何处造化笔头云雨生东隣髙楼色未改主人【一作父】云亡息犹在金玉车舆一不存朱门更有何人待墙垣反鎻长安春楼台渐渐属西隣松篁薄暮亦栖鸟【一作鸟栖鸣】桃李无情还笑人忆昔东隣宅初构云甍彩栋皆非旧瑇瑁筵前翡翠栖芙蓉池上鸳鸯鬭日往月来凡几秋一衰一盛【一作皆】何悠悠但教帝里笙歌在池上年年醉五侯
　　二
　　劝君一盏【集作杯】君莫辞劝君两盏【集作杯】君莫疑劝君三盏【集作杯】君始知面上今日老昨日心中醉时胜醒时天地迢迢日【集作白】长乆白兔赤乌相趂走身后堆金到【集作柱】北斗不如生前一樽酒君不见春明门外天欲明諠諠【集作喧喧】歌哭半死生游人驻马出不得白轝紫车争路行归去来头巳白典钱将用沽酒吃
　　惜空罇酒【一作将进酒见一百九十二巻】　　李　白
　　梁园醉歌【集作梁园吟】
　　我浮黄河去京阙挂席欲发【集作往一作游】波连山天长水濶厌逺涉访古始及平台间平台为客忧思多对酒【集作对来】遂作梁园歌却忆蓬池阮公咏因吟渌水扬洪波洪波浩荡迷旧国路逺西归安可得人生达命岂暇愁宜饮美酒登髙楼平头奴子摇大扇五月不热如【集作疑】清秋素【集作玉】盘杨梅为君设吴盐如花皎如雪【一作白如雪】持盐把酒但饮之勿【作莫】学夷齐事髙洁昔人豪贵信陵君今人耕种信陵坟荒城虚【集作逺】照碧山月古木尽入苍梧云梁王賔客【集作宫阙】今安在枚马先归不相待舞影歌声散渌池空余汴水流东海沉吟此事泪满衣黄金买醉未能【集作莫言】归连呼五白投【一作行】六博分曹赌酒防【集作酣】驰晖【或作驰清晖】防驰晖歌且謡意方逺东山髙卧还【一作时又作忽】起来欲济苍生未应晩
　　此诗三百四十三巻重出今巳削去注异同为一作
　　湖城东遇孟云卿复归刘颢宅宿宴饮散因为
　　醉歌行　　　　　　　　　杜　甫
　　疾风吹尘暗河县行子隔手不相见湖城城东【集作南】一开眼驻马偶识云卿面向非刘颢为地主廻鞭辔成髙【集作城南】宴刘侯叹我携客来【叹集作欢】置酒张灯促华馔且将欵曲终今夕休话【集作语】艰难尚酣战照室红鑪簇曙花【集作促曙光】萦素月垂秋【集作文】练天开地裂长安春【集作陌】寒尽春【一作紫陌寒】生洛阳殿岂知驱车复同轨可惜刻漏随更箭人生防合不可常庭树鸡鸣泪如霰【集作线】苏端薛复筵简薛华醉歌　　前　人
　　文章有神交有道端复得之名誉早爱客满堂尽豪翰【集作杰】开筵上月【集作日】思芳草安得健步移逺梅乱挿繁花向晴昊千里犹残旧氷雪百壶且试开懐抱垂老恶闻战皷悲急觞为缓忧心少年努力纵谈笑防我形容巳枯槁座中薛华能【集作善】醉歌醉歌【集作歌辞】自作风格老近来海内无【集作为】长句汝与山东李白好何刘沈谢力未工甫【集作才】兼鲍昭黎【集作愁】絶倒诸生颇尽新知乐万事终伤不自保气酣日落西风来愿吹野水注【集作添】金杯如渑之酒常快意未【集作亦】知穷达【集作愁】安在哉忽忆雨时秋井塌古人白骨生青苔如何不饮令心哀
　　井塌【集作竭】
　　醉歌行【一作醉时歌赠广文馆郑博士防】　　前　人
　　诸公衮衮登台【集作华】省广文先生官独冷甲第纷纷厌粱肉广文先生饭不足先生有道出羲皇先生有才【集作先生有政又作所抱】过屈宋徳尊一代常坎轲【集作壊】名垂万古知何用杜陵野客人更嗤被褐短窄鬓如丝日籴太仓伍升米时赴郑老同襟期得钱即相覔沽酒不复疑忘形到尔汝痛饮真吾师清夜沉沉动春酌灯【集作檐】前细雨檐【集作灯】花落但觉髙歌有【集作感】鬼神焉知饿死填沟壑相如逸才亲涤器子云识字终投阁先生早赋归去来石田茅屋荒苍苔儒术于我何有哉孔丘盗跖俱尘埃不须闻此意惨怆生前相遇且啣杯
　　醉歌行【别从侄落第归】　　　　　　前　人
　　陆机二十作文赋汝更少年能缀文总角草书又神速世上儿子徒纷纷骅骝作驹已汗血鸷鸟举翮连青云词源倒流三峡水笔阵独扫千人军只今年【集作生】才十六七射策金门期第一旧穿杨叶真自知暂蹶霜蹄未为失偶然擢秀非难取防是排风有毛质汝身巳【一作即】见唾成珠汝伯何由髪如漆春光澹沲【待可切】秦东亭渚蒲芽白水荇青风吹客衣日杲杲树搅离思花防防酒尽沙头防玉瓶众賔皆【集作巳】醉我独醒乃知贫贱别更苦吞声踯躅涕泪零
　　晦日贺兰传杨长史筵醉歌　前　人
　　乐游古园萃森爽烟绵碧草萋萋长公子华筵势最髙秦川对酒平如掌长生木瓢示真率更调鞍马雄【集作狂】欢赏青春波浪芙蓉园白日雷霆夹城仗阊阖晴开詄【集作映】荡荡曲江翠幕排银牓拂水低廻舞袖翻縁云清切歌声上却忆年年人醉时只今未醉己先悲数茎白髪那抛得百罚深杯亦【一作辞】不辞圣朝【一作巳】亦知贱士丑一物但【集作自】荷皇天慈此身饮罢无归处独立苍茫自咏诗
　　醉行歌赠公安县顔十少府　前　人
　　神仙中人不易得顔氏之子才孤标天马长鸣待驾驭秋鹰整翮当云霄君不见东吴顾文学君不见西汉杜陵老诗家笔势君不嫌词翰升堂为君扫是日风霜冻七泽鸟蛮落照衔赤壁酒酣耳热忘白头感君意气无所惜醉歌行歌主客【集作一为辞醉歌歌主客】
　　九日宴集醉题郡楼兼呈周殷二判官
　　白居易
　　前年九日在余杭呼賔命宴虚白堂去年九日到东洛今年九日来吴乡两邉鬓一时白三处菊花同色黄一日日知添老态【集作病】一年年觉惜重阳江南九月未摇落栁青蒲緑秔稻香姑苏台榭傍苍蔼太湖山水含清光可怜暇日【集作假】好天气【集作色】公门吏静风景凉榜舟鞭马取賔客扫楼拂席排壶觞胡琴铮摐指拨刺吴姬细【集作美】丽眉眼长笙歌一曲思凝絶金殿再拜光低昂日脚欲下【集作落】备灯烛风头渐髙加酒浆觥盏滟翻菡蓞朶【集作叶】舞鬟摆落茱萸房半酣凭槛起西望【集作顾】七堰八门六十坊逺近髙低寺间出东西南北桥相望水道脉分棹鳞次里闾碁布城册方人烟树色无隙罅十里一片青茫茫自问有何才与政髙防大馆居中央铜鱼乃今泽国节刺史自古吴都王郊无戎马郡无事门有棨防腰【一作金】有章盛时傥来合惭愧壮志【集作嵗】忽去还感伤从事醒归应不可使君醉倒亦何妨请君停杯聴此【集作我】语此语真实非虚狂五旬巳过不为夭七十为期盖是常须知菊酒登髙防从此无多二十塲
　　池阳醉歌赠匡庐处士姚岩杰
　　顾　云
　　九华太守行春罢【一作暇】髙绛红筵压花榭四面繁英拂槛开帖雪团霞坠枝亚空中熖若烧蓝天万里滑静无纎烟索快管声脆急曲碎拍声相连主人怜才多倾兴许客酣歌露真性春耐香浓枝盏粘一醉有时三日病鼋潭鳞粉觧不去鸦岭蘂花浇不醒肺枯似着炉鞴煽脑热如遭锤凿钉蒙溪先生梁公孙忽然示我十轴文展开一巻读一首四顾特地无涯垠又开一轴读一帙酒病豁若风驱云文锋斡破造化窟心刃掘出兴亡根经疾史恙万片恨墨炙笔针如有神呵叱潘陆鄙屑提挈孟归孔门时时説及开元理家风飒飒吹人耳吴竞纂出升平源十事分明铺在纸裔孙才业今如此谁人为奏明天子銮驾何当猎左冯神鹰一掷望千里戏操狂翰涴蛮牋傍人莫笑我率然
　　余杭醉歌赠吴山人　　　　丁仙芝
　　晓幙红襟鷰春城白项乌只来梁上语不向府中趋城头坎坎鼓声曙满庭新种樱桃树桃花昨夜撩乱开当轩发色映楼台十千兊得【一作十香满瓮】余杭酒二月春城长命杯酒后留君待明月还将明月送君廻
　　致酒行【至日长安里中作】　　　　　李　贺
　　零落恓惶【集作栖迟】一杯酒主人奉觞客长夀主父西游困不归家人折断门前栁我【集作吾】闻马周昔作新丰客天荒地老无人识空将牋上两行书直犯龙髯【集作顔】请恩泽我有迷魂招不得雄鸡一声天下白少年心事当拏云谁念幽寒坐呜呃
　　秦王饮酒　　　　　　　　前　人
　　秦王骑虎游八极劒光照空天自碧羲和敲日玻瓈声刼灰飞尽今太平【集作古平】龙头泻酒邀酒星金槽琵琶夜枨枨洞庭雨脚来吹笙酒酣喝月使倒行银云栉栉瑶殿明当门掌事报一更花楼玉鳯声娇狞海绡红文香浅清黄娥【集作鹅】跌舞千年觥仙人烛树蜡烟轻青春【集作青琴神女也】醉眼泪
　　酒肆行　　　　　　　　　韦应物
　　豪家沽酒长安陌一旦起楼髙百尺碧防玲珑含春风银题防帜邀上客廻瞻丹鳯阙直视乐游苑四方称赏名巳髙五陵车马无近逺晴景悠扬三月天桃花飘爼栁垂筵繁丝急管一时合他垆酒【集作隣】肆何寂然主人无厌且专利百斛一酿斯须美【集作须防一壶费】初醲后薄为大偷饮者知名不知味深门潜醖客来稀终嵗醇醲味不移长安酒徒空扰扰路傍过者【集作去】那得知
　　四不如酒【集作琢木曲】　　　　　白居易
　　莫买寳剪刀虚费千金直我有心中愁知君剪不得莫磨觧结锥虚劳人气力我有肠中结知君觧不得莫染红丝线徒夸好顔色我有防泪珠知君穿不得莫近红炉火炎气徒相逼我有两鬓雪知君销不得刀不能剪心愁锥不能觧肠结线不能穿泪珠火不能销鬓雪不如饮此神圣杯万念千忧一时歇














　　文苑英华巻三百三十六
　　钦定四库全书
　　文苑英华巻三百三十七　宋　李昉等　编草木
　　茶四首　　　　　　　牡丹二首
　　蔷薇一首　　　　　　枸一首
　　苔一首　　　　　　　松二首
　　栢一首　　　　　　　柳三首
　　橘二首　　　　　　　柑子一首
　　梅一首　　　　　　　道邉树一首
　　美人尝茶行　　　　　　　崔　珏
　　云鬟枕落困泥春【去声】玉郎为碾瑟瑟尘闲教鹦鹉啄诗和娇扶起浓睡人银瓶贮泉水一掬松雨声来乳花熟朱唇啜破緑云时咽入香喉爽红玉明眸渐开横【一作转】秋水手拨丝篁醉心起台时【一作前】却坐推金筝不语思量夣中事
　　饮茶歌请崔石使君　　　　释皎然
　　越人遗我剡溪【一作山】茗采得金芽防金鼎素瓷雪色飘【一作缥】沫香何似诸仙琼蘂浆一饮涤昏寐情思爽朗满天地再饮清我神忽如飞雨洒轻尘三饮便得道何须苦心破烦恼此物清髙世莫知世人饮酒徒【一作多】自欺好【一作愁】防毕卓瓮间夜笑向陶潜篱下时崔侯啜之意不巳狂歌一曲惊人耳孰知茶道全尔真唯有丹丘得如此
　　饮茶歌送郑客　　　　　　前　人
　　丹丘羽人轻玉食采茶饮之生羽翼【天台记云丹丘出名大茗服之羽化】名藏仙府世莫知骨化云宫人不识雪山童子调釡铛楚人茶经虚得名霜天半夜芳草折烂漫缃花啜又生常説【一作赏名】此茶祛我疾使人胷中荡忧栗日上香炉情未毕乱踏虎溪云髙歌送君出
　　采茶歌【一作紫荀茶歌】　　　　　　秦韬玉
　　天柱香芽露香发烂研瑟瑟穿荻篾太守怜才寄野人山童碾破团圆月倚云便酌泉声煑兽炭潜然蚌珠吐防着晴天早日明鼎中飒飒筛风雨老翠香尘下才热搅时绕筯天【一作愁】云緑躭书病酒两多情坐对闽瓯睡先足洗我胷中幽思清鬼神应愁歌欲成
　　和李中丞慈恩寺清上人院牡丹花歌
　　权徳舆
　　澹荡韶光三月中牡丹偏自占春风时过寳地寻香迳已见新花出故丛曲水亭西杏园北浓芳深院红霞色擢秀全胜珠树林结根幸在青莲域艳蘂仙【集作鲜】房次第开含烟洗露照苍苔厐眉倚杖禅僧起轻翅萦枝舞蝶来独坐南台时共美闲行古刹情何巳花间一曲奏阳春应为芬芳【杂咏作芳菲】比君子
　　牡丹芳　　　　　　　　　白居易
　　牡丹芳牡丹芳黄金蘂绽红玉房千片赤英霞烂烂百枝绛熖【集作艳】灯煌煌照地初开锦綉叚当风不结兰麝囊仙人琪树白无色王母桃花小不香宿露轻盈泛紫艳朝阳照耀生红光红紫二色间深浅向背万态随低昂映叶多情隐羞面卧丛无力含醉妆低娇笑容疑掩口凝思怨人如断肠浓姿贵彩信竒絶杂卉乱花无比方石竹金钱何细碎芙蓉芍药苦寻常遂使王公与卿士游花冠盖日相望库车软轝贵公子【集作主】香衫细马豪家郎衞公宅静门东院西明寺深开北廊戏蝶防舞防花【集作人】乆残鸎一声春日长共愁日照芳难驻仍张帷【集作罗】幕垂隂凉花开花落二十日一城之人皆若狂三代巳还文胜质人心重华不重实重华直至牡丹芳其来有渐非今日元和天子忧农桑防下动天天降祥去嵗嘉禾生九穗田中寂寞无人至今年瑞麦分两岐君心独喜无人知可叹息我愿暂求造化力减却牡丹妖艳色少回卿士【一作士女】防【集作爱】花心同助【集作似】吾君爱稼穑
　　明月湖醉后蔷薇花歌　　　英　才
　　万朶当轩红烛烛晩隂照水尘不着西施醉后情不禁侍儿扶下蘂珠阁柔条嫩蘂【一作叶】轻鳃一低一昂合又开深红浅緑状不得日斜池畔香风来红能柔緑能软浓淡参差相宛转舞蝶防防谁唤来轻绡片片何人剪白发使君思帝乡驱妻领女游花傍持杯忆着曲江事千花万叶垂宫墙复有同心初上第日暮华筵移水际笙歌日日徴教坊倾国名娼尽佳丽我曽此处同诸生飞盂落盏纷纵横将欲得到上天路刚向直道中行去一朝失势当如此万事如灰壮心死谁知奏御数万言翻割符四千里丈夫达则贤穷则愚胡为紫胡为朱莫思身外穷通事且醉花前一百壶
　　湛处士枸杞架歌　　　　　释皎然
　　天生灵草生灵地设生人间人不贵独君井上有一根始觉人间众芳异拖緑垂丝宜曙防徘徊满架何春风亦解爱此物褭褭时来傍香实湿云缀叶摆不去翠羽啣花惊畏失肯羡孤松不凋色皇天正气肃不得我独全生异此軰顺时荣落不相背孤松自被斧斤伤独我柔枝保无害黄油酒囊石碁局吾湛生心出世俗撷芳坐影风洒懐其致翛然此中足
　　苔歌　　　　　　　　　　顾　云
　　槛前溪夺秋空色百丈潭心数砂砾松筠【一作籁】条条长碧苔苔色碧于溪水碧波廻梳开孔雀尾根细贴着盘陀石拨浪轻拈出少时一髻浓烟三四尺山光日华乱相射静缕蓝鬐匀襞积试把临流【一作风】抖擞防瑠璃珠子泪防滴如防玉女洗头处解破云鬟收未得即是仙宫欲制六铢衣染丝未倩鲛人织采之不敢盈筐箧苦把龙神河伯惜琼酥玉盐烂漫煑咽入丹田续灵液防待功成挿翅飞莱顶上寻仙客
　　风入松　　　　　　　　　释皎然
　　西岭松声落日秋千枝万叶风飗飗美人援琴弄成曲写得松间声断续清我魂流波壊陵安足论美人夜坐月明里含少商兮防清徴风凄清兮何飘飉搅寒松兮又夜起夜未央曲何长金徽更促声泱泱何人此时不得意意苦悲闻客堂
　　涧底松　　　　　　　　　白居易
　　青松百尺大十围生在涧底寒且卑涧深山险人路絶老死不逄工度之天子明堂欠梁木【集作梀】彼求此弃俱【集作此求彼有两】不知谁喻苍苍造物意但与之材不与地金张世禄黄宪贤【集作黄宪贫】牛衣【黄宪本牛医儿诸本作衣恐误】寒贱貂蝉贵貂蝉与牛衣髙下虽有殊髙者未必贤下者未必愚君不见沉沉水【集作海】底生瑚歴歴天上种白榆
　　古栢行　　　　　　　　　杜　甫
　　孔明庙前有老栢柯如青铜根如石霜皮溜雨四十围黛色参天二千尺君臣巳与时际防树木犹为人爱惜云来气接巫峡长月【集作日】出寒通雪山白忆昨路绕锦城【一作亭】东先主武侯同閟宫崔嵬枝干郊原古窈窕丹青户牖空落落盘踞虽得地防防孤髙多烈风扶持自是神明力正直元因造化功大厦如倾要梁栋万牛回首丘山重不露文章世已惊未辞剪伐谁能送苦心岂免容蝼蚁香【一作宻】叶终经宿鸾鳯志士幽人莫怨嗟【一作伤】古来材大难为【一作皆难】用
　　杨柳歌　　　　　　　　　庾　信
　　河邉杨柳百尺枝别有长条窈地垂河水冲激根株色【疑作危】倐忽河中风浪吹可怜巢里鳯凰儿无故当年老别离流槎一去上天池织女支机应见随谁信从来防数国直用东南一小枝昔日公子出南皮骏马翩翩西北驰左右弯弧仰月支何处相寻武陂鳯凰新箫管史吹朱鸟春玉女窥衔云酒杯赤码碯照日食螺紫琉璃君言丈夫无志气为问燕山那得知百年霜露掩离披一旦功名不可为定是懐王作计媸无事翻覆用张仪武昌南城谁可移官渡营前那得知尚忆落絮鹅毛色无复青丝马尾垂各与梅花留一曲共在长笛管中吹
　　门前柳　　　　　　　　　前　人
　　门前蜀柳先知春风澹暖烟愁杀人将谓止栽羣楼下不知迤逦连南津南津柳色连南【一作溪】市南去戎州三百里夷陬蛮落相连接故乡莫道心先死我今帝里还有家门前嫩柳挿【一作披】仙霞晨沾太一坛邉雨暮宿鳯凰城里鵶别来三载当谁道门前年年緑隂好春来定解飞雪花雨后还应庇烟草忆昔当年栽柳时新芽茁茁嫌生迟如今宛转拂着地常向緑隂劳夣思不道彼树好不道此树恶试将此意问野人野人尽道生处乐为报门前杨柳栽我应来嵗当归来纵今树下能攀折白发如丝心似灰
　　隋堤柳　　　　　　　　　阙　名
　　隋堤柳嵗乆年深尽衰朽风飘飘兮雨萧萧三株两株汴河口老枝病叶愁杀人曽经大业年中春大业年中炀天子种柳成行夹流水西自黄河东接【集作至】淮緑影一千三百里大业末年春暮月柳色如烟絮似【作如】雪南幸江都恣佚游应将此柳系【一作夹】龙舟紫髯郎将防锦缆青蛾御史直迷楼海内财力此时竭舟中歌笑何日休上荒下困势不乆宗社之危如缀旒炀天子自言欢乐殊未极岂知明年正朔归武徳天子自言福祚垂【集作长】无穷岂知后年皇子封酅公龙舟未过彭城阁义旗巳入长安宫萧墙祸生人事变晏驾不得归秦中土坟数尺何处吴公台下多悲风二百年来汴河路沙草和烟朝复暮后王何以鉴前王请防隋堤亡国树
　　谅公洞庭孤橘歌　　　　　顾　况
　　不种自生一株橘谁教渠向堦前出不羡江陵千木奴下生白蚁子上生青雀雏飞花薝卜旃檀香结实如缀摩尼珠洞庭橘树笼烟碧洞庭波月连沙白待取天公放恩赦侬家定作湖中客
　　洞庭山维谅上人院堦前孤生橘树歌
</div>
    <div class="pagination">
<a href="文苑英华_page331.html">上一页</a><span>...</span><a href="文苑英华_page327.html">327</a><a href="文苑英华_page328.html">328</a><a href="文苑英华_page329.html">329</a><a href="文苑英华_page330.html">330</a><a href="文苑英华_page331.html">331</a><span class="current-page">332</span><a href="文苑英华_page333.html">333</a><a href="文苑英华_page334.html">334</a><a href="文苑英华_page335.html">335</a><a href="文苑英华_page336.html">336</a><a href="文苑英华_page337.html">337</a><span>...</span><a href="文苑英华_page333.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
