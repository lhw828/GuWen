<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 364 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 364 页/共 658 页</h1>
    <div class="content">　　△狄山帝尧葬于阳帝喾葬于阴

　　圣德广被，物无不怀。爰乃殂落，封墓表哀。异类犹然，矧乃华黎。（藏本）

　　△视肉

　　聚肉有眼，而无肠胃。与彼马勃，颇相仿佛。奇在不尽，食人薄味。（藏本）

　　△南方祝融

　　祝融火神，云驾龙骖。气御朱明，正阳是含。作配炎帝，列位于南。（藏本）

　　○山海经图赞下·海外西经

　　△灭蒙鸟大运山雄常树

　　青质赤尾，号曰灭蒙。大运之山，百仞三重。雄常之树，应德而通。（藏本）

　　△夏后启

　　筮御飞龙，果（当作乐）舞九代。云融。是挥，玉璜是佩。对扬帝德，禀天灵诲。（藏本）

　　△三身国一臂国

　　品物流形，以散混沌。增不为多，减不为损。厥变难原，请寻其本。（藏本）

　　△奇肱国

　　妙哉工巧，奇肱之人。因风构思，制为飞轮。凌颓遂轨，帝汤是宾。（藏本）

　　△形天

　　争神不胜，为帝所戮。遂厥形天，脐口乳目。仍挥干戚，虽化不服。（藏本）

　　△女祭女戚

　　彼姝者子，谁氏二女。曷为水间，操鱼持俎。厥俪安在，离群逸处。（藏本）

　　△{次鸟}鸟詹鸟

　　有鸟青黄，号曰詹{次鸟}。与妖会合，所集会至。类则枭留，厥状难媚。（藏本）

　　△丈夫国

　　阴有偏化，阳无产理。丈夫之国，王孟是始。感灵所通，桑石无子。（藏本）

　　△女丑尸

　　十日并，女丑以毙。暴于山阿，挥袖自翳。彼美谁子，逢天之厉。（藏本）

　　△巫咸

　　群有十巫，巫咸所统。经技是搜，术艺是综。采药灵山，随时登降。（藏本）

　　△并封

　　龙过无头，并封连载。物状相乖，如骥分背。数得自通，寻之愈阂。（藏本）

　　△女子国

　　简狄有吞，姜原有履。女子之国，浴于黄水。乃娠乃字，生男则死。（藏本）

　　△轩辕国

　　轩辕之人，承天之祜。冬不袭衣，夏不扇暑。犹气之和，家为彭祖。（藏本）

　　△龙鱼

　　龙鱼一角，似鲤居陵。俟时而出，神圣攸乘。飞鹜九域，乘云上升。（《艺文类聚》九十六，又《御览》九百三十九作“似狸”。）

　　△乘黄

　　飞黄奇骏，乘之难老。揣角轻腾，忽若龙矫。实鉴有德，乃集厥早。（藏本）

　　△西方蓐收

　　蓐收金神，白毛虎爪。珥蛇执钺，专司无道。立号西阿，恭行天讨。（藏本）

　　○山海经图赞下·海外北经

　　△无国

　　万物相传，非子则根。无因心，构肉生魂。所以能然，尊形者存。（藏本）

　　△烛龙

　　天缺西土，龙衔火精。气为寒暑，眼作昏明。身长千里，可谓至灵。（《艺文类聚》九十六）

　　△一目国

　　苍四（苍谓苍颉，有四目之说。）不多，此一不少。子野冥瞽，洞见无表。形游逆旅，所贵维眇。（藏本）

　　△柔利国

　　柔利之人，曲脚反肘。子求之容，方此无丑。所贵者神，形于何有。（藏本）

　　△共工臣相柳

　　共工之臣，号曰相柳。禀此奇表，蛇身九首。恃力桀暴，终禽夏后。（藏本）

</div>
    <div class="pagination">
<a href="全上古三代秦汉三国六朝文_page363.html">上一页</a><span>...</span><a href="全上古三代秦汉三国六朝文_page359.html">359</a><a href="全上古三代秦汉三国六朝文_page360.html">360</a><a href="全上古三代秦汉三国六朝文_page361.html">361</a><a href="全上古三代秦汉三国六朝文_page362.html">362</a><a href="全上古三代秦汉三国六朝文_page363.html">363</a><span class="current-page">364</span><a href="全上古三代秦汉三国六朝文_page365.html">365</a><a href="全上古三代秦汉三国六朝文_page366.html">366</a><a href="全上古三代秦汉三国六朝文_page367.html">367</a><a href="全上古三代秦汉三国六朝文_page368.html">368</a><a href="全上古三代秦汉三国六朝文_page369.html">369</a><span>...</span><a href="全上古三代秦汉三国六朝文_page365.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
