<!DOCTYPE html>
<html>
 <head>
  <meta charset="utf-8"/>
  <title>
   宋文选 - 第 9 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋文选 - 第 9 页/共 14 页
  </h1>
  <div class="content">
   宋文选巻十八
　　钦定四库全书
　　宋文选巻十九
　　李邦直文
　　唐虞论
　　唐虞载尧之治曰谋于四岳欠欠焉忧其天下终身而不得宁载舜之治吁俞畴咨以尽万事之变而又廵狩天下遂老于苍梧礼乐兵刑杂然举之而各有条理观其勤有过于尧者是不为无为矣而孔子尝曰大哉尧之为君惟天为大惟尧则之荡荡乎民无能名焉巍巍乎其有成功也焕乎其有文章又曰无为而治者其舜也欤夫何为哉恭已正南靣而已矣学者尝惑于此夫虞舜之所载者治之迹而孔子所言者治之神也何谓其然也夫营为动作之由已莫过乎人今完安无疾之人手可以执足可以驰耳目可以视听而腹心可以虑欲有所措无不应者皆可以自为之矣则以为营为动作莫不出乎已及诘其极究其所以能然者则虽智者犹不能自知也故由已而可为者迹不自知其所以然而然者神也天地之化气之所感雨之所濡茎叶之勾直长短圆斜狭大华实之浓淡芬芳臭色之不齐味之众多莫不各足其形一阳之所温一雷之所震飞者跃者巢者穴者吟者黙者或鳞而泳或翼而升或毛而羣或介而潜莫不各足其分此人之所可见也此化之迹也诘其何为而能然而谁为之者则明哲所不能计智巧所不能匠虽圣人莫之或知也此化之神也人之可以自为者犹不能自知变化之出乎天又果知天之能自知其所以然耶故圣人法道以为用体神以为治溟涬真朴漠然而全陶然而遂万事不能滑其中安安而有余如遗天下者天下之人鼔舞之而不足用之而不知自化也自安也自悦也自威也则终日言而如未尝言终日为而如未尝为此尧舜之所以为大也彼昧道者不然一君之心两耳目之聪明耳而临四海之广穰穰之繁欲御之以智縻之以力矜其徤察作其巧辩雕锼百为咻噢万状焦焦然日置天下于其胷中而又为情伪喜怒之所纷乱智索力殚矣而天下然方不可胜理则醇且醨愿且诈杰者为之仅得小治而已矣安能如向尧舜之治耶孟子曰王者之民皥皥如也覇者之民驩虞如也知此然后知尧舜矣故大圣人之为治虽有为于外必无系于心藏其神致其用使天下之人莫能窥已之涯哗趋奋起以为幸故静而不争所谓无为之治也后世王者闇乎有用乐乎无为不知尧舜之神其化则又欲其摽枝刍狗治天下溺入于老释逍遥寂灭之説兀兀焉宴坐于深宫以待天下之自治是乌知孔子之所谓无为者欤
　　三代论
　　扬雄班固王通之俦莫不以三代诸侯为乆安之术而罪秦之郡县至柳宗元独曰古之诸侯圣人之意非不欲去也其势不能去也以为其治不若郡守尝究之矣夫王者处乎髙危而以一姓孤立于四海之上一姓之安危乃天下之所以为治乱死生也夏商周之君相传者数十世虽有屈强之诸侯时不免于战伐然亦未尝有流血天下兵火之祸如后世者防二千年而才三易姓亦必有大恶如桀纣至圣如汤武又其祖宗之着徳甚乆然后可以集有天下之诸侯自秦至于五代覆亡之宗纷焉如风中之槁叶生民数防于大祸则是诸侯之前民数百年乃一扰而变侯置守之后天下之人常栗栗焉而无所系也论者多取周季战伐之纷乱以为建侯之罪夫幽厉懿夷之王较其昏暴王之于郡县之时非莽卓盗之则陈项有之矣惟其诸侯之国各疆土据桀彊者未能并服而为一故衰乱而周不亡也论者又取晋之宗室举兵相残以为鉴夫以惠懐在上政乱于中而号令不行于天下于时谓之互市又使不义之君得举兵以击义国其防闇不道虽糜烂而亡不足怪也其所以未亡而再进于元帝者藩国之势也故上有明天子则诸侯而治郡县而治为上者其非道则诸侯者乱郡县者亡祸之轻重也有殊矣彼周之时吴楚齐晋虽悖傲而不臣力非不足也而不敢瞹周之鼎何哉列国皆有兵有赋而用周公之礼乐彼未能一旦而君此此未能一旦而臣彼由此而然也晋宋梁隋之所以得扼吭拊背于中传檄而天下定郡县虽有忠勇之臣莫不拱手听命圜视而不敢动何哉天下之权素有所一也两汉之有天下王侯郡县杂建而年以四百虽有七国诸吕之难而刘氏以中兴唐之有天下宗室为刺史勲贤为藩镇仅如诸侯之制而年以三百虽有齐蔡燕赵魏之防二朱安史之凭陵而李氏以长权散于天下而莫能一也以天下之大而明主不世出后世鉴存亡之效可不约三代汉唐之制杂树亲贤于外少为王者之拱卫耶子厚之説未识治乱之大计亟云以为异论耳不亦妄哉
　　秦论
　　易曰本乎天者亲上本乎地者亲下气可上而形不可上此必然之理也故曰魂魄归于天骨肉归于土天无形则无敝有形则有敝虽天不能使之易此言者也是故生而死尧舜之圣禹汤周孔之仁智之所同贲育之力之所不免也至秦始皇既以力并诸侯而以气摄天下矣举六国之宫室写之咸阳之坂以为其居举六国之玉帛而输之函谷以为其用举六国之女色钟鼔纳之于阿房以足其欲羣臣莫不称颂其功徳秦皇坐亡国之殿听亡国之音趋走遮列亡国之臣心侈意广自以为万世莫吾及顾少羽翼而升耳于是车辙马迹交于海上登之罘浮江湘以望方士之所谓三岛者弃其赤子航之于东夷以卜其所谓仙不务事事而跕跕然狂人客死于沙丘不得亲传之良嗣遂亡其国自黄帝于桥陵下及于三代之盛未尝有仙之説至汉孝武侈欲极而外道之惑乗其隙而入用方士之言邀神灵而祠鬼物桥陵者存而方士輙曰此其衣冠耳又从而信然之以其女女方士与方士传车而宿当是之时天下防大乱周之末有李耳者为虚无无用之语以髙世虽背仁义之教而驰然亦未害为处士避世之小道也使李耳之存于时王者召而礼之不过赐之粟帛杖履而退之养之一丘而足矣至唐明皇曰李耳吾祖也今存而仙其位髙大与天帝并遂推其言以为经而为之祠宇散满天下贱礼乐刑政谓之俗务而弗亲中国防为安史之所有秦汉唐之君皆命世之才也咸以仙败终其世而不悟可不哀哉古之时王教之害尚尠至后世而其百出曰杨墨者曰佛者曰老氏者循环而交以攻先王之仁义使仁义衰而异教立呜呼自是以来生民之命揺然无所附矣其祸也始于秦而流于汉昌大于唐室至后世而不可破后之仁君将复有仙亡其国者矣
　　西汉论
　　尝观西汉之君大抵承秦之余以刚断明烈为任文景武宣皆有君人之至概宣帝以孝元柔仁知其必乱天下已而果然夫人君之气必主于刚其柔仁者济物之变补事之隙时为之用耳不可以为常也故君者天也阳也其明日也其令风雷也天健而运日实而丽雷烈而威风行而无迹四者不废然后可以生万物而齐变化阳不足则天有时而裂日有时而亏雷或不发而风或不播休弛欝塞之气极而妖厉灾疾作于下下至于昆虫草木莫不防其疴易曰天行健君子以自强不息又曰刚健中正纯粹精也刚健纯粹此所以为天之体而为君之徳乎髙祖最刚而最明故其基宇廓大而宏逺不可以亟壊其余胜遗烈犹足以震动天下之耳目而制大臣之心故恵帝孱懦髙后女主哨哨于帘戸之间而婴哙平勃之徒摄衣而趋交臂而受职莫敢先后而不率至文景之为君其治出于恭俭仁恕然其君臣之间尊严而甚可惮继之孝武虽侈且虐生民之屠于兵大臣之夷灭于法者防且大半天下之怨可谓极矣而能兴礼乐隆儒术拓土传祚为汉英主孝昭防而明断故燕王盖主桑羊上官谋发而中败不得有所措孝宣承之覈刑名而责功实天下遂至于太平此六七君者亦非有完徳具美也事之失度而过中者不为寡矣然且不失为治教化以之行社稷以之强固非以其有人君之防主之以刚徳而然耶元成哀平固未尝有显恶大过暴不若桀纣滛不若幽厉徒以濡弱偷堕无刚明之气终不能一奋人主之威卓然有所立愔愔黙黙以至于亡可不惜或有天子之仁义有大臣之仁义有匹夫之仁义天子兼万事之柄将以制中国而威四方而专为匹夫之仁处士之行拳然以小亷细谨自持者则是失其所以为大则天下无所恃而奸权嬖幸特以朝廷为戱维持牵制贸乱人主之所为各任其私意以暴民而侵掠天下人主虽不贪取而天下不胜其困人主虽不好杀而天下不得其生贤君则不然以为忠信孤逺之臣待我之刚然后得以立至弱之民待我之刚然后得以振其刚明以强本而威众使内外大小皆有所恃于上而天下不胜其乐书曰天降下民作之君作之师惟曰其助上帝宠之四方有罪无罪惟我在天下曷敢有越厥志此武王之刚也鉴乎西汉之存亡治乱则君之刚徳可一日而废之哉善观君徳者无取其一善一恶要其有人君之防而已矣
　　东汉论
　　圣人之所以长有天下者无他得其民心而已矣末世之所以失之者防其民心而已矣民心之所欲归兵不可以驱而散其所欲去利不可以诱而还也其事至近而所系至大其説至易见而智亦时有所惑也西汉之亡也其君非有苛毒加于民特以柔闇而无决承之以幼懦主之以母后聪明威令不能过房闼之外而天下之柄奸臣得以盗而有非汉之失民非民之厌汉也及化为王氏有王田之扰有六筦之侵师旅兴于前旱蝗继于后夷狄攻其外防盗攘其内使天下之民溃裂四出而不知所从遂以攻莽而亡之当是之时民苦其乱而思向时之安以为能安天下者刘氏而已耳故圣公起于荆盆子起于海曲王郎起于赵刘永起于睢阳伯升起于宛皆唱之于刘氏奋梃以为器揭竿以为旗徒歩振呼而郡国之众云集雾聚莫不为之用虽有隗公孙述张歩之徒相与驰逐奋取卒所以得之者刘氏也及天下定于东汉而百姓果得其所欲以光武之圣显肃之明其治皆杂于儒雅而隆师重道修举礼乐以率其民民之兴行为义防多于三代殇安之后女主权臣常握祸福之柄民之所以未入于涂炭者行义之臣奋不顾死力争于朝以折嬖邪之锋也及桓灵继统宦官之势愈烜赫于天下矣而贤者终不为之少屈彼贤者之盛于下知其必能再起刘氏之治而不利于已诛其一人则死者一人而已未足以痛杜其后而为忠信之戒也乃目之以钩党禁锢诛杀天下之贤人处士殆尽其祸盖不减于秦又以宦官子弟为民之牧宰侵掠残困民焦然不知为生之乐莫不挼掌捩腕疾视其上欲汉之亡者盖十九矣故黄巾一起同日而应者三十六万何盗之多耶民以为汉徳不若黄巾之可从也及东汉将亡所谓袁绍袁术者以庸庸之材防有天下之半人归之者襁负而相属彼以袁为可归耶诚以袁氏继世为汉三公其所出力而排祸难者徳有多于刘氏如此而已以此知刘氏之见絶于天下也孔明承之又欲以区区之蜀为光武之举信大义而复之汉其名虽盛而四方莫应岂非民心去汉而然哉勤苦艰难终不能以亟定是非昭烈之罪桓灵之恶怨于民心之深也其如覇蜀之业则孔明之才力致之与魏吴他姓之兴者盖等耳非有思汉之助也西汉亡而复之之易东汉亡而复之之难民心之去就可不畏欤书曰民可近不可下故王者之祸莫大于失民心或曰汉之兴亡天也非人事也是乌足以知治乱
　　魏论
　　孟轲之言王道常贱利而本仁义当世之诸侯皆谓之阔疎而后之学者亦或疑其为空説以示训尝窃观之先钝而后利王之易者莫若仁义之为用小利而大拙力殚而功少名败而实从之者莫于权谋也周既亡而秦能一天下之诸侯秦之乱髙祖起兵才五战而天下定于汉西汉之业为莽所盗者十二载而世祖兴世祖之兴三年而复为东汉髙光之建业一何其易也基宇一何其宏大也传之子孙一何其长也东汉之乱豪杰据国而虎争善用兵者莫过于魏武建安之元始迎献帝以入于许自是中国之权归于曹氏官赏兵刑纪纲号令莫不自曹氏出汉帝挈挈守空器而已于时取之之易若防一毛然而止能集天下之势故不敢取用天子礼乐者凡二十五年而身终于北靣及丕受献祚四方之君者三魏一再传而其政已为司马氏所有观魏武之建业一何其难也基宇一何其狭也传之子孙一何其弗永也岂谓魏武之用兵不及于髙光耶谓天之意不欲天下之亟定于曹氏耶谓用兵不及于髙光则魏武固能兵矣谓天之意不欲天下之亟定则天下之厌乱不为不乆矣何难易小大长短之不相若也如此尝以为天下大物也不可以诡谲服不可以威力御有伪而覇无伪而王有伪而享国无伪而享天下彼髙祖世祖之所以兴虽褰裳奋剑驰逐而得之然皆有仁义之资忠厚之量故人心易一数载而成大业已成而天下怡怡不复揺动魏武则不然其治身其任臣其使民其取天下一本于诡谲威力无复锱铢仁义忠厚之实是以孔融杨修诛死而不肯臣荀彧感恨喑噎而毙天下义士云长之徒掉臂而徐去管宁之属浮海而避之惟得巧诈之士而与之共国竞竞焉忧窃发之变故虽虏张绣走二袁擒吕布馘髙干戎旗北指而乌丸蹋顿为之破兵锋西向而宜堪超遂为之平有智者莫不惮有力者莫不屈兵强战胜而天下益疑之思与之为敌用力勤于二汉而土分于吴蜀垂业至于二世而运夺于宣景何哉失之于险害刻薄而不以仁义忠厚抚天下也人之形可刼而人之心不可刼人之财可掠而取而人之心不可掠而取天下之土可以强而兼而天下之心不可以强而兼迅疾不让怒若风火者虽速必缓欺其人而得之者虽得必失得民之心者不欲有民而民必归之大国之贾出其货财贸易于廛市持之以信守之以亷意思闲缓如不欲多得者故利之归也愈厚其为富也必乆有贪贾者持筹如变化罔利如防攘人由是莫敢与之贾以至于饥而死孟子曰苟行仁政四海之内皆举首而望之欲以为君魏武何知焉孔明之为蜀先以仁义治其国后以仁义之声动天下三州举土以归于我而輙不取是以一举而魏之君臣相聚而忧当是之时民心虽已去汉以孔明仁义之才挟备而自为亦可以有所立天下之未归蜀者特须时耳孔明不幸功未成而且死使孔明不死魏吴其一而为刘蜀乎孝明之区区焉能抗之哉
　　梁论
　　先王之教皆本于礼义世之不得则不生如此其急也然而礼义之教至后世日以消亡而以之大乱有贤者出莫不欲引古而复之而已亡之教终不能复佛者夷狄之教也一入中国中国之人为之奔走惟恐在后衣食可絶而佛费以为不可絶法可犯而所谓戒律者以为不可犯父母可慢而以为佛不可慢流炽植大至于今世而日以盛有贤者攘袂而诟之操矛而攻之力惫矣而终不能去何礼义之去而不可复佛之来而不可去也是亦有説焉夫小人之情好私而忌公礼义惟公而佛惟私小人常多而君子常少此礼义之所以易衰而佛之所以易盛也所谓公与私者何谓今夫礼乐之为教人果秩秩而循之则终身安焉而不扺于戮辱其利于人者为不少矣而小人莫为彼佛者之説则曰汝且终日放其情欲杀人以逞欺众以牟财已而事吾佛则罪释而无害汝且朝而为恶夕而事佛壮而为恶晚而事佛不惟罪释而无害且有厚禄而加汝焉书其效于纸揭其状于壁小人既不能无为恶故为恶而得利则分其财于佛之徒以求解如是尽天下之室为佛居举天下之众为佛众亦不足怪也故曰小人之情好私而忌公礼义惟公而佛惟私小人常多而君子常少小人固无足异矣又况世之君子时有防溺于其教牓而唱之者耶尝观东汉以来佛説之惑世晋之末凶悍骄逆屠灭生灵以为戱其暴过于豺狼者莫甚于石虎姚兴礼义曾不足以动之而畏佛最甚下此则髙齐既以战得之弗返于礼义以靖乱而欲事佛以自救梁武之用兵亦工矣侯景之师将至于城下而率其臣诵佛于庭卒以此亡国不亦悲哉夫既天下之信尚之也小人之倚佛以为货者把执祸福吓欺愚聋如挟劵质量其所入金钱之少多而交手贸卖上至于京师下至于夷狄至于一邑之冲一乡之聚必有其徒焉如是者纷纷于天下上之人不能盛礼乐之教以敌之其所以为治者一皆出于文法固以薄矣而文法又多为奸吏之所货奸民之请于吏随其重轻或可以得意幽则约于佛明则要于吏私既胜而公道废王者礼义之教皆不预天下之权呜呼安求其不大乱也斯也根固而源逺不可以亟防不可以亟塞矣后之君臣防溺于此者其不观梁之所为乎
　　隋论
　　治天下者以王道不可为之以吏治吏治可以苟天下之安而不可乆也纯以王道而治者三代是也吏治与王道杂然而用者汉唐是也纯用吏治者隋文是也自禹至于桀自汤至于纣自武王至于赧三代长乆各数十世安而少变者几二千年自髙祖至于孝平自光武至于献帝自髙祖太宗至于僖昭兹二姓者或四百年或三百年不及于三代之长而有过于歴世之祚若隋文帝之于天下于时亦可谓之治平而寡事矣然才三世三十九年而亡其故何也吏治与王道之效不同也故三代用王道而长汉唐杂之以吏治而不及于三代隋文专以吏治而不及汉唐是非王道与吏治厚薄之效耶夫隋文九年灭陈而天下始一奋励于为政每一坐朝或至日昃五品以上引之论事宿卫之士传飱而食至于兵革不用天下游食之人户口嵗增过于两汉其富庶而康宁如此常人之所谓太平而识者皆知其不能乆也何者无礼义以维持其政无忠信以固结其臣教化不足以导其民纪纲不足以防其后一切以辨敏勤察为能处三王之位而卑卑焉任智数覈文法此特吏才之尤者耳非王者之为也故王通谓其终以不学为累而房乔于清平之时而独知其将亡彼或用王道而常为百世虑国祚之永人可得而近测之哉尝观于三代其为治之防皆本于仁义礼乐先教化而后刑名厚道徳而薄功实其始虽若迂逺而其成以至于兵寝刑措暴炙百姓之耳目浸渍涵糅百姓之骨髄其势蟠大胶固如置方石于平土之上天下之形可以渐乱而不可以亟壊也末世中君徳既不及于古才亦不至于道所用者皆俗人而所尚者皆细法争于功用勇于击断谓簿书刀笔之间可以为治语之以王道则项背而窃笑强者为之及其盛犹可以自守一有势罅则怨心纷然内外皆为之扰动奸豪乗其而起其挠天下如驱羣羊而荡王业如振欹器耳是故民众而益乱地大而益危呜呼彼安知三代有长乆难动之法乎后之王者鉴于三代两汉隋唐之事亡恃吏治之安而留意于王道斯可以长有天下之民矣
　　唐论
　　天下之乱常起于内不起于四方先之以朝廷之奸继之以藩镇之盗未有朝廷无隙而藩镇敢叛涣者也人之弱于气者寒暑疾病易为之侵木之伤于心者风雨蝎蠧易为之败明君贤相整予法度修予甲兵抚予人民虽有强梗必为忠顺一有弗率天下之所共攻也苟不能自治虽有臣妾必为豺虎唐之乱也人皆知藩镇之亡而不知唐之有以自亡也一军阙帅上择贤人置之则已矣而必取帅于其军其奸将豪卒内交强臣而外交勅使以市兵权得之则取偿于其民宦者之使阴得寳赂伪以一军之势吓刼朝廷而取必彼小人者一旦据土地拥旗甲权盛气完约坚谋合罔不睢盱自疑恃众而为盗而朝廷方且用姑息之法慰之以金劵饱之以玉帛欲以息兵此其所以树兵者欤柄既去矣藩镇既强矣又不能信任天下之贤以为将相使之整法度脩甲兵抚人民为所以御盗之具所以图事于宫中不过一二邪臣三四宦竪措置万事舛谬颠倒方正之路塞幸曲之门开惟埋藏机牙以中伤贤者为事故天下之心咎其上而易以生变此以见非独藩镇之亡唐而唐之有以自亡也有国忠林甫之蔽然后有函陵之师有鱼朝恩程元振之防然后有永泰之乱有卢杞之邪然后有奉天之厄有恵王昭愍之骄昏然后有藩镇之叛章武中兴一裴度而已裴度用则藩镇为唐之臣度不用则藩镇为唐之盗故曰天下之患常起于内不起于四方也杜牧善论兵其为罪言尽河北逆顺之势曰上防莫如自治中防莫如取魏最下防为浪战夫蛮夷盗贼彼虽无頼然亦有桀黠之才小人之智有以窥测朝廷之所为权量其轻重强弱而自为计我自治且弗辨则蛮夷盗贼投其隙而动使唐之君皆能如杜牧之言而自治任得其人政得其道则藩镇为我之手足耳目竭蹷趋走之不暇如正观开元时矣焉得而凭陵哉
　　五代论
　　天下之治乱如昏明寒暑之相从也五帝三王既去而天下为秦秦亡而为汉自汉帝之元年嵗在协洽以及于今千二百有七十年其间乱世多而治世少基业宏大足以传之子孙而乆者汉唐圣宋而已魏虽有蜀而不能有吴及魏入于晋晋平吴而天下始一一之者未乆散为一十六国而晋迁于南魏起于北魏衰而又为东西东魏入于髙齐西魏入于周闵相与鼎峙而立周能并齐而天下尚为二及周入于隋隋既而平陈然后一天下而君之隋不能坚又化而为唐唐亡而为五代抑亦屡变矣舎夫汉唐而观之余据土而君者一爝火之明也然而自古乱亡莫甚于五代周秦汉晋之间以兵攘间有天下之豪杰或借仁义本谋术五代之际率皆凶卒小盗公行而无媿脍胾生民而尽之礼义亷耻无髪遗矣庄周曰后世必有人相食者岂知后世之乱有过于相食耶然而不大乱不大治五代之大乱天所以开圣宋也宋有天下相继者四明圣百余年间生民之安过于汉唐内无擅威之臣外无强大诸侯下无奸民攻掠之变十人之盗起则不月而传骇于天下之耳目况能容大盗耶其安治如此然而识者观天之势尚为之忧栗而不宁其故何也夫始治者天下之所乐而乆治者明知之所忧也实之美者多蠧味之甘者生醯鸡康乐而克逸者萌疾病物慎乎其极则必至于变古之王者知其物理之极惧其变而为危则先自为之变使变而治此其所以乆也居治之乆而未知所以变此非今之可忧者与今天下之民丁黄老幼孶毓而繁伙其数多于汉之文景唐之贞观闲元见生齿之极于此矣耕者升山巅樵者入穷谷土不为不辟农不为不力而常有冻饥之人天时丰穰则中戸已上歉歉仅足一有水旱螟霜之嵗则百姓流冗转移相枕藉而死于道路可以常丰而不可以有凶灾见其用天时出地利之极于此矣国之于利算及行人租及动物小吏为公家而坐列贩卖如贾人焉者信于治人之官世入之用朝而夕谋夕而朝忧有日月之虑而无二三嵗之计可以常无事而不可以忽有为可以常静而不可以一动见财力之极于此矣至于上之政令下之奔走或疲极而倦厌而朝廷之治特为媮且欲以循循而格万世之安卒未能磨濯刬奋然而有所变窃恐其失于不变也天下之治乱如昏明寒暑之相从也可不前计而预虑者哉















　　宋文选巻十九
　　钦定四库全书
　　宋文选巻二十
　　李邦直文
　　防防
　　王者与之议天下之政有大臣在而又收访贱者之言何也以谓人有逺近贵贱之殊而道则公治乱之计各或知之使之毕其説庶几有补于世非特求其有补而已夫王者之于臣下既用则观其事未用则观其言事足以见其才言足以见其识故取人之防术莫若以其言也国家尝诏内外官有可言者皆得置邮而闻之于上然其所陈之类不过法令金谷之间鲜有以仁义发扬人主之聪明而恵泽天下者朝廷亦尝贱仁义之説以为汗漫无实而不适于事变夫珠犀象玉生于江海匿于穷山不逺千里皆列于人君之左右岂非以好之者笃求之者勤而后至于前耶珠犀象玉玩好之资耳言之可贵非徒珠犀象玉也陛下好之笃而求之勤则仁义之言日至贱之而弗为贵则嘉言不至而庸言来矣且陛下继祖宗大业数十年闲寛和门安无为而治以法尧舜未尝有深诛痛断于羣臣而奸邪睥睨傍有所惮而不敢輙肆奚其然哉畏指议者之不已也则言者之为益多矣緑衣小臣生长圣时乐于父兄师友之教行已之外窃尝志天下利病仅得其一二大者故因可言之防条其畧于篇以为贡臣以为古今之治无法者不能乆悲申慎之愚于法而叛仁义故有法原事有形势善同而功不齐为国者不可以不知故有势原礼乐教化非刑不立故有议刑二篇国之兴亡治乱常起于兵不忘用兵者兵置而不用故有议兵三篇疮疡非心腹可忧之疾疮痬未止心腹之气为之弗宁内疾或从是而起夷狄外物常扰吾治故有议戎二篇官治则事治事治则天下治故有议官三篇义利相形不得其中民必止散故有重计备不可不预兵为国命马为兵本故有实备孔子曰赦小过举贤才其斯为政故有明责激贪扶懦别白贤不肖故有劝吏根本强固木不可防愚其宗子秦以亟亡故有固本化风不行王业终不及于三代故有厚俗未有左右正而事不治者也故有广助士不素厉亡以应猝故有养材尊君卑臣法一而分定治天下如治一人故有审分政为神物王者司之援古鉴今可以善其后故有操柄窒祸本导其君于文明故有解蔽奸臣之所欲为者使人主素知之故有辩邪臣闻鲍宣之言少文多实史氏称其忠臣言虽褊廹不文然皆当世之可行者渉其目可以知其大指有防防
　　法原防
　　法者何也圣人所以齐天下之动至公大定之制也其原出于道徳礼义而其用散于号令赏罚凡有天下之君未尝有无法而乆者也昏世尝有无法之君矣奈何乎人之多欲而趋乱也如归市人之多欲而无法以齐之故有臂者攘有足者驰勇者苦怯者而夺其资知者绐愚者而兼其利声色耳目之奉纷纷籍籍其去禽兽者间不容一毫故圣人为之法使天下强弱小大贵贱逺近莫敢不一于法焉由法者安不由法者危由法者得其所欲而生不由法者失其所欲而死如是故法立法立而天下之心定而治道毕矣法为贵君位次之法壊则民亡民亡如之何其尊且安也故人主尊法惧法之不立也故以身先之惧天下之慢法而法壊也故一举事而不敢忘法赏罚以法号令以法取予以法废置以法杀生以法动静以法视法如神物而不敢侮如天坠地设不敢輙破壊改易也不以一事小害而损法不以一时苟利而增法使天下无有不由法而自为者故智者不得越法而谋辩者不得越法而议士不得背法而有名臣不得背法而有功我善可抑我忿可窒而法不可离骨肉可刑亲爱可灭而法不可屈也故虽成王之叔不得以流言而乱政髙祖之父不得屈君臣之仪文帝元帝之子不得越王门絶驰道光武之姊不得保臧获奸使吏民爱若孝王嬖若韩邓功若陈汤冯奉世义若郭觧不免于有司之议而天下不敢私恐其开乱法之原而后争以为比也故明王之法左者不为右右者不为左上不夺下职下不使上事为廷尉者不以才有余而道礼乐为太常者不以官优寡事而议刑法士者不为工商贾人不为士也令史大匠之起巨室弹画一定木之曲直小大长短必皆就吾绳墨防矩焉其参差不齐龃龉不合则斤削燎括而已矣若毁我之弹画而从木之情则工劳事拙纷扰而不可理矣故圣主立法贤主守法立法者使法必出于道徳礼义而后布之天下以为法守法者使赏罸号令必出于法而后以为赏罸号令法不出于道徳礼义者法也法者非法非法者未乆而还赏罸号令不出于法者政也政者非政非政者法壊而天下不服故法一则成法二则疑法固则君尊法揺则君削法行则要而治多法不行则烦漫而无功今夫一人之寡居深戸之中传盈尺之纸而风驱电行杀生废置人于千里之外提癯夫羸老仅胜衣冠之人付之寸印而坐诸帷幄进退万夫若羊彘然童子据奥室羣湖海之珍怪处女婴珠玉而立乎衢途乌获戾目而不敢动以法在也故天下视法如籓篱立法如封界强者以挛缩弱者以安全至哉法乎人君之卫天下所恃而生也闇主则不然不能以法制胜私欲不知已亦待法而后安故从欲而慢法其意若曰法者我之可自出也何有于法哉昵乎所爱则无劳而封爵有罪而不诛或利害仅如毛芥而輙变大法名分不立百职相侵日革月易人不知所循下皆知法之易挠而可逾也则险庸谲诡者舞其私意以动法幸谀便僻者倚上之恩以货法悍暴杰偼者奋其乱力以干法如是故法亡法亡而民亡民亡而国亡矣如籓篱然臧获者超履穿穴而主人勿禁安能使盗之不窥而保其室中之所有也如封界障隧然其羊童牛牧已尝有蹊之径之之迹矣安能制众人之不来而全其果蔬稼穑也或曰法之説无乃胶固滞事而失于圆通狥物之道欤曰不然法者天下之公也千世之守也大道也通者人臣之私也一时之偷便也短术也法同而治异者吏不能举法也吏之罪也法不可轻立亦不可屡变也立法之主必若禹汤文武汉祖唐宗者也议法之臣必若皐陶伊尹周召萧张房杜者也晁错且尚勿免况庸人乎臣窃规今之世朝廷或弛祖宗之法羣下或慢朝廷之法大臣或率胸臆而轻法庸士或作众辩而侮法为牧伯者或击断于法外以为能臣恐纪纲制度縁是乱法縁是而亡故作法原
　　势原防
　　君之所以安危国之所以存亡治乱令之所以行不行势也不善知势不能为创业之君不知势之可畏而失其所以审度将顺不可以为持成之君经治之臣故善用国者势而已矣理势循则行忤则变动则险止则平轻能重缓能速故物有至小而力不可胜即事有至易而功不可胜原发如毫芒针端而巨若丘阜本在拱把而逺际穷髪者势也如戸之运也如车之驰也如弓之圆也如矢之激也如衡以一权而举数倍之重也水之注于卑泽也原火之燎于风中也兵之奋寡而走众也人之乗髙而制下也势也岂惟万物为然今夫一人而胜天下之大制天下之众兼听天下之广沛焉有余非势而何如也故明者用势而闇者用于势明者提至要之处持其闗钮制其机枢动静在我开阖在我弛张在我一教一令一赏一罸必辅之以形势故教之而行者易令之而从者速赏一而千万人劝罸一而千万人惧仁少而悦者多义近而服者逺无他理势为之也教令赏罸仁义而无形势之辅必且人人而治之矣人人而治之教之行也必艰令之出也必烦天下之善有余而赏不足天下之恶有余而罸不足天下之民无穷而仁义不足无他理势不先也夫千世之君可屈指而数之矣或善或恶或仁或义其间差不能铢寸而功名辄相倍蓰祸福辄相百万者无他形势之异使然也成汤祝兽网而归者三十六国文王枯骨而天下三分有其二千世之君徳有大于此者矣而汤文用此收天下之助其从民情而集天下之势也方形胜之在桀纣夏台之囚羑里之狱如拘亡夫及善恶之暴也形势之变而迁也如林之师而莫敢射车中之木主故天下之势安则动难动则安难当其安也垂绅端委深拱于堂奥戸牗之内而髙论治古之上尊明如天日闳隠如震霆煦煦如雨露肃肃如风霜指顾叱咜而天下莫不趋走鞭笞海外之岛蛮若制童妾虽有刘项之魁雄曹马之奸桀必且老死民籍而不敢倡及乎昏懦为之也席先王之位传先王之民朝有遗臣故老事有纲目轨度先王之泽未涸天下之势未运自视其安也以为无有危事也任一喜怒从一嗜欲矣而患未切已也以为可为而无伤也习知天下之尊服已也以为人终古莫敢蹙路马之刍触囿兎之毛也簸顿闗纽嬉弄机枢动静不以时开阖不以法张弛不以节滛乐在宫中而怨毒被天下略易在一朝而祸患遗千日民心之他属也君柄之旁落也势之翻然而离也虽欲安之不可能也窃譬之山之髙厚也万夫不能毁壊也朽壤生乎中岿石震乎上及其倾也人力不能支柱而维持也非天事也势也故前圣创业起今之利变今之害所以治天下之具甚备忧天下之虑甚深缀民心而乆天下之势坚牢固宻为不可防及其乆未尝无罅缺蠧漏也然而其剥也亦有渐矣在后圣时节其势而缮之耳汰则约之危则平之扰则静之防则养之弱则扶之急则纵之缓则持之塞则导之使万事之理百物之节皆不至于穷极而大变则势乆而长无危亡之形矣故势之在我也我蓄积之固执之审则发弗便则居故势为我使而天下莫能逆也若一失其要则横肆奔悍于外不可复之虽有天下一旦驱挤排压而仆矣臣故曰如户之运也如车之驰也如弓之圆也如矢之激也如一权而举数倍之重也如水之注于卑泽也如原火之燎于风中也如兵之奋寡而走众也如人之乗髙而制下也其动不可不慎也人主知势则处治如将乱处存如将亡处安如将危而乱与危亡亦且不至臣故作势原
　　议刑防上
　　治天下如治马马之性刚则踶恐则齧气作而脉张风逸于野乗之者将有奔坠之患故必待之以辔节之以衔挥之以防欲速则速欲止则止使之无一不若吾意者然而冶马者亦有道行之以其涂羁之以其节防之以其事调顺而不乱约易而不烦时其强弱而视其力之所任马于是乎循理而服驾矣有越人焉不善治马行之也非其涂覊之也非其节防之也非其事马于是偾张狂惑而愈不知乘者之防则马之性妄行而乗者不得安矣故天下者马也辔衔鞭防者法令也法令之使民如鞭辔之治马圣人之善使民如王良造父之善治马民之不可治之以苛如马之不可迫之以烦也故法贵易知令贵易行法必简而明令必约而信使民晓然皆见上之意则亹亹而从之矣而不善治民者繁为之法苛为之令使天下之民前有罻罗后有防穽左则木索右则桁杨民皆惶骇惴栗不知自免之路而愿者或有所寘奸者或有所逃天下之诈日起而法令益不胜如是祈民之和顺而循理安可得也故曰毕弋多鸟乱于上网罟多鱼乱于水扼之齐之而马知诡御窃辔故夫法宻则犯者多犯者多则法不胜为髠钳赭衣本所以湼小盗也髠钳赭衣者大半于天下则相率而捍法以为大盗任彊吏持急宪本所以抟摘隠伏也隠伏尽露法不足以胜之则不复隠伏而公为奸罗取细罪本所以止民为罪也不为罪之民既已罗入于罪而抵诛则不复愧耻畏詟然后为罪自古尚法之世莫过于秦秦用商鞅李斯之术以绳天下令民什伍相司偶语于市则刑弃灰于道则诛然天下之所以叛秦者以法卒所以亡秦者以刑人也汉祖乗之约法为三章萧何裁增为九章极简易矣宜罪有得漏而奸有得为然事益少民益畏罪至孝文而刑至于措具缓急繁简之不同而治乱之势异何哉法不可极而民不可胜也圣宋之于法可谓矜慎而留意矣太祖始诏置士官太宗设审刑之职章圣皇帝又建提防刑狱之任嵗必下寛诏涤桎梏而厚系囚之饮食吏有深法而枉民于刑者废抑而不得迁以惩其酷能活一囚之不当诛者弗论嵗考弗用保荐而辄增秩以劝其仁凡以疑谳闻上者皆生之其矜慎而留意如此宜有汉文刑措之效也而天下之执重系者嵗嵗加多举天下之民能终身而不受笞棰阖戸而不在刑籍者嵗嵗加少其所以然者臣以谓国家有轻刑之名而无轻刑之实法苛密而轻令烦杂而乱别勑他禁数倍于律由是之至也自古议狱之深者皆指秦以为首而臣谓今之民罪有薄于偶语弃灰而入者矣如之何安视而不为戚戚也
　　议刑防下
　　天子仁圣如此天下之民常患不得其所朝廷慎刑如是而臣谓之过于秦法何也古律有浮于事可蠲而未蠲令制有失于当可刋减而未为刋减者也今之律盖秦汉之余法而累世增损附益而成之可谓小大无失而轻重无所漏矣巧民真奸善为天下未尝为之罪亦皆有所科条而不能出乎其中矣不知向者又为无名之法而附于其末曰不可言而言不可为而为者皆坐之以彼罪之有状而可科者既律之所不容凡无状可科者则亦无罪而已又施罗织之意于其间以开苛吏舞文之端则行路之人皆可取之置于理一步作一謦欬揺手反臂无不触罪上官之率私怒而加害于小吏吏之所以生意而牧良民者盖莫不用此使无罪之吏坐此而绌殿无罪之民坐此而榜毒此律法之过焉者也古之为法之意丁宁而详悉其大防防民之为不义故为之法辅义而行之苟得其实则刑之杀之而民莫不服知其出于义也自咸平及于祥符及于天圣自天圣及于庆厯制勑之目数刋矣庆厯中删之得一千七百五十七章颁以为定法其立法之目常汲汲于货利而重募告讦之人渉礼义而辅教化者曾不能半夫上射利于下下竞利于上上事利而用刑故刑之而民心弗改知其出于利也古以义用刑今以利用刑此勑法之过焉者也古之遗法曰律曰令曰式今之通行之法曰制勑曰附令故律所以佐典礼也令式所以佐律也制所以佐律令也附令所以佐制勑也故律有定刑而令式无定刑有事不循于令式者一止于笞所以为中法也今之庆厯勑或有定刑或无定刑律之而无定刑者辄鞭笞而勑法之中类多细防薄禁事有防小于令式之所约者条责簿书之朱墨按比券契之迟速赋役之常格厩库之成事卖买之烦期防之末课督征权而钦防毛革其纎悉烦碎类非国体之大此皆宜传诸令者而遽列于勑法更民毫厘之差亦获大咎刑加于犯令凡数等此宜为令而为勑之失也臣以为律法当言当为主科可以蠲省惟戮其有名之罪则文吏不得髙下其手责利之门少告讦之路闭则天下国家先义而后利制勑之所禁烦细而无定刑者审择而附之于令则薄罪不防于重诛厘此三者刑庶几乎清而民乐其生仁主之泽洋汪于天下矣
　　议兵防上
　　天下之事莫难于兵天下之才莫难于将今夫奉法令畜士民虽提顿矫暴之其逆顺祸福持非嵗月之乆理势之极动之有非是虚徐而议彷徉而止利可以缓从患可以中避若夫羣数十万之众局熊罴之气聚躯虎臂之力制之非其道则若奔马之辔不可收厉吾人人而敌人与抗伺我有衅睨我小跌一有形罅若弩羽之来不可障是故朝为胜兵暮为野朝为彊国暮为丘墟其存亡死生之速如是故曰天下之事莫难于兵生者人之所甚乐死亡人之所甚恶将使人触白刃冒流矢赴死如赴生安逸人之所至愿劳苦人之所最病将使之草食水饮介冑而骑角逐出入于死生之场趋劳如趋逸耳目之众也将使之莫敢不一心志之异也将使之莫敢不同我之迹将使之不可窥彼之情将使之不可隠故曰天下之才莫难于将一治十十治百百治千千治万万一者将也百万者兵也以一人动静进退而百万之命系焉故国之命在师师之命在将国轻用将将轻用师危亡之夲也非仁不能以懐物非威不能以戢士非勇不能以震敌非智不能以应变非信不能以固结专于仁则慢而不为用专于威则怨而不为用专于勇则力折而机误专于智则声蔽而实穷专于信则事滞而利失备者多胜专者多败故将之材得则兵未战而先胜将之材失则兵未战而先不胜有不可用之将无不可用之兵将胜则兵少以为多兵弱以为强将不胜则兵多而易乱兵强而防速知兵必胜之将其大略盖出于智谋仁义而仁义施之阳智谋藏之隂阳明而无不知阴潜而下不可见至哉知此者其知所谓为将乎故良将之材未易有也有之而未易知也知之而未易用也用之而未易终也非至君不能用将非至将不能用兵非至兵不能破敌兵事将材之难如此太祖皇帝角材智合冦讐而任之即位之四年慕容延钊入荆南髙继冲献其地五年王全斌伐蜀六年降孟昶平三川十一年潘美之兵趋广南数月而絷刘鋹十五年一曹彬桥长江过师于采石十六年防金陵俘李煜将明卒锐势如决河海声若走风霰素定之防印圏钥勘不失尺寸算日数刻以俟防奏积世之珍入于王府数路之籍登于版图以此之将将此之兵故兵用而武功成将出而敌国破长摹逺据以授后圣太平之业百年余矣庙堂之上习于安娱辕门之口恬于豢养兵不知律将不知兵国不知将观今之所谓将其在内者徒车骑容冶日奉朝谒利厚禄以肥子弟苟声色美田宅而已其在外者赀公养之费约结要人酣歌玉食希冠盖之誉庇占惰卒便豆觥庖廐织絍绣画针韗鳬鍜伎巧玩好之事而已其于训练之精粗赏罸之后先士气之强怯地形之迂直鹅鹳之踈密敌情之诚伪慢焉不知百一以此之将将此之兵是故治安闲暇之日名繁数稠髙位大俸索上农夫十戸之赋足以给一兵悉闗市之征不足以奉一将濶视侈言尚各不满一旦走檄传警投之敌前而用之小出必小挫大举必大比血丹原野肤残钝釼四夷以为大噱非天之灾非地之变非时之不幸国不知将将不知兵兵不知律之祸也韩非曰所用非所养所养非所用故臣愿陛下于优安寡事之时留神于兵垂意于将当涂以收之当术以騐之投之以难而观其决付之以事而观其应问之以疑而观其虑尝之以故而观其材愒之以险而观其忠较之以气而观其勇则将斯得矣诗曰迨天之未阴雨彻彼桑土绸缪牗戸今此下民或敢侮予孔子曰为此诗者其知道乎能治其国家谁敢侮之北有枀陉之诸部西有赫连之遗种南有盘瓠杂獠丁黎余民陛下畜十余将练数万人守则守战则战四边必睨睥而不敢背虑之有素谁敢恐惧中国而侮之者陛下垂拱于太平之上澹不早图嵗苟一嵗日苟一日养不可用之将蓄未尝战之兵猝有风尘从疆塞而起扰吾赤子掠吾土毛然后骇而为之则亦暮已
　　议兵防中
　　用兵收将之术臣概举而奏之前篇矣请为陛下言其详兵在内则内重兵在外则外重内重则强外重则弱兵在勲臣则勲臣重兵在近戚则近戚重兵在宦臣则宦臣重上重则安下重则乱唐太宗定天下增隋之旧开折冲果毅府以统兵籍设十六衞以宿将臣或蛮夷侵边强臣不朝则取兵于府以事剪伐取将于卫以典师律事平功成则将归于朝以奉宿衞兵散于野以力耕锄兵虽有籍而府实空将虽有名而权实去兵将在内而京师实重又兵虽有籍而府实空是故无饲养之费无姑息之劳无一旦之变将虽有名而权实去是故无震主之忌无难制之势无擅威之奸兵将在内而京师实重是故无尾大之忧无外侮之虞无割据之渐自古制兵之术莫善于唐太宗者兵农混一仅如宗周故王业最治至唐中年府兵废而太宗之遗业胜事大壊兵重于外而不归故藩镇强大而叛兵重于内而不制故宦臣得柄而逆传十余君焦思劳精卒不能复以亡唐室流炽五代肉烂鱼馁在外者分裂方土虓阚内视在内者收把威柄暴悖上陵五十四年传六姓十四君而天下生灵百不一存矣太祖皇帝神武圣谋洗削祸乱收天下之柄归之于已笼络悍夫易以文吏虽籓镇诸帅名号尚存禄赐尚丰而兵众土地悉属于上矣逆肠叛胆消缩顺向莫敢不臣举天下之卒凡可以胜甲荷防者名之曰禁兵则皆天子之卫非人臣所得而有也聚之于京师以固内重之势而威天下非蛮蜒戎狄守备抗扼之地川涂闗岭险害走集之所未尝不遣戌而宿重兵屯戌之师三嵗而代妻子庐墓皆在京师补一小校汰一羸老必奏籍于中而俟上命以消杀四方之异志故天下兵柄外不在藩镇内不在强臣不委宦臣不倚近戚利权重器在天子拱把之中虽有侍卫三师非有可专之威徒主符籍而呼趋指导于阶前耳天子或御广殿或猎近郊节以钲鼔习以骑射角拳勇之材激忠顺之气或幸壁垒视其纪律而省其私队长赏罸以上日预朝请而抃拜时预防礼而犒饫嵗预衣裘缯絮之赐而华暖庆赏威刑抚取拣练縻制控约无不自天子为之者故百万之众目无他视情无他归詟悼亲爱皆在一人不在臣下如足戴身如指随臂如子弟翼父兄如鱼鸟从龙凤至哉虽未能混一兵农实威服四海圣神乆大之略也老氏曰利器不可以示人梅生曰秦倒持太阿授楚其柄诚能勿失其柄天下虽有不顺莫敢触其锋夫太阿之鐏不可以倒持而利器之守不可以不固也陛下席三圣之烈抚万世之图富与地侔尊与天并恃隆平之极当无为之时游神运化于冲漠之塲栖迟含光于髙古之上尧舜不足称为仁夀周武不足称为逸乐夫乱生于治也危生于安也患生于不足虑也祖宗之事着于史牍传于世臣故老之口粲若日月遗防具在按节而举之朝祭之余礼乐教化之暇一御广殿一帐近郊一幸军壁旄头在驱黄屋徐勤从以横吹烈响穿云奋扬国灵耸动士众斩牲祃野卒搜器而简练训誓之诛一庸慢甄一忠武以起士卒乆安沈堕之气以改易天下之视听夫六马在驭不提振其辔防收其羁勒而大酣小寝于其上猝有骇异不蹶则奔祖宗既已聚天下之兵于京师以为内重之势而威天下付之于复圣矣非可以无为为之也惟陛下留神
　　议兵防下
　　臣于上篇言用兵次篇言养兵之制或曰二者孰难臣曰二者俱未易而养兵尤为难用兵之时成败共济死生同患而有幸而胜者治安之时养兵失其制则祸实蹑武而起矣唐魏公对文皇曰创业易守成难非空言也唐穆宗于不用兵之时姑息而至于衰壊五代之君明断武徤莫过于后唐庄宗者起师云中南向而争天下骁雄智勇周徳威之俦莫不毕命罄力百战于河朔一日逾郓趋汴而段凝之师虽号十万解甲束手矣然无学术不知古今治乱之体不知持成养兵之道天下既定军律遂弛或溃于外或变于内魄然灭亡矣以取则得以守则亡此承平养兵之难也李承进尝事庄宗太宗以唐事问之承进对曰庄宗惟务姑息将士骄纵每乗舆出次近郊必叩马首以匄恩赏若是者非一威令不行赐予无节因而召乱太祖抟髀而叹息其不能以军法御之也故祖宗之时雄武掠人捕斩百卒川班防例全军诛殛索卫士之无赖者冶鐡以锢其颈将校虽领刺史者苟有罪必杖配士伍操畚锸冒寒暑皆甘心焉祥符中副校吕遇醉酒驰马以归章圣皇帝曰将士亡故不令出本班置市买二人此军制也祖宗朝法令严肃无敢犯者今安敢有醉酒驰马以归者乎苟有之遂置于理一祖二祖相承而治具坚明约束如此故能革五代之乱而纳四海于仁夀秃髪之老生长太平含哺鼓腹不见变骇陛下御宇数十年循三圣法度而天下顺治可谓仁义之主矣夫太平之久则法有弛而不举者法弛而不举则兵有而不习者也兵而不习法弛而不举身无金痍未尝受劳苦之事血气态度柔脆骄饱缳衣佻容不类武士目曰禁卫矣而日操纎巧竒嬴游荡郦闬旅魁什长与部兵相从促襟接席醉呼博塞隳败等级忘失名分恬不为怪莫敢诃诘禄赐嵗增帑廪大涸无名不功之赏期若责息辄不为恩噢咻喻咀嵗律寝壊士卒咸知主上之仁故将臣莫敢独治之者一有奋张小欲控约惩戢之卒自为党与悖气横胸愤口诽谤嚣嚣动矣庆厯以来大异三代作戍于保者以赐金中罢杀守倅胁将吏婴城而假息戌于甘陵者挟妖民盗库兵而为僭环卫谁何之人闯禁藩触寳瑟臣思之寒入毛骨伍中之走卒跃出驰道排入省寺而诟辱大臣庶藩列羣缕帛囊米小不满望则聚首而议变祸大乱芽孰甚于此者非人主霆断电耀长辔逺防覊之有宜而为之有渐将何以革此陛下玩而不为之图其耳目熟习其气熖完就其根蔓盘织其角觡愈刚几世之后必将豪夺闾里钟系老幼俘取金帛使百姓不得宁飜易将帅使朝廷不得制陛下取唐末及五代之事观之非臣言之过也故臣愿于可为之时选贤将提法令节姑息之泽峻有罪之诛使恩出于非常威出于不测人主为之士心焉有不服者夫用兵养兵之术二者皆未易而养兵尤为难今兵不用矣养兵之术无他惟因事而痛治之无纯以仁治而已矣
　　议戎防上
　　金燕古为濒山多马之国其土莾平宜畜牧耕稼其民翘健使弓矢习骑射乐鬬轻死中国得之足以蔽障外裔外裔得之足以揺动中国尤有涿鹿之野故叛黄帝舜以青冀分野又大剖其北篱而为幽为并为营周官职方氏掌九服之图沤夷涞易之浸皆在其地战国之时为燕国唐之时为范阳节度夫燕一国也范阳一镇也以一国之力斗絶在戎夷中独立几八百余年遂与周室终始而不为匃奴所吞者是其力足以独捍匈奴也范阳一镇之地宿兵不满数万而奚契丹不能辄苦赵魏沧景者其力足以独制外裔也昔以一国之力而不惮匃奴今以天下之力而不胜其劳敝昔以一镇之力而不惮奚契丹今以天下之力而懔懔常为忧其故何也燕国有朝鲜辽东云中九原山楼烦易水以为之塞范阳有卢龙古北松亭孤门之要以为守用力少而塞之易此其能以一国一镇截然中立而不惮匃奴奚契丹也自石晋割幽蓟檀顺妫儒武应寰朔涿蔚赂戎以市天下而营平易亦防于北阻固扼束我皆失之而划沧覇瓦桥信安肃广信保定常山忻岢岚火山宁化千里平广之地以为界戎军冦马驰突去来如股掌之上耳此天下之所以不胜劳敝而懔懔常为忧也敌侵之益易我守之益难故时平而屯戍之费不得息敌之觇中国也近中国备敌之处也多故力劳而势益分间有忧国之将不过广塘水而已献谋之臣不过啖阏氏可汗悦来使而已使土在其外而为沮洳于腹中阏河川泉渎灌庐墓耕牧之地包七州广数百里东起泥沽海口西逹边吴淀堆蒲藻鱼蚌生之而拄食皆漕取于内地并西山尚缺百里曽未足限隔戎马而边民丧其业矣嵗输者不可一日而不继遗之珠犀剑带皆府库上选乗舆之副拳然而如郑卫之地事晋楚聘使所出之郡补徼道牵马牛圬亭捕雉兔罗果蓏饬倡乐聚薪炭仆役于夷人者不可胜数和亲不战而劳费如用兵之时矣窃譬之千金之家冦盗在藩墙之内不治格鬭攘郤之具而方施堑阈下以为守盗者从而笑之塘水是也又譬之懦夫与鸷兽相厄于野弃体肉饲之而祈免于害不忍万全之时而先事一闻和亲之赂是也古者固非忘和亲也晋诸侯国耳用大夫魏绛之説而和诸戎以获实利日贾其上民狎于野穑人成功夷狄事晋师徒不勤兵甲不顿逺至迩安则和亲之术诚利矣今幽营为敌有内地又为塘而民不得耕屈中国以奉殊无遗力矣而师徒之戍不得息逺者主而迩人不为之安如是而为和亲何为者耶议者粗日月之安而虑之不先将见天赐之穴日盈中国之力不可支然后破盟犯约而突盗吾民矣
　　议戎防下
　　唐太宗如彼其才而持金帛盟辞颉利可汗馆帝女于外而许延陁何也当时羣臣或不能通知太宗之意夫太宗虽以武定天下然民方厌苦于兵颉利延陁未有可诛之大罪故厚之以货赂许之以婚姻若曰战非我所欲而宁负媿所以甚戎之曲而盈中国之气也故卒擒颉利可汗延陁衰破失据而死则太宗之谋不为不逺契丹本唐之松漠都督国于黄龙辽泽间东西才三千里自钦徳间光启之乱服属逹靻奚室韦之属而安巴坚下渤海夫余晋祖以地与耶律夀则西至于大夏东距于女真南界于瓦桥北厌于靺鞨其气常在中国上咸平景徳间数猎于赵魏之郊残城郭系老幼而去先圣仁术睿不忍以吾民困敝于奔命姑与之和亲所以结约慰藉之甚厚自庆厯以来又尝为非意难可之词以动中国频走问使扰边民之生朝廷徒增其好币而足其求金人今日骄中国之怒而山东三尺童子皆思奋寸鐡以搏金人而偿陵骜侵辱之宿愤矣臣窃意其为天亡之时也昔者贾谊欲施五饵三表系单于之颈以谓赐之以盛服车乗以壊其目盛食珍味以壊其口赐之以音乐妇人以壊其身赐之以髙堂防库奴婢以壊其腹于来降者上召幸之相娱乐以壊其心而史氏言其术为疎濶今耶律氏之君臣醉于玉帛而沉溺于寳赂其民生长和亲知战也少不习冦盗而或为进士学不以骑射为生而乐土者安室家与古外裔之俗甚异谊之説且效于今矣臣闻之山后遗民苦其赋役而怀中土之思彼之将相杂用南北之人权力相倾争其势不平而相轧乗壊之隙殆将有豪杰举土以属于我而请为藩臣者彼久客我土中心疑畏而常不得寜故时为慢书以观中国之强弱深浅而我辄为之扰骇则固宜为外裔之所轻矣天下大事有人臣不敢首议必俟人主之断而自为然后可以成其功者河湟之计其一也陛下虽不欲战戎人骄甚而天下不能堪其势必至于战厉兵选将举得其防河湟可以一日而复扼范阳卢龙之塞窒松亭狐门古北之穴决去波塘化为沃土募耕战之士人赋百畆而处之养马积粟以实塞下财京师长无北顾之忧矣诗曰昔先王受命有如召公日辟国百里今也日蹙国百里惟今之人不尚有旧唐献文尚能复河陇百年久防之地而况于盛明之主乎陛下亦笃于和亲而缓于兵备彼中之情不可必得他族偪处在肘腋之下伺河水可渡掩吾人之不虞万世之忧也















　　宋文选巻二十
　　钦定四库全书
　　宋文选巻二十一
　　李邦直文
　　议官防上
　　原今之大皆入仕之门杂而众也入仕之门杂而众故仕者日藩有罢职而归几渉三嵗不得再调者进未得禄仕退失其田庐故亷白之人身虽挂仕版名虽荣圣世而无赀以继其生盻盻焉常不得其所上急于父母甘防滫瀡之养下廹于妻孥之饘粥则守节不笃者或乘其间隙匮困之时起而牟利买贩江湖干托郡邑商盈缩秤校毫厘匿关市之征逐舟车之动以规什一之得进则为王官退则为市人进则冕笏而治事号为民师退则妄觊茍获不顾行义故仕路汚辱而亷耻之风大坠朝廷患仕者之日藩无职以处之且使罢者久不获其所故难棘其以蹈借来者而有司苛为之文迂为之格张设难漏之宻网罗取非意之细罪离合増广其荐员使其不得应条缺碍迟久其嵗考使其不得满课从是而仕者益难故薄于得失而逐于势利前者冒昧以进后来者竟隘而驰夸伪佻浅之流更相盻眮迭相攻攘相诛不操矛相覆不设穽而媮风炽险涛作恬让靖黙真能实徳之士或羞与之偶宁自却于羁旅草野而不入于其有耻者上欲进之而日益退无耻者上欲退之而日益进徒嵗为一禁时下一令详明深切防约而条责之掲而示之以义利之路曰尔为笃厚无为薄恶如是将以复仁义革士风臣窃以为无益也故臣谓天下之大由仕者藩仕者藩由入仕之门杂而众也夫入仕之门乃之原也而议者不塞其源欲止其流不迹其本欲救其末不能清入仕之门而束缚爬罗痛治其已仕者入仕之时如数兵徒如积麻竹不知名器之可惜也已仕之后如障冦盗如捕螟蝗不知士心愈离臣愚以为过矣故愿陛下清入仕之门入仕者简则职有余裕吏无闲员而禄得以继汚者反其亷困者遂其节争者息其险让者荣其髙仕路平夷而风化易隆矣
　　议官防中
　　天下既然之臣言其端矣请复为陛下详言所以革者夫爵禄所以分别贤不肖劝天下为善之具惟用之有当否轻重耳在小人则轻在君子则重故不可使小人得之也易得之则轻难得之则重故不可使人易得之也多得之则轻寡得之则重故不可使人多得之也爵禄轻则天下之人不知劝而朝廷轻爵禄重则天下之人知劝而朝廷重矣故爵禄由王者出而王者不敢易以予人天下莫不愿而王者不敢常以予人有私人以赐无私人以官有世人以禄无世人以爵使天下瞻慕荣向之不足则君子登功乐职而治道进矣故古之圣贤之君相与谋议于庙堂之上厯数安危治乱之大计莫不先用人之急而后百事何哉其得失之间诚足为天下虑也传曰法后王尧舜三代之事虽诗书之所详具不可以复之于今矣祖宗之事皆耆艾耳目之接其慎惜名器而致天下于治今何惮而不为之法乎寳之诏伎术之人不得外补天禧之诏已补者不得輙迁所谓廷尉评者固已目为清望官而责宰相之轻授于人爵禄如是之重也嵗登进士才十数而杂色入流之人尚寡宗戚贵近无浇沐之请过请者召而戒抑之为宰相子尚有褐衣未命者况下此者耶乐师以久次乞补外官太祖弗之许止以为大乐令予人如是之难也于时省寺府监与郡县之秩皆有定员随阙授拟而未尝有家居待嵗者中外百职或久而不得代考课院患无闲员以足郡县之阙官得之者如是之寡也今官选之徒如日中为市冲冲而来小有所挟皆可以得志或以门防进或以小史进或以医卜工伎进或冨贾人持钱刀茭刍贸而得入或卫兵之校百十为辈舍挺而轩冕爵禄之轻也如此人主既务以恩泽为治向者政事之臣又或破壊故法弥澷而诞散之故隂以卖安于时而自交于天下决隄防注雨露倒库府倾纁黄以足进者之心使大流于今而未可以遽息予人之易也又如此今一官而数人共之有既去者有已至者有将至者三班吏部审官之籍不啻万官文武之列十倍于昔其多也又如此祖宗之时而爵禄重今之世而爵禄轻祖宗之时而予人之难今之世而予人之易祖宗之时而得之者寡今之世而得之者多岂不谓予者之过而谓进者之罪耶夫贤者之见贵于天下有所施为而众莫不率以名器待之于上而异于小人也将吏之所以令其众而士卒气慑神耸以涯分素殊而莫测其尊且大也今匹夫一伎之末仆役趋走之人而与君子同名而共器商贩之贱知官之可市而得指手坐而为政者以谓轻于我之千金驱呵遮迾之卒知吾一日皆可以为将吏而办其事冒慢其上骄桀而难令非所以示天下也嘉祐之始也尝采议臣之防而惩其诏减任子之令期嵗补者为三嵗三嵗者为再郊罢三丞告老及外臣迁任之泽进士明经约以天圣之中式而令百司必满实格不得假小劳縁他请蹙年而入仕矣议者黙计之以谓嵗可损千数施之五六载其数颇耗而仕者差澄清矣虽然其犹未甚大更者汚冗之类因仍而未尽厘也深惟陛下行鬻爵之令不若节财用缓刀笔奸吏选试之格与其赏奸吏不若节进亷能汰小人非冀之得与其惬满小人之心不若寛天下良民之力则祖宗之治可继也朝廷何不为此以嚣怨之生于此耶人主弗为而人臣者为之则嚣怨之所归也唐开元之君罢斜封官三千而天下廓然无事惟人主未卓然而为之耳又何以嚣怨为疑哉
　　议官防下
　　王者各有所贵尧舜贵道徳夏贵功商贵老周贵同姓秦贵法吏西汉贵才谋东汉贵经术魏贵文章晋贵名理周隋贵氏族所贵皆不同观其所贵则知其治体之优劣然最无谓者其氏族乎非便国家也非利天下也非本教化也惟私贵者之子弟优足以强宗使之蠧国而渔食天下王者于彼何哉然氏族之家亦有可用而大有补于世者矣如其不较术业累累而贵之非公天下之道也古者不世爵有公卿大夫之子弟则国为之置师保羣众而教之告之以礼乐诗书徳行道艺之説俟其器成德就然后以名闻于天子而升之太学次第而官使之故四十而仕五十而爵古之通制也夏王官人以世而成汤数之谓之恶政尹氏世职春秋议之今文武之臣自五品以上逺近其年髙下其等咸得保任其子孙矣子孙既官又保任其同宗矣宗族既官又得保任其外姻矣幸而夀则嫡庶之支内外之戚无不列为王官古未尝有恩厚臣下若此者也故有褓乳嬉剧之嵗天子赐之训诰而爵命之矣未能胜衣而袭以青紫曽不知四方车马之数足而名籍于省寺加之士民之上掲于才贤而未用者之目此臣之所以叹息骇异而为之言也朝廷知古之所以置设官爵之意乎以民之喜为不善恐靡然渐入于乱故标榜尊异其有徳之人以为之师又以物广事众一人不可兼聼之故选才智者使居众愚者之上以分小大之务而司民之曲直如是而已故用人不可不慎也彼提孩何为者而官爵亟加之欤天下才徳之士抱其器或湮沉阨穷老死于田亩而不得用冺焉不若贵者之提孩冝乎士心之有不得于上也国家患进士明经之多间嵗一诏数以二百为之常限冠其选者始预京秩而贵者之防计嵗且逾百名波进虽声病之学然取士之正路本格也取士凡二嵗而出一京秩以恩为之者輙百倍其多可谓本末不相侔臣愿稍汰其而立年格使文武之官补防虽如故然必成童以上始得以其名闻惟餙终之泽无格年齿然复精为课试之令不能渉礼律而通时务者未许出仕则公卿之子孙咸竟于学几于重慎爵禄之渐矣昔卫懿公好鹤鹤有乘轩者及与狄战国人皆曰使鹤鹤实有禄位夫贵之提孩未可以官也国家之于臣下禄之重责之轻生有荣殁有报泽非不加矣爵禄天下之公器惟圣神留意焉
　　重计防
　　以王官易贩夫贪贾之钱刀其为国之慁辱议者之所素病也而终不得寝役上农而【阙】郡国之漕挽其伤败民产天下之所共闵也而终不可得蠲酒茶禁治私盐防闗河之征闬之赋凡百物之产皆有常税苛取之术徧于天下又为告讦之募督索之刑以威名而诛亡命之人其败化乱义有识者莫不惜此而终不得少损赤子耗病而不得收恤国体堕而朝廷不能顾是者何故非由经用之急乎今夫兵有常赐吏有常禄官省之所费郊庙之所奉河防之偹与夷狄之赂是皆不可已之用一旦弗继则变故或縁是而起其势诚不得缓故国家汲汲于此而以财物为首务议及教化则谓之虚语以金谷为要任礼乐者谓之赘疣之官善聚敛掊克者以为良能仁民爱物则谓之不任职非朝廷之好物势使之然也国之号为太平亦已久矣宜可以追古之治而政日益烦俗日益薄民生长于无事之际而常遭罹兵冦凶灾天子仁俭如此而四海惶惶如值滛暴之世亦可叹嗟也今凡可以得利之门无不为之不可以有加矣系民之颈钤民之臂去攘夺者无几而宜丰而有余也罄入以为出惴焉尚恐弗支不幸而旁有他虞则将有度外之索非常之费不知何术以足之欤国务莫先于此者矣此未之救则虽尧舜不能以垂拱而治虽周公不能兴礼乐虽臯陶不能以措刑也夫有朝暮之危者不及为百年之忧若饘粥之乏者未暇治药石之事有所急者有所缓有所先者有所后也国家未欲为大治则已矣如欲措刑而兴礼乐大有为于天下以格垂拱之治则救之防何俟而不先为哉臣尝学易至于泰卦之变未尝不叹也夫防变则贲贲变则蛊蛊生于贲贲生于泰泰者大通之世也贲者文明之世也蛊者当而出乎文明者也今之时承祖宗之业恩繁礼缛文眀之余蛊之所生也陛下抚养天下之人未能为之节而又重之大蛊有三而他蛊尚不预费冗而为蛊兵冗而为蛊官冗而为蛊蛊生于昔而大炽于今不可以不变矣易穷则变变则通通则久国家之所惮为者尝谓蛊已成而势不可变变而去之则将羣起而呌诡陵突而怨上不得已而又复之是未知其道耳夫去蛊莫若渐人之常情猝据则扰骇平缓则静恬以嵗月去之而使之不知善变者也急于治者知蛊之不可不变又欲一瞬而去百年之蛊不已踈乎今之三司使皆用天下重名之臣为之者类不得久非谴而罢去则擢升二府如舟之寄于冲波瞥尔而防虽有志于此者亦何能尽其用耶夫百口之家以滛费多而附丽众故赀业日殚而不足汨汨不治将至于寒饥悉力以供之挐邀货利则有冦贪不善之名而招祸于外亟絶其费而斥遣僮奴谢去賔客则有难已之势不平之论而搆怨于内方今之亦何以异于是属之才者而使徐为之治日辑其樵牧月勤其种树嵗谨其出入则浮费消蓄积长而内外莫之知
　　实傋防
　　易之象以龙马眀乾坤之用夫乾坤之气变化之大无穷而不可测而圣人独以二物眀之者何故以为天之用而极其可见者云雨风霆而已云雨风霆非龙无以行之则天下之物有能尽天之用者莫过乎龙也地之用亦不可得而极其可见者际乎海深入乎蛮夷而无有涯畔人之力不足以胜之而驰骛战鬬之渉地之逺非用马则弗能济则地之用又莫若乎马此易之所以重乎龙与马偕之于乾坤也国之寳畜兽之等夷莫重乎马易象之所贵周官之所列小雅鲁颂之所载史氏传记兵家之説所偹兵之胜负系焉国之虚实强弱繋焉蛮夷戎狄四方之民其俗不同其轻死而喜为中国冦盗一也然而能深入而为大患者自古常在于西北不在于东南其故何也马出于西北而不出于东南也冒顿单于数十万骑围髙祖于平城駹骊骎白皆从其方之色多马如此故能屈中国之势孝武乘文景之冨奋撃匈奴匈奴少衰矣后以马少遂无复出唐文皇既定天下席其胜势破突厥诛髙昌平吐谷浑继之以髙宗碎髙丽擒百济而中国之地西至于焉北逾于隂山尽得多马之土故分坊布于陇右而唐马最盛今之马大抵衰耗不及于汉唐者何也多马之土不为中国而为狄也耶律氏之君以马上为国不骑则不能战故其兵以马为命女真亦尝通马间市于我矣诏蠲大谢岛氏租今操舟以泛马耶律患之置戍于海岸而女真之贡不能至矣继迁玩战日久而马大耗徳眀臣顺以偷其安懐其种落专其畜牧者凡三十余年寳元间至以谷量马故元昊兵气飘逸而为邉患矣秦夏杂虽以马为市然皆癯疾之余中国固未尝得之也西北之产不入于中国中国之所恃蕃吾马而已而马官日以弛马政日以壊朝廷曽莫之计以失兵傋猝然有不得已之战顾欲驱步卒驰沙汉而捍堂堂之锋乎伯益知鸟兽之情而畜马息故帝舜氏之以嬴而俾世其任非子牧于汧渭而有功故周孝王邑之于秦而不夺其业王毛仲张万嵗强干而知马事故唐付之以闲廏监牧之政勋阶至开府而仍典焉是择其人专其职乆其任而贵其功也今之羣牧数十年之间为之者凡几人以知马而任者谁耶任之而有功効者谁耶以无劳而得大谴者又谁耶间有可任者亦未及究马之情谙马之数而徙矣故马官覩马之耗登蔑若秦之视楚人之亡羊而弗之恤此国马之所以不繁也周之时有庾人校人圉师牧人趋马巫马咸专其事而不复治他春秋之时郑虽小国以下大夫为师则其余列国莫不有马官矣故任久职专则政举而畜牧遂字令尝求知马之人而任之惟贵与侍从之人臣其赀地迭防而兼领焉上之任之也为恩而已非痛责以马事也下之受是任幸増廪给便役使而已弗以其事自任也故不亲其劳不悉其务田业有遗利吏卒有遗力国之寳畜聚散于沮洳泻卤之泽暴露于氷雪无水草之野相枕藉偾路而物数以大耗可不为之惜哉夫畜牧止家人野夫之事尔少多之食出入之时惟其便而不可以素为之节要在适马之性使蕃息而已矣不知付之于其人治之如家人野夫之事而严为条教旧令日积而新请继至吏卒惶惑不知所以为者马之疾不同而不敢不殊其寒温剂其肥瘠老壮所任之不同而不敢不均其出入与食之多少局局欲以文法治马求国马之蕃不可得也今欲养马蕃之必择其人必专其职必久其任使毕力于事而责成功吏之废置卒之诛赏寒暑耕牧牝牡食息之节适其便而相宜一切无束以小法惟视其嵗増之数如何则马政举而兵备渐实矣国家于安闲无事之时其失尝在于因循不能先事而有所思一朝急猝之变起则烦忧而不知措以败大事为中国无穷之辱惟马又非可以急索而得者可不预虑之哉
　　眀责防
　　今天下之势如何哉君仁而民不被泽兵多而夷狄骄时平而生民困土广而中国之气尝屈灾嵗少而财益匮文法备而吏民奸时之多也如此而以天下之大万官之富卒未见奋然而大有为能一刬当世之致吾君复之乎前古之治者何乏人之如是耶岂治平之世无所施其才耶将用之非其道才有而不克施耶谓世之乏人则古未尝有无人之世谓治平之世无施其才则多又如前所陈者夫隂阳之英气天地之醇灵生而为贤智之士隂阳之英气天地之醇灵未闻有时而歇故天下未尝无贤也议者患治道之不及于古则曰天下无贤不知有贤而不能用也夫用贤而非其道瑰杰豪伟之材皆化为偷懦循缩而亡能为矣则以谓无人焉此可为悼叹者也亦尝闻古者之用人矣视成不视始责大不责细过一而功百忘其阙而图其效心至而迹未至则优假而待其所施茍付之以事固勿屑其余也今者之用人较小罪而不观大节恤浮语而不究实用虽有稷契周召之佐类以一言一事而为之进退迹稍出于庭坛畦陇之外志不获就业不能讫而去矣惟图已持禄避事随时之人乃无谴而得安焉故庸平者安步而进忠愤者半途而气折大臣慑法小臣陵兢而天下之事靡靡日入于衰敝其所以然者有其人而不能用用其人而不能尽之之失也今夫防一臣而加之百官之上以为辅相非求其谨洁而无过将任之以天下之责也防一士而加之一郡一邑之上以为守令非求其能自全将任之以一郡一邑之责也防一夫而加之万众之上以为将帅非求其循法而不失小行将任之以安危胜负之责也故古者责宰相必曰广教化和隂阳使百官各任其职责郡守县令必曰使豪强沮服盗贼不作百姓安业境内大治责将帅必曰士卒乐为用敌国不敢谋不此则凡执事者莫不皆有责焉故上下自任其责而天子无为矣今则不然罢退宰相皆攻其疵瑕而未尝指天下之不治为宰相之罪纠劾守令者皆以小法而未尝指郡邑之不治为守令之罪谴谪将帅者皆以庖厨宴馈之间微文细故之末未尝以蛮夷骄横兵气弗强为将帅之罪故上下莫自任其责局局自守惟求不入于罪而朝廷大计生民实患卒无有任者是故以天下之大万官之富而尝若无其人尊官厚禄者相继而英绩伟烈寂寂于数十载资格之所羁缚文法之所躏跞抱才负志不得有为而老死冺没者相望于下可不惜哉夫人臣之奸身安于宠形无可罪而实不任责是为大奸张禹之所以黙黙而亡汉李林甫之所以守格令而亡唐也今皆重夫寡过以为贤而嫉夫敢为者以为生事一落防穽没齿不复言故猾民悍吏得以轻罪把持其上游士谈客得以口舌恐吓内外之臣而招其赀胥史得以挟簿书执格例而争于庙堂之前当其任者知奸而不敢除见贤而不敢用天下之害不得亟罢天下之务不敢亟为因仍茍且相顾腹议名曰至公而万事益病其莫甚于今之世者欲救斯是亦非难寛小过责大体而已矣
　　劝吏防
　　夫人之所以异于羣物者以其有耻也耻者趋善之本原而圣人之教所从而立也圣人因人情之有耻而示之以荣辱之路扶善而沮恶贵贤而贱不肖由于义则天下皆指以为君子莫不耸踊企慕之以为荣不由义则天下皆指以为小人又从而简贱之羞与为亲旧师友是以喜为显名恶为汚名显名之在身未爵禄而出处尊安志气充饱汚名之在身虽位于众人之上金玉盈其藏而尝若心腹之抱疽毒首领之婴木索又况于祸福之实加之哉故圣贤在上则荣人以赏辱人以刑圣贤在下则荣人以名辱人以义名义为之本刑赏为之用刑赏为一时之荣辱而其权在时君名义为万世之荣辱而其权在清议刑赏犹有也名义未尝有也故圣人先之以名义而后之以刑赏孔子曰政之不行也教之不成也爵禄不足劝也刑赏不足耻也先名义之谓也善观天下者欲知天下治乱之势无观于他观名义与刑赏斯知天下矣善观人者欲知人之可使为善不可使为善无观于他观其有耻与无耻斯知人矣三代之所以治者亷耻存也末世之所以乱者廉耻防也朝廷之臣天下之俗顽悍无耻一作砉诟无节此贾谊之所以太息于汉也臣有一言可以不亵刑罚不费爵赏而起天下之治曰劝吏劝吏之要曰示荣辱今诸路各有监司以督藩郡郡有守倅以总属邑于治皆得按察所部之吏然自非见告而入于罪与应条贯保荐者其余贪亷强懦优劣臧否一切不以关意虽有龚黄卓鲁之俦亦汨汨而去亡以异于常人此亷耻之道所以阙吏之所以不劝也臣愿诏内外诸臣凡所部文武之吏各嵗差其材行为上中下三等而奏籍于朝惟临部与在官未及期者乃使来嵗一部之吏则守倅上之一路之吏则监司上之文吏则文吏之长上之武吏则武吏之长上之天子与二府总天下之奏籍于中可以据几案猎纸尾而知天下文武材行优劣之大畧其失实多者非私其人则鉴之妄也非鉴之妄则懈于事而不为之审也其得实多者或明而公或详而能举其职则以其得实失实之多少又可以坐视奏籍而知奏者之如何董仲舒曰所贡贤者有赏所贡不肖者有罚且以观大臣之能此其是已臣以谓若此则为上官而法当按察者不敢因循塞黙而辜朝廷之寄必且审聴风謡孜孜于审核以求其吏之实为小官而在所部者耻名不肖之籍而期于在髙课以荣其志亦将激昻奋迅以兢于名节苛者可以抑而为寛懦者可以勉而为立贪者可以惮而为亷邪者可以沮而为直未防刑罚未费爵赏而扬清激浊掲荣辱之路以示天下天下之吏莫不知耻而避恶趋善矣臣故以此为劝吏之术

　　宋文选巻二十一
  </div>
  <div class="pagination">
   <a href="宋文选_page8.html">
    上一页
   </a>
   <span>
    ...
   </span>
   <a href="宋文选_page4.html">
    4
   </a>
   <a href="宋文选_page5.html">
    5
   </a>
   <a href="宋文选_page6.html">
    6
   </a>
   <a href="宋文选_page7.html">
    7
   </a>
   <a href="宋文选_page8.html">
    8
   </a>
   <span class="current-page">
    9
   </span>
   <a href="宋文选_page10.html">
    10
   </a>
   <a href="宋文选_page11.html">
    11
   </a>
   <a href="宋文选_page12.html">
    12
   </a>
   <a href="宋文选_page13.html">
    13
   </a>
   <a href="宋文选_page14.html">
    14
   </a>
   <a href="宋文选_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
