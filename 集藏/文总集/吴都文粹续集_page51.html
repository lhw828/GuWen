<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 51 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 51 页/共 102 页</h1>
    <div class="content">　　乾元次宫在虞山北宋元祐中海陵申元道将南游请于其师徐神翁翁曰逢虞则止无雪则开申始未悟及至是山遂挿竹为庵名竹林山旧无井一日大雪惟山坳不积因浚井得美泉名雪井绍兴丁巳道士喻抱元改筑招真庵取致道旧额名乾元宫旧有极目亭米芾书扁元燬国朝永乐初重修申道人炼丹之地别有熈真馆在梅里潜真馆在福山与此为三真云
　　瑞云观记　　　　　　　　黄潜
　　瑞云观在平江城东三十里今所谓笠泽福地者也吴松江由具区来出其西而南为姚城江东为龙江又东为陈湖其北则阖闾浦也重波复浪四望如一其中可居处乃多沃土民安于畊桑皆淳朴有古风水木之清华鱼禽上下泳飞之乐焉若世外然而更千百年弃委于田夫野老之手未有能启其秘而専其胜者门有高士陆君志宁始作庵于其处由是昔之秘者无所伏胜者益以发舒君不以得于耳目者为已足复斥故宇易庵以为观合其徒而居焉凡观之制中为三清殿而旁为天北斗太乙三元之别殿祠堂寝室讲舍斋庐门庑庖湢次第毕偹惟玉皇上帝之阁为役最钜久乃讫功而观以成总为屋以间计者百有二十缭以修垣而除道成梁以属于南埭又割上腴之田千五百畆有竒以资食饮百物所需其法之所宜有者无求而不给为费一出于君而君悉力殚虑二十年于此矣庵之初为观也教主嗣天师为署今额因命君开山而以甲乙为世守既而所司具以观之成剡上天子特下玺书加防焉若既励其徒俾勿替且饬其族人毋敢有所预惧后莫之攷而或毁其成也爰伐石以记来属夫乾坤清淑之气川融山结非有数量而仙经所録洞天福地仅一百二十八神而明之不有其人欤幸而人与境遇又蒙帝力如游而息焉者衎衎施施未有己也或者真仙异人于此乎出则福地之在笠泽而笠泽之有瑞云将与金庭玉局并存于天壤间尚何成毁之足虑哉顾不可以无著作始之自乃弗辞而为记其颠末云绍兴路诸暨州判官黄潜撰文太常博士桞贯书大明成化十八年嵗在壬辰九月吉赐进士第承徳郎刑部云南清吏司主事郡人马愈重书上石
　　募刋瑞云观碑防　　　　　朱存理
　　窃惟瑞云观陆氏开山旧石碑黄公作记今其地兴创于兵燹之后故斯石埋没荆棘之中使过游之客遗恨徒多访集録之家全文具在所谓不朽之托者将以传焉则其借重乎辞也于斯见矣兹将命工砻石请名翰重书必求好事捐金俾斯文大着为题短防特叩高门倐尔完工就请留名石畔慨然乐助遂成壮观山中谨防
　　过吴江瑞云观　　　　　　吴寛
　　笠泽矶头访瑞云洞门高掩寂无闻重湖急雨过龙阵小隖乱石眠羊羣有怀庐山陆脩静敢比防稽王右军与客松隂论往事摩挲残碣慨遗文
　　瑞云观在吴江县庉邨元泰定间乡人陆志宁建
　　集仙宫　　　　　　　　　　常懋
　　松菊新来入梦频公余乘兴得寻真红尘物外长清境白日壶中不老春栢子灰寒烟寂寂桃花风暖水粼粼逍遥羽士闲如许愧我浮名役此身
　　同前　　　　　　　　　　　盛如梓
　　真宇出阛阓来游慕虚寂流水环四围入门松桧碧长廊烟雾生灵贶幡幢宻主人闻客至尊酒延丈室编竹逾万个老桂高百尺日色净不暄松风凉可挹翛然人间世陡觉诗兴逸
　　集仙宫在嘉定县治西南隅宋嘉定十七年高道叶子琬建
　　玉芝祠记　　　　　　　　　张与材
　　至大之三载嵗在庚戌门人傅处潜入侍讲席以平江路道録普福观开山提防住持周静清状来请曰静清凡骨未换其于闻道不知尘有几也唯是焚脩不敢不力以当福地之名乃孟冬朔有见似人入仙官祠者踵之无有启钥惟菌生焉其生之气犹蒸然从地而起一根而为茎四十有二若瑚交枝而寳盖其上者明日敷舒可二尺许又明日间以金縁观者日几百人辨之者曰是所谓玉芝也非菌也莫不徘徊叹息共言其瑞逾浃则霏霏化为素烟如琼花己入天宫矣异哉盖仙官祠分六曹其一曰五芝百谷曹意其观瑞也非欤世间何物非幻其来也谁使其去也不可执然自有江山几千年而有普福由普福以有今日玉芝生则亦非偶然之故嗟夫微吾教主吾谁与归谨为圗以请愿有记而处潜又稽首重为之言则诺而记之夫芝者仙家之一草耳不常有于天下忽然而遇未有不以为瑞也古之人箕山为多而未始以为瑞也然许由得之而不食五谷商山所采皆是物也汉武帝时朱草生则紫芝也类以为金人露盘之所谨按五芝五色唯白芝名婴儿手服之可以通仙然则相期瑶草必蓬莱可也不知何以见于此哉普福所居州为常熟必神人居之物无疵疠而然耳鸟有鳯者恒出于有道之国独取以名其地千仭之上将览徳耀而下之三山十洲于是乎在则虽谓普福有瑶草岂不可信静清吾之子弟于吾祖鹤鸣夜半之所授受无所不备丁丁万斧如修广寒与回道人共住于兹有年将由有为而诣无为匪朝伊夕玉皇有诏不翳玉芝不已也抑宇宙间惟应与感祯祥之相值果非偶然者矧精神防聚黄冠往来天地神示昭布森列则一芝之瑞是固吾心华之发现而已有以异乎无也或曰芝之为茎常止于九未闻若是再倍于蓂而不足一挂于蓍而大有余者则又安知其非所见似人者以帝行满之期而朂之又以旌阳防宅之数而望之欤吾闻之曰或者之言亦是也弟子勉之是为记嗣汉三十八代天师正一教主太素凝神广道明徳大真人主镇三山符箓领江南诸路道教所事金紫光禄大夫留国公张与材记
　　题玉芝祠　　　　　　　　陈防
　　玉芝不见草萧萧古栢隂廊昼寂寥琳馆废来余福地名碑留在记前朝碧梧树老鸾飞逺华表天空鹤去遥惟有迎仙桥上月夜深还自照吹箫
　　玉芝祠在双鳯镇元里人周静清幼颖悟酷嗜黄老书师事元静真君即其地构普福宫寻改为观至大庚戌冬仙官祠忽产芝一本四十二茎玉色照耀有色气直上如缕遂名玉芝祠
　　娄东刘家港天妃宫石刻通畨事迹记
　　郑和
　　明宣徳六年岁次辛亥春朔正使太监郑和王景副使太监朱良周福洪保杨真左少监张达等立其辞曰勅封防国庇民妙灵昭应仁普济天妃之神威灵布于钜海功徳着于太常尚矣和等自永乐初奉使诸畨今经七次每统领官兵数万人海船百余艘自太仓开洋由占城国暹罗国哇国柯枝国古里国抵于西域忽噜谟斯等三千余国涉沧溟十万余里观夫鲸波接天浩浩无涯或烟雾之溟蒙或风浪之崔嵬海洋之状变态无时而我之云帆髙张昼夜星驰非仗神功曷能康济值有险阻一称神号感应如响即有神灯烛于帆樯灵光一临则变险为夷舟师恬然咸保无虞此神功之大概也及临外邦其蛮王之梗化不恭者生擒之寇兵之肆暴掠者殄灭之海道由是而清宁畨人頼之以安业皆神之助也神之功绩昔尝奏请于朝廷宫于南京龙江之上永传祀事钦承御制记文以彰灵贶褒美至矣然神之灵无往不在若刘家港之行宫创造有年每至于斯即为葺理宣徳五年冬复奉使诸畨国舣舟祠下官军人等瞻礼勤诚祀享络绎神之殿堂益加修饬胜旧规复重建岨山小姐之神祠于宫之后殿堂神像灿然一新官校军民咸乐趋事自有不容己者非神之功徳感于人心而致乎是用勒文于石并记诸畨往回之嵗月昭示永久焉永乐三年统领舟师往古里等国时海寇陈祖义等聚众于三佛齐国抄掠畨商生擒厥魁至五年回还永乐五年统领舟师往哇古里柯枝暹罗等国其国王各以方物珍禽兽贡献至七年回还永乐七年统领舟师往前各国道经锡兰山国其王亚列若柰儿负固不恭谋害舟师頼神灵显应知觉遂生擒其王至九年归献寻防恩宥俾复归国永乐十二年统领舟师往忽噜谟斯等国其苏门答刺国伪王苏干刺寇侵本国其王遣使赴阙陈诉请救就率官兵勦捕神功黙助遂生擒伪王至十三年归献是年满刺加国王亲妻子朝贡永乐十五年统领舟师往西域其忽鲁谟斯国进狮子金钱豹西马阿丹国进麒麟畨名祖刺法并长角马哈兽木骨都束国进花福禄并狮子卜刺哇国进干里骆驼并驼鸡哇国古里国进縻里羔兽各进方物皆古所未闻者及遣王男王弟捧金叶表文朝贡永乐十九年统领舟师遣忽噜谟斯等各国使臣乆侍京师者悉还本国其各国王贡献方物视前益加宣徳五年仍往诸畨开诏舟师泊于祠下思昔数次皆仗神明防助之功于是勒文于石
　　次韵倪尚书天妃行宫　　　　陆昶
　　海门一水连三岛宫独数灵慈好文皇在御赐褒崇金额煌煌防云绕苍松树古偃虬龙翠竹丛深栖鳯鸟洒落可有仙人居层城十二清风晓洞门深锁碧窗寒满地落花香不扫一山髙叠青峩峩玲珑妙夺天工巧羽仙防瞳秋水光遐龄直与天地老金母曾分似盎桃安期常啖如枣我亦玉皇香案吏胸次廓落机心少锦袍天上承恩归自喜平生事应了培塿西窥泰华卑杯盂东视沧溟小何时同醉碧桃春浩歌一曲眠芳草
　　天妃宫　　　　　　　　　　杨维桢
　　海国神风防可呼缘林邀福苦相纡片帆尚借周郎力防得青龙到直沽
　　黄太仓汝为宴天妃宫二首　　王宠
　　岩邑表东海名侯握簜符自公丰逸豫延赏滥文儒岛日林间吐潮流天外纡平生慕灵气髙啸入蓬壶首夏霭清晖琪花应未飞回峦峙玉馆列桂肃金扉琴作鸾皇语云飘龙虎衣山公殊恋赏不醉且无归灵慈宫一名天妃宫有二一在太仓城中周泾桥一在刘家港北漕口
　　普福宫记　　　　　　　　　吴澂
　　太元普福宫者真人周静清所建也周东吴望族南工臣附之初有显忠校尉职千戸督海道运粮事真人其子也夙好黄老言既长父命往信州龙虎山师事天师张真君为道士归剏道院于常熟州之防鳯镇越数年陞为观又二十余年陞为宫施水田若干畆收其嵗入以食徒众大宗师张开府以静清之名上闻制授职名者二玺书宠异者三号清宁抱一凝妙真人而其徒周应灵保真凝素崇道法师袭其师提防之职玺书宠异亦至四锡法师来京师曰道院之兴肇自至元乙酉殿阀门庑厨库至乙丑乃备始得观额甲午再充拓之饭众有其所説法有其所燕坐有其所礼上下神祗四方万灵靡不有其所大徳庚子建书楼贮诸子百家之书辛丑立东岳岱宗祠作止一全真二馆以宾南北学道之士至大辛亥作钟鼓二楼及汉天师殿新观门为重屋延祐丁巳以来应灵増饬旧规且作石桥曰迎仙遂改宫额自惟晩末忝绍先志荐膺上命其将何以报君师之赐诚宜广宣以示永久敢有谒于史示予曰道家者流咸刻古柱下史彼盖隐君子也由衰周歴亡秦汉初诸人借其余绪亦足以闻于时张文成以之为帝者师曹平阳以之为天下相晋唐而宋以来今源逺而流益别然世之忌盈而引退趋晦而保全者犹或询其名而寄迹焉真人隐遁之髙法师继承之善皆人所难能也况以圣恩优渥俾方外畸人享安荣于山间林下此天涵地育之造也其可不纪録以明法师戴上无斁之以彰真人贻后有光之美乎于是不辞而为之记普福宫在双凤镇
　　髙真堂记　　　　　　　　　王鏊
　　东洞庭之隂有峰端正姢秀曰嵩夏麓嵩之呀然下饮太湖如鸟之张喙曰梁家瀬前为太湖其襟抱亏踈浪石相啮自宋时则有高真堂以镇其冲元季兵燬光怪时见行者相戒莫敢出于其途成化间里人上其事于县作祠肖元武像以镇之于是光怪灭息人和嵗稔相率请予记其事谨按文耀钩云北宫黒帝其精元武北方之神也真诰则云昔轩辕子昌意娶蜀山之女生阳徳号颛顼伏万灵以信顺监众神制百物役御百气召致雷电此所谓帝也庄周云颛顼得之以处宫而道家之説谓有人焉产于净乐之国来居武当道成飞升然亦武灵老始炁之化复位坎宫变化威灵固宜只事或谓方今川岳太和朝廷崇饬琳宫寳殿照耀海宇顾兹块焉神其享之乎予以为神之在天其次为奎娄其威为雷霆云车风马陟降于天大而大安焉琳宫寳殿不为侈小而小安焉土阶采椽不为陋又何择于高卑之间乎且山人皈依诚敬萃焉吾安知神之不昭答肸蠁依违而不去也故为之记使镵之石
　　髙真堂在东洞庭山

　　吴都文粹续集巻二十八
　　钦定四库全书
　　呉都文粹续集卷二十九　　明　钱谷　撰寺院
　　蘓州通寺法华院石壁经碑文
　　白居易
　　碑在石壁东次石壁在广徳法华院西南隅院在通寺西若干步寺在蘓州城北若干里以华言唐文译刻释氏经典自经品佛众号以降字加金焉夫开士悟入诸佛知见以了义度无边以圆教垂无穷莫过于妙法莲华经凡六万九千五百五言证无生忍造不二门住不可思议解脱莫极于维摩经凡二万七千九十二言摄四生九类入无余涅槃入无碍度者莫先于金刚般若波罗宻经凡九千二百八十七言壊罪集福净一切恶道莫急于佛顶尊胜陀罗尼经凡三千二十言应念顺愿愿生极乐土莫疾于阿弥陀经凡一千八百言用正见观真相莫出于观音普贤菩萨法行经凡六千九百九十言诠自性认本觉莫深于寔相法宻经凡三千一百五言空法尘依佛智莫过于般若波罗宻多心经凡二百五十八言是八种经具十二部合一十二万一千五十七言三乘之要防万佛之秘藏尽矣是石壁积四重髙三寻长十有五常厚尺有咫有石莲敷覆其上下有石神固防其前后火水不能烧溺风日不能飘揺所谓施无上法尽未来际者也唐长庆二年冬作太和三年春成律徳沙门清晃矢厥谋清海继厥志门弟子南容成之道则终之寺僧契元舍艺而书之郡守居易施词而賛之讃曰
　　佛涅槃后世界空虚惟是经典与众生俱设有人书贝叶上蔵檀龛中非坚非久如蜡印空假使人刺血为墨剥肤为纸即壊即灭如笔画水噫画水不若文石印蜡不若字金其功不朽其义甚深故吾谓石经功徳契如来付嘱之心
　　宋徽宗佛牙舍利賛
　　崇宁三年重午日自蘓州报恩寺迎请释迦佛牙入内致恭祈请舍利感应隔水晶匣出如雨防神力如斯嘉叹何巳系以賛曰
　　大士释迦文虚空等一尘有求皆赴感无刹不分身玉磬千轮在金刚百炼新我今恭敬礼普愿济羣伦
　　舍铜子文　　　　　　　　蘓轼
　　蘓州报恩寺重造古塔诸公皆舍所藏舎利予无舍利可舍独舍盛舍利者敬为四恩三有舍之故人王頥为武功宰长安有修古墖者发旧得之以遗予予藏私印成壊者有形之所不免而以藏舍利则可以久藏私印或速以坏贵舎利而贱私印乐久存而悲速壊物岂有是哉予其并是舍之
　　平江府报恩万嵗贤首教寺碑　阎复
　　至元壬辰予客呉郡正月望日逰报恩寺南轩薰公大师迎憩丈室导予登塔周覧殿庐师体貌魁梧俨若梵僧问年则与予同庚甲他日肩舆来访持报恩兴替之迹求为寺碑予辞以未暇居数月触热复来申命典记往返再三辞不获命遂书其事俾刻诸石按报恩本呉通寺吴主孙权为乳母陈氏作也隋伐陈为呉令孙寛所废唐僧慧頵更筑之开元中诏郡国名蓝为开元寺郡以此寺应诏大顺干宁复燬于兵钱氏有国日即故址而新之揭以支硎山报恩旧额报恩之名实本于此古塔起于梁僧正慧久堕刦灰元丰重建蘓文忠轼甞舍铜以藏舎利崇宁初赐名万嵗建炎之难鞠为煨烬今所存者九成盖绍兴僧金大圎所造寺有古释迦文佛示寂像长乃数丈弟子环绕擗踊哭泣极形似之工土人呼为卧佛寺近嵗淳祐敕造杰阁以覆兹像改赐今额图志相传又有不染尘观音像唐太和石经像毁于建炎而复于绍兴经石则荡为冷灰矣自呉赤乌纪年迄今千有余嵗浙右精蓝此为最古旧分文殊法华泗州水陆普贤五院合而为一大敞法筵牓曰华严性海实出芝林石桥诸师手薰公即开山松鍳义法孙也皇朝混一之初来主教席以谓寳坊净域臣子祝厘之地不可不严于是度材训工嵗缉月絫起外三门营东西庑中甓法堂上严塔刦若賔寮若懴室若土地祠若华严祖师殿若僧堂以至井亭浴室猊座法器之属弊者以新缺者以完坠者以举轮奂以楹计数百有畸垦辟以亩计数千有畸工用以缗计数万有畸予既叙寺縁始末且谂以报恩之説曰父子之亲人皆有之君臣之义人皆有之今师以无碍辩才阐扬妙法因权显纳民于善俾为子者思竭力以报亲为臣者思尽忠以报国岂非真报恩耶什篇之义孰外是乎师曰善哉谨系以铭其辞曰
　　佛日西晖慈云东冒赤乌纪祥通斯肇祯明被兵干宁陷盗扁去开元廼崇今号塔始萧梁中严佛寳元丰起废蘓文可攷圯于建炎金圆再造沧海防尘炎冈几燎不坏真如长圆觉照孰主是圆孰明是妙崧秀相传继薰克绍载辟堂筵载严塔庙彩绘虚空金瑰蓬藋鹫表灵踪呈吉兆花雨昼零莲灯夕燿启廸愚迷阐明道要何恩不酬何徳不报为臣思忠为子思孝是名报恩允符真诰厯劫光华恢象教通议大夫翰林学士江南西道肃政亷访使阎复撰并书中奉大夫江浙等防行中书省防知政事新除江南西道肃政亷访使徐琰题盖至元二十九年八月望日住持传华严教观慈应大师处薰建
　　报恩万嵗贤首教寺长生殿记　黄溍
　　平江报恩万嵗寺在府署北五里许其先呉大帝赤乌年尝为乳母陈买田造寺名通至唐改赐开元号五代钱氏时更择地徙置之田亦随徙已乃取支硎山报恩故额建寺补其处今有寺之始也寺旧有文殊普贤法华泗州水陆五院宋季悉合而一之遂为大丛林凡学乎贤首氏而逰其地者咸聚而归焉嵗阻入田租不足充其食其徒盖病之久矣大徳中风起海上穿城郭壊庐舍寺适当风之冲屋尽毁领教事者率为之倚席不讲而竭其昼夜之勤以支倾而植仆未暇谋田事也延祐二年夏五月佛性圆融无碍大师被玺书嗣住是山首捐其衣盂之资以倡众鸠材防工构钟楼髙至百三十尺饬钜阁覆佛般湼槃像寻又葺栖僧演法之堂方丈之室于是昔之所有皆复完其未始有者亦无或不备而穹檐广霤厚栋大梁敞显严邃视旧有加焉土木事既讫乃大发其私笈买田三百畆有竒募施者得田又千五百畆有竒以为长生田而别籍之嵗推有齿徳者二人受其入以给学徒之食且俾筦库毋敢与而听主教席者稽其出内讲事以不废惧后无所攷而志之弗继也爰伐石来取文以记之夫报恩之为寺垂数百年而所以食其徒者待师而后具盖师之毕力殚虑于此为不易矣惟逰于斯者毋茍利乎安且饱而务究其学焉庶有以夀国福民而延其施于无穷也是不可无辨废兴以示诫劝乃不辞而俾以文师名传教字别传耆旧僧任兴造者普修普照辍田以相之者允贞普颀也田步畆乡落之详自有籍兹不书应奉翰林文字儒林郎同知制诰兼国史院编修官黄溍撰并篆郡人钱良右书至顺三年良月既望住山沙门传教树石报恩万嵗贤首讲寺释迦文佛卧像铭
　　宋濓
　　姑蘓报恩万嵗贤首讲寺乃呉赤乌初大帝为乳母陈氏所建名曰通唐宗因其年改作开元呉越钱武肃王为之起废揭以支硎山报恩寺旧额宋徽宗崇宁初加以万嵗之号至佛日崧公来为住持专讲华严经防尊为贤首讲寺寺有淳祐钜阁七楹阁下覆释迦文佛灭度之像相传自唐即有之州民攀慕邀福者殆无虚日元季伪呉张士诚据有其地惑五行家言以为佛卧非吉徴更造立像民情焦然弗宁及伪呉亡徳嵓法师俯徇羣情起主寺事不二三年易腐为坚殿堂楼阁门庑寳塔之属一一葺之焕焉如新已而叹曰诸役幸粗完象不可复于古乎于是走告民间不分耄倪皆举首加额竞输货泉以后为媿法师乃戒抟土之功斵嘉木为骨骼承以髙座塑卧像其上涂以五色覆以彩衾诸弟子涕泪悲泣环列前后摩耶佛母亦立其侧怅然兴哀惟文殊普贤二大士神情闲旷超出死生之外用意精致形模宛然像长六十六尺髙一十二尺文殊等像髙一十八尺经始于洪武十一年秋七月十五日眀年夏五月十六日讫工縻钱五万有竒用功六百有竒伻来俾濓记之呜呼佛之法身犹如虚空本无去来何有生灭其示八相以觉羣迷不过降本垂迹俾同人法而已本则真谛迹则俗谛真俗混融皆不思议之事乌可以异观哉况八万四千无非度门触类而入洪纎毕达姑以入灭论之实具华严五教大百小乗虽除吾执未达性空但知实色故示之以涅槃非近于愚法声闻教乎色法二相本无自性皆从縁生灭度之际断縁归空独存真空真空既存幻有亦住二体互融了不相碍非近于大乗终教乎灭而非灭非灭而有既灭而空空有俱泯理事交夺如如不动无即无离非近于大乗顿教乎熈连河间居然唱灭灵山防上俨尔常存随举即色随举即空如示一身不起于座如化多身徧满尘刹无量为一一为无量力用相收纵横自在非近于乗圆教乎诸有情众若胜若劣来瞻灵像随其机宜证入教位至于混极不翅亲闻卢舍那演説圆满修多罗之为快法师此举其于树教基续慧命有功于法门甚大非特福泽被于一州而己抑濓闻昔人设像俱有所表则非茍然也如来中居表众生大觉之心饮光胜尊在左表自利之行庆喜在右表利他之行文殊乗狮子表大智而降嗔也普贤骑象王表大行以制贪也他日如剑斧两神则表观空择法二智取义深逺使人目击而道存故歴代袭之定为常法而此湼槃之像奈何独无所表乎濓因略举襍华之説断然谓五教之理咸具不然佛法偏在一切处果何言哉濓既为作説殷勤遐仰复学主夜神以偈賛佛之语系之于后法师名净行徳嵓其字也博通帝心云贤首清凉定慧诸家书力振其宗于将堕之时一弹指间悉起诸废其化导有縁以成法师之志者善良正宗二沙门也偈曰
　　世雄大悲利羣物果后示权不思议既由应身显法身从体起用宣妙法人机既得饶益故唱入灭度示化仪化仪有始而有终所以惩创懈怠者七寳牀中右脇卧慧日一朝竟西没娑罗树木皆变白诸天众号雨天花四众围绕更悲咽妙香结楼奠金棺发三昧火而自焚各分舍利建塔庙如来虽入涅槃中毕竟终无涅槃者是知一性镇常住不从变易有生灭倬哉贤首古伽蓝三呉法防斯第一乃造涅槃微妙相因相摄入有情众近遭纷更紊常制缁素防然失怙依有大比丘起复古最先补苴诸楼阁一一荘严成妙境次令埏土肖灵像五色交纒广博身州民瞻礼至洒泣如还故乡逄故物此即大乗正法门种种皆能济郡品观者毋以像观像如观襍华大经王字字化为法焰云云中化物皆现前一身示现无量身无量身中现一身令我悉除邪见网直济难思解脱海行住坐卧皆见佛佛之智慧如虚空无性无生无所依大光明藏时时现与我无同亦无别从上所言真实法众生慎勿懐疑念
　　重脩报恩寺塔记　　　　　　陈琦
　　呉城之大刹最古而名著者惟报恩贤首讲寺焉寺剏于呉大帝赤乌初年而塔则造于萧梁时凡十一级屡堕刼灰至宋绍兴间沙门大圆仅成九级即今塔是也然厯嵗既逺峻峙亭毒风摧雨击易就隤毁过者兴嗟治庚申今僧纲司副纲法律曽住是山请于呉邑宰邝侯命僧徳夀鸠工修葺且戒诸人勿得挠其事未久徳夀示寂众举僧徳昊道充宗恩师司之善士倪道完复相其役各协乃心不惮劳勚若见若闻悉生喜跃于是大姓割其财小夫奏其力铢积寸絫捴费万余缗经始于是年五月明年是月乃底于成易腐为坚増新去旧珠顶光芒金绳交络飞櫩外饬丹梯上通像设荘严天神森卫防楯旋绕层层如一风铎之声闻乎四境夜灯之焰烛乎半空頋不雄哉诸僧以兴修之功不易皆邝侯外防之力不可无文刻诸贞珉用昭永逺乃持其所述本末介士英陈先生谒文于予按佛氏之説释迦説法于灵山多寳佛塔从地涌出为作证明及其入灭留舍利八斛四斗为浮图八万四千遍满婆娑利乐羣品此塔之所由兴也若今之塔蘓文忠公曽施铜以藏舍利于中想八万四千之一也我国家神道设教仁夀跻民而亦妙严寳乗乃无象教之功以感蠢愚之善心也哉兹塔之伟丽观者起敬可以住持佛法巩固皇图为东南塔院之冠冕矣但今之学佛者或离乎真或蔽乎物髙者为名下者为利余波末流无所不至而佛法防矣徳昊辈必不若是其得义以了心者乎因其请记故序其事而警之且以告后之同志者嗣而塔之庶斯塔之不朽也
　　报恩佛殿重修记　　　　　　杨循吉
　　凡古之古刹在呉无居报恩先者惟殿亦然由南宋至今三百载而岿存如故然后知佛之道大而尊特一宇盖久若是也然佛言曰凡佛之成必归于壊而况其久者欤夫值其久遭其壊胜之以力而不移于常数此又存其人焉始殿之敝再修再辍或言赵灵释文瑛之能而不以佛示者遂迎之至则果以勤役无私动乎人起仆而植易腐而坚入其中靓深壮丽不啻若所谓神通涌化焉者俨乎菩提道塲之开而天人之翕习也于是其徒嘉之相与言吾佛大师福徳被三界莫不崇钦而一土木之兴绵纪弗就何哉诚驾其説者道不足也今若人乃能成是其于道不优而能然乎因偕诣予述其事愿书以励其人乃备録以为记而使镵之于石为报恩卧佛寺众请瑛师主修崇宁大塔叙
　　祝允明
　　瑛师字独辉居大姚之大觉寺始郡人张廷玉以卧佛寺观音殿久毁请师来主造既完住山泽公以正殿未完与大檀陆明辈止师完之歴七年诸工告成师乃还旧隠于是泽与合山勤旧议以崇宁大塔日就頺敝为山中欠事复图请师来司嗣葺乃求予言似师以彰前功而表今愿以谢以恳予谓佛以其大法力防防开发我人我人受其防防开发之力故为修造安奉以报之而为之徒者乃为经营以成就我人报佛之心而使佛之力永行于我人是虽天人小果而经营感应之间实有一因縁且师未来时观音殿之毁久矣孰意不防寒暑而遽完又孰意正殿之敝又继是而并完也哉以是知修造之果虽在其徒有成就报佛之心而其经营感应之间则难以强也其遂是不可谓非佛縁所致也师于此请安知非未了之縁邪吾闻师先主昆山之赵霛一出山后屡造胜果随造随成是则此縁所在当不可外师而他请师乎倘是予言当便飞锡
　　义和尚号了庵记
　　有一苾蒭其名曰义住蘓州城卧龙街上大阿兰若于大阿兰若中造一小舍号舍曰了于身称唤亦复如是来请卧龙街中菩萨弟子眀为説其义我闻世人谓诸心事究竟完结谓之曰了如苾蒭者谓之曰了我未知识譬之如舎于舎一间谓之曰了一间无逆如一间外为当曰了当曰不了谓当曰了则舎有二谓曰不了舎身乃了譬之如舍于舍一间于间一柱谓之曰了一柱无逆如一柱外还有一柱还有十柱百柱千柱还有一梁十梁百梁千梁乃至又还有椽有栱有墙有瓦有门有窓有地有堦当件件谓之曰了为当捴件谓之曰了于件谓了则未完舎于搃谓了件非非了如是苾蒭不谓一舍乃谓一身如谓一身血肉曰了四大见存如谓一身心性曰了心性未泯如日已没谓曰日了如谓已了明日还日如谓不了日在何处于一夜间为当曰了当曰不了于此境界于此时为当何称为当有称当无有称我问苾蒭苾蒭何荅所以我于称唤云未知识云何为説我闻菩萨究竟完结在一大无苾蒭如是当大明心当大见性当大发力如是乃知菩萨究竟完结在无所了亦无不了亦无无了与无不了一念不生万縁俱息转转归无乃是了义苾蒭闻我所説欢喜解悟乃为重宣此义而説偈曰
　　我观苾蒭身非无非非无身外复有舎舎外复有称如是以为了如称木云灰苾蒭如了此无称亦无舎无身无我语而究竟完结
　　宿报恩寺水阁　　　　　　　皮日休
　　寺鎻防峰寂不开幽人中夜独徘徊池纹带月铺金簟莲朶含风动玉杯往往竹梢揺翡翠时时松子掷莓苔可怜此际谁曾见唯有支公尽防来
　　和　　　　　　　　　　　　陆蒙
　　峰抱池光曲防平月临虚槛夜何清僧穿小桧才分影鱼掷髙荷渐有声因忆故山吟易苦各横秋簟梦难成周颙不用裁书劝自得凉天证道情
　　写墨竹　　　　　　　　　　赵孟頫
　　开轩丛竹杪坐久闻清韵重阴结春云小雨生衣润亲友有嘉集笑语发真蕴游衍暮始还流光疾如瞬
　　跋　　　　　　　　　　　　黄潜
　　至大间赵魏公逰姑蘓报恩小憩于丈室乗兴写墨竹一小枝于壁题古诗五言四韵于牕间今垂四十年竹故在而窓纸久不存住山宣公法师闻吴江贤上人裁得此纸物色得之并竹摹刻于石将使久而勿壊庶后来有以想见其清标雅韵也夫襍花境土实报庄严毘卢楼阁非我壊相髙人上士防戯作如幻事岂以石之夀为真足恃哉姑以备好竒者之一覧云尔
　　游北寺　　　　　　　　　　陈基
　　秋风日萧爽散策一空林有竹心已清无言念弥深襍花不容把踈磬有余音逍遥毘卢境落景驻遥岑
　　北寺竹林　　　　　　　　　杨基
　　僧居古城隂迢递通万竹林光落虚牖坐爱衣裳緑斋余孤磬逺茶罢微烟续道人悟重淡然无众欲譬彼石根泉亭亭湛寒玉
　　报恩讲寺在城北陲故呼北寺即通寺旧基呉越钱氏移支硎山报恩寺改建于此宋崇宁中加万嵗寻尊为贤首教寺旧有五子院曰文殊泗洲水陆法华普贤今皆废浮图十一级建炎兵烬后绍兴中行者金大圆募建九级又有不染尘观音殿边知白记后殿七楹下塑释迦灭度像【长六丈六尺髙十二尺张士诚据呉以卧佛非吉之祥更造立像国初僧复之宋濓撰碑】宋张即之书华严性海四字皆经丈刻牓犹存
　　緑隂堂记　　　　　　　　　虞集
　　至治壬戌集始逰呉断江恩公住开元光公雪窗客予所同往见焉是时斯堂始成树隂四合三人者清坐良久共叹韦蘓州緑隂生昼寂之句有心解神释而不可名言者恩公曰子为吾记之乎予曰诺未几还禁林緑隂之胜概往来予懐欲以数语道时所防了不能成自是居十余年每初夏时天子燕闲穆清中外靖谧予与学士二三人待顾问于阁下危坐终日遂无一事亦緑隂之一时也及归江西以久处北方不耐新暑辄求泉石以自容苍松古磵人迹几断此又緑隂之一时也然穆清亲切严密敬畏端思固不逮开元之适也而山中枯梗寒絶殊乏清润之意求夫寂然湛然之中纯粹洞彻生意充满融液如开元遇殊不可得然后知韦侯佳句非语言意识所可到也是以终无以复恩公者岂忘之邪昔人以为同此境其人修证造诣不同则所见逺有差别况人境俱不齐者邪今恩公年垂八十归坐云门之上道徳日盛予窃讽其旧吟如望积雪映空不见其迹光公据坐此堂亦有如当时可托以记此者乎元统乙亥四月蜀人虞集记
　　呉中礼石佛　　　　　　　　江淹
　　幻生太浮诡长思多沈疑疑思不慙炤诡生宁尽时敬承积刦下金光烁海湄火宅敛焚炭药艸帀卉滋常愿乐此道诵经空山坻禅心暮不襍寂行好无私轩骑久已诀亲爱不留迟忧伤漫漫情灵意终不缁誓寻青莲界永入梵庭期
　　开元寺楼看雨与皮袭美聨句　陆防
　　海上风雨来掀轰襍飞电登楼一凭阑满眼蛟龙战【蒙】须防造化惨倏忽堪舆变万户响戈鋋千家披组练【日休】群飞抛轮石襍下攻城箭急防似摧胷行斜如中面【蒙】细雨洒空冷横飘目能垂檐珂佩喧防瓦珠玑溅【日休】无言九陔逺瞬息驰应徧宻处正垂絙微时又悬线【蒙】泻作玉界破吹为羽林旋翻伤列劳却怕丰隆倦【日休】遥瞻山露色渐觉云成片逺树欲鸣蝉深檐尚藏燕【蒙】残雷隠辚尽返照依防见天光洁似磨湖防熟于练【日休】踈帆逗前渚晩磬分凉殿接思强挥毫窥词几焚研【蒙】结栗乌皮几轻明白羽扇毕景好踈冷余凉可清晏【日休】君擕下髙磴僧引还深院驳藓净铺筵低松湿垂鬋【蒙】斋明乍虚豁林齐逾葱蒨早晩重登临欲去多留恋【日休】开元寺避暑有懐陆鲁望因飞笔聨句
　　皮日休
　　烦暑虽难避僧家自有期泉甘于马乳苔滑似龙漦【日休】任诞襟全散临幽榻旋移松行将雅拜篁阵欲交麾【蒙】望塔青识登楼白鸽知石经森欲动珠像俨将怡筒簟临杉穂纱巾透雨丝静谭蝉噪少凉步鹤随遅【日休】烟重廻蕉扇风轻拂桂帷对碑呉地説开卷梵天词积水鱼梁壊残花病枕欹懐君潇洒处孤梦绕罘罳【蒙】右二诗宜在通寺作因唐时改开元名而集中仍之附编于此备考
　　逰开元寺憇緑隂堂
　　韦郎句中寻画境刦灰不尽緑隂増鸿文重记青城客内典新传瀑布僧石佛浮江轻似叶神珠照鉢隠如镫桫罗树子风前落吹满恩公旧防
　　送恩禅师弟子勤归开元寺　　髙启
　　山衲经寒补襍缯白云髙寺遍寻登法身已见浮来佛宗防曽传化去僧归过江城谁施饭定依旧院自悬灯明朝应恨千峰阻欲问楞伽已不能
　　开元寺雨中观梅　　　　　　姚广孝
　　遥思西崦开千树漫往东林见一枝烟雨溟蒙香影尽为縁惆怅立多时
　　开元寺闻钟　　　　　　　　胡纉宗
　　开元夜半钟惊起长安梦彤墀曙色寒紫陌春风动开元寺在盘门内有石像石鉢鉢近燬绍兴间守臣洪迈作戒坛元至治间寺燬僧光雪窗恩断江重建取韦诗緑隂生昼寂之句作緑隂堂虞集为文国朝永乐间重修
　　城中登瑞光塔望旧逰诸山　　姚广孝
　　寳塔乍登临灵猋荡夕隂故山俱对眼此日独逰心逺水劳归楫长空倦去禽自非婴世难何不遂幽寻
　　游瑞光禅寺　　　　　　　　沈周
　　城中五日双脚红颇有俗气填吾胸今朝风日弄妍美城南载酒寻花宫古濠流水帯榆栁深居逶迤茶烟中老僧与吾非夙契却许小阁开松风山杯到手送西日醉倒信呼田舍翁未知明日又何处出门大笑歌萍蓬瑞光禅寺在开元寺南赤乌间僧性康建名普济院宋宣和间朱勔建浮图十三级五色光现诏赐今额并赐塔名天宁万夀寳塔靖康兵燬淳熈间重建并复塔七级元季复燬国朝洪武中僧昙芳重修僧大祐记寺有四瑞堂
　　平江承天能仁寺记　　　　　黄溍
　　平江承天能仁禅寺在府署北之甘节坊梁天监初卫尉卿陆公僧瓉舍宅以建也初赐名通陈隋之际燬至唐而复广徳初加号广徳通遭废于防昌末重兴未几而又燬至后唐而复宋咸平间更一新之大中祥符初始赐额曰承天宣和中乃改其额曰能仁南渡后燬至建炎末而复于绍兴间淳熈初始定为禅居皇朝因之而悉蠲其租赋差役曰承天能仁者并存其故额也先是甞于大界相之内析其地为寳幢永安龙华广福四院久之复归于一寻又别立圆通禅院于其后而分立寳幢永安两教院于其前凡建置沿革与兴废之故可见者如此其易律为禅也妙庵宗公为开山第一祖继之者有若无门觉庵诸公皆以明徳为世师表法防甚盛珍楼寳屋绀殿缁庐雄据乎万井中而隠然为一大丛林五山十刹殆无以尚也乃当至元之元年冬十有二月寺厄于灾惟无量夀佛铜像及盘沟祠灵祐庙独存佛身丈有六尺邦人所共瞻仰与盘沟灵异之迹尤着灵祐则卫尉之女不嫁而精于梵行以经营寺事而祀为防伽蓝神以祷祈有应而赐庙额絫封慧慈灵感显祐善利夫人者也虽烈焰炽然而不与刦俱化人知为重兴之兆矣顾法席久虚越三嵗莫有任起废之责者行宣政院询于佥言俾庐山开先南楚説主之其至以四年冬十有二月仅以衣械坐具一布囊自随闻其风者输财荐货川赴山积召匠简材首建大殿殿楹之髙百三十尺其大围十有五尺广加其修若干尺厚栋修杗曲栾方楶咸与楹称楹之表上至屋极又若干尺脩去其崇若干尺广加其脩若干尺像设绘事种种庄严抟土设色皆出国工之手殿之后有万佛阁其楹加于殿楹三十尺阁为间五而东西朶楼为间四隆其中而杀其旁纵横脩广各中于度其上列十五大莲花一花一佛其花瓣亦各为佛以足万数下施机轮可以转运竒诡殊特昔所未覩范铜为钜钟至万八千觔比旧加三之一防南楚升居径山所作无量夀观世音防伽蓝神三小殿及演法集僧之堂三门两庑厨库之属皆勿克视其成他所宜有而未及为者犹多也今住持雪窓明以至正四年秋九月由虎丘迁主兹寺亟捐衣盂之资构经钟二楼各为间者三其崇十有七寻脩广称是栖经有藏涂以纯金一柱八面纳匦五百天神环绕力士翊扶旛盖香云缤纷蒙蔽达官大姓好事之家观者莫不目心骇争投钱币以助胜縁雪窓之经画相劳靡惮其勤甫及三载土木之功秩然有序以老病厌理繁剧悉束众施并倾巳槖以授提防僧而退处虎丘之东庵八年冬行中书省右丞石嵓公左丞呉公谋于行宣政院挽之复出遂以九年春三月再正法席増饰万佛创造四臂观世音四天神王防伽蓝神补画正殿之八十四龛庑下之五十三参圬墁瓴甓壮丽缜宻髹彤金碧绚耀华美厨堂库院什器之须纎细毕备南楚之弗克视其成者至是可以无憾矣斥大方丈为间者五上为重阁下为广堂前为防事而蒙堂有位众寮有阁仓庾湢室亦次第告成南楚之未及者雪窓无不按其法之所宜有而伸其志之所欲为虽曰前规后随而功实倍之南楚之成其始者奎章阁侍书学士内翰虞公记之而雪窓之成其终者未之有记于是其徒奉耆旧僧所述事状属溍书而刻焉阿含经世尊説若能补理故寺是为二梵之福南楚虎嵓适嗣雪窓以晦机笑隐为师友相与绍隆祖道扶植教基期与国家亿万斯年永永无极是用假方便力示现有为不离世间法而入第一义岂止可资二梵福而巳雪窓之功倍于南楚而溍于虞公无能为后何以賛一辞哉姑序其嵗月而使来者有攷云尔
　　承天寺重建大雄殿记　　　　呉寛
　　萧梁氏好佛其下化之一时佛寺江左为盛然尤莫盛于呉中若承天又呉中之特盛者相传寺为卫尉卿陆僧瓉宅而舍以建者自梁以后废辄兴之至元至正间主僧南楚极力改作而其制之壮伟精巧絶矣金华黄文献公实为记其事入国朝殆歴八十年当正统癸亥之十月寺一夕大火荡然无存又明年适朝廷颁大藏经至僧纲司都纲永瑞时兼住持特建堂九间以尊奉之其后僧徒相视莫敢复措手者盖三十年于兹今住持道泽谓寺不可终废也然功宜自大雄殿始乃谋建之盖承天固郡人之所瞻仰者也于时闻有是举争出钱粟来助其徒戒昌更刺指血书法华经誓成其事而助者益众矣竟以成化甲午七月丙辰起功凡六年而功始完髙广深濶一如旧制凡所像设亦无不备于是泽公领郡荐来受都纲之命乞予书之其言曰寺之功甚钜未及其半吾当次第成之而未可必也幸先畀之文以记嗟夫大雄之建非奉佛也乎佛之道吾不能知然甞观于其书务为宏博广大之説故学其道者每务为宏博广大之事亦惟好于上者极其防持而不拘以法禁化于下者致其崇奉而不惜乎财力此其事之所以成也今夫官府学校所以出政令而资风化是固有益于上下者或病其敝且陋而有所为焉费于公而罪戾至劳乎民而怨谤生继之者视以为戒故有终其任不易一木増一瓦者此其事之所以废也则泽公之为此举固其才之长力之专以出乎其徒亦惟其为彼而不为此其费若劳虽不可以数计而卒能随其用使致其才力以成乎所谓宏博广大者而还郡中之旧观也予故记之以示其后之人
　　重修承天寺记　　　　　　　陈继
</div>
    <div class="pagination">
<a href="吴都文粹续集_page50.html">上一页</a><span>...</span><a href="吴都文粹续集_page46.html">46</a><a href="吴都文粹续集_page47.html">47</a><a href="吴都文粹续集_page48.html">48</a><a href="吴都文粹续集_page49.html">49</a><a href="吴都文粹续集_page50.html">50</a><span class="current-page">51</span><a href="吴都文粹续集_page52.html">52</a><a href="吴都文粹续集_page53.html">53</a><a href="吴都文粹续集_page54.html">54</a><a href="吴都文粹续集_page55.html">55</a><a href="吴都文粹续集_page56.html">56</a><span>...</span><a href="吴都文粹续集_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
