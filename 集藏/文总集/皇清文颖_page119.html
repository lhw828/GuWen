<!DOCTYPE html>
<html>
<head>
    <meta charset="UTF-8">
    <title>皇清文颖 - 第 119 页/共 274 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清文颖 - 第 119 页/共 274 页</h1>
    <div class="content">　　右镇纸
　　光分太乙短檠毋弃玉漏初长兰膏方腻霏霏煜煜吐焰结穗三余所资不遑宵寐
　　右书灯
　　雪花打窓紫玉冰结染翰濡毫倩谁呵笔防温始泮春盎流溢生意融和爱如冬日
　　右研炉
　　悬腕斯贵枕腕斯易指法既运且休吾臂即墨膺封管城晋位乃召此君作掌书记
　　右臂阁
　　墨去其积言去其陈涤除旧染锋頴弥新质莹神完体洁用醇挥毫落纸清无防尘
　　右笔洗
　　比之律度为天下式在易维坤六二协徳乌丝紫防纵横若一受材不欹好是正直
　　右界尺
　　书贵瘦硬代笔以铁快剑长防缪篆纠结龟驼压纽秦残汉缺清閟萧闲古香郁烈
　　右图章
　　盛以水玉和以琼液流耀含英内映外觌爰佐书史如圭如璧千秋丹篆筞尔勲绩
　　右印池











　　宝座铭　　　　　　　　　　　徐　本
　　大宝曰位底定四方圣作物覩恭已垂裳黄屋丹宸世有典则膺箓受图懋昭令徳南面而听居高临卑声律身度惟敬之为曰礼制心曰义制事记动记言史左右侍雕龙餙螭追琢其章保定孔固恢廓纮纲承式百官平章百姓万邦时雍万年表正










　　未央宫瓦砚铭　　　　　　　　汪由敦
　　炎祚开紫宫新陶甓良垂千春宜毫墨壁府珍
　　铜雀台瓦砚铭　　　　　　　　汪由敦
　　神雀轩举藏歌贮舞高台既倾惊沙宿莽万瓦鳞鳞遗此片甲质莹而泽什袭宝匣岂无良材龙尾凤咮阅岁逾千曷若汝夀
　　又　　　　　　　　　　　　　汪由敦
　　伊昔之钜丽瓦也有余媿而今之遭逢登几席以雍容陈秘殿松华泛台安在哉瓦为砚是可鉴







　　未央宫瓦研铭　　　　　　　　梁诗正
　　元云蒸苍璧获未央瓦酂侯作轶甘泉藐铜爵刀笔意早相托到于今伴图籍播清芬石渠阁
　　温室瓦研铭　　　　　　　　　梁诗正
　　卯金销留瓦注鸳鸯影已分蟾蜍气方吐犹记当年簪笔人廵檐黙数庭前树
　　铜雀台瓦研铭　　　　　　　　梁诗正
　　铜雀防鸣五谷熟幻化长留砚田宿墨池清泚星光属依稀照影漳河曲
　　又　　　　　　　　　　　　　梁诗正
　　建安片瓦今依然神工遣结文友缘珍逾苍玉千秋传何似当年灿金碧台荒空惜参差迹



　　皇清文頴巻三十
　　钦定四库全书
　　皇清文頴巻三十一
　　对
　　昊天与圣人皆有四府其道何如【康熙丁卯五月十一日　乾清
　　宫应诏】　　　　　　　　　　　陈廷敬
　　【臣】闻惟天尽物惟圣尽民能尽物谓之昊天能尽民谓之圣人昊天圣人一而已矣然昊天能尽物而不能尽民圣人能尽民而亦能尽物故曰惟天下至诚能尽其性能尽性则能尽人物之性可以赞化育而参天地故又曰天地位焉万物育焉易大传曰易简而天下之理得矣天下之理得而成位乎其中矣昊天圣人其道讵有二哉邵子曰昊天之尽物圣人之尽民皆有四府焉【臣】尝求其义春为生物之府夏为长物之府秋为收物之府冬为藏物之府谓之昊天之四府也易为生物之府书为长物之府诗为收物之府春秋为藏物之府谓之圣人之四府也昊天以时生长收藏乎万物故能尽万物圣人以经生长收藏乎万民故能尽万民是昊天之时圣人之经其道一也是以又曰昊天以时授人圣人以经法天若邵子可谓善言天人之际者矣夫天能生长收藏乎万物而不能生长收藏乎万民圣人能生长收藏乎万民而亦能生长收藏乎万物【臣】故曰天能尽物圣人能尽民亦能尽物若是者圣人岂有加于天哉圣人者天之所生也天生圣人以生长收藏之权委之圣人而天不与故春而生也夏而长也秋而收也冬而藏也人见其尽物焉而已圣人法天以生长收藏之权委之经而圣人不与故易以生之书以长之诗以收之春秋以藏之人见其尽民焉而已然【臣】何以谓圣人能尽民亦能尽物也天不言而圣人言之易书诗春秋是也春无言而易存夏无言而书存秋无言而诗存冬无言而春秋存易之言如春书之言如夏诗之言如秋春秋之言如冬春夏秋冬天之所以尽物也易诗书春秋圣人之春夏秋冬也圣人之所以尽物也故曰圣人能尽民亦能尽物圣人者一天而已矣且夫昊天与圣人既皆有四府也【臣】谓昊天有大府圣人亦有大府何言乎大府也盖天有四德元亨利贞圣人有四端曰仁义礼智元之德见乎春亨之德见乎夏利之德见乎秋贞之德见乎冬仁之端见乎易义之端见乎书礼之端见乎诗智之端见乎春秋亨利贞之德统乎元义礼智之端统乎仁元亨利贞之德统乎干仁义礼智之端统乎性元亨利贞之德不可见而见之于春夏秋冬故春夏秋冬者昊天之四府也仁义礼智之端不可见而见之于易书诗春秋故易书诗春秋者圣人之四府也元亨利贞见于春夏秋冬不能无所统而统于干是干者春夏秋冬之大府也仁义礼智见于易书诗春秋不能无所统而统于性是性者易书诗春秋之大府也【臣】故曰昊天与圣人皆有大府也惟圣人法天之干尽人之性虽与昊天各有一大府实与昊天同有一大府也【臣】前所言惟天下至诚能尽其性以至于赞化育而参天地者其谓此与我
　　皇上尽性达天仁民育物作君作师参两天地【臣】等防清燕之余俯赐延问【臣】学识荒陋不能仰副
　　圣意不胜皇恐【臣】谨对












　　昊天与圣人皆有四府其道何如
　　徐干学
　　【臣】闻天不言而岁功成圣人法天而王道备其理一而已矣故邵子曰昊天之尽物圣人之尽民皆有四府焉四府者何在天为春夏秋冬在圣人为易书诗春秋春以生物而易以生民夏以长物而书以长民秋以收物而诗以收民冬以藏物而春秋以藏民葢昊天以时授人圣人以经法天天时人事互为经纬者也其谓之府者蓄之而无不具用之而不可穷万物万民莫能出之谓尔【臣】窃论之穆清之宰黙成神运其德刚健中正纯粹以精即太极之蕴于无极而二气五行由之推迁百昌万彚由之鬯逹自发生以至归藏皆干之性情也圣人体干以为德纯亦不已大中至正而范围天地曲成万物天下托之以为命于是顺时行令温肃舒惨各协其宜东西南朔遵王之路此与天之胥生胥成也何以异哉故河洛之数天苞地符圣人画卦演象系辞而顺性命之理发阴阳之奥生生之谓易盖言此也农轩而后气运方开圣人埀为典谟着为训诰勲华之文教三代之制作礼乐声名变蕃极盛矣其诸天地发育万物之候欤若夫诗者夲天地自然之元声以发其温柔敦厚之防六义之精微协于律吕恳恻纒绵长于讽喻要其归极于收敛人之性情长其善而去其邪以归于正而其妙有使人迁善逺罪而不自觉者此亦如天地之揫敛万物落其华而收其实也春秋继诗而作圣人尊王立训以笔削定是非使天下凛然知王纲所在名义至重而不可犯盖事至于成而善恶着焉善恶着而赏罚行焉春秋者圣人以是非为赏罚所谓有春秋而天道无僭忒万国合轨者也自汉以还专经之家如王弼费直孔安国毛苌杜预何休范寗之流并以训诂解经而经义或几乎晦惟邵子及濓洛诸儒发挥义蕴溯合渊源其理则隂阳五行其性则仁义礼智其道则五伦日用其事则礼乐刑政可以防诸心而体诸身见于事而示则于后而后六艺之全体大用如日月之经天江河之行地天道王道一以贯之又何疑焉抑【臣】闻之皇帝王伯相为循环如天之有春夏秋冬也世运之盛莫如三皇天德之盛莫如春生圣人之幽赞神明莫善于易春为四时之首易为五经之源易也者造化之枢纽而万事万物所从出者也自易言之元为资始自岁序言之春生万物而要之君心之至仁足以上契天道如伏羲农轩至矣至于气化流行周而复始质文升降圣哲迭兴歴观载籍若尧钦恤舜好生禹泣罪汤祝网文王视民如伤武王大赉四海防不以一念之仁与天合德当斯之时万物已登春台太和时在宇宙又何必画象结绳而后为至治禅通疏仡而后为邃古也哉是知旋转造化乃亮天工辅相裁成实资人事而圣人之所以为心帝王无殊道古今无二理以人合天欲之斯至之矣我
　　皇上膺首出之隆际贞元之防
　　睿学渊深直契造化与天同体之功用有不待拟议而自合者谨述其概以对












</div>
    <div class="pagination">
<a href="皇清文颖_page118.html">上一页</a><span>...</span><a href="皇清文颖_page114.html">114</a><a href="皇清文颖_page115.html">115</a><a href="皇清文颖_page116.html">116</a><a href="皇清文颖_page117.html">117</a><a href="皇清文颖_page118.html">118</a><span class="current-page">119</span><a href="皇清文颖_page120.html">120</a><a href="皇清文颖_page121.html">121</a><a href="皇清文颖_page122.html">122</a><a href="皇清文颖_page123.html">123</a><a href="皇清文颖_page124.html">124</a><span>...</span><a href="皇清文颖_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
