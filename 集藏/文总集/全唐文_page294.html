<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 294 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 294 页/共 603 页
  </h1>
  <div class="content">
   ☆权德舆（二十四）
    ○唐故中大夫守尚书工部侍郎兼御史大夫史馆修撰上柱国赐紫金鱼袋充吊赠吐蕃使赠礼部尚书张公墓志铭（并序）
    有唐博物通理之君子常山张君，讳荐字孝举。以小司空亚丞相将大君之命，结绝域之成。贞元甲申岁夏六月，出车国门，在途被病。秋七月戊寅，复左毂於青海之西，其孤敦简，与军吏章骑，护而车而东，明春三月，至於京师。天子悯然加恩，追崇大宗伯，俾尚书郎吊祠，职丧法赙。秋七月癸酉，安宅於某原。君之先，汉常山景王耳之後也。曾王父义，皇泽州治中。王父文成，司门员外郎，赠国子司业。烈考不忒，扬州天长县令，赠睦州刺史，代名儒学。至君章大，七岁善属诗，十岁通太史公书，未弱冠，有令声於江湖间。优游恬智，博贯古今，约已求志，视苟进如探汤。东诸侯表其材以闻，廷命左右御率府兵曹参军，寻以传车徵，加史馆修撰，以劳授阳翟县尉。朝廷难讽议礼文之任，拜左拾遣，换太常博士，柬求俊茂，迁工部员外郎，转郎中，修保氏之职，擢左谏议大夫。为权幸者所侵，改秘书少监，用久次升为秘书监。前年，戎王发导译，请弃细故，以休宁西方。先皇帝思所以临存即叙，故有冬官南台之拜，自筮仕至没身，与载笔终始，书盛圣一王之法。考《周礼》鲁史，修明贬，好古者谓君辨裁而直，其为礼官，讲贯洽闻，统同辨异之大，乖疑隐微之旨，皆折中於君而优为之。贞元郊祀，告类报本，再以台郎摄赞大仪，知礼者谓之闳达而敏。使节法冠，从古所难，始则内廷参侍，出疆命介；次则专席委重，登车有光。减边贡之蹄辙，纾齐人之杼轴，四牡所履，阴方洽。及是以抚和憬俗，非君莫可，竟以靡盐，终於绝漠。感慨者谓君尽瘁而忠，凡历十官，而八在历，其他三帖职，二承摄，一追命，春秋六十一。君子之道，有初有终。悲夫！惟君端直廉正，醇Ο博厚，俨若彝器，中涵灵龟。以庸制禄，故不至隐约；以道藩身，故不至熏灼。中立大朝，为名卿硕儒，和而不同，直而不诈，东阳之长者，富平之默识，ム君有焉。初兴元贞元之间，毂下饥旱，乘舆避正殿，君引古抗章，条其日数，详定昭德皇后庙乐及太仪位号仪大臣庙鼓吹之法，皆称典义而为故事。有文集三十卷，荦荦然君子之词也。上疏陈史职利弊，指明切实，有裨王度。著《史遁先生传》，臣节之贞厉见焉；纂《十祖赞》，家风之德善章焉。至若《宰辅传略》、《灵怪集》、《同僚籍》、《寓居录》等又数十编，自成一家之言。初娶太原邬氏，某官之女也。继室安平郡陈氏，某官某之女。柔嘉有仪，而赋命不称。嗣子敦靖，为宫卫纪纲掾。次曰敦简，参郑州军事。次曰敦业、敦谦、敦绍等，克家孝谨，执礼哀敬。以德舆再同玉堂金华之署，承先子之欢，里仁服义，为日固久，泣状遗懿，以表识为请。是用举其大而略其细，铭诸墓门。其词曰：
    天下圭表，系乎史职。冬官，二纪良直。王者惠泽，先於远人。皇皇使轩，三抵殊邻。礼以节事，每驰极挚。文以导诚，克谐雅声。思若云郁，心犹砥平。怀黄刻采兮实称其服，志力方壮兮奄然不淑。有生必化兮邃古同涂，悯君青衤炎兮来自外区。难也收子兮故人刻石，湛恩衤遂印兮贲此幽穸。
    ○唐故太常卿赠刑部尚书韦公墓志铭（并序）
    维贞元十七年秋七月乙酉，太常韦公讳渠牟，年五十三，启手足於靖恭里。戊子诏书，以大司寇印绶告第，其孤博古、近古等，号兆崩慕。以冬十一月甲子，蓍与蔡叶，告窆於某原。其徽数用天子之追命，其诚俭用先人之理命，既而缵书出处之义行官业，请斫圆石，藏於遂内云。公字某，京兆杜陵人。自楚元王傅汉丞相节侯恭侯而下，其族盛大。天爵人爵，沛然两集，六代祖范，隋眉阝城庄公。曾祖馀庆，皇坊州刺史。祖景骏，房州刺史。父永，著作郎兼苏州司马。同气齐名，皆以文学论著为贤卿大夫，而著作志气闳迈，落落有奇节。公即第若干子也，年十二，善赋诗属书，未弱冠博极今古，尤精史籍，力行过人。且以为夫子在鲁则衣逢掖，在宋则冠章甫，范蠡在陶为朱公，在齐为鸱夷子皮。於是传心印之法於金陵，授谷神之道於华阳，或为尘外人，或为遗名子。其达观也，不名一行；其元同也，会归三教。盖周流揭厉，无入而不自得焉，终以儒服服素王之道。大历末丁著作府君忧，倚庐於壤树之侧，以纯孝感嘉生，廉车列上，州闾耸敬。贞元二年起家拜校书郎，五年转左武卫骑曹掾，皆为知已者从事。八年，大成均表其名经可领学徒，迁四门博士。十二年夏，承诏与近臣名儒缁黄大士讲议於麟德殿，上以为能，拜秘书郎，寻献诗七百字，极其文采。岁中历右补阙左谏议大夫，再当言责之地，切靡刂献替，数进熟於君，规事建议飚起锋出，卓荦颉颃，取重於时，三接日旰，公卿仰其风采。荐岩穴有道之士，以待两言。其他推毂，皆一言感慨，就义若渴，见不善如探汤，与夫阴拱自爱持容容之计者，固为愈矣。间一岁迁太府卿，锡以命服。又间一岁迁太常卿，泉藏受用之法，绵礼文之事，峻科禁以绝其私，酌仪制而合於中。被病乞告，礼愈优而不得请，寿与志皆未极而殁。悲夫！公敏於歌诗，缛采绮合，大凡文集若干卷，撰《庄子会释》、《老子》、《金刚经释文》、《孝经》、《维摩经疏》、《三教会宗图》共十馀万言，又奏修《贞元新集开元後礼》二十卷，诏下有司，令行於代。当其悯坐驰哀弱丧也，泛然若不淆於物，及披肝胆承顾问也，毅然若不有其身。起儒官博士，十三四年，践文石，登玉堂；赤车金印，熏灼中外。其所以得之者，无他肠故也。《礼器》曰：“观其发而知其人之智。”《洪范》曰：“俊人用章。”噫嘻！太常之道，其智而俊欤？雅为晋国韩公鲁郡颜公之所荐宠，鲁公尝称遗名子洞彻三教，读佛书儒书道书向三万卷，又多言其神奇之迹，今兹不书。姑书其章明宏大者，用识窀穸，一以申尝僚之义，一以遂孝子之心。其铭曰：
    儒有奉常兮，旁观三元。强志敏心兮，词义纷纶。初委约以卷怀，终发舒而显尊。出四门兮登三阁，居保氏兮谔谔。开知囊以当法座，印累累而绶若若。天衢凌厉兮才较群，艾服官政兮年中身。飚截道兮驷过隙，夫何一气聚散之？逝者固不可作兮，镂贞坚於墓门。
    ○唐故朝议大夫太子右庶子上柱国赐紫金鱼袋韦君墓志铭（并序）
    君讳聿，字某，京兆杜陵人。六代祖眉阝城庄公范，有勋力於周隋间。范之孙机，实居大农，艰贞忠厚，书在国史。机之孙赠太子少保岳，八子为二千石，皆有风绩。生赠太子太师贲，仕至蓝田尉，清方粹远，天爵自修，有才子四人，君为冢嗣。承少保太师祖祢之庆，故延耀发舒於君伯仲之间，少开敏有才智，通览书记，不为章句儒。天宝中以门子奉清庙斋祠，试言会府，补宣州南陵尉，历扬州天长丞越州兵曹掾，泾原节将表为参军，以廷尉平摄监察御史，未及行，授扬州录事参军，寻为本府荐，拜秘书郎兼殿中侍御史，以官名心瞿，换太子司议郎，俄擢侍御史检校祠部，员外郎，皆为淮南从事。贞元十二年徵为水部员外，转比部郎中。德宗召见，赐以金紫命服，俄迁卫尉少卿国子司业，用久次拜右庶子。元和三年九月景戌，以官寿殁於长兴里，春秋七十五。君初筮仕，已辨疑摘伏，全活枉滥，厥後率为守臣荐引，历丞史纪纲掾，皆以理效闻。自簪法冠，赞戎重，或府政，以修吏理，若掺&lt;辶篪&gt;锺而挥孟劳，度音触物，非辈类所及，所奉之主，即故居守杜扶风公今司徒岐公其人也。介弟太尉南康忠武王，有大烈於王家，同气致美，士林景行，不乘势以熏灼，每虚怀而坦荡。再为尚书郎，业以修，计部稽百事财用之数，尝欲覆视禁军，董正其簿书，虽事适中止，而闻者竦叹。洎佐师氏，相东朝，克详宪令，以中宜。朝请休沐，或近郊考胜，汉廷臣贤士大夫车常接毂，必酾酒理具，忄怡晏晏。交有久要，而言无瑕谪，平夷疏达，造适遗累，有君子之概焉。与夫拘挛枯槁，扃束於一代者，异日论也。素强力无疹，奄忽启手足，庸讵知非五福之康宁，以考终命耶？岐公以元老总国柄，每退朝清问日与君晏言，一旦相失，涕Д怛化。夫人荥阳县君郑氏，某官某之女，淑温仁顺，为六姻法，凡合体若干年，先於君殁者半岁。嗣子行检，进士第，自协律郎移朗州司户，有文业为素艺器。次子业行修，皆修词与计偕，次某等颛经术，某等尚幼。女子有行者四人，在襁抱者三人。子婿某官某、某官某等，皆华宗良干，匍匐会事。行检等令龟揲蓍，得十月某甲子吉。以德舆同辟公府，周知所履，将琢圆石，见咨直书。铭曰：
    桂阳之系，眉阝城之裔，伊上族兮。亚於大僚，相彼东朝，介丰福兮。吉凶纪纟，以息（阙二字）斯不淑兮。直城南偏，即远归全，覆夏屋兮。兹焉追琢，以识冥漠，表陵谷兮。
    ○唐故太中大夫守太子宾客上柱国襄阳县开国男赐紫金鱼袋罗公墓志铭（并序）
    公讳向，其先会稽人。蜀广汉太守蒙晋西鄂节侯宪给事中龚，皆以茂绩焯於前载。曾祖彦荣，皇同州长史。祖思崇，韶睦常三州刺史。父怀操，桂州兴安县令，赠华州刺史。实有清行，藏於家牒。公早孤贫，笃志好学，舅氏徐吏部浩，器以远大，以其兄之子妻之。宝应初上书言事，廷命太祝，由吏资转长水河南二县尉万年主簿，分董计司湘中之赋，授大理司直，嗣曹王以宗室吏师，节制洪荆襄三府，公皆赞其师律。历监察御史殿中侍御史祠部员外郎，府除，徵为奉天令，刺庐寿二州，就加御史中丞，入为司农卿京兆尹。移疾乞告，改太子宾客。凡莅十六官，考绩四十四年，宏厚有局度，辩论通史事。敏而文，忠而能力，缘饰桢干，所居可纪。初结绶，满岁调於有司，会舅氏居选部，上其名於宰府。试言二篇，比兴菁华，及宾曹邸，兼管书奏。下安陆应山露布於朝，矢口雨下，含章迅发，介汉南也。武人因府丧以劫军实，张无状，公立斩首恶十馀曹，且命环棘於庭，俾投所取以贳罪。间一日而金币皆复，微公之才，则一方几乱。其宰陵邑，内官旁午，吏有因缘横猾以犯禁者，榜笞至死，人用知惧。凡田里之辟，庸亡之徕，皆倍於始至，而不书於籍。庐江剧部，号为难理，强家占田，而窭人无告，乡校废落，而冗吏猥多，被病者舍医事求淫祀，公皆去其弊而图其利，人人得尽四支之敏，而务十全之术。修起经师弟子以理庠塾，每岁以廉茂计偕者，倍於他邦，化条简易，和气浃洽。灵芝产，白雀至，连率今司徒岐公上其理状，诏赐紫金命服。寿阳与蔡人接壤，有州师万数，天子命中贵人监理，视方任焉。训武备，饬文事，严重廉清，理行第一。入以材能为九卿，典司金谷，由朱邑之课第，循牟融之事任。其尹京毂，不施钩距，尝请减县内平籴之半，且以尝赋输於公上者充焉。精力惠养，人蒙其利，前史称吏不廉平，则理道衰，旋观夫人之所莅，有以见朝廷理道之所繇也。年耆疹，乃喟然叹曰：“吾以泽国书生，累至二千石，居大农内史，止足休老，其在兹乎？”拜章数上，虽处以储宾优秩，而不得谢。以元和四年冬十一月，启手足於宣平里之私第，逾悬车者四岁。夫人东海徐氏，同州司马参军浚之息女，妇道柔正，不跻偕老。嗣子让，乡举进士博学宏词能直言极谏，三登甲科，为校书郎咸阳县尉。毁瘠孺慕，如不欲生，号奉青车，以某月日归於会稽之兆域。以德舆与公同服大僚，顷岁奉行中执法之诏，又尝读亡友杨懋功放慢金石遗爱之说，公之率履，固为周知。识诸窀穸，不敢辞也。铭曰：
    懿彼君子兮，有猷有守。其心不回兮，其进不苟。中外赋政兮，人之父母。金艾被体兮，华缨耀首。月在子兮岁居丑，复东荣兮寝北牖。火黻列兮纟熏元纽，归鲜原兮巾广柳。邱夷谷变兮何不有，追琢贞坚兮天地久。
    ○唐故朝散大夫守秘书少监致仕周志铭（并序）
    君讳渭，字兆师，其先汝南人。六代祖衡，仕隋为淮阴郡司马，子孙因家焉。曾祖顶（阙一字）杭州长史。祖守则，婺州金华丞。父随州枣阳令。三叶沈晦，缨毂未华，皆以义行称於州里。君服儒笃学，工为词赋。大历末，常潘继居小宗伯，号为得士，君与令弟澈，联中正鹄於二有司之下。是岁，孝文帝嗣大统，详延诸生，又以贞师伐谋，对有明法，授汝州襄城尉。时太傅崔文贞公以匪躬当国，兼综书殿，表为校理，历富平长安尉，拜监察御史，董选补於南方。南方吏理清而风俗阜，抑君是赖，复命其劳，转殿中侍御史。平理诏狱，清公不苛，迁膳部员外郎祠部郎中，典曹草议，遵道循性，居太微积星之位，十年不徙官。其有据利权大窦，熏於认时者，君必畏而远之，居易自足。前岁凶旱，诏罢郡国选举，虑毂下艰食之不给也，君抗疏以为无肆眚且久，得非滥刑失职者含冤以和气邪？臣以为答於天戒者，在此不在彼，虽留中不下，而士友多之。上皇践阼，章叙时俊，君已感疾，拜章请老，有诏授秘书少监以优遂之。先筑室於崇德里，有嘉树修竹，休沐吟咏，以文自娱。每得一佳句，如获官禄，恬於进取，用此故也。赤绂华发，燕居考祥，方啬精神以顺和理。永贞元年冬十一月甲戌，奄然大病，以启手足，春秋六十六。夫人河东薛氏，将作监丞腴公之女，雅有仪操。有子三人，从鲁、从礼、从质，克禀风训，以明年二月某甲子，号奉裳帷，返葬於缑山县唐兴乡之北原。刻石铭墓，以昭景行。铭曰：
    猗欤周君，探六义。思无邪，词颇类。安久次，复郎吏。谢浮荣，佐中秘。洛师缑原潜厚地，刻勒贞珉书此志。
    ○唐故正议大夫卫尉少卿闻喜县开国伯赐紫金鱼袋裴君志铭（并序）
    君讳会，字某，河南闻喜人。有唐元老左仆射赠司空贞孝公之元子，惟司空左右肃宗，寿与位侔，百顺五福，宜锺厥後，虽不能嗣居公相者，必用攸好德考终命焉。君孝悌睦友，慎厚敬让，直而和，柔而不犯，驯行克家，学古入官。乾元初筮仕太常，授奉礼郎，再转至主簿。广德初以宰相子行修饰，特加正议大夫，累登东朝，为中舍人率更令，仍副少府，又贰殿中。今司徒北平王之节制河东也，表为戎佐检校吏部郎中。贞元元年，旱蝗相乘，列郡灾耗，君奉府檄，莅於定襄，劳徕安集，有异等之效，就加金印紫绶，以畴其能。五年从北平朝京师，真拜膳部郎中，八年转卫尉少卿。九年戊申，终於位，享年四十六。噫嘻！君有甘白之姿，而受采和；有惠之量，而蒙覆露。徊翔省寺，周旋官业，质於典宪故不合，详於奏议而有章。尽齐敬於宗庙，恺悌於族属，以友辅仁，以酒全神。忘怀久次，未尝诌黩，虽不践右职，立章章之效，而历官十一，列爵故里，辟三公府，以政衙称。被荐绅奉朝请者逾二十年，无过言，无违德，启其手足，归全於先公，君子以为难。再娶皆博陵崔氏，前夫人新繁令平之女，继夫人大理评事阳元之女，咸有妇顺，不幸早夭。其孤曰定，为左千牛备身。定弟密密弟字，年甫成童，咨於叔父前京兆府户曹向。以十月某日，返葬於东周万安山之南原，二夫人焉。孝子悌弟，用诚信襄事，礼文家法，率履无违言。世功冠族者，以裴氏为河东盛阀，自魏翼州刺史徽，种德滋大，纂承绍续，十有二叶至赠中书舍人义宏，仕至梓州元武丞，君之大王父也。舍人生赠司空，历给事中杭邓二州刺史，君之王父也。门业风绪，天下称之。今纂书其略，刻於墓石。铭曰：
    济济德门，温温恭人。司空之子，司徒之宾。位止亚卿，年不中身。遽归其全，乃返乎真。上有宰树兮下有野土，此幽宅兮万安之下。
    ○唐故尚书工部员外郎赠礼部尚书王公改葬墓志铭（并序）
    元和十年秋，故兵部尚书赠尚书右仆射王公之孤曰元泰、元质、元弼等，举其王考赠礼部尚书之殡於玉山，王妣赠陇西郡太夫人李氏之窆於颍阳，泣问龟策，得八月壬寅安於万年县凤栖原吉，克成先志，孝孙之心也。尚书讳端，字某，太原人。曾祖某，某官。祖某，某官。代理儒术，至公以文学策名，举进士宏词，连得隽於春官天官之下，解巾崇文馆校书郎，改右骁卫兵曹掾，陇右节度奏授大理评事，为其上介。天宝十年拜监察御史，十三年转殿中侍御史，俄以本官内供奉赞东京畿采访之重，十四年迁工部员外郎。谢病请长告，南浮江湖，因寓幽陵，兵乱，启手足於行次，春秋若干，是岁乾元二年也。娶陇西李氏，隋太师申国公穆五代孙，吏部郎中问政之孙，城门郎韶之女，贤明有仪操。生子三人，长曰绰，被服缁褐，修无生法。次曰纾，以文章继公，用隽造履清近，谏垣载笔，在帝左右，纲纪都曹，典司库兵，历外郎正郎，直诚厚行，为士君子仪矩。次曰绍，繇小司徒三为六官，於外则保厘东郊，节制徐方。当德宗朝，向纳尊信，汉廷臣莫二，时上驭天下岁久，宰政之外，大僚往往以辨智材能献熟得君者，或险决以务忮害，或妄诬以取快惬。仆射则和平将顺，不疚不惑，人到於今称之。故公以义方贻庆，再受二千石五曹之锡，积厚流光，可胜言哉。先远襄事，未得吉卜而殁，元泰等茹荼继志，经启鲜原。以德舆与其先人同於汴东江西从事，同为郎吏，同为尚书，藐然无容，见托传信。虽文之朴野，其可辞乎？铭曰：
    尚书为父，仆射为子。家声章章，令闻不已。万有千年兮，邱封在此。
    ○唐故河南府登封县令权君墓志铭（并序）
    噫嘻！吾之从祖弟曰少成，字某。仕至河南府登封令而殁，其年五十七。曾王父益州成都县尉府君讳无侍，王父许州临颍县令府君讳，父华州司士参军府君隼。三叶有文行，而赋禄不称，当时才士名人，皆与之游。君甫成童，通《左史》古文小戴《礼》，以经明调选为睦州桐庐尉，凡七徙官，皆以功次得调。其为右威卫纪纲掾，尚书郎有官人於黔巫者，请为之介，裔夷得职。其为河西尉，奉职於左曹，吏无奇衰，其为梁县令也。二千石领行诏条，缪行徵令，而多赋於人，属城皆不能辨。君毅然有守，折其疑文，词坚气正，不直不已，梁人得以蒙其泽，遂其生。郡表尤异，拜河南府兵曹，曹事修理。元和十一年调补登封。春二月，病风Φ，逮秋浸剧，九月十七日，启手足於官次。悲夫！君仁厚质实，廉隅介独，洁清在公，颠沛以之，探经术法义，往往以文自道，不务游谈，不驰名声，深知者以为古之循吏不若也。阶近赤绂，官近朱︶，谓而及，竟殁於周圻一同之地，斯可恸也。娶博陵崔氏，某官某之女，雅有妇行。长男顼，以经明为凤州两当令，专敏好学。次曰，华州参军，笃志於文章。幼嗣曰某曰某，皆在稚孺，呱呱以泣。顼等以明年二月，安於伊阙之旧封，礼也。呜呼！吾无期叔父，无期大功兄弟，以至於君。且有一岁之长，班白相视，疾恙相悲，奄然委化。痛入肝膈，故出涕而铭之。铭曰：
    东周苍茫兮，甸邑鲜原。以之赋政兮，以之归根。呜呼不可作兮，死生。
    ○歼孙进马墓志铭（并序）
    权氏殇子名顺孙，小字文昌，以被病用桑门法更其字曰君吒，赠太子太保贞孝公之曾孙，今刑部尚书扶风郡公德舆之孙，渭南县尉璩之子。始仕为仆寺进马，生十三年，以元和十年十一月二十二日，夭於光福里。二十七日，敛手足形於万年县神和原。既阖棺，其大父泣而志之曰：尔幼有敏智，孝顺敬逊，承大父母父母之教无违旨，虽孝子顺孙成人者之养不若也，故吾以名之。读《孝经》、《论语》、《尚书》，尤好笔札不离砚席。凡举措语言，循理喻义，出常童远甚。方肄小戴《礼》，业未竟而感疾，自春涉冬，绵四时浸剧。大病之际，上辞尊长，下诀幼弟妹，恬然不乱。且谓其传婢曰：“空中佛事，俨然在目。促焚香，移吾枕西向，合掌而绝，始吾常疑神灭不灭之论，逮今信矣。噫嘻！以尔已仕，且有成人之志，吾欲勿殇，知礼者曰不可，而不敢逾也。惟大墓在洛师，得陪之吉於後岁，故於是权窆而号曰：
    惟魂气兮无所之，尔之神得所往兮，吾又恶用夫涕Д。
    ○唐故润州昭代寺比邱尼元应墓志铭（并序）
    维贞元六年冬十一月戊子，比邱尼元应化灭於润州丹阳县昭代寺，享年五十四。经夏十有三，明日庚申，宁神於县北之某原，刻石纪墓，虞陵谷之变也。叙其略，则幼禀公寂之教，早继德门之室，次有徙宅之训，终悟舍筏之宗。纪其详，则俗姓卢氏，世阀华峻，倬於汉魏，以至北齐，黄门侍郎思道，即六代祖也。曾祖悌，隐成不仕。祖暄，皇中散大夫王友，赠秘书监。父，皇中散大夫婺州刺史。惟先人叔父，迭领名藩，出也作民父母，入也为王卿士，再世出於裴，而舅族多贤，继贰六官，联居九牧，中外缨冕之盛，冠於士林。储是德庆，宜有淑，初以既笄之年，归陇西李君晋卿，仕至东阳决曹掾，靖恭敏直，齿位皆屈，其於辅赞淑贤之道，组纟川之事，举无违德，姻党宜之。昼哭之後，栖心释氏，既厌有生之患，竟从受具之法。洒濯世网，揭厉元津，外修尸罗，中习禅惠，法器方茂，遽与化俱。初决曹府君前夫人范阳卢氏子曰畅，幼怀字育之仁，夙奉诗书之训，再以经术践甲科，历校书郎密县尉。柴毁栾栾，邻於灭性，孝慈相感，名教多之。衔恤卜兆，竭其诚信，附於窀穸之事，率从刍之仪，且遗令也。德舆於密县为族外弟，服儒同术，里仁甚久，哀托论撰，谨无鬼辞。铭曰：
    柔濡清净，莲花之性。端明绸直，淑女之行。上无诒罹，下振母仪。晚悟真谛，空王为师。体魄者何？电焰无期。往而不复，哀哀孝思。
    ○唐大兴善寺故大宏教大辩正三藏和尚影堂碣铭（并序）
    三藏者何？於心为戒定慧，於学为经律论，惟西域二大士，以正智法器为天人师。大宏教和尚本号金刚智，南印度人，出家於那兰ヌ寺，道成於迦毗罗卫国，事龙智阿堵梨，通总持灌顶之法。入师子国，登楞伽山，航海涉险，聿来中土。开元中，随銮辂於两都，大智大慧，皆抠衣请益，春秋七十三。夏腊五十，化灭於洛京，起塔於龙门，传法於大辩正和尚。和尚法号不空，师子国人，母氏方娠，梦佛光照顶。弱冠受具，通三密法，尝斋国信，往诣他方。讽真言而海风恬息，结秘印而狂象调伏，若岁大旱，实作霖雨。内出方袍之锡，犹命服焉。至德初，宣皇受命於灵朔，译《不动尊经》以献，凡所以顺天心而导善气者，又何可胜言。自开元末至大历中，三朝尊奉，以密行救世。代宗授以特进鸿胪卿，赐号大广智三藏，既以众生病为病，认卧内加开府仪同三司，封萧国公。大历九年夏六月既望，示灭於兴善寺，追命司空，不视朝三日，尊名曰大辩正，遣中谒者吊祠，报年减先师三岁，而休夏同数。初武皇帝崇大师以次公命卿也，先师有仪同之赠，宏教之讠益。大师之弟子曰沙门含光、昙贞、觉超、惠应、於邻、潜真、惠觉等，或为肃宗灌顶阿堵梨清凉山功德使，或为内道场三教大德，或为僧录，皆伟然龙象，为法栋梁。而惠应惠觉，传授秘藏，永怀世道，乃於仁祠法堂，严事华饰，仪同在西，萧国在东，容德宇，瞻仰如在。应公又推本其教曰：“昔毗卢遮那如来入不空王三昧，说瑜珈最上乘义，授於普贤，以平等性智而造妙觉，一印含万法，五部周四方，金刚之坚利，莲花之清静，悟入之速，可思议哉。”曾贤授龙猛，龙猛授龙智，凡千百载，而先大师授於大师，纂服六叶之教，绍明三摩之法，摄护成就，斯为妙门。《大凡翻经》七十七部一百卷，命书愍册，表章答礼，传译之差次，弟子之号名，环周素壁，耸视生敬。净名会中，亦参世典，宏明集内，无匪佛乘。初先大师之灭也，吕工部向杜卫公鸿渐为之记；大师之云亡也，严京兆郢沙门飞锡为之碑。感缘行化，皆以详熟，今应公以二大师遗影之在此堂也，不可以不识。应公入大师之室，德舆入应公之藩，以兹因缘，俾揭文字。铭曰：
    法身遍照，六叶传妙。惟二大师，三朝演教。天竺西极，瑜珈度门。莲开法界，月破重昏。俨然象设，复获亲觐。如闻软语，如结秘印。一室之中，寂然感通。道行无穷，法子之功。
    ○先公先太君灵表
    先公以大历二年岁在丁未夏四月十四日弃代於润州，先友赵郡李公遐叔已为之墓表；先太君以贞元四年岁在戊辰夏六月二十三日弃代於洪州，亡友安定梁肃宽中又为之墓表。乃今元和十二年岁在丁酉秋七月十五日壬寅，孤子山南西道节度观察使银青光禄大夫检校吏部尚书兼兴元尹御史大夫扶风郡开国公德舆，始获备诚信，以追命徽数昭告，启二封於丹徒，神於东都万安山之北原。其终始大要，官阀大本，并已具李氏之说，孤穷敫号，以补其阙文。先公以永贞元年再追命为工部尚书，元和二年三追命为太子少傅，七年四追命为太子太保，太常考行，易名曰贞孝公。行夫人元和元年追命为敦煌县太君，二年再追命为绛郡太君。先公有事君事亲之大节，道积於身，而不得大行於时，时不得蒙公之化。士大夫之论，炳如日星，煜若凤麟。夫人辅佐中馈，为人伦师式，上事姑，下训子，为顺妇，为慈母，孝爱宽顺，得内姻外姻之和，如惠风甘雨，长育生物。永惟二尊，并包健顺，用晦其明，不丁於时。受名器锡，於冥冥之下，覆露蒙昏，叨冒显荣，逾量腊毒，日俟颠陨。呜呼！曾王父以上葬於本州，今限异域，至王父葬於伊水之阳，属者卜於伊水之阳不吉，得万安山之原吉。以岁之不易，与时之多故，久未迁神，惧至没身，常泣谓稚子璩曰：“苟吾未襄事死，而不可以归骨於九原，不可以请谥於有司。”今则天幸，克申私志，异日从先公於斯邱也，是得养於下也。尊行淑声，备於前铭，继此撰刻，哀荒罔极。
    ●卷五百七
    ☆权德舆（二十五）
    ○故朝议大夫守太子宾客上轻车都尉赐紫金鱼袋赠太子太傅卢公行状
    曾祖勤嘉，皇朝散大夫青州司马陇城县开国子。祖克明，皇瀛洲高阳县令，赠国子祭酒。父沼，皇陕州芮城县尉，累赠慈州刺史秘书监。河南府洛阳县遵化乡恭安里卢迈字子元年六十状。公以仁为经，以义为用，宗四教之根本，探六籍之菁华。其门风士行，天下归重。以居室之和，移诸官署；以率性之道，宏於事业。自解巾试吏，至於佩相印，不为利疚，不为物迁，令名丰禄，与之终始。推是道也，年未志学，累丁齐斩，纯孝孺慕，外除犹毁，博贯儒书，不耀其华，特学，累丁齐斩，纯孝孺慕，外除犹毁，博贯儒书，不耀其华，特为叔舅太傅文贞公之所赏鉴。经明筮仕，补太子正字蓝田尉。会府试言，拔乎其萃，转河南主簿，寻有诏充集贤校理。建中初，上方靖端百度，修起五谏，拜右补阙，俄换侍御史。兴元元年迁刑部员外郎，间一日，又以本官兼侍御史介相国萧公宣慰於江淮。奉忧勤之旨，宣岂弟之泽，四牡所及，熙熙如春。既复命，转吏部员外郎，每岁赴调者，杂而多端，废置关决，在於郎吏，情伪之所伏，奸利之所因，攻坚木，导大，从容折中而优为之。又以京师食贫诸孤衣食为念，求出为滁州刺史，仁恻之政，人到於今怀之。朝廷嘉其理行，徵入为司门郎中。自时厥後，比岁超拜，历谏议大夫左曹右辖，乃参大政，皆用德进，人无异词。间一岁，迁中书侍郎平章事。又一岁，感风Φ，寝疾周月，除太子宾客。贞元十四年六月某日，薨於家，追命太子太傅。公宽舒宏重，有姿度风表，而宪章品式，故事成法，经通缜密，靡不周贯。居谏诤之官，言必削藁，自非成命颁行，而人莫知者。又尝以考课之法，溢美相蒙，革其已然，当自二府。时居左垣，固辞上第，宰政叹其能让，因以从之，庶官之滥者知惧，而百职修矣。燮和台阶，秉直闲邪，率循中庸，左右皇极，德辉陶然，不见其际。诗曰：“衣锦衣，裳锦裳。”恶其文之著也，公诚有之，不然，岂移疾家居者旬岁，上章乞告者七反，然後得请。至於饰终追锡，有加礼焉，此固有以异於常而得之也。
    早岁以游寓於南谯，与崔文贞公讲学至《谷梁传》，因附经义，有以规者。文贞惭叹，为之著重请铭，且曰：“吾以尔为甥，亦以尔为友，知免於大过矣。”其推重如此。天性笃於慈仁，厚於情礼，每居功缌之丧，其於言而不议，议而不及乐，率皆容称其服，而有加焉。故事，宰臣非上公承摄之礼，圜丘斋祀之敬，则未尝以驺骑导出国门者。公从父弟殁於蜀都，青车之来，道秦赴洛，出东门十数里，以展哀送，度越常检，名教多之。其居部也，叔父下わ令休沐至止，朋来憧憧，侍食佐酒，弥日通夕，与群从之者冠者，均其指使，章绂之外，无以异焉。再娶无子，或以嗣不可绝，谕之他求者，则曰：“吾舅文贞尝言之矣，兄弟之子犹子也。”引而进之，可以主後事。”故自成童至於捐馆，其所留於聪明，接於心术者，中正之外，无自入焉。历官俸赐，必振六姻之乏，即远裳帷，唯资四布之赙。季文之廉忠，张仲之孝友，魏舒之宏粹，孔光之慎密，兼而具之。日月有时，盍徵谥法，是用传信，移诸有司，谨状。贞元十四年九月十四日，故吏朝议郎守尚书司勋郎中知制诰云骑尉赐绯鱼袋权德舆谨上尚书考功，礼有易名，本於周道，必视其行，劝孰甚焉。谨按故朝议大夫守太子宾客赠太子太傅卢公，德范禺，如大圭彝器，闺门风训，仪表人伦。乃持国均，以镇雅俗，矩居易，有初有终。瞻彼九原，既徵先远之卜；节其一惠，敢忘至公之议。谨上。
    ○太中大夫守国子祭酒颍川县开国男赐紫金鱼袋赠户部尚书韩公行状
    曾祖符，皇潭阳郡太守。祖大智，皇河南府士曹参军，赠吏部郎中。父休，皇太子少保，赠司徒，谥文忠公。京兆府万年县芙蓉乡龙游里韩洄年六十三状。公字幼深，其先颍川之人，自同姓於周，受封於韩，逮献子而为正卿，至景侯而开列国，司马氏代家，言之详矣。作代祖播，徙居颍川，遂为颍川人。继有勋力，代名忠孝，以至文忠公。用醇仁清德，左右元宗，致中和以为国经，躬恺悌以为家法。公纂承茂绪，幼有令闻，直方简重，博厚宏大，该涉群书，尤治《春秋》、《诗》、《礼》之学，必睹其奥，而践乎中。未弱冠，以门荫补宏文生，满岁参调。侍郎达奚，矫枉过正，以地望降资，署章怀太子陵令，且将察其词气，以为铨藻。公恬然受署，初无愠容，当时识者，知其致远。天宝末，盗陷西京，兄侄七人，遭罹不淑，茹痛违难。寓於江南，布衣蔬食，不听声乐者，积六七年，友悌行义，士林以为难。翘车辟书，旁午而至，累授汉中郡江陵府二功曹大理司直兼汉中郡司马苏州司马，且皆有宾介之请。所至之邦，待公政成，甘於粗粝，聚其禄廪。办治葬具，归於京师，七丧窆，礼我违者，名教之士，翕然称之。洪州刺史张镐，以故相之重，作镇江西，奏授本州长史莫徭副史，怀徕夷落，向方率教。乾元中，江淮凶饥，相扇啸聚，而新安郡负山洞之阻，为害特甚。朝廷推其能名，除睦州别驾知州事，俄拜监察御史，又转殿中侍御史，赐绯鱼袋，充江西都团练判官，军州庶政，多所访决。岁馀，张终於位，公上介领留务。时吴楚剽轻，法禁未一，每长吏交代，人心辄摇，公临以威重，抚以慈惠，辑宁封部，以待守臣。李梁公岘之充江淮选补使也，引为判官，多所宏益。大历初，转运使刘尚书晏，盛选从事，分命四方，而江淮上流，为之枢会，奏改屯田员外郎兼侍御史，知扬子留後，累岁就加司封郎中。肃给而有守，清明而中节，有司之移用不匮，上国之经费有伦，六七年间，号为称职，名实益茂，徵拜谏议大夫，数与左补阙李翰连上封章，极言得失。未几，以本官知制诰，参掌宥密，式敷声明，炳然训辞，润色王度。时元载持衡，深相器重，公愈不自安，每因灾眚，必疏古义，且以西汉赐上尊酒之比，深儆戒之。元终不悟，竟及於祸，公以谤累贬邵州司户。今上践位，励精理本，徵为淮西淮南等道黜陟使，复拜朝议大夫，摄衣登车，以澄清风俗为己任。未及行，拜权判户部侍郎专判度支，赐金印紫绶。先是公兄太傅忠肃公实居其任，受邦国之比要，制财用之均节，物力不屈，王府以充。其出牧也，厥职浸废，公乃革烦政，振旧纲，既无暴征，亦无遗利，罢省胥吏冗食者二千馀人。明年，太府卿张献恭广廪库，以受岁杪量入之数，又於长安万年二县界，奏贮米谷数十万石，视年之丰耗，而为之发敛。人无艰食，岁无灾荒，虽元觊之智略，寿昌之功利，不是过也。上方倚以大任，为执事者所抑，出为蜀州刺史。蜀多火灾，自古所患，俗以为常，无所惩禁。以到部逾月，令简事时，里胥不劳，州兵多暇。乃省经用之费，给大半之庸，俾其埏埴，以易蓬荜。飞鸟革，相望如云，授之逾年，乃傥其直。三岁在郡，四封恬然，辟田之污莱三千馀顷，复人之庸亡二千馀户，教之树艺，俾之生植，井络之下，人至於今怀之。朝廷陟明奏课，公实居最，有诏徵还。既至，拜兵部侍郎，在职数月，迁京兆尹兼御史大夫。三辅难理，毂下尤甚，贼Г之後，旱蝗相乘，连师十馀万屯於蒲坂，戎装兵马，仰给京师，内安罢，外赡军实，师克济而人不困，公之力焉。转刑部侍郎，刑罚者，国之大典，所以禁暴而卫善人也，而或巧诋比况，因缘为奸。公讲求纪律，明为式例，悉以条奏，颁於四方，吏无舞文，人得从善矣。迁秘书监，乃奏置《五经》正本，补群书之阙，蓬阁之中，粲然如初。复除兵部侍郎，累岁改国子祭酒，自兵兴以来，多趋末流而弃夷道，故学者不振，而《子衿》之诗作焉。公曰：“崇化励贤，本於六籍，不学将落，吾其忧乎！”乃表名儒袁颐韦渠牟列於学官，讲《左氏春秋》、《小戴礼》，抠衣鼓箧之徒，溢於国庠，讲诵之声，如在洙泗。公所至必化，其用无方，方将荷介祉以锡难老，亮天工以缵旧服，人望未塞，以贞元十年二月九日，寝疾终於昌化里之私第。皇情轸悼，追赠户部尚书，哀荣之礼，於公备矣。公有识度风鉴，而博爱容众，与朋友交，死生以之，明於吏职，能断大事。疏达而有节，粹和而不流，约身以周急，洁已而恕物。先师四教，克蹈其全；中台六职，常居其半。无忌之镇静，安国之忠厚，延寿之恩信，惟公兼而有之。允所谓邦之才臣，终温且惠者也。龟筮叶吉，日月有期，易其名者，请徵旧典，谨状。三月日，故太中大夫守国子祭酒颍川县开国男赐紫金鱼袋赠户部尚书韩公故吏某官某谨上尚书考功。夫士之生也，躬五常以致用；其没也，节一惠以尊名。同善否有章，宾实不挠。谨按故韩公，嗣直方於旧德，播功行於清朝，通而有守，忠而能力。树善匪懈，好谋而成，课绩中台，道光太学。大雅明哲，惟公有之，考行饰终，古先令典。谨撰录所履，布诸有司，请徵叔发之谥，以叶周公之法。谨上。
    ○司徒兼侍中上柱国北平郡王赠太傅马公行状
    曾祖君才，皇右武候大将军南阳郡公。祖珉，皇右钤卫仓曹参军，累赠尚书右仆射。父季龙，皇大同军使岚州刺史幽州经略副使，累赠司空。汝州郏城县临汝乡石台里马燧，字洵美，年七十。太傅英郎特达，刚方中正。体苞五常，致其用以赞皇极；国有二柄，壮其猷以合神武。终始盛烈，为唐宗公。原夫代有功德，延耀储祉，王佐之业，至公而光。年十四从师讲学，因辍卷喟然曰：“大丈夫当建功立名，以康济天下，岂能为章句儒耶？”读《左氏春秋》孙、吴《兵法》，与历代君臣大本，成败大较，忠贤功用，奇正方略，会其归趣，妙指诸掌。十九丁内艰，泣血三年，以孝闻。
    天宝末，安禄山拥幽陵之师南向，以光禄卿贾循为留後。公以书干循，劝诛逆将向润容、牛庭介等，然後传檄仗顺，可覆而取之。循疑留不决，竟及於祸。逾月，间行至恒山，时河朔扰攘，物情忄匈惧。公方以衣长裾，游谈感激，因其谋而扶义建节者众矣。宝应中，陈郑节度李凉公抱玉移镇上党，雅知公才，表为晋州赵城尉。时王师既破史朝议，乃复河洛，有回鹘可汗之助，因肆暴而归，以功自负，其强难屈，节将使上介致饩，皆惧不敢行。公官方解巾，急病不让，径诣其垒，申明要约，气盛词直，虏皆优从。可汗乃授以旗帜，委之供办，且曰：“有犯禁者，公其董之。”於是藩部肃然，莫不畏服。後有酋长求赂於公者，立斩十馀人，可汗大骇，疾驰出境，安人禁暴之略，兆於斯矣。河北副元帅仆固怀恩，居将相之重，恃父子之勇，可汗又其子婿也，藉也为援，将有异图。公密觇其情，请为之备。初伪范阳节度使李怀仙，与相卫恒定等四帅相继来降，怀恩结为党助，奏复其职。至是拥众据汾上，子围太原，相卫馈饣军，以相掎角。公至安阳，说其帅曰：“怀恩よ刻以逞欲，其子轻佻而好胜，人人自为计，坐待帐下之变耳？”深陈利病，劝喻激切，由是感公言，至涕泣改图，因约怀仙等三人，奉章献款。既回鹘北归，怀恩与继死，公之明识远略，皆此类也。本使寻奏改左武卫兵曹参军，历太子通事舍人著作郎，以至秘书少监兼殿中侍御史，转营田节度二判官。永泰中拜郑州刺史兼侍御史，至是颁六条，抚四方，分忧於上，旋惠於下。时兵食方调，杼轴其空，乃辟其田亩，均其户版，每岁一税，百姓便之，生齿益息，庶物蕃阜。大历中改怀州刺史，其夏大旱。公以救灾莫若修教化，掩骼埋，蠲苛恤隐，使皆得其欲，而无穷人，端居洁诚，默以心祷。至七月，谷满野，墉亡者襁负而至。
    朝廷以阳被边，宜得文武之守，拜陇州刺史兼御史中丞。公乃训州师，修器备，郡城之西，有路与蕃境相直，凡二百馀步，上连峻峰。公乃躬自行视，塞其蹊隧，功坚力省，疆场以宁。又置谯门於厄狭之地，中制扃，上施干橹，积岁之患，旬日而安。连帅惮公威望日盛，羁留幕府，因以受代，家居京师者久之。先皇帝召见，奇其才，授商州刺史兼御史中丞。未旬日，属河阳三城逐其帅，择可以抚宁之者，特拜左散骑常侍兼御史大夫，充河阳三城使。是岁大历十年也，夏五月，汴宋兵马使李灵耀以濮阳叛，俄据浚郊，国家始务靖人，特屈常宪，因以节度留後授之，而又结魏师以略东郡，不利。六月，诏公与淮西节度李忠臣夹攻之。时寇锋浸盛，忠臣每合皆北，将弃师以免者数矣。公尝激以壮志，或绐之吉梦，忠臣既惭且愤，引师复还。先是忠臣军汴南，公军汴北，每与虏角，所向无前，初败之於荥泽，又破之於西梁固。至是灵耀以其勇悍者八千人，号为饿狼营，尽锐来拒，公引戏下决战，遂胜入郛。时魏之救兵二万，距大梁三十里许，公又合诸侯之师，用奇设伏，以敢死士三千人鼓噪先登，大败之，魏将军单骑遁去灵耀以其徒宵溃。翌日，馀党以城内八千人降於公，公悉让忠臣，推而不处，闭垒移疾，退於坂桥，其士吏卤获，悉以家财购而复之，大梁之人，至今知感。履险则忠以尽敌，成功则让以保身，此又将帅之明哲也。十二年三月，诏复魏博之地，诸侯班师，公乃归镇河阳。秋雨暴至，河流决溢，军吏等具楫棹，请公登舟以避。公曰：“城中凡数十万户，吾实主之，而苟以一家求安，所不忍为也。”既而人皆感泣，水不为患。十四年闰五月，皇帝即位，深烛理本，以太原王业所起，国之北门，非勋德烂然者，不能镇定，特拜工部尚书兼御史大夫太原尹北都留守，充河东节度观察等使。於是修班制，正事典，险其走集，训其舆师，讲车徒战阵之法，教金鼓声气之节，分画之下，变化如神。自是烽候罢警，凶奴不敢南向而牧矣。
    建中二年夏六月，来朝京师，加兵部尚书，封豳国公。初魏博席伯父之势，而得专地。既逾年，与东平常山复为从约。七月，魏以兵三万围邢州，攻临洛，昭义节度使上请公为援，朝廷许之。十月，公会昭义之师与神策行营兵马使故太尉西平王於漳州。先是魏以浚郊之败，公威望，至是以节度之师，专征伐之任，兵刃完利，部校训齐，军声大振。士气益励，魏人又分锐骑，合恒定李惟岳之众万馀人，於临南双冈下树栅以自固。公自晨至晦，急击大溃，杀其将杨朝光。时临之围，濠垒四匝，复与昭义鼓行而前，腹背受敌，飙尘翳景，士皆决死，凡百馀合，公自据西濠口，扼其喉以袭破之。凶徒毙踣，乱相蹂蹈，收其车重兵械，各数十万魏人弃营而遁，邢围迎溃，上嘉其功，拜尚书右仆射。先是公与军吏约曰：“苟戮力成功者，当竭产以赏。”至是悉索家钱与车服臧获等，奠其价之上下，视其功之薄厚，散於军中，约五十万。且曰：“苟可以夷患难，勉师人，赤诚之外无非长物。”故尽其私积，贾其馀勇，士皆欷感激，争以效命报焉。优诏异，命史臣书之，且诏有司，以量入之赋，如其数以复於公。其毁家佐军，轻费厚下，皆此类也。三年正月，魏人又乞师於东平恒山，众且四万，壁於洹水。公曰：“不备不虞，不可以师。”且以河阳三城，常所训定，上请为助，有诏从之。乃建三桥，夹河为垒，乘变出奇，如环无端。初则衔枚以趋敌，因乘其未备，後则雉草以灭火，使计不得用。然後分锐士飙驰以犯之，而後从之，获首级者殆半，馀皆走林溺水，僵尸相属，腥秽川陆。公愀然曰：“是皆平原人也，彼但暴服之耳。亦既就死，忍其委骨肉如是耶？”使得以族属收瘗，既而闻者知感。由是洛博二州伪署刺史，各以其地来降，邺魏之间，以咫尺之书，招下二十馀城。朱滔诱其邻帅，复来助寇，四月，公有魏城之捷。五月，诏同中书门下平章事，仍封北平郡王。
    时诸军连捷，师留且久，或有复其侵地，则於攻取。公具以上闻，有诏朔方节度使李怀光应援征讨，六月，朱滔以渔阳之甲三万至於城下。初诸侯有议班师者，公曰：“彼三战三北，假息孤城，且宿兵十万闻援强而退，纵敌生患，何以复命於朝廷耶？”既而群帅相励，皆百其勇。七月，加魏州大都督府长史，仍充魏博澶相四州节度招讨等使。四年二月，又败之於成安，魏军退於馆陶，深壁以自固。以十月盗臣窃发，銮辂狩於近郊，公忠愤逾逼，密图方略，怀光统朔方之旅，乘归心以赴难，公臂伏泣，以大节感动之。时朱滔招连北虏，边鄙日耸，公谓诸将曰：“夙驾整旅，以扈属车，人臣之分也。傥北都不守，即两河三川摇矣，岂行师捍患之义也耶？”乃还太原，遣行军司马王权统锐骑五千，与监军使者赴行在所。又令男汇与大将等男各一人赴焉，军食禄赐，器备服用，一以条奏，献於行宫。公初旋师也以晋阳大卤，用武之地，北蕃东夏，且有外虞，而都城之东，平坦受敌，乃股引汾晋二川，涨为平湖，能顺地泐，以导水势。守陴者岁减其役，滨河者日厚其生，而又广是浚池，密树如织，金汤自固，板不勤，其明智善利之及人也如此。
    公自出车累岁，功捷相继，而军中衣食，多出寇境，河东之人，省调给馈饣军之劳，岁减其赋，封内相贺，因中贵人以闻，愿刻金石，诏从其请。公避名不伐，恳疏方止，其劳谦之词，邦人诵之，此所以尊而光，晦而彰者也。公常揣摩诸侯，开导功善，能通其变，以诱其衷，尽益友之直谅，启纯臣之志略，因所以建大顺立大勋者有焉。兴元元年二月，李怀光贪天犯上，衡连逆Г，胁其人以河中叛。公威声素振，壤地相接，支郡属城，降者继至。秋七月，皇帝既平大盗，乃清宫庙，加河东保宁奉诚等军行营副元帅，有诏许公与诸军同讨河中。九月既望，师及於绛，伪刺史王克同弃城而遁，余党来降，分徇下县，进军宝鼎，斩其将徐伯文。先是怀光之师，勇于突。至是获甲首千数，凶徒夺气矣。贞元元年六月，公以军国大要，非表章所尽，释位来朝，亲禀睿略，乃屈指成算，请三旬刍粟以平之。秋七月，与河中节度使今侍中咸宁王及同华宁之师次於长春宫，公以单骑傅於城下，召贼将徐廷光，西向受命，且以君恩喻之曰：“兵兴以来，逾三十年，而朔方之师，最为忠力，今乘时自效，若建瓴水，岂甘心啬祸，终污锋刃耶？”开陈逆顺，声泣交感。又曰：“跬步之内，矢石所及，若决为匪人，亦在今日。”因披襟直前当之，廷光ぽ伏拜泣，莫敢仰视。抗词未毕，坚壁洞开，公径入抚安，奉宣皇泽。於是城中周呼曰：“吾等复为王人矣！”八月，公与咸宁合军而东，至於焦离堡，降其将尉，乃次河中，阵於城下，怀光传首，其众请命。是举也，不劳师献功，如其平素，就加侍中，归镇北都。三年二月。来朝京师，寇戎既清，乞罢藩镇。六月拜司徒兼侍中，诏有司具仪法册命，礼赐备厚，昭德报功，人臣荣之。屯师河中也，灵武节度杜希全献体要八章，上因著君臣箴以赐之，公奉表陈贺，上又赐公宸台衡铭各一首，公令男畅诣阙谢恩，并请曷而书之於起义堂之侧。诏下优答，其略曰：“卿有︳谟济代之诚，保衡朕之志，情之所尚，遂饰以词。比夫盘盂自铭，亦冀辅佐同德，遂许刻石，兼赐题额。”宠渥之盛，冠耀当时。五年九月，尝与故太尉西平王同对於别殿，上曰：“卿二人与朕休戚是同，各赐图形麟阁。”并御制文，命皇太子书於阁壁。至於君使臣，臣事君，选贤与能之盛，尽忠作宪之绩，焕乎天文，与日月并明矣。
    九年十月，公以足疾，久阙朝请，因至中书，奉表起居，召对拜舞，手误至地。上惊，遽自起以接之。公惭惶，感甚以泣。上曰：“元首股肱，本为同体，卿之疾痛，何异朕身？”乃遣中使梁怀干扶掖下殿。十一年二月，以年及悬车，再表让侍中，优诏敦奖，终不得请。八月十七日，薨於安邑里私第，皇帝震悼，不视朝四日。先是诏宰臣诣宅问疾，御医禁方，旁午於途，疾剧遗表，指陈边职，纯诚至公，言不及私。薨之明日，诏赠太傅，又诏文武百寮，就宅吊哭。京兆尹护丧，万年令为副，司农卿嗣吴王充吊祭使，鸿胪少卿王权为副，赙赠绢二千匹，布五百端，米粟二千石。二十七日，命太常卿裴郁、副使少府少监路恕备礼持节册令，上所以待大臣之礼备矣。惟公始以文史参佐，至於牧守师帅，功业见乎变，德刑焯於时。所以顺天明，从君命，布皇泽，宣国威。能竭忠力，而为藩卫，理军如家，驭下以诚。拊循厚而士励，法禁明而众整，誓师鞠旅，皆乐为用。料敌致胜，如在彀中，此战之所由克也。凡再分兵符，而三破剧贼，开相府十四年以上，公居中者九年。至於尽沃心之言，当注意之重，密启诡词，人莫得而知之。昔舜之官人也，作司徒，龙作纳言，惟公居之。周之命将也，方叔元老，申伯於藩，惟公嗣之。加以冯异之推功，赵奢之飨士，子囊之城郢，文子之不属其子，惟公备之。故岁时为饣喜，追远盛公侯之礼；会朝鸣玉，拜後联卿士之荣。公之展孝也，公之教忠也，凡自府辟，多为国华，登中朝以润王度，公外阃而贞师律。公之知人也，公之举善也，洪范之用三德，向用五福，惜公不逾期颐，其他则无不及也。德舆自左补阙三岁而为右史，掖垣之属，备承功烈，奖之礼，获奉命书。今先远有期，祖载将及，易其名者，敢告有司。谨状。贞元十一年十月十六日，宣德郎守起居舍人知制诰云骑尉权德舆谨上尚书考功，夫建侯行师，先王之所以惩不恪也；考行尊名，先王之所以劝人臣也。谨按故司徒兼侍中上柱国北平郡王赠太傅马公，勤劳王家，功德茂盛。其谋猷合於君，其忠利加於人，用登公相，以殿邦国。今体魄则降，日月有时，敢录实行，请徵谥法。谨上。
    ●卷五百八
    ☆权德舆（二十六）
    ○吴尊师传
    吴筠字贞节，鲁中儒士也。少通经，善属文，举进士不第。性高洁，不伍流俗，乃入嵩山依体元先生潘师正为道士，传正一之法，苦心钻仰，尽通其术。开元中，南游金陵，访道茅山，久之，东游天台。筠尤善著述，在剡与越中文士为诗酒之会，所著歌篇，传於京师，元宗闻其名，遣使徵之。既至，与语甚悦，令待诏翰林。帝问以道法，对曰：“道法之精，无如五千言，其诸枝词蔓说，徒费纸刂尔。”又问神仙修炼之事，对曰：“此野人之事，当以岁月功行求之，非人主所当适意。”每与缁黄列坐，朝臣启奏，筠之所陈，但名教世务而已。间之以讽咏，以达其诚，元宗深重之。天宝中，李林甫、杨国忠用事，纲纪日紊，筠知天下将乱，坚求还嵩山，累表不许，乃诏於岳观别立道院。禄山将乱，求还茅山，许之。既而中原大乱，江淮多盗，乃东游会稽，常於天台剡中往来，与诗人李白、孔巢父诗篇酬和，逍遥泉石，人多从之，竟终越中。文集二十卷，其《元纲》三篇、《神仙可学论》，尤为达识之士所称。凡为文词理疏通，文彩焕发，每制一篇，人皆传写，虽李白之放荡，杜甫之壮丽，能兼之者，其惟筠乎？
    ○唐德宗皇帝谥册文
    维永贞元年岁次乙酉十月景申朔，孝孙嗣皇帝臣某，伏维大行皇帝德合天地，作人父母，纂承光明，建用皇极。昔在宝应，制天下赋舆，戚藩以大。自鲁疏雍，师律既贞；会陕收洛，克单威命。廓开王涂，自登上嗣，乃宅丕后，服艺祖神宗之大烈，有乾乾翼翼之至敬。敷佑迪哲，尊严懿恭。烛明四极，发育万物。濯沐乎仁泽，澄清乎理本。巍巍乎建中风声，与贞观同符。洎时有，变生京毂。省方履薄，宏阴骘之功；整旅致诛，申震之令。氛灭息，侯王轨道，丕冒持载，镜清砥平。然後明毖祀，万灵以接，翕受敷施，九德咸事。含宏亭毒，以致其和，博采虚受，以通其志。政刑有箴，宸有铭，焕乎文明之化成也；因时创节，象卦设乐，薰然中和之被物也。纳嘉言於近侍，辍已行之诏；疾谗口於宵人，宥过误之罪。去徽号而允已，正庙祧而尊祖。九译通道，万方来庭。ク旅焯乎勋籍，夷歌陈於乐府。霜露所队，车书大同。顺气旁达，天休滋至，庆霄轮，德水清澈。三辰秉阳以宣耀，百嘉丽地而交感，飞走呈祥，肖翘遂性，在宥天下二十有七年。夫文思光被，陶唐之盛也；よ怛忠利，虞帝之教也；穆穆，周文之业也；聪明神武，汉祖之烈也。穷古先之大律，极帝者之上仪。方将扈升介丘，侍检玉牒，奄遗天命，永弃万方。亿兆嗷嗷，哀号靡诉，顾惟冲昧，惧忝孙谋。君父有命，付兹神器，虔恭贻训，感慕滋深。今因山既建，同轨毕至。一二元老，宗工硕生，考称天之礼，稽节惠之法。式遵古义，敢荐大名。谨遣摄太尉门下侍郎平章事杜黄裳谨奉册上尊谥曰神武孝文皇帝，庙曰德宗。伏惟圣灵昭格，膺是典礼，幽赞丕祉，流於无穷。呜呼哀哉！
    ○唐顺宗庄宪皇后谥册文
    维元和十一年岁次景申某月朔日，哀子嗣皇帝臣苛，伏维大行皇太后柔明承天，广大法地，齐二仪以发育，含万物而化光。静专宅心，谦俭约已，涂山积厚，淮水秉灵，四德交修，六官承式。於德宗有逮事之孝敬，於先皇有辅佐之忧勤，启迪风徽，仪刑天下。伏以永贞诰命，脱ε寰区，乃居太上之尊，乃正中宫之位。顾兹冲眇，上荷劬劳。自幼逮长，禀邑姜之教勖；继体纂图，申长信之供养。率用慈训施於理道，母仪所被，子惠所覃，一纪於兹，万方蒙福。以载物之量，包逮下之仁，嗣任姒之徽音，慕黄老之清净。宜锡丕祉，寿如冈陵，昊苍不，艰棘俄及。追惟顾复，钜感深，衔恤茹荼，叩心罔极。今虞即远，龟筮告吉，顺厚夷体，幽严就路。宰政卿尹与典礼之官，询考古式，详稽谥法，以周道章明，未之或改，形容拟议，敢易大名。谨遣摄太尉中书侍郎平章事臣裴度奉册上尊谥曰庄宪皇后。伏惟皇灵降格，淑圣幽赞，昭配清庙，对越鸿休，与太阴方，永永无穷。呜呼哀哉！
    ○告王考礼部府君文
    维元和十二年岁次丁酉七月戊子朔十五日壬寅，孤孙山南西道节度管内支度营田观察处置等使银青光禄大夫检校吏部尚书兴元尹御史大夫扶风郡开国公食邑二千户某，敢昭告於王考赠尚书礼部郎中府君。伏惟尊行令德，不丁於时，义方教忠，贻厥延耀。今王妣灵青，至自泽国，龟筮叶吉，启有期。圣慈孝理，赠典贲，敢用远日，祗焚命书。衤遂服徽数，加大夫之饰，官守拘限，不获躬亲。谨遣男监察御史里行璩，以柔毛刚鬣，嘉荐醴齐，将命襄事。伏惟尊灵降格。
    ○告王妣杨氏文
    维云云。敢昭告於王妣夫人宏农杨氏，伏惟坤顺协德，闺门流庆。昔岁违难，假葬南方，今龟策告猷，归伊洛。先远将及，恩礼特加。王考府君有锡之命，限以守在方任，兼领戎师，不获荣护道途，躬奉窀穸。残生孤苦，万感在心，谨遣男璩，以柔毛刚鬣，嘉荐醴齐展礼。伏惟尊灵降格。
    ○告先公贞孝公文
    维云云。敢昭告於考赠太子太保贞孝公妣赠绛郡太夫人陇西李氏，追惟龀岁，奄失严训。迨至立年，再锺荼蓼，零丁孤藐，苟未灭身。自幼逢圣明，获备将相，祗循教义，摧割肝心。伏以润州壤树，久已安宅，但地远江介，心焉匪宁。迁神反，永怀怵惕，伊水之阳，乔木斯在。伏以二尊弃代，年纪浸远，四承追命，再受封疆，礼官易名，考功奏议。今因祖载，备举徽章，王考府君恩加赠典，申下养之义，遂罔极之诚。孤蒙无似，触绪崩裂，受命守土，有阙躬亲。谨遣男璩，以柔毛刚鬣，嘉荐醴齐，将事祗荐。伏惟尊灵降鉴，永宁厚载。
    ○祭屯田柳郎中文
    维建中二年岁次辛酉某月朔日，试右金吾卫兵曹参军权德舆，谨以清酌时羞之奠，敬祭於故屯田郎中柳公之灵。
    在汉理平，子陵退耕。运锺明时，公遂性情。典校司谏，便蕃清秩。南宫之拜，诏书三出。中朝虚左，公志不屈。优游化源，消息心术。四时芬芳，百炼精刚。德充於中，用晦弥光。是非万殊，不滑其常。和易内蕴，发於文章。性命之际，希夷之域。理无不穷，言必冥极。救彼文胜，作为典式。扶教立言，实在清德。时方逐进，公则尚退。人或外奖，公则理内。独立不惑，以身矫世。万顷渊然，孰知其际。顾惟小子，猬奉音徽。赏则过实，勖常中非。目想德容，心存清机。今则不见，涕流沾衣。呜呼哉！人世则异，清风不匮，む帐寥寥。泉台下，常闻福善。今也无嗣，立命如何？斯文其坠。尚飨！
    ○祭海陵李少府元易文
    维建中三年岁次壬戌某月朔日，试右金吾卫兵曹参军权德舆，谨以清酌庶羞之奠，敬祭於故海陵县尉李君元易之灵。我得元易，於兹三年。粹秀清和，仁义在焉。行有馀裕，其文烁然。五字之中，含写风烟。岩扉旧隐，常闻肖兴。诸生讨论，雅有时称，（初与卢群德伦同隐居於谯山）。理实归研，境无逃胜。嘉招既至，虚中以应。从容解巾，作尉江滨。退以直道，进无其人。性志弥笃，郊居食贫。衡茅之下，孤石丛筠。连墙者何？则有元钧（元钧名喻君之族父）。探味元奥，疏适心神。晚获觏止，心乎爱矣。扁舟往复，就馆於子。静赏烟霞，深穷名理。友直友谅，惟君是以。行不苟容，必俟良工。栈絷绝足，椟闲锋。竟嗟不试，一命沦踬。身没迹晦，靡申素志。惟富与寿，君则不至。人皆有子，君独无嗣。む帷飘飘，灵座深。幽显此殊，呜呼元易。尚飨！
    ○祭户部员外叔父文
    维建中四年岁次癸亥月朔日，从侄某，谨以清酌庶羞之奠，敬祭於故户部员外郎十四叔之灵。
    福善降祥，是为教源。至於性命，古人罕言。气交薄，作为天昏。惨阏时和，殄瘁仁贤。不极修途，不登大年。命屈其志，古今共然。追惟叔父，显显令德。统九流於灵府，贯百行於精识。昔在巾褐，即为闻人。冰玉之姿，颖然不群。禅惠通性，文章发身。清谈一室，车骑如云。辟书交至，使者结轨。讥孟晋以近名，隘并介之不起。从容翔集，尽於知已。故显昧之间，皆酌中合礼。江南拥旄，主东诸侯。参佐之选，时称先俦。婉婉良画，心和智周。始於一言，惠泽旁流。再历郎署，三参宪府。十年之间，赤绂在股。畅恬淡之元姿，期青冥於步武。厚夜何言？夷途遂阻。忆昨拜手，犹承晤语。旬朔之间，奄成终古。涂刍既列，哀挽既发。族子之念偏深，林下之叹永绝。胡为造物，胡为夭阏？悠悠九原，拜奠酸咽。尚飨！
    ○祭李处士子文
    维贞元二年岁次景寅十月朔日，试右金吾卫兵曹参军权德舆，谨以时羞之奠，敬祭於故李处士十六兄之灵。
    惟先吏部，文德冠时。天下翕然，有所宗师。锺美於兄，式克似之。爰自稚岁，澹然清姿。惟我与兄，世有旧欢。应若埚篪，芳若芝兰。居易处厚，中明外宽。发於浚源，激为清澜。放怀外物，清机善谑。讨论不倦，名教为乐。迭用古义，以相博约。先王观风，命史陈诗。《雅》、《南》之後，其道日ㄤ。骚楚怨思，王风浇夷。升降之义，与代相随。国朝数公，稍振旧风。兄实求已，服勤於此。敷陈丽则，不野不史。含写佳境，优游精理。《七发》未终，俄惊不起。追惟前年，访我由拳。握手开襟，殷勤款言。孰谓此诀，死生间焉。今我来斯，旧馆依然。文伯既没，敬姜哀恸。子敬下世，徽之永痛。呜呼哀哉！流形赋命。孰主张是？昏嚣茸。或寿或贵，方直清明。乃夭乃否，如何斯人。才命不侔，未室未仕。溘与化俱，志业靡申。沈痛泉垆，福善与仁。胡其忽诸，嘉ゾ在笾。旨酒在壶，寄此一恸。ォ澜涕濡。尚飨！
    ○祭外舅相国安平公文
    维贞元三年岁次丁卯十二月朔，子婿试大理评事摄监察御史权某，谨以清酌庶羞之奠，敬祭於外舅故相右庶子安平公之灵。
    元精熙熙，大化。合散万形，以陶以钧。感和合祥，则生凤麟。含粹炳灵，乃有仁人。呜呼安平！受天清淳。全德不器，大方无垠。恭闻稚岁，卓尔殊异。亦既冠字，确乎其志。去华务实，探幽索秘。穷尽化源，深入精义。上下千古，周流百氏。自观灵龟，不嗅骄饵。考古立言，其文焕然。乃论皇极，乃志元德。识洞窈冥，言经邦国。幽兰在林，鸣鹤在阴。嘹唳芳芬，越自重深。安贞用晦，其道乃大。卷舒之间，律吕相会。相会者何？时惟赞皇。受命开府，作藩东方。美公德辉，ウ然而章。车乘翘翘，重礼以将。连茹时贤，是集是翔。禺禺，萃於公堂。古之待士，惧其不至。故宾不自贱，而主不自贵。道薄俗ㄤ，其风浸隳。苟於所以，又患失之。故戟户益尊，荜户益卑。名蒸立，廉隅以亏。公之出处，时之准的。りり直词，婉婉嘉画。赞皇为主，安平为客。化被句吴，几於耻格。令德孔昭，触邪登朝。或塞或通，不磷不凋。乃补衮职，柔嘉刚克。右掖既言，其词则直。直方明谟，与古为徒。以直言为己任，愿致君於黄虞。屡封皂囊，亦伏青蒲。爰启爰沃，乃咨乃俞。群墨恶白，行吟楚泽。岁久逾芳，剖符建阳。政和用易，邦人乐康。兴元之初，王旅未振。或任专征，且迷大顺。区区遐方，独抗忠愤。驰书激切，诮喻方镇。飞章间道，旁午奔问。密疏安危，以扶皇运。翠华旋宫，驰驿命公。选部为郎，郁郁清风。克厌帝心，给事於中。乃赞大政，以厘百工。谓俾元元，既庶而富。未展缉熙，遽罹沈痼。移疾请告，乞身抗疏。留中久之，不忍其去。乃相东朝，礼备优贤。方冀勿药，再持化权。苍苍者何？不锡永年。寿屈其才，从古以然。内惟小子，倥蒙褊吝。昔岁羁牵，遇公於信。亭伯直道，君山佐郡。莫际波澜，幸窥墙仞。因曰世与道交丧，恬与智相养。盍晦而明，盍性而情？虚中蹈道，以此为经。亦既归止，贫居练水。静守绪言，斯於没齿。芳讯忽至，开缄盈耳。申以嘉姻，眷同国士。心合义固，尺书而已。礼异常情，感深知已。音徽相继，封壤或殊。迨前年之中春，获结甘於杨都。夙承师在反门闾。阻拜礼於上国，承施衿於外姑。九江之西，谬见羁束。惠爱则深，格言相属。固穷难进，是导是勖。心知善诱，力有不足。一旷清德，七年於兹。物类形留，神交坐驰。亦谓恬旷，渐消疠疵。不虞不图，凶讣来斯。哀激中肠，浃於四支。恨情礼之示展，痛幽冥之永辞。藐彼二连，栾栾孝思。德以遗後，魂无不之。东洛西江，支离拘限。迹滞幕庭，心驰祖奠。呜呼哀哉！贤人之生，力命难并。年中身兮道未行，行昭兮即冥冥。一往不复，空留淑声。衔酸托辞，庶达明灵。尚飨！
    ○祭李祭酒文
    维贞元七年岁次辛未五月朔日，故吏前江南西道观察支使监察御史里行权德舆，谨以清酌时羞之奠，敬祭於故国子祭酒李公之灵。
    伏惟峻阀洪宗，有劳有忠。光耀北朝，黎申继封。世名清纯，以至先公。弥纶盛时，德位昭融。文武吉甫，克嗣其风。储庆发淳，择乎中庸。天宝中年，仕无异门。讲道积学，五经纶纷。以能诏官，校理秘文。温若玉质，郁如兰薰。弦琴峨峨，拥传辚辚。两无留事，并著嘉闻。题舆佐理，剖竹为政。均彼化条，简其徵令。风行草靡，饮和发咏。难理之时，四封谧静。累迁大郡，亦佐成师。宣其馨香，蠲彼疠疵。时有行止，道无磷缁。虚中十年，观我灵龟。大君嗣位，推择良守。乃眷上游，作藩夏口。报政献功，察廉一方。再大憝，以完南邦。尽殆舟师，王旅乃张。众寡相悬，以律而臧。就加副相，乃镇西江。来欢去怀，金石洋洋。刚柔全德，蹈履不忒。外无墙藩之峻，中践夷坦之域。为仁由己，率诚不饰。播厥美利，根於易直。灾去水火，人滋衣食。流庸胥附，生齿益息。亦既七年，慰安斯人。冲用知止，封章乞身。朝典崇儒，徵拜成均。遽叹梦奠，俄惊返真。猥以蒙蔽，再尘盛府。重问缛礼，蓬茨之下。惠爱博约，深诚见与。左右弥缝，愧无所取。九江拜手，浃日前期。如何奄忽，过隙生悲。羊公岘首，良会无时。庾亮楼中，永绝清机。前欢几何？圆魄才缺。承讣长恸，潺涕咽。返葬迢递，西周古原。柳车刍灵，飞翻翻。体魄则降，德馨长存。拜奠心碎，难酬旧恩。尚飨！
    ○祭薛殿中文
    维贞元七年岁次辛未某月朔日，前监察御史里行权德舆，谨以清酌庶羞之尊，敬祭於故殿中侍御史薛七兄之灵。
    有生必化，大钧之方。盛极而衰，乃理之常。又曰善庆，锺为福祥。今则缪，天乎茫茫。追惟明灵，夙播馨芳。解巾宪府，累冠神羊。清明之用，百炼坚刚。丽藻之文，六律铿锵。雅言婉婉，令问章章。靖恭端和，休有耿光。才逾强仕，未践周行。众情禺然，日迟骞翔。早维通旧，已饫馨香。晚忝尝寮，载换星霜。府庭同舍，居室邻墙。切靡刂惠爱，何可弭忘。忆昨从公，沿泛长江。宾榻初散，云帆并张。晨登佛庙，晚眺鱼梁。善谑理窟，清言智囊。既济江浦，俄惊府丧。同欢未几，今也则亡。古称臧孙，德远流长。遽叹伯道，永绝蒸尝。呜呼不佣！难究苍苍。上归元漠，下幽荒。呼天者兄，哭昼者孀。琴书已矣，行路凄伤。柔嘉备笾，澄齐满觞。神其格思，挥涕浪浪。尚飨！
    ○祭秘书包监文
    维贞元八年岁次壬申五月朔日，故吏金部员外郎萧存太常博士权德舆大理寺丞王纯等，谨以清酌庶羞之奠，敬祭於故秘书包七丈之灵。
    在汉鸿胪，蔚为名儒。以续簪裾，乃生秘书。纯诚伉直，古训是式。纳忠宣力，有劳王国。昔自秀造，翰飞扶摇。弥纶剧曹，领袖清朝。出入讽议，嘉声孔昭。道塞时通，乃领藩条。俄复郎署，俾均繇赋。经费委输，待公而具。受命匪躬，於汴之东。秩宗之贰，司宪之雄。鉴辂时巡，关梁未通。每以贞胜，行於险中。登贤求旧，入佐司寇。中和直清，望与实并。乃部师氏，三德兴行。又领秘邱，六艺章明，偃息文囿，优游汉庭。雅韵拔俗，清机入冥。立言大旨，为经为纪。行中文质，不华不俚。鲁史一字，诗人四始。溯其源流，用制颓靡。以谊藩身，与道为邻。虚中然，不栖缁尘。动静专直，仪刑绅。得丧亏成，靡滑吾真。宜介遐福，宜受戬谷。未及下寿，胡为不淑？遗孤藐然，衔恤茹毒。善庆不诬，期於必复。某等劣薄，尝承讨论。通世宿好，嘉招厚恩。舞雩春游，昔实童子。岘首良会，俄叨知已。岁月遄迈，或行或止。慰荐难忘，音徽不已。各忝官命，来归帝里。话旧语新，悲欢未几。惊疾疠之潜遘，冀无妄而有喜。信宿之间，格言在耳。精识不乱，达生大观。谢翳祷於门人，顺一气之聚散。大钧无期，化往何之？邦国殄瘁，古今凄其。虚室寥寥，む帷披披。哀从中来，雪涕交挥。柔嘉列笾，清酤满卮。神之听之，噫嘻格斯。尚飨！
    ○祭吕给事文
    维贞元九年岁次癸酉正月庚辰朔二十一日庚子，右谏议大夫阳城给事中徐岱、李衡中书舍人奚陟尚书驾部郎中知制诰张式左补阙权德舆，谨以清酌庶羞之奠，敬祭於故给事中吕公之灵。
    君子之道，贵乎艰贞。公用践履，刚中粹精。文学政事，蔚然时名。出处屯夷，用晦而明。命佐戎车，於彼淮甸。主国多虞，妖氛潜煽。每以明诚，冀其革面。外蒙耻以枉尺，中飞章而告变。白刃临前，丹心炳然。贞其困而後济，忘其生而後全。既平，忠劳亦著。草奏南宫，嘉声载路。出领符竹，澄清远部。夕拜黄扉，昭宣王度。献岁朝天，侍立君前。华缨玉，行止锵然。周旋陟降，接踵差肩。如何累日？奄重泉，呜呼哀哉！寓形此世，无非大梦。寝门之外，莫甚斯恸。交欢几时，逾月於兹。每冀休沐，相从宴私。孰谓奄忽，俄生疠疵。医祷不及，形神已离。某等或辱在尝寮，或忝陪下列。喜□雾之初披，恨幽明之遽诀。瞻彼涂刍，言旋洛都。平昔志气，复归虚无。酒ゾ静嘉，盈俎满壶。何以道意？潸然涕濡。尚飨！
    ○祭梁补阙文
    维贞元九年岁次癸酉十一月朔日，左补阙权德舆等，谨以清酌庶羞之奠，敬祭於故右补阙赠礼部郎中梁君之灵。
    我思古人，乃得敬之。今则不见，呜呼噫嘻！贤哲之生，作瑞於时。中立不倚，大道甚夷。人或多方，以取世资。君惧其至，泊然灵龟。游夏远矣，文章运衰。风流不还，作者盖希。君得其门，独斥浇ㄤ。遐蹈古始，《六经》为师。初冠章甫，在江之浒。忘形交臂，或出或处。久要之契，吻然相与。直谅切靡刂，旷怀无阻。汉庭虚左，尺一旁午。心与云闲，翼随风举。恬漠虚白，环中之枢。笃厚诚明，君子之儒。精义入神，英华发舒。人所景行，君之绪馀。乃补衮职，乃侍皇储。北宫密命，东观直书。致用无方，迎刃皆虚。渐渍教化，ウ然而孚。文武宪章，尧舜典谟。宽结时望，莫申令图。宜锡华皓，以极其道。锺美实多，归全太早。子渊之仁，叔度之贤。皆厚其才，而夺之年。吁嗟敬之，今亦已焉。孰司化工？不与其全。凡我同人，官次周旋。微言嘉话，恍若目前。吾欲问苍苍而诉冥冥，索夫子於重泉。末如之何，从古以然。平生一樽，哭奠灵筵。魂气何往？空伤绝弦。尚飨！
    ○祭韩祭酒文
    维贞元十年岁次甲戌三月朔日，徵事郎守左补阙权德舆，谨以清酌庶羞之奠，敬祭於故国子祭酒韩十四丈之灵。
    伏惟德厚流光，炳灵发祥。传庆於公，郁为璋。宣力中外，道光明代。动必有裕，直而无悔。从容谏垣，密勿丝言。炳然宪章，润色化源。天官之贰，京剧之贵。四方取则，九赋不匮。蓬山秘书，大学尊儒。选重前代，非贤勿居。率是明德，便藩右职。宣其馨香，昭其物则。四科难并，全才乃克。利用无方，沛然馀力。再世金铉，确乎匪躬。光辅帝道，是为门风。缁衣棣华，宜复於公。终缺人望，天乎不佣。顾惟小子，夙承先友。骨肉之契，岁寒逾久。爰自龆卯，深仁善诱。恤此残生，均其所有。衣而食之，禄而仕之。阖门仰给，纤悉无遗。仁恻之道，曲尽其宜。二十年间，完安保持。比肩多士，忝迹清时。必由念虑，敢不知思。秦原苍苍，丹迟迟。精魂何往？音容莫追。沈哀激中，雪涕交挥。神鉴如在，含酸托词。尚飨！
    ●卷五百九
    ☆权德舆（二十七）
    ○祭建昌崔丞文
  </div>
  <div class="pagination">
   <a href="全唐文_page293.html">
    上一页
   </a>
   <span>
    ...
   </span>
   <a href="全唐文_page289.html">
    289
   </a>
   <a href="全唐文_page290.html">
    290
   </a>
   <a href="全唐文_page291.html">
    291
   </a>
   <a href="全唐文_page292.html">
    292
   </a>
   <a href="全唐文_page293.html">
    293
   </a>
   <span class="current-page">
    294
   </span>
   <a href="全唐文_page295.html">
    295
   </a>
   <a href="全唐文_page296.html">
    296
   </a>
   <a href="全唐文_page297.html">
    297
   </a>
   <a href="全唐文_page298.html">
    298
   </a>
   <a href="全唐文_page299.html">
    299
   </a>
   <span>
    ...
   </span>
   <a href="全唐文_page295.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
