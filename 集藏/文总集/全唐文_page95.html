<!DOCTYPE html>
<html>
<head>
    <meta charset="UTF-8">
    <title>全唐文 - 第 95 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 95 页/共 603 页</h1>
    <div class="content">    ○请废白合从素服议
    皇帝为诸臣及五服亲举哀，依礼著素服，今令乃云白合，礼令乖舛，须归一途。且白合出自近代，事非稽古，虽著令文，不可行用。请改从素服，以会礼文。
    ○甥舅服制议
    依古丧服，甥为舅缌麻，舅报甥亦同此制。贞观年中，八座议奏曰：“舅服同姨，小功五月。”而今律疏舅报於甥服犹三月。谨按旁尊之服，礼无不报，已非正尊，不敢降也。故甥为从母五月，从母报甥小功，甥为舅缌麻，舅亦报甥三月，是其义矣。今甥为舅，使同从母之丧，则舅宜进甥以同从母之报。修律疏人不知礼意，舅报甥服尚止缌麻，例既不通，礼须刊正，今请修改律疏，舅服甥亦小功。
    ○庶母服制议
    庶母古礼缌麻，新礼无服，谨按庶母之子，即是已之昆季，为之杖齐，而已与之无服，同气之内，吉凶顿殊，求之礼情，深非至理。请依典故，为服缌麻。
    ○律疏议序
    夫三才肇位，万象斯分，禀气含灵，人为称首，莫不凭黎元而树司宰，因政教而施刑法。其有情恣庸愚，识沉愆戾，大则乱其区宇，小则睽其品式。不立制度，则未之前闻。故曰：“以刑止刑，以杀止杀。”刑罚不可弛於国，笞不得废於家，时遇浇淳，用有众寡。於是结绳启路，盈坎疏源，轻刑明威，大礼崇敬。《易》曰：“天垂象，圣人则之。”观雷电而制威刑，睹秋霜而有肃杀。惩其已犯，而防其未然；平其徽纟墨，而存乎博爱。盖圣王不获已而用之。古者大刑用甲兵，其次用斧钺；中刑用刀锯，其次用钻笮；薄刑用鞭扑。其所由来，亦已尚矣。昔白龙白□，则伏羲轩辕之代；西火西水，则炎帝共工之年。デ鸠筮宾於少，金正策名於颛顼。咸有天秩，典司刑宪，大道之化，击壤无违。迨乎唐虞，化行事简，议刑以定其罪，画象以愧其心。所有条贯，良多简略，年代浸远，不可得而详焉。尧舜时理官则谓之为士，而皋陶为之。其法略存，而往往概见。则《风俗通》所云皋陶谟虞造律是也。律者，训铨训法也。《易》曰：“理财正辞，禁人为非曰义。”故铨量轻重，依义制律。《尚书大传》曰：“丕天之大律。”注云：“奉天之大法。”法亦律也，故谓之为律。昔者圣人制作，谓之为经。传师所说，则谓之为传。此则邱明、子夏於《春秋》、《礼经》作传是也。近代已来，兼经注而明之，则谓之为义疏。疏之为字，本以疏阔、疏远立名。又《广雅》云：“疏者，识也。”案疏训识，则书疏记识之道存焉。《史记》云：“後主所是疏为令，前主所是著为律。”《汉书》云：“削牍为疏。”故云疏也。昔者三王始用肉刑，赭衣难嗣，皇风更远，朴散淳离，伤肌犯骨。《尚书大传》曰：“夏刑三千条，《周礼》司刑掌五刑，其属二千五百。”穆王度时制法，五刑之属三千。周衰刑重，战国异制。魏文侯师於李悝，集诸国刑典，造《法经》六篇，一盗法，二贼法，三囚法，四捕法，五杂法，六具法。商鞅传授，改法为律。汉相萧何，更加悝所造户兴厩三篇，谓九章之律，魏因汉律。为一十八篇，改汉具律为刑名第一。晋命贾充等增损汉魏律为二十篇，於魏刑名律中分为法例律。宋齐梁及後魏，因而不改。爰至北齐，并刑名法例为名例。後周复为刑名。隋因北齐，更为名例。唐由於隋，相承不改。名者五刑之罪名，例者五刑之体例，名训为命，例训为比。命诸篇之刑名，比诸篇之法例，但名因罪立，事由犯生，使即刑应，比例即事表，故以名例为首篇。第者训居训次，则次第之义，可得言矣。一者太极之气，函三为一，黄钟之一数所生焉，名例冠十二篇之首，故云名例第一。大唐皇帝以上圣凝图，英声嗣武。润春□於品物，缓秋官於黎庶。今之宪典，前圣规模，章程靡失，鸿纤备举。而刑宪之司，报行殊异，大理当其死坐，刑部处以流刑，一州断以徒年，一县将为杖罚，不有解释，触涂睽误。皇帝彝宪在怀，纳隍兴轸。德礼为政教之本，刑罚为政教之用。犹昏晓阳秋，相须而成者也。是以降纶言於台铉，挥折简於髦彦，爰造律疏，大明典式。远则皇王妙旨，近则萧贾遗文，沿波讨源，自枝穷叶，甄表宽大，裁成简久。譬权衡之知轻重，若规矩之得方圆。迈彼三章，同符画一者矣。
    ●卷一百三十七
    ☆房元龄
    元龄字乔，齐州临淄人。隋时本州举进士，授羽骑尉。太宗徇地渭北，元龄杖策军门，授秦王府记室，封临淄侯。贞观元年官中书令，爵邢国公，进尚书左仆射，改封魏，拜司空，图形凌烟阁，加太子太傅。二十三年薨，年七十，册赠太尉并州都督，谥曰文昭。
    ○谏伐高丽表
    臣闻兵恶不戢，武贵止戈。当今圣化所覃，无远不届，洎上古所不臣者，陛下皆能臣之；所不制者，皆能制之。详观古今为中国患害，无过突厥，遂能坐运神策，不下殿堂，大小可汗，相次束手，分典禁卫，执戟行。其後延ヌ鸱张，寻就夷灭，铁勒慕义，请置州县，沙漠以北，万里无尘。至如高昌叛涣於流沙，吐浑首鼠於积石，偏师薄伐，俱从平荡。如高丽者，历代逋诛，莫能讨伐，陛下责其逆乱，弑主虐人，亲总六军，问罪辽碣，未经旬日，即拔辽东，前後虏获，数十万计，分配诸州，无处不满。雪往代之宿耻，掩崤陵之枯骨，比功较德，万倍前王。此圣主之所自知，微臣安敢备说？且陛下仁风被於率土，孝德彰乎配天。睹夷狄之将亡，则指期数岁；授将帅之节度，则决机万里。屈指而候驿，视景而望书，符应若神，算无遗策。擢将於行伍之中，取士於凡庸之末。远夷单使，一见不忘；小臣之名，未尝再问。箭穿七札，弓贯六钧。加以留情坟典，属意篇什，笔迈钟张，辞穷班马。文锋既振，则宫徵自谐；轻翰暂飞，则花[B20C]竞发。抚万姓以慈，遇群臣以礼。秋毫之善，解吞舟之网。逆耳之谏必听，肤受之斯绝。好生之德，禁障塞於江湖；恶杀之仁，息鼓刀於屠肆。岛鹤荷稻粱之惠，犬马蒙帷盖之恩。降乘吮思摩之疮，登堂临魏徵之柩。哭战亡之卒，则哀动六军；负填道之薪，则精感天地。重黔黎之大命，特尽心於庶狱，臣心识昏愦，岂足论圣功之深远？谈天德之高大哉，陛下兼众美而有之，靡不备至。微臣深为陛下惜之重之，爱之宝之。《周易》曰：“知进而不知退，知存而不知亡，知得而不知丧。”又曰：“知进退存亡，不失其正者，惟圣人乎？”由此言之，进有退之义，存有亡之机，得有丧之理。老臣所以为陛下惜之者，盖此谓也。老子曰：“知足不辱，知止不殆。”臣谓陛下威名功德，亦可足矣；拓地开疆，亦可止矣。彼高丽者，边夷贱类，不足待以仁义，不可责以常礼，古来以鱼鳖畜之，宜从阔略。若必欲绝其种类，深恐兽穷则搏。且陛下每决一死囚，必令三覆五奏进素食停音乐者，盖以人命所重，感动圣慈也。况今兵士之徒，无一罪戾，无故驱之於行阵之闲，委之於锋刃之下，使肝脑涂地，魂魄无归，令其老父孤儿，寡妻慈母，望彗车而掩泣，抱枯骨以摧心，足以变动阴阳，感伤和气，实天下之冤痛也。且兵者凶器，战者危事，不得已而用之。向使高丽违失臣节，而陛下诛之可也；侵扰百姓，而陛下灭之可也；久长能为中国患，而陛下诛之可也。有一於此，虽日杀万夫，不足为愧。今无此三条，坐烦中国，内为旧主雪耻，外为新罗报雠，岂非所存者小，所损者大？愿陛下遵皇祖老子止足之诫，以保万代巍巍之名，发霈然之恩，降宽大之诏，顺阳春以布泽，许高丽以自新。焚凌波之船，罢应募之众，自然华夷庆赖，远肃迩安。臣老病三公，旦夕入地，所恨竟无尘露，微增海岳，谨罄残魂馀息，预代结草之诚，傥蒙录此哀鸣，即臣死且不朽。
    ○公平正直对
    臣闻理国要道，实在公平正直，故《尚书》云：“无偏无党，王道荡荡；无党无偏，王道平平。又孔子称：”举直错诸枉，则民服。“今圣虑所尚，诚足以极政教之源，尽至公之要，囊括区宇，化成天下。
    ○缓讨高丽对
    臣闻古之列国，无不强陵弱，众暴寡。今陛下抚养苍生，将士勇锐，力有馀而不取之，所谓止戈为武者也。昔汉武帝屡伐匈奴，隋後主三征辽左，人贫国败，实此之由，惟陛下详察。
    ○请尊孔子为先圣议
    武德中，诏释奠於太学，以周公为先圣，孔子配享。臣以周公、尼父，俱称圣人，庠序置奠，本缘夫子。故晋宋梁陈及隋大业故事，皆以孔某为先圣，颜回为先师，历代所行，古今通允。伏请停祭周公，升夫子为先圣，以颜回配享。
    ○山陵制度议
    谨按高祖长陵高九丈，光武陵高六丈，汉文魏文并不封不树，因山为陵。窃以长陵制度，过为宏侈，二丈立规，又伤矫俗。光武中兴，明主多依典故，遵为成式，实谓攸宜。伏愿仰尊顾命，俯顺《礼经》。
    ○蜡祭议
    按《月令》，蜡法唯祭天宗。近代蜡五天帝五人帝五地，皆非古典，今并除之。季冬寅日，蜡祭百神於南郊，大明用犊二，笾豆各四，簋登俎各一，神农及伊耆氏各用少牢一，笾豆等与大明同，后稷及五方十二次五官五方田五岳四镇四海四渎以下，方别各用少牢一。其日祭井泉於川泽之下，用羊一。卯日祭社稷於社宫，二十八宿五方之山林川泽邱陵坊衍原隰鳞羽毛介水墉坟邮表猫虎及龙鳞朱鸟白虎元武，方别各用少牢一。每座笾豆各二，簋俎各一。蜡祭凡百八十七座当方年谷不登，则阙其祀。蜡之明日，又祭社稷於社宫，如春秋二仲之礼。
    ○封禅议
    封禅者，本以功成，告於上帝。天道崇质，义取醇素，故藉用藁秸，樽以瓦С。又按梁甫。是谓梁阴，近代设礼坛於山上，乃乖处阴之义，今定坛位於山北。
    ○封禅昊天上帝坛议
    将封先祭，义在告神，且备谒敬之仪，方展庆成之礼。固当於坛下耻，预申齐洁，赞飨已毕，然後登封。既表重慎之深，兼示行事有渐。今请祭於泰山下，设坛以祀上帝，以景皇帝配享。坛长一十二丈，高一丈二尺。
    ○请禅社首议
    梁甫去泰山七十里，又在东南，至於行事，未为稳便。社首去泰山五里。是周家禅处，臣等参详，禅祥社首。
    ○玉牒议
    金玉重宝，质性贞坚，宗祀郊，皆充器币，岂嫌华美，实贵精确。况乎三神壮观，万代鸿名，礼极殷崇，事资藻缛。玉牒玉检，式韫灵奇，传之无穷，永存不朽。今请玉牒长一尺三寸，广厚各五寸，玉检厚二寸，长短阔狭，一如玉牒，其印函请随玺大小，仍缠以金绳五周。
    ○玉策议
    封禅之祭，严配作主，皆奠玉策，肃奉虔诚。今玉策四枚，各长一尺三寸，广一寸五分，厚五分。每策五简，俱以金编。其一奠上帝，一奠太祖卒，一奠皇地，一奠高祖座。
    ○金匮议
    登配之策，盛以金匮，归格艺祖之庙室，今请长短令容玉策，高广各六寸，形制如今之表函，缠以金绳，封以金泥，印以受命玺。
    ○方石再累议
    旧藏玉牒，止用石函，亦犹盛书箧笥，所以或呼石箧。今请方石三枚，以为再累，（一作册累）。其十枚石检，刻方石四边而立之，缠以金绳，封以石泥，印以受命玺。
    ○泰山上圜坛议
    四出开道，坛场通义，南面八升，於事为允。今请介邱上圜坛广五丈，高九尺，用五色土加之，四面各设一阶，御位在坛南，升自南阶而就，上封玉牒。
    ○圜丘上土封议
    凡言封者，皆是积土之名，利建分封，亦以班社立号，谓之封禅，厥义可知。今请於圜坛之上，安置方石，玺缄既毕，加土筑以为封，高一丈二尺，而广二丈，以五色土益封，玉牒书藏於内。祀禅之土，其封制亦同此。
    ○玉玺议
    谨详前载方石缄封，玉检金泥，必资印玺，以为秘固。今请依令用受命玺以封石检，其玉检既与石检大小不同，请更造玺一枚，方一寸二分，文同受命玺，以封玉牒。石检形制，依汉建武故事。
    ○立碑议
    勒石纪号，垂裔後昆，美盛德之形容，阐后王之休烈，其义远矣。陛下声畅九垓，威横八极，灵不爱其宝，兆庶无得而称，但当赞述希夷，以摅臣下之志，其登封及禅，并肆觐之坛，并请刻颂立碑，显扬功业。
    ○设告至坛议
    既至山下，礼行告至，柴於东方上帝，望秩遍礼群神。今请其坛方八十一尺，高三尺，陛仍四出，其禅方坛及自馀仪式，请从今礼。仍请柴祭望秩，同时行事。
    ○废石阙及大小距石议
    距石之设，意取牢固，本资实用，岂云雕饰？既积土厚封，足令与天长地久，其大小距环坛石阙回建，事非经诰，无益礼义，烦而非要，请从减省。
    ○兄弟缘坐配流议
    案礼，孙为王父尸。案令，祖有荫孙之义。然则祖孙亲重，而兄弟属轻，荫重反流，合轻翻死。据礼论情，深为未惬。请定律，祖孙与兄弟缘坐俱配流，其以恶言犯法，不能为害者，情状稍轻，兄弟免死，配流为允。
    ☆杜如晦
    如晦字克明，京兆杜陵人。隋大业中，以常调预选补淦阳尉，寻弃官归唐。初为秦王府兵曹参军，太宗即位，迁兵部尚书，封蔡国公，进尚书右仆射，与房元龄共掌朝政，谈良相者称房杜焉。贞观四年薨，年四十六，赠司空，徙封莱，图形凌烟阁，谥曰成。
    ○虞世基罪当死论
    天子有争臣，虽无道，不失其天下。仲尼称：“直哉史鱼！邦有道如矢。”邦无道如矢，世基岂得以炀帝无道，不纳谏诤，遂杜口无言，偷安重位；又不能解职请退，则与箕子佯狂而去，事理不同。昔晋惠帝贾后将废愍怀太子，司空张华竟不能苦争，阿意苟免，及赵王伦举兵废后，使让张华，华曰：“将废太子日，非是无言，当时不被纳用。”其使曰：“公为三公，太子无罪被废，言既不从，何不引身而退？”华无词以答，遂斩之，夷其三族。古人有云：“危而不持，颠而不扶，则将焉用彼相？”故君子临大节而不可夺也。张华既抗直不能成节，逊言不足全身，王臣之节，固已坠矣。虞世基位居宰辅，在得言之地，竟无一言谏争，诚亦合死。
    ☆温彦博
    彦博字大临，黎国公大雅弟。隋开皇末授文林郎，复事罗赞归唐，武德中为中书侍郎。贞观初累官中书令，封虞国公，迁尚书右仆射。十一年薨，年六十四，赠特进，谥曰恭。
    ○安置突厥议
    请准汉建武时置降匈奴於五原塞下，全其部落，得为捍蔽，又不离其土俗，因而抚之，一则实空虚之地，二则示无猜之心。若遣向河南，则乖物性，故非含育之道也。
    ○又议
    天子之於物也，如天地覆载，有归我者，则必养之。今突厥破灭之馀，归心降附，陛下不加怜愍，弃而不纳，非天地之道，阻四夷之意，臣愚甚谓不可。遣居河南，亦无所患。所谓死而生之，亡而存之，怀我德惠，终无叛逆。
    ○又议
    臣闻圣人之道，无所不通，古先哲王，有教无类。突厥馀鬼，以命归降，我授护之，使居内地，我指麾之，教以礼法，数载之後，尽为农人。选其酋首，遣居宿卫，畏威怀德，何患之有？且光武有南单于，居内郡为汉藩翰，终乎一代。不有叛逆。
    ☆令狐德
    德宜州华原人，武德中官秘书丞。贞观中封彭城子，累除秘书少监。高宗朝迁国子祭酒，进爵为公。乾封元年卒，年八十四，谥曰宪。
    ○请修近史奏
    窃见近代已来，多无正史，梁陈及齐，犹有文籍，至周隋遭大业离乱，多有遗阙，当今耳目犹接，尚有可凭，如更十数年後，恐事迹湮没。陛下既受禅於隋，复承周氏历数，国家二祖，功业并在周时，如文史不存，何以贻鉴千古？如臣愚见，并请修之。
    ○议沙门不应拜俗状
    窃以释老二教，慈敬宏深，有国因循，遂开崇尚，既久其法，须从其道。窃谓拜俗，理恐未通。何者？削异冠带之仪，持钵岂樽俎之礼？申恩方祈定慧，无劳拜跪严亲；报德有冀真如，何必屈腰慈后？山林既往，非复廊庙之宾；朝野裁殊，理宜高尚其事。今使责以名教，有亏其旨。臣等愚暗，请从不拜为宜。谨议。（谨按：此篇从《藏经》采出，《广宏明集》所载与此不同，今并存之。）
    ○议沙门不应拜俗状
    窃以凡百在位，咸隆奉上之道，当其为师，尚有不臣之义，况佛之垂法，事越常规。剔同於毁伤，振锡异乎簪绂。出家非色养之境，离尘岂荣名之地？功深济度，道极崇高，何必破彼元门，牵斯儒辙？披法服而为俗拜，践孔门而行释礼，存其教而毁其道，求其福而屈其身，详稽理要，恐有未惬。又道之为范，虽全肤，出家超俗，其归一揆。加以远标天构，大启皇基，义籍尊严，式符高尚。惟此二教，相沿自久，爰暨我唐，徽风益扇。虽王猷遐畅，实赖天功；而圣轮常转，式资冥助。今傥一朝改旧，无益将来。於恒沙之劫，起毫尘，之累，则普天率土，灰身粉骨，何以塞有隐之责，蠲不忠之罪？与其失於改创，不若谬於修文。孔子曰：“因人所利而利之。”老子曰：“圣人无常心，以百姓心为心。”二教所利，宏益多矣；百姓之心，归信众矣。革其所利，非因利之道；乖其本心，非无心之谓。请遵故实，不拜为允。伏惟陛下德掩上皇，业光下问，君亲崇敬，虽启神衷，道法难亏，不留睿想。既奉询刍之旨，敢罄尘岳之诚。惧不折衷，追兴战惕。谨议。
    ○大唐故柱国燕国公于君碑铭（并序）
    （上阙）出（阙）其（阙）金（阙）避难（阙）庆灵（阙）英贤（阙）南（阙）川（阙）亦（阙）传太宗（阙二字）三（阙三字）公赠（阙三字）恒等（阙一字）州诸（阙十四字）绩茂（阙二字）功（阙三字）跨（阙二字）之十乱迈炎灵之三杰，祖义，隋上柱国瓜（阙三字）四州刺史（阙七字）公（阙十五字）重簪缨器名瑚琏，位登上列，政洽藩维，父宣道，隋车骑将军上（阙十六字）开国（阙四字）孙殚身浴德，既挥翰於凤沼，亦拊翼於龙楼。（阙七字）光（阙十三字）沙五州诸军事（阙一字）州刺史（阙一字）日（阙一字）汉（阙一字）钦无忌之（阙三字）重中郎之德，以今望古，何以（阙四字）章（阙三字）德降生禀（阙六字）英灵於岳渎，亦犹嵩华峻极，杞梓之所（阙一字）丛疏阆仙宫，瑰产於焉。孕育，（阙九字）琢（阙九字）丑其（阙五字）其该博延（阙一字）曲台之（阙一字）金（阙一字）玉简之书册府（阙二字）石渠（阙一字）要莫（阙五字）探赜钩深。辩汉陵之竹简，识楚江之萍实。同陈室之未扫，若董园之不窥。韫廊庙之宏材，怀佐（阙一字）之（阙一字）略（阙二字）而（阙一字）梁（阙九字）之（阙四字）重之曰斯（阙一字）隋仁寿之末，调为（阙二字）挽郎（阙一字）拜朝请郎（阙一字）班例（阙二字）而隋德不竞，政紊朝，公藏器待时，逍遥文史。恐以偃仰贻诮，方就末班。大业十年，拜清河县长。爰屈上才（阙二字）下（阙一字）所（阙二十五字）宅心拯沧海之横流，扑昆峰之烈火。（阙四字）觉（阙一字）乃时（阙二字）弃彼离心，叶兹同德。若公孙之归汉，似文若之违袁。（阙六字）赐以乘马，即拜银青光禄大夫。太宗文皇帝（阙十一字）率（阙一字）旅（阙三字）中幕府初开，俊贤翘首，辟书既下，以公为渭北道（阙一字）军敦煌（阙十七字）军（阙三字）羽（阙三字）公运比（阙五字）算（阙三字）之足乐，异孔璋之（阙一字）富。岂唯参预帷幄，抑亦仪表人伦。义宁元年，代平（阙一字）师勋加授左光禄。太宗进封赵公，府寮亦并随改。及迁（阙一字）仕夏朝政惟新。太宗胙土八川，分封百二，公复策名（阙一字）府，仍司管记（阙四字）大（阙二字）讨（阙九字）崇勋行赏（阙一字）授上柱国。武德元年九月，拜秦王（阙一字）曳裾碣馆，蹑履平台，迈（阙一字）辅之（阙二字）继祖仁之徽烈。薛举因隋末丧乱，命俦，啸侣，窃据陇，毒害黎元，圣朝愍兹涂炭，龚行天罚，乃诏太宗为（阙一字）讨行军元帅，公复以（阙十字）皇基草创（阙一字）夏未宾（阙三字）分陕（阙一字）征以（阙五字）大行台总维众务。公以本任兼度支郎中，寻检校行台左丞，并知膳部郎中事。复奉敕为华州团割使，仍授骑官军副。公厉兵秣马，明赏慎罚。（阙十四字）公（阙十四字）薛举破刘闼擒（阙三字）拒（阙二字）贼等勋封黎阳县开国子，邑三百户，并赍（阙一字）及马。又以刘闼重扰河北，命公为河南道支度军粮使。明年，又从太宗讨杨干於泾州，拒匈取於北地，奉教判天策府从事中郎，寻进爵为伯，邑五百户，前後赏物七百段。及乎（阙十六字）之（阙三字）卫尉少卿，进爵为侯，邑七百户。贞观元年，拜御史府长史，高祖首席，匡赞（阙一字）藩，无劳露，居之请，自谐匡正之寄。三年，进中书侍郎，密勿（阙六字）同范甯之宏益，（阙二字）若孔演之多识。（阙一字）意寻（阙二字）部侍郎（阙五字）左庶子加散骑常侍，以（阙二字）宫多所（阙一字）益赐黄（阙一字）一斤，赐绢百匹。太子（阙三字）侍春坊多（阙二字）岁既（阙一字）宏益宜加优赏。七年，检校蒲州刺史。寻（阙一字）调护寄（阙二字）举（阙四字）纶（阙四字）部。十年，进爵为公，邑一千户。（阙三字）太宗墨敕答曰：“忽省来表，谠言周备，若非至诚於国，谁能披露乃心？”如斯情常然，傅（阙二字）钓何以过也。卿（阙四字）无（阙二十字）礼（阙四字）一（阙一字）实亦（阙四字）未及拜制即诏授本职，公（阙二字）陈情，敕令中书侍郎岑文本就家喻旨云：“忠孝不并，我儿须人辅弼，卿宜抑割，岂可徇以私情？”公固陈哀苦，竟被夺情。以公（阙三字）札令（阙三字）公（阙七字）奉敕，既而（阙一字）氏失德昵（阙一字）奸（阙五字）归竭诚已（阙七字）以进（阙一字）规遂渐相疏斥，潜谋毒害，厚赂凶人，密相要劫，赖公积善，幸免路隅。及衅咎彰闻，遂至废黜。春宫官属，皆罗（阙一字）谴。以公（阙八字）及（阙一字）华（阙三字）求（阙三字）公（阙一字）在帝心，复拜左庶子，加银青光禄於（阙四字）翼鹤（阙一字）飞（阙一字）迈（阙二字）之清尘，跨应徐之胜迹，十八年，拜金紫光禄大夫，行卫尉卿，判太常卿事。五礼任隆，八屯寄重，兼而归我，佥论无违。又以本（阙四字）列（阙一字）廿一年，迁礼部尚书。八（阙一字）清华五曹枢要官（阙一字）北斗名重南宫，竭︳谋以佐时，宏损益（阙四字）厉（阙一字）其明允（阙二字）称其博闻。廿三年，以本官兼太子左庶子，因谢，上谓之曰：“以卿恭厚长直，为朝廷所知。”在府日共令田一种，故重（阙二字）职尊奉（阙二字）迁（阙一字）侍（阙一字）今上（阙一字）元忧劳亿兆，公励诚（阙一字）节（阙一字）往（阙二字）庶绩咸（阙一字）彝伦攸叙。永徽元年，加授光禄大夫，进（阙一字）燕国公，邑三千户，大开茅社，广列山河，荣命既隆，朝望斯重。二年八月，拜尚书左仆射，（阙一字）本（阙二字）端（阙一字）望重自非（阙三字）纬（阙一字）经（阙一字）安（阙十五字）务复以本官兼太子少师。寻而肇建中宫，以公兼司行徒，持节（阙一字）命副君初临甲馆，重道尊贤。公既翊正春宫，纲维礼阁，参赞百揆，陪侍两宫，朝野仰其风猷，绅钦其雅望。俄进位太子太傅，馀并如前。邓（阙一字）华（阙七字）职（阙三字）当代名（阙一字）方谐佥议以今方古，差可同年。公（阙一字）以（阙一字）当朝政，恒惧盈（阙一字）频表（阙一字）奏请收止足。皇上弗许，乃令中书令来济宣旨喻怀云：“公以永徽已来，即当枢发，藉公材用，为朕股肱耳目。公以年事衰（阙一字）抗表辞（阙四字）人（阙二字）深可（阙一字）尚然朕今欲巡（阙二字）镇宗庙社稷付公一（阙一字）亦知公（阙一字）人（阙一字）即遣与立（阙一字）一员（阙一字）官不须辞退也。”及銮驾东巡，留公居守，驾还之後，屡更陈闻，自此逾年，方蒙恩许。乃高谢左执迁太子太师，同中书门下参（阙六字）事（阙三字）荣州刺史公（阙一字）言（阙二字）待罪鞠躬。俄有恩诏，迁岐州刺史。考绩入（阙二字）除华州（阙四字）为政频莅近畿，忠信既孚，钩距勿用，屡辞老病，诏许悬车，仍降殊恩，听朝朔望。将欲参奉华盖，陪侍登封，（阙一字）行至於洛（阙二字）疾（阙三字）屡（阙四字）竟无（阙一字）於膏肓。以麟德二年十月廿日，薨於东都安众里之第，春秋七十有八。皇情（阙一字）悼频（阙一字）纶言，丧葬所须，并蒙官给。各令京官五品检校将送，并给灵举车乘，言旋京宅，追赠使持节都督幽易妫檀平燕六州诸军事幽州刺史（阙十字）石（阙一字）以乾封元年岁次景寅十一月癸亥朔（阙一字）二（阙一字）甲申，葬於雍州三原县万寿乡清池里。奉常考行，谥曰定公，礼也。惟公局量宏远，识度淹通，空谷无私，虚舟不忤。虽复孔墙数仞，无以测其高深；黄陂万顷，不足方其涯。（阙一字）喜愠於（阙一字）色，绝（阙二字）於胸衿。（阙五字）终如始，加以（阙一字）悦坟典，崇尚（阙二字）备百行而无择，耻一（阙四字）缘情极绮靡之能，体物穷浏亮之趣。雕龙谢其辉焕，吐凤惭其符彩。所著文集，勒成七十卷。兼复情敦孝悌，爱结州亲，因心竭（阙一字）义之（阙十二字）亦（阙一字）依仁既隔宅以恤孤，亦指以周给，及乎弹冠筮仕，释褐登（阙一字）属隋鼎之已（阙一字）逢区之（阙一字）裂，公乃（阙二字）下邑，屏迹邱园，避乱政之昏凶，俟真人而（阙一字）用。太宗（阙一字）居上（阙十二字）夙陪凤邸，君王分庭待士，筑馆钦贤。迈稷下之清风，轶平台之胜轨，邹枚慕义，乐剧来宾。（阙四字）八（阙一字）公（阙三字）贞观之後，名位斯隆，（阙二字）已来，（阙一字）任尤重，丹青帝载，粉黛王猷。（阙一字）务（阙一字）亨（阙三字）允加以（阙十三字）不可（阙三字）在（阙七字）重（阙一字）居心数服马而方对，既而监修国史实录，（阙一字）五代史等才兼（阙六字）寻即（阙三字）诸秘（阙三字）赐物二百段，再加封（阙五字）监撰新礼类文（阙一字）定（阙四字）《五经正义》，复蒙厚锡。车驾（阙一字）有行幸即令公於宫城居守，（阙一字）留台事正（阙一字）朝贺（阙一字）羽仪车服焉。又於东西二京万年宫各（阙一字）田宅其内（阙三字）宝器服物等前後（阙一字）赐不可胜载。委任恩遇，莫之与京。及易箦之辰，遗令薄葬，盟器下帐一（阙四字）载以柳车饰之以素其子（阙一字）奉不敢违越。斯实人伦之师表，朝廷之羽仪者欤！夫人宏农刘氏，曾祖延，魏太子中庶子散骑常侍周（阙一字）持节左光禄大夫都（阙一字）骠骑大将军（阙十一字）宫（阙一字）隋使持节（阙一字）州刺史梁灵二州总管洛阳（阙一字）公伟之孙，隋左千牛建节尉州武之长女也。璋比质，兰菊齐芳，嫔则聿修，母仪式序，从夫有秩，拜宏农夫人燕国夫人。积善（阙一字）徵（阙三字）夜。昔欢（阙二字）之荣，今悲（阙二字）之礼。（阙二字）尚（阙二字）部郎中国子司业太子率更令使持节渠虢二州刺史（阙三字）卿上护军立政有至性，善居丧，感风树而增哀，攀桥枝而殒恸。但佳城之下，滕公有见日之期；万山之颠，元凯怀沈江之虑。敢因斯义，敬托雕镌。金紫光禄大夫大司（阙六字）监修国史护军彭阳公敦煌（阙三字）藉（阙一字）杨之旧睦投（阙四字）分爰自青襟，便申莫逆，契阔谈宴，逝将六纪，分财谋事，子实我知。谅直多闻，余蒙其益。岂谓後事之托，竟属元常；先逝之悲遂（阙一字）公达。绝（阙一字）之叹，已矣如何？乃为铭曰：
    流分若水，祚始周原。决曹仁恕，廷尉平反。迈种弗已，灵庆斯繁。望隆华毂，誉重高门。金行失御，王事靡监。言违苛政，适兹乐土。运属兴王，位隆台辅。（阙七字）组堂堂（阙二字）是（阙一字）宗臣，寄深（阙三字）署经纶，刚公体道，都督依仁。化（阙三字）名高绅。英灵允集，降生王佐。硕量夙成，芳猷远播。言无可择，行无贰过。墙仞罕窥，唱高寡和。资忠於孝，释褐登朝。以兹上德，爰膺下寮。鹤志斯远，骥足方超。运（阙一字）舟覆，时逢道销。（阙一字）人郁（阙五字）从（阙一字）文房，参陪戎律。代藩曳履，梁园珥笔。雅说解颐，清文（阙一字）疾。下武膺运，赫赫明明。首席藩邸，贰职春卿。凤沼挥翰，龙楼振缨。忠勤表节，谅直驰名。既莅宫端，复临政本。职惟参乘，寄深补衮。德重礼（阙一字）道光储（阙一字）在（阙一字）思（阙四字）损。吉凶（阙一字）域，否泰（阙一字）依。（阙一字）簪朝列，（阙一字）冕王畿。互施宽猛，（阙一字）举（阙二字）贪残屏迹，独知归。遐寿未穷。逝川遽阅。易箦遗诫，既明且哲。（阙三字）重刍灵靡设。善终令始，蹈名全节。将归郭北。驱车上东。赠行（阙二字）诏（阙二字）隆。（阙八字）高（阙三字）徽烈无穷。
    ○隋故（阙八字）桂州总管武康郡开国公令狐使君碑铭（并序）
    盖闻济巨川者，（阙二字）舟楫之用（阙六字）梁（阙三字）是以（阙九字）所以（阙十字）百姓叶和万邦（阙三字）象南（阙三字）东观勒功（阙一字）树称（阙二字）楹（阙一字）茂实於当年播（阙一字）声（阙二字）俗（阙四字）之（阙四字）之（阙四字）公讳熙，字长熙，敦煌（阙二字）人也。（阙一字）大夫（阙二字）之後（阙六字）食邑（阙八字）居摄将迁（阙二字）远祖迈，为建威将军，与翟义连谋，为莽所害。子孙避（阙三十字）魏武威太守并（阙十九字）来叶。祖虬，魏龙骧将军爪郢二州刺史敦煌太守。鹑阴县开（阙三十四字）二州刺史（阙十四字）破（阙一字）之庸绩，膺设坛之显荣。遗（阙一字）被於萌黎，功烈书於王府。公早承（阙三十二字）皆当代名流（阙五字）以（阙十字）明三《礼》，工骑射，解音律，嘉声（阙一字）誉，独步当时。周武成之初，始入国（阙十四字）刺史（阙一字）上士（阙八字）上士寻迁夏官府都上士（阙十七字）埋案（阙三字）阶处断若流，神无滞用，寻以内忧去任，哀毁过礼。（阙六字）大孝安亲，义不绝嗣。吾今（阙十六字）公乃（阙六字）昏（阙五字）少有节（阙四字）哀号骨立，（阙二字）不起虽（阙二字）至性，无以过之。周武帝将有河阴之师，诏公墨从事。（阙一字）还（阙一字）职方下大夫，袭爵彭阳公，邑二千一百户。建德五年六月，（阙二字）留知夏官府事（阙一字）还（阙一字）留守功增邑六百户，加授仪同大将军。宣政元年，适司勋，（阙一字）大（阙一字）俄转吏部。公筮仕之始，即在选曹，其时吏部临淄公唐（阙一字）雅量高材，望（阙一字）德重，钦公识度，每（阙一字）与同席，公以长幼（阙一字）隔，辞不敢当。（阙一字）谓公曰：“吾子（阙七字）至此坐，先後之闲，何足形迹？（阙一字）此（阙一字）三（阙二字）践其位，当时谈者，咸所嘉尚。公之弱岁，本以鉴悟见称，及处铨衡，大收时誉。有（阙三字）柴燎太坛，诏公行纳言事。开皇元年，拜司徒左长史，加上仪同大将军，进封河南郡开国公。于时景命惟新，教府初立，从容处物，雅允具瞻。吐谷浑窃据西陲，敢窥王略，朝廷出车薄伐，以公为元帅府长史。公受命忘身，先登斩级，所乘之马，（阙一字）箭而毙。（阙一字）此力战遂（阙一字）破（阙一字）蜀王以（阙一字）幼之年远镇巴蜀，弼谐之寄，佥议攸归，乃以公为益府长史。属（阙一字）行未反，竟不述职。二年，叙破浑之功，加上开府仪同三司，俄授使持节沧州诸军事沧州刺史。州（阙二字）海（阙二字）旧称（阙八字）流亡狱以贿成，官由货进。公下车之始，词讼盈庭，锐情案察，奸无所隐；未及期月，化（阙一字）讼息。（阙一字）造州门者（阙四字）脱有诤讼，俗以（阙二字）公莅（阙一字）之初，户惟四万，绥抚（阙十字）乃（阙一字）十万（阙二字）洛阳公朝行所，阖州士庶，谓公更有外（阙一字）远于将送，悲不自胜。及公还也，老幼相携，出境迎（阙十九字）八年（阙一字）河北道行台度支尚书。百姓追思，立碑颂德。改行台为并州总管府，即授并府司马。十一年，转雍州另驾，寻改为长史。公励精剖断，威惠兼施，（阙三字）其（阙四字）十二（阙二字）鸿胪卿以本官兼吏部尚书（阙十二字）许以（阙二字）及车驾（阙一字）以公（阙一字）侍从，又判礼部度支兵部刑部工部尚书及秘书监事。高祖鉴观四方求人之（阙二十五字）寺卿（阙十六字）狱轻重无冤，凡在官僚，莫不钦仰。銮驾旋轸，行次汴州，郭下有蔡汴二渠，商侣所（阙一字）游子（阙三字）所（阙十五字）存（阙三字）以（阙四字）朝贤（阙一字）公（阙一字）在乃授使持节汴州诸军事汴州刺史。於是下车布政，（阙一字）帷（阙一字）部括游惰，抑工商，断向街门，禁巷市者，船客停於郭外，行侣（阙三字）留孤材（阙五字）居（阙一字）令归本令行禁止，莫敢有（阙十五字）朝宗以公听政为天下之最，赐帛三百匹，仍敕诸州考使，咸取则焉。十六年，除使持节总管桂交尹藤简（阙一字）黄（阙一字）越爱德明利贺静象东（阙一字）十七州诸军事桂州刺史（阙十五字）於律令（阙一字）斟酌管内人皆（阙一字）土人（阙一字）授刺史有阙拟讫奏闻，二佐以下，即令述职，赐绢五百匹。（阙六字）汴州军（阙一字）五百人以充（阙二字）公以（阙四字）上表闻（阙十五字）以文德分（阙四字）言喻（阙二字）獠感恩咸来参谒。先虽有州县之名（阙三字）居之所公（阙一字）简（阙一字）望（阙一字）拔才（阙二字）以职（阙七字）生（阙一字）之（阙一字）累代不（阙二字）所（阙十三字）立（阙三字）营（阙三字）开建庠序，（阙一字）致文儒，劝喻（阙一字）姓，令其就业，期岁之後，顿革（阙二字）自（阙四字）未之有也。（阙二字）位（阙二字）以疾固辞。（阙一字）旨不许。（阙二字）以药（阙七字）砭石（阙四字）二年八月十五日（阙一字）於位，春秋六十有三。即以其年十二月（阙二字）於京城之（阙一字）以大唐贞观十一年十一月五日归葬於（阙一字）州华原县之（阙十六字）幽（阙十八字）之风临下布仁明之德，及於入居省阁，出抚藩维，忄惠爱洽於（阙二字）择隆於管库，去思结恋，来暮兴谣。望重朝（阙三十七字）敦士素之交忘（阙二字）之贵（阙一字）成（阙一字）立光国荣家者矣。夫人同郡汜氏，周甘州刺史庆之女（阙二十四字）之（阙十五字）女也。初拜（阙一字）原郡君（阙一字）迁河南（阙一字）夫人，（阙一字）以淑德仁明，幽闲婉顺，（阙五十四字）学士监修国史护军彭阳县（阙一字）国公德陪侍膝下，夙教义，（阙十一字）不（阙五字）承（阙三字）以（阙十一字）言（阙二十字）欲报厚恩，昊天罔极，陟平原（阙七字）式叙家风，虽才（阙十字）斯（阙八十八字）
    （阙）风猷无竞，贤达继踪。（阙二字）鼎盛龙骧体道履信居忠襄公感会懋德（阙五十四字）弱冠歌缨。忠能入仕，断割驰名。既（阙二字）要实综铨衡。银铅不杂，（阙五十二字）仁（阙一字）既洽礼让攸兴。功成秩满，朝命斯膺。莅职陕东，摄官京县。政成（阙五十三字）苏（阙二字）三湘，褰帷五岭。杂种繁炽，（阙一字）隅荒梗。我君训俗，以宽济猛，（阙五十三字）长（阙四字）镌勒庶垂不朽。盛范鸿名，不愆於後。
    ●卷一百三十八
    ☆虞世南
    世南字伯施，越州馀姚人。历官陈隋，复事窦建德。入唐为秦府参军，累转秘书监，封永兴县子。年八十一卒，赠礼部尚书，谥曰文懿，图像凌烟阁。
    ○白鹿赋
    惟皇王之盛烈，表帝德之休符。有金方之瑞兽，乃曜质於名都。既驯洽於郊甸，亦腾倚於山隅。素毳呈彩，霜毫应图。宴嘉宾於雅什，偶仙客於天衢。故能著美祥瑞，流名典谟。
    ○秋赋
    观四时之代序，对三秋之爽节。□既净而天高，潦将收而水洁。凝珠露之凄冷，镜青山之凄澈。燕违幕而巢空，雁惊群而行绝。於斯时也，登绮阁，临冰观。开雾谷之疏幌，褰轻绡之碧幔。映金波之皎洁，明玉绳之灿烂。看夜鹊之绕枝，望牵牛之隔汉，莲尚香於江浦，草犹青於河畔。
    ○狮子赋
    惟皇王之御历，乃承天而则大。洽至道於区中，被仁风於海外。通凤穴以文轨，袭龙庭以冠带。舍夷言於蒿街，陈万物於王会。渺渺地角，悠悠嶂表。有绝域之神兽，因重译而来扰。其所居也，岩磴深阻，盘纡绝峻。翠岭万重，琼崖千仞。马顿辔而莫外，车摧轮而不进。聚方服之君长，召积风而奉进。尔乃发乌弋，过白狼。逾绝，跨飞梁。越流沙而遥集，超积石而高骧。其为状也，则筋骨纠缠，殊姿异制。阔臆修尾，劲毫柔毳。钩爪锯牙，藏锋蓄锐。弭耳宛足，伺闲借势。暨乎奋鬣舐唇，倏来忽往。目电曜，发声雷响。拉虎吞貔，裂犀分象。碎遒兕於龈腭，屈巴蛇於指掌。践藉则林麓摧残，哮吼则江河振荡。是以名将假其容，高人图其质。罄其威以凌厉，美其风而赞述。鉴倚伏以荣身，乃有识之高轨。彼白猿之骋妙，终取毙於弧矢。虽元豹之幽栖，亦捐躯於岩趾。并同亡而异术，岂行藏之足纪。何兹兽之明智，独出处以殊伦。虽奋武以驯挚，乃知机而屈伸。去金方之僻远，仰元风之至淳。服猜心与猛气，遂感德以依仁。同百兽之率舞，共六扰而来驯。斯则物无定性，从化如神。譬鳞羽变质於淮海，金锡成器於陶钧。当是时也，兆庶欣瞻，百僚嘉叹。悦声教之遐宣，属光华之在旦。臣载笔以叨幸，得寓目於奇玩。顺文德以呈祥，乃编之於东观。
    ○琵琶赋
    若夫巢木为金门之始，转蓬乃玉辂之先。斯盖前古之朴略，而後代之精研。是以鼍鼓质而罕听，苇轻而莫传。笛不为於商律，瑟见毁於繁弦。此皆白圭，玷以成疾。嗟近者之莫言，叹知音之不述。惟皇御极，书轨大同。铄矣文教，康哉武功。既象舞之载设，亦夷歌之远通。乃定八音，论六乐。成均弦诵之艺，制氏铿锵之学。辨新声於变徵，研奇操於清角。镛管咸奏，丝桐毕陈。有琵琶之妙曲，乃越众而超伦。器便时而适用，节每段而逾新。谧四座以倾耳，叹和声之入神。爰诏百辟，备序厥因。於是大司乐进而称曰：臣以末学，闻诸前志。寻斯乐之所始，乃弦鼗之遗事。强秦创其滥觞，盛汉尽其深致。爰有达人，演兹奇器。参古今而定质，拟神明而摅思。慰远嫁之羁情，宽绝域之归志。既而班尔运能，钩绳相设。求嘉木於五岭，取殊材於九折。析文梓而纵分，剖香檀而横列。木瓜贞柘，盘根错节。或锦散而花开，或线萦而绮结。徒观其为状也，则象形斗极，殊姿巧制。随良朴之修短，任规模之巨细。既异材而合体，亦元刂方而就锐。惟适道以从宜，故无取乎凝滞。若乃琢玉范金之巧，雕文镂采之奇。上覆手以悬映，下承弦而仰施。帖则西域神兽，南山瑞枝。屈盘犀岭，回旋凤池。开宝拨以更运，带文绶而旁垂。声备角商，韵包宫羽。横却月於天汉，写回风於洛浦。始闻弦之既调，乃长弄而徐抚。应缓步之疏节，随轻身之妙舞。悲紫塞之昭君，泣乌孙之公主。季伦欢金谷之宴，仲容畅竹林之聚。至如七德昭备，六军凯旋。谐戎麾而威远，合金奏而功宣。咏燕山之已勒，美瀚海之方镌。亦有飞梁邸，游楚馆。闻促柱之再调，听鸣弦之疏弹。叶高文而自远，飞羽觞之无算。又如长河草绿，高楼月下，入小苑而看花，游上兰而藉野，泛澄波而转，息长松而系马。临清流而挥弦，与殊方而俱写。其奇趣则抑扬嘈Γ，联绵断续。纡馀双鹤之金。清壮三秦之曲。望南山之遥翠，见西江之始绿。少年有长命之词，倡女有可怜之调。愿百龄兮眉寿，重千金之巧笑。逮乎嘉客既醉，高宴将阑。浮觞剧饮，披襟极欢。乃摧弦而急调，交酬献之无端。若以河而注海，亦丕来而始弹。盖感物动神，和心悦耳。岂振木之为辈？奚绕梁之足拟？夫道以简易为尊，物以精微为贵。嗟四弦之已约，乃包含於元气。叶笙镛之律吕，参锺石之经纬。於是凤箫辍吹，龙笛韬吟。元□掩影，白雪藏音。故以畅皇风之威武，悦大雅之神心者也。
    ○上山陵封事
    臣闻古之圣帝明王所以薄葬者，非不欲崇高光显珍宝，具物以厚其亲，然审而言之，高坟厚陇，珍物毕备，此适所以为亲之累，非曰孝也。是以深思远虑，安於菲薄，以为长久万代之计，割其常情，以定之耳。昔汉成帝造延昌二陵，制度甚厚，功费甚多，谏议大夫刘向上书，其言深切，皆合事理，其略曰：“孝文居霸陵，凄怆悲怀，顾谓群臣曰：‘嗟乎，以北山石为椁，用絮陈漆其闲，岂可动哉？’张释之进曰：‘使其中有可欲，虽锢南山犹有隙；使其中无可欲，虽无石椁，又何戚焉？夫死者无终极，而国家有废兴。’释之所言，为无穷计也。”孝文寤焉，遂以薄葬。又汉氏之法，人君在位，三分天下贡赋，以一分入山陵。武帝历年长久，比葬，陵中不复容物。霍光暗於大体，奢侈过度，其後至更始之败，赤眉贼入长安，破茂陵取物，犹不能尽。无故聚敛百姓，为盗之用，甚无谓也。魏文帝於首阳东为寿陵，作终制，其略曰：“昔尧葬寿陵，因山为体，无封无树，无立寝殿园邑，为棺椁足以藏骨，为衣衾足以朽肉。吾营此不食之地，欲使易代之後，不知其处。无藏金银铜铁，一以瓦器。自古及今，未有不亡之国，无有不发之墓。丧乱以来，汉氏诸陵，无不发掘。至乃烧取玉匣金镂，骸骨并尽，岂不重痛哉？若违诏妄有变改，吾为戮尸於地下，死而重死，不忠不孝，使魂而有知，将不福汝。以为永制，藏之宗庙。”魏文此制，可谓达於事矣。向使陛下德止如秦汉之君臣，则缄口而已，不敢有言。伏见圣德高远，尧舜犹所不逮，而俯与秦汉之君，同为奢泰，舍尧舜殷周之节俭，此臣所以尤戚也。今为邱陇如此，其内虽不藏珍宝，亦无益也。万代之後，人但见高坟大冢，岂谓无金玉也？臣之愚计，以为汉之霸陵，既因山势，虽不起坟，自然高显。今之所卜，地势即平，不可不起。宜依《白武通》所陈周制，为三仞之坟，其方中制度，事事减少。事竟之日，刻石於陵侧，明邱封大小高下之式。明器所须，皆以瓦木，合於礼文，一不得用金银铜铁。使後代子孙，并皆遵奉，一通藏之宗庙，岂不美乎？且臣下除服用三十六日，已依霸陵，今为坟陇，又以长陵为法，恐非所宜。伏愿深览古今，为长久之虑。臣之赤心，唯愿万岁之後，神道常安，陛下之孝名，扬於无穷耳。
    ○论山陵疏
    汉家即位之初，便营陵墓，近者十馀岁，远者五十年，方始成就。今以数月之闲，而造数十年之事，其於人力，亦已劳矣。又汉家大郡都五十万户，即曰人众未及往时，而工役与之一等，此臣所以致疑也。
    ○谏猎疏
    臣闻秋冬狩，盖惟恒典，射隼从禽，备乎前诰。伏惟陛下因听览之馀辰，顺天道以杀伐，将欲躬摧班掌，亲御皮轩，穷猛兽之窟穴，尽逸材於林薮，夷凶翦暴，以卫黎元，收革擢羽，用充军器，旌旗较猎，式遵古典。然黄屋之尊，金舆之贵，八方之所仰德，万国之所系心，清道而行，犹戒衔橛，斯盖慎重防微，为社稷计也。是以马卿直言於前，张昭变色於後，臣诚微贱，敢忘斯义？且天弧星单，所殪已多，颁禽赐获，皇恩亦溥。伏愿时息猎车，且韬长戟，不拒刍荛之请，降纳涓浍之流，袒裼徒搏，任之群下，则贻范百王，永光万代。
    ○破邪论序
    若夫神妙无方，非筹算能测，至理凝邈，岂绳准所知？实乃常道无言，有著斯绝，安可凭诸天纵，窥其冥者乎？至如五门六度之源，半字一乘之教，九流百氏之目，三洞四检之文，苟可以经纬阐其图，讵可以心力到其境者？英猷茂实，代有人焉，法师俗姓陈，颍川人，晋司空群之後也。自梁及陈，世传缨冕，爰祖及伯，累叶儒宗。法师少学三论，名闻朝野，长该众典，声振殊俗，威仪肃穆。介节淹通，留连清翰，发摘微隐。比地方春，藏用显仁之量；如愚若讷，外ウ内明之功。固能智周测海，道亚弥天，岂止掺类山涛，神侔庾亮而已。尔其文情，乃典而不野，丽而有则，犹八音之并奏，等五色以相宣。道行则纳正见於三空，拯群迷於八苦，既学博而心下，亦守卑而调高，实释种之梁楝，生人之羽仪者矣。加以赈乏扶危，先人後已，重风光之拂照林牖，爱山水之负带烟霞，愿力是融，晦迹肥遁，以隋开皇之末，隐於青溪山之鬼峪洞焉。迥构岩崖，则蔽亏日月；空飞户牖，则吐纳风□。其闲采五芝而偃仰，游八禅而寝息，饵松术於溪涧，披薜荔於山阿。皆合掌归依，摩顶问道，经行恬静，十有馀年。然其叠嶂危岑，长松巨壑，野老之所栖盘，古贤之所游践，莫不身至目睹，攀穴指归。仍撰《青溪山记》一卷，见行於世。太史令傅奕，学业肤浅，识虑非长，乃穿凿短篇，凭陵正觉，将恐震兹布鼓，窃比雷门，中庸之人，颇成阻惑。法师愍彼後昆，又撰《破邪论》一卷。虽知虞卫同奏，表异者九成；蝇骥并驱，见奇者千里。终须朱紫各色，清浊分流，诃以凡测圣之，责以俗校真之咎。引文证理，非道则儒，曲致深情，指的周密，莫不辙乱旗靡，瓦解冰销。入室有操矛之图，厥角无容头之地。於是传写不穷，流布长世，若披□而见日，同迷踪而得道。法师著述之性，速而且理，凡厥勒成，多所遗逸。今散采所得诗赋碑志赞颂箴诫记传启论，及三教系谱释老宗源等，合成三十馀卷。法师与仆，情敦淡水。义等金兰，虽服制异仪，而风期是笃，辄以藤绠联彼璋，编为次第，其词云尔。
    ○书旨述
    客有通元先生，好求古迹，为余知书启之发源，审以臧否。曰予不敏，何足以知之？今率以闻见，随纪年代，考究兴亡，其可为元龟者，举而叙之。
    古者画卦立象，造字设教，爰形象，肇乎仓史；仰观俯察，鸟迹垂文，至於唐虞。焕乎文章，畅於夏殷，备乎秦汉。洎周宣王史史籀，循科斗之书，采仓颉古文，综其遗美，别署新意，号曰籀文，或谓大篆。秦丞相李斯，改省籀文，适时简要，号曰小篆，善而行之。其仓颉象形，传诸典策，世绝其迹，无得而称。其籀文小篆，自周秦以来，犹或参用，未之废黜。或刻於符玺，或铭於鼎钟，或书之旌钺。往往人间，时有见者。夫言篆者传也，书者如也，述事契誓者也；字者孳也，孳乳寝多者也。而根之所由，其来远矣。先生曰：“古文籀篆，曲尽而知之，愧无隐焉。”隶草攸止，今则未闻，愿以发明，用昏惑。曰：“至若程邈隶体，因之罪隶，以名其书，朴略微奥，而历礻┆增损，迄以湮沦。而淳喜之流，亦称传习，首变其法，巧拙相沿，未之超绝。史游制於《急就》，创立草藁，而不之能。崔杜析理，虽则丰妍，润色之中，失於简约。伯英重以省繁，饰之利，加之奋逸。时言草圣，首出常伦。钟太傅师资德，驰骛曹蔡，仿学而致一体，真楷独得精妍。”而前辈数贤，递相矛盾，事则恭守，无舍仪则。尚有瑕疵，失之断割。逮乎王е王洽，逸少子敬，剖析前古，无所不工。八体六文，必揆其理，俯拾众美，会兹简易，制成今体，乃穷奥旨。先生曰：“於戏！三才审位，日月烛明，固资异人，一敷而化。”不然者，何以臻妙？无相夺伦，父子联镳，轨范後昆。先生曰：“书法元微，其难品绘，今之优劣，神用无方。”小学疑迷，惕然将寤，而旨迷之义，其可闻乎？曰：“无让繁词，敢以终序。”
    ○笔髓论
</div>
    <div class="pagination">
<a href="全唐文_page94.html">上一页</a><span>...</span><a href="全唐文_page90.html">90</a><a href="全唐文_page91.html">91</a><a href="全唐文_page92.html">92</a><a href="全唐文_page93.html">93</a><a href="全唐文_page94.html">94</a><span class="current-page">95</span><a href="全唐文_page96.html">96</a><a href="全唐文_page97.html">97</a><a href="全唐文_page98.html">98</a><a href="全唐文_page99.html">99</a><a href="全唐文_page100.html">100</a><span>...</span><a href="全唐文_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
