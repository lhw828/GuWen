<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 608 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 608 页/共 634 页
  </h1>
  <div class="content">
   河南少尹窦府君碑一首
　　东都留守韦虚心神道碑　　孙　逖
　　夫作春秋者必见于行事论将帅者盖知其为人余为郎时南皮公实掌小司马之职接武官次亟闻话言故思其人询其事可知而见之矣公讳虚心字某京兆杜陵人也甄六气之纯粹协九畴之正直沉静端慤仁慈隐厚忠之属也清贞本于至公孝之终也毁瘁过于宁戚斯所以行成于内名于世者已越在童冠升于胶序介然独立异于诸生国子博士范颐尝与均礼然【疑】考功员外郎李回秀擢以高第及夫岐下参卿河东主吏能于细谋其长御史贾虚舟举以劝中丞侯令徳与从常辨习于学也如彼材诸位也若此欲无显得乎明明天法廷尉攸序命公作大理司直大理丞以至于卿肃肃王度宪台是式命公作侍御史以至于中丞长人之官以视百姓命公作歙曹二州刺史荆潞三州长史以至于太原尹司会之府允厘庶绩命公作仓部左司二员外户部兵部右司三郎中左右丞兵部侍郎以至于工部尚书其余掌吏部选采访处置使东都留守皆丈【疑作大】任也又能兼之清风畅于台寺隂雨膏于郡国所居致理所去懐徳徳以处事事以度功功成而义不愆事正而名不悖故今之任职者祖南皮焉初景龙中西域羌胡或谋背诞天威逮捕吏义【疑作议】咸刘公理其狱旬时伏念以为刑者所以明徳除害也诛其桀黠可以除害舍其胁从可以明徳繇是全活者千有余人洎皇帝二十四年銮驾还长安之月【一作日】有坐殊死在繇系者时迫季冬将寘严法公为之请曰攸徂之庆方喜来苏好生之徳宜加在宥上可其奏咸许从流此则苏公之繇狱释之之听理也曩者窦懐贞奸佞之尤欲行私惠刘幽求勲庸既茂将复私雠各有爱憎公尝按验皆举直以明枉不诡随而曲从秉心惟一蹈尾无惧其后荆有大贾利合权门有贪吏婚连相国公亦既条察先讦奸家或命出其罪给邮置于三舍或挞记其过啓刑书于五宅此即山甫之不吐石奢之无避也尔其富人兴利导俗闲邪于夀春则引芍陂以溉田于庐江则县舒城以止盗茭牧之地实艺稻萑蒲之泽遂均庐井此即信臣之方畧少卿之理化也若乃择贤亲仁度材委政谓唐林璟卢从愿先逹之宗也故辑宁关右尝与偕行谓赵良器刘琯后来之选也故亷问淮濆举以为介此则栾武之从善赵宣之任使也畴若予工实谐俞往上方倚相适防云亡享年七十以开元二十九年某月日遘疾薨于东都宁仁里之私第皇帝悼焉州大都督府印绶赠物一百五十疋米粟一百五十石赐諡曰贞明年某月日葬贞公于京兆之高阳原祔先茔礼也昔者豕韦作伯扶阳仍相寘徳于后莫之与京公曽祖叔谦事太宗为考功郎中与兄叔谐季武同在郎署时人谓三列宿大父曰知人事高祖歴司库员外郎赠职方郎中公烈考曰维事睿宗歴户部郎中终于左庶子赠绛州刺史季弟曰虚舟事皇帝歴户部司勲郎中今移左司唐兴已来歴华省析薪齐美棠棣同升于述职为奉先在尝僚为克友人物之盛凡今莫俦先是庶子府君之为户部郎署天庭之内首种行柳公及令弟能业其官曽是封殖益以蕃庑比行年而不朽将树徳之偕滋僊台誉之棠歌勿翦君子有以知韦氏之昌阜未可量也贞公之轨度所可逺也有美如是可无述焉肆其孤有方増永世之业先人之志俾余论缀故作是铭曰
　　龙旂翼商勲绩惟光祚其昌簪绂斯皇东郊处守北里居方时清任大运促人亡贞公之徳柔和谅直始终不忒存殁为则高坟有平丰石有勒芳名可久永永无极
　　东都留守顾公神道碑　　　杜黄裳【韦夏卿撰铭】
　　昔康王以成周之众命毕公保厘东郊承二后之业周礼以天官卿为冡宰汉以大司马为将相国朝以尚书仆射师长百揆此四者人臣之极公尽更之有不至追而命之公之徳盛羙公讳少连字夷仲呉郡人也夏后少康以禹葬防稽次子为越王以主祀汉封裔孙其为顾侯缵禹之绪厥后蔹蔓世居河南中原战争复徙呉防自晋司空和洎梁给事中耀至公十三代矣衣冠礼乐为江左着族曽王父讳君卿皇朝柳【一作郴】州司马大父讳克忠缙云郡司仓参军赠邠州刺史烈考讳望赠秘书监秘书府君慕梁伯鸾于陵仲子安贞履道不辱其身该通六经旁贯百氏究天人之际尽性命之端公蕴山岳粹灵承祖考休庆瓌姿伟度识达行方志存逺大道契先觉每躬率耕稼厉精坟典齿列上庠升堂覩臭时小宗伯薛公邕深所叹异以为东南之美尽在廊庙之器不孤擢进士甲科犹谢诗人错薪之义丁秘书府君忧居丧柴毁殆至灭性既祥而哀未忘也久之以书判高第典校秘文秩满授登封主簿时议以皇居在镐砥名之士登近甸者俗不为东畿殊不知乐嵩少之游奋鸿鹄之翼先是邑有暴虎公以为天道【一作神祗】可以诚感猛鸷可以仁服乃堙塞陷穽移檄灵岳于是人安其居兽不为害其通理遂性也如是及休告东洛居守郑公叔则辟为从事非其所好终以疾辞其明年书判超絶登第亚相于公颀推义行诏拜监察御史京师内乱銮辂时巡公节见艰危步至行在陈少康灭浇之计墨翟设拒之宜帝纳其忠拜水部员外郎翰林学士随难南梁迁礼部郎中加朱绂银绶学士如故赞丝纶之密命参帷幄之谋猷屡献嘉言克昌天业乘舆反正畴劳计功退保冲谦口不言禄以东呉播越叶于方墓表求迁奉辞志哀恳徳宗以公职在近署重违其请乃命长男主丧中使监护水陆县道敛禭之饰悉令仰给葬于偃师县高邑乡邙山之趾泽漏泉壤哀荣莫俦寻以本官知制诰赐紫【疑衍】金印紫绶迁中书舍人公在翰林仅将一纪富平以周密自着万石以谨审见称故造膝而言诡辞而出谠言硕画人莫得闻帝深嘉之方将大任以文昌理本歴试其能凡三践列曹再登八座一为散骑常侍一为左丞虽分职各殊领者数矣公之在地官也辨土地之名物稽夫家之众寡四人不渎五教允敷敛施以时贵贱有节所以法通制而济经费也公在秩宗明典礼以正威仪变乐府而和上下错综经术辨论俊造黜浮伪而尚敦素所以观人文而化天下也公在天官综六典以佐邦理纠八柄以驭羣司登降庸勲权衡流品抑贪冒而进贤能所以代天工而立人极也珥貂骑省以直方备顾问以謇谔处朋侪时有权臣怙宠人多附丽公面折其短数而絶之羣臣为危正色不挠旋持左辖旁惣机曹之事凡三典賔贡三掌铨衡藻鉴表于知人情通播于令问万邦辐辏五都浩穰命公尹京兆以为设钩距涂赭衣前人【一作使】之所为不足以为四海式于是布和平尚简易始务仁人之惠无取赫赫之名政大体去有余慕迁吏部尚书复行太宰之职转兵部尚书兼御史大夫东都留守处纳言之位仪亚相之府行二南之化申九伐之威以洛苑闲田汝坟旷土乞田积粟务穑劝分贞我师律载清东夏孟元阳有溵水之功为当时所掩公密荐于先帝言虽不情【一作成】识者美之呜呼昭假其功馨香其徳冝升玉而底太阶天不慗遗梁木斯壊以贞元癸未年【一作歳】十月四日薨于洛阳让里之私第春秋六十三都人罢市而洒泣皇上废朝以兴悼乃命有司葬日给卤簿箫皷追赠尚书右仆射饰终之义备矣太常考行諡曰敬夫人同郡陆氏常川司马绮之女也蕴中馈内弼之美女仪之徳冝配君子光我闺门石窌未封先公而谢有子曰师闵克家光烈早歳继明以防萃甲科歴咸阳尉次曰师安太常寺太祝次曰宗彧宗宪志文好学不坠先业凯风之思有感人声【一作听】师闵等考卜先逺以明年二月十五日奉公洎夫人之裳帷合葬于亳邑附先茔礼也以黄裳陪南宫之班列接西掖之周行忝于史官颇知系録叙事询于故老铭徳孝【疑作存】于硕儒追琢丰碑【一作珉】永播徽烈其词曰
　　洪惟哲人含道研几大方不器正得【疑作徳】思惟磅礴山立危昻凤姿耽耽广厦浩浩澄陂元化及物圣主为时嘉猷式赞密诰是司十余年间造膝诡词显仁藏用孰得而知天地有公辅相其宜综纲清辖揭礼高闱貂蝉峨峨亲侍玉墀帝思其人则曰汝为乃齐九赋乃张四维清浊是分集于灵祈祈名【一作多】士天【一作在】下观颐正直摧刚诚明防私孰云烈【一作强御】御【一作视】若婴儿量人气折触角用羸因智图难尹正邦圻无念鳏寡克宣明夷【一作威】尼父有言栽者培之无赫斗枢迭为官师重光叠耀近古攸希分政于东训保厘方俟元宰韦来膺斯【一作期】呜呼不淑栋干其萎神昧于仁胡可度思宠赠端右恩覃泽宇深邃龙光逶迤徳音孔昭视我丰碑
　　河南少尹窦府君碑　　　　张九龄
　　叙曰正其本【集作身】君子所以慎徳敏于行吉人所以寡辞或道之或处之是亦正命之将行利有攸往则时不家至而人劝言不面命而事济不为迹而实以阜蕃不务【集作沽】名而声以遹骏夫如是者存乎其人故河南少尹窦公盖有之矣公讳某扶风平陵人自后魏大将军侍中永富公至烈考瀛州刺史赠刑部尚书莘国公六叶矣皆赠华卿族见重公朝四国于藩四方于宣龙旂承祀六辔耳耳公所谓盛徳必祀承简子之始大积善余庆是僖伯之有后故生则灵和【一作知】长而纯固既白而受采亦黄以通中天假不器之性人服自然之理而况于文雅縁饰志业孔修引伸足以长人动用足以利物既学从政其归易简形有万殊道以一贯人致一意而已我乃万目尽张故其始也以明经上第授彭州参军事询谋郡将器异甚厚所遇深【一作森】然其言固矣【一作巳】如山之为始于覆篑如江之导终以方舟于是累迁至于薛王友赞善大夫燕王筑馆以待士汉储立苑以招賔当其推择莫非贤俊议者惟允而公在焉然犹韫匵随和十城空其价踡局骥騄千里未之骋及其用也再入尚书郎遂为洛阳令三台雅望一时精选旧章资以弥纶利器呈于盘错出宰百里实惟【集作曰】三河其赋政则必反于其身亦既诚信被之于物是为惠懐故虽二州余弊憸巧而难理五都【集作郡】尤剧权顾而多姧莫不可使由之令自求之善处中于下韝能合于游刄至于厘举风俗之谬裁正人伦之经务劝衣食之原调均徭赋之事本为巳任无间人言故视事逾四年通而不倦遗徳在百姓乆而益彰非夫明允宣和优柔博约自我之不忒为人之攸暨亦曷由臻兹厥有洛阳所谓贤令者则周纡王涣孔翊祝良公实续之谁其似之属天子建中都营新邑咨尔亚尹俾其董司朝选其人公首斯举以故稍选河中少尹且有后命废府而复迁河南焉以公之归从人之望官则改次政无易方以佐理王都以表则天地而年不克祚位不光宠遇暴疾而卒悲夫是歳有唐开元之九载春秋五十六公以孝友为体一变而迪忠信以明恕为用再变而至循良故所行无择所事无巧有恒其徳终且温温不伐其功昭然赫赫所以遗爱固结必在何武之去称诵思深惟恐子产之死已而神道欺而不福物情丧其所頼人之不辜今也云亡及丧之西归则人吏致哀道路相属得人心如此其防可知【集无此句】冬十一月葬于北原后之人或者游于斯叹于斯彼其与归我乃不朽矣其子八人长曰某次曰某家有太邱之徳里以高阳之名夙遘闵防能哀伤以殆防匪躬革其道惧功伐之不传俾予为文以叙孝子之志铭曰
　　绵绵瓜瓞少康遗烈灵则长兮莫莫葛藟王孙承祀世其昌兮而我实续如金如玉载锡光兮咨亚尹之徳柔嘉维则惟【一作】令问兮惟别驾之功邦国不空甿胥咏兮不竞不絿不刚不柔以成政兮徳之攸好神之所劳实降祥兮有美无度曷不祚今则亡兮我著名节俾无冺防惠无疆兮











　　文苑英华巻九百十八
　　钦定四库全书
　　文苑英华卷九百十九　　宋　李昉等　编职官二十七【刺史一】
　　周柱国楚国公岐州刺史慕容宁碑一首
　　周兖州刺史广饶公宇文常碑一首【兖州当作商兖州下同】唐恒州刺史建昌公王义童碑一首
　　周柱国楚国公岐州刺史慕容公神道碑
　　庾　信
　　昔在殷书懋赏周礼议勲诸侯计功大夫称伐惟师尚父昆吾载寳鼎之铭王命尸臣栒邑传雕戈之赐故知太上立徳明试以功存有显爵之荣殁有大名之贵昊天不吊其惟楚国公乎可以旌徳景钟勒勲彛器式昭盛美载扬洪烈者焉公讳宁字永安昌黎徒河【周书作何】人也都尉防六县之卿名山称五岳之佐燕太祖文皇帝慕容皝以当世英雄奄有河朔赵之南境且建王城冀之北土仍为兴国公既皝之苗裔家世燕陲髙祖侍中使持节都督中外诸军事太保録尚书北海王慕容超之世蕃屏王室详之燕録可得称焉曽祖尚书府君因魏室之难改姓豆卢仍为官族祖仕魏文成皇帝考早亡朝廷以庸勲攸属恩深追逺保定三年有诏赠柱国将军少师涪陵郡开国公食邑二千户公禀气中和降神川岳岐嶷表羁贯之年通礼称绮纨之嵗夙着竒节幼表大成兄弟分果备知推让賔客解铃曾无恡色永安元年太宰尒朱天光魏室满【疑】辅握兵淮右抗权江南公时任别将便从征伐自是长城碣石必先行阵秦南陇西毎当矢石权【疑】降乘胜莫不前驱策勲行赏常居第一永熈元年补子都督并加鼓节军仪除桑干太守转补都督其年以魏皇西幸奉迎大驾赐封河阳县开国伯增邑三百户俄迁大中大夫改伯为侯增邑合九百户仍授使持节都督显州诸军事显州刺史四年迁鎭东将军金紫光禄大夫其年秋河桥之役先登破阵迁为车骑大将军仪同三司五年沙苑之功加封合前二千户俄授敷州刺史加散骑常侍外深推毂内侍集书十五年授右衞将军十六年授大将军后魏元年重授敷州刺史公以先经刺举固辞不就三年改封武阳郡开国公除尚书仆射职惟赞奏任居封掌分左右之俦兼典举之选属以江南阻兵渚宫边敌军机警急锋镝纵横公奉命星言元戎啓路惣秦人之锐士兼荆户之广卒水龙竞双刀之势步竒陈四分之威夷陵既烧黔中方定旋军反斾解甲休兵其后凤州内叛成都外絶公又惣督众军搜乗即道兵不血刃并皆擒获迁其酋豪纳其降附皇朝受终文祖革命神宗选贤与能改创制爰降册书授公柱国增邑四千户二年授同州刺史衿带关辅唇齿秦晋编户殷积邸閤储峙藩篱是任亲贤勿居公建旟作牧褰帷行部六条斯举百城咸劝三年授公大司寇又以公勲庸特着册封楚国公食邑一万户盖因破万俟仁等于荆陜即其地而封焉逖纠王慝弛张刑政式遏冦虐于是御之以寛猛柔逺能迩然后平之以冲和舜任咎陶不仁者逺晋举随防羣盗皆奔保定四年授岐州诸军事岐州刺史沉痼弥留保定五年三月四日薨于私第春秋六十有二诏赠某官諡某公礼也十月庚申葬于洪渎之川驰綍毁宗客车专道甲被属国之兵介士陈轻车之骑克善令终生荣死感呜呼哀哉经德秉哲体道居贞履贵思冲居盈【一作满】念损澄波千顷不能变其清浊高墙百仭无以测其污隆立身行已居安如坠亡躬殉义视崄若夷至于将畧应变出竒设伏太一风角之占常从星辰之候艛船战阵之録强弩驰射之书莫不动防机神发符雷电梯冲所向地靡百楼之城长防所临野关三门之阵是以斩将搴旗四十三战尊官厚禄三十七年武彰七德之义謌诵九功之业迹纪庸器之文行昭易名之典昔臧文既殁穆叔称其立言郑侨云亡宣尼泣其遗爱德阳青石之墓千年未平板江白虎之碑百代无毁敢因斯义乃作铭曰
　　辽水之东冀州之北既曰都尉兼称属国敛气余勇雄边遗则孝实天经忠为令德冠冕世禄羽仪祚俗被燕丹风渐英蔺劬劳行役辛苦行阵勇过溺骏气逾瓦震王国克生思皇多士温温恭人谦谦君子拥旄仗节出蕃入仕五朝建旟千里时逢改特【疑】名载策勲淮隂召拜昭阳破军职司刑政狱慎深文沈羊不饮萑盗无闻巴庸薄伐江汉专征军惣六校兵兼七营运长击短后实先声增垒威敌减灶潜兵钟鸣夜漏晞露朝阳邑里萧索宅帷荒凉丰碑下柩题凑迁防宫临樗里台倾孟尝卜兆戒期逺辰告筮德遗身后名昭殁世馆舎长捐泉扄永闭晏婴悼齐柳庄悲衞风秋北原日没川逝葬田旧顷客土新封泪堕片石劔挂孤松清徽令范千载余踪
　　周兖州刺史广饶公宇文公神道碑
　　前　人
　　唐朝以元凯并进十有六人周室以昭穆先封十有五国发源纂冑叶枝分开国承家珠聮璧合是用克明俊德思皇多士盛德有后公其裕哉公讳常字子元豫州荥阳人也周宣中兴然后树贒建戚郑武有国然后保姓受氏荆衡之赋千乗莫敢加兵虢桧之封十城翻为献邑况复郊门致骑先迎内史之賔南宫旦朝独识尚书之履祖思庆建威将军山阳太守建威取曹仁之号可以定名山阳有王畅之贤足观风俗考顼银青金紫方于温羡传祗镇南征东比于刘荀顗报功之册则槐路是仪赠行之典则荆河惟牧公弱龄早惠幼志夙成立必正方言无勦説青衿智勇即埋云梦之蛇童子仁心已爱中牟之雉始游庠塾不无儒者之荣或见兵书遂有风云之志出忠入孝事尽于心脩身立名理穷于性天统三年起义华阳先登广武浮潜逾沔入渭乱河防授永安县开国男辅国将军自尔长从太祖入为帐内都督河桥接战秋水则三月不流洛城挥锋金墉则一月路断西京不賔羌戎侵轶城如飞鸟地有伏龙公以金仆裁抽灵鉟蹔举蜂目已奔狼心遂革迁平东将军帅都督十五年袭父封魏昌县开国伯转大都督魏后三年授使持节车骑大将军仪同三司黄权受诏嘉其入魏之功窦宪当官赏其平戎之策公之此授勲庸着矣进爵广饶县开国公邑五百户保定三年授都罗州诸军事罗州刺史仍领金州兵马应接上庸公于文谷路溪涧峥嵘岩崖豁崄山穷水断马束桥飞中垺既开双城即欵往者申息尽掩江黄无援涔阳极浦亟犯风尘夏首西浮频遭锋镝公以伏波受脤楼船誓众入横江之阵进下瀬之兵越客文身湛卢终去呉人长鬛艅艎遂逺建德四年授使持节开府仪同大将军公孙敖下光禄之塞诸葛诞勒丸都之山公之处焉差无慙德四方杂俗天下殊风以君亷能使兼观察驰传拥节旌持斧既乗騘马仍被绣衣羣盗累足贵戚敛手乡亭留宿幸无归忌之疑公车奏事宁有反支之日是使阳球司无所申威鲍恢都官因人成事高祖武皇帝以仲春誓众甲子济河公仗劔六军披图八阵譬彼张辽前锋而报魏主方之耿弇先战而待萧王及乎九州攸同四隩既宅遂得功参勇爵名入司勲授上开府增邑五百户加以举功行赏推恩分邑兼乘而反光乎谯郡之城载宝而归照于临漳之水即日赐姓宇文与国同族娄敬上书于鹿辂项伯舞劔于鸿门公之此荣足为连类以公绩着屯险诚贯风霜其年授使持节督东徐州诸军士事徐州刺史宣政元年授都督南兖州诸军事南兖州刺史作牧济河风行于雷泽建旟海岱化被于淮沂防帷入境贪残者解印冕旒从政仁义者郊迎岂直白石开渠青盐换粟祥云入境行雨随轩而已哉在任遘疾薨于方镇皇甫嵩监御斯牧贤能刺史荀中郎连率此则中兴方伯英声茂实公之有焉诏赠某官諡某公礼也以大象二年十一月十日归葬于荥阳之某山旧墓九原凄怆赵文子其何言驷马悲鸣滕成公其已逺若夫勒鼎刋碑铭功颂德陈其令范必在生前嗟乎此之树碑异乎洙泗之水此之勒石异乎燕然之山呜呼哀哉乃为铭曰
　　高阳之子少典之孙苍林逺遘若水遥源公侯复始钟鼎逾繁承基纂胄建国开藩我壮我武既公既侯缁衣出郑卿士归周鱼陵北上荥泽东流河移酸枣雨粟陈留祖守南邦考镇东部两龟回印双虵结绶日察隂风星占长柳是曰世载其名不朽事亲之道孝以立身事君之道忠以立仁今君嗣德一此君亲如松之茂如竹之筠功参荆棘职主兵戈北临青岭南通白波直云横塞长星渡河陈开沙断师移灶多举功行赏封疆受位宫室镂珪山河分地决胜千里谋深计秘建武功成名连星次建旟济漯拥节龟防既蚕桑土实抚梧桐野无异器河无别风呉亭楚障莫敢弯弓倐忽身世俄然松槚路转铜鱼山迥石马武侯之庙栾公之社望此高碑凄然泪下
　　唐恒州刺史建昌公王公神道碑
　　杨　烱
　　王氏之先代为佐命秦之霸也则王离灭楚国而三将连衡汉之兴也则王陵诛项籍而五侯同拜南阳定命【集作克定】应图防而作司空西晋聿兴合謌謡而济天下昔者伊尹伊陟但保乂于商朝太公桓公唯夹辅于周室萧何之后居食禄而无闻邓禹之孙在当涂而不嗣未有夏殷三统金木五迁册命重光轩裘【集作裳】代袭则我琅琊之郡有冠盖之里乎建昌之县有公侯之子乎公讳义童字元稚其先琅琊临沂人也永嘉之末徙于【集作于】江外皇运之始迁于【集作于】五陵今为雍州万年人也祖僧兴齐会稽令梁安郡守南安县开国侯禄位千石珪符五等营室回于羽仪山河入于盟誓父方賖梁正閤主簿伏波将军梁安郡守隋上仪同三司以惠和之性【集作德】有文武之才伏波将军从征等于马援仪同三司开府均于邓隲家余积庆郡不乏贤代临本州则元賔之父喜形于色继为本守则张翕之子送【集作迎】者如云自齐国逊位于梁庭及隋人内禅于皇室夏禹之鼎宝命集于周朝御龙之家世【集作代】禄归于范氏公台阶茂绪昴宿精灵五百岁之贤才一千里之皇佐忠规武节【集作畧】学府词林元方闺门敬其有德少游乡里称其善人实惟清庙之器是曰皇居【集作家】之宝韵谐金石奏虞廷之八音德合珪璋列涂山之万国黄河一曲之水莫测其源赤城千丈之岩未阶其峻羣童忽聚缀帛而引旛旗父老相呼授履而传兵法隋授左勲衞率非其好也汉东离析海内风尘天子溺于胶船诸侯问于金鼎能扶天下之危者必据天下之安能除天下之忧者必享天下之乐我高祖神尧皇帝就之如日望之如云发三河之雷电【集作霆】平四海【集作时】之厯象武王之仗黄钺一月临于孟津高帝之执朱旗五星会【集作聚】于东井公瞻乌于屋射隼于【集作于】墉陈平则间行而去楚郦生则长揖而归汉奉符系组观轵道之降王偃武脩文见山阳之散马初拜车骑将军稍迁右屯衞将军録有功也考于周典崇德报功稽于春秋策勲舍爵车骑万队备凉土之羌戎衞军千兵掌京师之屯禁于时天下【集作保】初定边方未辑二十八舍尚有呉越之妖氛一十三州犹积东南之杀【集作反】气武德四年诏公为江南道招讨使皷琴而送受命而行乘使者之輶车掌行人之旌节陆贾至于南海先责尉佗随何入于九江即征黥布诏除泉州都督封建昌县男食邑三百户斗牛星象舜禹精灵境接东瓯地隣南越言其宝利则瑇瑁珠玑叙其风俗则丹鸡白犬公门容驷马位列三刀防薏苡之讥嫌絶简书之流谤岂知【集作直】广州清节酌贪泉【集作水】于石门合浦神君返明珠于涨海贞观三年诏还【集作除】散骑常侍行果州刺史授期天帝肇迹人皇南充国之旧都西岩渠之古邑冈峦纷纠天彭双阙而作门珠贝浮沉【集作沉浮】巴水三回而成字公入参师友出居方伯金蝉右貂朱旗曲盖才临蜀郡即闻来暮之謌初践益州已听中和之乐七年诏迁银青光禄大夫行恒州刺史西街毕昴北岳恒山天开太一之宫地列并州之镇境分灵夀魏将乐羊之所封邑对行唐赵王惠文之所筑公政成朞月风行万里邓晨一郡汉帝称为主人李广数年匈奴号为【集作其】飞将行尝计日郭伋不负于童儿郡异中平王观无私于任子既导德而齐礼亦胜残而去杀三禾在殿将拜郑两鴈【集作鹰】随车坐悲虞国享年若干以十五年冬十一月二十五日薨于洛阳之清化里公家【集作门】传将相世【集作代】有忠贞属离【集作裘】乱之多值风【集作云】雷之草昧河宗两日负鼎而谒成汤渭水七年垂钓而逢西伯将军再命刺史三迁仲暠栾巴牧人之良翰【集作干】厐参虞诩将帅之宏规立事于当年名于后代兄国卬谷州刺史【二字集作牧下同】弟国稀仁州刺史荆枝擢秀棣蕚生光何止平舆之二龙是为贾家之三虎唐虞之际四岳分居赵魏之间八男为郡公虽勲参缔搆位惣班条金友玉昆良田广宅而能吐食【集作养】下士倒屣迎賔无笑客之美人有拜賔之童策名委质善始令终生当封侯克成丈夫之志死而可作无忘事君之道越十六年二月二日葬于【集作于】伊阙县之万安山诏赐杂物百段给仪仗往还礼也亭连长乐城枕高都守阙塞者汝寛适伊川者辛有北瞻洛汭尚想元亮【集作凯是】之境东望邢山依然国侨之基夫人杨翟县君河南褚氏即太常卿杨翟康侯亮之女中书令河南郡公遂良之妹也宋公子之流派【集作别】褚先生之苗裔夫人之礼传淑女之诗有文在手归于鲁国有鳯和鸣适于陈氏邑之石窌县以封丘夫尊于朝妻贵于室仙人暂别初悲寡鹤之声宝劔才分终合双龙之气以某年月日薨于某所越某年月日祔【集作于】建昌公之旧兆长子师本太穆神皇后挽郎袭建昌公歴韩王府祭酒岐州司士参军定州安喜县令誉闻州里学富丘山以卿子而为郎以象贤而开国朝游楚泽暮宿燕宫东临石柱雍为积高之地右会长星唐是中山之邑出游隣国不以陪臣见朝上谒邦君不以属官相待洛阳朝觐适见双鳬东都墓田行悲驷马以某年月日终于某所越某年月日即陪葬于先兆次子师表左千牛备身迁尚辇直长歴许州临颍博州堂邑沧州乐陵緜【集作锦】州万安果州西充五县令能传祖业克嗣家声有言偃之文章兼仲由之政事晨陪紫极绕钩陈之六星旦奉黄麾屯玉车之千乘至若繁昌土宇魏文帝之墠坛堂邑隄封汉陈婴之侯国河分九道渤海东临江五津昆仑北指莫不爱人以礼为政以德钟离意之禁暴不用尺刀【集作五兵】公孙述之有神能持五县次子师嶲州都督府台征县丞次子师楚防州都督府云安县令芝兰有秀羔鴈成行滇北数十尹莫大邛都之县邑东七百里唯有巫山之峡言其县职黄【一作防】龙入于阙门叙其宰人【集作邑】鸾鸟翔于学舍咸能生尽其孝【集作养】丧【集作没】尽其哀积粟万钟思负米而何【集作可】得榱题三尺泣吾亲而不见卜其宅兆麟鳯匝其冈峦陈其簠簋春秋变其霜露思传旧德式建丰碑戴安道作颂于郑蔡伯喈披文于郭泰魏武王读而称妙非所望焉夏侯堪见而陋之固其宜也铭曰
　　厥初兮后稷导生人兮知【集无此字】稼穑降及文王精翼日兮衣青光平东迁兮郏鄏晋上賔兮帝乡秦三将兮继代汉五侯兮克昌比狼【集作琅是】山兮峻极等淮水【集作海】兮灵长惟祖考兮鼎盛佩金璋兮叠映彼山川兮降灵生玉树兮青青成张良兮昴宿乘傅説兮箕【集作尾】星出忠兮入孝武纬兮文经陈嘉谟兮制千里摛藻思兮掞天庭有隋兮丧乱土崩兮瓦散皇运兮权舆人神兮攸赞值笙镛兮变响属天地兮贞观河两日兮事殷井五星兮归汉带长劔兮暐晔拥幡旌【集作旗】兮照烂周命兮惟新云雷兮尚屯控东南兮荒景负江海兮未賔陈礼乐兮命使动輶车兮辚辚用虵符兮泽国颁武节兮山人专一方兮革面重九译兮称臣天垂兮星纪地连兮交趾山草树兮潜移蜃楼台兮欝起迁合浦兮太守为广州兮刺史临涨海兮明珠饮石门兮贪水偘冲天兮八翼代出身兮万里全蜀兮奥区枕邛笮兮倚巴渝有灵台兮古迹有充国兮旧都丰貂兮左珥介士兮前驱濬三刀兮持节昌两日兮剖符降鸣鸠兮大夏骋神马兮长衢毕昴兮分野兰堂兮四下汉皇帝兮国都耿将军兮坛社若恒山兮诏邓犹朔方兮命贾李北平兮汉飞郭并州兮竹马瞻太阶兮坐蹑惜天年兮不假伊天姓兮颍川有美人兮婵媛桂生兮因地女嫁兮因【集作移】天见乘龙兮奕奕覩飞鳯兮翩翩知蘧瑗兮有礼笑虞邱兮未贤始衘悲兮昼哭终共尽兮千年卜谋【集作谋应】兮习吉陈防酒兮嘉栗车徒俨兮在门旌斾纷兮竟术循洛桥兮南渡从国门兮右出树萧萧兮有风云惨惨兮无日指丘陵兮一闭与天地兮相毕悲孝子兮纯深孰忧思兮可任诉高天兮泣血蹐厚地兮崩心树碑兮神道无媿兮词林歴阳之都兮水没圆峤之海兮山沉俾外孙兮幼妇生白玉兮黄金
　　文苑英华巻九百十九
　　钦定四库全书
　　文苑英华卷九百二十　　宋　李昉等　编职官二十八【刺史二】
　　后周青州刺史齐贞公宇文彪碑一首
　　唐赠荆州刺史成知礼碑一首
　　唐维州刺史安附国碑一首
　　唐河州刺史冉寔碑一首
　　后周青州刺史齐贞公宇文公神道碑
　　杨　烱
　　惟黄帝大电之精以太清而张乐惟高辛招摇之象以人事而纪官于是乎生我司徒敬敷五教翼赞虞帝而咸熙庶绩惟殷汤受天明命以统九有之师惟微子崇徳象贤以为万邦之式于是乎生我丞相约法三章光辅汉室而威加四海大齐宣皇帝商周之日号西伯以称臣太祖高皇帝尧舜之朝避南河而革故司空临川献王懿亲明徳论道经邦中庶子平乐侯开国承家丹书白马于是乎生我齐贞公惟魏之寳惟周之干开上帝而格天地【集作皇天】变隂阳而平水土详求典载歴选台衡或大泽而康帝图或高丘而济王业诸侯五百伊尹出于庖厨甲士三千太公起于屠钓未有上从轩后下及今【集作全】齐圣主明君三居域中之大帝师王佐累极人臣之重古所谓殁而不朽者抑斯之谓与【集作乎】公讳彪字明俊兰陵人也即宣帝之孙高帝【集作皇】之曽孙临川王之孙平乐【集作陵非】侯之子禀神河岳借庆王侯攀两曜之末光乘【集作得】五行之秀气温厚亷【集作恭厚】让当时以为达人宣慈惠和天下谓之才子属三方鼎立九土星分禄去公朝失诸侯之盟防政由梁国建天子之旌旗士女同叹于商墟鬼神共谋于曹社公杜门屏迹心不自安与门生故吏数百人归于后魏宣武皇帝以客礼待之诏除给事中假龙骧将军正光五年兼彭城府长史假节则将军比于王濬长史兼于杜袭龙骧可畏晋后任之于【集作以】渡江骐骥不【集作所非】乘魏氏【集作皇】托之于【集作以】留府六年除通直郎散骑常侍中书侍郎永安三年帝北巡迁抚军将军银青光禄大夫散骑常侍散骑通直起于天兴之元中书侍郎始自黄初【一作延和非】之代宣王抚军之号仆射光禄之名竒才惣于文武重任归于将相徐方叛逆以公为行军长史兼统别部仍加皷节彭城宋邑海岳徐州峄阳孤桐羽畎夏翟昔称都防今实边陲鲁伯禽始得专征周穆王遂行天讨公手执旗皷坐谋【集作入侍】帷幄以陶偘部分之明当阮孚戎旅之重有如荀美独负逸羣之才不学江逌空有连鸡之称【集作喻】徐州平迁黄门侍郎州大中正黄扉蔼蔼【集作赫】青沉沉有若张公之万户千门博观图籍太湖为浸防稽为山若有荀朂之十郡一州诠藻人物累迁大司农秦称内史汉曰司农管夷吾陈不涸之名耿夀昌立常平之议时播百谷后稷让于虞【集作唐】书阜成兆民【集作人】列卿拜于周典普泰元年迁车骑将军加右光禄大夫永熙二年出为颍川太守人【集作地】称汝颍俗尚申韩有郑伯【集作国】之别都有周公之朝邑教之徳化无囚歴于八年【集作三年】任于【集作以】贤能旁润逾【集作余】于九里于时齐武王居中作相实有迁鼎之谋周太祖在外持兵深懐事君之道昭公失位由季氏之执权襄王出居成晋文之霸业三年秋八月武帝幸长安以义兵从顺大统元年授开府仪同三司封灵县开国子邑三百户金堤石印清济浊河爰赐土田以为藩屏汉之宰相始开封邑周之列辟【集作侯】实兼卿士二年拜车骑大将军九年迁五兵尚书十年迁中书监领骠骑大将军加开府仪同三司进爵为公増邑一千户天子有诏不入军门匈奴未防不营私第蔡谟兼五兵之署【集作省】邓隲比三台之仪掌中书之纶翰加上公之冕服十六年迁侍中骠骑大将军以下并如故昔惟常伯今则侍中切问近对拾遗补阙冕旒无象先问顾和玉佩【集作佩玉】不存即徴王灿废帝后二年公不贺出为使持节华州刺史侍中并如故桃【集作成】林国邑太荔城隍三秦六辅之奥区五岳四渎之襟带倪寛之为内史唯事溉田薛宣之守冯翊但知拱黙【集作埀拱】寻加特进余如故官品第一朝廷【集作当朝】所敬辟吏如五府之间班列在三公之后唐虞之继文徳也稷契谟明于两朝魏晋之顺大名也裴王建功于二代周武成三年进封青州齐郡公邑二千户赐号东岳先生诏曰尧有四岳朕惟公一人赐杂彩二千段甲第一区雍州良田百顷其优礼如此尧命羲仲星鸟嵎夷之官周赐姜牙穆陵无棣之境三王不袭同盟固于泰山百代相因旧国传于负海惟保定四年公薨于长安私第天子罢朝羣臣赴吊丧用官给呜呼哀哉五年赠少保使持节光桂三州诸军事军事州刺史諡曰贞公礼也公少丁外艰州党称其孝齐武皇帝见而叹曰可谓吾家曾闵外祖太尉公王俭谓其子侍中骞曰成汝宅相者在此孙乎公之北归也后魏宣武帝勑曰昔微子去殷项伯归汉卿又得之于今公泣涕横流跪而对曰臣家国不造鼎祚沦亡进不能匡正退不能死节今复【集作故】托身有道何敢比徳古人帝因此重之及周太祖作相西朝王侯之下皆望尘而拜公与之抗礼太祖尤相敬待屡有谘询【集作问】尝从容曰国家之子房也公体淳和之至性负廊庙之大才孝通神明忠定社稷马伏波来游二帝晏平仲能事百君在魏则贾诩茍攸在周则太颠闳夭惟司徒克慎厥始惟丞相克和厥中惟公载徳克成厥终三后同其政道子孙训其成式辉光助于日月徳积广于宇宙以某年月日葬于少陵原国迁三代年移十纪杜当阳之碑石沉汉水而无闻仲山甫之鼎铭入匈奴而不出曽孙皇朝右金吾将军同州刺史得照宏才大节玉振金声入当天子之右军出临帝京之左辅承积善之余庆袭大宗之不迁愿述家风思传祖徳是用勒铭刻石【一作勒刋丰石】相质披文载于景钟大夫称伐之义书于太常诸侯计功之道追题瓦屑郑康成北海之门重刻碑隂张平子南阳之墓其词曰黄帝摄政勤劳耳目举于版泉【集作居于轩辕】战于涿鹿咸阳黜夏登坛受福表正万邦缵禹旧服【其一】逮乎微子周之国賔降及萧叔宋之懿亲高祖丞相王迹是因宣皇御史社稷之臣【其二】太隂所立皇齐诞圣既创元基仍集大命谋孙翼子重熙累盛天禄永终南风不竞【其三】惟公载诞克嗣家声千丈多节三年一呜待时而动以族而行才归晋国璧入秦庭【其四】符坚拜首降天之使陶豫策名勤王之事任隆起草荣高近侍赫奕禁门雍容貂珥【其五】日暮青夕郎之职法驾毕陈黄门次直帝王之盛成【集作咸】在农殖如京如坻我黍我稷【其六】呉王旧国采山铸钱公为中正佩以韦夏禹遗迹今来颍川公为太守示以蒲鞭【其七】齐称东帝周称西伯诸侯谋王天子下席公子忠义如彼松栢【其八】发自新邑归于陆海魏徳虽衰天命未改功成晋郑为而不宰宠茂山河于是乎在【其九】亚夫真将去病元勲持兵对揖絶漠行军尚书武库抑有前闻待中重席曾何足云【其十】当途逊位有周经野三【集作二是】国唐虞【集作衢非】两朝裴贾出守冯翊人无讼者受封于齐实匡天下【其十一】晨占赤乌【集作鸟】夜辨黄熊曽参易箦期于令终子囊城郢没有遗忠明君【集作主】辍祭羣臣防同【其十二】黄屋左纛轻车介士朝发桐乡暮归蒿里积善余庆由来尚矣公侯【集作之】子孙必复其始【其十三】
　　唐赠荆州刺史成公神道碑　　前　人
　　成氏之先有周之后姬文受命三十八王郕伯象贤二十一代汉之少府国家维城晋之广杨王室藩屏公讳知礼其先上谷人也子孙避地徙【阙】曽祖休宁后魏汾州刺史齐特进左右卫大将军宇文朝江州刺史隋成阳郡公諡曰武勲格皇天泽充区域该备宠荣兼包命赐祖少遐北齐民曹郎中宇文朝地官上士袭城阳公建国之属以训五品以亲百姓君父绰隋金紫光禄大夫唐深州刺史上柱国天子大夫金章紫绶天王使者皂盖朱轮公诞保灵和受兹介福讲之以学合之以和纯粹以积其中文明以宣其外出于口者必是先王之言萌于心者莫非君子之徳戒慎乎其所不覩恐惧乎其所不闻岂时止时行左宫右征在朝济济在家雍雍祗服业克丕堂构袭城阳公歴箕州平城洛州邯郸二县令武乡里闬榆社隄封公宰平城日宣三徳悲歌相聚袨服成羣分宰邯郸雷震百里仪刑嘉诲范乎人伦令问广誉塞乎天壤将蹈九列平三阶岂意【一作郡生或作茂遂并非】太和交薄而天道难谌降年不永春秋若干以某年月日终于某所夫人宜城县主圣神皇帝之堂姊王姬外馆之长女夫人道峻于闺房名辉于邦国我大周叙洪范作武成大赉而万姓悦拱而天下理法号惟旧制赠荆州刺史生则唐尧不用没则周武追封为龙为光有始有卒立名于后以显其亲反葬于周不忘其本以某年月日归葬于碣石恒山燕南赵北礼仪光被宗族相临大夫吊桓子之丧天子归惠公之赗蘧瑗之葬不害良田孔子之茔不生荆棘长子司衞少卿兼检校魏州刺史太辨中子左鹰将军太方少子朝议大夫行司汉主簿太琬等门承四代徳盛三贤有终身之忧尽生人之本玺册褒赠宜宣无穷景钟勒铭若古有训呜呼哀哉其铭曰神岳之英大川之精如山之峻如流之清行之斯立言之斯成登车发耀在邦有声传于旧国旧国惟平宰于二县二县惟宁余闻旧説天鉴孔明谁谓灵诞丧落淑贞永锡不匮克其名册书光宠没有余荣系曰列星象兮昞天光白露为霜兮沾人裳彼苍天兮殱我良列星象兮昞天晖白露为霜兮沾人衣九原可作兮吾与归
　　唐维州刺史安侯神道碑　　李至逺
　　夫招摇东指寰区识天下之春溟涨北临川谷有朝宗之地况乎皇明发而万物覩天衢亨而四隩宅故以骤险浮深同文协轨者也若乃壤隣骄子家号名王握葱野之瑰竒潄蒲源之粹液井蛙自许既累嗤于越子风鸿且遇仍嗣美于秺侯则大将军安侯其人矣侯讳附国其先出自安息以国为姓有隋失驭中原无何突厥乘时籍雄沙漠侯祖乌唤为颉利吐发畨中官品称为第二王庭虽局方冠射雕之勇帝乡何逺空郁冲牛之气父朏汗望日月于中衢奋羽毛于边服势同鹊起功随豹变贞观初率所部五千余人入朝诏置维州即以朏汗为刺史拜左武衞将军累授左衞右监门衞二大将军封定襄郡公寄等连城荣起合垒析圭胙土时议称之侯运偶千年才标一日服太阿而善断览介石以知机有顾鹑笼实懐先觉乃心凤扆奚叹后予于是防迹泥沙翻飞霄汉亦以贞观四年与父俱诣阙下时年一十有八太宗见而异之即擢为左领军府左郎将寻令与鸿胪丞赵徳楷谕旨于吐谷浑虏安鸋鴂之巢敢恃螳螂之斧旅拒成命逼迫行人遇困加威胁举步逢艰阻侯以命有所系静以体之节不可失贞以守之虽矢屡移而铁石无改既而加兵一荡凶氛四彻竟获全归佥以为苏武郑众不独高于前代矣壐书叹述迁本府中郎将赉布帛五百段又加秩为忠武将军行本职十九年太宗銮蹔抚清海俗于三韩驻跸聊麾骇天声于六汉侯公参末将绩预深涓【一作元戎】诏论功授上柱国封驺虞县开国男食邑三百户永徽元年拜右领军将军余如故荷元天之广运承湛露以晞阳蒲璧开南面之尊兰锜盛北军之宠门驱驷马匣纽双薄暮归来辉光不独于三子辨色而入前后方参于五侯叠盖流轩徽枝岌嶪足以震辉都鄙讴謡氓庶寻丁定襄公忧执丧无替于少连让爵自先于季札及其字人按部和风布政使幼艾不懐酋渠不惊非树其长莫谙其俗以此高乎兼本官复拜为使持节维州诸军事维州刺史朝咨良牧之能物喜吾君之子入防戎政缛共宿于星庐出变夷歌扇重晖于日域龙朔中随府易名政【疑作改】为左戎衞将军总章年进为右戎衞大将军刺史勲封并如故日观崇岩云封峻霄三五之声已邈八九之迹难追天子防坛场防圭璧报功崇徳腾茂实于石间侯亦励熊罴从金皷前清后御罄忠勤于玉帐咸亨初追讨斯阀仍本封进爵为子加邑四百户方当降锡上罇行升右地啸洪崖而自狎揖浮丘以曾举而殷相肇梦晋寝成妖古谢今形仙禽致是非之难寒凝暑退大椿属摇落之期哀哉奄以调露二年二月十八日寝疾终于神都春秋八十有三永隆二年二月二十三日葬于雍州长安县孝悌乡之原礼也惟侯绪茂膏粱基循鼎胄绛河潜润毎孕倾都之寳丹野成章必矫冠羣之翼弱便英迈长实逺劒连三术道防史【一作吏是】以前驱徳包五善揖楚臣于下席从吾所好方尽鋭于戈矛在物或遗故无资于笔砚加以动防规楷性非因习泣画象于离宫真资孝敬感飞泉于异域雅蹈忠诚利以义通功以济物故能夙攀阊阖函奉钩钤効心膂于中年享高明于暮景左右深率从之竒始终无纎芥之隙行师则训兵以律受任则执礼无违非才优体二道恭感一惟微惟熙至公至平者畴能与于此哉悲夫琴心辍奏去高堂而不留筮氏观创幽穸而期兆皷秋风于古树谁识将军思白日于荒隣空懐中散賔御膂兮寒野暮池馆静兮浮云隂可作无时与归何想长子故右玉钤衞将军北平县公思祗【一作斌】藻身淑慎流声奕叶繁滋遽委危露先飘次子鲁州刺史思恭等趋表阙以擗心涉礼庭而收泗荐兰之诚徒切集蓼之哀永萃思所以髣髴【一作心诉】形容揄清懿托问词于广陌播雄名于大隧乃为铭曰
　　阆风透迥河气灵长于昭化毓实延英芳棱飞玉塞势轶沙家承有土祚厯无疆分源何从飚南入【一作急】削祍荒庭杀凶大邑孝乎何取忠焉是袭花绶遥遥云冠岌岌敷命河首逢覊海裔云天变色乡关无际虎噬徒交壮心益励卒延裒谦岂嗟拘滞作固兰陛仍分竹符盟申带砺礼盛传呼岩廊夕警秘宇晨趋还便后殿出必前驱本枝隐蔽宣条求瘼惠起人謡清惟主诺野乃闻劳门非借恶是听夏声谙知戎落旋増厚秩亦追崇封逸豫斯扈【一作邑】车服以庸庭纷舞籥室韵歌钟宁悲昃景遽落高峯梁木【一作李】应悲井田俄殒广川去楫修途废轸倐兮已丧萧兮而尽神乎不测天乎何忍永背青臯既安夜泉台构壤山门反驾野吹方噎荣辉不借徳虽隆于九原神岂奄于万化
　　唐河州刺史冉府君神道碑　张　説
　　昔者尧舜既没文武将坠天纵孔圣诞敷皇极于是乎恢六艺而正王道举十哲而阐微言雍也为徳行之目求也为政事之首吾见乎龙翰凤音【集作雏】百代而共贯虎符犀节重世而増华明徳之后知其必大公讳寔字茂实其先鲁国邹人也古天子有相氏宅于相土实曰冉姓盖氏族之兴旧矣不常厥所今为河南人焉五代祖雎阳公讳道周尚齐南康公主位平南将军散骑常侍荆州刺史信州都督高祖讳轸仕梁太子左内率荆州刺史齐梁之间荆巫重镇世善其职江汉宜之曽大父义城公讳黎在梁云麾将军湖州刺史入周拜骠骑开府仪同至隋开皇中为旭州刺史大父黄国庄公讳安昌隋啓平城祚之谷璧唐分蜀国瑞以桓珪其后改封于黄授信州刺史歴潭州惣管赠防州都督烈考天水郡果公讳仁才秩金紫光禄大夫婚皇室汉南县主泾浦【疑作蒲】沣表江【集有陵字】永凡六州刺史伟矣哉承家善庆歴代名臣风流载于史官勲业藏于王府公即果公季子天王自出内禀胎教混成之姿外被门风式瞻之训从容合度次造皆法生而知之孝悌也学而知之礼乐也徳义如山文章如泉缙绅之士仰焉宗焉弱冠太学生进士擢第遭家不造府君捐馆五日絶浆三年泣血虽麻葛就礼而栾棘加人服阕调并州大都督府参军事丁太夫人忧过哀终丧有如前制应八科举策问高第授绵州司户参军转州大都督府仓曹参军又举四科敷言简帝除益州导江县令鸿渐二镇翰飞三蜀府中之孙子荆郡内之岑公孝用能据淮距海我庾如坻岷山导江入境先叹加朝散大夫除鄜州长史仍加关内道支度使去青城之洞府来白帝之鄜祠命服有辉使车何重除州司马入谢于武成殿主上以边庭有事喜问陈汤宣室清言思逢贾谊公【集作召】上对醖籍谋虑深长眷甚前席恩加后命因改恒州长史于时四镇未复三【集作二】蕃犹梗屯田绕塞戎马生郊代郡藏符临冀北而诚重汉家张掖比西河而还轻乃徙拜凉州都督府长史仍知赤水军兵马河西诸军支度使地壮伏龙城雄飞鸟位居半刺史惣全边公仍利沟洫懋藨蓘庤茭藁积糗粮均转输程力役寛御悦使授方任能人胥忘其久劳兵不逺其长戍【集作道】虽金方气候【集作映】风雨【集作雨雪】不交之地碛路沙霾草木不植之所莫不丰滞穗于坰牧厌甘瓜于戍时朝廷頼之迁使持节河州诸军事河州刺史仍知营田使崆峒连五郡之壤积石控九河之源公夙奉皇华政闻行路【集作露】高车未至阖境相欢既见君子温其如玉率性仁爱由衷易简推是心也物感斯应覩肃恭而无竞见礼义而兴行不言而庶事熙非教而羣下顺故得大田多稼人知歳丰饷军廪师处勤余裕计偕入朝侍宴于长夀殿上谓公曰河州军镇要冲屯田最多卿以足食为心朕无西顾之忧矣侑以防币锡以文袍【集作衮】及公还州也壐书劳勉王人相继国家经【集作径】流沙梁弱水收西域防南庭连百里之兵以济事于外不一日而乏者则公之力也无骇入极可谓费防父胜之杜预平呉盖知羊叔子功尔冝登元老作贰大朝止于边服实孤人望享年七十有一证圣元年二月十日寝疾终官舍天子悼焉凶费丧归悉命官给是日河湟耆老山谷羌夷反首面号奔州邑虽国亡子产吏哭祭遵岂能【集作云】过也恺悌之化人之父母及其没也哀亦如之信矣夫夫人金城郡君陇西李氏江夏王道宗之女也冝此象服烂其盈门嗣先姑之徽音立庶姬之范则蕣华前落藁瘗城隅以证圣二年正月合葬于河南之定鼎原礼也天使马悲啓滕公之室人防鹤舞闭玉女【集作王母】之坟松栢接于邙山丘陵对于伊阙石麟将鬬华表何年有子曰祖雍景龙初擢给事中兼侍御史内供奉追惟皇考孝于奉亲忠于事君恭于立身惠于临人惣是四行旁通具美贻厥孙谋以燕翼子故老之口既絶竹帛之文又防名兮柰何刋石兮来裔词曰
　　倬哉冉氏世有仲弓铁冠绣服给事于中克昭遗懿树之家风于皇严孝高明有融徳罔不遵艺何不涉嗣武先正思文载叶建旟千里逮君六叶顾印房虵盘绶箧官以勤积业因时峻宰号神明掾称亲信骥足既展轩即【集作亦】轫邦国海康京师河润出车西域我君谟【集作谋】之屯田北假我君获之六军有馈其谁度之一人无忧其谁乐之猛兽避徳均迁所涖灵鸟依仁霸升执事以今视古名齐绩类天不憖遗山頺此位陇首回望秦川断肠吏人攀綍哀厉随丧虚灵奠野行临帷堂庙立边郡魂归故乡王姬祔葬礼之终也水合蛟龙坟同石马地积霜露烟攒松槚千载九原高碑泪下
　　文苑英华巻九百二十
　　钦定四库全书
　　文苑英华巻九百二十一　宋　李昉等　编职官二十九
　　赠丹州刺史先府君碑一首
　　括州刺史赠工部尚书冯昭泰碑一首
　　豫州刺史魏叔瑜碑一首
　　常州刺史平贞眷碑一首
　　赠丹州刺史先府君神道碑　张　说
　　府君讳隲字成隲范阳方城人也张子曰挥帝轩之勲木赐【集作锡】姓上矣诗有卿士孝友史有留侯世家八叶至东汉司空皓公子宇北平太守始居范阳四叶至西晋司空华公子韪【一作祎】散骑常侍乃侨江左昆孙太常复归洛河故河东有司空砦洛阳有散骑里后司空至府君十二代不失仁义矣王公讳戈周通道馆学士考讳格【集作恪】无禄早世府君防生遗育四代单绪家世尚儒不及伯鱼之训外祖为理遂读咎繇之书以明法歴饶长子二尉介休主簿洪洞丞以所愿乎下事乎上以所愿乎上交乎下反身与人何往不顺台选贞白覆囚山南人谓是行有典刑矣昊天不吊年五十二调露元年十二月乙卯捐背于县廨夫人长乐县太君冯氏父威蓝田丞敬循法度践涉图史顾复防孤将就成立家道不殒夫人是赖享年七十有二倾背于东都康俗里第光瑶说不天夙遭闵防又集荼蓼先王制礼不敢从灭以景龙二年七月已卯安厝于万安山阳祔从周礼也惟先君不禄俸不奉亲不机杼不资身僚旧无鸡黍之接况非其类乎族姻无鱼菽之受况其人吏乎是全其髙而善其独也过四十始阅六籍观诗得之厚观书得之恒观礼得之别观乐得之和观春秋得之正观易得之元曰君子多乎哉事斯一言而已矣每诵道记三复三寳曰至人之心有以垂世又闻之太夫人云吾有子五十载非其疾无一日之忧太夫人亦云吾事夫子三十年耳无忤声目无暴色先君子之违世也其忧恋者尊堂在殡欤圣善在堂欤我诸孤无日敢忘及王母终养二祖封崇亦尚克家成遗志【集作训】矣若夫安亲孝也宜家义也翼子慈也轨迹隠乎含光故当代罕耀馨香发乎潜徳故明神终劳先大夫久而益荣殁而不朽盖此景云二年天子嘉侍臣之匪躬念前人之蕴徳二月乙已诏曰故官某毓徳髙迈蔵器下僚代载儒雅家传清白河东佐邑长不欺之风山南覆囚溢无寃之听徂谢永久丘坟不饰唘兹令贞事先朝宜崇追逺之恩以表名之志可赠使持节丹州刺史王泽漏乎泉壤国礼崇乎宗庙汉帝论士恨不见李牧之为人曾子思亲泣无逮楚王之厚禄道存运往痛矣余悲缅寻前之所以闻无声于四海视不见于百代者匪铭颂欤柏麟蔡邕其则不逺呜呼霜露交积松槚滋深兄弟永懐相顾将老胡伯虎岂敢掩大人之情陈季方何足知家君之徳小人衔恤非曰能文莫假辞于他者务传信于我也铭曰
　　猗严考用妙体太和竭髙志贞夫一戒其多孝于亲正于家刑于训清厥心晦厥迹畏厥闻【集无闻字】寳如何其谦俭孝【集无孝字】慈皇哉褒徳永世有词
　　故括州刺史赠工部尚书冯公神道碑
　　金之为寳百链而惟精玉之称徳久幽而不昧圣人美焉君子比焉可铄也不可夺其刚可毁也不可汚其洁伟哉冯公秉斯操矣公讳昭泰字遇圣长乐人也说学于故史岂不闻舅氏之厥初乎毕公建徳乎周毕万大名乎【集作于】魏别封之裔遂氏冯城秦则丞相并时汉则将军重世积仁钟庆王者郁兴间晋南浮因燕北号家变成国为天下雄勲业竞五覇之先子孙齐二王之后公即昭成皇帝之十代孙也髙祖大将军随州刺史长山公谦以防恂之才翊戴周武曽祖兵部尚书左仆射魏国公世基以曺参之力经济隋文大父尚书右【集作左】丞检校御史大夫少府监州刺【集作长】史安昌公命长命以佳吏之名勤劳皇室考仁髙亮无禄子道不究故公防而袭安昌公焉清明激澈标格峻坚夏翟耿介无矫饰于韦寒松青冥不受令于霜雪专经覩奥习法精理起家左奉格【集作裕是】改让贤府果毅换文州司马为酷吏所陷罢官久之调荣州长史属城慢法按而绳之入计防府讐家横讼明勅杖其愬者迁公宋州司马朝廷翕然知有王法复假左台侍御史江南道防察使类防髙等加朝散大夫进潞州长史堆崖受湍独醒见嫉转湖州长史公束湿不回聚蚊交讪【集作讼】贬为饶州司马未行降使详覆拜鄂州刺史制曰公志气刚劲操履贞洁歴佐藩条咸有声称诘奸缪不避强御苦节清威若凌霜雪顷因谗毁遂有贬降使者按问皎然明白俾从优奬特加宠命其在江夏异政风行入为太子家令兼知内外铸钱事国泉是殷盗镕乃絶河朔淫雨帝思作乂俾公检校邢州刺史散有赒无人忘歉嵗帝乃玺书劳焉其防曰卿忠于事君简以临下忘私狥公之美歌謡所载擒奸摘伏之竒吏人攸仰虽陈朔之贬黜邪慝王业之斥除贪残无以加也一郡清静副朕意焉其后以戚思【疑作恩集无此字】累移睦州刺史复为郡小所谮左授泉州司马未之任又贬荣州司马公砥节荒服天髙听卑旋除温州长史俄复旧阶拜括州刺史水国瀐洳告疾言归景龙三年六月十三日终于苏州之逆旅春秋六十有五正人叹息旧吏【集作莅】伤感公清白传家信义髙世门有竒士室无长物夫其善于钩距长于衿带法严令峻人寛吏急当官而行不畏【集作避】谗慝之口除恶务本不求恺悌之誉出入从官十有六职以谤获贬者五洗谤特迁者四不曰忠乎将无悔于九死不曰直乎焉往而不三黜故人谢而名益着迹逺而风可懐也皇上志其持法不挠赠大理卿本其坐树无言諡之曰节窀穸之事一以官供哀荣之礼被于存殁于时天子严谒山陵训人追孝推心庶物防泽幽泉公长子少府监绍正次子给事中绍烈并构层堂仰延荣赠乃赠公工部尚书君子曰孝必锡类忠则不坠臧孙达其有后乎郑公业为不忘矣夫人琅琊君右【集作左】相邢公及善之女垂拱一年三十六而夭后夫人彭城君鸿胪卿善因之孙女景龙三年五十有五而逝所谓齐姜昭前邦媛辉后碧树光落悲同孙楚之妻红兰渐苞贵在冯勤之母以开元十八年十月壬寅塟我节公于长安县髙阳原夫人王氏刘氏祔焉礼也长子绍正少府监第四子绍忠未仕第五子绍烈御史中丞孝乎二连之心思崇三絶之美魏主来顾赏幼妇之碑秦师不侵尊死士之垄名称代道逺乎哉铭曰
　　古之志士忠不违【集为】作难倬哉冯公矫此云翰嚚嚚【集作嚣嚣】羣小彼何足算屡困忠直天下改观经用百年穷达相半贻庆二子双承天涣严严大理人命是悬圣明表赠王道无偏六卿冬官百工攸序韩棱虽没龙泉可许邱陵鼓舞兮改谷移山【集作桑改壑移】嵗月崩波兮有去不还唯徳音与颂石传不朽于人间也【集无也字】
　　豫州刺史魏叔瑜神道碑　　前　人
　　公讳叔瑜字思瑾曰魏氏钜鹿曲阳人也考太师郑文贞公致君皇极配神清庙故祖徳胄系叙于太宗之先碑矣公生育庆绪天然炳胎教之姿少长徳门日用成躬率之化性盘于孝友习狃于礼乐俛仰中则从容蹈道加以专精好古旁通多艺圣人之所志闻一而反三君子之所能举十而知九与同生璘琬知名当代始以门资补左千牛转洛州司兵司议郎职方郎中太子洗马出为懐州长史歴庆慈仪豫四州刺史春华韡于两宫时雨零于四郡观风之使所在声闻变雅之老到今遗咏其年春秋五十有一终于豫州塟于【集作于】旧城大人原王氏祔焉礼也议者以公不避强御有昭子之政事不为皎厉有康子之隠徳虚已尚贤有文侯之乐善重诺分急有信陵之髙义人鲜有一况兼四乎公赋入封君妹归帝子车马无戚里之盛衣服有儒者之节俭而得礼富而无骄盖奉先人【集作此字】之素履也公善于草妙絶时人以笔意传次子华及甥河东薛稷世称前有虞褚后有薛魏此又贻训之余美也嗟夫公学埒向歆操齐固爕若天假三夀朝登六事则郑之柏武可寻汉之韦平一揆而年近知命位止方州落鹏翼于半霄负天之力莫展顿龙媒于局路追风之势斯毕九原不作谁将与归二子献华追完先徳俾余作颂以慰罔极铭曰
　　昂昂豫州毓粹含道钦若古训思文烈考于穆烈考维国之师公承丕构思皇缵之发轸台阁风流荣问建麾千里泽霶四郡位未充徳命不遂才彼苍孤善谓之何哉子孙必复邱封永久穆如清风振芳【集作芬】厥后常州刺史平贞眷神道碑　　前　人
　　公讳贞眷字密一字间从燕国蓟人也盖晋之公族有韩国者列于世家韩之余子食平邑者因为氏姓有汉丞相改造绣衣在魏蓟侯宅兹社故瓞绵于三辅枝叶盛乎两燕魏齐之间世济其美公即北齐司空公鉴之曾孙秘书郎子敬之季孙故偃师令直容之叔子钟积庆之洪包太和之粹灵敦厐沈静直方简易仁义根心政理【阙】性度以礼义文以诗书户部尚书清河崔知悌朝望人伦公之文友深赏延誉逺近宗焉始以司成馆进士补卢州慎县尉刺史卢寳举器蔵下寮转冀州大都督府【阙】县尉换晋州洪洞县主簿北平阳道昕气尚标举河东裴知礼鉴裁精技阳推以孝友资身裴亦荐以经邦兴化徙雍州新丰县尉卢少儒引为检防判官差卒选校小大推允休议登闻擢监御史里行奉使黔中监选有防牱谢凤莭仁奏罢汉官专任首领公上其挟奸树党俶扰藩落天子悟焉再使置吏逺夷骚而旋定旧贯改而复完又駉牧在野攘窃是繁耗以嵗月莫之禁御公轺车上陇羣慝毕露表监官斛斯果之軰夺职者九人没蔵者万计牧圉知禁思无邪矣开耀间吐蕃侵境师旅不给乃购运酬勲募耕入选利之所聚诈亦居焉公与大理正王守一于河兰鄯廓四州推获僦籴王希古卢种王诞其徒二千余人正处其罪爰徳【集作得】我直授监察御史内艰去职居防过毁死孝贻忧光宅初延两台分典百郡服阕授右台监察御史廵察河南澄清郡邑升贤罪能执其中类功最加两阶拜右肃政殿中侍御史郎官法天古难其选固美斯在再拜司勲员外郎永昌中遭防党网罗为周兴所奏贬温州固安令州特举清白改鸿州栎阳令邑多猾人屡宰败驾公威简有素诚结无欺【一作败】率是而行人用不扰狱行自静狼戾反慤诏书嘉誉加朝散大夫又罹密徒贝锦为河内所鞫降括州员外司仓寻而事白进吉州司马神龙中兴官反旧政穷鳞沛而纵壑坠羽翼而顺风拜司门郎中兼卫王司马无何正除卫王司马拜太子左庶子以莭愍之祸出为涪州刺史未往又转卢州刺史致仕久之景龙中复起左谕徳兼荣文馆学士诏曰公缙绅耆彦操履清纯令誉播于始终嘉绩宣于中外储闱论谕雅望尤髙宜申朝典俾加徽服可银青光禄大夫又摄詹事东都留守拜常州刺史居嵗优诏致仕享年八十若干先天元年仲冬薨于河南之正平里第遗令近地便塟敛以终服开元二年冬卜塟于伊阙之西夫人河东县君柳氏祔焉礼也公出入四朝歴官二十其进也皆释【疑作择】能録勤惟徳是与其退也必含垢受屈在涅不淄子文之量从可知凡撰纯孝友悌传各一篇以匡储后撰先君亲友传十卷以笃故旧撰家谱家志各十卷以明系本撰河南廵察记十巻以辨风俗非通理博物立诚锡类者其孰能见志以著书因事以设诫若斯之盛也有文集十巻行于代初公侍祠清庙有麾士之宜而先考偃师赠蒲州长史自祖考三叶茔无碑记公咨诸通儒而追建铭碣幽赵之士以为美谈夫为子则颂徳以尊祖饰终以荣亲孝之大也为臣则不枉毫发以顾私不避豺狼以挠法忠之至也洁志则利不涉口欲不萌心清之源也履道则不俛眉以恱势不屈色以茍容正之方也诗曰仲山甫举之公有其徳传曰左丘明耻之公有其直总是四善逺齐二贤于是芬苾令问优游眉夀惠风激于胜流丕绩敷于后然以忤彼权贵保兹介特不登三阶以正四国贞白之似忾焉太息其孤总授充穷泣血靡所寘懐俾余作颂布哀丰石恭惟先人之寮友常奉长者之话言公雅珍确实不尚华靡敬顺风规直纪行事业广词褊万无髣髴少子授八分之妙独善当时公平日惠爱故存之刊刻词曰峩峩淑徳克生休命履孝蹈忠含清体正如玉之洁如金之镜髙明徇【疑作洵】美学以润之官方正亊静以镇之严严宪府公三峻之赫赫储宫公三训之道有行废时有否泰三入三黜无愠无喜鼓而歌悬车致仕全归塟俭允也君子西山幽幽东川悠悠云过坟阙风薄松楸人亡道存荣往哀留贻世作则行归于周


　　文苑英华巻九百二十一
　　钦定四库全书
　　文苑英华巻九百二十二　宋　李昉等　编职官三十【刺史四】
　　赠泾州刺史牛意碑一首
　　赠陇州刺史王行果碑一首
　　赠邠州刺史韦钧碑　夀州刺史郭敬之碑一首赠泾州刺史牛公神道碑　　张九龄
　　夫志道莫先于无欲福善莫大于有后始而晦迹终不近名非道徳之合欤生我劳臣立而【集作于】逺绩非善庆所致欤所谓伊人其在牛公者矣公讳意字某其先子姓实始殷后有牛父者则宋之大夫裔蕃衍人物更盛邯为护校尉崇为陇西主簿遂家陇上是称冠族其后因官安定爰处鹑觚今为郡人亦既重代矣公之族祖有奇章公者隋室宗臣风流笃厚典章损益百代可知天下称之地灵斯在大父通秉志髙尚守道不携当时交辟辞疾不起父防弱龄早代有才无禄公夙遘闵防终鲜兄弟性具纯至孝思罔极防以孑立志不违邪与道为徒求仁自我不屑轩冕考槃邱园虽云屡空晏如也六郡自古五方杂错负力怙利上气好武人庶相放风俗不纯及公冲和其返真朴外以义行格物内以黙识颐神不饰智以惊愚不弃同而即异有恒其徳无斁于【集作于】人隣落为之变风狼戾以之率化公既浮云不义介石惟一或劝之仕但笑而不言飞鸿冥冥胡可量也开元六年随子西征以就色养春秋髙矣道茂年衰魂气其归贤徳共尽越五月寝疾终于伏之官舎时年七十有六冬十一月归塟于北原夫人同郡王氏不享偕老先是即代母仪妇徳宋子齐姜自归于我宜而【集尔】作家室不有配徳曷生此子有子仙客为国之良用商君耕战之图修充国屯田之具出言可复所计而然边捍长城主恩前席且以子贵之义有加父存之礼泽下逮素风激隂徳所流大福斯至十八年有诏赠泾州长史二十二年冬且有后命赠使持节泾州诸军事泾州刺史夫人追封太原郡夫人于戏存有累仁没有余烈福自昭于互体道非冀于异时及其影向同符宠光如答虽松楸已拱而章绶【集作缓】载华死有可作无异防稽之节生茍为耻安用鴈门之肉贵与不贵可不然乎嗣子银青光禄大夫太仆卿判凉州持节河西节度兼陇西郡牧都使支度营田使陇右采访处置使摄御史大夫陇西县开国子仙客叩心追逺昊【集作号】天莫逮以为先美盖阙后嗣有愧且泽漏幽壤得不铭思名典本州岂徒锡羡而己铭曰
　　陇上多豪山西好武使君贞独防不斯取惟道为徒与代为矩善有余庆风亦变古不学而知不行而至迹有相混名有自异出入百年终始一意福流于后神明其亊行止于身用存互体厥子嘉绩中朝缛礼邙廻垅隧门重旌棨逸人之墓今同郡邸
　　长安县尉赠陇州刺史王府君神道碑
　　李　邕
　　邕闻才不必用度【疑作庆】有必钟尽滞或牵于时首正终防于古故志气也不谋于食而谋于道生禄也不在其身即在其子始终备致后起追褒谋翼孔彰前循迈种互体相发他日同时哀荣大来幽明通感长河一曲所以端其濬源髙山四成所以极其层阜粤未可测已府君讳行果字某大原晋阳人也其先柢于喾稷干于季文枝于翦离条于吉骏代闗絶【疑】史朝弗旷官自古及今令名不去六代祖叡后魏尚书令封中山王赠太宰諡曰宣五代祖袭吏部尚书嗣中山王諡曰惠髙祖忻散骑常侍北肆州刺史諡曰穆曽祖子景徐州别驾北豫州司马祖元季府君属隋政分崩贤人伏匿言避地执心葆光廹以族弟本州逺虑物义辟大中正开府仪同三司考有方府君皇朝岷州刺史皆宠义从礼尊仁依信増业以行道兼济以守官府君间气茂灵上徳纯粹风度简旷神清秀按衣冠礼乐超等出徒博达聪明举众敌国无成足乎多艺不器非其一名读圣人之书阅上将之畧每及忠公大节孝友至情太息戸庭垂涕枕席怃然有开物致君之意立徳显亲之心皇士目之通才许之好人【一作仁】从田苏之游求已慕蔺生之义至于手画耳听口诵目数覆碑背局答难诗赋公每屑焉人所服者弱冠以方闻授润州司兵参军事自顷上官养求同家侵欲或专咨俭啬或懐其安荒一觏礼容载敷先训不俟宪矩若对神明信所谓正剌邪徳形物至于此也未防宅岷州府君忧七日絶浆三年庐墓泣变青柏祥臻素鸟野老明征邦牧表异府君泣面而视沥肝而言曰所不死者恐贻慈母痛悼岂愿居卑外买声名叩头止之外除宋州司戸参军日者甫【疑】无水虎【唐讳】土为防年奸吏舞文诡随毕赋诗诛求公聚作为赒恤者习为常焉府君位其农郊什其居室正之以法纠之以词勿言寛征足革旧染议者以为平宰社肉武习宫人一叶知秋百为有典矣总章嵗驹丽负海欺天国家泛舟讨罚御急宣之明命济悬军之见粮董其转输举于干职是役也繄公迁长安尉无何丁太夫人艰礼异于经毁甚于昔且二尊孝等偏罚事殊往顾慈亲今极真性临穴号呌仰天殒絶呜呼孝欤春秋三十有七夫经徳而夭代人所悲执防而灭锡类所痛有一于此则可以束名教感人伦况兼而极乎夫人中山甄氏父雍州丰崇府左别将黄陂县开国男食邑三百戸行府君之息女嫔有令言母有彛则从夫徳贵训子业崇力迁于山祔同于穴粤以景龙三年嵗次已酉十一月庚寅朔十三日壬寅合塟于洛阳清风乡之原礼也长子晙慷慨英达激忠孝诵习文史昭宣干【一作韬】畧元宰经国上将眎师申通明之伟才竭寅亮之诚节其志如石其心如丹五间三连少籍多得空始【一作细疑】无所逞其计合散无所用其锋李牧十年武侯七纵尽兵声【一作势】于河外主威于海滨三士列其多备九原备其光宠开元十一年九月八日制曰存树其名没而不朽缅惟褒饰是典章兵部尚书同中书门下三品上柱国行果粹灵诞和敏徳成器髙节夙着盛名有归雅志未伸促龄永谢象贤之美不展于亨衢而积善之徴克崇于后嗣嵗纪方邈徽猷自逺宜申宠赠使持节陇州诸军事陇州刺史勲如故次子曔故邠州永夀宰神和体正经明行有角无齿惟天之道与才不夀匪身之辜兄也孔懐缅然増感愿述光徳克赞丰碑髙燥有以壮孝心樵苏有以敬贤墓其词曰徳不孤庆有绩迹时晦贤必复名实才尊匪禄博技艺穷简竹耳蹔闻心以蓄手未止目犹逐碑可背弈能覆坐啸委行道朂孝深至灭太蹙奬教义雅俗位尝卑龄虽促推仁信致戬谷钟令子发华族振武旅广文囿经庙堂扫边服昭皇考赠丹毂臣义着子道足哀且荣幽既烛考罔己性相属碑乃建神所福
　　赠邠州刺史韦公神道碑　　韩　休
　　夫贤者所以称至业也居贤而徳故有尊位者所以叙才用也有才而位不必贵缅觌志则代有其人焉公讳钧字季和京兆杜陵人也昔大彭授征伐之任揔齐羣后立为商伯扶阳擅儒雅之道仪刑列辟起为汉相由是迈种厥徳光昭盛门轩裳奕叶以济美灵庭肸蠁而相属故夫重晖洪业启彼绪淳徳介祉归诸后昆者焉曽祖澄皇朝国子祭酒儒门肇业国庠贻训祖庆植皇朝舒密二州刺史政成师长化洽黎元父璠皇朝驾部员外郎誉重国桢道髙人望光膺三署之拜克彰九徳之美公淳辉秉灵鸿芬锡祉含英秀发光炯曜其少也则珪璜自然克有成器其长也则礼乐攸在光其大名式是古训洽于前烈懐利器而待割含虚明而独照学无不综窥先王之书府言必有则得夫子之文章挹其道则虚往而实归论其徳则敬容而贵允所谓乐只君子邦家之晖者也解褐以常调授绵州魏城丞矫层翰凌絶壑立兹政声彼邦教以尤异擢授雍州长安尉未防迁雍州司士参军超于辇剧佐此神京既位以才迁亦髙由政举无何转洛州陆浑令京臯底绩河县为荣铜墨载美弦歌用誉以亲累出为晏州嵯峨县丞寻改授雅州司功参军迁雍州三原县令又改授邠州三水令又改岐州扶风令穷通在命喜愠在我当运而宠辱不惊养空而逝止恒适用能因事立训自公灭私虽得防系乎其时亦风轨存乎所莅者矣呜呼物不可终否道不可以遂防夷然顺之艰以祯之俾夫人亨则自天而祐之矣景龙二年圣人发明制褒有功授太子司议郎内供奉寻正除乃迁尚辇奉御恭承嘉恵肃奉彛则膺美选于礼门拜殊荣于御府又以亲累授果州司马寻改授汉州司马公道直而正徳贞而修虽行必恒存而运无常泰善不违已固无负于神明累则因人亟又従于贬降且人有厚于徳而薄于命行其道而屈其身者欤栖迟下列竟以卒嵗以开元十一年十二月十九日遘疾终于汉州之官舎春秋六十有四惟公含光大洵秀冲雅澹然而静漻乎以清神崖自髙海量孰测韫随和以増美将兰而共芬而天爵斯茂朝宗莫及盛名空【一作斯】在昌运不留可为长叹息者也以开元十二年七月二十五日迁窆于万年县洪固乡陪先茔礼也公之第四女兰畹生秀金闺植徳以良家之选参帝子之荣克彰庆善之余允协徽章之命开元二年正月四日乃下制赠公邠州刺史赠先夫人薛氏晋国夫人制曰代荣簪组才称桢干方居参佐淹谢中年朝选良家既闻余庆义崇恩礼爰在饰终且分符节之荣无沗笳箫之梦可赠使持节邠州刺史并赠夫人为晋国夫人非夫风励俗明察在人岂能褒崇光兹训翼者也君子曰管氏之世祀不亦宜乎其斯之谓欤有子尚舎直长悗然等晋之明用干蛊而克永惟孝思训我淳则爰播美于穹壤用图芳于篆刻乃为铭曰缅彼大彭兮佐于有商自我楚传兮庆流扶阳逮兹后昆兮奕世以昌诞此明徳兮与时而光良玉不斵兮幽兰自芳为邦之彦兮为人之纲明徳之修兮而命之不臧既道崇而位薄亦身没而名呜呼积其善也闻季女之宠章崇其构也称郑公之不亡勒贞石旌髙堂徳音昭昭以孔彰俾夫堕泪之美者岂独岘山之阳夀州刺史郭公神道碑　　　苖晋卿
　　公讳敬之字敬之昔王季之列乎周虢叔之或谓郭建国命氏百代可知则有燕昭筑台尊贤师隗汉祖分邑行赏封亭曽祖广意光禄大夫生益儒为冯翊之表也鸡犬之声相闻公先祖后徙宅于华山之下今为华州郑县人也烈祖履球金州司仓大父昶凉州司法并丕绪齐美不殒其名端操履正有恒其徳故乡党交友以为法度尝语人曰吾居闲而不闷其寂望荣而不贵其厚有道则仕岂牵乎禄则居之所以从好利贞亦其自然所以不至大官大邑也各尚其志夫复何言皇考通美厚主簿器大孤特识兼精照明究羣书英声夸迈于逺近矣初履畿甸缙绅归髙将升台阁云霄自逺惜乎才仰余地命嗟促龄公受天正性承家髙范【一作辙】致用成于私室可试进于公门望刑而高深莫窥听言而是非不惑所莅造适不可得其详也凡歴州椽至别驾者三转府寮迁郎将者五兼国练监牧使各一除吉渭绥夀刺史共四州累勲上柱国进阶中大夫其牧守之理皆政闻一方化行千里变俗思义【一作施恩】酌物【一作斟酌】从宜而节费尚俭用简镇静清可率下寛能安众举事皆当察情必尽所谓恺悌君子民之父母何异乎仁风甘雨被于万物也故天子玺书慰勉以彰分忧休迹之闻焉未尽百禄可延三夀享年七十八以天寳三年正月十日遘疾终于京师常乐里之私第闻者永懐咨嗟垂涕夫人平原郡君河内向氏配生才夫贤子令徳髙佐美慈加训深呜呼哀哉庆可延而灵不祐先穷泉而别华堂天寳十三载四月二十日合祔于京兆少陵原礼也顷羯虏犯顺王师讨逆公之子子仪任揔元戎誓清大盗常山擒敌之后灵武翊圣之初成我六军前驱效死于是扫秦里之防复开奉天系陜郊之俘更収洛邑加以蒲坂之下淇水之上摧暴廓地二城无虞况师不迁延功皆战伐岂敢言病必先啓行此由许国捐躯输忠奋勇或谓公曰书勲畴赏莫与为二公曰我国家将去否复必反正仗圣威而谁敢不雄奉睿谋而举无遗防非为已力所谓天功帝曰朕嘉尔竭诚禀命平防除恶遂自御史大夫拜兵部尚书同中书门下平章事俄而改司空换仆射又除司徒兼中书令列爵代国实赋千户盖武定声伟若兹巍巍者也他日又追赠公亡祖兵部尚书亡考太保亡妣魏国夫人弟侄子孙亦皆进禄位纡金紫此又殊常之恩也太保公礼毕封树悲深嵗月今庆延身后仰雨露而无涯德发生前比金石而不朽永言淑徳实在昭宣无穷之闻光乎刊刻铭曰北州望崇左辅源同代无达【疑】徳庆延我公仁能济众信必由衷邑【疑】里支持凛凛清风知周才美君子不器掾州佐藩戎秩军使砥开直道笔遣流事骐骥长途可遣百辔四郡循良政一人康道之轨度终然允臧于惟圣善辅以义方何怙何恃痛极悲长少陵原上尽为幽宅何代邱陇谁家松柏司徒所天太保追防哀荣超冠千秋圣泽行由已全名自人传勒兹铭记表于墓田继代者来知先德行路者过想遗贤纪实昭懿俾奋亿年
  </div>
  <div class="pagination">
   <a href="文苑英华_page607.html">
    上一页
   </a>
   <span>
    ...
   </span>
   <a href="文苑英华_page603.html">
    603
   </a>
   <a href="文苑英华_page604.html">
    604
   </a>
   <a href="文苑英华_page605.html">
    605
   </a>
   <a href="文苑英华_page606.html">
    606
   </a>
   <a href="文苑英华_page607.html">
    607
   </a>
   <span class="current-page">
    608
   </span>
   <a href="文苑英华_page609.html">
    609
   </a>
   <a href="文苑英华_page610.html">
    610
   </a>
   <a href="文苑英华_page611.html">
    611
   </a>
   <a href="文苑英华_page612.html">
    612
   </a>
   <a href="文苑英华_page613.html">
    613
   </a>
   <span>
    ...
   </span>
   <a href="文苑英华_page609.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
