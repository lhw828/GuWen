<!DOCTYPE html>
<html>
<head>
    <meta charset="UTF-8">
    <title>皇清文颖 - 第 80 页/共 274 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清文颖 - 第 80 页/共 274 页</h1>
    <div class="content">　　道光载籍统承四子之传
　　徳备文明象应五星之聚非为一时而出乐有后圣之知果不虗行殆同亲炙盖继天出治职兼总乎君师而稽古右文功乃隆夫作述五百歳之遥源斯在二千年之丕绪聿新【臣】等窃惟危微心法肇自伊耆终始大成集维元圣中间言天言性者则有禹臯成汤言徳言学者乃由阿衡传説丹书垂乎敬义周礼着夫中和逮洙泗而发挥无余歴汉唐而明昧相半直至濓溪黙契道体亲授二程爰得考亭剖析精言兼综诸子斯文頼以不坠后学由此弗迷然其道湮郁于江沱惟其书流行于海内前代虽颁行学校知徳者稀全编则剥蚀经坊研精实寡从未有绍其道传其心典极累朝尊异之隆文经乙夜校讐之久如今日者钦惟
　　皇帝陛下
　　心画羲爻
　　身符夏度
　　功巍文焕犹兢兢业业以勅几
　　仁熟义精方矻矻孜孜而论道
　　谓朱子为诸儒之醇粹不难以圣而下学于贤故其书为六籍之津梁将俾沿河而东至于海崇其礼秩方自庑以升堂荟其遗编乃命官而授简发凡起例无非禀圣心之裁成提要刋繁逐一经
　　御笔之删定虽至微文碎义周览甚详转注谐声摩求必当沍寒蒸暑未尝辍诵于万几之余夜漏晨壶不闻停披于寸晷之暂是用规模画一条理分明自小学大学以开端渐及四书六艺合道徳性命而一贯极于圣统王功文约而弥该义备而不复权衡取舍必得其肻綮之精次第后先一凖于施为之序歴选六百年来编朱子书者其得详略轻重之中诚未有如我
　　皇上者也非夫心心相继不隔丝毫圣圣相承如合符节孰能与此哉加以
　　亲制序文冠诸书首大义防言之秘启发靡遗修身觉世之方防归一致于是颁诸宇内使儒林有入圣之阶梯布在学宫凡来者得穷经之指要教思若风行而雨化徯志自谷应而钟鸣【臣】等章句习深经籍道邈生逄尧舜尚惭比戸之民少学鲁邹谁是及门之士纂言不如韩愈惟荷训诲以成编校书逺逊更生幸籍指伪而识字身游道化之盛奋而忘愚名挂典册之端荣以为愧【臣】等无任瞻
　　天仰
　　圣激切屏营之至谨奉
　　表随
　　进以
　　闻















　　恭进
　　大清铙歌皷吹乐章表　　　　　　　高士竒康熙二十年十二月二十日【臣】士竒诚惶诚恐稽首顿首上言【臣】闻一人大圣武之昭无思不服万物被时雍之化有感必宣故虫豸防吟亦助天心之豫顺而刍荛毕献聿征王道之荡平怀尧徳而难名惟覩赤文成象觏虞廷之振旅敢忘朱鹭升歌防遇
　　皇帝陛下下武膺图上苍眷命跨九州而无外乗六龙而建中文武圣神巍巍者广运之徳狥齐敦敏亹亹者敬跻之修孝奉
　　两宫不异厨生蒲萐仁覃八表无惭苑有驺虞离照大于中天豫顺同于万国固巳横今絶古煌煌玉烛之调纬地经天奕奕金瓯之巩夫何封狼悖逆猘犬猖狂阻彼河山犯我顔行遂使鳄慿鲸势风生珠海之涛蜮受鬼驱气暗剑津之浦楚江南去彻夜烽烟蜀道西来终年羽檄肆
　　天威之赫怒命我六师属上帅以诞将靖兹三孽七闽迅扫旣穷狡兔之谋百粤长驱遂翦乳虎之翼于是涸车前之鲋取井底之蛙望金马以扬旌指碧鸡而命众人蓄频年之愤誓不与之俱生士无再举之劳灭此而后朝食有扈之恶盈贯莫逭青萍防风之骨专车终膏黄钺渠魁殱而众志定羣丑罹而逺人怀露布自万里遄飞喜动
　　龙顔之日天道値一阳来复祥流黍谷之春百蛮稽首以来王四海倾心而慕化扩再造之尧封益覩时和道泰陟无疆之禹迹载看海宴河清洵今古之隆规为皇王之极轨【臣】蓬蘽贱士樗栎庸材谬滥齐竽愧乏鹰鹯之逐徒含赵頴未知鹅鹳之形然饱徳而游康衢难忘帝力倾诚而向化日莫罄愚衷冀鸣休豫于
　　熙朝用布讴吟于巴里敬效前代乐府撰为
　　大清铙歌皷吹辞九章进呈
　　御览夫宣之钲镯岂有芑薇江汉之工而被之管弦聊随籥雅歌豳之末于以敷扬骏烈纪述鸿猷虽琐琐蝇鸣无当元音之奏而锵锵兽舞弥怀因事之陈伏愿安益知危治不忘乱闻皷鼙而思将帅时深杨栁雨雪之情当昌盛而儆无虞聿进梧桐凤凰之咏则华平献瑞羞称寳鼎芝房而青鸐来鸣不数柏梁天马矣【臣】无任激切屏营之至谨奉
　　表随
　　进以
　　闻







　　谢授馆职表　　　　　　　　　　　励杜讷【臣】讷叨防
　　圣恩授翰林院编修谨奉表称
　　谢者【臣】诚惶诚恐稽首顿首窃以
　　鳌禁风清宜愼端良之选
　　龙山地逈应推博雅之林
　　恩膏特渥于凡材拔擢遂超乎常格宠维逾分慙乃倍增【臣】性本颛愚资尤谫薄鸡坛艺圃未探丘索之遗蠡测管窥莫抉典坟之奥是以章缝久曳兴歌鸣鹿以怀慙及乎芸阁开
　　诏试雕虫而色喜衡茅下士俨载笔于石渠金匮之间铅椠微劳得附名于璚册瑶函之末已属三生厚幸复叨一命荣施行将鞅掌以终身愿矢葵诚而自効若夫甘泉供奉眞如仰企云霄至于玉署优除岂敢形诸梦寐兹盖伏遇
　　皇帝陛下
　　智协重华
　　仁符广运
　　功崇典学歴寒暑以不渝
　　志切右文遇菲葑而弗弃弓旌贲于山泽可谓野无留艮车服盛于
　　朝堂共羡王多吉士如臣者自维陋质仅同樗栎之材幸际昌辰敢坠蓬麻之志钦承
　　隆眷留侍
　　内廷
　　奎画宸章时仰瞻于
　　黼座金茎玉馔长拜赐于
　　经帷
　　天语承宣防拂红云亲
　　凤扆仙台侍宴身依紫极近
　　龙顔洵为不世之荣夫岂寻常之遇星霜数易未効尺寸之长
　　雨露频垂正切氷渊之虑忽
　　颁新命实媿汗以难承更署清班益惊皇而莫措思燃藜于秘府既非视草之才拟委佩于麟台更忝编摩之任懐鹈梁而滋惧顾蚉负以何堪纵効涓埃难酬高厚伏愿
　　旁求俊乂
　　广纳眞儒
　　器使因才旷观于牝牡骊黄之外
　　官方论辨务严乎燕石鱼目之分庶翼为明聼之休风比隆于往古萋菶雝喈之盛事再见于今兹矣【臣】无任感
　　天荷
　　圣激切屏营之至



　　恭进明史表　　　　　　　　　张廷玉
　　伏以
　　瑶图应运丹纶繙竹素之遗
　　雒鼎凝庥玉局理汗青之业集百年之定论裒一代之旧闻歴纂辑于
　　兴朝毕校讐于兹日垂光册府焕采书林窃惟论道首在尊经纪事必归揽史兴衰有自七十二君之迹何称法戒攸闗二十一史之编具在继咸五登三之治心源不隔于邃初开万方一统之模典制必参诸近世况乎歳时绵歴载籍丛残执简相先合众长而始定含毫能断昭公道以无私考献征文用备西山之秘属辞比事上尘
　　乙夜之观钦惟
　　皇帝陛下
　　乘六御天
　　奉三出治
　　绍庭建极绥荡平正直之猷
　　典学传心综忠敬质文之统
　　观人文以化天下鉴物惟公
　　考礼乐以等百王折衷必当惟兹明史职在儒臣纪统二百余年传世十有六帝创业守成之略卓乎可观典章文物之规灿然大备迨乎继世法弗饬于庙堂降及末流权或移于阉寺无治人以行治法既外衅而内讧因灾氛以启宼氛亦文衰而武弊朝纲不振
　　天眷既有所归贼焰方张明祚遂终其运我
　　国家丕承景命肇建隆基天戈指而扫欃枪王防图而陈玉帛涤中原宼盗之孽奠我民生慰前朝诸帝之心雪其国耻迄今通侯备恪俎豆相承依然守戸衞陵松楸勿翦是则扩
　　隆恩于覆载既极优崇因之征故籍于春秋絶无忌讳第以长编汗漫抑且杂记舛讹靖难从亡传闻互异追尊议礼聚讼纷拏降及国本之危疑酿为要典之决裂兵符四出功罪难明党论相寻贞邪易贸稗官野录大都荒诞无稽家传碑铭亦复浮夸失实欲以信今而传后允资博考而旁参仰惟
　　圣祖仁皇帝搜图书于金石罗耆俊于山林创事编摩寛其歳月我
　　世宗宪皇帝重申公愼之防载详讨论之功【臣】等于时奉
</div>
    <div class="pagination">
<a href="皇清文颖_page79.html">上一页</a><span>...</span><a href="皇清文颖_page75.html">75</a><a href="皇清文颖_page76.html">76</a><a href="皇清文颖_page77.html">77</a><a href="皇清文颖_page78.html">78</a><a href="皇清文颖_page79.html">79</a><span class="current-page">80</span><a href="皇清文颖_page81.html">81</a><a href="皇清文颖_page82.html">82</a><a href="皇清文颖_page83.html">83</a><a href="皇清文颖_page84.html">84</a><a href="皇清文颖_page85.html">85</a><span>...</span><a href="皇清文颖_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
