<!DOCTYPE html>
<html>
<head>
    <meta charset="UTF-8">
    <title>香艳丛书 - 第 300 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 300 页/共 467 页</h1>
    <div class="content">况明日于上游亦题叶放于波中，诗曰： 
　　花落深宫莺亦悲，上阳宫女断肠时。 
　　帝城不禁东流水、叶上题诗欲寄谁。 
越十余日，有人于苑中寻春，又于叶上得以示况，曰： 
　　一叶题诗出禁城，谁人唱和独含情。 
　　自嗟不及波中叶，荡荡乘春取次行。 
范摅《云溪友议》：中书舍人卢渥，应举之岁，偶临御沟，见一红叶，命仆搴来。叶上有绝句，置于巾箱，或呈于同志。及宣宗，既省宫人，初下诏，许从百官司吏，独不许举贡人。渥亦后任范阳，独获所退宫人。宫人睹红叶而吁叹久之，曰：“当时偶随流，不谓郎君收藏巾箧。”验其书迹，无不讶焉。诗曰： 
　　流水何太急，深宫尽日闲。 
　　殷勤谢红叶，好去到人间。〗 
　　食使朝朝点勘殊，碧桃甘露味清腴。贵人敢斗蓬莱殿，千面银盘出内厨。 
　　〖《明皇杂录》：李林甫婿郑平，为省郎。林甫见其鬓白，以上取赐甘露羹与之食，一夕而发如黳。天宝中，诸公主相效进食，上命中官袁思为检校进食使。水陆珍羞数千盘之费，盖中人十家之产。〗 
　　海日红升射曲棂，重明枕上睡初醒。新来五色奇鹦母，又诵多心一卷经。 
　　〖《杜阳杂编》：元和八年，大轸国贡重明枕。枕长一尺二寸，高六尺，洁白逾于水晶。中有楼台之状，四方有十道士，持香执简，循环无己，谓之行道真人。其楼台瓦木丹青，真人衣服簪帔，无不悉具，通莹焉如水睹物。《妆楼记》：广南进白鹦鹉，洞晓言语，呼为“雪衣女。”一朝飞上妃镜台，自云：“雪衣女昨夜梦为鸷鸟所搏。”上令妃授以多心经，记诵精熟。〗 
　　宿酒才消病肺苏，桃花香汗透红肤。梦中鬼物依稀似，令写钟馗小妹图。 
　　〖沈括《补笔谈》：禁中旧有吴道子画钟馗，其卷首有唐人题记，曰：“明皇开元，讲武骊山，幸翠华。还宫，上不悦，因痁作将逾月，巫医殚技，不能致良。忽一夕，梦二鬼，一大，一小。其小者，衣绛，犊鼻履，一足跳，一足悬一履，搢一大药纸扇。窃太真紫香囊及上玉笛，绕殿而奔。其大者，戴帽，衣蓝裳，袒一臂，鞹双足。乃捉其小者，刳其目，然后擘而啖之。上问大者曰：“尔何人也？”奏曰：“臣钟馗氏，即武举不捷之进士也。誓与陛下除天下之妖孽。”梦觉，痁苦顿瘳，而体益壮。乃召画工吴道子，告之以梦，曰：“试为朕如梦写之。”道子奉旨，恍若有睹，立笔图讫以进。上瞠视久之，抚几曰：“是卿与朕同梦耳，何肖若此哉？”道子进曰：“陛下忧劳宵旰，以衡石妨膳，而痁得犯之。果有触邪之物，以卫圣德。”因舞蹈上千万岁寿。上大悦，劳之百金。批曰：“灵祗应梦，厥疾全瘳。烈士除妖，实须称奖。因图异状，须显有同。岁暮驱除，可宜遍识。以驱邪魅，并靖妖氛。仍告天下，悉令知委。”《开天遗事》：贵妃每宿酒初消，多苦肺热。尝凌晨独游后苑，傍花树，以手攀枝，口吸花露，藉其露液润肺。贵妃每至夏月，尝衣轻绡，使侍儿交扇鼓风，犹不解其热。每有汗出，红腻而多香，或拭之于巾帕之上，其色如桃花也。《升庵外集》：皇佑中，金陵发一冢，有石志，乃宗悫母郑夫人。宗悫有妹，名钟馗，后世遂讹传为钟馗嫁妹耳。〗 
　　枝枝如意散天花，手进君王一笑夸。记得禁中施妙术。龙符一道裂袈裟。 
　　〖 郑嵎《津阳门》诗注：上颇重罗公远，杨妃尤信金刚三藏。上尝幸功德院，将谒七圣殿，忽然背痒。公远折竹枝，化作七宝如意以进。上大喜，顾谓金刚曰：“上人能致此乎？”三藏曰：“此幻术耳！僧为陛下取真物。”乃于袖中取如意，七宝炳耀，而公远所进，即时复为竹枝耳。后一日，杨妃始以二人定优劣。时禁中将创小殿，三藏乃举一鸿梁于空中，将中公远之首。公远不为动容，上连命止之。公远飞符于他处，穷三藏金栏袈裟于箧中，守者不之见。三藏怒，又咒取之，须臾而至。公远复噀水龙符于袈裟上，散为丝缕以尽也。〗 
　　一骑飞尘未许迟，传来驿使不教知。中和殿里三元节，若个新尝锦荔枝。 
　　〖 社牧诗：“一骑红尘妃子笑，无人知是荔枝来。”《唐书?元宗贵妃杨氏传》：妃嗜荔枝，必欲生致之，乃置骑传送，走数千里，味未变已至京师。〗 
　　银灯拍板唱玲珑，上直归来月正中。白面内官偷问得，昨宵蚬斗记崖公。 
　　〖崔令钦《教坊记》：诸家散乐，呼天子为崖公，欢喜为蚬斗。《乐府杂录》：元宗令黄幡绰撰拍板谱。〗 
　　千叶桃花一夜开，仙春馆里按歌来。御厨索进波棱菜，又领君王凿落杯。 
　　〖《开天遗事》：御苑千叶桃开，明皇折一枝簪贵妃髻，曰：“此花亦能助娇。”又宴桃树下，曰：“不特萱草忘优，此花亦能销恨。”《唐书?西域传》：尼婆罗在吐蕃之西，贞观中，使人献波棱酢菜及浑提葱。《刘宾客嘉话》：菜之波棱，本西国中。有僧将其子来，如苜蓿、葡萄因张骞而至也。绚曰：“岂非颇棱国来，而语讹为波棱耶？”〗 
　　疏星点点照宫门，七夕初凉酒细温。斗却蛛丝明月上，银盘瓜果祀天孙。 
　　〖《开天遗事》：帝与贵妃，每七月七日夜在华清宫游宴。时宫女辈陈瓜果酒馔，列于庭中，求恩于牵牛织女星也。又各捉蜘蛛于小盒中，至晓开，视蛛网稀密，以为得巧之候，密者言巧多，稀者言巧少。民间效之。〗 
　　颁来方贡谢恩深，过雁红生颗颗金。争似蓬莱宫内橘，一双写出合欢心。 
　　〖《海录碎事》：用柿树接桃枝，早熟者谓之络丝白，晚熟者谓之过雁红。《乐史?太真外传》：开元末，江陵进乳柑橘。上以十枚种于蓬莱宫内，至天宝十载九月秋结实。有一合欢实，上与妃子互相持玩，上曰：“此果似知人意，联与卿固同一体，所以合欢。”于是促坐同食焉。外令画工图传之于后。〗 
　　霏霏细雪洒栏干，绿玉停敲瑟罢弹。年少宫娥偏耐冷，拾来冰筋一枝寒。 
　　〖郑綮《开天传信记》：太真妃多曲艺，最善击磬，搏拊之音，玲玲然多新声，虽太常梨园之能人，莫能加也。元宗令采蓝田绿田琢为磬，尚方造簨簴流苏之属，皆以金钿珠翠珍怪之物杂之。《开天遗事》：冬至日，大雪至午。雪霁，因寒所结檐溜皆冰条，妃子使侍儿敲下二条看玩。帝自晚朝回，问所玩何物，妃子笑答曰：“妾所玩者，玉筋也。”帝谓左右曰：“妃子聪慧，比众可爱也”〗 
　　栖凤楼台玉漏稀，却寒帘外报春归。海棠睡足梳头懒，解道催茶唤雪衣。 
　　〖《杜阳杂编》：同昌公主堂中，设连珠之帐，却寒之帘。郑嵎《津阳门》诗注：太真养白鹦鹉，西国所贡，辨慧多辞，上尤爱之，字为“雪衣女”。 
　　龙皮扇子爱凉身，每到清秋苦欠伸。惯向花阴逃疟过，虚劳对脉女医人。 
《开天遗事》：王元宝家，有一皮扇子，制作甚质。每暑月宴客，即以此扇子置于座上，使新水洒之，则飒然风生。巡酒之间，客有寒色，遂命彻去。明皇亦尝差中使取看，曰：“此龙皮扇子也。”《表异录》：唐宫中，以诊脉为“对脉”。郭湜《高力士传》：高公患疟，敕于功臣阁下避疟。王建《宫词》：“白日卧多娇似病，隔帘教唤女医人。”〗 
　　涂金小匣熨宫香，花里心经写数行。半是君恩半是佛，更书皇帝李三郎。 
　　〖张端义《贵耳集》：真定大□寺有藏经殿，虽小而精巧，皆宫人所书经，尾题名氏极可观。佛龛上有一匣，开匣有古锦，俨然有开元赐藏经敕书，及会昌间赐免拆殿敕书。有涂金小匣，藏心经一卷，字体尤婉丽，其后题曰：“善女人杨氏，为大唐皇帝李三郎书。”寺僧珍宝之。〗 
　　霓裳罢奏更挑琴，银烛高烧夜醉沉。输与永兴诸女少，珠喉如串值千金。 
　　〖《开天遗事》：宫妓永新者，善歌，最受明皇宠爱。每对御奏歌，则丝竹之声莫能遏。帝尝谓左右曰：“此女歌值千金。”《唐书?礼乐志》：河西节度使杨敬宗，献霓裳羽衣曲十二遍。凡曲，终必遽。唯霓裳羽衣曲，将毕，引声益缓。〗 
　　桂叶金垆夜夜烧，虹霓屏角漏迢迢。女牛谁誓长生殿，剩有琵琶度绿腰。 
　　〖《太真外传》：帝以虹霓屏赐太真，雕刻美人三寸许，水晶为地，玳瑁水犀为狎，络以真珠瑟瑟。乃隋炀帝所造，赐义成公主，堕在北胡，贞观间萧后持归中国。段安节《琵琶录》：“绿腰”，本“录要”也。乐工进曲，上令录其要者。陈鸿《长恨歌传》：王妃茫然退立，若有所思，徐而言曰：“昔天宝十载，侍辇避暑骊山宫。秋七月，牵牛织女相见之夕，秦人风俗，是夜张锦绣，陈饮食，树瓜果，焚香于庭，号为乞巧，宫掖间尤尚之。夜殆半休，侍卫于东西厢。独侍上，上凭肩而立，因仰天感牛女事，密相誓，心愿世世为夫妇。”言毕，各执手呜咽。〗 
　　内阁春寒唤起迟，金衣飞上海棠枝。开箱检点罗花帕，忆着元和学士诗。 
　　〖《开天遗事》：唐明皇于禁中见黄莺，常呼为金衣公子。《诗话》：唐学士善赋诗者，宫女以扇与手帕索题之。《唐书?元稹传》：稹尤长于诗，居易名与埒，号“元和体”。往播乐府，穆宗在东宫，妃嫔近习，皆诵之，宫中呼元才子。〗 
　　天颜苦未认分明，桂叶添描宝镜横。休道臂环偏赐得，银屏遮着听歌声。 
　　〖《杜阳杂编》：上于内殿前看牡丹，翘足凭栏，忽吟舒元舆《牡丹赋》云：“俯者如愁，仰者如语，合者如咽。”吟罢，方省元舆词，不觉太息良久，泣下沾臆。时有宫人沈阿翘，为上舞河满子，调声风态，率皆宛转。曲罢，上赐金臂环，即问所从来。阿翘曰：“妾本吴元济之妓女，济败，因以声得为宫人。”〗 
　　含元深殿夜钟沉，内道场开动梵吟。省识君王图画在，归来水月绣观音。 
　　〖《唐书?王缙传》：初，代宗喜祠祀，而未重浮屠法，每从容问所以然。缙与元载盛陈福业报应，帝意向之。由是禁中祀佛，讽呗斋熏，号内道场。《类书纂要》：吴道子“水月观音”，人目动摇，神生画外者也。王建《宫词》：“看着中元斋日到，自盘金线绣真容。”〗 
　　凝碧池头木叶催，秋风高谱记抄来。何人长笛倚楼角，更擫当年阿滥堆。 
　　〖 张祜诗： 
　　红树萧萧阁半开，玉皇曾幸此宫来。 
　　至今风俗骊山下，村笛犹吹阿滥堆。 
尉迟偓《中朝故事》：骊山多飞禽，名“阿滥堆”。明皇御玉笛，采其声，翻为曲子。《玉海?太宗御制〈述圣赋序〉》：“因兹余隙，乃修苑囿。其胜地则积翠凝碧，其川阜则有濯龙平乐。”〗 
　　道场结得佛灯挑，讲席谈经镇寂寥。堪笑金刚神主队，试妆菩萨侍清宵。 
　　〖《通鉴》：肃宗上元二年九月甲申，天成地平节，上于三殿置道场，以宫人为佛菩萨，武士为金刚神，主召大臣膜拜围绕。〗 
　　内边催促按歌声，五凤高楼倚玉笙。莫道曲终无小误，记来红豆太分明。 
　　〖《唐书?元德秀传》：明皇在东都，铺五凤楼，下命三百里内县令刺史，各以声乐进。《乐府杂录》：张红红者，本与其父歌于衢路。丐食过将军韦青所居，青闻其喉音响亮，仍有眉目，即纳为姬。尝有乐工自撰歌，未进闻，先修歌于青。青召红红于屏后听之，红红乃以小豆数合记其拍。乐工歌罢，青入，问红红如何，云：“已得矣。”青出，给曰：“某有女弟子，曾歌此曲，非新曲也。”即令隔屏风歌之，一声不失。寻达上听，翌日召入宜春院宫中，号为记曲娘子。〗 
　　芙蓉台上簇宫雅，宝帐香熏舞袖斜。钿盒银钗应赏遍，九重传语结金花。 
　　〖《杜阳杂编》：宝历二年，浙东二人，一曰飞鸾，一曰轻凤，修眉伙首，兰气融洽。冬不纩衣，夏不汗体，所食多荔枝榧食，金屑龙脑，衣軿罗之衣，戴轻金之冠。上更琢玉芙蓉以为二女歌舞台，每歌发一声，如鸾凤之音，百鸟莫不翔集其上。及观于庭际，舞态艳逸，更非人间所有。每歌罢，上令内人藏之金屋宝帐，盖恐风日所侵故也。由是宫中语曰：“宝帐香重重，一双红芙蓉。”陈鸿《长恨歌传》：定情之夕，授金钗钿合以固之。王建《宫词》：“内中人识从来去，结得金花上贵妃。”〗 
　　图番蝶蝶总堪珍，海眼双飞刺绣轮。我寄移灯花里见，金钱无数扑罗巾。 
　　〖《酉阳杂俎》：滕王图，一日紫极宫会，秀才刘鲁峰云：“尝见滕王蛱蝶图，有名‘江夏班’、‘大海眼’、‘小海眼’、‘村里来’、‘菜花子’。”《杜阳杂编》：穆宗皇帝殿前，种千叶牡丹。及花始开，香气袭人，一朵千叶，大而月.红。上每睹芳盛，叹曰“人间未有”。自是宫中每夜，即有黄白蛱蝶无数，飞集于花间，辉光照耀，达晓方去，宫人竞以罗巾扑之，无有获者。上令张罗于空中，遂得数百，于殿内纵妃嫔追捉，以为娱乐。迟明视之，则皆金玉也。其状工巧，无以为比，而内人争以绛缕绊其脚，以为手饰，夜则光起奁中，其后开宝厨，睹金钱玉犀之内，有蠕蠕将化为蝶者，宫中方觉焉。〗 
　　懒对青铜整髻螺，琉璃如水影婆娑。紫明供奉应相笑，未许头衔称皂罗。 
　　〖《清异录》：武宗宣内供奉，赐坐，食甘露球，密捣山药油。王才人问，官家今日以何消遣。上曰：“绿罗供奉已去，皂罗供奉不来，与紫明供奉相守，熟读尚书无逸篇数遍。朕非不能取热闹快活，正要与弦管尊罍暂时隔破。”〗 
　　酒船行过酒生鳞，犀角宵明更辟尘。休唱声声河满子，孟才人是断肠人。 
　　〖李商隐诗：“烛分歌扇泪，雨送酒船香”《杜阳杂编》：唐敬宗宝历元年，南昌国进夜明犀，甚类通天。夜则光明，可照百步，覆绘十重，终不能掩其辉光。王灼《碧鸡漫志》：张祜作《孟才人叹》云： 
　　偶因歌态咏娇嚬，传唱宫中十二春。 
　　却为一声河满子，下泉须吊孟才人。 
其序称：“武宗疾笃，孟才人以歌笙获宠，密侍左右。上目之曰：‘吾当不讳，尔何为哉？’指笙囊泣曰：‘请以此就缢。’上悯然，复曰：‘妾尝艺歌，愿对上歌一曲，以泄愤。’乃歌一声河满子，气亟立殒。上令医候之，曰：‘脉尚温，而肠已绝。’”〗 
　　宣到球场一段羞，黄金马索彩鸡裘。御前不敢舒身手，让却君王作状头。 
　　〖《通鉴》：广明元年，上好骑射、剑槊、法算，至于音律、蒱博，无不精妙。好蹴踘、斗鸡，尤善击球。尝谓优人石野猪曰：“朕若应击球进士举，须为状元。”对曰：“若遇尧舜作礼部侍郎，恐陛下不免放驳。”上笑而已。〗 
　　池开兴庆縠纹波，平福公阑绽芰荷。曾破买花三月棒，青钱十万斗双鹅。 
　　〖《唐书?地理志》：兴庆宫在皇城东南，开元初置。至十四年，又增广之，谓之南内。《清异录》：唐故宫池中，有一六目龟。或出曝背，人见其甲上有刻字，微金，仿佛如曰“平福公君灵”。古老相传，是武宗王美人所养，“福”犹“腹”也，借音而已。《通鉴考异》：《新唐书?田令孜传》：“帝冲騃，喜斗鹅，一鹅至直五十万钱。”按：鹅非可斗之物，至直钱五十万，亦恐失实，新传讹也。〗 

　　冬青馆古宫词三 
　　洛阳宫殿晚凉赊，饮博归来对藕花。听得銮舆楼外过，却教逭暑大臣家。 
　　〖《五代史?张全义传》：梁太祖还洛，幸全义。会节园避暑，全义妻女，皆逼淫之。〗 
　　御花朵畔侍填词，清暑楼高玉漏迟。记得落花烟重句，晓来内苑拓残碑。 
　　〖《清异录》：后唐琼花公主，自总角养二猫，雌雄各一。有雪白者，曰“御花朵”，而乌者惟白尾而已，公主呼为“麝香騟妲己”。后唐庄宗［忆仙姿］： 
　　曾宴桃源深洞，一曲舞鸾歌凤。长记别伊时，和泪出门相送。如梦，如梦，残月落花烟重。〗 
　　宫女三千玉不如，半教弦管半教书，班头初押朝天子，度曲声中杂起居。 
　　〖《五代史?伶官传》：庄宗既好俳优，又知音能度曲。今汾晋之间，往往能歌其声，谓之御制曲也。〗 
　　步出楼台处处人，渌池花木总疑真。一从榜作灵芳国，玉辇龙辉月几巡。 
　　〖《清异录》：后唐龙辉殿，安假山水一。铺沉香为山，阜蔷薇水、苏合油为江池，苓藿丁香为林树，黄紫檀为屋宇，白檀为人物。方圆一丈三尺，城门小牌曰“灵芳国”。〗 
　　冷飞白宴驾初来，元武楼门向晓开。恰好千春齐祝罢，一时捧进软金杯。 
　　〖《清异录》：老伶官黄世明常言，逮事唐庄宗，大雪内宴，镜新磨进词号“冷飞白”。又：庄宗小酌，进新橘，命诸伶咏之。唐朝美诗先成，曰：“金相大丞相，史弟八九人。剥皮去滓子，若个是汝人。”帝大笑，赐所御软金杯。《旧五代史?晋本纪》：高祖天福元年，寻降诏，促帝赴任。帝心疑之，乃召僚佐议曰：“今年千春节，公主入觐。当辞时，谓公主曰：‘尔归心甚急，却与石郎反耶？’此疑我之状固且明矣。”〗 
　　萧萧秋草露珠凝，内苑西风绕夜灯。须及君王开猎阵，阑干新调绿■⑼鹰。 
　　〖《五代史补》：晋少主立，契丹举国内侵。桑维翰罢相，为开封尹，叩内阁求见，请车驾亲征，以固将士之心。而少主方在后苑调鹰，至暮，竟不召。〗 
　　片片晴云度槛前，春风料峭杏花天。夜来宫线初添得，又向高楼放纸鸢。 
　　〖《五代史?季业传》：汉隐帝与业等狎昵，多为廋语相戏谑，放纸鸢于宫中。〗 
　　黑雾黄沙夜夜飞，无端风力卷双扉。殿头话断银灯影，忆着空房不肯归。 
　　〖《五代史?季业传》：汉隐帝即位，京师大风拔木，坏城门。宫中数见怪物投瓦石，撼门扉。〗 
　　均田图式搨来忙，清夜红灯立御傍。听话条桑多坠泪，明朝应认养蚕娘。 
　　〖《五代史?周本纪》：世宗尝夜读书，见唐元稹均田图，慨然叹曰：“此致治之本也，王者之政自此始。”乃诏颁其图法，使吏民先习知之，期以一岁，大均天下之田。《宋史?陶谷传》：世宗留心稼穑，命工刻木为耕夫、织妇、蚕女之状，置于宫中，思广劝课之道。谷为赞辞以进。〗 
　　珍华摒挡见宸衷，佛像曾销几处铜。昨夜六宫齐奉旨，更将宝器碎庭中。 
　　〖《五代史?周本纪》：世宗即位之明年，废天下佛寺三千三百三十六。是时中国乏钱，乃诏毁天下铜佛像以铸钱。尝曰：“吾闻佛说以身世为妄，而以利人为急。使其真身尚在，苟利于世，犹欲截割，况此铜像，岂有所惜哉。”《旧五代史?周太祖纪》：广顺元年，内出宝玉器及金银结缕宝装床，见饮食之具数十，碎之于殿庭。帝谓侍臣曰：“凡为帝王，安用此！”仍诏贡使，凡珍华悦目之物，不得入宫。〗 
　　华烛诸天作道场，燕开三昧梵音长。错缘佞佛承恩重，一夜黄金铸宝皇。 
　　〖《清异录》：闽主昶，春余宴后苑，飞红满空，昶曰：“弥陀经云‘雨天曼陀罗华’，此景近似。今日观花工之雨天三昧。”宜召六宫，设三昧晏。《五代史?闽世家》：昶亦好巫，拜道士谭紫霄为正一先生，又拜陈守元为天师。而妖人林兴，以巫事见幸，事无大小，兴辄以宝皇语命之而后行。守元教昶起三清台三层，以黄金数十斤铸宝皇，及元始天尊、太上老君像，日焚龙脑熏陆诸香数斤，作乐于台下，昼夜声不绝，云：如此可求大还丹。〗 
　　九龙帐冷不成栖，长夜迢迢唤晓鸡。放却瓜皮银叶盏，宫娃真笑醒如泥。 
　　〖徐熥《陈金凤外传》：有小吏归守明，弱冠，美晳如玉，延钧嬖之，尝呼为归郎。延钧有风疾，归郎日侍禁中，夤缘与金凤通。又有百工院使李可殷，少与归郎狎，因归郎以通于金凤。可殷聪明有智巧，归郎令造缕金五彩九龙帐于长春宫，织八龙帐外，以延钧为一龙。既成，进之，极其华靡。《五国故事》：延羲在位，为长夜之饮。锻银叶为酒杯，以赐群下饮。银叶既柔弱，因目之为“冬瓜片”，又名之曰“醉如泥”。〗 
　　 翠辇嬉春试绣衣，金樱枝里燕初飞。教人忆着君王语，陌上花开缓缓归。 
　　〖苏轼《陌上花诗引》：游九仙山，闻里中儿歌《陌上花》。父老云，吴越王妃，每岁必归临安。王以书遗妃曰：“陌上花开，可缓缓归矣。”吴人用其语为歌，含思宛转，听之凄然，而其词鄙野。为易之云： 
　　陌上花开蝴蝶飞，江山犹是昔人非。 
　　遗民几度垂垂老，游女犹歌缓缓归。 
</div>
    <div class="pagination">
<a href="香艳丛书_page299.html">上一页</a><span>...</span><a href="香艳丛书_page295.html">295</a><a href="香艳丛书_page296.html">296</a><a href="香艳丛书_page297.html">297</a><a href="香艳丛书_page298.html">298</a><a href="香艳丛书_page299.html">299</a><span class="current-page">300</span><a href="香艳丛书_page301.html">301</a><a href="香艳丛书_page302.html">302</a><a href="香艳丛书_page303.html">303</a><a href="香艳丛书_page304.html">304</a><a href="香艳丛书_page305.html">305</a><span>...</span><a href="香艳丛书_page301.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
