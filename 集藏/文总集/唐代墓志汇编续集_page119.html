<!DOCTYPE html>
<html>
<head>
    <meta charset="UTF-8">
    <title>唐代墓志汇编续集 - 第 119 页/共 131 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐代墓志汇编续集 - 第 119 页/共 131 页</h1>
    <div class="content">№咸通０２１
【盖】
失。
【志文】
　　　　　　　　　　　墓志铭女道士贺幽净，年一百八岁，咸通五年六月五日，准敕造藏身室，上二层砖坛，於万年县崇道乡西赵村，与故女道士杭法新墓相近埋殡。
看墓人郑文善　　　　镌字人监葬副使内养周从初监葬使十六宅副使赐绯鱼袋韦□（录自《隋唐五代墓志汇编》北京大学卷第二册）
№咸通０２２
【盖】
大唐故孙府君墓志铭　子丑寅卯辰巳午未申酉戍亥
【志文】
唐易县录事乐安郡故孙府君墓志铭并序府君讳少矩，以讳为字。厥先乐安郡人也。承周文王少子之遐裔，康叔之胤绪，方立氏焉。金枝纂於昔时，玉叶分於後嗣。冠剑从上，其来久矣；远仕河朔，子孙居之，今为上谷易县人也。祖讳希昂，挺生赵北，杰立燕南，宗王邵之休风，慕许巢之逸迹。考讳良涉，仁德坚贞，礼乐全器，高道不仕，逐世行藏。府君即其第二子也。孝行殊常，风神爽朗，辖枢一县，纠察十乡，谦恭而中外钦风，忠谨而远近瞻瞩。何期隙光难驻，日驭不停，不享灵椿，奄从风烛。以咸通五年六月廿一日遘疾，终於永智坊里之私第，享年五十有二。长兄少卿，弟少贞、少平等想存亡而有异，羔雁群分；嗟荣殁兮不同，手足伤折。夫人扶风苏氏，威仪有则，定省无亏，蓬首居丧，号泣庭际。嗣子四人：长曰行殷，次曰行实，次曰行度，小曰行敏。有女一人，十五娘，在室。并禀趋庭而承训，想冰鲤而摧心，痛贯肾肠，疾延肤貌，竭力营葬，事备礼以送终。以咸通五年八月十八日哀奉府君於易县西南候台乡北韩村东北二百步，於□先茔，礼如周制。恐时移代远，无纪附从，故勒贞珉，用彰後嗣。其铭曰：
厥有硕德，明哲间生，温恭秉义，遐迩钦名。天不＊遗，地奄瑰琼，茫茫衰草，寂寂玄冥。前视莱山，后跳燕城，千秋万古，石记为恁。
（录自《文物》一九八八年第四期）
№咸通０２３
【盖】
大唐故金氏夫人墓铭
【志文】
前知桂阳监将仕郎侍御史内供奉李ギ夫人京兆金氏墓志铭并序乡贡进士崔希古撰翰林侍诏承奉郎守建州长史董咸书篆太上天子有国泰宗阳，号少昊氏，金天即吾宗受氏世祖。厥後派疏枝分，有昌有徽，蔓衍四天下，亦已多已。家远祖讳日＊，自龙庭□□西汉，仕武帝，慎名节。陟拜侍中常侍，封宅亭侯，自宅亭已降七叶，轩绂□煌，繇是望系京兆郡，史籍叙载，莫之与京。必世俊仁，徵验斯在。及汉不见德，乱离瘼矣，握粟去国，避时届还。故吾宗违异於辽东。文宣王立言，言忠信，行笃敬。雍之蛮貌，其道亦行。今後昌炽吾宗於辽东。夫人曾祖讳原得，皇赠工部尚书。祖讳忠义，皇翰林待诏检校左散骑常侍内府监内中尚使。父讳公亮，皇翰林待诏将作监丞充内作判官。祖父文武余刃，究平子观象规模，连公输如神机技。乃贡艺金门，共事六朝。有禄有位，善始令终。先夫人陇西李氏，缙绅厚族。夫人即判官次女，柔顺利贞，禀受自然，女工妇道，服勤永旧。及归李氏，中外戚眷，咸号贤妇。
夫人无嗣，抚训前夫人男三人，过人己子。将期积善丰报，岂谓天命有算，修短定分，绵遘疾瘵，巫扁不攻。咸通五年五月贰拾玖日终於岭表，享年卅三。公追昔平生，尚存同体，经山河视若平川，不避艰险，坚心临柩，遂归世域。嗣子敬玄、次子敬、次子敬元，并哀毁形容，远侍灵衬，追号罔极。敬玄等支残扶喘，谨备礼文。以咸通五年十二月七日迁神於万年县川乡上传村，归世茔域。夫人亲叔翰林待诏前昭王傅，亲兄守右清道率府兵曹参军，联仕金门，丞家嗣业。希古与夫人兄世旧，追恻有作，因以请铭。铭曰：
天地不仕，先死陶钧，孰是孰非，无疏无亲。不养积行，不永大命，岂伊令淑，亦惟贤圣。＊此短辰，游岱绝秦。大道已矣，万化同□。
（录自《隋唐五代墓志汇编》陕西卷第二册）
№咸通０２４
【盖】
失。
【志文】
唐故陇西李府君雁门周氏夫人墓志铭并序府君讳用，陇西郡人也。祖少孤，不知其墓。父华进，胤嗣连芳，宗亲玉叶，弥隆皇道，辉叹天枝，远继根丛，流深源派，当代之苗裔乎？先挝徙官，家寄黎阳，因官大庙之旁，居久漳滨之侧矣。府君才雅高耿，英气知明，武擅九功，文精七礼。加以直而不仕，保怡神，远近钦风，少长洽义。家重玉帛，尊寿不永，疾奄大龄也。大和四年三月廿八日，殁於私第。六十有一。夫人慈爱贞和，恩丽质，礼奉君子，德训女男，霜露可期，运延难卜。以咸通四年十二月廿六日，奄於是家，世命八十有四。嗣子元素，恨严训早违，痛夜台之永隔；慈颜失荫，倾天地之哀心。长女适扬氏，次女适弓氏，小女适徐氏，并悲泣朱泪，啼悲断肠。
嗣子新妇武昌郡史氏，徒乖敬养之诚，空结辰昏之苦。孙子四：孟宽、仲刘、季环、幼琮等，积涕成流，感深呜咽。嗣子元素等，心惊神含声骨碎，想逝川无舍，未全金穴之仪，思冥路宽长礼堂之孝。村东北一里，筮易经卜得形胜岗，东西隐轸而势张，南北穹隆而盘郁，以咸通五年岁次甲申十二月甲寅十四日丁卯合同於一茔。是时也：玉菀霜明，银河月净，仪舁排而万百之般亘。凶事而断，乃还续行路，伤感乡里。嗟吁！由恐桑田尚变，高谷更迁，刊石记文，为词曰：
寂八方，风猷圣唐，公降斯雁，为之贤良。雁门夫人，配李□□，义合秦晋，鸾凤俱轮。零落哀女，偏露孤男，孝之以礼，□□□□，同契墟垄，铲石记文□兮不灭。
（录自《隋唐五代墓志汇编》山西卷第一册）
№咸通０２５
【盖】
姚公墓铭
【志文】
唐故吴兴郡姚府君墓志铭并序给事郎试太子宫门郎赏绯前摄涿州归义县令李延祚撰原始肇启，古先帝王圣莫大於唐虞；贤明间代并出於周孔；阐扬道德五千之言，纷帑百家，而莫过於庄老；如此圣贤，尚有生涯之路终，岂唯我辈，胡能免其三甲之连哉！吴兴府君已上计数。公名季仙，字玄敏，率自陶唐之旧职供己而已。虞舜之先，礼部侍郎、司门郎中，继後承之。其先五代官讳，谱谍载，今更不叙。公幼好周游，寰瀛之内，颇曾经历，偶内货实驰务而产於蓟门，即为幽州人也。府君气禀谦弘，量苞巨海，受天正性，德耸孤标，养闲於，取静晦迹，居里巷藏名。会昌中，故太尉相国清河张庄公察以谠直，忠不近名，一命主蕺。
以军令严毅，不敢再辞。释褐署节度驱使官，方知先定其身而後事也。然乃夙夜勤恪，恭守公程，固得军利博哉，帑藏之实。告成功就，却思退鳞，且夫以宗德积行，莫若于安身。遂乃远想赤松之高躅，缅追子康之挂冠。公性恬物，乐时念善而心栖觉苑之中，秉志而能常居长芳之室。所嗟生也如骏[B12H]之隙，流年逝水涛。古今圣哲，品＊隔而修短不殊，盖由命分而定也。享年七十有七，以咸通四年三月廿二日卒於辽西坊私第，逾年而窆於幽都县界保大乡樊村之原，从周典之礼也。嗟呼！性不可追者年也，喟哉！夫人天水赵氏，披挂松萝，采掇苹藻，六行四德，有□有仪。自霜居历岁，画哭崩城，泛彼柏舟，誓将守节。长子君贤，代家君而主持，职列内衙，累兼执於戈戟；命不我与，而沦殁於前。重泉同闭兮蒿里齐归。嗣子存正，次子小眄等并迫攀罔极，尺恸昊天，柴毁绝浆，棘心恳悃，俾述难名之休，冀垂不朽之誉。推让不获，且愧词铭粤：
吴兴令兮枝叶茂，历代芳兮大宗固。名未振兮大夜旋，修短归兮重泉路。松风飕飕垅月寒，穹苍立邈无由诉。令嗣哀哀追孝终，矗起高坟表遗祚。
咸通六年二月二日置（录自《隋唐五代墓志汇编》北京卷第二册）
№咸通０２６
【盖】
失。
【志文】
唐守魏王府长史段遂亡室严氏玄堂铭并序宣德郎前守潘州京刂史赐绯鱼袋颜撰翰林待诏毛知俦篆盖夫人姓严氏，冯翊郡人。其先内外族氏，轩冕胄绪，备在家谍，故不书。曾祖谊，皇朝议郎，行太子舍人。祖淑，皇中大夫守袁州长史柱国赐绯鱼袋。烈考皇通议大夫行濮王府长史上柱国赐绯鱼袋。夫人即长史府君之长女也。夫人年十五归於段氏。天与令德，生知孝敬。奉箕帚之礼，克全妇道。承顺雍穆，於六亲间自上及下，无毫发之短挂在人□。尚沉默，恶嚣倨，和气恬稚，怡然自持。每发一言，可为人之规矩；乘一事，堪为人之标准。性本清净，深悟释理。香水供养，无倦昏旦。善妙声律，迥1111常格。琴得叔夜之旨，笙夺子晋之音；其余乐器，无不通会。纫针剪刻之工巧，即丽人所不及。平生听嗜唯花，必折空门。传说爱折花者短命，夫人无□□乎？长史官居禁苑，艺出群流，适值奏蜀师宁□□廷□为忧轸。遽宣长史驿骑救疗，离家日，夫人抱微恙。微恙中，长史亲季□室内卧蓐苍卒，夫人娣姒情叨，尚为扶持，主辨丧礼。告毕，夫人疾势日增。
长史公孝友仁爱，推服中外。姊妹弟侄，同心一家，求医问药，至於祷祀，俾夜作尽，知无不为。及长史公回，一日，夫人犹能力为行坐，话说家事。更信宿，渐觉委顿。直至微息，语犹分明，更无乱昏，奄然长逝。长史远归，得旦夕侍疾。
夫人可谓忍死相待矣。以其年正月廿六日，启手足於万年县招国坊之私第，享年三十有二。男长曰郭奴，次曰小汉。无女，以仲氏外生继之。念怜抚育，过於腹生手养，小字彭娘子，适彭城刘氏。大小骨肉，长号一家。即长史公哀情可知也。
瞑目之後，远近亲族，至於良贱，识与不识者，皆为之殒泣。夫人之善为人也如此。夫人理家整肃，有慈无严，婢仆有过，即止於责骂。其恤下又如此。主职中馈，分给衣服，皆无优劣，致有怨咨。夫人之行平等又如此。每姑章生侄，有为客嬉游之宴，夫人必先历视诸人花钿服玩，至再至三，孰知如法，方自妆梳。其不厚己好胜也又如此。掩恶扬善，夫人得之。平生未省言人之短，至於喜怒不形於色。夫妻义重，率有常礼。夫人归长史十八年。虽无熨体画眉之爱，其如宾相敬之道，实少伦比。长史公禄□四品，践履五常。於骨肉仁和，奉明执诚，罄时伴宾友，往往□归。夫人忻然，未尝诘问。夫人之宽弘容恕又如此。惜哉惜哉！叙述二子乞□之事，备在图形赞中。长史抱梧桐琴瑟之痛，伤二子幼稚之悲。悼往抚存，生意殆尽。微求月日，蓍龟叶从。以咸通六年四月十七日归葬於万年县川乡郑村，礼也。谨与□长史容南会面，彼此知心。承命授简，牢让莫从。
但愧菲薄，不尽贤德。直书贞石，不敢文。为铭曰：
备具四德，和同六亲，似月方满，如花正春。积善命短，积恶命长，天道不可问，神理何茫茫！兰薰玉洁，薛容菌龄，神识无滞，必归上清。马鬣嘶阡，蛾眉沉泉，福□利後，千秋万年。
渤海吴书（录自（隋唐五代墓志汇编》陕西卷第二册）
№咸通０２７
【盖】
唐故翟长史墓志之铭
【志文】
唐故右街使押衙试金吾卫长史翟府君墓志铭并序前义武军节度掌书记兼殿中侍御史令狐泽撰府君讳庆全，字从善，寻阳人。其先汉相方进之俊。初，子威自伤沉下寮，乃从蔡父相。父奇之曰：子骨有封侯贵，因辇其母来京师。十上射策，中甲科，果封高陵侯。既富贵，奉养执役同家人。内行修饰，朝廷繇是以孝闻。後少子义为东郡太守，闻王莽矫摄，乃檄天下郡国，立刘信。愤激一呼，义师百万，如饥鹰之赴臂，是以子孙世世，必忠必孝，必信必义。曾王父讳宥，大王父讳昌，显考讳晏，皆卓荦有奇节。尝读司马法，画得韫钤要秘。鄙穰苴区区行小国，非为王者师。不原起。故三世高尚不仕。而府少有立，尝拊髀叹曰：大丈夫得一А土则可霸，何必禄而后食。乃于计然五策用三于家。未期，累金百万。是得结连驷骑，击食钟鼎，丝竹满堂，朱紫盈门。皆与之分庭冗礼，贵何啻千户侯等。府君莱衣有光，乌志无怠。太夫人含饴白首，就养高堂。祈福所宗，尤奉金仙教。尝持静名书，精究玄理。慧剑一挥，尘缚迎刃。轻财若土，重义如山。食不异盘，架衣无主。名闻当世，行出古人。呜呼！天不与寿。以咸通六年正月廿四日终於金城里之私第，享年六十有一。二夫人并太原王氏。前夫人肃雍有德，早年下世。
今夫人昼哭不绝声，示有礼也。有子二人，长曰弘绩，次曰弘缃。并鄂鄂华华，荀龙列前，贾虎继後。女一人，适敦煌令狐氏。四德有闻，六姻推重。以其年四月廿日窆於长安县龙首乡祁村泽。以小弟早接姻援，而府君令嗣请铭。□让不获。其词云：
古之志墓，虞陵谷迁，今之志墓，纪德昭贤。夭寿谁司，难问上玄，既赋之命，何夺其年！惟余德音，不泯且千，刻词重泉，与石齐坚。
乡贡进士李殷望书并篆盖鲁球刻（录自《隋唐五代墓志汇编》陕西卷第二册）
№咸通０２８
【盖】
唐故张氏夫人墓志铭
【志文】
故妓人清河张氏墓志妓人清河张氏，世良家也。年二十一归於我。色艳体闲，代无罕比。温柔淑愿，雅静沉妍。随余任官，咸通五年甲申岁十一月一日暴疾殁於解县榷盐使宅，享年五十一，悲哉！有男二人，女一人。长男庆之，早卒，终睦州参军。次男承庆，前宣州旌德县丞。咸通六年岁在乙酉四月二十日葬於东都河南县金谷乡，呜呼哀哉！两池榷盐使守太子右庶子兼御史中丞赐紫金鱼袋李从质文并书（录自《隋唐五代墓志汇编》陕西卷第二册）
№咸通０２９
【盖】
失。
【志文】
唐故颍川陈府君夫人上谷侯氏墓志铭并序　谯郡戴ナ述　　　　　　　　　　　昔素王兴川上之叹，□□於斯，庄周梦化蝶之悲，咸归於此。夫人枝源上谷，□绪□明，冠盖纷纶，庆流后胤。王父讳济，宗族华茂，辉映当时，美景弘廓，器宇沉邃，精术机谋，怡世自若。夫人即公之女也。幼承规矩之女训，长从敬姜之母仪，爰自□□之年，遂仇颍川之室，令□有□，琴瑟可称。呜呼！善绩无徵，神道如昧，义夫先逝，鸣剑久沉。夫人守节贞和，砥砺素行，悟空门之可修，觉尘世之非永。不尚绡罗美服，但随襦□之温器绝荤膻，甘饴蔬食，长斋十载，读念累年。鲜□之时，不求变味，观行□矣，福庆巨周。将知注业之因，□□疾疹之患，倏焉伏枕，大夜如归。於咸通六年八月二日□於朱方之私第。悲夫！死生运谢，修短有常，享年七十有四。□有长兄一人，令弟二人，亦曾效职奉公，怀忠抱义。闻丧趋服，赴告而来，轸念情深，哀号过礼。夫人有嗣子二人：长曰溥，应司天历生；次曰氵，皆持住鸾之孝□，守高柴之士行。有女一人，久在道门，迹混清流，风□玄旨，并□号诉无时，念古人之轨则，龟箜告吉，窀穸有期，□其年六月廿一日，葬於丹徒之南宅心乡黄鹤山东□□望之原，礼也。ナ以夙旧之分，将蒙见命，虽即□□□旌其善，词鬼不诬。铭云：
夫人令誉，训诱芬芳，德施内则，慈惠外□。闺门风范，家道冰霜，鸣剑先失，浦珠沉光。唯资素行，苹藻蒸尝，既捐尘世，履蹈津梁。峨峨玄宫，相地高岗，泉扃永，千秋同堂。
（录自《隋唐五代墓志汇编）江苏山东卷第一册）
№咸通０３０
【盖】
失。
【志文】
唐故洋州录事参军段君墓志铭并叙堂兄奉义郎守河中府河东县令柱国随撰君讳琮，字子泉，以元和十年乙未生於上都问化里。咸通六年己酉三月廿日殁於洋州官舍。其侄□任魏王府长史，生知孝敬，能禀义方。痛启手足之□，及临兆，发使赍货币辇护归於万年县长乐，先茔，其年七月五日克定，礼也。君於家孝友，在公恪勤，历官三任，曰饶州余干主簿，曰汉州什邡尉，因卜居故巢。
娶於成都府新都令田行元之臣女。无何先殁，窆於蜀地。田氏乃硕儒藏书之家，伯仲皆充赋春官。君以选归上国，授洋州录事参军。励节如初，长人所赖。经年遘疾，已至长辞。郡侯尝僚，莫不悲□。矧余之情，其可知也！以君事继亲且仁，为众所仰，事朋友信，驭下恕。冀其天□，以享永年，奈何五十一而终！长女适扶风宝氏，亦犹子遂之助成也。诸孤以友外族及渭阳，皆因官寓两蜀，既卜居及襄事，护灵迁於什放，从理命也。君大父讳简，拭大理评事。考讳元度，梓州□城令，再娶夫人曰萧氏，曰张氏。马鬣联翩，温序之魂，不复见于梦矣。余衔恤为志，词连及铭：
出青门兮，长乐之岑，云惨惨兮，松柏森森。经千里兮，归骨於此，泪染翰兮，以志伤心。
（录自《隋唐五代墓志汇编》陕西卷第二册）
№咸通０３１
【盖】
唐故赠魏国夫人崔氏墓志铭
【志文】
唐故赠魏国夫人墓志铭并序翰林学土朝议郎守尚书户部郎中知制诰柱国赐紫金鱼袋臣裴璩奉敕撰翰林待诏朝议郎行庐州舒城　县主簿柱国臣郭弘范奉敕书翰林待诏朝议郎守左春坊典膳局丞上柱国臣毛知俦奉敕篆夫人姓崔氏，其先博陵人也。以良家子纳於公宫。令范柔仪，超冠群萃，淑慎推高於闺壶，贞芳比洁於松筠。兰言有章，玉德无玷，生寿安公主。主克承训诲，光备肃雍，下嫁元勋，作我英辅，载诞忠烈，继临藩垣。柱石之毗绮斯崇，舅甥之恩礼弥重。夫人享兹丰祉，膺彼修期，以咸通六年四月十日薨，年七十二。
皇帝念公主陟屺之哀心，崇夫人开国之号。爰疏殊爵，俾锡大名。盖所以彰异数也。即以其年七月廿三日葬川乡上傅村北界。词臣奉诏，铭曰：
博陵茂族，乃生贤淑，入於公宫，懿行芳郁。爰诞贵主，克配藩服，载昌英胤，保终遐福。既登寿考，孰叹风烛，圣皇兴悼，天孙茹毒。开国疏封，恩深澧缛，灞陵回岸，川前麓。古渭藏舟，今悲埋玉，刻石於此，用示陵谷。
中书省刻字官臣强琮刻（录自《隋唐五代墓志汇编》陕西卷第四册）
№咸通０３２
【盖】
唐故魏博节度使检校太尉兼中书令赠太师庐江何公墓志铭
【志文】
唐故魏博节度开府仪同三司检校太尉兼中书令魏州大都督府长史充魏博观察处置等使上柱国楚国公食邑三千产食实封一百户赠太师庐　江何公墓志朝议郎守左谏议大夫柱国赐绯鱼袋卢告撰门吏节度推官宣德郎殿中侍御史内供奉柱国赐绯鱼袋吴藩书公讳弘敬，字子肃，庐江人也。周唐叔虞之後，十代孙万食采於韩，封为韩氏，至韩王安，为秦所灭，子孙流散，吴音轻浅，呼韩为何，因以为氏。汉时比干於公为始祖。比干生嘉，为庐江郡长史，罢居＊县南乡临贵里，遂以庐江为郡望。至公九代祖妥，仕隋为国子祭酒、襄城公；文德辉赫，冠绝当时，厥後因称襄城公房。又六代祖令恩，忠勇迈世，武艺绝伦，以中郎将统飞骑，破薛延ヌ於石□坡，与将军乔叔望执失恩力，争功为叔望所诬，兼并部曲八百人，迁於魏相贝三州，功名震曜，代济其美。繇是公家于魏。曾祖俊，赠左散骑常侍，生太保讳默，太保生太师讳进滔。公太师之嗣也。卫国太夫人康氏出焉。天地日月，为灵为瑞，以表帝道之昌，时之康。若不生贤豪，内弼外辅，调风雨，戢干戈，时平岁丰，为仁为寿，则天地日月焉能俾帝道昌而时之康哉？公生而岐嶷，长而聪明，苞贮恢伟，经略宏远，履仁义以抗志，执礼法以防微。发五常於诚明，事百行於忠孝，天资机用，神假英雄。先太师当及爪之役，公尚鱼服，昼夜游息，虽广泽迥野，未尝求侣，豺狼为之潜道，矧寇掠乎？十八系戎藉，侍中史公宪诚目之曰：□君□量，必享厚福。公每卑牧诲用，竟获其安。日後处爪牙，为腹心，出十年。大和四年，先太师总戎，有诏以大理卿副戎事。六年，就加御史中丞；又一年，赐上柱国；又明年，加御史大夫。居ヘ戎之任，逾十一年。抚俗训戎，礼贤下士，六郡之疾苦，三军之奸恶，无不经心熟虑，忘寝与食，繇是隐然有授钺之望矣。及开成五年十月，丁先太师忧，啜泣茹荼，有终丧之志。武宗皇帝屡降明诏，坚夺其情。中常侍谕旨於苫＊间。而後奉诏起复游击将军、金吾卫将军同正。貂蝉弄印，以主留务。明年六月，就加金吾大将军，增题剑之命，登廉车，建龙节，极一时之宠。又明年，加银青光禄大夫、户部尚书。又明年，从谏卒於潞，其子稹狂狡不逊。武宗临轩，命宰臣曰：潞人不恭，将如之何？宰臣曰：从谏孕逆，非一朝一夕矣，潞卒劲悍，请徐筹之。武宗赫然曰：我有神将可□叱擒之。宁俟其交锋胜否哉？翊日，诏御史丞李相国回使於魏。公郊迎，揣知圣旨，谓李相国曰：肥乡之役，早在梦寐矣。相国跃马前执公手曰：社稷之臣，通於神明，信矣。遂诏除东西招讨泽潞使。不浃旬，统步骑七万众，营於长桥之东。贼将王剑、安玉、崔叔途相与言曰：何公亲征我，我当族矣。不若面缚衔璧，庶得再追於公。帐下有属垣者窃语曰：不遣我死於兵锋，我何面目地下见相公乎？三将忄矍然，知众不可违。明日逆阵於长桥之西。公阵於长桥之东。贼乃鼓讠逼公。公遣骑将领徒击其左，步将领徒击其右。公以衙兵八千御之。自午及晡七合。
公手射同罗，尽一筒箭，应弦而毙者十八九。贼乃奔北。诏加右仆射，余如故。
自是联战累胜，既拔肥乡。王剑、安玉继踵来降，遂使鸡泽亡魂，邢丘丧魄，上党固若累卵矣。潞即平，诏加金紫左仆射平章事，封公开国，食封百户，以旌殊勋。又明年，就加司空。岁在辛未，丁卫国太夫人之忧。孺慕哀号，几将灭性。
丧制外除，诏加光禄大夫、司徒、平章事。党羌扰攘，侵轶圻服，徵兵免粟，朝野患之。公表乞统步骑万五千驱而扑之，焚祟窑穴，使无噍类。先皇帝壮其言，终以蝼蚁之微，不足以快ァ武。优韶嘉之而已。因拜太保，兼司徒相印如故。公曰：我志在灭寇，诏不见从，将何以表赤诚，遂以兵器五万事上献助军。韶褒之。
又加太傅，司徒、相印如故。公忠诚屡献，圣泽荐临。其年上即位。九月又加兼侍中。公得戒盈之道，不后前人。虽爵位称尊，而择谦益至。上每顾中　贵人：
为我说何某事。中贵人击对。上必怡然曰：河朔三十年无桴鼓之音，翳何之力。
因对宰臣疏其事。宰臣列立称贺。犹以为位不称德，诏加中书令。既而椎{髟舌}盗荒，徼陷城邑，徵天下精甲戍五岭。邮吏驰报公。公方晏监军使皋、宾寮四方之士，忽辍哺扌文涕，众皆愕氏。公乃言曰：群蛮盗扰交趾，圣上轸忧，我统十万强兵，不能奋击，释天子之忧，高爵重位，岂犹知荣而不知愧乎？一夕而两鬓霜白。遂献马五百匹以助征车，既而又语於宴坐曰：天道助顺，信矣哉！当拔肥乡时，将渡漳水，取邢丘、滏阳。乡导者言漳水浚而急，不可以涉。无舟无梁，难议济矣。遂命骁勇赍长索驾两岸，俾兵士攀缘，庶或能济。使游者先之，以知其揭厉。游者及中流，遽告曰：水才尺许，可以涉矣。疑其勇锐失实，又使详而缓者熟之。又告曰：不逾人，信矣。乃大备攻讨之具，期乙卯过漳。忽游骑驰至曰：潞之西骑将王剑、安玉面缚请降。开营解缚，悉置肘腋，於是长驱大众，由梁而西。则向之漳水，腾波急，不可瞪视矣。时语此事，坐客相谓曰：公之於忠，不独教化六郡，督励三族，闻漳水变异，信乎刺山拜井不为诬矣。咸通六年，睿文明圣孝德皇帝以云南叛逆，速岁兴师，殄扫雕题，收复交趾。帝让加号，归功臣下，册拜公检校太尉兼中书令。三月辛巳下诏。乙丑，公薨於位。癸巳，ㄞ骑上闻。皇帝震悼，不视朝三日。遣大宗正胶、鸿膻少卿段元昱驰传莅吊其孤，内常侍魏孝本喻安其军。左谏议大夫卢告册赠公太师，虞部郎中杨埴副之。公初系戎藉，未及弱冠。大和四年以大理卿副戎事，始事文宗皇帝，逮今四朝，迁官一十三任，兼佩相印者七焉。将启手足，克先知之，一日顾左右叹曰：吾不为生太尉也必矣，他日复日，吾不及新火矣。即名其军吏言别。是日请告表上，令仆射权知後事。三军号恸不忍。三十年孜孜诲以尽忠竭力之道，一旦噤不能言，颔之而已。皆以公之心入吾胸中，有死无泯。公享年六十，以八月一日癸酉葬於魏州贵乡县义居乡司徒村三城里，西去先茔一百二十步，从权也。公娶武威安氏，累封燕国、魏国、楚国夫人。有子五人：长曰全皋，起复震麾将军、守金吾将军、检校右仆射、兼御史大夫、充魏博节度观察处置等使。次曰全肇，奉义郎、检校光禄少卿、兼贝州别驾、赐绯鱼袋。次曰全绰，奉义郎、行贝州司仓参军。
次曰全升，文林郎、前守□州司户参军。次曰全卿，奉义郎、行魏州大都督府户曹参军。女一人，适南阳张氏，封庐江县君。皆禀训义方，并为令器，学诗学礼，既孝且仁。昔之三虎八龙，不足多也。而仆射天资英秀，神作符彩，简严而毅，可以肃下；清正而公，可以事上；上下不失，然后能久於其任，日新功阀，流庆於无穷也。初，册使至魏，且以出军迎。使问其例。军吏对曰：昔我太师居先太师丧，是时册使，先公不迎，盖以寝枕饰凶，不敢渎吉仪也。请安往制，不遽使改易，以夺其守。告喻之曰：起复命官知节度留後，君命召，不俟驾而行，况金革之事，不可以丧礼自居也。册使明日去府城十里降马，留後迎於郊，乃可受册。不迎而入，是辱君命，非所能也。始建是议，军人有忧色，夜半，走大校传呼曰：留後来日迎使。人犹疑畏恼忄凶。及迓於郊，大军翼人，军情甚欢，尽知其尊朝廷盛事也。册礼毕，留後致谢於使臣，复请於告曰：先太师草土之初，奉迎册使，如有关礼，谏大夫能谕之，使上下感悦而无所惑，谏大夫之力也。今我先君日月有期，将志於墓，纂叙懿美，宜无所阙，惟谏大夫能之。告不敢诺，即以先太师志，实册使故刘茂复大卿为之，敢徵其例。告归白执事，皆以为宜，然后许之。返命七日，上御紫宸殿，谏臣次对。上问曰：今何处见卿？礼度如何？告遂以郊迓闻。上曰：全年几？对以所闻之年二十有七。上曰：如此少年，便知奉朝廷，显其父矣。告奏曰：服於所习而能之，性忠孝而得之，不知其继也，因陈公始终勋阀，皆尽忠竭节，不负陛下，至於贻厥之谋，不以报陛下为心，臣不敢悉数，请以一二闻，释陛下忧嗣臣也。上虚襟下顾左右，如有所待。告即言：
臣顷任怀州刺史，东接卫州，注来游宾，皆游於魏，闻何某教诸子，皆付与先生，时自阅试，苟讽念生梗，必加捶挞。今虽儒流寒土，亦不能如此。未有知书而不知君臣父子之道。又有故卫州刺史徐乃文，三任河北刺史，尝有战功，前年卒於所任，即以其子用宾为馆驿巡官。乃文幼子惧不得克终丧制，退而庐墓，以避夺情，未期年，卒於庐所。何某闻而悲叹，知乃文贞女，遂手择良日，纳彩奠雁，娶为全之妇。自古名人义士罕闻其比，况公辅大臣。藩方重德，未有为爱子娶妻不问贤愚好丑，不谋於其母氏也。圣人再三赏异，犹重言故卫州姓名。枢密使亦以知名为对。此时测知圣旨不日降旄节，宠异大魏，使万方知公身殁道存，由令嗣昭焯懿行也。告再拜贺谢讫，退至中书，尽以所奏言於四相国。上台仆射杨公因称公始授大魏，欲以四事归朝廷，惜哉当其时以无人听受其谋，使夺於所习。
其一欲州县官寮请由铨任；其二六郡赋税并请上供；其三管内铜盐之利归於有司。
公英才钜人，硕德伟度，当与皋夔周邵为徒，不当以礼封疆国禄位怀得丧安寝处而已。四者不终其请，语於其徒，虑有惭德。况武宗皇帝君臣道合，将载实而朝，提请公命。武宗欲寿以大藩，移旆荆楚，竟以所请不坚，拟议在物，时来自失，代异何追？而今而後，绍修前志，谓之济美，其在兹乎？铭曰：
天作高山，维王实荒，帝锡英辅，为龙为光。熙世以文，宁乱以武，各承其袭，维帝时与。汉有比干，肇启吾祖，降及六叶，来分魏土。希颜者颜，异代同志，蝉绥＊匡，异体同气。我先太师，发而为瑞，横置三燕，奄宅大魏。戴君辅国，率先教义，靡不听从，敢违顾指。厘其忠血，生令德，诚贯日天，谁为蟊贼。日月合照，山川孕灵，维我太师，为国之桢。猗欤太师，用天分地，以忠孝为本，以道生为利，一言未尝忘帝力，一瞬未尝忘国事，爱人如己子，守法如畏坠，君忧如辱，君怒如死。刘稹奔魄，魏受寒齿，公曰不然，吾无贰事。统众七万，遂拔肥乡，殄扫妖孽，我武用光。尚贾余勇，言齑党羌，天子爱之，抑而不扬，洎蛮□ㄈ扰，徒思奋击，哺骨酣膏，欲而不得，是皆师逸不即用而将老，不树勋将何以？靖难曜武，匡国致君。敢告嗣德，□志而云。
</div>
    <div class="pagination">
<a href="唐代墓志汇编续集_page118.html">上一页</a><span>...</span><a href="唐代墓志汇编续集_page114.html">114</a><a href="唐代墓志汇编续集_page115.html">115</a><a href="唐代墓志汇编续集_page116.html">116</a><a href="唐代墓志汇编续集_page117.html">117</a><a href="唐代墓志汇编续集_page118.html">118</a><span class="current-page">119</span><a href="唐代墓志汇编续集_page120.html">120</a><a href="唐代墓志汇编续集_page121.html">121</a><a href="唐代墓志汇编续集_page122.html">122</a><a href="唐代墓志汇编续集_page123.html">123</a><a href="唐代墓志汇编续集_page124.html">124</a><span>...</span><a href="唐代墓志汇编续集_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
