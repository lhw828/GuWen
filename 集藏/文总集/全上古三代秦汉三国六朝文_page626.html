<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 626 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 626 页/共 658 页</h1>
    <div class="content">　　盖闻执圭事楚，博士留秦，晋阳思归之客，临淄羁旅之臣。是以亲友会同，不妨怀抚凄怆；山河离异，不妨风月关人。
　　盖闻五十之年，壮情久歇，忧能伤人，故其哀矣。是以譬之交让，实半死而言生；如彼梧桐，虽残生而犹死。
　　盖闻秋之为气，惆怅自怜，耿恭之悲疏勒，班超之念酒泉。是以韩非客秦，避谗无路；信陵在赵，思归有年。
　　盖闻悬鹑百结，知命不忧，十日一炊，无时何耻。是以素王之业，乃东门之贫民；孤竹之君，实西山之饿士。
　　盖闻胸中无学，犹手中无钱，今之学也，未见能贤。是以扶风之高凤，无故弃麦；中牟之甯越，徒劳不眠。
　　盖闻十室之邑，忠信在焉，五步之内，芬芳可录。是以日南枯蚌，犹含明月之珠；龙门死树，尚抱《咸池》之曲。
　　盖闻百尺之高，累于九棋之上；千钧之重，悬于一木之枝。是以履虎尾而非险，伤龙鳞而未危。
　　盖闻居兰处鲍，在其所习，白羽素丝，随其所染。是以金性虽质，处剑即凶；水德虽平，经风即险。
　　盖闻豫章七年，毙于丰草；芳兰九畹，沦于幽谷。是以欲求其真，晋阳有自埋之蒿；若赏其声，吴亭有已枯之竹。
　　盖闻明镜蒸食，未为得所，干将补履，尤可伤嗟。是以气足凌云，不应止为武骑；才堪王佐，不应直放长沙。
　　盖闻势之所归，威之所假，必能系风捕影，暴虎冯河。是以轻则鸿毛沈水，重则磐石陵波。
　　盖闻意气难干，非资扛鼎，风神自勇，无待翘关。是以曹刿登坛，汶阳之田遽反；相如睨柱，连城之璧更还。
　　盖闻卷ご不死，谁必有心；甘蕉自长，故知无节。是以螺蚌得路，恐异骊渊；雀鼠同归，应非丹穴。
　　盖闻北邙之高，魏群不能削；洛之斗，周王不能改。是以愚公何德，遂荷锸而移山；精卫何禽，欲衔石而塞河。
　　盖闻君子无其道，则不能有其财；忘其贫，则不能耻其食。是以颜回瓢饮，贤庆封之玉杯；子思银，美虞公之垂棘。
　　盖闻水之激也。实浊其源；木之蠹也。将拔其根。是以延年之家，豫论扫墓；羊舌之族，先知灭门。
　　盖闻磨砺唇吻，脂膏齿牙，陵风扇毒，向影吹沙。是以敬而远之，豺有五子；吁可畏也，鬼有一车。
　　盖闻虚舟不忤，令德无虞，忠信为琴瑟，仁义为庖厨。是以从庄生则万物自细，归老氏则众有皆无。
　　盖闻三关顿足，长城垂翅，既羁既旅，非才非智。是以乌江舣楫，知无路可归；白雁抱收，定无家可寄。【《文苑英华》七百七十一）

卷十二
◎庾信（五）
　　◇秦州天水郡麦积崖佛龛铭（并序）
　　麦积崖者，乃陇底之名山，河西之灵岳。高峰寻云，深谷无量。方之鹫岭，迹遁三禅，譬彼鹤鸣，虚飞六甲。鸟道乍穷，羊肠或断。云如鹏翼，忽已垂天；树若柱华，翻能拂日。是以飞锡遥来，度杯远至，疏山凿洞，郁为净土。拜灯王于石室，乃假驭风；礼花首于山龛，方资控鹤。大都督李允信者，藉以宿植，深悟法门，乃于壁之南崖，梯云凿道，奉为亡父造七佛龛。似刻浮檀，如攻水玉，从容满月，照曜青莲，影现须弥，香闻忍利。如斯尘野，还开说法之堂，犹彼香山，更对安居之佛。昔者如来追福，有报恩之经；菩萨去家，有思亲之供。敢缘斯义，乃作铭曰：
　　镇地郁盘，基乾峻极。石关十上，铜梁九息。百仞崖横，千寻松直。阴兔假道，阳乌回翼。载[B16]疏山，穿龛架岭。纠纷星汉，回旋光景。壁累经文，龛重佛影。雕轮月殿，刻镜花堂。横镌石壁，暗凿山梁。雷乘法鼓，树积天香。嗽泉珉谷，吹尘石床。集灵真馆，藏仙册府。芝洞秋房，檀林春乳。冰谷银沙，山楼石柱。异岭共云，同峰别雨。冀城余俗，河西旧风。水声幽咽，山势崆峒。法云常住，慧日无穷。方域芥尽，不变天宫。（《文苑英华》七百八十五）
　　◇终南山义谷铭（并序）
　　周保定二年岁次壬午七月己巳朔，大冢宰、晋国公命凿石开谷（《文苑英华》作「关之谷」），下南山之材。维公匡济彝伦，弘敷庶绩，燮理余暇，披阅山经。以为终南敦物，日月亏蔽，屯干栝柏，椅桐梓漆，年代蕴积，于何不有。乃谋山泽之官，兼列（《文苑英华》作「引」）衡虞之匠。东出蓝田，则控灞乘；西连子午，则据泾浮渭。派别八溪，流分九谷，铜梁四柱，石阙双耸（《文苑英华》作「石关双启」）。青绮青门，沟渠交映；绿槐秋市，舟楫相通。蓄之则为屯云，泄之则为行雨。青牛文梓，白鹤贞松，运以冥宫，崇斯云屋（《初学记》作「裁其梓匠」，此从《文苑英华》），千栌抗殿，龙首干云。万顷疏苗，蝉鸣再熟，川后让德，山灵景从。岂知运石甘泉，才通栎阳之殿；穿渠谷水，直绕金墉之城。将事未劳，为功实重，国富人殷，方传千载，因功立事，敢勒山阿，铭曰：
　　寥廓上浮，峥嵘下镇。立壁千丈，横峰万仞（《文苑英华》作「直立千丈，峰横万仞」）。桂月危悬，风泉虚韵。乘舆岭阪，举锸云根。八溪分注，九谷通源。北涵桐井，南浮石门。扑象大状（「扑」一作「模」，《初学记》作「横鸿大河」），银绳百堵。胶葛九成（《文苑英华》「银」作「规」，「胶」作「交」），徘徊千柱。桂栋凌波，梅梁垂雨。疏川剪谷（《文苑英华》作「柏梁乘雨，疏川剪谷」），落实摧柯。事均刊木，功侔凿河。（《初学记》五，《文苑英华》七百八十七）
　　◇玉帐山铭
　　玉帐寥廓，昆山抵鹊，总叶成帷，连云起幕，玉策难移，金花不落，隐士弹琴，仙人看博，岩留旧鼎，云上新荆，煮石初烂，烧丹欲成。桑田屡变，海水频盈，长闻凤曲，永听箫声。（《文苑英华》七百八十七，又见《艺文类聚》七，以为庾肩吾作。）
　　◇吹台山铭
　　江宁吹岭，虽山出筠，春箫下凤，此岫为真。青槐避日，朱草司晨，石名新妇，楼学仙人。中字玉成，南君姓秦（一作「吴中字玉，城南姓秦」）。比花依树，登榭要春。舞能留客，声便度新，雕梁数振，无复轻尘。（《文苑英华》七百八十八）
　　◇望美人山铭
　　高唐碍石，洛浦无舟，何处相望，山边一楼，峰因五妇，石是三侯。逾地肺，危陵天柱，禁苑斜通，春人常聚，树里闻歌，枝中见舞。恰对妆台，诸窗昼开，斜看已识，直唤便回，岂同织女，非秋不来。（《文苑英华》七百八十七，又见《艺文类聚》七，以为徐陵作。）
　　◇至仁山铭
　　峰横鹤岭，水学龙津，瑞云一片，仙童两人。三秋云薄，九日寒新，真花暂落，画树常春。横石临砌，飞檐枕岭，壁绕藤苗，窗街竹。菊落秋潭，桐疏寒井，仁者可乐，将由爱靖。（《文苑英华》七百八十七）
　　◇明月山铭
　　竹亭标岳，四面临虚，山危檐迥，叶落窗疏。看椽有笛，对树无风，风生石洞，云出山根。霜朝唳鹤，秋夜鸣猿，堤梁似堰，野路疑村。船横埭下，树侠津门，宁殊华盖，讵识桃源。（《文苑英华》七百八十七）
　　◇梁东宫行雨山铭
　　山名行雨，地异阳台，春人无数，神女羞（《文苑英华》作「看」）来。翠幔朝开，新妆旦起，树入床前，山（《文苑英华》作「头，花」）来镜里。草色（《文苑英华》作「绿」）衫同，花红面似，开年寒尽，正月游春。俱除锦帔，并脱红纶，天丝剧藕，蝶粉多（《文苑英华》作「生」）尘。横藤碍路，垂柳系人（《文苑英华》作「弱柳低人」），谁论洛水（《文苑英华》作「谁言洛浦」），一个河神。（《艺文类聚》七，《文苑英华》七百八十七）
　　◇刀铭三首
　　风伯吹炉，云师炼冶，铁焰朝流，金精夜下，价重十城，名高千马。
　　千金颖合，百炼锋成，光连半气，焰动山精，身文水动，刃古珠生。
　　半精遥降，山灵下从，水文千曲，蛇鳞百重，燕砥敛刃，蜀水开锋，气生分景，环成屈龙。（并《文苑英华》七百八十九）
　　◇思旧铭
　　岁在摄提，星居鹑首（《文苑英华》作「监德」），梁故观宁侯萧永卒。呜呼哀哉！人之戚（《文苑英华》作「灭」）也，既非金石所移；士之悲也，宁有春秋之异。高台已倾，稷下有闻琴之泣；壮士一去，燕南有击筑之悲。项羽之晨起帐中，李陵之徘徊岐路，韩王孙之质赵，楚公子之留秦，无假穷秋，于时悲矣。
　　况复鱼飞武库，豫有弃甲之征，鸟伏翟泉，先见横流之兆（《文苑英华》作「肇」）。星纪吴亡，庚辰楚灭，纪侯大去，禹阝子无归，原隰载驰，に长别，甲裳失矣。余皇弃焉。河倾酸枣，杞梓与樗栎俱沈（《文苑英华》作「流」）。海浅蓬莱，鱼鳖共蛟龙并尽（《文苑英华》作「与蛟龙共尽」）。焚香复道，讵敛冤魂？（《文苑英华》作「樊香复道，讵假游魂」）载酒属车，宁消愁气？芝兰萧艾之秋，形殊而共瘁，羽毛鳞旬之怨，声异而俱哀，所谓天乎，乃曰苍苍之气；所谓地乎，其实搏搏之土。怨之徒也，何能感焉？雕残杀翮，无所假于风飙；零落春枯，不足颂于霜露。幕府昔开，贤俊翘首，为羁终岁，门人谢焉。
　　至于东首告辞，西陵长往，山阳车马，永别（《文苑英华》作「望别」）郊门，颖川宾客，遥悲松路，（《文苑英华》作「总路」）。嵇叔夜之山庐（《文苑英华》作「卢」），尚多杨柳；王子猷之旧径，唯余竹林。王孙葬地，方为长乐之宫；烈士埋魂，即是将军之墓。昔尝欢宴，风月留连，追忆平生，宛然心目。及乎垂翅秦川，关河羁旅，降于悲谷之景，实有忧生之情。美酒酌焉，犹思建业之水；鸣琴在操，终思华亭之鹤。重为此别，呜呼甚哉。麟亡星落，月死珠伤，瓶罄耻，芝焚蕙叹。所冀（《文苑英华》作「望」）钟沈德水，声出风云，剑没丰城，气连（《文苑英华》作「存」）牛斗。潸然思旧，乃作铭曰：
　　风云上惨，舟壑潜移，霜霜，群子先危。纪侯大去，怀王不返，玉树长埋，风流遂远。荀卿（《文苑英华》作「伯」）旧县，庆封余邑，万里归魂，修门讵入。城（《文苑英华》作「坟」）横武库，山枕卢龙，思归道远，返葬无从。徒留送雁，空靡长松，平陵之东，无复梧桐，松声肃瑟，长起秋风。畴昔隆贵，惨舒（《文苑英华》作「提携」）语默，托情嵇琴（《文苑英华》作「阮」），风云相得，有酒如渑，终温且克。朝阳落凤，大野伤麟，佳城郁郁，流寓于秦，山阳相送，唯余故人。孀机嫠纬，独鹤（《文苑英华》作「凤」）孤鸾，闺深夜静，风高月寒。生平已矣，怀旧何期，匣中弦断（《文苑英华》作「绝」），邻人笛悲，昔为幕府，今成む帷。（《艺文类聚》三十四，《文苑英华》七百九十）
　　◇温汤碑
　　咸池浴日，先应绿甲之图；砥柱浮天，始受玄夷之命。仁则涤荡埃氛，义则激扬清浊，勇则负山余力，弱则鸿毛不胜，仲春则榆荚同流，三月则桃花共下。其色变者，流为五云之浆；其味美者，结为三危之露。烟青于铜浦，色白于铅溪。非神鼎而长沸，异龙池而独涌。洒胃湔肠，兴羸起瘠。秦皇余石，仍为雁齿之阶；汉武旧陶，即用鱼鳞之瓦。山间涌水，实表忠诚，室内江流，弥彰纯孝。岂若醴泉消疾，闻乎建武之朝，神水蠲疴，在乎咸康之世。嵩山三仙之馆，不孤擅于天池，华阴百丈之泉，岂独高于莲井。（《艺文类聚》九，《初学记》七）
　　◇陕州弘农郡五张寺经藏碑
　　盖闻如来说法，万万恒沙，菩萨转轮，生生世界，岂直优波提舍，夜修多而已哉。是以熙连禅河，质多罗树，七处八会，三清四说，皮纸骨笔，木叶山花，象负之所未胜，龙藏之所不尽。虽复银函东度，金ふ南翻，秦景遥传，竺兰私记，譬犹得海水一珠，不下昆山之片玉。若夫法云深藏，师子雷音，梵志往生，声闻说戒，雪山罗汉之论，鹫岭菩提之法，本无极际，何可胜言。
　　弘农五张寺者，南阳张元高寓居此地。昔者千金之族，见徙五陵，大姓之民，移家六郡，盖其流也。元高五子，负荷遗训，离经辨志，并是成名，入室生光，咸能显德，加以尊承慧业，敬受法门，兄弟同居，共舍为寺。伽蓝肇建，即以五张为名。是知城居赵信，仍名赵信之城；殿入萧何，即号萧何之殿。加以象马无吝，衣裘是舍；春园柳路，变入禅林，蚕月桑津，回成定水。平舆虽盛，岂可独擅二龙，扶风最良，不得专称五马。
　　寺主三藏大法师法映、邑主洛州刺史张隆等，财行法檀，身心罄竭，兼化乡邑道俗数千，敬造一功德轮，见成三百余部。雷篆云书，金绳玉检。削蒸栗之简，装酸枣之珠。并入香城，咸封禅阁。坐堂伏槛，羌非湘水之神；绿房紫的，足拟恭王之殿。高掌西望，长河北临，鼎气常浮，炉烟咸起。户牖寥廓，吹万龙门之风；梁栋峥嵘，落客河源之树。僧徒云集，不远敦煌之城；学侣相奔，更合华阴之市。
　　两陕昔分，实基王化；二陵今阻，翻驰羽檄。虞公屈产，交乱风尘；召伯甘棠，凋零霜露。虽复兼能共治，未遣渡河之兽；烽檄是警，实扰移关之民。是以法王御世，天人论道，汲引四流，周圆五怖，故能调伏怨憎，消除结缚，法水津梁，得无砥柱之难；香山辙迹，非复终南之险。
　　天子命我，试守此邦，墨灶未黔，孔席无暧，才临都尉之境，即有楼船之役。既而南风不竞，北道言旋，幕府既开，邦君且止。乡俗耆老，依然此别。属兹法事，须余制文，聊以课虚，为铭云尔：
　　舍卫之国，洹之园，三明极地，八会穷源。连河竞说，胜辩争论，波提东度，夜南翻。非空即色，离有无言，达人止是，独悟重昏。身虽系鸟，心避腾猿，禅楼却月，义殿翔，回风香盖，反露珠幡，西临砥柱，东背に辕。河鸣阳硖，山响苏门，翔禽歌啭，流涧弦喧。度河余兽，移关旧村，昔为畿服，今成塞垣。城疑广武，池似楼烦，烽并照，象马单奔。无钟袭莒，有雨围原，不资十方，谁释三怨。风倾地柱，火及天元，银钩永固，金牒长存。封君马首，方事南蕃，言从杨仆，请谢刘昆。（《文苑英华》八百五十）
　　◇周上柱国齐王宪神道碑
　　昔者轩皇受姓，十有四人，周室先封，十有五国，自尔承基纂胄，保姓受氏，虽复千年一圣，终是百世同宗，故知昔之东京，既称大汉再受；今之周历，即是酆都中兴。
　　公讳宪，字毗贺突，恒州武川人也。晋太康之世，据有黄龙；魏孝昌之初，奄荒玄菟。太祖以百二诸侯，三分天下，函谷先登，鸿沟大定，功业如此，人臣以终。公含章天挺，命世诞生，降太一之神，下文昌之宿，珠角擅奇，山庭表德，仪范清泠，风神轩举，耸动廓庙，光华城阙。未逾龆龀，已议论天下事。人或曰：是谓弱木一枝，旁荫数国；长河一直，自然千里。风飙欲远，光景将升。后魏二年，封涪城，县开国公，时年五岁也。
　　虹满野，是废当途之高；鸣岐，实始维新之命。国家光宅受图，钦明秉历，大风初卷，长沙始封。周元年，进爵安城郡公，食邑二千户，仍授使持节、骠骑大将军、开府、仪同三司。开府同于马骏，秩拟六卿；骠骑等于刘苍，位高三事。宗子维成，彼多惭色。武成二年，授使持节、大将军、都督益寿守等二十四州诸军事、益州刺史，改封齐国公，食邑万户。公时年十有六。王武子以上将开府，未满立年；荀中郎为十州都督，才逾弱冠。方之于公，已为老矣。加复营丘负海，齐桓公受之城，岷山导江，汉武帝求仙之地。自非召陵孤竹，声振沈黎，岂得南至穆陵，西登积石。幸无白虎之患，宁待黄龙之盟？邛﹂畏威，微卢仰德，生为立庙，刻石颂功。成都有文翁之祀，非谓生前；汉阳有诸葛之碑，止论身后。比之今日，岂可同年而语哉。保定四年，与大司马蜀国公围金墉城。师临洛浦，则广武营奔；兵上邙山，则河桥路断。八川风俗，五方名利，铁市铜街风飞尘起。天和元年征还，行雍州牧。公以日月之明，威神其政，漆沮既从，荆岐即。少阳用事，路不喘牛；仲秋以殷，民无惊水。二年拜大司马，仍理小冢宰、营室殿军器太监。天官以邦国为基，是司六典；夏官以兵戈为主，专谋七德。是以器械填委，既包吴汉之功，宫殿峥嵘，弥壮萧何之法。时以白露凉风，务闲农隙，督兵三万，出自宜阳。拔伏龙之城，平姚苌之垒。马陵削树，魏将路穷；平阴听乌，齐师其遁。天子冢弟，礼绝群公，仁义所往，事资道德。建德元年，进爵为王，仍拜大冢宰。姬旦封于曲阜，不废居中；刘交国于彭阳，无妨常从。岂直周召二南，并居师傅，晋郑两国，俱为卿士而已哉。
　　匈奴突于武川，火通于灞上。公述职巡御，治兵朔方，马邑星飞，龙城月动。挠留犁之酒，经略不前；失烟支之山，下马而去。东邻逆命，反道败德，囚箕子于塞库，羁文王于玉门。天子将有孟津之师，召公独议，公报以诞应天命，克成厥勋。昔者秦昭起师于蜀，直问张仪；晋武用兵于吴，惟谋羊祜。于是中军无帅，俨曰有归。五年拜上柱国。元戎东讨，给王铁骑二万，先袭太原。斗建麾兵，天离转战，虎啸风腾，云飞电掩。林胡枣栗，讵得充饥？晋阳荻蒿，何能拒防？又加王精兵六万，长围晋州。然后六军星陈，万骑雷动，中权始及，前茅已战。自尔即为前锋，横行入邺，观彼车纟圭槐本，马惊旋泞，积甲高昆阳之城，尸封塞富平之水。莫不如彼建瓴，同斯破竹，一朝指挥，六合大定。是用光昭下武，翼亮中都，足以摅祖宗之宿愤，解生民之怨黩。方当待彼石闾，部斯玉鼓，经纬天地，光华日月。既而赤乌夹日，黄熊入寝，实沈无祀，桑林不祭。宣政元年六月二十八日薨，春秋三十有四。季友之亡，鲁可知矣；齐丧子雅，姜其危哉。
　　公器宇淹旷，风神透远，玑镜照林，山河容纳，置待酌，悬钟听扣，声动天下，光照四邻。武皇帝以介弟懿亲，特垂爱友，而密谋奇策，加礼敬焉。常谓左右曰：「孔子去：『自吾有回，门人日亲。』其齐王之谓也。」用之作宰，则万方协和；用之抚军，则四表慑伏。岂直皋繇为士，国无不仁；随会为，民无群盗。爱玩书籍，敦崇礼乐。管弦入耳，则溪谷俱调；文雅沿心，则烟霞并韵。养由百发，落雁吟猿。应奉五行，绨缃缥帙，雍容举止，抑扬谈论，当世以为楷模，缙绅以为轨范，则少有壮志，颇校兵书，玄水降灵，城受策，飞风长柳，月角星眉，莫不吟诵在心，撰成于手。所著兵法，凡有五卷。六韬九法，不用吴起旧书；三令五申，无劳孙武先诫。可谓有忠孝焉。有壮武焉，不自骄矜，谦光下物。宋人献玉，不贪为宝；伯成子高，守仁为富。不谓以信致欺，为善非乐，天年不享，呜呼哀哉。以某年月日葬于石安县洪渎川之里，原隰凄怆，埋于盛德几年；丘陵摇落，蕴于才良永矣。乃为铭曰：
　　悠哉朔方，逖矣穷阴。山连鸟道，地尽龟林。重黎业大，伯翳功深。胄其积德，必有君临。大祖拨乱，丧君有君。功回地轴，策动天文。犹临赤水，尚覆黄云。诸侯八百，天下三分。公之挺生，实惟天假。翠微神降，文昌星下。照于四国，充于两社。舟楫江河，栋梁华夏。水涌词锋，风飞文雅。纯深之性，地极天经。忠贞之道，事感百灵。君亲惟一，臣子惟宁。忠泉出井，孝笋生庭。乃宰天官，为国之辅。是居上将，为天之柱。乃圣乃神，惟文惟武。策高开辟，威移云雨。九宫神略，三术谟明。天离转阵，月德回兵。黎阳水骇，官度山惊。冀州既载，东原平。溟波欲运，弱木将危。中峰岳断，半海鹏垂。凤沈丹穴，龙亡黑陂。临淄废市，东武山移。千龄万古，英声在斯。（《文苑英华》八百九十）

卷十三
◎庚信（六）
　　◇周太子太保步陆逞神道碑
　　公讳逞，字季明，本姓陆，吴郡人也。君子至止，既绍虞宾；凤凰于飞，实兴齐国。南越使者，解汉帝之衣；西陵将军，覆吴王之盖。曾祖载，为宋王司马，留镇关中，赫连之乱，仗剑魏室。黄河参陵，或亡追路；乌江舣船，更无归迹。今为河南洛阳人也。高祖冠军将军、荣州刺史。吴人有降附者，悉领为别军。自是官师拥铎，更为吴、越之兵；君子习流，别有楼船之阵。父政，骠骑大将军、仪同三司、恒州刺史、中都献公。太祖扶危济倾，经纶夷阻，报君之耻，远袭平原。以高平霸业所基，委命留事。关中馈食，非直荥阳之师；河内供军，岂但淇园之竹。
　　公秉照晋之灵，降明神之德。猛虎振槛，七年不惊；羝羊触藩，九龄能对。诸兄以公先君爱子，称之曰仁，推而袭封。虽复季末大成之心守节（疑有阙误）既遭熏穴，翻从压纽。太祖初封函谷，始合诸侯，以公词令，参谋机密，故得戎政克宣，师言无漏。赐姓步陆孤氏。委鹿辂而论都，入鸿门而舞剑，方之吹律，绰有余荣。出身羽林监、轻车将军，除尚书右丞。官联会计，务殷平准，水衡贯朽，常平粟红。授使持节、车骑大将军、仪同三司，增邑千户，寻迁驾部中大夫，领兵部中大夫，领蕃部。东京鼎食，先加邓骘之勋；西晋官人，多用山涛之启。岂若五王登朝，必司宾主之礼；六龙御辔，取定鸾和之节。御正以官触父名，不拜。会稽有王会之名，其子不为太守；博陵有王沈之封，其儿不为刺史。迁骠骑大将军、开府，入掌纳言，治司宗伯，又为军司马。职居常伯，勤问于南宫；位管王言，连官于北斗。岂止郊天祀地，龙门ㄍ谷之声；赞鼓颁旗，白露凉风之月。暗夜有人饷罗数十匹，公闭门不受。行人干触，具以闻奏。朝野称之。太尉扬震，直推故吏之金；凉州张奂，高揖羌人之马。清畏人知，我无惭德。齐国通和封人受使。以公有出境之才，见命张旃之礼。既珠盘歃血，定楚国之连名；弓首登坛，反齐人之侵地。是谓使乎，固称光国。三辅公侯，五陵钟鼎，铜街柳市，尘起风飞。乃授京兆尹，增邑通前一千六百户，余官如故。上林兵息，兰池盗静。不学五阳，平生铸金之术；未同张敞，终日章台之游。家僮暮行还，得遗钱于道，并白纟十匹。公访得其主，即以还之。见金于路，指以示人；得钱于道，留持挂树。方之今日，异代同风。俄迁司会，治小司马。重总六军，再操八柄，考绩入于岁成，论功书之年表。寻授都督宜州诸军事、宜州刺史。露冕观风，停车待雨。百城解印，惮朱穆之威；千里相迎，受王基之德。曾未期月，被敕追还。眷眷吏民，不无河内之请；依依故老，实念黎阳之别。少阳养德，前星守器，尊让齿，必俟贤能。乃授太子太保。方之刘，道高于大邦；譬以山涛，荣深于小辇。本有消渴之疾。常饵金石自理，旧疾微增，奄捐馆舍。茂陵之下留封禅之书；校尉之营，惟余服食之器。呜呼哀哉！春秋四十有七，建德二年五月十一日也。天子以大臣之丧，躬辍听讼；东朝以师傅之尊，亲临攒祭。诏赠某官，谥某公，礼也。以今三年正月十日葬于京兆之高阳原。
　　夫人郁久闾，西遇王姬，爱敬肃恭，言容令淑，有闻箴爨，无废纟延，爰在盛年，先从大夜。今节妇开坟，松柏已拱；季孙成寝，丘陵始同。况复图画贤妃，方在甘泉之室；瘗埋才子，即用高阳之原。
　　公仪表外明，风神内照，器量深沈，阶基不测，事君惟忠，事亲惟孝，言为世范，行为士则，留连坟索，怊怅文词。霜府录于尚书，天官总于司会，出入匡赞，常带数职，身具六龟，腰恒四绶。陈平密谋，既非天子所见；荀上策，又非诸侯所闻。其为郡也，惟取赤土封书；其为州也，唯以青盐换杰。留家则千树无资，遗子则一经而已。嫡子操，至性过礼，纯孝不遗。坟前之树，染泪者先枯；庭际之禽，闻悲者则下。铭曰：
　　山连日观，水枕滇机。富春沙起，开阳柱飞。大夫屈节，将军振威。南越受吏，西陵解围。昔我烈祖，垂翅秦中。白马无路，乌江不通。笛吟乡里，琴哀土风。营州恒州，拥讫世载。壮节旃衿，人雄关塞。直河穿赵，平云临代。生谓立功，没为留爱。降兹岳渎，诞此贞明。祥符云气，庆合星精。宫帷定策，殿柱书名。忠泉暗漏，孝笋寒生。世属殷周，时逢楚汉。天下三分，鸿沟一半。以我明略，来参匡赞。日乃再中，天成两旦。递参三事，历副六卿。天师光宅，地载谟明。春官定礼，夏官治兵。谶言默识，温树无名。谦恭周密，言行无乖。忠公兕殪，阴德蛇埋。军国纷总，部领填阶。马不入厩，金不入怀。具瞻惟德，高山惟仰。甲观初登，龙楼初上。东国桓荣，西京疏广。年龄俄顷，风电相推。铭旌两没，池柳双回。茕茕胤子，御疚衔哀。身彰野火，心惧天雷。日月其除，荣终哀始。马归司隶，书还太史。历对天星，坟连地市。山势接飞，松形盖起。德音无绝，平原忽矣。（《文苑英华》九百）
　　◇周大将军崔谤是道碑（《周书》·作崔讠）
　　公讳说，字某，博陵郡安平县人也。昔者华阳之野，降龙首之神，烈山之都，启龟文之繇。匡周则盟津有会，佐夏则龙门始凿，西游则起家秦相，东入则载世齐卿，备乎史籍，可得言矣。
　　祖辨，中军将军、定州刺史。父楷，镇北将军、司马、烈侯，并厉风霜，俱张锋颖，邸史叠迹，官曹懔然。是谓鲍恢都官，百城振惧，葛丰握节，京师敛手。
　　公特禀英灵，偏钟山岳，雄姿俊茂，眉目疏朗。观虎于槛，龆发不惊；称象于船，胜衣能对。至于拉虎羁熊，摧斑碎掌，忘归繁弱，落雁吟猿，故得气盖关中，威申河外。解褐领军府录事，转谘议参军。时当涂失御，政在权门始凿论函谷之兵，即起韩陵之战。
　　太师贺拔胜作牧西荆，公为假节冠军将军、防城都督。夫（疑作「及」）南阳失守，卷甲奔梁；乐毅羁旅，犹思燕路。陈轸凄怆，终恋秦声；幸直和邻，言归旧国。授卫将军都督，封安昌县开国子，食吗三百户。弘农克复，沙苑挥锋。进爵为侯，增邑并前一千一百户。信圭则更受司勋，谷璧则还输典瑞，铁马有河桥之战，戈船有汾水之兵。除京兆太守。移民下邑，未学边韶，走马章台，不同张敞。迁帅都督、持节、抚军、通直散骑常侍、大都督，寻迁使持节、车骑大将军、仪同三司、都官尚书、定州大中正。五曹秦事，有朱穆之忠；九品论人，见杨乔之直。改封安国县侯，益邑合前一千四百户，赐姓宇文，改名为说。汉王改娄敬之族，事重论都；魏后变程昱之名，恩深捧日。迁骠骑大将军、开府仪同三司、加侍中。窦宪连官，单于之宝鼎可致；张宽固位，渭桥之流星可识。攻木七工，既掌丘陵之赋；司会六典，乃均邦国之财。居官得人，于斯为盛。进爵为公，改封万年县，通前二千四百户，除陇州刺史都督陇州诸军事，陇坻路遥，秦川望远，邓仲华之不去，马文渊之愿归。寻除凉州刺史、总督河西甘瓜诸军事。地似伏龙，城如飞鸟，敦煌实录，宛在胸襟，玉门亭障，无劳图画，有马如羊，不以入厩，有金如粟，不以入怀。
　　柱国齐王，今上之介弟，龚行薄伐，问罪河阳，以公为行军长史，参谋帷幄。中军之司，既举魏绛；上卿之佐；实用荀林。以公方之，差无惭德。除使持节、大将军、大都督，崇德、安义、建忠、九曲、安乐、三泉、伏流、周张、平泉、固安、蛮、通谷凡十三防御，熊、和、中三州黄芦、起谷、王晏、供超、牵羊、温狐、交河、大岭、避雨、木栅寺一十戍诸军崇德防主。宜阳上地，更有秦兵；熊耳山前，还逢积仗。用是连营函谷，猎骑黎阳，威振两河，名陵三晋。改封安平县公。淮阴一国，韩信之故人；户牖万家，陈平之乡里。公此衣锦，足为连类。建德四年正月十日，薨于长安之永贵里私第，春秋六十有四。诏赠敷、延、丹、绥、恒五州诸军事，敷州刺史，谥曰庄公，礼也。即以其年二月二十四日葬于京兆平原乡之吉迁里。北陵追远，大司马有赐绶之恩；西京赠行，冠军侯有诏葬之礼。呜呼哀哉！
　　世子仪同衍，生事以礼，死葬以礼，爱亲有王祥之孝，同气有姜肱之睦，百行之本，于斯备焉。况复松贾深沈，既封青石之墓，丘陵标榜，须勒黄金之碑。乃为铭曰：
　　华阳之神，厉山之祖。凤野匡周，龙门佐禹。日浴溟池，山浮海浦。甫穆霸国，营丘乐土。胤斯宗邑，承此壤土。移封东武，就君安阳。中军节目，镇北锋芒，商飙猎草，电火驱霜。公之轮奂，继体贞干。仪表丘墟，风神墙岸，孝有至德，忠能匡赞。不废横琴，无妨《奇支》案。既班三事，又贰六官。卫青受诏，韩信登坛。长城马窟，广武兵栏。军吏无犯，营民不寒，乃用六谋，乃论三策。城垒向背，星辰主客。剑起沈犀，弓开伏石。楚后让盟，秦君还璧。百龄危脆，千仞摧藏。诸侯地裂，边将星亡。轻车骑士，玄甲黄肠。社如齐地，庙似桐乡。铭功赞德，碑阙相望。（《文苑英华》九百四）
　　◇周大将军司马裔碑
　　公讳裔，字遵胤，河内温人也。昔颛顼之命，始则南正司天，重黎之后，又以羲和掌历。夏阳适晋，得随会而同奔；东海避秦，与毛公而俱隐。其后金行受命，玉笥南迁，帝系极于舆图，中朝至于江表。
　　曾祖楚之，晋太傅、录尚书、扬州牧、会稽文孝王之次子，元显之幼弟也。元显见害之后，桓玄篡逆之初，爰自龆龀，客身屠钓，河内道左，抱剑长号，代郡城前，恸悲灵祭。江淮志节之士，汝颍风尘之客，感激一言，咸多依附。既而云生伏龟，星出鲸鱼，太白经天，蚩尤映野。公乃收合余烬，泣血登埤，临武牢之关，据成皋之坂，拥众万家，归于魏室。魏明元皇帝遥授平南大将军、荆州刺史，袭封琅邪郡王，尚河内公主，命王承制，从宾国之仪。于时宋兵凭陵，旗鼓侵逼，虎牢不封，金墉无援。魏太武皇帝授王使持节、侍中、安南大将军、开府仪同三司，给前后部鼓吹。见城启行，志雪冤耻，登坛慷慨，三军掩泣。黄河漕粟，已出石门，白马连旗，将临野坂。既而云中檄起，代郡烽燃，反旆南辕，途穷北略。赠征西大将军，都督梁、益、秦、宁、荆、兖、青、豫、郢、洛十州诸军事，扬州牧，司徒，谥贞王。祖金龙，封琅邪镇西大将军、仪同三，司吏部尚书，赠司空，谥康王。父悦，镇南将军、豫州刺史、渔阳庄侯，以荆河刺举，时值乱离，衅起萧墙，遂终非命。
　　公遗腹载诞，流离寇逆，复壁纟强负，深山拥树。程婴之匿赵武，从役家臣；王成之藏李燮，为佣酒市。遭太夫人忧，苫草坟茔，以终灰燧，形骸毁瘠，逾于丧礼。年十有五，始干家事，楹前凿柱，即取遗书，石上开松，仍求故剑。出身司徒府参军，除中坚将军、员外散骑常侍。值魏室多难，所在蜂起，孟津以北，无复封畿，嵩山已南，即为锋镝。公建议修武，立栅温城，函谷西封，河桥北断，长亭籍马，并入武城，百里租车，咸输温县。
　　太祖文帝缔构关都，经纶夷阻，招携以礼，怀远以德。马文渊之择主，去陇坻而归身；窦周公之入朝，在河西而奉诏。大充七年，蒙授平东将军、北徐州刺史。十年，河内故义四千余家，愿立忠诚，须公衣锦，乃授使持节、领河内太守，加前将军。怀州拓境，两镇奔波；柳泉转战，三城授首。十三年，太祖召山东诸立义之将，能率众入关者，有加重赏。公率先而至，领户千室。即以为封，固辞不受。其菽粟之赐，或以指；马牛之赏，将同量谷。朝廷以华阳西极，汉水东流，叹孟达之奔兵，怪刘封之失策。魏前元我镇汉中，除白马城主，领华阳郡守。昔称导漾，今闻上潴，烟沈冰井，雨歇云门。其年授大都督，加散骑常侍、柱国、蜀国公。开金牛之道，通牧马之关。公卷甲北塞，悬车束马，遂得策预葭萌，勋参绵竹。封龙门县开国子、蒲州刺史，仍领新州，寻授使持节、车骑大将军、仪同三司、大中正。
　　隆周受图，天保大定，以公才望，仍为旧臣，遂乃义深追远，恩隆继绝，即改封琅邪县公，邑五百户，仍迁骠骑大将军、开府仪同三司、都督巴州诸军事、巴州刺史。武成二年，被敕赴援信州。鱼复道阻；屡却岑彭，荆门水急，几沉吴汉。公乃月峡先登，瞿唐直上。天子以公操履忠勤，仪刑亮直，乃征为大御伯，寻转大御正，邑一千一百户。枢机近侍，出纳丝言，所谓多识旧章，殿中无双者矣。
　　四年，大将军东讨，公所领义众，先守枳关，授都督怀州诸军事、怀州刺史。偃师张幕，河阳牧马，虽接战于富平，已连营于官渡。五年诏追还，拜始州刺史。更讨信州，贼山彰、寻宝渝恃险。峡路，五尺纟互钓，才通县水，三门桥飞济渡。既而风行草偃，谷静山空。前后平十一城，获九千余口，马归平乐，金输水衡。天保二年，除信州刺史，都督信州诸军事。朝发白帝，暮宿江陵，气振巴丘之兵，威警建平之戍。五年，迁潼州刺史、益州柱国公，降帝子之重，镇天井之星，延阁拟于丛台，岷山方于代郡。公仰禀雄谟，参谋远略，故得身预舞阳之功，位极长平之宠。六年，授使持节、大将军、大都督、西宁州诸军事、西宁州刺史。方欲关沫若，徼柯，见夜郎之侯，习昆弥之战；而飞鸢堕水，马援去而无归；金马骋光，王褒行而不反。呜呼哀哉；七年正月十日薨，春秋六十有五。诏赠使持节、大将军，怀、邵、汾、晋四州诸军事，怀州刺史。
　　夫人襄城公主，魏献帝之曾孙，赵穆王之季女。王姬萧恭，プ翟典礼，四教竞庄，三星令淑，有光隆虑之贤，足表平阳之盛，生则从夫以秩，死则同穴以礼。建德元年八月十二日，合葬于武功三时原，大夫墓树以柏，诸侯坟高于雉。吁嗟滕公，来居此里。诏谥定公，礼也。
　　公资忠履孝，蕴义怀仁，直干千寻，澄波万倾，逢蒙射法，力牧兵书，星辰高下之占，风雨逢迎之气，故得师出以律，天幸将军者也。至如官曹案牍，未常烦壅，戎马交驰，不妨余裕，足使四岳弥峻，三台更明。在朝四十一年，身经一百余战，凡任四郡，历八州，未尝以货殖经怀，去如始至。渭南千亩之竹，更惧盈满，池阳二顷之田，常思止足。身殁之日，家无余财，素车白马，狭室崎岖，黄肠玄甲，阶庭仄陋。有诏冬官为营寝室，朱邑祭酹无所，汉后是以赐金；陈表妻子露立，吴王为之开馆。呜呼哀哉！
　　世子侃，孝家忠国，扬名显亲。是以勒此丰碑，惧从陵谷，殖之松柏，不忍凋枯。铭曰：
　　钦若历象，平秩寅宾。少梁奔华，地入咸秦。族夷兴马，书穷获麟。玉镜去始，金行乃构。象浦通关，龙沙开候。上糁石起，河阳水斗。五马南浮，三星东宿。太傅作牧，奄有江沲。司徒避乱，承制荆河。既劳推毂，犹思枕戈，龙媒被野，苍兕凌波。庄侯季年，祸机相接。诞公遗嗣，崎岖怀挟。山窜越武，家藏李燮，伍员道阻，燕丹路遥。南奔楚塞，北避秦桥。水流登垅，寒风度辽。有功都护，则重嫖姚。怀书上马，习礼从戎。阵图六甲，兵占八风。藏松宝剑，射柳雕弓，推诚贾复，屈节廉公。八翼频飞，六条亟秉。勇此仁义，行兹宽猛。持印山开，沈黎盗静，取甲无丘，均田不井。懋功赐爵，上将赏官。军中受诏，塞外登坛。方图参合，更鏖皋兰，渝山毒水，道灾氛。地亡都尉，滩悲使君。谷寒无日，山空足云。北风吹，秋霖泣军。遣奠双设，铭旌两布。泌水同坟，平阳合墓。悲哀嗣子，攀哀靡诉。恸甚风枝，悲深霜露。自此何世，从斯几年。麒麟欲斗，华表中燃。地形楼起，松心盖圆。茫茫丘垅，代代英贤。（《文苑英华》九百四）
　　◇周柱国大将军拓跋俭神道碑
　　盖闻放勋立而羲和升，重华登而元凯用，思皇多士，既成西伯之功；俊德克明，乃定南巢之伐。是知惟贤非后弗食，惟后非贤弗，若夫君臣一德，启心沃心，见之昌宁文公矣。
　　公讳俭，字庆明，恒州高陆人也。北岳天孙之星，燕河帝子之国，故多奇节，甚茂华风。高阙图南，二王齐轸；长城拔本，十族分源。高祖太尉、北平王，光辅五君，允厘百揆，恒卫既从，淮沂其。祖豹，龙骧将军、恒州刺史，常山刺举，非无取代之符；龙骧总戎，或似平吴之号。父《有或》，年止弱冠，荣终解印。
　　公以五常蕴智，六气资德，乘天则策马秉灵，降神则牵狼应象。直心于物，水火恬然；无负于天，雷霆不惧。富贵自取，岂资唐举之言；声名有闻，无劳李膺之识。年十八，解褐员外散骑侍郎，寻授轻车将军、羽林监。
　　太祖文皇帝驾驭天纲，苞罗英杰，选公才德，光佐中书。诸葛亮之西归，玉垒成三分之业；管夷吾之入仕，葵丘有一匡之功。天水黠羌，渔阳群盗。乃迁秦州刺史、长史、防城大都督，封信都县开国伯。三年，滑州蚁聚，保障沈命，磨旗乱辙，乘冰渡河。丞相大行台授假节、抚军、行滑州刺史，大统元年授持节、西夏州刺史，加散骑常侍。郅支抱马秉灵如闻耿秉之战；单于愿识，似畏王商之威。五年，迁使持节、镇东将军、都督东北三夏州诸军事、西夏州刺史，增邑千户，改伯为公。既而江汉辽远，车书寂寞，罚主的颅，未出檀溪之水；秦王飞雉，犹向南阳之城。六年，以公为使持节、都督三荆、二襄、南雍、平、信、江、随郢、浙一十二州诸军事，荆州刺史，东南道行台仆射。楚城邻境。实有让田；吴人对营，无妨赠药。部内属城，为人所讼，公遂集文武，肉袒自罚。兄弟不让，延寿责躬；吏民有过，翁归引咎。天子异之，玺书劳问，赠贿加币，王人接踵。大丞相书云：「此之美事，耳目之所未经。叹尚无极，故遣专使。」公善于抚双，长于接引，山薮无弃，苞苴不行，示人赤心，与人颜色，盗不敢发，民不忍欺，至是将校耆老于州城之南，起清德之楼，勒贤臣之颂。杜镇南之作牧，当世树碑；窦车骑之临戎，生年刻碱玟之今日，彼独何人。于时户口日增，荒莱毕垦，华实纷敷，黔黎茂豫。但恐衮职有阙，待公而补，鼎饪未和，须公而正。是之请士燮，还著上表。九年授车骑大将军、仪同三司，十二年除大行台尚书。仍为大丞相司马，以公识度严明，志节清俭，遂改公名俭，字庆明。非关书月，讵待看碑？幸得千亩不同，二山无废。十三年加开府，余官如故。十四年除尚书右仆射，加侍中，进骠骑大将军。居上星执法，在文昌之位，以公才望，兼而有之。十五年更除东南道行台仆射都督十五州诸军事，行荆州事。十六年，大丞相总十六军，克清河洛。公又中分麾下，参谋帏幄。高选霸僚，公为长史。其年加都督南道三十六州诸军事，余官如故。南阳文学，更遇王基，章华衮衣，还迎郭贺。
　　昔日伐蜀之谋，张仪与秦昭计合；平吴之利，羊祜与晋武意同。太祖始定成都，即有江陵之志。公密献其策，悬符深旨，粮运久积，梯冲立备，一战而举鄢郢，再战而烧夷陵，遂得席卷三荆，此又公之勋也。诏赏奴婢三百口。太祖与公书云：「由公立计，果如所谋。」公顷自镇江陵，以安蜀地。后魏二年改武川昌宁郡开国公。历阳居民，非唯景丹之封；曲逆户口太祖岂但陈平之国。其年授大将军。太和之中，曹真于府内受册，元封之末，卫青于军中即拜。公之此比，绰有余荣。诏曰：「吴人未复，须助谋谟，今使梁王兵马，受公节度。」三年，加都督东南道五十三州诸军事，增邑万户。
　　维周革命，光宅钦明，作贰天官，允谐邦治。元年授小冢宰。保定二年治浦州刺史，检校六防诸军事，四年治襄州，仍授柱国大将军，余官如故。秩登四岳，阶平六府，岂不功重昭阳，名高蔡赐。控驭五十州，风行数千里，拔园葵而去织妇，无三惑而绝四知。一室之中，未免虚白，日膳之资，三杯而已。诏乃赐缯采一千段，粟麦二千斛。天和元年陕州刺史、都督八州二十防诸军事，解荆州总管，余悉如故。路出王官，城临河曲，戍清陕右，高视棠阴，部领宴烦，晦明为疾。天和四年，谢病故京，薨于私第，春秋七十有八。銮跸降临，轩悬辍乐，九旒龙之锡，三河骑士之送。诏赠太保，凉、夏、灵、银、长、原、河、鄯、甘、瓜十州诸军事，凉州刺史，谥曰文。
</div>
    <div class="pagination">
<a href="全上古三代秦汉三国六朝文_page625.html">上一页</a><span>...</span><a href="全上古三代秦汉三国六朝文_page621.html">621</a><a href="全上古三代秦汉三国六朝文_page622.html">622</a><a href="全上古三代秦汉三国六朝文_page623.html">623</a><a href="全上古三代秦汉三国六朝文_page624.html">624</a><a href="全上古三代秦汉三国六朝文_page625.html">625</a><span class="current-page">626</span><a href="全上古三代秦汉三国六朝文_page627.html">627</a><a href="全上古三代秦汉三国六朝文_page628.html">628</a><a href="全上古三代秦汉三国六朝文_page629.html">629</a><a href="全上古三代秦汉三国六朝文_page630.html">630</a><a href="全上古三代秦汉三国六朝文_page631.html">631</a><span>...</span><a href="全上古三代秦汉三国六朝文_page627.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
