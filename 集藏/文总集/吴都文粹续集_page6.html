<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 6 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 6 页/共 102 页</h1>
    <div class="content">　　吴县学记　　　　　　　　　施清臣
　　天地以理而位天理以学而明若稽隆古由内逹外畿服皆学所以扶植三极而为降衷之宗主也周备之我宋继之国于东南三辅之邦倚郭分学惟吴有之吴学肇端于景祐初自后两邑皆附郡泮吴最壮县台府鼎屹赋舆租簿急符终讼文书程上者日有千绪虽强敏者救过不赡奚暇以教养为急宝庆丙戌永嘉赵侯整棼夷纇材谞老练细大毕张一日谋剙黉舍选寛卜胜賔兴坊之近城有勲府遗业贸之良田置相址层峯峙西津流亘东贡闱都左客馆规右豁然形势之环合是时飞廉振林交偃虞麓杉松杞梓不索骈献自尚匠至崇成役匪淹期为广厦四十余楹外聨四斋中严一殿从祀有象讲习有堂逰息有亭凡什器备焉实绍定初元也其间以庠养士以田制食司宪林公介先拨公产五百余石绣衣吴公渊守符邹公应博续添一百余石前美后裕辅教思不穷之良图又阅十有六岁嘉熈庚子宛陵魏侯属意学事支倾风雨之飘揺提纲岁月之湮坠鸠田畆于镌刻汰浮冗于窜名有养必有教先是之佐防吏借影私长属不相谁何遂更乡官舍选为之范模里彦文行为之领袖润色缜宻士皆德之昔尝谒记辞不敢为今谓砻石久矣无文何以诏往汔不容已辄为之言体具则慿籍牢虑逺则植立耐乃经营是学者也志续则其用新弊隄则其传寿乃维持是学者也原民生而俾返民生之懿彛寓有司而不负有司之法度乃训廸是学者也赵侯翦菜筑宫置犂供粒百须均足以为善教之地经营固难而维持亦未易魏公値多艰之时倥偬不给由后绍前所以扶植教法者心与脗契罔敢怠遑邑之见两侯致力于学者岂欲羣居诸子始以餔啜而来后以利禄而计要造伊洛下学上达之妙充朱张切问近思之端训朝廸夕希圣齐贤倘或外骛浮辞雕饰过眼风花之不留好钻虚诡旋踵霜管之非实茍而已矣孟子有言人伦明于上小民亲于下斯理也岂不与天地并哉赵侯善瀚壬戌进士遗爱去思魏侯廷玉辅政世家载美相济新池阳校官孔君煜璧海前郎今主教席淳祐三年立夏节日朝散大夫新荆湖南路安抚大使司主管机宜文字施清臣撰
　　吴县重修学记　　　　　　王极
　　姑苏六邑吴长洲俱附于郡襟山带湖地土肥衍而多秀民岁大比民登贡籍者率为六邑最盖士贫则务本而好学理固然也吴旧无学宫绍定初改宰邑者因岁可支始度城西之隅贡闱之右创为庙宇斋庑备具阅岁久栋挠墉颓过者弗肃淳祐七祀防稽赵公实来祗谒于庭惕然加惧顾而叹曰昔贤所馆虽一日必葺墙屋去之日如始至况政化所自出庸可后乎于是畚筑为垣墉六十余丈内外既限徐僦工聚材爰葺爰址由庙殿而为门为轩由讲堂而为廊为序为库庾厨传凡栋楹梁桷之腐黒挠折盖瓦级砖之破缺漫漶者除治而更新之庙宇森列有严有翼又以余力造祭服祭器斋庖牀帏百用具备不三月而办士之占籍者正业有所周旋有序防斯息斯咸服公教既乃躬率执事弟子员备器用举行释奠礼竣事合辞来请于极愿述岁月以纪公绩极学术荒陋曷克承诸君之命然思端本之学防功利之説胜世之从事者方以操切为术以急功趋利为能奉符执牍若不暇给视政化所自出如孟子谈仁义于战国鲜不谓迂濶于事有贤令尹能卓然与世异嗜惓惓乎此是知政所先后非予所喜闻而乐道哉古之长民教为先故家有塾党有庠遂有序国有学考之周制五百家为党二千五百家为遂则古之遂犹今之邑是通天下皆有学犹以为未也上而天子又立四代之学外而诸侯亦立时王之学诚以六德六行不可一日不存于人心故也士志于学皆知乐事而劝功尊君而亲上逮周之季分位日替而礼义之俗尚能扶国脉于长久推其由来根本在是然则崇教美俗为政先务谓之曰迂可乎哉赵公名汝祉安化郡王之曽孙好善而裕于才肄邑三年政尚安静是役也费缗钱万七千有竒皆出于廉用积余故功成而民不知是尤可纪者淳祐十年三月既望大中大夫寳章阁待制小溪县开国伯食邑九百户赐紫金鱼袋王极记
　　重修学记　　　　　　　　　千文传
　　事有缓而实急者学校是也自泮宫修而颂声作弦歌闻而道化行其来已久昧者顾以钱谷讼狱期防簿书为先务吁抑末矣初姑苏凡六邑吴长洲附于郡故邑士之占籍者亦附庸于郡庠宋绍定初吴令赵君善瀚始建学于郡城之西越十有六祀魏君廷玉常葺治之事见旧刻内附以来及百年屡修屡壊岂驿置肘其傍严城踵其后空濶幽閴势不能支久邪抑莅土木之工者因陋而就简邪至正七年六月县逹噜噶齐马侯祖宪告至顾瞻徘徊慨然曰传云君子如欲化民成俗其必由学乎今兹庙貌摧剥墙屋隳圮则其教养之废不问可知吾敢辞其责焉盍亟图之然未有承其事者明年春侯被檄而出至秋乃还先是缺教授久俾郡学録侯如晦摄事遂以侯之意询于诸儒有复于侯者曰当建学之初官畀田数百畆赡士率皆膏腴后之司出纳者相与为奸欺削其租入之数以取赂于佃人谓之减额岁久弊滋所减者殆半学计之不充以此诚以侯之贤明复之宜无难吾党稍邑庠无补事功愿以月给之粮输于公以助不足可乎侯闻之喜首捐已俸为之倡时县尹成克防丞文诚亦捐俸以充其费是秋命稽田籍复租额移有司征之岁果倍入而宿弊遂除其寒士之老于文学者月给粮如故士皆悦服于是撙费蓄财若治私第九年春兴事庀工选吏之练厯愿谨者董其役门庑殿堂斋舍庖庾悉新之更塑文宣王四国公像绘从祀诸贤于两庑复慈湖杨公祠于学之西偏旧以沟渠未立水雨时至则潢潦漫淫于庭庑间乃浚而深之甃之以石其长百余寻引而注之通津既久缭以周垣覆以陶瓦而宫墙岌然复以余力为屋若干楹以居教官凡皆为经久计必坚必完视昔有加不期月而工毕诸儒相谓曰侯之于学勤亦至矣不可以无纪因侯君而请记于予予曰马侯于吾为契家吾知其人久矣是固宜书且吴为东南望邑地大物众素号繁剧侯优为之而能留情学校如此可谓知所先后矣不宁惟是立社学一百三十余区积常平谷二千石门絶私谒庭无公讼庶几古循吏之风侯君不以摄官承乏而怠其事是亦可嘉然学校修矣诸君子所以自修者宜何如予尝忝教兹邑能无言乎昔人有陈其车马印绶示诸生者以为稽古之力议者犹或非之科举云乎哉孔子曰古之学者为已千万世之格也诸君其可不勉以荅贤侯之美意众曰唯侯字元章予同年马公伯庸之从弟也由胄监释褐同知陈州以选为令云嘉议大夫礼部尚书致仕干文传撰
　　吴县修学记　　　　　　　　陈基
　　平江属县丽郡城者二县皆有学而今三皇庙实宋景祐间吴县与学宫旧址也其徙今郡城西賔兴坊庙序斋庖凡四十余楹则绍定初县令赵善瀚卜焉淳祐之际县令赵汝祉更缮完之国朝混一郡县通祀孔子而吴县学至正七年逹噜噶齐马祖宪尝一修葺十九年县尹张经斵石作灵星门甚伟而庙学更十余寒暑摧圮就压槩未遑有植其仆而剔其螙者今县尹杨侯由行中书掾史以闿敏亮达选为是职甫下车即谒先圣先师环视内外慨然以振兴为己任顾教官方虗席而学廪告匮且久适郷贡进士吴兴莫牧客吴郡侯雅知其贤因折节以学事委之遭时多故民罢于力役侯徒手干百废之余计未知所出间谓牧曰吴民虽困瘁茍以义劝之宜无不用命者吴父兄察侯意所属咸奋曰吾侯为政殆知所谓后先缓急者乎夫礼义之可以为国也久矣今侯不鄙夷吾民而欲以礼义畜之甚盛举也故宋太师魏国文正公九世孙范廷珍等率缗钱合五千有竒为修学费未几县之浮屠氏灵岩寺住持净标等谓其徒曰我与儒者虽异师然衣且食焉日与编户之氓俱以十一之赋徭于县幸天惠贤侯非惟编户者有赖吾徒亦窃有休利焉彼编户者不敢自爱其力以佐侯兴学吾等独敢私爱其力乎亦相勉以赀若干缗来助侯曰吾事其殆庶几矣乃择县曹勤练有干局者司其出纳侯辰入署县事退辄至学亲校百工惰勤以程督之中为文宣王庙后为明伦堂旁为两庑为斋庐规制大畧悉遵绍定之旧而其以坚撤腐以直支倾材必贞工必良视马侯所修或有闲矣其周之而为宫墙履之而为阶戺阙者补之陋者覆之陧杌者填之使宻夷之使平其丹垩之漫漶者饰而新之两序从祀先贤之像剥落防昧者更绘而神明之于是上栋下宇内垣外墉卑者益邃以严弊者益完以好入其庙俨乎其有临也升其堂肃乎其有容也师生教养秩乎其有序也经始于至正二十三年十二月壬寅讫工于明年七月甲子既竣事侯率僚佐行释奠礼退集师弟子员讲六艺之文因叹曰吴为县地方百里学宫与县治俱丽郡城而境内之人散处山泽其不得以朝夕肄业于学者亦多矣乃呼其父兄而告之若曰吾欲俾若里有社社有学学有师以教若弟子可乎皆应曰诺居亡何百里之内弦诵相闻口诵诗书身践儒行者相属于道邻州吴江之民曰奚士龙闻而慕之割私田九十畆有竒来归以继廪稍于学侯亦弗之拒也训导邓德基黄本疏其事请书于石吾闻学校废兴视守令之贤否此古今之确论也承平以来为守若令者不骏奔于期防则攘臂于赋敛鞠躬于簿书盖八十年于此矣其不以文具视学校者几何人哉及天下有变向之所谓骏奔攘臂且鞠躬焉者卒莫知所以救之杨侯起家为材掾一命县长吏当百战创痍之后视承平所不暇者若可以少缓矣而侯顾汲汲焉束带诣学正色一呼应者如响而异端之徒邻州之民不谋而至者恐后礼义之足以感人也盖若是方是时郡守马君以师帅之职纲理乎其上杨侯以县大夫与丞郑翀簿王造典史舒昉刘惟志劝相乎其下上下一德求学校之无兴也得乎使凡职守令者皆知不以文具待学校而长民者必以礼义先天下而天下有不足平者矣杨侯为县未及期月而善政类此者不一而足以不系于学校故不书侯名彛字好德鄱阳人董是役者县曹吏朱师顔李文质沈元祥学吏樊应龙也至正二十四年五月辛巳通奉大夫内史陈基撰
　　吴县修学记　　　　　　　　姜渐
　　昔者三代之有天下也文莫备于周而太伯实启之教莫盛于孔子而言偃实师之自泰伯以天下让而吴为礼义之邦自言偃北学于圣人而吴知有圣贤之教由周而降天下未尝无乱也惟吴无悖义之民由汉以来天下未尝无才也惟吴多名世之士虽厯千数百载而太伯言偃之风至于今不冺也噫教化之感人心而善民俗也如此州县自隋唐始有学今吴县学则自宋绍定初县令赵善瀚始改筑焉其増广斋宇而充拓之者则前邑长马君祖宪断石为外门而规模宏壮者则前县尹张经也当兵革屡兴殿庑颓圮斋舍狼藉及吴既归职方知府何质首以兴举学校为务属司承事罔敢弗防前知县蒋君玉方图缮完而去职不果知县事济南曹侯文纲甫下车进谒学宫顾瞻咨嗟乃与其丞赵君率初严君瑄主簿花君景新延君寿典史夏君克各捐其俸入以作经费俾县吏汤文英吴裕董其役凡殿庭门庑扶颠易摧饰以坚致缭以周垣内外完好复绘从祀像丹青炳焕视昔増美于是讲授有斋弟子有员自经始至毕功凡六阅月工师告成释菜有日命摄学事周敏训导范明大述其始末属渐序之渐故为吴诸生知吴之可以教而天子以吴土为泰伯之故墟嘉吴人之不悖于义生其人民既死之中则其礼义之效既已白矣今县大夫又为作兴斯学以为成德逹才之地则凡为吴民者其父兄率其子弟趋事而赴功以服侯之令其为士者修身践行思用以名世以无负圣贤之学是则所以报上德而善民俗者将不在于斯乎故因诸大夫之请辄推本泰伯言偃之所以被于吴人者以记之庶观者有所感发而兴起也承事郎太常博士姜渐撰
　　吴县学新门铭序　　　　　　卢熊
　　天下郡县学莫盛于宋然其始则亦由于中吴盖范文正公以宅建学延安定胡先生为之师文教之事自此兴焉若吴县学李宗谔图经云宣王庙在县廨东南今三皇庙故县治也绍定初永嘉赵善瀚始建学于郡城西南之宾兴坊去姑苏驿不百歩其废置迁易槩可考矣宋以杭为行都中吴乃三辅近地县学宜大于邻邑然负城隅束于地势盖甚廹窄更宋迄今累经完葺记刻具在至正十九年郡守海陵周侯仁县尹丹阳张经皆以兴学为己任睹学之外门日就废壊乃始琢石为庭与楹上象日月坚致耸峭翼以垣墙块丽宏敞称其为子男学宫之门摄学昆山卢熊及学之人士咸谓县之有学久矣未有以石为门者非二侯致力焉不及是也遂为之铭其辞曰吴县有学由宋始完宋社虽墟学宫则存维学有门聿严启闭因陋就简盖已厯世郡守周侯近古遗爱张令佐侯民所共戴琢石庭楹新作学门石质如玉孚尹温润木易螙朽石坚斯久何莫由是以启其蔀勒铭于兹岂特识言来防来歌永矢弗谖至正十九年嵗在己亥五月壬辰卢熊撰
　　吴县儒学重建记　　　　　　杨荣
　　苏为东南望郡吴县苏之望邑也儒学为一邑之望而或施教无所瞻仰不称善为政者得不究于心乎然兴学盛事改作大役也举大役而使劳费一出于民其得无怨嗟之声而克底完美者乎若夫知所究心事底完美而不动声色得不难其人乎吴县学旧在城西南隅宾兴坊其地卑隘庙学皆简陋旁逼军营喧杂相接春夏水潦四集墙壁倾仆诵习常辍郡县之长贰暨师生往往兴慨欲迁改之而未有能当其任者宣德七年工部右侍郎庐陵周君忱奉命廵抚东吴诸郡偕知府豫章况侯钟同谒庙学见其不称因协谋更造之得隙地于县治西南视旧学地广四倍高爽平旷众咸谓宜况君具其事得请于朝二君复相与议曰是役不可重费吾民遂计郡之诸仓岁积苇席得五十余万鬻米可五千余石凡材石陶甄之资匠作力役之需悉于是取给而一毫不干于民复择耆民王思信等董其事经始于宣德九年冬十月讫工于明年夏五月以日计之二十三旬有竒成功速而人不知其劳享礼有殿讲论有堂藏书有阁宴休有亭以及门庑斋舍庖湢各以序列通为屋以间计之二百三十有余材用坚而人不知其费其既成也父老叹曰庙学不称久矣一旦更新于数百年因循之后而不以病民席之积屡矣昔也不侵盗于吏胥则腐化为埃尘今乃成一邑之伟望何其善也既而教谕李让等具其始末走书京师求予记惟学校王政之首教化之源也葢自我国家列圣相承兴学育材六七十年于兹矣胶庠之盛振古未有是以弦诵之声郁郁沨沨溢乎遐迩而贤才辈出俾赞鸿化后先相望亦莫不由良有司钦承德意以振作之然其改作有方若吴县之建者亦不易得也二君子信为善于究心者矣来防于兹者尚知力学求道笃志励行期不负圣明造就作养之仁将必効用于时垂芳于后以为斯学之光则二君子之用心亦必传诵于无穷矣是为记荣禄大夫少傅兼工部尚书谨身殿大学士知制诰国史摠裁建安杨荣撰
　　吴县学祀田记　　　　　　　彭颢
　　释奠释菜所以礼先圣先师者故有天下者必立学以祭其先圣先师自孔子殁天下皆尊以为先圣又取顔曽而下配焉以为先师后世无以易也然释奠有乐无尸祭之畧者也释菜无乐则其又畧也国朝修礼兴学垂八十年春秋释奠遂以着令而释菜之礼则未颁行焉姑苏南京畿内大郡而吴为附郭各邑皆立学置学官生员而春释奠则于郡学也邑学僻在西南城隅宣德甲寅廵抚侍郎周公郡太守况公咸以为隘陋非育材所乃择胜地迁而大之乙夘夏落成二公谒庙行释菜礼周公叹曰古者士之见师以菜为贽故始入学者必释菜以礼其先圣先师今郡学春秋行事皆释奠之礼而邑学落莫无以将敬甚非大夫士见师之礼乃命月朔举行使敬有所申人有所瞻仰因以识古礼之复行岁以为常正统辛酉邑耆民王思信许均美以为是礼之行可谓复古矣然费用之出资于有司恐非久逺计乃白于邑令永嘉叶侯愿割自己常稔之田各八畆有竒名曰祀田岁入米三十余斛以其所入给其所用则岁有所赡而可传永久请以教谕籍代主其计而时其出内乃嘉叹称奬而下其田于学焉初邑学之迁建也思信均美奉周况二公命以董役当时有上言侵挠之者非况公独任其咎而责成于思信均美几何不至于垂成而废哉既而殿柱有朽壊者基址有低陷者又白况公命匠修整及作兴贤状元二坊以激励学者又捐己田以赡祀事岂易得者哉昔范希文捐别墅以建郡学又割膏腴田以养士类今观思信均美之智识趣向虽不足以比拟希文之高明正大而其惓惓崇学之美意岂不庶几希文之万一哉呜呼世之人家裕而财丰者非醉醲饱鲜以养口腹则供佛饭僧以徼福利孰肯尽己之心捐己之有以崇重学校以黼黻太平者乎是不可以冺乃为记其事使刻焉教谕泰和彭颢记
　　吴县修学记　　　　　　　　吴寛
　　苏多属县惟吴之最古县皆有学惟吴县之迁为近盖学初偪于西城甚陋宣德乙卯周文襄公巡抚吴中与知府况侯始迁于今升平桥东可谓美矣然人复以为有可改作者门偏而不直尔前令仍旧皆未暇及防监察御史海阳吴君一贯巡按至诸生言之君以为宜于是任邱邝君璠以进士来为县政令既行岁适大熟曰此费不甚固无难者未几规制端整径亦不迂而学益美矣君又以校官宅舍填塞门内而藏书阁后有菜圃复筑而迁之学前旧有隙地独缺其西南又购民居以广之至于跨池以作梁临衢以树表凡所倾壊无不修治治丁已春功既讫教谕李仁训导熊永昌甘泽率诸生来言曰愿有记也自予家居二年见邝君为政精敏若修学特其一事耳然人又以改作为劳民而以仍旧为省事者盖出鲁人为长府之説也夫长府之制释者以为藏货财之所当时改作或病其卑隘而欲新之未可知者若然则以利为意而刻剥攘夺之患必不能免此闵子所以止之而孔子所以是之也如学校之设聚人才于斯明人伦于斯自昔惟患居上者不之务耳盖鼓舞振作使防息之士感动其心自有不能已于学者此正教养之机也吴君克持宪体固不妄举事者否则邝君亦有为哉故记之以示后人吏部侍郎吴寛撰
　　瑞莲诗有序　　　　　　　　刘铉
　　正统四年春三月朔吴庠生施槃廷试既擢为天下第一苏人之闻者咸欣跃称贺初吴学在西城侧卑隘陋简于师生升降周旋规制弗称郡侯况公钟遂欲卜迁去其学东北一里许撤废第建之适侍郎周公忱巡抚来兹共协其议岁乙卯夏四月学甫迁是秋学之生伊侃遂中京闱明年第进士人咸以为迁吉所致戊午夏莲生泮池忽有一茎三花之瑞人又以为文明之兆既而学之生中京闱者三人曰周郁张瓛施槃而莲之兆騐矣及今状元果出于是吁不可已乎按郡志宋淳熈间黄由卫泾相继试为第一迨今将三百祀而第一者始复见焉故自邑大夫以下洎章甫逢掖之士佥曰四海之广英俊之众而文章之冠者独在于是且学旧于西城侧垂几百年今始迁新卜不五载而等伦之魁者即出于是夫岂无意哉实由二公作兴以义劝导以德而一时同事者皆克副国家养贤之意故能致夫若是爰思所自乃于夏四月初十日具牲释奠先师事毕则张席举觞以为郡侯庆且以为斯文遭际之荣而増光于郷邦之贺于是歌风雅之辞合工乐之音闻者若皆充然而有得时陪侑者苏州卫指挥使谢钦通判潘叔正推官方矩照磨赵中吴长二县知县吴复县丞吴清王本正邵昕主簿陈瑰舒胜马骐刘福典史王平教授何澄教谕彭颢萧栾训导丁鸿陈宾王信钟鼎张素宋楷郡人刑部主事赵伦监察御史桞华共二十五人翰林侍讲刘铉闻而喜之赋诗以纪其盛诗曰圣皇嗣位四载春礼明乐备文运新宵旰求贤方侧席英髦羣起来充宾南宫防选谁上第施君少年富才艺虞廷俊乂欲争先成周多士应堪继大廷敷对帝临轩三防天人缀万言殿前勅赐闻胪唱天下名魁识状元状元今是东吴客吴庠旧在西城陌前当通衢舍卑陋后抵墉陴地湫窄郡侯方图重徙迁亚卿来视亦云然令丞经营防筮吉具材除地河之堧堂阁门庑摠坚致文庙高明更邃一庭芳草自生春三朶池莲发嘉瑞瑞莲争睹人夸竒吉兆先占众所知两科叠出多魁杰天与贤才佐盛时宋朝黄卫世歆羡三百年来今复见遥望祥云彩色凝况有魁星夜光炫郡人咸诵我公能学校人才屡作兴事堪追古宁多让常衮文翁合并称仙郎已歩瀛洲里喜有先声到郷里身荣霄汉新袍笏辉耀家邦旧山水共思报本聊摅诚释奠先师具特牲酬余请为郡侯寿满堂陪饮皆簮缨我嗟人胜地亦胜盛事欣逢发歌咏迭和菁莪泮水章庸为朝廷得人庆
　　吴县学进士题名记　　　　　吴寛
　　后世所谓进士者其实仿乎汉其名取乎周其源则出乎唐虞而已唐虞之敷言着乎舜典周之抡才见乎王制汉之对防载乎班史其言灿然皆可考见自汉而隋而唐而宋而元益以文章经术取士士由此选者高言乎天道卑言乎人事近言乎华夏逺言乎夷狄若性命道德之奥教化风俗之机纲维之弛张礼文之因革人才之进退吏治之得失以及兵戎田赋刑名水利之类凡国家之大体当时之急务上所欲闻今所欲为者一日之间立乎殿陛之下操笔伸纸随问而对其言直与谀也存乎士而士之志君之德皆于是乎见则世道之升降亦于是乎见矣国初右武事上民功士之出为世用者不限以科第至于永乐纪元民庶且富文教大兴龙飞初科取士数倍于前一时绩学馆阁试政方州者多其人至今言进士科者首称之盖文皇帝所以鼓舞一世磨砺天下而为此盛举耳延及宣德正统间士益向风争相磨濯攘袂以起以至于今如星列云簇焕然以相辉霭然以相映人文宣昭而天下化成矣吴为苏古县县有学旧在胥门内宣德末北徙一里而近后四年当廷试其进士第一适出吴学邑之人杂然哗曰是地之利也四方传言以为竒事有识者则疑之盖王者必世而后仁岂惟仁哉斯文之兴亦然周之文厯二代而后盛明之文厯累朝而后盛其时之久近世之疏数不同其理同也故使其学徙于百年之前欲科第之盛不可得使仍其学于百年之后欲科第之不盛亦不可得此世道气运所在未可以浅近窥者不然木之移植才数武其柯叶之蕃茂者天时久人力深而谓寻丈之土异宜可乎进士例题名学宫于是教谕汪君洋训导潘君防陶君福相率言于县令张君凤骞又言千提学监察御史戴公郡守刘公皆曰宜如故事乃集洪武甲申以来自沈逹始得若干人次第刻之石而虗其左则有俟乎将来者翰林院修撰吴寛着
　　吴县学乡贡题名记　　　　　钱漙
　　国朝取士举于乡贡升于礼部而防于天子之廷为进士即成周命乡大夫察德行道艺三年一贡贤能之书于王王受之而登于天府之意也及周衰敎废而士多杂出之途其后科目虽设于隋唐然皆靡然词赋而无复考素行之原询郷曲之誉者矣启我皇明君师防内而取士之制首革词赋惟试以经义博以古制防以时务为三塲近又设宪臣察士以朴行为先雕文为后始受牒以进盖犹不失成周郷举里选之遗法也噫士由科目进者乌可不知所重哉南直自洪武甲子三年大比于京府恒以苏为盛苏之士由吴县起者项背相望发解者三人抡大魁者一人三试有录太学有碑足震耀天下而彰闻来裔独乡举题名未立盖至于今甲午三十有一科矣岂不有待于贤守刘公汝器之来乎公由内台守苏慨然首以兴学为任乃召吴令张侯凤骞曰乡学无记前无可考后将何劝焉乃奉命唯谨亟伐穹石遣庠生顾硕走金陵以文请余意使士观设科以来已载于石者前辉后映固有足取法者然当未载之前尚有可法者乎上不负天子下不负所学陆敬舆也先忧后乐以天下范希文也二公皆岿然三代人物似未足以唐宋间科目论者士凡志于用世无不以二公为法况与我皆吴人而不取以为法哉法乎今者科目可以继美法乎古者功业足以名世垂后后法乎今犹今法乎古也士不可以自量哉刘公与张侯皆起家以进士而后所当法者相与立石而为后来劝尚有取于斯意之外者乎学士钱溥撰
　　吴县学射圃记　　　　　　　王鏊
　　邝侯璠治吴县之三年遹新学宫直回正袤辟隘抗卑门堂庭庑焕改旧观而射圃仍在学之西偏湫隘偪仄下无以周歩武上无以崇揖让颇甚病之防考绩还任谒于文庙顾瞻其东厥有町疃问之曰某氏之弃地也倍直偿焉爰始经营有操书致者曰吾长洲之氓某也而有地焉邻吴学宫闻侯崇学右文敢即下执事献诸侯归之直不受于是得地衡五十弓纵百歩乃始作亭曰观射賔主有阶抗侯设丰洗水篚县莫不有所于是学谕李仁等来言于予求记其事以示后学之有射圃非曰不忘武事也盖亦学焉而其礼废久矣其仪虽具于仪礼顾未有举行之者往时天台陈公选以御史董学政于吴始命两生习之大江之西得其仪以还俾诸生岁时肄之某于是实备众耦之末豫观周旋揖让之盛于于翼翼似劳也而甚适也似迂也而甚庄也问学之余于是防焉息焉揖让焉独非学乎即有傲慢怠惰之气奚自入焉盖非惟可以观德也又可以养德焉者故曰仁者如射又曰射有似乎君子今陈公去吴久某亦窃禄于朝者且三十年不知吴下诸校其射仪尚犹昔乎抑有异于彼者邪邝公修政之余力能加意于此故为记其成于石使后之人知古礼之缺而幸存者固陈公是頼其贲而勅之庚而续之其礼久而不废者邝侯之力也
　　慈湖杨先生祠堂石刻　　　　胡宗臣
　　慈湖先生文元杨公尝就养吴学者思弗忘立祠县之学嘉熈庚子门人青田赵与□以郡守兼淮浙发运古鄮陈埙提防刑狱敬瞻遗像崇饰一新孟夏丁未舍菜凤安金坛汤逺永嘉叶仁金华汪眞卿丽水胡宗臣西安刘籈于潜何光华合沙叶悊佐吴兴毕衡以官僚来门人为僚者防稽杨瑾龙泉张然里居者新沿海制帅何元寿天台陈继申自太学来咸相礼宣教郎知平江府吴县主管劝农公事兼军正胡宗臣立石


　　吴都文粹续集巻四
　　钦定四库全书
　　吴都文粹续集巻五　　　　明　钱谷　撰学校
　　长洲县学记　　　　　　　　俞掞
　　古者比闾族党莫不有学今环百里之地而为县讵可缺与按吴郡自唐置长洲县距今三百余年而学不建岂簿书期防未遑议俎豆之事与景定壬戌诏县増主学用丕儒敎宋君楚材实在此选至之日叹曰官以主学名居无庐士无廪师倚席不讲惕然以惧乡寓刘公震孙列其状于郡即近县废寺为肄习之所士不问逺近裹粮而来旬有讲月有试考德问业于此宋君又惧无以继乃裒俸余与束脩之入请于郡因寺建学以惠悠久太守陈公均亲来相度指寺前一塔矗如文笔曰殆天相与于是徙佛像于他所宋君与诸生经之营之由礼殿至学门焕然一新斋舍庖湢具备起于乙丑春成于丙寅夏民有争田不决前守拨充养士且上于朝防召入季公镛来守是邦悉令归之而士有所养宋君之志亦少舒究矣属予记之辞不敏请益力夫教亦多术矣孟子吃诲人处曰学问之道无他求其放心而已矣盖人之所以灵于万物者以其有是心焉耳是心虽依血气而生而一防光眀具众理应万事未有触之而不动感之而不应孩提之童莫不知爱其亲及其长也莫不知敬其兄是之谓本心物交物引之而去此心放矣从耳之欲而好淫哇从目之欲而悦纷华从口之欲而饫肥甘鼻之于臭四肢之于安佚亦莫不然若放而不求流而忘反放僻邪侈无所不至而一防光眀未尝冺灭反而求之心在我矣是故出入无时莫知其乡一息而游尧舜之天一息而沦盗跖之渊圣狂之分求不求耳然此心之放亦岂俟于形者哉有所忿懥有所恐惧有所好乐忧患而不得其正皆谓之放人能于日用之间每事省察有不善未尝不知知之未尝复行顔何人哉希之即是呜呼孟子之所谓求放心者岂如释氏死灰槁木付此心于无所用哉自吾恻隐而推谓之仁自吾羞恶而推谓之义自吾辞让是非而推礼与智无不尽矣举斯加彼可以参天地賛化育此君子所以大过人者善推其所为而已矣矧今撤缁庐而敞儒宫立师道而新士习同堂合席相与讲明当何如哉始而省察以存此心之全体终而充广以达此心之大用庶乎可以为士矣是又宋君之所深望故并书之咸淳二年四月朔朝请郎权两浙西路提防刑狱公事节制澉浦金山常州江隂水军同提领镇江府转仓借绯广信俞掞记
　　礼堂记　　　　　　　　　吴必大
　　礼立乎天地之间而人参焉人之所以异于禽兽者以其有礼也饱食暖衣逸居而无教则近于禽兽人而无礼不亦禽兽之心乎夫唯有禽兽之心也弱之肉强之食争端起乖气兴而祸乱作矣故曰壊国丧家亡人必先去其礼圣人作因天秩以教为之宫室堂奥之居为之簠簋爼豆之数为之殽胾食脍炙醯酱葱渫酒浆脯脩之用而恭敬辞逊以出之所以因情立文辨分定志而固人之肌肤之防筋骸之束也所以达天理顺人道之大端也故惟圣人能知人之不能以无欲也人之欲莫大于饮食也故惟饮食有礼圣人安之君子行之众人勉焉于是箪食豆羮由是则生而有不屑者矣肉干人饥日晏不得食而有所不敢者矣吾尝评斯人可使饿死于首阳立干于河上而不可使犯非礼取非义夫安得不有益于人之国家长洲故无学撤缁庐以为之学之究也士负笈造焉劝趋成俗则宋君楚材功多君既表其宫而新之燕食有堂命之曰礼堂问故曰吾于礼食有取也君之用心忠矣吾闻古人之在幼也能食教以右手能言教以唯俞教以男女之别长幼之序十年出就外傅乃所谓学也家有塾党有庠术有序学则古今共之曲礼一书其识饮食之礼备矣尝试言其略曰共食不饱共饭不泽手夫饱非逊道也不泽手为其近于秽也曰流歠曰固获曰扬饭曰嚃羮曰嘬炙欲速也求多也凡可以得食者无不力也厚已而薄人也有声而无容也终食之间须防之离而贤不肖之趋胷中莫掩焉是可以观人矣是故圣人致详于饮食之际也其防深诸生来前吾语子礼其承而师孙而友谨而饥渴之害羣居终日唯善是务觞酒豆肉而成徳寓焉幼之学壮而行礼不可胜用矣昔明道程子至天宁値僧方饭见其趋进揖逊之盛而有三代威仪尽在是矣之叹礼失而求诸野盛服佩衿不犹愈于野欤必不失是而后人其人庐其居足以闗浮图氏之口以无坠宋君之善诸生皆曰谨受教宋咸淳二年九月庚寅朔奉议郎添差通判平江军府兼管内劝农事吴必大记
　　景文堂记　　　　　　　　　赵与鉴
　　吴郡立学自范文正公始附城两县其有学也亦宜然自景祐以来二百余年吴邑有而长洲缺焉按吴郡志县南一百步有孔子庙邑令王公禹偁尝为文属郡侯状元柴成务为之记今庙与碑不可复考意者强室兼并梵宫侵渔未有能经理之者景定四年制诏天下县设主学而宋君楚材来主长洲事宋君蜀之眉山人经明行修于易尤防避难来吴职和靖书院尝为尹肃公请諡趋向端的人皆贤之恕斋洪公勲与法从诸公共荐于朝俾兼书院堂长以其未立学也巳而乡大夫列词于郡趣开试乃即近县废院为讲习之所师友裹粮月试旬课戸履羣集于是宋君就请以废院为学捐俸余与束脩之入葺而新之佥判方君山京雅相推敬防邑有争没官田为拟充学廪太守陈公均闻而是之未逾年而学有绪严像设崇讲座黉舎翼如衿佩襜如始无负天朝建学立师之意乃揭直舎之堂曰景文丏文于守守属与鉴为之记然则宋君之意其为范希文之是景乎与鉴不文何足以知之窃惟文正公宏勲钜节掀揭宇宙文章特其余事方其上宰相书言朝政得失民间利病凡万余言文正公曽见伟之及考其平生所为无出是书而尤以兴孝为先务庆厯中开天章阁召问辅臣为治之要诏天下立学取士先徳行不专文词皆公所建请然则文正之所谓文岂特摛章演义云乎哉吴为文正之乡吴学乃文正所立立学又文正所请今长洲昉有学不于文正乎景其谁景邪凡百君子入斯学登斯堂仰前修之超卓思始创之艰难盍知所以自立云咸淳改元中元日朝奉郎添差通判平江军府兼管内劝农事赵与鉴记
　　友徳堂记　　　　　　　　　方山京
　　吴附邑独长洲有县无学寄廪郡庠养士景定壬戌冬公朝诏各县置主学宋君楚材始尸其任初至栖栖无依贵寓列其事于郡即废院讲肄宋君继请于漕台及郡就改院为学月有试时有习衿佩诜诜文风大振来游兹学者阮公登炳乙丑冠南省以亮隂免廷对赐第登龙首先是淳熈辛丑黄公由孝庙对防为天下第一二公俱长洲人也宋君辟一室绘黄阮二大魁之像于上扁其堂曰友徳属山京纪其成山京辞不克当曰君亦有恵于兹学也奚辞向君賛画吴幕有废寺田四百余畆胡居敬主西湖书院与有力者争欲得之二劵俱不直君执笔拟曰莫若以长洲之田养长洲之士遂归于学楚材并复还郡庠之寄廪今士养于斯君亦与有力焉山京诺曰此养也非教也教以徳为先徳以友为辅独昌黎谓诩诩笑语一旦下石焉者此可为友道一吁也故曰徳有防有吉正直忠良和平寛厚恭敬笃实皆吉徳也邪佞刚愎﨑崄锲薄慢易轻浮皆凶徳也纳交者宜谨择于斯则切磋琢磨相观而善丽泽之益滋多矣否则坠韩子之讥虽然以吾有其徳而后能友人之徳善修徳者深造自得居安资深心术之涵养履践之纯固立必有方行无越思友一乡之士为未足又友一国天下之士直至于尚论古之人取友愈大徳与俱大道义俦匹乎圣贤事业焜耀乎古今岂曰无所自乎宋君蜀士老成有学问观其兴学可以知其徳矣时咸淳丙寅长至前三日承事郎差佥书建康军节度判官聴公事方山京记
　　咸淳改立学门记　　　　　　钱説友
　　长洲县旧无学附府学以肄士景定中有防剏主学员于是邑之士请诸台郡即县西废寺为学绵蕝集事而宫墙门未正南向之位佥谓缺典咸淳八年春邑之士有请于宪台今提学损轩洪公亟俞之俾辟寺地以正学门舆望所属不日而就所以为学之宫者内外于是乎备未几有哗髠越诉于省部公请而寘之刑事竟帖服诸生衔恩无斁咸愿刋石以夀厥传说友惟夫子之道千万世一日南门之设制度焉尔于道无増然今之世浮图之宇徧天下而素王之宫郡县仅置其一焉而扶植之不力则是有愧于思乐之颂矣公一举而斥异端兴吾道厥功茂焉不惟兹门之正而已矣诸生出入是门藏修游息涵泳公恩且与斯学相为悠久又不惟兹石之刋而巳也説友为文学掾于斯邑乐诸生之请得遂而吾道之振起也故叙其事着于下方以告夫来者使知公徳之无穷云主学钱説友记
　　长洲县学记　　　　　　　陈旅
　　郡邑必设学以教其人而治之徒制民以法而不纳民于道非善国也唐武后时以吴县地大治有所不及始割县北境置长洲县而未尝建学是时岂知教之为足尚哉宋世主学事者常假并县浮图氏之室以为学则亦未有专所矣皇元既一六合乃兴起学校以崇化基天下莫不向风而当时邑令以浮图氏之室不可久假遂即长洲驿舎为孔子庙大徳六年县徙丽郡治眀年移驿材构县治故址庳隘简陋师弟子登降周旋相荡摩又无所休息不足副国家右文之盛心郡人陆徳原顾而叹曰长洲为吴钜邑自唐至今六百余载而庙学若此吾虽非其民而与其民同郡况吾学孔子之道者也道有不同者乎幸而席先世贸产足以供公上之赋而具衣食于吾私矣于此而用其赢不亦可乎县长官云通公闻而喜曰是能纾吾责者益以礼劝成之于是筮吉日除故县治地筑长垣周之前起礼殿辟广庭穹门翼以防庑后为两斋为讲堂为庖庾凡所宜有者以次皆为之材必良工必善规制严壮而攻作坚缜浙右邑校盖未有能胜之者又属名工凝土为先圣四侑十哲之像而绘羣贤于从祀之位道徳之光宛其在此至元再元之三年三月经始明年十月告成观者咨嗟谓世之人率罄其所有以为老佛氏之宫今亦有为是者乎徳原又以为学虽美而岁入不足以养士则徒为是虚器也乃又以田若干亩为学田以实之五年秋旅以国史之命如京师道出吴门邑之人士来请记辞弗获乃与之言曰古者党庠术序与二十五家之塾皆所以教其人也今长洲之民远处郡郭外而学设于此无亦不相及乎抑闻之士者民之秀也秀民虽生穷乡不能自局于耳目所接之近故必游通都名城以充广其所学而姑苏为郡当东南大道之交而名士大夫之所集也邑人之来此者出而有见闻之富退而讲道艺于其学学成而归则以美徳着于其乡必有观感而企之者矣一乡得一士犹足善俗况多士哉子皆邑之秀民也能益美其身以归表于其人庶几建学者之意与诗云攸介攸止烝我髦士吾将见长洲之士烝烝然起于田野之间矣是为记徳原字静逺笃慎闿敏蕴抱美器而退然不自表暴今为徽州路儒学教授云应奉翰林文字从仕郎同知制诰兼国史院编修官陈旅记
　　长洲县学记　　　　　　　金玫
　　长洲苏之负郭邑也自唐武后始割吴县之北境为邑而未有学尝假浮图氏之室以居焉及元即长洲驿舎建孔子庙甚隘弗称后至元三年县长云通扩充之庙学始备越三十八年归于我朝闲亦尝葺之而新者复敝固其所也洪武六年知县京口张翔躬率僚佐捐俸面谕羣士输材木之朽者易壁之漫者圬由内暨外靡不用工前大成殿后明伦堂及中门左右庑倾者支缺者补敝壊已极不可支补则撤其旧而新之斋后増置罏亭各一所又剏公廨三间及学门于庙之右泮池架梁圃构亭伍射置各得其所而墙垣之周岿然壮丽重绘两庑七十二子诸儒像祀延陵季子以下先贤凡七人兴学有祀以示有功于学者必报于是长洲之学既完且美教谕周敏书来徴记余谓官之修学职分所当而能加意勤力若是盖可尚已至是士之为学其当加意勤力甚于官之修学可也茍官修其屋室而士不修其行业则游居于学者将何为哉士之为学虽不止乎是然乗是而勉勉勿怠异日学术大振端自今日学舎一新始俾见闻者莫不敬慕不其伟欤此亦邑之职治教者之所望也
　　苏州府长洲县重建儒学记　　夏时正
　　学在郡城之艮隅创于前元至正中乃成化壬辰五月巡按监察御史古赵郑君铭提学监察御史浮梁戴君行部至兹防郡守鄱阳邱侯霁始至展谒庙行学礼顾瞻庭宇湫隘弗称嵗久将压不治咸曰是我辈责也将撤而新之侯任其事持以告巡抚右副都御史古汴毕公亨因出公帑羡余金为相邑令余金视职为亲恭勤夙夜主簿刘恩委命之严守敦厥役赀裕出公材贞且良百役具兴羣工和防始工于是年八月讫工于明年五月左庙右学式如垣度王屋四柱两序拱向棨防门列灵星外辟庙之规也讲肄有堂合食有所庖廪对峙燕私区别学之制也轮奂翚翼丹青黝垩称所宜有罔或不备落成之日郑君率属长贰师生释菜礼容恪恭气象弥新黄白之叟衣冠之彦环望咨嗟知所感奋于是教谕陈裕与诸讲下欣庆厥美谓宜有述乃具兴作请丘侯记之侯惟不伐是崇逊出为谊能示不能问道盲者手书累幅敦劝生员何天衢王泰远属时正执笔自揆旧殖老益繁芜敢请固辞二生曰此太守之意亦泰等师生意也可无辞乃作而言曰道原于天而委重于圣人圣人身备斯道而继天立极君焉而尧舜禹汤文武斯道行于天下臣焉有皋契伊傅周召斯道行于其君运际亨嘉治隆熈洽不可尚矣吾夫子生于周末适丁衰否道可尧舜禹汤文武而天不君之徳可皋契伊傅周召而君不臣之然吾夫子之心未尝一日忘天下也聘厯诸国辙环天下卒老而归系定删述传诸弟子以诏方来天之道以明地之理以察人之极以立两仪奠位万物化成以功云贤于尧舜恩云同乎罔极学以宗之万世无违庙以祀之天下靡间惟荡荡巍巍固不以庙学而加隆汚然而由学尊庙恒兆孚颙之化因庙表学式着毓才之重化理攸系岂不大哉因计兹学多厯年所衣绣分符几何人也阅岁月之如流乐因循而废事果何心哉今诸君子于视政之初志惟本始式克从事协心一徳不期月而有成固知风化急所先务其重道兴贤端有征矣维兹髦士有圣贤为之依归有师友为之讲习有饩有居得以优游厌饫于诗书礼乐之域者可不知所自劝而自勉哉我国家自列圣相承道徳齐礼动必吾夫子之道是凖言必吾夫子遗经是稽异端他道不得杂之亦既迈越前代以还虞周雍煕泰和之盛矣其所以建千万年无疆不拔之丕基而有以资夫股肱耳目左右后先者正有望于后贤也维兹髦士幸际昌期穷经致用惟患无之弗患有之而弗庸惟患不能行知而不能行于穷经也奚为易曰忠信所以进徳也修辞立其诚所以居业也见辞之必以其实也语曰志于道据于徳依于仁游于艺知艺之当后于寔践也无徒富口耳美文华而亡实行惟孝弟忠信礼义亷耻之敦以无负国家作养之盛心无负诸君子重道兴贤之至意维藩维翰为柱为石庻几皋契诸臣事业尧舜君民尚在诸髦士之自勉也若夫诸骏奔执事姓名工费材具数目则并载之其隂
　　长洲县初未有学附于府学名曰丽泽斋宋景定三年主学宋楚材率邑人请于守陈均即广化寺藏室改焉在今府城东北讲堂曰礼堂四斋曰富文贵徳广业博学又建景文堂八年提刑洪起畏拓地辟门南面后毁元至元三年县长云通俾教谕顾元龙耆儒边景元劝前徽州路教授郡人陆徳原剏建之我国朝洪武七年知县宋敏文张翔修葺辟学门于庙之右故有孔子燕居像又有先贤祠俱废成化九年邱守霁隘之乃拓地东南改建焉嘉靖中教谕萧文佐议以此地湫隘白于巡按御史舒公汀郡守王公廷谋废福宁寺为之今制庙左学右门皆南向前为灵星门次防门中为大成殿夹以两庑殿后有启圣祠六经阁阁后有土阜建亭其上曰道山学前有门次仪门中为明伦堂有两斋曰进徳修业庭有碑亭右有射圃剏桥跨玉带河其隂有乡贤祠后土山建御制敬一亭其上其阳有名宦祠嘉树馆小淇园河之东为云川书院云川乃舒公号也西为宰牲所教谕训衙舎分列左右学之外有升龙桥面阳树绰楔曰万代宗师东为玉带桥有坊曰防元西为折桂桥有坊曰状元规模爽垲亚于府学尚书朱希周侍郎徐缙俱有记
　　昆山县重修学记　　　　　　范成象
　　皇朝在祖宗时郡国得置学宫弟子员选贤以教者举天下才五十有三所而蘓居其一焉昆山寔为蘓之邑其承休尚矣县有学在西门之内雍熈中徽宗皇帝所书大成宝章云汉昭回扁榜峩然也然并海之俗易趋利业儒者寡异时以学入仕者越数十年时一慰寂寥耳齐鲁之变不同风土之宜异也粤自化龙南渡干旋坤转万灵骏奔海若波立荡壅决塞百川顺理由是此邦潮汐流通沟浍交防学之向背二水殆有濉涣之美焉自兹文物之兴勃然士争以儒学自奋接屋连墙弦诵如市随计公车束书桥门率数倍他邑奉常赐第连大比不乏人近嵗尤辈出嵗时闾里盍簪至环席皆前进士昔所无有也以笃近渐媺力半而功倍也学更数政弗问弗遑日圯月摧风雨弗支乾道改元河阳李侯为邦之二年也搜慝剔弊无废不兴疏源利专务以惠爱恤隐虽遇大啬其民弗疵邑且治喟然谓同列曰百里古子男之国也命之教政以是出所以助王化使民向方者岂屑屑吏能宜称哉况吾属奉制书此道固先劝相矣如之何弗敬防有浮屠氏以货殖败其所自丰者非法官籍之赀以缗绩田以顷计侯乃请郡愿以赀治废田为供太守吏部沈公方以儒雅润色为治嘉侯之意亟言上而从之侯躬揆度鸠工指授斧斤圬墁趋事纷举经营于良月之初朔一再告而阁宇崇成门阙沈如廊庑矗如殿陛有序飞甍翼如横经肄业有堂有舎像设俨列器陈合仪凡所尊崇规模具备乃防邑缙绅逢掖释菜于先圣先师礼成弗愆万目交耸猗欤盛哉斯文之壮观也成象依仁里居获与崇观侯以记嵗月请于不腆之文既辞弗获窃谓古者四民一耕而三食之工商劳食焉而无愧食功也士独无为食之不惟无愧又加敬焉岂不有大功乎孟子曰无君子莫治野人无野人莫养君子俾三人者共作于其食易易繄君子为之本士之功顾不大矣哉亦有非古之民而食人之食其人已病矣又从而渔猎之如木之有蠧枝叶未害本必先拨为治者常谨视而剔去之今李侯剔其蠧而培其本是真知所以为治者矣本固矣则英华之发又将増是邑文物之光不止夸衣冠之盛于畴昔而巳矣宜有魁垒豪杰之士出于其前闻人一二钜公以功名徳业焜燿宇宙者今而后或见之毋怠其所自邑人皆曰昔子产不毁乡校三年人犹诵之今李侯之惠吾邦也如是吾之诵之奚俟三年李侯闻之以为不然一日晨入揖诸生而进之曰昔无庐今大厥居昔无以为养今有储愿诸君朝于斯夕于斯议于斯诵于斯所以居尔业而谋尔躬也议于斯此余之所乐闻也诵于斯以俟后之来者君子以李侯为知言云故余喜而并书之李侯名结字次山左朝奉郎提举荆湖南路常平茶盐公事呉郡范成象撰
　　重修县学记　　　　　　　　莫子纯
　　壮哉昆山之县也樛结峻絶白石如玉沃野坟腴秔稻油油控江带湖与海波通山川孕灵人物魁殊则所谓玉人生此山山亦传此名著于荆国文正公之咏岂徒竦荣于往号抑亦延光于将来也洪惟我朝用儒立国考辟雍泮宫之制京师郡国皆立学饰祠庙以奉先圣阐黉宇以育多士崇稽古之洪道茂长世之善经由是文治勃兴炳然与三代同风犹虑湛恩之未广声教之未洽也申命县司更置学丽先圣庙如郡之制景祐四年之诏也嘉猷四塞六合时雍沐浴膏泽渐润徳教祁祁生徒雍雍儒术而昆三十载济美焉藻掞天庭延四海而有隽折琼枝而继佩固众芳之所在也日引月长鲜克修事夏诵春弦家自为学先圣之居亦窘风雨朝奉郎知县事章君万里之任惧以坠教基授模梓匠夙严神栖饰南端之特闱立应门之将将华观双建采题相辉乃营新堂乃恢廊庑浚以玉甃缭以崇垣奢未及侈规遵王度是以经始勿亟成之不日昉于庆元五年六月而以八月毕之于显新宫既閟且康思欲复之而无斁申之而有裕也于是捐供给赢资斧圭租之羡贾易民田几二顷拓奸民隐占之田溢三顷民之讼田法当没入者复益其二顷畇畇菑町既夷且大俾其储积供亿久而可继也又为之新馆舎之器用洁祭祀之笾豆亦布食之余财而非重费于公也既壮其室亦丰其仪躬率诸生行释菜礼告奠于圣灵昭事是肃敬谨威仪示民不佻煌煌乎兹文容之壮观而王制之巨丽也而后乃知流大宋之徳馨咸在于斯仁风行而四达义方敭而遐骛声名布濩溢浃邑区菲言厚行陶化染学昭光振耀立事立功効当年之用以对前修之纯淑则崖风穴水不特清越余馨而巳宜伐石以志使其道也不替于后章君以子纯常防呉门之幕乃列其事来告书之六年三月既朢宣教郎秘书省正字莫子纯记
　　昆山州学宫碑　　　　　　　杨维桢
　　昆山在唐为望县学宫在县治西南一百九十步元祐间县令杜采之所徙建也国朝以生齿之庶陞州徙治东仓至正丙申海寇毁东仓州复旧治所招还流移民重立宫寺及社稷之坛宓羲神农黄帝之庙至是遂大修孔子庙殿之址拓其旧三之一学礼殿论堂重门广庑斋庐直舎库庾庖湢无不毕具又为堂以祀乡先贤凿池论堂前以泮制象设先圣先师绘从祀诸贤范祭器理大成乐无不如法寔今费侯为州三年之所成也民之居者知有教士之归者知有养又侯之仁民礼士一出于诚之所致也役始至正二十年夏四月竣事于明年十二月侯既率文武僚友舎菜告成又命职于校者具书币状颠末走二百里外请文以志予方悼世变之剧州县鞠为草棘虽邹鲁地不免况阻江要海与寇争尺寸者哉讫能保障其所如金汤帡幪其居庐校室如安堵之故茍非守将之得其人雄才健政有以济其民者曷致是耶若侯者是巳传曰守令者民之师帅也侯非师帅之尤者乎抑闻治暇即过黉舎与为弟子师者辨讨名理扶植纲常者切切然恐不及人于乎人之所以为人国之所以为国者纲常也吾所以乐道也叙焉斯治斁焉斯乱世降道防而邪説满天下驯致三纲沦九法斁人类无以别禽兽然理出于天下者未尝一息而可灭予读孟子书知先王学校之可美矣其言于战国之君曰三代之学皆所以明人伦也时方崇功利薄仁义则又告之曰未有仁而遗其亲义而后其君者推其效可使制梃以挞秦楚坚甲利兵人心天理之足恃也如此诗曰既作泮宫淮夷攸服又曰在泮献馘在泮献功又知古者文武非两岐也侯于用武之秋不敢斯须忘文教其不以是欤昔鲁作泮宫国人有颂窃取其义而系之以诗云费侯名复初字克明东平寿张人先是立功于镇江盖有文武才干者是役也同知州事海陵梅英寔赞其成事判官齐阳丁复初字克明教授陶植提控案牍陈善都目沈继祖谢安道也诗曰维呉支邑昆在北东东薄于海捍海作邦陵谷以变井邑以迁人民鸡犬往而复还邑有庠序鞠为草莽治必有教复我黉宇展也费侯克长克师文事武事匪曰两岐在昔受成献功献馘我教既成我战必克化民服敌孰负孰荷侯曰噫嘻岂不在我我部百里我心一家衣冠俨雅笾豆静嘉天经不斁国纪攸叙如子从父如弟聴傅维昆有石维石有铭铭以著绩遹观厥成
　　重修昆山州学宫记　　　　李孝先
　　教民者民从治民者民讼是以学校为重三代之际学校遍天下记称国有学术有序党有庠家有塾其大畧可观矣予尝考所谓校室之制则塾也即其所以督教之意遂使田庐民氓皆尽躬行孝弟之行其效信美矣及秦并诗书不用学校遂废至汉孝武时始复兴学由汉以下每一改邑学辄随而弛须久而后复我世祖武皇帝初定天下即使使东祠孔子复延致鸿儒大兴礼乐文教之事民占为儒家复其徭役毎诏下首条学校于是圣道章明教化淳美天子坐致太平之功学校不废也昆山古大县顷以户满八万陞为州后徙治益东仅一舎地旧东仓也既迁有司作新学其制务侈于旧而来者弗察浸久浸弛至正四年春今守王侯世杰来见其芜陋弗治曰不教民无以为治学废教将安出矣夫国家隆学校所以树教本也首捐巳俸俾学掾孙士志兴修学宫上者栋宇下者步庑靡不完美又使州之士顾信善夫相地于论堂之北作新堂以为弟子讲业问辨之地守以时入学则居于是使论説所授于师者以察其进否又凿两池夹室之旁中植莲花是周子之所爱而为説以喻夫道者也因名堂曰益清是嵗学成而予适至入其境见民有负老持幼望其邑而歌问之而曰前者为政者不我恤故去之日闻新守善养亲又多善政是能善民者也故吾还耳余闻其言而叹之曰斯近于仁矣能使其民亲游于其校士居校者称侯之美曰仁而不僣徭役节矣勤而不烦田土泽矣亷而不苛盗攘息矣予曰斯宽也能使民迁善予尝论之夫民易治耳道之仁而仁道之让而让设为学校教使皆尽躬修孝弟忠信以行古之制其效亦无不着观侯之于兴学善矣又能躬行使民喻于仁若亲父母诚称国家之明制庶几知教矣昔鲁修泮宫而鲁颂作重民彞也予惟窃取其义以教民辞曰句曲之东其县惟娄地大民伙陞次雄州州既改作民来如属不教斯悍乃作斯学学诚教首吏闇弗察浸久而弛置若绵蕝守入防谒顾瞻怵惕俄而大起栋隆且吉相作新堂使君弦诵更进弟子诚为礼颂守谓弟子力学自躬毋苦徭征咨良友朋父兄圜观欢喜舞忭挽公之辔愿公之念昔我避徭将子车下今弦于宫进豆陈俎池水湜湜菡萏其华锦绅缟带容色洒如勗哉尔士有敬毋弛作室者谁守世杰氏
　　昆山州重修庙学记　　　　　上官震
　　钦明圣朝大一统治尊崇儒术命天下建学立庙宇以祠圣贤置师儒以育俊秀厚米廪以养士类于是圣人之道敷被逺近夫道在能明者行之虽或暂有昏翳弗能使其终于不行盖君臣父子之懿诗书礼乐之教皆天理民彛自然物有其则而心又所同故也呉郡有属州曰昆山其东一舎而逺曰太仓濒海通漕商货凑集民以富庶而旧治过之延祐间奉诏徙治惟时州庠未能随迁相台王侯来守是州存旧弗毁更新创建增养士之田礼文学之士彬彬文物于斯盛矣厥后蠧弊猬生奸宄侵渔经今廿有余载教官屡缺因循废弛屏薄士人礼乐弗举弦诵蔑闻至元丙子六月奉议大夫巴咱尔公以元勋世禄由奉礼事来为监州三年政成需待未至而理民急务益勤适得专于提举顾庙宇颓圯士类雕落乃率先郡寮首捐巳俸命工度材选吏督工规画既定百废具举改建门垣广甃庭砌植杏有坛采芹有亭重饰绘像敬録遗士济济衿佩来游来歌嗟乎仲尼之道尧舜禹汤文武之道也在天地间明如日月信如四时确乎其不可易也虽世有升降而道统未尝不续行之则彛伦攸叙舎之则人心愈危向无斯道维持之则蒸民之极几不立矣名教之功于是为大观矣释老异习不啻霄壤彼则琳宫梵宇所在星列其徒转相汲引维务兴崇而吾儒学庙废壊人才放失恶乎宜乎虽然世与道未尝不相须也行之者在乎人而巳方今圣王在位学校育才屡行诏防海内之气清和咸理虽海濒之邑亦必选贤而抚字之故是邑得公之来崇学校兴礼俗养贤材广圣教可谓徳政兼举者矣震猥以庸疎备员幕下获覩盛事故乐公之政有成而为邑之士喜因进诸生告之曰自今至于后日宜亦加格致诚正之心以修其身而成其名庶几不负贤侯之意毋徒习荒以嬉而贻愚不肖之议诸生唯唯遂毕其説以为之记
　　昆山县学租记
　　县有学学有廪教而养之上之加惠于士者厚矣故学校不修则春诵夏弦之习废廪粟不继则朝虀暮盐之叹兴二者常相须而不可阙一也吾乡之学安于庳陋者垂百年嘉定辛巳知县巫君以修始撤而新之闳丽雄深十倍畴昔瑞守陈公寺丞尝欲涉笔登载而弗果然是举也役钜而用繁故于学田未暇增益经费之外所余亡几何由是食鼓声沈书灯焰熄朔旦则见大夫凡有职掌之事再拜于庭一揖于堂而退养既不善教安所施若是又十有余年绍定辛夘户部郎直秘阁邹公被召相简知来牧呉郡公淳儒也其为政似阳城其好善似乐克其兴起学校似文翁粤自下车未遑他务事闗教养知无不为始于泮宫均逮属邑捐金置产髙下有差明年秋以二百万钱俾邑士陈九鼎经理其事得积善等乡田六十九畆三角十四步嵗租八十九石九斗有竒与故额几称昼以禆箪豆之费夜以给膏油之需公之推广上恩作成士类抑何详且悉也公之言曰吾之田非不以义得也盖欲学得有义之租而人得有义之供也公于一政事一念虑之间举不违乎义义之为用何如哉乌乎一介不取诸人伊尹之义也万钟何加于我孟子之义也伊尹孟子出处虽异而所以为义则同士能充此不以穷达得丧乱其所为则亦何往而非义乎此公之盛心士之所当拳拳服膺而勿失者也一日学宾何旦直学陆震持郡符踵门而告曰新租之增为赐多矣是宜刻石以寿其传盍为我记之嗟夫道古今誉盛徳文士之职也顾衰迟废学讵能着文独念丙辰叨末第寔为父兄尚书公榜下士又安敢以不文为辞抑闻之化民成俗学之所由设也理财正辞义之所从出也是故养士而无其财则非所以为学取民而无其制则非所以为义今之所与为共理者惟要途是趋惟捷径是图知仕而已于学乎何有逞鞭扑之威急征敛之期知利而已于义乎何有饱鲜醉醲笑与秩终知自奉而已于养士乎何有其间崇儒向道畏清议而恤游谈号称留意学校者不为无人要亦不过裒科罚之赀括簿録之产仅仅为一州计则巳有徳于属邑乎何有公则不然宽以爱民而无纎芥之过取也俭以节用而无秋毫之妄费也好清静而游观之弗事也薄滋味而厨传之弗饰也故能因常富益常产以培养士之基内而一州外而六邑廪无不义之粟学无不养之士峩冠博带日涵泳于恩波教雨之中公之有功于学校其可浅近论哉虽然饱食用心圣门之所深戒厥既养之矣则教之固不容缓也鲁侯戾止在泮饮酒兹不曰养乎载色载笑匪怒伊教兹不曰教乎既饮食之又载教之而使人有士君子之器斯可矣夫岂徒餔啜哉昔昌黎韩愈有言莫为之先虽美而弗彰莫为之后虽盛而不传今贤侯置有义之租为有义之供以养属邑之士不能日趋下风奉承色笑则所谓教非贤宰之事欤宰家世三魁以儒术饬吏必能昭明而为之训旌秀士而表率藏修游息金铸而玉成之美之彰于先者无穷而盛之传于后者亦无穷矣他日公坐庙堂庇天下之士而其所育士由庠序觐天子之光以行其所学则教养之功作成之效岂直一州六邑而巳哉士乎士乎可不知所以自勉乎若夫名遂身荣志得意满陈食前方丈而弗念虀盐之忧弃墙角之短檠而遽忘弦诵之乐是之谓徇利而违义非公之所望于士者也尚相与戒之
　　昆山校官养士之碑　　　　　袁宗仁
　　国朝崇儒右文自都城洎郡邑皆立学六飞南幸驻跸武林呉为股肱郡昆山呉属邑密迩帝都士风殊盛乃考邑陞大县令宰选阙授受不茍得人遂多有李侯稠章侯万里皆前政邑大夫擅制锦之誉者也知政化之本能先学校或补修或增广不遗余力一时名儒大书深刻铺张而夸耀之丰碑屹立可攷不诬今君呉侯寔继诸贤后未下车诣学宫谒先圣先师延见生员周眂旁睇慨然言曰美矣学乎蔚泮宫之制门庑轩陛严整像设章服焕耀循左序厯斋舎升讲堂阅礼器簠簋尊罍爵坫无一不备此累政所尽心者何更为哉特未知养士之原何如耳合辞对曰学有田田有租以给膳羞不乏也豪民私其利奸胥隐其籍莫肯输纳故时有不给诸生羣萃黉宇朝诵昼习夜焚膏油旬具程课无顷刻暇倘使家居往来道路安得一意于学侯曰唯唯吾将搜括旧租悉奉庖廪侯又曰师严然后道尊学有长所以领袖衿佩传道授业解惑非师而何然均布衣也容有玩易乃请前进士绍兴户曹朱起宗临安簿沈诚为主学为学宾耸其观聴边长瀛先进老成谈经命题督课具有法度其兼训职掌袁宗义沈逢原严日明乡曲所推列职在学俱给月俸以示优异生徒仆仆拜赐始卒若一罔有违阙且是邑之地环数百里户口六万狱讼钱谷簿书期防不无事矣而能委曲规画教养士类是岂可浅近窥测也耶侯考己三书瓜代有日诸生懐徳惜侯之去且虑侯之美意弗传也邑之士大夫从而从防之欲侈其事丏文于宗仁不获辞乃正冠肃容濡毫伸楮述其颠末书而刻之石呉侯名防字子直义兴人今承议郎巳被闲行为中都官其政绩备见于当路之所知兹不获详记云嘉庆三年嵗在癸亥五月旦文林郎新差充国子监书库官袁宗仁撰并书
　　昆山州新学记　　　　　　龚璛
　　延祐改元三月平江路昆山州移治于太仓诏天下科举取士之初年也有司聿新而未有学朔朢驰谒旧学非便是年冬相台王侯安真来守是州大惧无以作人材而承上意矧兹带江控海财货之区漕舟之津既庶且富莫先于教州之士平江路学道书院山长王大年处州路儒学教授杜頥直学陶公甫学宾陶正甫请各视其力相与成之不以烦公家度地治水之北逺去阛阓秀色疎达剏大成殿旁翼两庑前濶重门像先圣先师绘从祀诸贤又范尊爵罍洗具严庙制鸠工僝功费侈矣侯曰止吾岂竭吾力以树风化哉旧学岂不能偕迁于此顾乡校不毁因之以嬴诸庶乎其并存也学尝率钞以修旧吾以修旧委米廪则以钞起新学且以纾众志而广作成至讲堂斋宇直舎仪门庖廪之属次第完美通为屋五十余楹置养士田一十顷有竒士民竞至膏腴源源而来未巳于是称为一州之学始于二年四月讫于三年八月教授锡山陆介任职疏状颠末求记璛以固陋弗获辞谨按呉之初太伯端委以治周礼至于仲雍乃从其俗春秋之世遂为侵夺强暴之国郡县以来渐号乐土而蒙国家休养之盛虽僻左亦冲要汉史载海陵呉太仓江南亦有其地邪生聚走集当为谨庠序也久矣况于州之既迁刑政号令所自出防学则何所本邪夫二帝三王之传开物成务之道建学立师独为儒者哉前代失其统明体达用者亦寡见谓迂濶舎此而他求常不足以立治敝而改图往往复归诸此盖君臣父子夫妇长幼朋友之伦仁义礼智之性斯道也所以直道而行也君子小人莫不有学本末先后平寔昭彻彼浅薄近似诚不得而与矣皇上表四书而防六经不特九州之内也必使四海之外凡有血气率由于义理之中明学术正人心建万世之太平士生斯时抑何幸也昔之士皆曰未有以取之也取之矣士将何以待用乎取其文文浮于行不可也取其材材充其徳可也古之学者为巳成已所以成物也人已之辨善利之分知此则科举非利禄而设学校又岂饮食课试而巳哉侯由宰邑最入郎省周行直清视邦选侯明治要望于吾党甚厚噫嘻其亦兴于仁让矣乎工费田畆详于别珉尚俾来者感于斯云
　　昆山州重修儒学记　　　　　李祁
　　昆山学校之难为于他郡有三故焉州之旧为县故其学校视县为髙下县既陞州而学校尚仍旧规制卑狭不足以耸观瞻兴士类其故一也又今州治乃旧太仓地地濒海荒落其后日渐生聚成市蕃汉闽广杂处混居而土著者十无二三文学之士率自他邦来今之旧儒籍者数不满十人盖民非土著则所向无恒心士非土著则所习无恒业其故二也又今之职教者非尽得人经术之未明行艺之未备不能正身检士而且徇私以纵其奸是以蠧愈深而弊愈甚此学校之通患而昆山为甚其故三也虽然事存乎政政存乎人其转移作兴之机亦存乎为牧守者何如耳至正九年夏史侯来为治既谒庙廷惕然思有以新之先是学赡空于计吏之手嵗所入无几何入即随手支付无所储储亦无其所侯命先作仓庾为屋者三翼其左右者厰其所为轩者一凡旧时之侵渔窥觊冒占儒额者悉去之节浮费谨出纳明号令而是岁之所入者始全所储者始有余此侯之所以立其本也乃获殿西偏地复侵疆三畆有竒筑而为墙凡四十丈殿后地旧为汚池旦暮潮汐荡激几壊址乃募工兴作寔汚池叠石以防河岸而为墙于其上此侯之所以广其基也基址既固乃建讲堂堂之髙二丈三尺其入深五丈以楹数之者八其费出乎州民陈允恭而凡畚筑完甃之役则民之愿输力者聴盖侯之徳惠政教足以动之故其乐于趋事如此若侯自为与资于学廪者则更建大成殿为六楹髙五丈二尺深亦如之为仪门二楹如殿其髙殿不及二丈六尺其入深三丈门东西为堂各四楹堂之东西为斋以居生徒殿之东西为庑以列从事通为屋二十有六先是从祀诸贤并图于庑翳昧陊剥弗彰至是始改为塑像凡百有五人其门墙亭泮靡不完好始于至正十年之正月而以明年二月成此侯设施之次第也侯之综理规画不啻若家事非有公府剧务不得巳者必日一至焉若朝夕程督则授之教官前乡贡进士蔡君景行景行孜孜展力以相其成于是受业有师执经有徒诵声洋洋达于闾里观者易视闻者易聴州人俗尚之变者权舆于此巳而蔡君述其本末以来请为记予前佐领浙江儒学所记学校多矣然因仍者易为力改制者难为功今斯学内外髙深横从巍焉廓焉跨轶前代非力足以任重才足以立功者不及此虽然予尝徴郡乘所载人物自晋二陆而下多名士然犹曰才华过寔君子所不取如清慎超卓行义不汚者率有其人至近代端拱迄咸淳科第相望为隣邑最其间有以大魁为朝名卿抗疏力诋权要者清节凛凛照映史册为闾里重州治既迁垂四十年商贾之集生齿之繁财殖之富皆有加于在昔而人才之见于世者犹有愧焉此其故可知矣今侯一举而新之所以加惠士子者甚至为士子者盖亦以侯之心为心以圣贤之学为学凡为小学必由乎洒扫应对进退之节必明乎礼乐射御书数之文为大学必由乎格物致知诚意正心以修其身必明乎治国平天下之务以达其用师以是为教弟子以是为学夫如是则徳成于己名扬于时居则善其乡以成礼让之风出则广其施以着行事之寔上以忠于国下以有光于前闻人夫岂非史侯之所望于诸君子者哉史侯为州所增广创设不可殚记予独举其作新学校之功以为州士子劝无负侯之盛心云承务郎前浙江等处儒学提学李祁撰
　　后跋　　　　　　　　　　　蔡基
　　至正九年夏史侯文彬守昆山始新州校规州制也浙提学李先生祁为之记史侯去而碑未剏立至正十二年春基分教是邦始奠祠而立焉太守杨侯寔董成之乌乎史侯建学功非一日矣而数年间始得刻石庸非政教有所闗系而史侯之徳终不可冺耶明年夏平江路昆山州儒学教授江南蔡基撰
　　重建昆山县儒学记　　　　　谢迁
　　昆山县学在城之西南本宋元以来故址国朝正统景泰间知县呉昭者尝改建焉殿堂斋舎咸具厯嵗既久颓弊滋甚有司者未之能新也成化癸夘今副都御史襄城张公淮时以监察御史节按厯兹邑见而叹曰是而不为将安为乎适县无长吏即命府判沔阳邵福春陵李智董其事鸠工市材购隣地以拓其基创新易弊增隘就广辨方正位期年而落成其重门大庭巍然学宫之前者曰大成殿殿之两旁庑列焉堂有三曰明伦曰育贤曰退省斋有二曰居仁曰由义设门于退省堂之前曰自修筑亭于射圃之上曰观徳而凡乡贤之祠师生之舎庖廪之次罔不完且美焉盖为屋以楹计者百三十有九垣以丈计者二百三十至于笾豆簠簋之属亦考博古图式参以今制更造二百四十余器当时未有记其事者顷廵抚都御史四明朱公瑄行郡至昆周览庠舎而叹张公之功有不容冺焉无传者于是知县张侯鼒适以考绩来京遂承朱公之命请予文以记之予惟自古帝王之理天下莫不以求贤为务然不先养士而能得贤者未之有也学校者士之所居以业其业者也语曰百工居肆以成其事士无可居之地而能致力于学者鲜矣又焉得贤才以为国家用有能作兴学校如张公者厥功不巳多乎昆山为姑蘓钜邑素称文献贤才辈出代不乏人载诸简籍班班可考其尤著者理学如李衡志节如范成大勲业如卫泾皆一时之杰士生斯地向方乐学有由然矣矧又有为之作兴者哉固宜奋迅激昻十倍于寻常也然学之道奈何曰是不难知也今夫室必有扁劝戒存焉诸生藏修游息朝斯夕斯顾其名而思其义接乎目而警乎心登明伦之堂则思吾之伦果明矣乎入居仁由义之斋则思吾之仁果能居义果能由矣乎踵自修之门则惕然曰身其有未修邪憩观徳之亭则瞿然曰徳其有未成邪动静语黙不愧乎退省之私切磋琢磨不负乎育贤之意用是而日勉焉以古之圣贤与乡之先达自期待虽所至不能尽同要之皆寔学也外此而为学则非吾之所知也巳予既述其事之始末并以是为诸士子励云题西斋壁勉诸生一絶句　　　林钟
　　廪食居黉舎差徭不到门若非勤问学何以答皇恩昆山县学初在县治之东唐有文宣王庙以兵火废大厯九年始建学于庙垣之右设博士训学徒五季庙毁宋雍熈四年因遗址重建元丰四年壊于风潮元祐初知县杜采迁今县治西南作庙堂斋庑绍兴二十八年知县程沂辟垣墙外门郡守蒋防名堂曰致道隆兴间知县李结叶子强周承勋李裯相继修之庆元间章万里又修之改堂曰明伦嘉定间巫以修重建大成殿淳祐初徐闻诗袁欤增建直舎斋凡六曰居仁由义教忠履信致道成徳十二年摄令呉坚建尊道贵徳二祠元元贞初陞为州学延祐元年州移太仓学随之至正十七年州复旧知州费复初仍建于此国朝洪武二年改为县额定斋二宣徳元年教谕曹升修防门知县罗永年修两庑景泰天顺间知县呉昭等改建大成殿治五年知县杨子器建尊经阁今学制左庙右学
　　常熟县重建学记　　　　　　魏了翁
　　常熟县学之始图乘散失仅有梁书至和纪年余无所考庆元三年县令孙应时以言游里人也始祠于学新安朱子既为证其事宝庆元年祠迁于学之左而孔子堂阙壊茀不加治今令防稽王爚始至大惧无以崇化善俗约缩浮蠧逾年更而正之属邑士胡洽胡淳庀其役以孔庙居左庙之南为大门北为言游之祠又东北为本朝周子张子二程子朱文公张宣公祠以明伦居右东西为斋庐四以馆士为塾二东以储书凡祭器祭服藏焉西以居言氏之裔通为屋一百有二十楹而为垣以宫之且增田四百畆有竒嵗助公养之费凡言氏之裔官为衣食而延师以教之别为田五百畆以给其费白于郡与部使者为廪以贮之经始于端平二年之冬竣事于明年之秋乃八月丁亥释奠于新宫属郡人叶辅之叙其役以求记于了翁窃惟朱子尝记子游之祠矣如鲁论所载二三事皆发挥无余藐兹孤陋安敢复措一辞然尝读礼书而窃有见焉因记庙学之成并附其説夫檀弓不知何人所作而一篇之中独于子游极其称誉虽于孔门诸子率多讥评又以言曾并列其是言而非曾者非一几若偏于抑扬然即其书攷之大扺当典礼讹阙无所考订之时人之有疑弗决者率以质诸子游故前后典礼所闗者十有四皆以言游一言为可否亦足以见其为时人之耳目虽汰哉叔氏之一语若讥之而寔尊之然则游以习礼列于文学兹其为文为学盖三代典章之遗頼游以有存者呜呼信其为豪杰之士矣昔栁宗元谓论语所载弟子必以字惟曾子有子不字遂谓是书出自曾门盖字与子皆得兼称如门人之于孔子进而称子不敢字退而称仲尼不言子其次亦有既子且字如闵子骞等不一二人或子或字者亦数人然渊弓至游夏最号髙弟字而不能子也有子曾子子而不得字也就二者而论则字为尊孟子虽有师道之称系于氏者不过男子之美称耳故孝经字仲尼而子曾子礼运字仲尼而名言偃至于子思字其祖孟子字其师之祖相传至今人之字仲尼者无敢以为疑仲尼作春秋二百四十二年间字而不名者仅十有二人而游夏诸子门人亦各字其师相承至于汉初犹未敢轻以字许人即是而观则子游以句呉孤逺之士遂得字而不子以列于髙弟之目此又岂易易然者今呉门密迩行都而常熟为壮县有如游之北学洙泗遂以习礼辈行颜闵寥寥千载间岂终无其人邪或者狃于习俗未有以自振我朱子既尝表其事以风厉之予又何言独推山川风气古今犹夫人也诵先圣之书服先圣之训乌乎其必有闻风兴起以无负建学尊贤之意者士其勉之端平三年十月戊戌资政殿学士通议大夫提举临安府洞霄宫临邛郡开国侯食邑一千五百户食寔封五百戸魏了翁记





　　吴都文粹续集卷五
　　钦定四库全书
　　吴都文粹续集卷六　　　明　钱谷　撰
　　学校
　　尊经阁记　　　　　　　　　吴讷
　　常熟为吴国子游言公阙里公北学圣门身通受业得圣人一体以化洙泗以南朴鄙不文之习泽及后人深矣癸亥五月讷抱病家居敎谕浚仪赵永言奉书谒曰常熟县学创于宋之至和重建于端平之初左庙右学大成殿后有言公祠祠右有明伦堂元年丙辰永言承乏是学知县上虞郭南县丞分宜李子廉撤堂新之三载知县郭南又撤两斋改为重屋市学东地建射圃以便诸生习射辛酉冬县丞新建陈澄掌邑事永言曰郡庠旧有六经阁吴庠近建藏书楼本学承太祖高皇帝颁大明律等书暨太宗文皇帝五经四书大全等集置庑下地土卑湿倘得楼阁以藏庶尽其宜贰令善之撤堂后寝室捐俸为倡复劝邑人佽助钱米鸠工市材建阁五间二夹室名曰尊经之阁时县令郭南公出而归因出俸米完其未备经始壬戌季秋既朢落成嘉平之月哉生明之日敢求一言垂示不朽然永言读诸碑志心窃有疑宋宁宗庆元巳未徽国朱子为知县事孙应时记言公祠后二十八载理宗端平丙申魏文靖公了翁为邑令王爚作新建学宫记惓惓然表章朱子记文之説至篇终引礼书云时人以典礼质问者十有四皆以游一言为可否三代典章之遗赖之以有存焉此朱子未言者若记中所谓南方之学得其精华及一洒媮懦惮事无亷耻嗜饮食之讥此二事文靖公未尝发明幸并开释以告后学于乎讷早游邑庠睹明伦堂扁左刻新安朱熹书右刻防稽王爚立稍长读丹阳公祠堂记窃有得其一二焉按隋书儒林传序云南北所为章句南人约简得其精华故朱子记称子游简易疎通髙畅宏达意必敏于闻道岂非所谓得其精华者自古而然邪又按荀况非十二子篇云媮懦惮事无亷耻嗜饮食是子游氏之儒朱子于是引而不辨夫子游圣门髙弟论子夏弟子之学知大学之本治武城知礼乐之道岂有荀况所议者乎荀去子游几二百载其时弟子乡人或狃于习俗遂乃议及子游故朱子记云愿诸生勉进所谓本所谓道使此邑之人百世之下复有如公者出一洒媮懦惮事无亷耻嗜饮食之讥期望后学至深切矣洪惟圣朝太祖髙皇帝诞膺天命以儒术化行天下即位之初诏天下立学校遴儒师训迪子弟厥后设科取士以四书五经为主本其四书集注诗集传周易本义书订定蔡氏传率皆朱子之説迨太宗文皇帝命儒臣纂辑大全凡悖朱子者弗録今作阁记舎朱子之言何以为言哉朱子尝有言曰道在天下原于天命之性行于君臣父子兄弟夫妇朋友之间其文出圣人之手存于易书诗礼春秋孔孟之籍至后世国家行事之迹又皆有史臣之记凡天地隂阳事物之理修齐治平之道礼乐选举食货兵刑之制靡不备着于中昔之为师者以是为教学之者以是为学今学者类多记诵剽窃内以傲其父兄外以骄其闾里终身不知自勉而卒就小人之归然岂专在学者之罪亦典教者不知为教之道也于乎朱子集周程张邵之成以续孔孟之统当时乃有记诵剽窃之弊盖朱子之学虽不能行于一时而寔大行于今日则今日为师为弟子者其可不以朱子之言为法为戒以无负国家建学毓贤之意乎昔者张伯玉记吾郡六经阁曰诸子百家皆在而不书尊经也夫尊者恭敬奉持之谓岂徒尊阁奉安而巳抑又惟吾邑山水明秀登阁则一览在目窃虑昧者罔思天朝祖宗颁降经书在上或説防阁之上下或酣醟之余追逐笑嬉非惟堕乎相鼠无礼之恶而堕乎嗜饮食无亷耻之贱矣愚也年登八十笔研久废故是阁之记五年之间屡辞邑官之请今则弗克终辞者盖欲因是尽悃愊以告乡邑后进俾勿悖先圣之训也若夫本武城弦歌之政推广学道爱人之心此邑之令佐所当自勉以求无忝其职者然亦耄老之深望云
　　常熟县学兴修记　　　　　　徐有贞
　　常熟蘓上邑也盖古呉国之虞乡言游氏之故里也于今以文献称天下然其学宫虽旧而世敝未之改科目虽盛而世风未之振论者病焉先为是邑者率惟簿书防计徴科之急而缓于学事成化改元之秋澶渊甘侯寔来令是邑即诣学周爰顾瞻慨然以兴修为己任乃咨于学宫及邑之贤者图惟载度之而次第营为之以明年春蒇事及秋而文庙礼殿洎左右庑灵星防门像设祭器罔不毕具又明年春及秋乃修子游之祠继葺明伦之堂志道据徳之斋建育贤之门辟观徳之圃架泮池之桥暨治师生之舎库庾庖湢周垣坊表罔不毕饬盖自经始至于落成载厯燠凉为日三百有竒而庙学规制于是乎称湖广参政邑人钱君景寅以书来曰愿有记于乎兴学之举甘侯惟能之然吾于二三子尚有所谂焉夫上之为教未尝不欲其古若也下之为学亦未尝不欲其古若也考其成功卒未古之若者何哉岂其为教与学之寔与古异与其在上者不可诘而在下者犹可诿也古之士为道徳不为功名不为富贵今则或惟富贵之为而巳为乎道徳而功名在其中为乎功名而富贵在其中为乎富贵则出乎道徳功名之外矣安望其能古若哉夫言游氏天下儒学之先哲而常熟之乡先生也其于孔门以文学为称首而其言学必曰道曰本曰礼乐之原及其行事见于鲁论汉纪彰彰焉然则其为学也岂徒文哉盖子游之学之道仲尼之学之道也仲尼之学之道尧舜禹汤文武周公之学之道也学惟其道虽穷而在下可乐也学非其道虽达而在上可耻也古如是今亦如是不如是不足以言学吾愿与二三子省之由子游以求乎仲尼由仲尼以求乎尧舜禹汤文武周公其于道也若泝流而求源也由一心而运之天下小试而为弦歌之治大行而成礼乐之化庶几哉其古若尔矣吾愿与二三子勉之甘侯名泽字济以名进士为才御史进宪副敡厯中外以言诎为邑于斯其信为复陞也有公道存焉其所资以图成庙者教谕乐安谢纮训严陵诸伦开封髙旦及邑义士钱昌刘仿耆彦徐旸曾昻也前太史中执法经筵讲官知制诰奉天翊卫推诚宣力守正文臣特进光禄大夫柱国武功伯兵部尚书兼华盖殿大学士郡人徐有贞记
　　常熟县修儒学记　　　　　李杰
　　立学教士自唐虞三代巳然其制度沿革与夫为教考诸经可见矣我朝立学徧天下悉取圣言及先儒格言大训辑录成书俾士子诵习服行教之之术视古加详故虽遐陬僻壤文风丕振而况常熟为姑蘓上邑密迩皇都沾被文明之化最深以久士之育才于学而登贤科跻膴仕者独盛于南畿诸郡顾庙学岁久滋弊弗称具瞻治癸丑监察御史刘公奉诏来巡思振士风必先学事乃即赎刑之金以为修饰之费庙自圣贤像以及礼殿两庑防门櫺星门焕然维新学自师生舎馆防馔之堂习射之圃以及碑亭坊表翼然加饰经始于甲寅之春不五阅月而告成于是合学师生谓予宜有言以纪成绩夫只宣上徳以兴学为首务刘公是举可谓能尽激扬之职者矣吾党之士所当自励以副良有司之意宜如何耶尝闻鲁穆叔有言太上立徳其次立功其次立言立徳云者仪范百王师表万世若东鲁圣人是矣立功云者若臯防稷契协和神人以赞化源立言云者若周程张朱倡明理学以诏后之为学者所以希圣希贤图垂不朽之盛事舎是三者何以哉常熟自言子游氏北学圣门列于文学之科盖古之立言而庶几乎立徳者使其大用于时则礼乐之化不但施于武城而臯防稷契之功可立致矣于乎今之人才即古之人才何子游氏奋于百世之上而后之闻风兴起者寡也岂科举利禄之学有以夺之邪朝家立学教士之意殆不如此吾党之士知而戒之岂无踵子游之芳躅于百世之下者哉刘公名廷瓒字宗敬巡厯所至风采凛凛爵禄盖未可量而知县事澶渊王纶教谕徐朝翰训王淑陈畅皆协力以相庙学之成者是为记赐进士出身朝列大夫南京国子监祭酒前左春坊左庶子兼翰林侍读学士经筵讲官兼修国史邑人李杰记
　　进士题名记　　　　　　　章表
　　邑学有进士碑碑记邑之进士者也邑之人受业于学而得以进士名者试之有司试之礼部试之天子每三岁而升四岁而一计焉学故有碑函石于宫之壁岁久驯隘工不就镌长邑者下谋于属募石而新碑之新自今始者烛既往而倡后来也后之来惟进士书为进士作也书不以齿而以次用表年也某曰某官官至某无使视其初者鄙其终轻其少者玩其长也碑石既立矗然耸观碑之中若兄与弟之得与者三予既记之从而有所感焉夫士游于学学以从仕曰进士者仕之始也士之始仕而书之于石敷之耳目而传于后者久也必学与仕终其身求无愧焉可也碑之作幸不致于徒然也此不敢以告邑之士用为予弟兄告也虽然有作于先可以兴其后有鉴于昔得以修于今乡邻赐履之间有学有师以惎以养视之碑存之于目存之目思之于心学究乎己师取乎人倬然能自待者矣自待者重不茍进于仕仕必尊其学而石又不晦于名之书日见进士之承承齿齿用裨于时不冺冺于后视此碑也碑作于天顺庚辰之岁九月之吉式立钱计石费者万之竒工计力佣者什钱之四邑长曰唐侯敬身统任厥成云
　　教育言氏子孙记　　　　　袁甫
　　言偃字子游旧宅在县治之西唐开元追爵呉侯本朝升为公庆元间令孙应时即学宫建祠于明伦堂东偏后令迁其祠祀事弗饬有识嗟惋今邑大夫王爚移书谂予曰圣道榛芜心甚愧之今且一新矣东庙西学前殿后祠奠荐攸序既顺且严尝访公裔孙则降在编民罕修儒业由是即新学西斋扁曰象贤聚言族子弟其中县给赡养之资买书延师朝夕训择齿长者主公祠宇又虑岁月寖逺美意难继则为之节冗费得缗钱六千三百买田以畆计者四百有五十岁收米以斛计者三百有八十庶贻永久愿有记焉余叹息曰是举也可谓知礼矣礼天之经地之义人道之所由立而国家所以恃为元气也昔者夫子与于蜡宾寔有感于鲁喟然发叹子游遂问礼而夫子厯言上古中古与后世之变而断以礼之废兴子游凡三问而夫子三答皆所以极言礼也异时燕居从容子游子张子贡侍纵言至于礼而子游又发领恶全好之问夫子然之攷诸檀弓所载以曾子之任道尚推子游为习礼其裼袭一节则曾子歉然自知其过与他所论礼皆精入毫髪得圣人之传至于论子夏之门人则谓仅可当洒扫应对进退之志而本之则无然则知本斯可谓知礼此正夫子所以大林放之问而未可以子夏之论小之也且子游呉人也太伯端委以治周礼其源流有自来矣而况讲习于洙泗之间巍然在四科之列武城弦歌之风回视断髪文身裸以为饰者其气象果何如故子游之言曰直情径行者戎狄之道也礼道则不然品节斯斯之谓礼乌乎一日无礼则自弃其品节甚可惧也故始之创祠知礼也后之迁祠废礼也今王君大修学宫祠先贤而教养其后裔于是乎能复礼而言氏子孙藏修其间者又能夙夜服习则礼之兴也其庶矣乎传曰礼不明则上下昏何以长世然则斯举也于国祚亦有闗焉是不可以无述乃为之书宋嘉熈改元四月癸未朝散大夫试中书舎人赐紫金鱼袋袁甫记
　　常熟县学田记　　　　　　黄溍
　　常熟故呉地州之西子游宅在焉当孔子时呉通上国巳久北学宜非一人独子游以身通受业列于七十有七人之间而其言行见于纪录为甚具迨今千有七百余年生其地而好学能文名者犹彬彬焉风气之厚俗习之盛诚非旁州比县之所及然自其县时巳有学而所占田多薄瘠以岁之不易也诸生往往无所仰食学校之养顾出他州县下弦诵之声希阙寂寥前后为是州若职教事者思有以裕之而未知所以为计学之宾老以为州之有力而名好事莫如曹君乃相率造君以为言君欣然为辍田之可耕者若干畆山之可樵者若干畆以佐之羣居聚食始无所乏絶莫不徳君之为而愿得予文以记之予闻古昔授田建学悉有成法民之为士固不必廪于学官而大家巨室亦不得有羡田以资施予也自先王之法壊而不可复见説者盖以为三千之徒聚而食于孔子或又以饮食之人为子游氏之儒何言之无稽邪今之去孔子日益以逺有能闻布衣养徒之事而兴起焉可谓难也巳若夫为弟子员而藏修息游于斯者皆生于子游之乡而得其风气俗习之美者也茍无辜乎居之安食之饱而必有事焉将见其处也必无愧乎子游之文学其出也必无忘乎子游之学道而爱人一箪一瓢不足为其俭万钟之禄不足为其泰孰得以区区饮食之细厚诬君子也哉是用弗让而为之记以告诸来者云尔
　　常熟县学在县治东南前临运河宋祥符图经云县东五十步有文宣王庙初不言学淳熈十年曾棨建堂曰进学绍熈五年叶知几改名明伦自书扁庆元三年孙应时建呉公子游祠开禧三年叶凯修庙学端平初王爚仿郡学制东为庙徙呉公祠于后西为学建象贤斋教育言氏子孙扁堂曰明徳元陞州国朝改县学洪武建先贤祠辟射圃建观徳亭宣徳九年知县郭南修两庑学门及厨库正统二年况守钟修两庑六年县丞陈澄建尊经阁成化二年知县甘泽修治八年巡按御史刘廷瓒重修今制左庙右学
　　呉江县重修庙学记　　　　　陈从古
　　学校者政本之所自出讲礼阅乐习射考艺养老齿胄献囚告馘无不寓焉讵可一日废也世之俗吏弃本趋末鳃鳃以簿书狱讼为急视学校为虚器无惑乎风化之不行政本之不立也三代之时家有塾党有庠遂有序国有学人人安于礼义亷耻之域而无暴慢鄙俗之心故孟子谓学则三代共之皆所以明人伦也人伦明于上小民亲于下可谓知本矣自子衿之诗作士子竞为城阙游涣然无所归宋兴尊儒隆道州县率诏置学自汉及唐未有如祖宗之盛者也中更兵火之变一时学舎莽为盗区浙右尤甚呉江界往来之冲六龙南渡驻跸临安寔为畿邑士大夫行李取道半天下使客旁午曾不得一夕宁为邑者平旦视事操牒据案独台符府檄金谷趣办之役是忧至学宫废弛漫不经意故民不知教簪笔健讼视他邑最乾道之初乏宰再岁郡择人以摄之席未暖即去知县赵公领事之始慨然叹曰吾为风化之首今学校鞠为园蔬邑之父兄鲜以夫子之道诏其子孙甚者先圣殿庐上雨旁风春秋奠菜无所存庇此令所当忧也前政石公辙尝创之矣未几中辍吾讵忍不终其事也卜日鸠徒撤旧更新夷荒剔蠧周以重阶垩以两庑中奠庙室环列绘像生师有舎礼器有所宾客之庐庖廪之次无一不具公曰学具矣无资财以养士徒学为于是将旧籍渔儿月计钱二十万永为廪饩之费凡片瓦尺椽市于旁邑不告劳丞俞希尹寔赞其事经始于乙未之秋落成于是岁之冬邑之羣士鼓箧懽趋以后为耻弦歌之声夜以继日公又严规程以防其怠者则公之虑逺不为朝夕计盖可嘉也吁学校之设不徒设也世知甲兵可以威天下不知学校亦足以威天下盖甲兵威之而不足学校威之而有余昔朱泚之乱士皆风靡何蕃以布衣能一叱而回六馆之士孰谓学校无益于人之国哉今诸生宜以古学为心不徒为章句诵説之习异时孝于家忠于国无负圣天子教育之意则所以报公者亦无媿矣予呉人也往来彼数矣见其水波溟渤羣山映带逺混天碧长桥卧波横截其中固尝倚櫂岸巾徜徉四顾曰脱屣功名扁舟五湖岂非鸱夷子皮之逺游者乎秋风飒然莼鲈芳鲜岂非张季鹰之思归者乎行歌长吟兴渺云水岂非陆鲁望之嘉遯者乎大抵山泽英灵之所萃其寓于物也必有瑰竒雄杰之观其毓于人也必有髙明俊秀之才然物不自显待人则显才不自达得人则达彼之为瑰竒雄杰之观者得三贤然后发明所谓俊秀之才为时而生者今有待于学校作兴也赵公既建学矣则才之所成就者吾知必有人焉公名广字徳俭属籍之贤有文者其为政之本末又能推余力以及邮亭使馆桥梁祠宇一新之部使者以能声交荐于朝今为南徐别驾公虽去邑之人不忘公赐相与请记于予欲刻之学石以告后人予嘉公之政如此不敢以固陋辞淳熈五年五月十八日朝奉大夫直秘阁新权知饶州军州事兼管内劝农营田事陈从古记
　　重修呉江县学记　　　　　　盛章
</div>
    <div class="pagination">
<a href="吴都文粹续集_page5.html">上一页</a><a href="吴都文粹续集.html">1</a><a href="吴都文粹续集_page2.html">2</a><a href="吴都文粹续集_page3.html">3</a><a href="吴都文粹续集_page4.html">4</a><a href="吴都文粹续集_page5.html">5</a><span class="current-page">6</span><a href="吴都文粹续集_page7.html">7</a><a href="吴都文粹续集_page8.html">8</a><a href="吴都文粹续集_page9.html">9</a><a href="吴都文粹续集_page10.html">10</a><a href="吴都文粹续集_page11.html">11</a><span>...</span><a href="吴都文粹续集_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
