<!DOCTYPE html>
<html>
 <head>
  <meta charset="utf-8"/>
  <title>
   文章辨体汇选 - 第 84 页/共 396 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文章辨体汇选 - 第 84 页/共 396 页
  </h1>
  <div class="content">
   文章辨体彚选巻一百六十

　　（明）贺复征 编

　　○奏状二

　　论叙迁幸之繇状【唐陆贽】

　　臣前日蒙恩召见陛下叙说泾原叛卒惊犯宫阙及初行幸之事因自克责辞旨过深臣奏云陛下引咎在躬诚尭舜至徳之意臣切有所见以为致今日之患者羣臣之罪也陛下又曰卿以君臣之礼不忍归过于朕故有此言然自古国家兴衰皆有天命今遇此厄运虽则是朕失徳亦应事不繇人未及对诏之间陛下遂言及宗祧涕泗交集主忧臣愤人情之常情激于衷不觉呜咽旋属游瓌请对臣言未获毕辞今輙上烦以尽愚恳臣所谓致今日之患是羣臣之罪者非敢徒饰浮说茍寛圣懐事皆有繇言庶可复自胡羯称乱遗患未除朝廷因循久务容养事多僣越礼阙朝会陛下神武统天将壹区宇乃命将帅四征不庭凶渠稽诛逆将继乱兵连祸结行及三年兴师四方无逺不暨父子诀别夫妻分离一人征行十室资奉居者有馈送之苦行者有锋刃之忧去留骚然而闾里不行矣聚兵日众供费日多常赋不充乃令促限促限才毕复命加征加征既殚又使别配别配不足于是榷算之科设率贷之法兴禁防滋章条目纎碎吏不堪命人无聊生农桑废于追呼膏血竭于笞棰市井愁苦室家怨咨兆庶嗸然而羣邑不宁矣邉陲之戍用保封疆禁卫之师以备廵警二者或阙则生戎心国之大防莫重于此陛下急于靖难累遣东征邉备空虚亲军寡弱寻又搜阅私牧以取马簿责将家以出兵凡有私牧者例元勲贵戚之门所谓将家者皆统帅岳牧之徒是乃甞蒙亲委或着忠劳复除征徭固有常典今忽夺其畜牧其子孙有乞假以给资装有破产以营卒乗道路凄悯部曲感伤贵位崇勲孰不解体加以聚敛之法毂下尤严邸第侯王咸输屋税禆贩夫妇毕算缗钱贵而不见优近而不见异其为愤戚又甚诸方诛求转繁庶类恐惧兴废无已羣情动揺朝野嚣然而京邑关畿不宁矣陛下又以百度废弛志期肃清持义以掩恩任法以成理神断出于太速睿察失于太精断速则多怨于人而疑似之间不容辨也察精则多猜于物而臆度之际未必然也多怨则重臣惧祸反侧之衅易生多猜则羣下防嫌茍且之风渐扇是以叛乱继起怨讟并兴非常之虞亿兆同虑惟陛下穆然凝邃独不得闻至使凶卒鼔行白昼犯阙重门无结草之御环卫无谁何之人自古祸变之兴未有若斯之易岂不以乗我间隙因人携离哉陛下有股肱之臣有耳目之任有诤諌之列有备卫之司见危不能竭其诚临难不能効其死所谓致今日之患羣臣之罪者岂徒言与圣旨又以国家兴衰皆有天命今遇此厄运应不繇人者臣志性介劣学识庸浅凡是占算秘术即不渉其源流至于兴衰大端则甞闻诸典籍书曰天视自我人视天听自我人听又曰徳惟一动罔不吉徳二三动罔不凶惟吉凶不僣在人惟天降灾祥在徳又曰天难谌命靡常常厥徳保厥位厥徳靡常九有以亡此则天所视听皆因于人天降灾祥皆考其徳非于人事之外别有天命也故祖伊责纣之辞曰我生不有命在天武王数纣之罪曰吾有命罔惩其侮此又舍人事而推天命必不可之理也易曰自天佑之吉无不利仲尼以为佑者助也天之所助者顺也人之所助者信也履信思乎顺又以尚贤是以自天佑之吉无不利又曰危者安其位者也亡者保其存者也乱者有其理者也故君子安而不忘危存而不忘亡理而不忘乱是以身安而国家可保又曰视履考祥又曰吉凶得失之象也夫易之为道穷变知化其于性命可谓研精及乎论天人佑助之繇辨安危理乱之故必本于履行得失而吉凶之报象焉此又天命繇人其义明矣春秋传曰祸福无门唯人所召又曰人受天地之中以生所谓命也是以有动作威仪礼义之则以定命能者养之以福不能者败以取祸礼记引诗而释之曰大雅云殷之未丧师克配上帝仪监于殷骏命不易言得众则得国失众则失国也又引书而释之曰康诰曰惟命不于常言善则得之不善则失之此则圣哲之虑六经会通皆谓祸福繇人不言盛衰有命盖人事着于下而天命降于上是以事有得失而命有吉凶天人之间影响相凖诗书已后史传相承理乱废兴大略可纪人事理而天命降乱者未之有也人事乱而天命降康者未之有也六经之教既如彼歴代之明验又如此尚恐其中有可疑者臣请复以近事征之自顷征讨颇频刑网稍宻物力竭耗人心惊疑如居风涛汹汹靡定上自朝列下达蒸黎日夕族党聚谋咸忧必有变故旋属泾原叛卒果如众庶所虞京师之人动逾亿计固非悉知算术皆晓占书则明致冦之繇未必尽关天命伏惟陛下鉴既徃之深失建将来之令图拯宗社阽危刷亿兆愤耻在于审察时变博询人谋王化聿修天佑自至恐不宜推引厄运谓为当然挠追咎之诚沮维新之望臣闻理或生乱乱或资理有以无难而失守有因多难而兴邦理或生乱者恃理而不修也乱或资理者遭乱而能惧也无难失守者忽万机之重而忘忧畏也多难兴邦者渉庶事之艰而知敕慎也今生乱失守之事则既徃不可复追矣其资理兴邦之业在陛下勉励而谨修之当至危至难之机得其道则兴失其道则废其间不容复有所悔也惟陛下勤思焉熟计焉舍已以从众焉违欲以遵道焉逺憸佞而亲忠直焉推至诚而去诈逆焉杜谗沮之路广諌诤之门焉扫求利之法务息人之术焉录片善片能以尽羣材焉忘小瑕小怨俾无弃物焉斯道甚易知甚易行不劳神不劳力但在约之于心耳又陛下天资睿哲有必致之具安得舍而不为哉斯道夕誓之于心则可以感神明动天地朝施之于事则可以服庶类懐万方何忧乎乱人何危乎厄运何患乎天下不宁昔古公以避狄而兴周文以百里而王是乃因危难而恢盛业繇僻小而阐王图况陛下禀英姿乗寳歴四海之利权繇已列圣之徳泽在人茍能增修蔑有不济至如东北羣孽荏苒逋诛泾原乱兵仓卒犯禁盖上天保佑陛下恐陛下神武果断有轻天下之心使知艰难将永福祚耳伏愿悔前祸以答天戒新圣化以承天休勿谓时踵厄运而自疑勿谓事不繇人而自解勤励不息足致升平岂止荡涤妖氛旋复宫阙而已臣愚不胜区区忧国奉君之至诚有所切辞不觉烦伏惟陛下不以人废言不以言废直千虑一得或有取焉

　　奉天论前所答奏未施行状【陆贽】

　　臣某言贼泚逋诛尚穴宫禁陛下思念宗庙痛伤黎元仁孝交感至于愤激猥以急务下询微臣臣虽鄙懦尊慕仁义荷陛下知已之遇感陛下思理之诚愚衷所懐承问輙发不以浅深自揆不以喜怒上虞诚缺于周防承顺之规是亦忠于陛下一至之分也前奉诏问寻具上陈请延羣臣稍与亲接广谘访之路开諌诤之门通拥郁之情弘采拔之道自献答奏迨兹弥旬不闻施行不赐酬诘未审宸音以为何如昧于忖量但务竭尽恐犹辞理蹇拙不能畅达事情慺慺血诚伏愿披沥显烦黩冒岂不惭惶盖犬马感恩思効之心睠睠而不能自止者也臣闻立国之本在乎得众得众之效在乎见情故仲尼以谓人情者圣王之繇言理道所繇生也是则时之否泰事之损益万化所系必因人情情有通塞故否泰生情有厚薄故损益生通天下之情者莫智于圣人尽圣人之心者莫深于易象其别卦也干下坤上则曰泰干上坤下则曰否其取象也损上益下则曰益损下益上则为损干为天为君坤为地为臣天在下而地处上于位乖矣而反谓之泰者上下交故也君在上而臣处下于义顺矣而反谓之否者上下不交故也气不交则庶物不育情不交则万邦不和天气下降地气上腾然后岁功成君泽下流臣诚上达然后理道立损益之义亦繇是焉上约已而裕于人人必悦而奉上矣岂不谓之益乎上蔑人而肆诸已人必怨而叛上矣岂不谓之损乎然则上下交而泰不交而否自损者人益自益者人损情之得失岂容易哉故喻君为舟喻人为水水能载舟亦能覆舟舟即君道水即人情舟顺水之道乃浮违则没君得人之情乃固失则危是以古先圣王之居人上也必以其心从天下之心而不敢以天下之人从其欲乃至兢兢业业一日二日万几夫几者事之微也以圣人之徳天子之尊且犹慎事之微乃至一日万虑岂不以居上接下惧失其情与书曰人心惟危道心惟微微则万几之虑不得不精也危则覆舟之戒不得不慎也夫揆物以意宣意以言言或是非莫若考于有迹迹或成败莫若验于已行自昔王业盛衰君道得失史册尽在粲然可征与众同欲靡不兴违众自用靡不废从善纳谏靡不固逺贤耻过靡不危故诗书称尭徳则曰稽于众舍已从人数舜之功则曰眀四目达四聪言务同欲也序禹之所繇兴则曰益赞于禹禹拜昌言述汤之所以王则曰用人惟已改过不吝言能纳谏也歌文王作周则曰济济多士文王以宁美武王克殷则曰乱臣十人同心同徳言皆从善也尭舜禹汤文武此六君者天下之盛王也莫不从諌以辅徳询众以成功是则徳益盛者虑益微功愈高者意愈下及代之衰也则道亦反焉故书曰纣有亿兆夷人离心离徳言违众也诗曰女炰烋于中国敛怨以为徳不明尔徳时无背无侧尔徳不明以无陪无卿又曰虽无老成人尚有典刑曾是莫聴大命以倾言逺贤也书曰谓人莫已若者亡诗曰惟彼不顺自独俾臧自有肺肠俾民卒狂言自用也前史数桀纣之恶曰强足以拒谏辩足以饰非言耻过也考得失于已行之迹览盛衰于已验之符孰失道而不衰孰得理而不盛报应以类影响不差胡可不则而象之儆而畏之乎粤自秦汉暨于周隋其间将歴千祀代兴者非一姓继覆者非一君虽所遇殊时所为异迹然失众必败得众必成与尭舜禹汤同务者必兴与桀纣幽厉同趋者必败全失众则全败全得众则全成多同于善则功多甚同于恶则祸甚善恶从类端如贯珠成败象行明若观火此歴代之元龟也尚恐议者曰时异事异臣请复为陛下粗举近效之尤章章者以辨焉太宗文皇帝以天纵之才有神器之重武定祸乱文致太平威行如雷霆明照侔日月英略施于百胜圣功被于九歌固非世品之所度量常情之所钻仰然犹兢兢畏慎惧失人心毎戒臣下献规恒以危亡为虑夙兴聴理日旰忘劳公卿迭趋庭奏庶务评议得失与众共之下无滞情上无私断退朝之暇宴接侍臣谘访谋猷询求过阙或论徃古成败或问人间事情毎言及暗主乱朝则省惧自戒言及贤君理代则企竦思齐言及稼穯艰难则上下相匡务遵勤俭言及闾阎疾苦则君臣同虑议息征徭懋徳惩违触类滋长尚恐过言谬举既徃难追毎召宰相平章必遣谏官俱入小大颇失随即箴规得一善则遽命甄升听一諌必明加褒锡故得时无阙事人乐输诚又引文学之流更直宿于内署或讲求典礼或讽诵诗书毎至夜分情忘厌倦夫以太宗之徳美贞观之理安且犹务得人心其勤若此是则人心之于理道可一日而不接乎高宗始年亦亲听纳故当时翕然归美以为有贞观之风兼赖遗泽在人先范垂裕幸无改作俗以阜康数十年间天下无事承平之业滋久倦勤之意颇彰燕居益深接下弥简前哲之耿光浸逺中宫之威柄渐移卒有嗣圣临朝天授革命岂不以经邦之道阙畴咨于大猷宴安之懐溺偏信于近狎驯致祸变几将倾邦虽乱匪自他然其失一也弊俗一靡余风遂流讫神龙景云之间皆嬖幸乱朝聪眀不达玄宗躬定大难手振宏纲开懐纳忠克已从諌尊用旧老采拔羣材大臣不敢壅下情私眤不敢干公议朝清道泰垂三十年谓化已行谓安可保耳目之娯渐广忧勤之志稍衰侈心一萌邪道并进贪权窃柄者则曰徳如尭舜矣焉用劳神承意趋媚者则曰时已太平矣胡不为乐有深谋逺虑者谓之迂诞惊众有谠言切諌者谓之诽谤邀名至尊収视于穆清上宰养威于廊庙仪曹以颂美为奉职法吏以识旨为当官司府以厚敛为公忠权门以多赂为闻望外宠持窃国之势内宠擅回天之謡祸机炽然焰焰滋甚举天下如居积薪之上人人惧焚而朝廷相蒙曾莫之省日务逰宴方谓有无疆之休大盗一兴至今为梗岂不以忽于戒备逸于居安惮忠鲠之怫心甘谀诈之从欲渐渍不闻其失以至于大失者乎肃宗惩致冦之繇藴拨乱之略虚受广纳同符乎太宗招延询谋辍食废寝洞启诚腑推心与人豁披胸襟忘已应物故得来苏之望允塞配天之业勃兴先皇帝继守恭勤而益之以和惠惠则有感和则有亲虽时继艰屯而众不离析理尚寛大务因循而重作为然于紫宸听朝常限三人奏事亦宣谕徳令课责侍臣或赏其尽规或让以容黙性本仁恕事多含弘谏虽未从且不深责情茍有阻终获上通故君臣相安而人亦小息陛下英姿逸辩迈絶人伦武略雄图牢笼物表愤习俗以妨理任削平而在躬以眀威照临以严法制断流弊日久浚恒太深逺者惊疑而沮命逃死之乱作近者畏慑而偷容避罪之态生君臣意乖上下情隔君务致理而下防诛夷臣将纳忠而上虑欺诞故睿诚不布于羣物物情不达于睿聪臣于徃年曾任御史获奉朝谒仅得半年陛下严邃高居未甞降旨临问羣臣局蹐趋退亦不列事奏陈轩墀之间且未相谕宇宙之广何繇自通虽复例对使臣列延宰辅既殊师锡且异公言未行者则戒以枢宻勿论已行者又谓之遂事不谏渐生拘碍动渉猜嫌繇是人各隠情以言为讳至于变乱将起亿兆同忧独陛下恬然不知方谓太平可致陛下以今日之所覩验徃时之所闻孰真孰虚何得何失则事之通塞备详之矣人之情伪尽知之矣列圣升降之效歴歴如彼当今理乱之繇昭昭如此未有不兴于得众殆于失人裕于佥谐蔽于偏信济美因乎纳谏亏徳繇乎自贤善始本乎忧勤失全萌乎安泰今陛下将欲悔祸徼福去危从安若不循太宗创业之规袭肃宗中兴之理鉴天寳致乱之所以惩今者选幸之所繇则何以孚圣懐彰令闻新逺迩之聴归反侧之心乎前承徳音访及庸鄙敢縁私议輙以献闻自迩以来反复千虑智愚有分信非可移至今拳拳犹滞所见不胜愚诚恳欵谨复布款以闻臣某惶怖死罪谨言

　　奉天请数对羣臣兼许令论事状【陆贽】

　　朝隠奉宣圣旨频览卿表状劝朕数对羣臣兼许令论事辞理恳切深表尽忠朕本性甚好推诚亦能纳谏但縁上封事及奏对者少有忠良多是论人长短或探朕意旨朕虽不受谗譛出外即妄生是非以为威福朕徃日将谓君臣一体都不堤防縁推诚信不疑多被奸人卖弄今所致患害朕思亦无他故却是失在推诚又谏官论事少能慎宻例自矜衒归过于朕以自取名朕从即位以来见奏对论事者甚多大抵皆是雷同道聴涂说试加质问即便辞穷若有竒才异能在朕岂惜拔擢朕见从前已来事祗如此所以近来不多取次对人亦不是倦于接纳卿宜深悉此意者圣徳广大如天包容俯矜狂愚仍赐奬谕嘉臣以恳切目臣以尽忠虽甚庸驽实懐感励夫知无不言之谓尽事君以义之谓忠臣之夙心久以自誓以此为奉上之道以此为报主之资幸逢休眀获展诚愿既免罪戾又为褒称庶奉周旋不敢失坠倘陛下推广此道施及万方咸奬直以矜愚各录长而舍短人之所善谁不如臣自然圣徳益彰羣心尽达愚衷恳恳实在于斯睿眷益深缕宣宻旨备该物理曲尽人情其于虑逺防微固非常识所逮然臣窃谓天子之道与天同功天不以地有恶木而废发生天子不以时有小人而废聴纳帝王之盛莫盛于尭虽四凶在朝而佥议靡辍故曰惟天为大惟尭则之是知人有邪直贤愚在处之各得其所而已必不可以忠良者少而阙于询谋献纳之道也昔人有因噎而废食者又有惧溺而自沉者其为矫枉防患之虑岂不过哉愿陛下取鉴于兹勿以小虞而妨大道也臣闻人之所助在乎信信之所立繇乎诚存诚于心可以俾众无惑存信于已可以教人不欺惟信与诚有补无失一不诚则心莫之保一不信则言莫之行故圣人重焉以为食可去而信不可失也又曰诚者物之终始不诚无物物者事也言不诚则无复有事矣匹夫不诚无复有事况王者頼人之诚以自固而可不诚于人乎陛下所谓失于诚信以致患害者臣窃以斯言为过矣孔子曰可与言而不与之言失人不可与言而与之言失言智者不失人亦不失言繇此言之陛下可审其所言而不可不慎信其所与而不可不诚海禽至微犹识情伪含灵之类固必难诬前志所谓众庶者至愚而神盖以蚩蚩之徒或昬或鄙此其似于愚也然而上之得失靡不辨上之好恶靡不知上之所秘靡不传上之所为靡不效此其类于神也故驭之以智则人诈示之以疑则人偷接不以礼则狥义之意轻抚不以恩则効忠之情薄上行之则下从之上施之则下报之若响应声若影从表表枉则影曲声滛则响邪懐鄙诈而求颜色之不形颜色形而求观者之不辨观者辨而求众庶之不惑众庶惑而求叛乱之不生自古及今未之有也故惟天下至诚为能尽其性能尽其性则能尽人之性若不尽于已而望尽于人众必绐而不从矣不诚于前而曰诚于后众必疑而不信矣今方镇有不诚于国者陛下则兴师以伐之臣庶有亏信于上者陛下则出令以诛之有司顺命诛伐而不敢纵舍者盖以陛下之所有责彼之所无故也向若陛下不诚于物不信于人人将有辞何以致讨是知诚信之道不可斯须去身愿陛下顺守而行之有加恐非所以为悔者也臣闻春秋传曰人谁无过过而能改善莫大焉易曰日新之谓盛徳礼记曰徳日新日日新又日新商书仲虺述成汤之徳曰用人惟已改过不吝周诗吉甫美宣王之功曰衮职有阙惟仲山甫补之夫礼易春秋百代不刋之典也皆不以无过为美而谓大善盛徳在于改过日新成汤圣君也仲虺圣辅也以圣辅而赞扬圣君不称其无过而称其改过周宣中兴之贤主也吉甫文武之贤臣也以贤臣之歌诵贤主不美其无阙而美其补阙是则圣贤之意较然着明唯以改过为能不以无过为责盖为人之行已必有过差上智下愚俱所不免智者改过而迁善愚者耻过而遂非迁善则其徳日新是为君子遂非则其恶弥积斯谓小人故闻义能徙者常情之所难从諌勿咈者圣人之所尚至于赞扬君徳歌述主功或以改过不吝为言或以有阙能补为美中古已降淳风浸微臣既尚谀君亦自圣掩盛徳而行小道于是有入则造膝出则诡辞之态兴矣奸繇此滋善繇此阻帝王之意繇此惑諌臣之罪繇此生媚道一行为害斯甚太宗文皇帝挺秀千古清眀在躬再恢圣谟一变流弊以虚受为理本以直言为国华有面折廷争者必为霁雷霆之威而眀言奬纳有上封献议者必为黜心意之欲而手敕褒扬故得有过必知知而必改存致雍熙之化没齐尭舜之名向若太宗狥中主之常情滞习俗之凡见闻过则美已之短纳諌又畏人之知虽有求理之心必无济时之效虽有悔过之意必无从谏之名此则聴纳之实不殊隠见之情小异其于损益之际已有若此相悬又况不及中材师心自用肆于人上以遂非拒谏孰有不危者乎且以太宗有经纬天地之文有底定祸乱之武有躬行仁义之徳有理致太平之功其为休烈耿光可谓盛极矣然而人到于今称咏以为道冠前古泽被无穷者则从谏改过为其首焉是知諌而能从过而能改帝王之美莫大于斯陛下所谓谏官论事少能慎宻例自矜衒归过于朕者臣以为不宻自矜信非忠厚其于圣徳固亦无亏陛下若纳諌不违则传之适足增美陛下若违谏不纳又安能禁之勿传伏愿以贞观故事为楷模使太宗风烈重光于圣代恐不可谓此为归过而阻絶直言之路也臣闻虞舜察迩言故能成圣化晋文聴舆诵故能恢霸功大雅有询于蒭荛之言洪范有谋及庶人之义是则圣贤为理务询众心不敢忽细微不敢侮鳏寡侈言无验不必用质言当理不必违逊于志者不必然逆于心者不必否异于人者不必是同于众者不必非辞拙而效速者不必愚言甘而利重者不必智是皆考之以实虑之以终其用无他惟善所在则可以尽天下之理见天下之心夫人之常情罕能无惑大抵蔽于所信阻于所疑忽于所轻溺于所欲信既偏则聴言而不考其实繇是有过当之言疑既甚则虽实而不聴其言于是有失实之聴轻其言则遗其可重之事欲其事则存其可弃之人斯并苟纵私懐不稽皇极于以亏天下之理于以失天下之心故常情之所轻乃圣人之所重图逺者先验于近务大者必慎于微将在愽采而审用其中固不在慕高而好异也陛下所谓比见奏对论事皆是雷同道聴涂说者臣窃以众多之议足见人情必有可行亦有可畏恐不宜一槩轻侮而莫之省纳也陛下又谓试加质问即便辞穷者臣恐陛下虽穷其辞而未尽其理能服其口而未服其心何以知其然臣毎读史书见乱多理少因懐感叹甞试思之窃谓为下者莫不愿忠为上者莫不求理然而下毎苦上之不理上毎苦下之不忠若是者何两情不通故也下之情莫不愿达于上上之情莫不求知于下然而下恒苦上之难达上恒苦下之难知若是者何九弊不去故也所谓九弊者上有其六而下有其三好胜人耻闻过骋辨给衒聪眀厉威严恣强愎此六者君上之弊也謟谀顾望畏愞此三者臣下之弊也上好胜必甘于佞辞上耻过必忌于直谏如是则下之謟谀者顺旨而忠实之语不闻矣上骋辨给必剿说而折人以言上衒聪眀必臆度而虞人之诈如是则下之顾望者自便而切磨之辞不尽矣上厉威必不能降情以接物上恣愎必不能引咎以受规如是则下之畏愞者避辜而情理之说不申矣夫以区域之广大生灵之众多宫阙之重深高卑之限隔自黎献而上获覩至尊之光景者踰亿兆而无一焉就获覩之中得接言议者又千万无一幸而得接者犹有九弊居其间则上下之情所通鲜矣上情不通于下则人惑下情不通于上则君疑疑则不纳其诚惑则不从其令诚而不见纳则应之以悖令而不见从则加之以刑下悖上刑不败何待是使乱多理少从古已然考其初心不必滛暴亦在乎两情相阻驯致其失以至于艰难者焉昔龙逢诛而夏亡比干剖而商灭宫奇去而虞败屈原放而楚衰臣谓夏殷虞楚之君若知四子之尽忠必不剿弃若知四子之可用必不推违所以至于忍害而舍絶者盖谓其言不足行心不足保故也四子既去四君亦危然则言之固难聴亦不易赵武呐呐而为晋贤臣绛侯木讷而为汉元辅公孙弘上书论事帝使难弘以十策弘不得其一及为宰相卒有能名周昌进谏其君病吃不能对诏乃曰臣口虽不能言心知其不可然则口给者事或非信辞屈者理或未穷人之难知尭舜所病胡可以一酬一诘而谓尽其能哉以此察天下之情固多失实以此轻天下之士必有遗才臣是以窃虑陛下虽穷其辞而未穷其理能服其口而未服其心良有以也古之王者眀四目达四聪盖欲幽抑之必通且求闻已之过也垂旒于前黈纩于侧盖恶视聴之太察唯恐彰人之非也降及末代则反于斯聪眀不务通物情视聴祗以伺罪衅与众违欲与道乖方于是相尚以言相示以智相冒以诈而君臣之义薄矣以陛下性含仁圣意务雍熈而使至道未孚臣窃为陛下懐愧于前哲也古人所以有耻君不如尭舜者故亦以是为心乎夫欲理天下而不务于得人心则天下固不可理矣务得人心而不勤于接下则人心固不可得矣务勤接下而不辨君子小人则下固不可接矣务辨君子小人而恶其言过悦其顺已则君子小人固不可辨矣趣和求媚人之甚利存马犯颜取怨人之甚害存焉居上者易其害而以美利利之犹惧中谷之不蔇况有踈隔而勿接又有猜忌而加损者乎天生蒸人本以为国人之有口不能无言人之有心不能无欲言不宣于上则怨讟于下欲不归于善则凑集于邪圣人知众之不可以力制也故植榜木陈谏鼔列争臣之位置采诗之官以宣其言尊礼义安诚信厚贤能之赏广功利之途以归其欲使上不至于亢下不至于穷则人心安得而离乱兆何从而起古之无为而理者其率用此与茍有理之之意而不知其方茍知其方而心守不一则得失相半天下之理乱未可知也其又违道以师心弃人而任已谓欲可逞谓众可诬谓专断无伤谓询谋无益谓谀说为忠顺谓献替为妄愚谓进善为比周谓嫉恶为嫌忌谓多疑为御下之术谓深察为照物之眀理道全乖国家之颠危可立待也理乱之戒前哲备言之矣安危之效歴代甞试之矣旧典尽在殷鉴足征其于措置施为陛下眀识所择耳伏愿广接下之道开奬善之门弘纳谏之懐励推诚之美其接下也待之以礼煦之以和虚心以尽其言端意以详其理不御人以给不自衒以眀不以先觉为能不以臆度为智不形好恶以招謟不大声色以示威如权衡之悬不逆其轻重故轻重自辨无从而诈也如水镜之设无意于妍蚩而妍蚩自彰莫得而怨也有犯颜谠直者奬而亲之有利口谗佞者踈而斥之自然物无壅情言不苟进君子之道浸长小人之态日消何忧乎少忠良何有乎作威福何患乎妄说是非如此则接下之要备矣其奬善也求之若不及用之惧不周如梓之任材曲直当分如海之归水洪涓必容能小事则处之以小官立大劳则报之以大利不忌怨不避亲不抉瑕不求备不以人废举不以已格人闻其材必试以事能其事乃进以班自然无不用之才亦无不实之举如此则奬善之道得矣其纳谏也以补过为心以求过为急以能改其过为善以得闻其过为眀故谏者多表我之能好谏者直示我之能贤谏者之狂诬明我之能恕谏者之漏泄彰我之能从有一于斯皆为盛徳是则人君之与谏者交相益之道也谏者有爵赏之利君亦有理安之利谏者得献替之名君亦得采纳之名然犹谏者有失中而君无不美唯恐谠言之不切天下之不闻如此则纳諌之徳光矣其推诚也在彰信在任人彰信不务于尽言所贵乎出言则可复任人不可以无择所贵乎已择则不疑言而必诚然后可以求人之聴命任而勿贰然后可以责人之成功诚信一亏则百事无不纰缪疑贰一起则羣下莫不忧虞是故言或乖宜可引过以改其言而不可茍也任或乖当可求贤以代其任而不可疑也如此则推诚之义孚矣微臣所以屡屡尘黩而不能自抑者盖以陛下有拯乱之志而多难未平有务理之诚而庶绩未乂有尭舜聪眀之徳而未光宅于天下有覆载含弘之量而未翕受于众情故臣毎中夜静思无不窃叹而深惜也向若陛下有其位而无必行之志有其志而无可致之资则臣固已从俗浮沉何苦而汲汲如是惟陛下详省所阙亟行所宜归天下之心济中兴之业此臣之愿也亿兆之福也宗社无疆之休也

　　奉天论赦书事条状【陆贽】

　　右隠朝奉宣圣旨并以中书所撰赦书示臣令臣审看可否如有须改张处及事宜不尽并条奏来者臣谨如诏旨详审再三犹惧所见不周兼与诸学士等叅考得失佥以为纲条粗举文理亦通事多循常辞不失旧用于平昔颇亦可行施之当今则恐未称何则履非常之危者不可以常道安解非常之纷者不可以常语谕自陛下嗣承大寳志一中区穷用甲兵竭取财赋甿庶未达于暂劳之意而怨咨已深昊穹不假以悔祸之期而患难继起复以刑谪太峻禁防伤严上下不亲情志多壅乃至变生都辇盗据宫闱九庙鞠陷于匪人六师出次于郊邑奔逼忧危言之痛心自古祸乱所锺罕有若此之暴今重围虽解逋冦尚存裂土假王者四凶滔天僣帝者二竖又有顾瞻懐贰叛援党奸其流实繁不可悉数皇舆未复国柄未归劳者未获休功者未获赏困穷者未暇恤滞抑者未克申将欲纾多难而収羣心唯在赦令诚言而已安危所属其可忽诸动人以言所感已浅言又不切人谁肯懐昔成汤遇灾祷于桑野躬自髠剔以为牺牲古人所谓割髪宜及肤翦爪宜侵体良以诚不至者物不感损不极者益不臻今之徳音亦类于是悔过之意不得不深引咎之辞不得不尽招延不可以不广润泽不可以不弘宣畅鬰湮不可不洞开襟抱洗刷疵垢不可不荡去瘢痕使天下之廓然一变若披重昏而睹朗曜人人得其所欲则何有不从者乎应须改革事条谨具别状同进除此之外尚有所虞窃以知过非难改过为难言善非难行善为难假如赦文至精止于知过言善犹愿圣虑更思所难易曰圣人感人心而天下和平夫感者诚发于心而形之于事事或未谕故宣之以言言必顾心心必副事三者同符不相越踰本于至诚乃可求感事或未致不如勿言一亏其诚终莫能信伏愿陛下先断厥志乃施于辞度其可行而宣之其不可者措之无茍其言以重其悔言克诚而人心必感人心既感而天下自平事何可不详亦何可不务罄输衷恳伏聴圣裁谨进

　　奉天请许台省长官举荐属吏状【陆贽】

　　今月日顾少连延英对回奉密旨卿先奏令台省长官各举属吏近闻外议云诸司所举皆有情故兼受贿赂不得实才此法甚非穏便已后除改卿宜自拣择不得信任诸司者臣以闇劣谬当大任果速官谤上贻圣忧过蒙恩私曲降慈诲感戴循省寝兴不宁縁是宻旨特宣不敢对众陈谢祇禀成命所宜必行恭惟圣规又合无隠茍有未达安敢勿言虽知尘情固不可已夫理道之急在于得人而知人之难圣哲所病聴其言则未保其行求其行则或遗其才校劳考则巧伪繁兴而贞方之人罕进狥声华则趋竞弥长而沉退之士莫升自非素与交亲备详本末探其志行阅其器能然后守道藏用者可得而知沽名饰貎者不容其伪故孔子曰视其所以观其所由察其所安人焉廋哉夫欲观视而察之非一朝一夕之所能也是以前代有乡闾举选之法长吏辟署之制所以眀歴试广旁求敦行能息驰骛也昔周以伯冏为太仆命之曰慎简乃僚罔以巧言令色便辟侧媚其惟吉士是则古之王朝但命其大官大官得自简寮属之明验也汉朝务求多士其选不惟公府辟召而已又有父任兄任皆得为郎选入之初杂居三署台官阙则用补之是则古之郎官皆以任选此其明验也魏晋以后暨于国初采择庶官多由选部惟高位重职考庶官之有成者请而命焉故晋代山涛为吏部尚书中外员品多所启授宋朝以蔡廓为吏部尚书廓先使人谓宰相徐羡之曰若得行吏部之职则拜不然则否羡之答云黄散已下悉已委之廓犹愤恚以为失职遂不之官是则黄门散骑侍郎皆由吏部选授不必朝廷列位尽合简在台司此其明验也国朝之制庶官五品以上制勅命之六品以下则并旨授制勅所命者盖宰臣议奏可而除拜之也旨授者盖吏部铨材署职然后上言诏旨但画闻以从之而不可否者也开元中吏部注拟选人奏置循资格自起居遗补及御史等官犹并列于选曹铨综之例着在格令至今不刋未闻常参之官悉委宰臣拣择此又近事之明验也其后旧典失序幸臣专朝舍佥议而重已权废公举而行私惠是使周行庶品苟不出时宰之意者则进莫致焉任众之道益微进善之途渐隘近者毎须任使常苦乏人临事选求动淹旬朔姑务应用难尽当才岂不以荐举凌迟人物衰少居常则求精太过有急则备位不充欲令庶绩咸熙固亦难矣臣实驽顽一无所堪猥蒙任使待罪宰相虽懐窃位之惧且乏知人之眀自揣庸虚终难上报唯知广求才之路使贤者各以彚征启至公之门令职司皆得自达臣当谨守法度考课百官奉扬聪眀信赏必罚庶乎人无滞用朝不乏才以此为酬恩之资以此为致理之具爰初受命即以上陈求贤审官麄立常制凡是百司之长兼副贰等官及两省供奉之职并因察举劳効须加奬任者并宰臣叙拟以闻其余台省属僚请委长官择选指陈才实以状上言一经荐扬终身保任各于除书之内且标举授之由示众以公眀彰得失得贤则进考增秩失实则夺俸赎金亟得则褒升亟失则黜免非止捜扬下位亦可阅试大官前志所谓达观其所举即此义也自蒙允许即以宣行南宫举人纔至十数或非台省旧吏则是使府佐僚累经荐延多歴事任议其资望既不愧于班行考其行能又未闻其阙败而议者遽以腾口上烦圣聪道之难行亦可知矣陛下勤求理道务狥物情因为举荐非宜复委宰臣简择其为崇任辅弼愽采舆词可谓圣徳之盛者也然于委任责成之道聴言考实之方闲邪存诚犹恐有阙所谓委任责成者将立其事先择其人既得其人慎谋其始既得其始详虑其终终始之间事必前定有疑则勿果于用既用则不复有疑待终其谋乃考其事事愆于素者革其弊而黜其人事叶于初者赏其人而成其美使受赏者无所与让见黜者莫得为辞夫如是则有材者皆得受任以竭其材此圣王委任责成无为而理之道也所谓听言广纳弘接下之规眀目达聪广济人之道欲知事之得失不可不听之于言欲辨言之真虚不可不考之于实言事之得者勿即谓是必原其所得之由言事之失者勿即谓非必穷其所失之理称人之善者必详征行善之迹论人之恶者必公辨为恶之端凡聴其言皆责其实既得其实又察以情既尽其情复稽于众众议情实必叅相得然后信其实奬其诚如或矫诬亦寘眀罚夫如是则言者不壅聴者不劳无浮妄乱教之谈无阴邪伤善之说无轻信见欺之失无潜构不辨之寃此古圣王聴言考实不出戸而知天下之方也陛下既纳臣言而用之旋闻横议而止之于臣谋不责成横议不考实此乃谋失者得以辞其罪议曲者得以肆其诬率是以行触类而长固无必定之计亦无必实之言计不定则理道难成言不实则小人得志国家所病恒必由之昔齐桓公将启霸图问管仲以害霸之事管仲对曰得贤不能任害霸也任贤不能固害霸也固而不能终害霸也与贤人谋事而与小人议之害霸也所谓小人者不必悉懐险诐败覆邦家盖以其意性险邪趣向狭促以沮议为出众以自异为不羣趋近利而昧逺图效小信而伤大道故论语曰言必信行必果硁硁然小人也夫以能信于言能果于行唯以硁硁浅道不克弘通宣尼犹谓其小人管仲尚忧其害霸况又有言行难保而恣其非心者乎此皆任不责成言不考实之弊也圣旨以为外议云诸司所举皆有情故兼受贿赂不得实才者臣请陛下当使所言之人悉陈所犯之状某人受贿某举有情陛下然后以事质于臣臣复以事考于举主若便首伏则据罪施刑如或有辞则付法阅实谬举者必行其罚诬善者亦反其辜自然宪典克明邪慝不作惩一沮百理之善经何必贷其奸赃不加辨诘私其公议不出主名使无辜见疑有罪获纵枉直同贯人何頼焉圣旨有以官长举人法非穏便令臣并自拣择不可信任诸司者伏以宰辅常制不过数人人之所知固有限极必不能偏谙诸士备阅羣材若令悉命羣官理须辗转询访是则变公举为私荐易明扬以暗投傥如议者之言所举多有亲故举于君上且未絶私荐于宰臣岂肯无诈失人之弊必又甚焉所以承前命官罕有不渉私谤虽则秉钧不一或自行情亦由私访所亲转为所卖其弊非逺圣鉴明知今又将狥浮言专任宰臣除吏宰臣不徧谙识踵前须访于人若访于亲朋则自悔其覆车不易前辙之失也若谤于朝列则自求其私荐必不如公举之愈也二者利害惟陛下更详择焉恐不如复委长官慎简寮属所简既少所求亦精得贤有鉴识之名失实当暗谬之责人之常性莫不爱身况于台省长官皆是当朝高选孰肯狥私妄动以伤名取责者乎所谓台省长官即仆射尚书左右丞侍郎及御史大夫中丞是也陛下比择辅相亦多不出其中今之宰相则徃日台省长官也今之台省长官乃将来之宰臣也但是职名暂异固非行业顿殊岂有为长官时则不能举一二属吏居宰臣位则可委择千百具僚物议悠悠其惑斯甚圣人制事必度物宜无求备于一人无责人以不逮尊者领其要卑者任其详是以人主择辅臣辅臣择庶官庶官择佐僚所任愈崇故所择愈少所试渐下故所举渐轻进不失伦选不失类以类则深知实行有伦则杜絶徼求将务求人无易于是故选自卑逺始升于朝者各委长吏任举之则下无遗贤矣寘于周行既任以事者于是宰臣叙进之则朝无旷职矣才徳兼茂歴试不渝者然后人主倚任之则海内无遗士矣夫求才贵广考课贵精求广在于各举所知长吏之荐择是也考精在于按名责实宰臣之叙进是也求不广则下位罕进下位罕进则用常乏人用常乏人则惧旷庶官惧旷庶官则茍取备员是以考课之法不暇精也考不精则能否无别能否无别则砥砺渐衰砥砺渐衰则职业不举职业不举则品格寖微是以贤能之功不克彰也皆失于不广求人之道而务选士之精不思考课之行而望得人之美是以望得弥失务精益麄塞源浚流未见其可臣欲详征旧说伏恐聴览为烦粗举一端以明其理徃者则天太后践祚临朝欲収人心尤务拔擢弘委任之意开汲引之门进用不疑求访无倦非但人得荐士亦得自举其才所荐必行所举輙试其于选士之道岂不伤容易哉然而课责既严进退皆速不肖者旋黜才能者骤升是以当代谓知人之明累朝赖多士之用此乃近于求才贵广考课贵精之效也陛下诞膺寳厯思致理平虽好贤之心有踰前哲而得人之盛未逮往时盖由鉴赏独任于圣聪搜择颇难于公举但启详延之路罕施练核之方遂使先进者渐益凋讹后来者不相接续施一令则谤沮互起用一人则疮痏立成此乃失于选才太精制法不一之患也则天举用之法伤易而得人陛下慎简之规太精而失士是知虽易于举用而不易于茍容则所易者适足广得人之资不为害也不精于法制而务精于选才则所精者适足梗进贤之途不为利也人之才行自昔罕全茍有所长必有所短若录长补短则天下无不用之人责短舍长则天下无不弃之士加以情有憎爱趣有异同假使圣如伊周贤如杨墨求诸物议孰免讥嫌昔子贡问于孔子曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之盖以小人君子意必相反其在小人之恶君子亦如君子之恶小人将察其情在审其聴聴君子则小人道废聴小人则君子道消今陛下慎选宰臣必以为重于庶品精择长吏必以为愈于末流及至宰臣献规长吏荐士陛下则但纳横议不稽始谋是乃任以重者轻其言待以轻者重其事且又不辨所毁之虚实不校所议之短长人之多言何所不至将使人无所措其手足岂独选任之道失其端而已乎臣之公言固非为已所惜者致理之道所感者见遇之恩輙因陈谢布露以闻惟陛下幸察之谨奏 

　　奉天奏李建徽杨惠元两节度兵马状【陆贽】

　　右懐光当管师徒足以独制凶冦逗遛未进抑有他由所患太强不资傍助比者又遣李晟李建徽杨惠元三节度之众附丽其营无益成功祗足生事何则四军接垒羣帅异心论势力则悬絶高卑据职名则不相统属懐光轻晟等兵微位下而忿其制不从心晟等疑懐光养冦蓄奸而怨其事多凌已端居则互防飞谤欲战则逓恐分功龃龉不和嫌衅遂构俾之同处必不两全强者恶积而后亡弱者势危而先覆灭亡之祸翘足可期旧冦未平新患方起忧危所切实堪疚心太上消慝于未萌其次救失于始兆况乎事情已露祸难垂成委而不谋何以宁乱李晟见机虑变先请移军就东建徽惠元势转孤弱为其吞噬理在必然他日虽有良图亦恐不能自拔拯其危急唯在此时今因李晟愿行便遣合军同徃托言晟兵素少虑为贼泚所邀藉此两军迭为犄角仍先谕旨宻使促装诏书至营即日进路懐光意虽不欲然亦计无所施是谓先人有夺人之心疾雷不及掩耳者也夫制军驭将所贵见情离合疾徐各有适宜当离者合之则召乱当合者离之则寡功当疾而徐则失机当徐而疾则漏策得其要挈其时然后举无败谋措无危势今者屯兵而不肯为用聚将而罔能叶心自为鲸鲵变在朝夕留之不足以相制徒长厉阶析之各竞于擅能或建勲绩事有必应断无可疑解斗不可以不离救焚不可以不疾理尽于此惟陛下图之

　　奉天请不置琼林大盈二库状【陆贽】

　　右臣闻作法于凉其弊犹贪作法于贪弊将安救示人以义其患犹私示人以私患必难弭故圣人之立教也贱货而尊让逺利而尚廉天子不问有无诸侯不言多寡百乗之室不畜聚敛之臣夫岂能忘其欲贿之心哉诚惧贿之生人心而开祸端伤风教而乱邦家尔是以务鸠敛而厚其帑椟之积者匹夫之富也务散发而収其兆庶之心者天子之富也天子所作与天地同生之长之而不恃其为成之収之而不私其有付物以道混然忘情取不为贪散不为费以言乎体则博大以言乎术则精微亦何必挠废公方崇聚私货降至尊而代有司之守辱万乗以効匹夫之藏亏法失人诱奸聚怨以斯制事岂不过哉今琼林大盈自古悉无其制传诸耆旧之说皆云创自开元贵臣贪权饰巧求媚乃言郡邑贡赋所用盍各区分赋税当委之有司以给经用贡献宜归于天子以奉私求玄宗悦之新是二库荡心侈欲萌蒂于兹迨乎失邦终以饵冦礼曰货悖而入者亦悖而出岂非其明效与陛下嗣位之初务遵理道敦行约俭斥逺贪饕虽内库大藏未归太府而诸方曲献不入禁闱清风肃然海内丕变议者咸谓汉文却马晋武焚裘之事复见于当今矣近以冦逆乱常銮舆外幸既属忧危之运宜增儆励之诚臣昨奉使军营出由行殿忽覩右廊之下牓列二库之名矍然自惊不识所以何则天衢尚梗师旅方殷疮痛呻吟之声噢咻未息辛勤守战之効赏赉未行而诸道贡珍遽私别库万目所视孰能忘懐窃揣军情或生觖望试询候馆之吏兼采道路之言果如所虞积憾已甚或忿形谤讟或丑肆讴謡颇含思乱之情亦有悔忠之意是知甿俗昏鄙识昧高卑不可以尊极临而可以诚意感顷者六师初降百物无储外扞凶徒内防危堞昼夜不息迨将五旬冻馁交侵死伤相枕毕命同力竟夷大艰良以陛下不厚其身不私其欲絶甘以同卒伍辍食以啖功劳无猛制而人不携懐所感也无厚赏而人不怨悉所无也今者兵围已解衣食已丰而謡讟方兴军情稍沮岂不以勇夫恒性嗜货矜功其患难既与之同忧而好乐不与之同利茍异恬黙能无咨怨此理之常固不足怪记曰财散则民聚岂非殷鉴与众怒难任蓄怨终泄其患岂徒人散而已亦将虑有构奸鼔乱干纪而强取者焉夫国家作事以公共为心者人必乐而从之以私奉为心者人必咈而叛之故燕昭筑金台天下称其贤殷纣作玉杯百代传其恶盖为人与为已殊也周文之囿百里时患其尚小齐宣之囿四十里时病其太大盖同利与专利异辨察兹理洒濯其心奉三无私以一有众人或不率于是用刑然则宣其利而禁其私天子所恃以理天下之具也舍此不务而壅利行私欲人无贪不可得已今兹二库珍币所归不领度支是行私也不给经费非宣利也物情离怨不亦宜乎智者因危而建安明者矫失而成得以陛下天资英圣傥加之见善必迁是将化蓄怨为衔恩反过差为至当促殄遗孽永垂鸿名易如转规指顾可致然事有未可知者但在陛下能行与否尔能则安否则危能则成徳否则失道此乃必然之理也愿陛下慎之惜之陛下诚能近想重围之殷忧追戒平居之专欲器用取给不在过丰衣食所安必以分下凡在二库货贿尽令出赐有功坦然布懐与众同欲是后纳贡必归有司毎获珍华先给军赏瑰异纤丽一无上供推赤心于其腹中降殊恩于其望外将卒慕陛下以必信之赏人思建功兆庶悦陛下改过之诚孰不归徳如此则乱必靖贼必平徐驾六龙旋复都邑兴行坠典整缉棼纲乗舆有旧仪郡国有恒赋天子之贵岂当忧贫是乃散其小储而成其大储也损其小寳而固其大寳也举一事而众美具行之又何疑焉恡小失多廉贾不处溺近迷逺中人所非况乎大圣应机固当不俟终日不胜管窥愿効之至谨陈冒以闻谨奏

　　文章辨体彚选巻一百六十

　　●钦定四库全书

　　文章辨体彚选巻一百六十一

　　（明）贺复征 编

　　○奏状三

　　兴元访续从贼中赴行在官等状【唐陆贽】

　　右钦溆奉宣圣旨近日徍徍有卑官从山北来皆称自京城偷路奔赴行在大都此辈多非良善有一邢建论说贼中体势语最张皇察其事情颇是窥觇今且令留在一处安置如此之类更有数人若不根寻恐有奸计卿宜商量如何穏便者臣伏以任总百揆者与一职之守不同富有万国者与百揆之体复异盖尊领其要卑主其详尊尚恢弘卑务近细是以练核小事紏察微奸此有司之守也维御万枢选建庶长总纲而众目咸举明迩而羣方自通此大臣之任也愚智兼纳洪纎靡遗葢之如天容之如地垂旒黈纩而黜其聪察匿瑕藏疾而务于包容不示威而人畏之如雷霆不用明而人仰之如日月此天子之徳也以卑而僭用尊道则职废于下以尊而降代卑职则徳丧于上职废则事不举徳丧则人不归事不举者弊虽切而患轻人不归者衅似微而祸重兹道得失所关兴亡知宇宙之大不可以耳目周故清其无为之心而观物之自为也知亿兆之众不可以智力胜故一其至诚之意而感人之不诚也异于是者乃以一人之聴览而欲穷宇宙之变态以一人之防虑而欲胜亿兆之奸欺役智弥精失道弥逺故仲尼述陶唐之盛曰惟天为大惟尭则之周诗美文王之徳曰不识不知顺帝之则是皆覆育万物浑然大同无好无恶不忌不克之谓也项籍纳秦降卒二十万虑其懐诈复叛一举而尽坑之其于防虞亦已甚矣汉高豁达大度天下之士至者纳用不疑其于备虑可谓疏矣然而项氏以灭刘氏以昌蓄疑之与推诚其效固不同也秦皇严卫雄猜而荆轲奋其阴计光武寛容愽厚而马援输其欵诚岂不以虚懐待人人亦思附任数御物物终不亲情思附则感而悦之虽冦雠化为心膂有矣意不亲则惧而沮之虽骨肉结为仇慝有矣臣故曰兹道得失所关兴亡伏惟陛下睿哲文思光被四表孝友勤俭行高百王然犹化未大同俗未至理者良以智出庶物有轻待人臣之心思周万机有独驭区■〈宀禹〉之意谋吞众略有过慎之防明照羣情有先事之察严束百辟有任刑致理之规威制四方有以力胜残之志繇是才能者怨于不任忠荩者忧于见疑着勲业者惧于不容懐反侧者迫于攻讨驯致离叛构成祸灾兵连于外变起于内岁律未平乗舆再迁国家艰屯古未甞有以陛下至圣之徳而遇兹殷忧之期天其或者欲大启睿心儆小失而崇丕业耳臣谓陛下当奉若天意追咎已然凡所致冦之由悉已详知其故将革前弊以消羣疑今承徳音尚袭流误若未悔祸何繇弭灾臣获蒙过知又辱下问若务顺旨是为欺天庸敢指陈庶禆阙漏徃岁初奋师旅四征不庭义烈之徒人思自効舍逆归款者继献于阙下陈谋谏失者争诣于禁门陛下能于此时乗军气之方雄因人心之愿尽辍沐吐哺虚襟坦懐海纳风行不凝不滞功者报之义者旌之直者奬之才者任之其或有志而无补于时敢言而不当其理亦必恕其妄作录其善心率皆优容以礼进退如此则海内风靡翕然归心贤愚咸懐小大毕力蕞尔凶丑曾何足平臣固知久已理安无奉天之幸矣其所以孕祸胎而索义气者在乎独断宸虑专任聪明降附者意其窥觎输诚者谓其逰说论官军挠败者猜其挟奸毁沮陈凶党强狡者疑其为贼张皇献讨者防其漏言进谏者惮其宣谤凡此之类悉贻圣忧咸使拘留谓之安置或诘责而寘于客省或劳慰而延于紫庭虽呵奬颇异其辞然于圏闭一也既杜出入势同狴牢解释无期死生莫测守护且峻家私不通一遭絷维动歴年岁想其痛愤何可胜言繇是归化渐稀而上封殆絶矣狥义之心既沮胁从之党弥坚而贵近之臣徃来之使希望风旨诡辞取容惟揣乐闻不忧失实咸言圣谋深逺策略如神小冦孤危灭亡无日陛下急于诛恶皆谓其事信然穷兵竭财坐待平一人心转溃冦乱愈滋遂致毂下生戎宫闱不守倘陛下能于此际遽敷大号谢过万方叙忠良见忌之寃而举其尤鲠亮者加之厚秩紏阿谀不实之罪而数其极奸妄者处之大刑赏罚既明忠邪毕辨以此临下谁敢不诚以此懐人谁有不服过而能改乱亦遄安臣固知寻复京师必无梁岷之逰矣陛下既阙慎于始又失图于中収之西隅唯在兹日岂可复使一事纰缪一言过差哉今贼泚未平懐光继叛都邑城阙猰■〈犭俞〉迭居关辅郊畿豺狼杂处朝廷僻介于逺郡道路縁歴于连山杖策从君其能有几推心降接犹恐未多稍不礼焉固不来矣若又就加猜刻且复囚拘使反者得辞来者懐惧则天下有心之士安敢复言忠义哉卵胎不伤鳯麟方至鱼鳖咸若龟龙乃逰盖悦近者来逺之资懐小者致大之术也窃料邢建等辈必非助逆之徒假如过有张皇迹渉疑似亦望矜愚惜体屈法裕人并量器能随事甄贷武者措之于戎伍文者付之于宰司大则授以职员次但优其选序必有须离行在难处亲军则或除诸道一官或委诸使录用就其常分各稍加恩古人有言抚我则后虐我则雠惠泽所及讴歌乃归流闻四方孰不欣戴昔赵杀鸣犊圣人辍行燕尊郭隗贤士继徃况乎天子所作天下式瞻一言阻物则天下莫不自疑一事恤人则天下莫不同悦固不可以小失为无损而不悔亦不可以小善为无益而不行小犹慎之矧又非小愿陛下惟事无大小皆以覆车之辙为戒实宗社无疆之休

　　兴元初収城论诏浑瑊取褁头内人等状【陆贽】

　　右徳亮承旨所录散失内人名字令臣撰诏书与浑瑊遣于奉天寻访以得为限仍量与资装速送赴行在者顷以理道乖错祸乱荐踵陛下思咎惧灾忧人罪已屡降大号誓将更新天下之人垂涕相贺惩忿释怨懐仁戴明毕力同心共平多难止土崩于絶岸収版荡于横流殄冦清都不失旧物实由陛下至诚动于天地深悔感于人神故得百灵降康兆庶归徳茍不如此自古何甞有掷弃宫阙失守宗祧继逆于赴难之师再迁于蒙尘之日不踰半岁而复兴大业者乎今渠魁始平法驾将返近自畿甸逺周寰瀛再役疲瘵之甿重伤残废之卒皆忍死扶病倾耳竦肩愿闻徳声翘望圣泽陛下固当感上天悔祸之眷荷烈祖垂裕之休念将士锋刃之殃愍黎元涂炭之酷以致冦为戒以居上为危以务理为忧以复官为急损之又损尚惧汰侈之易滋艰之惟艰犹患戒慎之难久谋始尽善克终已稀始而不谋终则何有夫以内人为号盖是中和末流天子之尊富有宫掖如此等辈实繁有徒但恐伤多岂忧乏使翦除元恶曾未浃辰奔贺徃来道路如织何必自亏君徳首访妇人又令资装送赴行在万目阅视众口流传恐非所以答庆頼之心副惟新之望也夫事有先后义有重轻重者宜务之于先轻者宜措之于后故武王克殷有未及下车而为之者有下车而为之者盖美其不失先后之宜也自翠华播越万姓靡依清庙震惊三时乏祀当今所务莫大于斯诚宜速遣大臣驰传先徃奉迎神主修整郊坛展祀享之仪申告谢之意然后吊恤死义慰犒有功绥辑黎庶优问耆耋安定反仄寛宥胁从宣畅鬰堙褒奬忠直官失职之士复废业之人是皆宜先不可后也至如崇饬服器缮缉殿台抡耳目之娯选巾栉之侍是皆宜后不可先也宜后而先则为先之道丧宜先而后则理国之义差古之兴王必慎于此陛下将务治安又安可不慎乎其散失内人已经数月既当离变之际早为将卒所私其人若稍有知必当自来陈献其人若甚无识求之适使忧虞自因冦乱丧亡颇有大于此者一闻捜索懐惧必多余孽尚繁羣情未一因而善抚犹恐危疑若又惧之于何不有昔人所以舍絶缨而饮盗马者岂必忘其情爱耶盖知君之大体然也以小妨大明者不为天下固多亵人何必独在于此易曰危者安其位者也乱者有其理者也故君子安不忘危治不忘乱是以身安而国家可保也春秋传曰或多难以固其国或无难以丧其邦诚以处危则思安之情切遭乱则求理之志深切于思安深于求理国之固也不亦宜乎及夫居安而骄恃理而怠骄则纵肆其奢欲怠则厌恶于忠言奢欲日行忠言日梗国之丧也不亦宜乎昔卫献出奔久而复国大夫迎于境者执其手而与之言迎于门者颔之而已言其骄怠之易生也齐桓将图霸功管仲戒之以君无忘于在莒惧其情志之易变也今臣亦愿陛下企思危固国如不及惩忘乱丧国如探汤以在莒为书绅之规以衰卫为覆车之鉴则徳为帝范理致时雍与夫贪逸欲而践祸机其利害亦云逺矣所令撰赐浑瑊诏未敢承旨伏候圣裁谨奏

　　兴元奏请论浑瑊李晟等诸军兵马不要指授方畧状【陆贽】

　　右钦淑奉宣圣旨省卿所奏蕃军退归及关中体势理皆切当甚慰朕懐然浑瑊李晟等诸军须有商量规画令其进取朕见欲遣使宣慰卿宜审细条疏速奏来者臣闻将贵专谋兵以竒胜军机遥制则致变戎帅禀命则不威是以古之贤君选将而分任之于阃誓莫干也授之以钺俾专断也夫然故军败则死众战胜则策勲不用刑而师律贞不劳虑而武功立其于委任之体岂不博大哉其于责成之利岂不精核哉自昔帝王之所以夷大难成大业者由此道也其或疑于委任以致断由已为大权昧于责成以指麾顺旨为名将锋镝交于原野而决策于九重之中机会变于斯须而定计于千里之外违令则失顺从令则失宜失顺则挫君之严失宜则败君之众用舍相碍否臧皆凶上有掣肘之机下无死绥之志其于分画之道岂不两伤哉其于经纶之术岂不都谬哉自昔帝王之所以长乱繁刑丧师蹙国者由此道也兹道得失兵家大枢当今事宜所系尤切盖以冦盗充斥乗舆播迁人心有观变之揺王室无自固之重秦梁回缭千里而遥临之以威则力势不制授之以策则阻逺不精顷者骤降诏书教谕羣帅事无大小悉为规裁及乎章表陈诚使臣复命进退迟速率乖圣谋岂皆乐于违忤哉亦由传闻与指实不同悬筭与临事有异故也设使其中或有肆情奸令者陛下能于此时戮其违诏之罪乎臣窃恐未能也陛下复能夺其兵而易置将帅乎臣亦恐未能也是则违命者既不果刑罚从命者又未必叶宜徒费空言秪劳睿虑匪惟无益其损实多何则时方艰屯下凌上替凡在执干戈而卫社稷者皆自谓勲业由已义烈发心安于专行病于羁制陛下宜俯循斯意因而委之遂其所安护其所病敦以付授之义固以亲信之恩假以便宜之权待以殊常之赏其余细故悉勿关言所赐诏书务从简要慎其言以取重深其托以示诚言见重则君道尊托以诚则人心感尊则不严而众服感则不令而事成其势当令智者骋谋勇者奋力小大咸竭其分贤愚各适其懐将自効忠兵自乐战与夫迫于驱制不得已而从之者志气何啻百倍哉夫君上之权特异臣下惟不自用乃能用人其要在顺于物情其契在通于时变今之要契颇具于兹傥蒙究思或有可取谨奏

　　驾幸梁州在路论百姓进瓜果请赐帛不与官第二状【陆贽】

　　右钦淑赍中书所与进瓜果人拟官状示臣仍奉宣圣旨朕所到处欲得人心喜悦试官虚名无损于事宰臣以下商量进拟与亦无妨臣愚以为信赏必罚霸王之资轻爵亵刑衰乱之渐信赏在功无不报必罚在罪无不惩非功而获爵则爵轻非罪而肆刑则刑亵爵赏刑罚国之大纲一纲或棼万目皆弛虽有善理末如之何天寳季年嬖幸倾国爵以情授赏以宠加天下荡然纪纲始紊逆羯乗衅遂乱中原防成岁增策勲日广财赋不足以供赐而职官之赏兴焉职员不足以容功而散试之号行焉青朱杂沓于胥徒金紫普施于舆皁薫莸无辨泾渭不分二纪于兹莫之能整当今所病方在爵轻设法贵之犹恐不重若又自弃将何劝人圣旨以为试官虚名无损于事臣伏恐陛下思之未熟偶有是言傥或谓之信然臣窃以为过矣夫立国之道惟义与权诱人之方惟名与利名近虚而于教为重利近实而于徳为轻凡所以裁是非立法制者则存乎其义至于叅虚实揣重轻并行而不伤迭用而不悖因众之欲度时之宜消息盈虚使人不倦者则存乎其权专实利不济之以虚名则耗匮而物力不给专虚名而不副之以实利则诞漫而人情不趋故国家之制赏典锡货财赋秩廪所以裁实也差品列异章服所以饰虚也居上者必明其义达其变相须以为表里使人日用而不知则为国家之权得矣谨按命秩之载于甲令者有职事官焉有散官焉有勲官焉有爵号焉虽同其类而分其流有四然其掌务而受俸者虽系于执事之一官以序才能以位贤徳此所谓施实利而寓之虚名者也其勲散爵号无有所系大抵止于服色资荫而已以驭崇贵以甄功劳此所谓假虚名以佐实利者也虚实交相养故人不渎赏轻重互相制故国不废权今之员外试官颇同勲散爵号虽则授无废禄受不损事然突铦锋排患难者则以是赏之竭筋力展勤劳者又以是酬之其为用也可谓重矣今或捧瓜一器挈果一盛亦授试官以酬所献则彼突铦锋而竭筋力者必相谓曰吾以忘躯命而获官此以进瓜果而获官是乃国家以吾之躯命同于瓜果矣视人如草木谁复为用哉且员外试官无俸禄之资无管摄之柄无见敬之贵无免役之优唯假空言以笼浮俗俗所以若存若亡而未甚厌弃者徒以上之所惜尔今陛下若又轻用之以为无损于事人悟斯旨复何頼焉后之立功曷用为赏陛下若欲赏之以职事则官员有限而勲阀无穷固不胜其用矣陛下欲赏之以货财则人才已殚而帑藏皆匮固不充其费矣既未有实利以敦劝又不重虚名而滥施人无藉焉何以为国且植瓜树果多是野人贫者所资惟在衣食假以冗号亦奚用为必欲使之欢欣不如厚赏钱帛人不失利国不失权各得所宜两全其寳何为不可固伤大猷愿留睿思少赐详度

　　兴元论解姜公辅状【陆贽】

　　右钦溆奉宣圣旨缘唐安公主丧亡不可向此间迁措权令造一塔安置待収复京城即拟将归以礼葬送所造塔役功费用亦甚微小都不合是宰相所论之事姜公辅忽有奏表都无道理但欲指朕过失拟自取名朕本拔擢将为腹心今却如此岂不负朕至深卿宜商量如何穏便者公辅顷在翰林与臣久同职任臣今据理辨直则渉于私党之嫌希旨顺承则违于匡辅之义渉嫌止贻于身患违义实玷于君恩狥身忘君臣之耻也别嫌奬义主之明也臣今不敢冒行所耻亦頼陛下明圣而鉴焉古语有之顺旨者爱所繇来逆意者恶所从至故人臣皆争顺旨而避逆意非忘家为国捐身成君者谁能犯颜色触忌讳建一言开一说哉是以哲后兴王知其若此求谏如不及纳善如转圜谅直者嘉之讦犯者义之愚浅者恕之狂诞者容之仍虑骄汰之易滋而忠实之不闻也于是置敢谏之鼔植告善之旌垂戒慎之鼗立司过之士犹惧其未也又设官制以言为常繇是有史为书瞽为诗工诵箴谏大夫规诲士传言庶人谤尚恐其怠也毎岁孟春遒人以木铎狥于路而振警之官师相规工执艺事以谏其或不恭邦有常刑然非明智不能招直言非圣徳不能求过行招直则其智弥大求过则其徳弥光惟衰乱之朝闇惑之主则必讳其过行忿其直言以阿谀为纳忠以谏诤为扬恶怨讟溢于下国而耳不欲闻腥徳达于上天而心不求悟迨乎颠覆犹未知非情之昬迷乃至于是故明者广纳以成徳闇者独用而败身成败之途千古相袭与败同辙者罔不覆与成同轨者罔不昌以陛下日月之明江海之量自当矫夏癸殷辛拒谏饰非之慝恊大禹成汤拜言改过之诚矧又时运方屯物情犹鬰乃是陛下握髪吐哺之日宵衣旰食之辰士无贤愚咸宜录用言无小大皆务招延固不可复有忤逆之嫌甘辛之忌也夫君人者以众智为智以众心为心恒恐一夫不尽其情一事不得其理孜孜访纳唯善是求岂从谏不咈而已哉乃至求谤言聴舆诵葑菲不以下体而不采故英华靡遗刍荛不以贱品而不询故幽隠必达今公辅官在谏议任居宰衡献替弥纶乃其职分比于刍荛葑菲岂不优而且重哉此理之常奚足怪也纵使引喻非当不犹愈于舆诵乎矫激过深不犹愈于谤言乎晋文聴舆人之诵而覇业兴虞舜设诽谤之木而帝徳广斯实圣贤之高躅陛下何疾焉圣旨又以造塔役费微小非宰臣所论之事下臣愚戅窃谓不然当问理之是非岂论事之大小若造塔为是役虽大而作之何伤若造塔为非费虽小而言者何罪夫小者大之渐微者着之萌故君子慎初圣人存戒知几者所贵乎不逺而复制理者必在于未乱之前本立辅臣置之左右朝夕纳诲意在防微微而弼之乃其职也涓涓不遏终变桑田焰焰靡除卒燎原野流煽已甚祸灾已成虽欲救之固无及矣书曰不矜细行终累大徳易曰小人以小善为无益而不为也以小恶为无伤而不去也故恶积而不可掩罪大而不可解然则小之不可不慎也如此陛下安得使之勿论乎虞书载咎繇之言曰兢兢业业一日二日万几兢兢慎也业业危也几者动之微也唐虞之际主圣臣贤庶绩咸熙万邦已恊而犹上下相戒既慎且危虑事之微日至万数然则微之不可不重也如此陛下又安可忽而勿念乎舜之为君始作漆器羣臣固争咸谓非宜漆器之为用也甚坚其为费也盖寡然犹相继讽谏者岂不欲杜其渐而慎其初与是知君臣之间义同一体事罔大小相须而成故舜命其臣曰作朕股肱耳目夫股肱之奉于元首不以烦细而阙于运行耳目之助于心灵不以么微而废于视聴是以臣子之于君父也尽其敬而敬焉尽其爱而爱焉敬则愿极于尊荣爱则惧陷于过恶万邦黎献莫不皆然而况位列朝廷任当辅弼主辱与辱主安与安此而不言谁复言者礼曰近而不谏则尸利也若宰相者可谓近矣事或乖误得无谏乎武丁贤君也傅说贤相也而武丁引金作砺以命其相傅说喻木从绳以戒其君是则辅弼之任匡救攸属巨细之事悉宜尽规陛下所言役费微小非宰相所论之事又谓指朕过失拟自取名此诚异乎愚臣之所闻是以愿披肺肠而不敢自黙者也若以谏诤为指过则剖心之主不宜见罪于哲王若以谏诤为取名则匪躬之臣不应垂训于圣典献替列职竟使奚为左右有人复将焉用臣窃谓指过以示直固不如改过以见称进谏以取名固不如纳谏以为美假有意将指过谏以取名但能闻善而迁见谏不逆则所指者适足以彰陛下莫大之善所取者适足以资陛下无疆之休因而利焉所获多矣倘或怒其指过而不改则陛下招恶直之讥恶其取名而不容则陛下被违谏之谤是乃掩已过而过弥着损彼名而名益彰果而行之所失大矣一获一失可不慎乎伏愿嘉忤旨之忠祛逆耳之吝平积忿之气弭逆诈之情然后试以愚言反复叅较庶臻至理且谅微诚

　　兴元论解萧复状【陆贽】

　　右钦溆赍萧复表示臣兼奉宣圣旨朕比缘李懐光凶狂且就此逥避山南既与京畿接近指麾兵马日望収城今萧复劝朕今幸江陵表状之中张皇颇甚朕不会其意昨问从一从一亦甚惊怪不知事繇萧复奏事官李充朕适唤对共语亦似不是纯良此人莫是李承昭家子弟否卿宜审看萧复表中意趣斟酌奏来者臣伏覩其表兼揣其情盖以逺路传闻事多失实大臣献纳务且竭诚虽有过当之虞失中之策但宜勿用不足为尤何则驻跸奉天迍难已甚况又不驻艰危可知萧复备位枢衡奉使宣抚忽闻变故宁免惊忧梁岷之间穷隘特甚辇挽攸止资奉实难凡在恋主之诚各懐徯后之志是以延赏奉迎于西蜀韩滉望幸于东呉此乃臣子之常情古今之通礼萧复所请亦类于斯事虽非宜意则可恕李充顷任御史臣甞与之同僚其人是故福建观察使李猗之男共承昭房从已逺才颇通敏性亦温恭宗族之中足称佳器伏愿更广询访方验臣言不诬□又答论萧复状云右钦溆奉宣圣旨卿所奏萧复事朕已具悉假使更无别意终是不识事宜更令巡行诸道转恐事多乖失缘孟皥年老今欲除萧复为福建观察使便令赴任去就亦应得所卿意以为何如者伏以将相之任所委皆崇中外迭居亦是常理然君臣有礼进退不可以不全理体有宜本末不可以不称顷盗兴都邑驾适郊畿陛下悔征赋之殷繁念黎元之困悴诞降慈旨深示悯伤特遣大臣普询疾苦本期还报将议优蠲众情颙颙日望上达今若未终前命遽授逺藩则是膏泽将布而复収涣汗已发而中废事既失望人何以观斯乃进退之礼不全本末之宜不称谓为得所臣实疑之倘虑处事乖方不欲淹留在外则当谕以诏旨促其归程逺近巡歴未周一令副使分徃待其复命亲访物情革弊垂恩用符徳号使务既毕能否益彰徐择所宜以图进退庶于事体允得厥中

　　论请不替鳯翔节度使李楚琳状【陆贽】

　　右钦溆奉宣圣旨李楚琳不可久在鳯翔终须别与移改有人陈奏请朕到鳯翔日简择一人替楚琳充节度使楚琳别与一官便随朕归京既有迎驾诸军威势甚盛因此替换亦是权宜卿商量穏便否者臣闻王者有作先懐永图谋必可传事必可继不因利以茍得不乗便而幸成故能上下相接而理可长久也彼楚琳者固是乱人乗国乱而肆逞其奸贼邦君而簒居其位投以典法是宜污潴既属多虞不遑致讨乃分之以旄钺又继之以宠荣逮至南巡颇全外顺道涂无壅亦有頼焉虽爵命累加盖非获已然王言一出则不可渝纵阙君臣之恩犹须进退以礼今若因行幸之威势假迎扈之甲兵易置以归是同虏执以言乎除乱则不武以言乎务理则不诚祸变繁兴为日已久负衅居位岂唯一人以此时巡后将焉入以此抚御其谁敢懐昔汉高伪逰韩信见获功臣继叛天下几危征伐纷纭以至于没其徼幸之不可为也如是陛下得不以为至诫哉议者谓之权宜臣又未谕其理夫权宜之为义取类权衡衡者秤也权者锤也故权在于衡则物之多少可凖权施于事则义之轻重不差其趣理也必取重而舍轻其逺疑也则就轻而避重茍非圣哲难尽精微故圣人贵之乃曰可与适道未可与立可与立未可与权言知机之难也今者甫平大乱将复天衢辇辂所经首行胁夺易一帅而亏万乗之义得一方而结四海之疑乃是重其所轻而轻其所重谓之权也不亦反乎以反道为权以任数为智君上行之必失众臣下用之必陷身歴代所以多丧乱而长奸邪由此误也夫以韩信才畧当代莫俦且负嫌猜已遭告讦纵之足以乱区■〈宀禹〉除之可以安国家幸而成擒犹谓失策当时救攻战之害百代流诡诈之机况楚琳卒伍凡材厮养贱品因时扰攘得肆猖狂非有陷坚殪敌之雄出奇制胜之畧颇同狐鼠乗夜睢盱晨光既升势自跧蹜今郊畿已乂武卫方严汧陇镇压于其西邠泾扼制于其北顾是岐下若居掌中以楚琳琐劣之资处掌中控握之地纵令蹢躅何恶能为愿陛下姑务含弘普安反侧促驾遄止录功犒勤敷肆眚之恩布惟新之令然后征韦皋楚琳俾入分文武之职择元勲宿望命出总岐陇之师则彼承诏欣荣奔走不暇安敢虿芥复劳诛锄措置得宜万无一跌何遽过动不为逺图仰希睿聪试更详虑谨奏

　　论岭南请于安南置市舶中使状【陆贽】

　　岭南节度经畧使奏近日舶船多徃安南市易进奉事大实惧阙供臣今欲差判官就安南収市望定一中使与臣使司同勾当庶免隠欺希颜奏宣圣旨宜依者逺国商贩唯利是求绥之斯来扰之则去广州地当要会俗号殷繁交易之徒素所奔凑今忽舍近而趋逺弃中而就偏若非侵刻过深则必招懐失所曾无内讼之意更兴出位之思玉毁椟中是将谁咎珠飞境外安可复追书曰不贵逺物则逺人格今既狥欲如此宜其殊俗不归况又将荡上心请降中使示贪风于天下延贿道于朝廷黩污清时亏损圣化法宜当责事固难依实且岭南安南莫非王土中使外使悉是王臣若縁军国可用可有令式恒制人思奉职孰敢阙供岂必信岭南而絶安南重中使以轻外使殊失推诚之体又伤贱货之风望狎不出

　　请还田绪所寄撰碑文马绢状【陆贽】

　　右田绪使节度随军刘可送书与臣其书意缘奉进止令为其亡父承嗣撰遗爱碑文故送前件马绢等以申情贶臣先奉恩旨令撰碑文于今半年竟未缀缉良以劝戒之道忠义攸先褒贬之词春秋所重爵位有侥幸而致名称非诈力可求将使循轨辙者畏昭宪而莫踰怙奸妄者顾清议而知耻仲尼修春秋而乱臣贼子惧岂必临之以武胁之以刑哉褒贬茍明亦足助理田承嗣阻兵犯命靡恶不为竟逭天诛全归土壤此乃先朝所愧恨义士所惋嗟今田绪尚于宸严请颂遗爱微臣隘局实愤于心谬承恩光备位台辅既未能涤除奸慝禆益大猷而又饰其愧词以赞凶徳纳彼重赂以袭贪风情所未安事固难强是以屡甞执翰不能措词輙投所操太息而止缘承圣诲姑务懐柔昨见田绪使人臣亦惋为报答但告云所为碑颂皆奉徳音既异私情难承厚贶候稍休暇续当撰成既无拒絶之言计亦不至疑阻其来书谨封进所送马及绢等令刘瞻便领却逥讫不敢不秦请依京兆所

　　请折纳事状【陆贽】

　　京兆府先奏当管虫食豌豆全然不収请据数折纳大豆奉敕宜依度支续奏称据时估豌豆毎■〈豆斗〉七十价已上大豆毎■〈豆斗〉三十价已下京兆府所请将大豆替豌豆令各据估计钱数折纳则冀免损官司者求瘼救灾国之令典求瘼在知其所患救灾在恤其所无只如螟蜮为殃豌豆全损简覆若非虚谬地税固合免征直道而行大体斯在府司折纳充数已为克下从权度支凖估计钱乃是幸灾窥利所得无几其伤实多伤风得财非谓理道且豌豆为物入用甚微旧例所支惟充畜料凖数逥给大豆诸司谁曰不然计价剩征义将安在理无所据事不可从望依前敕处分未审可否

　　文章辨体彚选巻一百六十一

　　●钦定四库全书

　　文章辨体彚选巻一百六十二

　　（明）贺复征 编

　　○奏状四

　　论今年停举选状【唐韩愈】

　　右臣伏见今月十日敕今年诸色举选宜权停者道路相传皆云以岁之旱陛下怜闵京师之人虑其乏食故权停举选以絶其来者所以省费而足食也臣伏思之窃以为十口之家益之以一二人于食未有所费今京师之人不啻百万都计举者不过五七千人并其僮仆畜马不当京师百万分之一以十口之家计之诚未为有所损益又今年虽旱去年大丰商贾之家必有储蓄举选者皆赍持资用以有易无未见其弊今若暂停举选或恐所害实深一则逺近惊惶二则人士失业臣闻古之求雨之词曰人失职与然则人之失职足以致旱今缘旱而停举选是使人失职而召灾也臣又闻君者阳也臣者阴也独阳为旱独阴为水今者陛下圣明在上虽尭舜无以加之而羣臣之贤不及于古又不能尽心于国与陛下同心助陛下为理有君无臣是以久旱以臣之愚以为宜求纯信之士骨鲠之臣忧国如家忘身奉上者超其爵位置在左右如殷高宗之用傅说周文王之举太公齐桓公之拔寗戚汉武帝之取公孙弘清闲之余时赐召问必能辅宣王化销殄昊灾臣虽非朝官月受俸钱岁受禄粟茍有所知不敢不言谨诣光顺门奉状以闻伏聴圣旨

　　论淮西事宜状【韩愈】
  </div>
  <div class="pagination">
   <a href="文章辨体汇选_page83.html">
    上一页
   </a>
   <span>
    ...
   </span>
   <a href="文章辨体汇选_page79.html">
    79
   </a>
   <a href="文章辨体汇选_page80.html">
    80
   </a>
   <a href="文章辨体汇选_page81.html">
    81
   </a>
   <a href="文章辨体汇选_page82.html">
    82
   </a>
   <a href="文章辨体汇选_page83.html">
    83
   </a>
   <span class="current-page">
    84
   </span>
   <a href="文章辨体汇选_page85.html">
    85
   </a>
   <a href="文章辨体汇选_page86.html">
    86
   </a>
   <a href="文章辨体汇选_page87.html">
    87
   </a>
   <a href="文章辨体汇选_page88.html">
    88
   </a>
   <a href="文章辨体汇选_page89.html">
    89
   </a>
   <span>
    ...
   </span>
   <a href="文章辨体汇选_page85.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
