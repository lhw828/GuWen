<!DOCTYPE html>
<html>
 <head>
  <meta charset="utf-8"/>
  <title>
   文选 - 第 61 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 61 页/共 102 页
  </h1>
  <div class="content">
   落日隐櫩楹，升月照帘栊。毛诗曰：如月之升。说文曰：栊，房室之疏也。团团满叶露，析析振条风。毛诗曰：野有蔓草，零露团兮。楚辞曰：秋风兮萧萧，舒芳兮振条。蹀足循广除，瞬目曾穹。吕氏春秋曰：惠盎见宋康王，康王蹀足謦欬。声类曰：蹀，蹑也，徒颊切。登楼赋曰：循阶除而下降。说文曰：除，殿阶也。又曰：瞬，开阖目也。苍颉篇曰：，索视之貌也。穹，天也。云汉有灵匹，弥年阙相从。毛诗曰：倬彼云汉。曹植九咏注曰：牛、女为夫妇，七月七日得一会同也。毛苌诗传曰：弥，终也。遐川阻昵爱，修渚旷清容。曹植九咏注曰：织女牵牛之星，各处河之旁。尔雅曰：昵，近也。孙炎曰：亲之近也。苍颉篇曰：旷，疎旷也。弄杼不成藻，耸辔骛前踪。古诗曰：纤纤擢素手，札札弄机杼。终日不成章，泣涕零如雨。王逸楚辞注曰：踪，轨也。昔离秋已两，今聚夕无双。昔离迄今会而秋已两。今聚便别，故夕无双也。倾河易回斡，款颜难久悰。倾河，天汉也。陆机拟古诗曰：天汉东南倾。边让章华台赋曰：天河既回，欢乐未终。如淳汉书注曰：斡，转也。字林曰：款，诚也，意有所欲。广雅曰：悰，乐也。沃若灵驾旋，寂寥云幄空。毛诗曰：我马维骆，六辔沃若。陆机云赋曰：藻帟高舒，长帷虹绕。留情顾华寝，遥心逐奔龙。龙，仙者所驾，故遥心以逐之。庄子曰：神人，承云气，御飞龙也。沈吟为尔感，情深意弥重。古诗曰：驰情整中带，沈吟聊踯躅。郑玄毛诗笺曰：尔，汝也。广雅曰：感，伤也。郑玄仪礼注曰：弥，尽也。
　　文选考异
　　注「徒颊切」　袁本、茶陵本无此三字。案：二本非也。此亦善音删削仅存者。凡尤有，二本无，皆傲此。
　　注「牛女为夫妇」　袁本作「牵牛为妇」。案：当是「为」下脱「夫织女为」四字。洛神赋、燕歌行注引可证，此所改非。茶陵本误与尤同。
　　注「弥尽也」　案：「尽」当作「益」，此所引「士冠」注也。各本皆讹。
　　捣衣五言
　　谢惠连
　　衡纪无淹度，晷运倐如催。汉书曰：用昏建者杓，夜半建者衡。晋灼曰：衡，斗之中央也。尔雅曰：星纪斗，牵牛也。汉书音义曰：二十八舍，列在四方，日月行焉，起于星纪也。说文曰：晷，日景也。周易曰：日月运行。白露滋园菊，秋风落庭槐。肃肃莎鸡羽，烈烈寒螀啼。毛诗曰：六月莎鸡振羽。一名促织，一名络纬，一名蟋蟀。论衡曰：夏末寒，蜻蛚鸣，将感阴气也。许慎淮南子注曰：寒螀，蝉属也，子羊切。夕阴结空幙，霄月皓中闺。美人戒裳服，端饰相招携。楚辞曰：美人皓齿嫮以姱。左氏传曰：招携以礼。何休公羊传注曰：携，提将也。簪玉出北房，鸣金步南阶。魏台访议曰：以玉为笄也。古曰笄，今曰簪。繁钦定情诗曰：何以致拳拳，绾臂双金环。櫩高砧响发，楹长杵声哀。郭璞曰：砧，木质也，然此砧为捣帛之质也。文字集略曰：砧，杵之质也，猪金切。尔雅曰：砧谓之虔。微芳起两袖，轻汗染双题。说文曰：题，额也。纨素既已成，君子行未归。君子，谓夫也。毛诗曰：未见君子。裁用笥中刀，缝为万里衣。古诗曰：相去万余里。盈箧自余手，幽缄候君开。说文曰：箧，笥也。又曰：缄，束箧也，古咸切。腰带准畴昔，不知今是非。左氏传，羊斟曰：畴昔之羊，子为政。
　　南楼中望所迟客五言　谢灵运游名山志曰：始宁又北转一汀七里，直指舍下园南门楼，自南楼百许步，对横山。
　　谢灵运
　　杳杳日西颓，漫漫长路迫。楚辞云：日杳杳以西颓，路长远而窘迫。王逸注曰：言道路长远，不得复还，忧心迫窘，无所舒志也。登楼为谁思？临江迟来客。楚辞曰：吹参差兮谁思？迟，犹思也。与我别所期，期在三五夕。陆机赠冯文罴诗曰：问子别所期，耀灵缘扶木。三五，谓十五日也。礼记曰：月者，三五而盈也。圆景早已满，佳人犹未适。曹子建赠徐干诗曰：圆景光未满，众星粲已繁。魏文帝秋胡行曰：朝与佳人期，日夕殊不来。杜预左氏传注曰：适，归也。卽事怨睽携，感物方凄戚。卽事，卽此离别之意也。列子，周之尹氏有老役夫，昼则呻呼卽事，夜则昏惫而熟寐。周易曰：睽，乖也。贾逵国语注曰：携，离也。古诗曰：感物怀所思。郑玄论语注曰：方，常也。孟夏非长夜，晦明如岁隔。楚辞曰：望孟夏之短夜，何晦明兮若岁。瑶华未堪折，兰苕已屡摘。楚辞曰：折疎麻兮瑶华，将以遗乎离居。又曰：被石兰兮带杜衡，折芳馨兮遗所思。路阻莫赠问，云何慰离析？楚辞曰：媒绝路阻。言不可结而赠也。毛苌诗传曰：问，遗也。又曰：慰，安也。杜育金谷诗曰：既而慨尔，感此离析。搔首访行人，引领冀良觌。毛诗曰：爱而不见，搔首踟。尔雅曰：觌，见也。良觌，谓见良人也。
　　文选考异
　　佳人犹未适　茶陵本「犹」作「殊」，有校语云五臣作「犹」。袁本作「犹」。案：袁用五臣也。尤以乱善，非。
　　田南树园激流植援五言
　　谢灵运
　　樵隐俱在山，由来事不同。臧荣绪晋书曰：何琦曰：胡孔明有言，隐者在山，樵者亦在山，在山则同，所以在山则异，岂不信乎？不同非一事，养痾亦园中。高彪与马融书曰：公今养痾慠士。说文曰：痾，病也。中园屏氛杂，清旷招远风。范晔后汉书，仲长统曰：欲卜居清旷，以乐其志。广雅曰：旷，远也。卜室倚北阜，启扉面南江。西都赋曰：临峻路而启扉。激涧代汲井，插槿当列墉。羣木既罗户，众山亦对牕。靡迤趋下田，迢递瞰高峯。西京赋曰：澶漫靡迤。寡欲不期劳，卽事罕人功。老子曰：少私寡欲。卽事，卽此营室之事也，已见上文。唯开蒋生径，永怀求羊踪。三辅决录曰：蒋诩，字符卿，隐于杜陵。舍中三径，惟羊仲、求仲从之游。二仲皆挫廉逃名。毛苌诗传曰：怀，思也。赏心不可忘，妙善冀能同。庄子曰：颜成子游谓东郭子綦曰：自吾闻子之言也，八年而不知死生，九年大妙。郭象曰：妙善同，故无往而不冥也。
　　斋中读书五言　永嘉郡斋也。
　　　谢灵运
　　昔余游京华，未尝废丘壑。郭璞游仙诗曰：京华游侠窟。汉书，班嗣书曰：夫严子者，渔钓于一壑，万物不干其志，栖迟于一丘，天下不易其乐也。矧乃归山川，心迹双寂漠。尔雅曰：矧，况也。楚辞曰：野寂漠兮无人。虚馆绝诤讼，空庭来鸟雀。张衡四愁诗序曰：诤讼息。鬻子曰：禹治天下，朝廷之间，可以罗雀也。卧疾丰暇豫，翰墨时间作。国语，优施曰：我教暇豫之事君幸之。韦昭曰：暇，闲也。豫，乐也。归田赋曰：挥翰墨以奋藻。两都赋序曰：时时间作。怀抱观古今，寝食展戏谑。文赋曰：观古今于须臾。毛诗曰：善戏谑兮，不为虐兮。既笑沮溺苦，又哂子云阁。执戟亦以疲，耕稼岂云乐。论语曰：长沮、桀溺耦而耕。汉书曰：王莽既以符命自立，卽位之后，欲绝其源，以神前事。而甄丰子寻、刘歆子棻复献之。莽诛丰父子，投棻四裔。辞所连及，便收不请。时杨雄校书天禄阁上，理狱使者来，欲收雄，雄恐不能自免，乃从阁上自投，几死。京师为之语曰：惟寂惟漠，自投于阁。潘安仁夏侯湛诔曰：执戟疲杨。万事难并欢，达生幸可托。庄子曰：达生之情者傀。司马彪曰：傀，大也。情在无，故曰大。傀音瑰。
　　文选考异
　　注「我教暇豫之事君幸之」　茶陵本「教」下有「兹」字，无「幸之」二字，是也。袁本亦误脱衍。
　　石门新营所住四面高山回溪石濑修竹茂林诗五言
　　　谢灵运
　　跻险筑幽居，披云卧石门。方言曰：跻，登也。论衡曰：幽居静处，恬澹自守。庄子曰：云者风起北方，一西一东，孰居无事，而披拂是。苔滑谁能步，葛弱岂可扪？游天台山赋曰：践莓苔之滑石。又曰：援葛藟之飞茎。毛苌诗传曰：扪，持也。袅袅秋风过，萋萋春草繁。楚辞曰：袅袅兮秋风。王逸注曰：袅袅，风摇木貌也。楚辞曰：春草生兮萋萋。美人游不还，佳期何由敦？楚辞曰：望美人兮未来。又曰：与佳期兮夕张。方言曰：敦，信也。芳尘凝瑶席，清醑满金樽。庾阐杨都赋曰：结芳尘于绮疎。楚辞曰：瑶席兮玉瑱。毛诗曰：饮此醑矣。埤苍曰：滑，美貌也。曹子建乐府诗曰：金樽玉杯，不能使薄酒更厚。洞庭空波澜，桂枝徒攀翻。楚辞曰：洞庭波兮木叶下。又曰：攀桂枝兮聊淹留。结念属霄汉，孤景莫与谖。言所思念，邈若霄汉，孤影独处，莫与忘忧。蔡琰诗曰：焭焭对孤影，怛咤糜肝肺。毛苌诗传曰：谖，忘也。张翰诗曰：单形依孤影。俯濯石下潭，仰看条上猿。早闻夕飙急，晚见朝日暾。楚辞曰：暾将出兮东方。王逸注曰：始出，其形暾暾而盛大也。崖倾光难留，林深响易奔。感往虑有复，理来情无存。言悲感已往，而夭寿纷错，故虑有回复；妙理若来，而物我俱丧，故情无所存。往，谓适彼可悲之境也。庶持乘日车，得以慰营魂。庄子，牧马童子谓黄帝曰：有长者教予曰：若乘日之车而游襄城之野。郭象曰：日出而游，日入而息也。车或为居。楚辞曰：载营魂而升霞。锺会老子注曰：经护为营也。匪为众人说，冀与智者论。司马迁书曰：可为智者说，难为俗人言。
　　文选考异
　　注「滑美貌也」　何校「滑」改「醑」，陈同。各本皆讹。案：此疑作「●」，善仍有「●」「醑」异同之注而未全也。「」，「胥」之别体字。
　　庶持乘日车　茶陵本「持」作「特」，云五臣作「持」。袁本云善作「特」。又袁本、茶陵本「车」作「用」。案：此句当云「庶持乘日用」。袁、茶陵二本所见「持」传写误「特」。尤校改是矣。其「用」字不误，尤改为「车」，则非也。「乘日」二字连文，乘日用者，乘日之用。灵运所作拟王粲诗云「岂顾乘日养」，句例正同，亦言乘日之养也。善注云「乘日已见上」。又此注云「车或为居」者，乃说所引之庄子，非谢诗有「车」字。庄子释文云「元嘉本作居」，最为明证。尤延之失考，遽改正文，大失谢及善意。又案：五臣向注，读「日用」连文，其义虽谬，而文非讹。二本皆不云与善有异，可知所见未改，亦可借证矣。
　　杂诗五言
　　王景玄沈约宋书曰：王微，字景玄，少好学，无不通览。年十六，举秀才，除南平王铄右军咨议。微素无宦情，并陈疾不就。江湛举为吏部郎中。
　　思妇临高台，长想凭华轩。陆机为顾彦先赠妇诗曰：东南有思妇。舞赋曰：远思长想。登楼赋曰：凭轩槛以遥望。潘岳为贾谧赠陆机诗曰：珥笔华轩。韦昭汉书注曰：轩，槛上板也。弄弦不成曲，哀歌送苦言。左太冲咏史诗曰：哀歌和渐离。张平子书曰：酸者不能不苦于言也。箕留江介，良人处鴈门。箕，妇人所执也。国语曰：吴王夫差伐越，越王勾践乃命诸稽郢行成于吴，曰：勾践请盟，一介适女执箕，以备姓于王宫。说文曰：箕，簸也。，粪也。楚辞曰：哀江介之悲风。孟子曰：齐人一妻一妾而处室者，其良人出必厌酒肉。刘渠曰：妇人称夫曰良人。汉书有鴈门郡。讵忆无衣苦，但知狐白温。曹植赠丁仪诗曰：狐白足御冬，焉念无衣客？日闇牛羊下，野雀满空园。毛诗曰：日之夕矣，羊牛下来。古猛虎行曰：日暮不从野雀栖。孟冬寒风起，东壁正中昏。礼记曰：仲冬之月，昏东壁中。朱火独照人，抱景自愁怨。古诗曰：朱火然其中。楚辞曰：廓抱景而独倚。谁知心曲乱，所思不可论。毛诗曰：乱我心曲。古诗曰：所思在远道。
　　文选考异
　　注「刘渠曰」　何校「渠」改「熙」，陈同，是也。各本皆讹。案：余屡引，可证。
　　注「日暮不从野雀栖」　案：「日」字不当有。各本皆衍。
　　数诗五言
　　鲍明远
　　一身仕关西，家族满山东。家语，孔子曰：恭敬忠信，四者可以正国，岂特一身？汉书，王卫尉曰：萧何守关中，摇足则关西非陛下所有。又曰：高帝问羣臣，羣臣皆山东人也。二年从车驾，斋祭甘泉宫。汉书曰：元延二年，行幸甘泉。赋曰：正月，从上甘泉。蔡邕独断曰：不敢指斥天子，故但言车驾。汉书曰：武帝作甘泉宫，中为台，置祭具以致天神也。三朝国庆毕，休沐还旧邦。汉书，谷永上书曰：食于三朝之会。周礼曰：国有福事，卽庆贺之。汉书曰：张安世休沐未尝出。王粲赠蔡子笃诗曰：戾旧邦也。四牡曜长路，轻盖若飞鸿。毛诗曰：驾彼四牡。石崇还京诗曰：迅风翼华盖，飘飖若鸿飞。五侯相饯送，高会集新丰。汉书曰：成帝悉封舅王谭、王立、王根、王逢、王商时为列侯，五人同日封，故世谓之五侯。又曰：汉王置酒高会。三辅旧事曰：太上皇思慕乡里，高祖徙丰、沛商人，立为新丰也。六乐陈广坐，组帐扬春风。周礼曰：凡六乐者，文之以五声。郑玄曰：此固所以存六代之乐。史记，侯嬴曰：公子自迎嬴羣众广坐之中。嵇康赠秀才诗曰：组帐高褰。七盘起长袖，庭下列歌锺。张衡舞赋曰：历七盘而屣蹑。七盘，已见陆机罗敷歌。韩子曰：长袖善舞。国语曰：郑伯纳女乐二八。歌锺，已见魏都赋。八珍盈雕俎，绮肴纷错重。周礼，食医掌和王八珍之齐。庄子曰：祝宗人说彘曰：汝奚恶死？吾将加汝肩尻乎雕俎之上。应璩与公琰书曰：繁俎绮错，羽爵飞腾。九族共瞻迟，寡友仰徽容。尚书曰：敦叙九族。孔安国曰：九族，高祖玄孙之亲也。张载送锺参军诗曰：善见理不拔，阐道播徽容。十载学无就，善宦一朝通。汉书曰：张释之事文帝，十年不得调。又曰：司马安巧善宦，四至九卿。
　　文选考异
　　注「行幸甘泉赋曰」　案：「甘泉」当重。各本皆脱。
　　注「戾旧邦也」　陈云「戾」上当有「言」字。各本皆脱。
　　注「张衡舞赋曰历七盘而屣蹑」　案：此十一字误衍。下云「七盘已见陆机罗敷歌」，茶陵本复出之如此。尤、袁两有者非。
　　注「国语曰郑伯纳女乐二八」　案：此十字误衍。下云「歌锺已见魏都赋」，茶陵本复出之如此。尤、袁两有者非。
　　注「善见理不拔」　袁本、茶陵本「见」作「建」，是也。
　　翫月城西门解中五言
　　　鲍明远
　　始见西南楼，纤纤如玉钩。西京杂记，公孙乘月赋曰：值圆岩而似钩，蔽修堞如分镜。王逸楚辞注曰：曲琼，玉钩也。末映东北墀，娟娟似蛾眉。说文曰：墀，涂地也。礼，天子赤墀。上林赋曰：长眉连娟。毛诗曰：螓首蛾眉。蛾眉蔽珠栊，玉钩隔琐窗。珠栊，以珠饰疏也。琐窗，窗为琐文也。范晔后汉书曰：梁冀第舍，窗牖皆有绮疏青琐也。三五二八时，千里与君同。二八，十六日也。释名曰：望，满之名。月大十六日，月小十五日。淮南子曰：道德之论，譬如日月，驰骛千里，不能改其处。夜移衡汉落，徘徊帷户中。衡，斗中央也。汉，天汉也。已见上文。曹植七哀诗曰：明月照高楼，流光正徘徊。归华先委露，别叶早辞风。言归华先委，为露所堕，别叶早辞，为风所陨。华落向本，故曰归本；叶下离枝，故云别叶。王逸楚辞注曰：委，弃也。翼氏风角曰：木落归本，水流归末。客游厌苦辛，仕子倦飘尘。陆机答张士然诗曰：飘飖冒风尘。休澣自公日，宴慰及私辰。礼记曰：晏子澣衣以朝。字林曰：醧，私宴饮也。方言曰：慰，居也。蜀琴抽白雪，郢曲发阳春。相如工琴而处蜀，故曰蜀琴；客歌郢中，故称郢曲也。宋玉笛赋曰：师旷将为白雪之曲也。又对问曰：客有歌于郢中者，其为阳春白雪，国中属而和者不过数人。肴干酒未缺，金壶启夕沦。肴虽干而酒未止，金壶之漏，已启夕波。杜预左氏传注曰：肴干而不食。尔雅曰：小波为沦。陆机漏赋曰：伏阴虫以承波，吞恒流其如揖。回轩驻轻盖，留酌待情人。
　　文选考异
　　注「故曰归本」　案：「本」当为「华」，各本皆误。
　　金壶启夕沦　袁本云善作「台」。茶陵本作「台」，云五臣作「壶」。案：二本所见非也。尤依注校改正之矣。
　　始出尚书省五言
　　谢玄晖萧子显齐书曰：眺兼尚书殿中郎。高宗辅政，以眺为咨议，领记室。高宗，明帝也。
　　惟昔逢休明，十载朝云陛。休明，谓齐武皇帝也。左氏传曰：王孙满曰：德之休明。萧子显齐书曰：眺解褐豫章王行参军。然王故朝也。左思七牧曰：开甲第之广袤，建云陛之嵯峨。既通金闺籍，复酌琼筵醴。金闺，卽金门也。解嘲曰：历金门，上玉堂。应劭汉书注曰：籍者，为二尺竹牒，记其年纪、名字、物色，悬之宫门，案省相应，乃得入也。袁宏夜酣赋曰：开金扉，坐琼筵。汉书，楚元王敬礼穆生等，穆生不嗜酒，王每置酒，常为穆生设醴也。宸景厌照临，昏风沦继体。宸，北辰，以喻帝位也。厌照临，谓武帝崩也。继体，谓郁林王昭业也。萧子显齐书曰：郁林王，文惠太子长子　武帝崩，王卽位。毛诗曰：明明上天，照临下土。尚书曰：远耆德，比顽童，时谓乱风。广雅曰：昏，乱也。又曰：沦，没也。公羊传曰：继文王之体，守文王之法度。纷虹乱朝日，浊河秽清济。汉书，息夫躬绝命辞曰：虹霓耀兮日微。张晏曰：虹蜺，邪阴之气也，而有照耀以蔽日月，方谗言流行，忠良浸微也。战国策，张仪说秦王曰：清济浊河，足以为阻。孔安国尚书注曰：济水入河，并流十数里，清浊异色，混为一流。亦喻谗邪之秽忠正也。防口犹宽政，餐荼更如荠。言防众口，实由宽政，虽遇餐荼之苦，更同如荠之甘。时明帝辅政，故曰宽也。国语，召公谏厉王曰：防人之口，甚于防川。左氏传，陈公子完谓齐侯曰：臣幸若获宥，及于宽政，君之惠也。仲长子昌言曰：有军兴之大役焉，有凶荒之杀用焉，如此则清修絜皎之士，固当食荼盬胆，枕籍菁棘。毛诗曰：谁为荼苦？其甘如荠。英衮畅人谋，文明固天启。英衮，谓明帝也。初为尚书令，故曰英衮。萧子显齐书曰：明帝以太后令，废郁林王及海陵王而卽帝位。周礼曰：三公自衮冕而下。汉书音义曰：畅，通也。周易曰：人谋鬼谋，百姓与能。又曰：见龙在田，天下文明。左氏传曰：晋侯赐毕万魏，卜偃曰：以是始赏，天启之矣。青精翼紫轪，黄旗映朱邸。春秋元命苞曰：殷纣之时，五星聚房。房者，苍神之精，周据而兴。然青卽苍也。齐，木德，故苍精翼之。孔安国尚书传曰：翼，辅也。方言曰：韩、楚之间，轮谓之轪，徒计切。天子之车，以紫为盖，故曰紫轪。司马德操与刘恭嗣书曰：黄旗紫盖，恒见东南，终成天下者，扬州之君子。史记曰：诸侯朝天子，于天子之所立宅舍曰邸。汉书曰：代王入代邸。诸王朱户，故曰朱邸。还覩司隶章，复见东都礼。东观汉记曰：更始欲北之雒阳，以上为司隶校尉。三辅官府吏东迎雒阳，见更始诸将过者数十辈，皆冠帻而衣妇人之衣，大为长安所笑；见司隶官属，皆相指视之，极望，老吏或垂涕，粲然复见官府仪体，贤者蚁附也。中区咸已泰，轻生谅昭洒。文赋曰：伫中区以玄览。说文曰：洒，涤也，桑礼切。趋事辞宫阙，载笔陪旌棨。谓出殿中而为记室也。汉书曰：朱博夜寝早起，妻希见面，趋事如是。慎子曰：趋事之有司，贱也。礼记曰：史载笔，士载言。司马彪续汉书曰，公以下至二千石，骑吏四人，皆带剑棨戟为前行。韦昭汉书注曰：棨，戟也，音启。邑里向疎芜，寒流自清泚。鹖冠子曰：士之居邑里。贾逵国语注曰：芜，薉也。说文曰：泚，清也，且礼切。衰柳尚沉沉，凝露方泥泥。沉沉，茂盛之貌也。毛诗曰：蓼彼萧斯，零露泥泥。广雅曰：方，正也。毛苌曰：泥泥，沾濡也。零落悲友朋，欢虞燕兄弟。孔融与曹操书曰：海内知识，零落殆尽。虞与娱通。毛诗序曰：常棣，燕兄弟也。既秉丹石心，宁流素丝涕。丹石，言不移也。吕氏春秋曰：石可破而不可夺其坚，丹可磨而不可夺其赤。韩子曰：上下相德，守道者皆怀金石之心。素丝随染涕，墨子所悲也。淮南子曰：墨子见练丝而泣之，为其可以黄可以黑。高诱曰：闵其化也。曹颜远感时诗曰：素丝与路歧。乘此终萧散，垂竿深涧底。孙惠龟赋曰：泛舟于清泠之渊，垂竿于岩涧之下。如淳汉书注曰：乘，因也。
　　文选考异
　　注「继文王之体」　袁本、茶陵本「继」上有「是子也」三字，无「王」字。案：当补「王」字耳。「是子也」，尤误删。
　　注「谁为荼苦」　案：「为」当作「谓」。各本皆误。
　　注「曹颜远感时诗曰」　陈云「时」当作「旧」。各本皆误。
　　直中书省五言　萧子显齐书曰：眺转中书郎。
　　谢玄晖
　　紫殿肃阴阴，彤庭赫弘敞。紫殿，紫宫也。汉书成纪曰：神光降集紫殿。庄子曰：至阴肃肃，至阳赫赫。西都宾曰：玉阶彤庭。西京赋曰：赫昈昈以弘敞。风动万年枝，日华承露掌。晋宫阙名曰：华林园有万年树十四株。汉书曰：日华曜宣明。又曰：武帝作栢梁铜柱、承露盘、僊人掌也。玲珑结绮钱，深沈映朱网。晋灼甘泉赋注曰：玲珑，明见貌也。东宫旧事曰：窗有四面，绫绮连钱。楚辞曰：网户朱缀刻方连。王逸注曰：网，绮文缕也。缀，缘也。网与罔同而义异也。红药当阶飜，苍苔依砌上。淮南子曰：穷谷之污，生以苍苔。兹言翔凤池，鸣佩多清响。晋中兴书曰：荀勖徙中书监为尚书令，人贺之，乃发恚云：夺我凤凰池，卿诸人何贺我邪？礼记曰：君子行则鸣佩玉。信美非吾室，中园思偃仰。登楼赋曰：虽信美而非吾土兮。毛诗曰：或栖迟偃仰。朋情以郁陶，春物方骀荡。尚书曰：郁陶乎予心，颜厚有忸怩。庄子曰：惠施之材，骀荡而不得，逐物不反。司马彪曰：骀荡，犹施散也。安得凌风翰，聊恣山泉赏。庄子曰：鹊巢于高榆之颠，巢折，凌风而起。毛诗曰：如飞如翰。郑玄曰：如鸟之飞翰也。
　　观朝雨五言
　　谢玄晖
　　朔风吹飞雨，萧条江上来。既洒百常观，复集九成台。张景阳七命曰：表以百常之阙。西京赋曰：通天眇以竦峙，劲百常而茎擢。薛综曰：台名也。尔雅曰：观谓之阙。吕氏春秋曰：有蛾氏有二佚女，为九成台，饮食必以鼓。空蒙如薄雾，散漫似轻埃。平明振衣坐，重门犹未开。楚辞曰：平明发兮苍梧。新序曰：老古振衣而起。周易曰：重门击柝。耳目暂无扰，怀古信悠哉。东京赋曰：慨长思而怀古。毛诗曰：悠哉悠哉。毛苌曰：悠，思也。戢翼希骧首，乘流畏曝鳃。成公绥慰情赋曰：惟潜龙之勿用，戢鳞翼以匿影。邹阳上书曰：鲛龙骧首奋翼，则浮云出流。鵩鸟赋曰：乘流则逝。三秦记曰：河津，一名龙门，两傍有山，水陆不通，龟鱼莫能上。江海大鱼，薄集龙门下，上则为龙，不得上，曝鳃水次也。动息无兼遂，歧路多徘徊。动息，犹出处，言出处之情有疑，譬临歧路而多惑也。淮南子曰：杨子见逵路而哭之，谓其可以南可以北。方同战胜者，去翦北山莱。言隐胜仕也。方，犹将也。韩子，子夏曰：吾入见先王之义则荣之，出见富贵又荣之，二者战于胸臆，故臞也。今见先王之义战胜，故肥也。毛诗曰：南山有台，北山有莱。毛苌曰：莱，草也。
　　文选考异
　　注「有蛾氏」　何校「蛾」改「娀」，是也。各本皆讹。
　　郡内登望五言　萧子显齐书曰：眺出为宣城太守。
　　谢玄晖
　　借问下车日，匪直望舒圆。张景阳诗曰：下车如昨日，望舒四五圆。寒城一以眺，平楚正苍然。毛诗曰：翘翘错薪，言刈其楚。说文曰：楚，丛木也。郑玄毛诗笺曰：蒹葭在众草之中，苍苍然也。山积陵阳阻，溪流春谷泉。江赋曰：幽涧积阻。沈约宋书曰：宣城郡，太康中分丹阳立。陵阳子明得仙于广阳县山。战国策曰：饮茹溪之流。汉书曰：丹阳郡有春谷县。水经注曰：江连春谷县北，又合春谷水。威纡距遥甸，巉岩带远天。威纡，威夷纡余，流长之貌也。孔安国尚书传曰：距，至也。广雅曰：巉岩，高也。切切阴风暮，桑柘起寒烟。怅望心已极，惝怳魂屡迁。怅望，已见上文。楚辞曰：招惝怳而永怀。招，勑骄切。惝，况壤切。怳，况往切。结发倦为旅，平生早事边。汉书，霍光结发内侍。论语，子曰：久要不忘平生之言。谁规鼎食盛，宁要狐白鲜。家语曰：子路南游于楚，列鼎而食。晏子春秋曰：景公被狐白之裘，坐于堂侧。方弃汝南诺，言税辽东田。续汉书曰：汝南太守南阳宗资任用范滂，时人谣曰：汝南太守范孟博，南阳宗资主画诺。魏志曰：管宁闻公孙度令行海外，遂至于辽东。皇甫谧高士传曰：人或牛暴宁田者，宁为牵牛着凉处，自饮食也。
　　文选考异
　　注「自饮食也」　案：「饮」当作「飤」。各本皆讹。
　　和伏武昌登孙权故城五言　徐勉伏曼容墓志序曰：曼容为大司马咨议参军，出为武昌太守。
　　谢玄晖
　　炎灵遗剑玺，当涂骇龙战。炎灵，谓汉也。典引曰：蓄炎上之烈精。汉仪礼志曰：皇太子卽位，中黄门以斩虵宝剑授。异苑曰：晋惠帝元康三年，武库火，烧汉高斩白虵剑。吴书曰：初，黄门张让等作乱，劫天子出奔，尚玺投井中。春秋保干图曰：汉以魏征当涂在世，名行四方。献帝纪，太史丞许芝奏故白马令李云上事曰：许昌气见于当涂高者，魏也。象魏者，两观阙是也。当道而高大者，魏也，当代汉。周易曰：龙战于野，其血玄黄。圣期缺中壤，霸功兴县。论衡曰：孟子云：五百年有王者兴。五百年者，以为天出圣期也。桓谭陈便宜曰：所谓霸功者，法度明正，百官修治，威令流行者也。苍颉篇曰：宇，边也。说文曰：，籕文宇字也。鹊起登吴山，凤翔陵楚甸。庄子曰：鹊上城之垝，巢于高榆之颠，城坏巢折，陵风而起。故君子之居时也，得时则义行，失时则鹊起。司马彪曰：垝，最高危限之处也。起，飞也。东都赋曰：龙飞白水，凤翔参墟。孙氏初基武昌，后都建邺，故云吴山楚甸也。垝，居毁切。衿带穷岩险，帷帟尽谋选。西京赋曰：岩险周固，衿带易守。汉书高祖曰：运筹策于帷帐之中。左氏传，蒍启疆曰：赵成、中行吴，皆诸侯之选也。郑玄毛诗笺曰：选者，谓于伦等之中最上也。北拒溺骖镳，西龛收组练。北拒，谓御曹操；西龛，谓败刘备也。春秋感精符曰：强杰并侵，战兵雷合，龙门溺骖。宋均曰：龙门，鲁地名也。时齐与宋郑战败相杀，血溺骖马。尚书序曰：西伯戡黎。孔安国曰：戡，胜也。龛与戡音义同。左氏传曰：组甲三百，被练三千。马融曰：组甲，以组为甲，被练为甲里也。江海既无波，俯仰流英盼。礼斗威仪曰：其君乘木而王，其政象平，则江海不扬波。好色赋曰：窃视盼。裘冕类禋郊，卜揆崇离殿。周礼曰：王祀昊天上帝，则服大裘而冕，祀五帝亦如之。又曰：兆五帝于四郊，四类亦如之。孔安国尚书传曰：类，事类也。又曰：精意以享曰禋。毛诗曰：卜云其吉，终然允臧。毛苌曰：凡建国必卜之。毛诗曰：揆之以日，作为楚室。毛苌曰：揆，度也。度日出日入以知西东，视定北准极以正南北。毛苌诗传曰：崇，立也。西都赋曰：外则离殿别寝。钓台临讲阅，樊山开广燕。吴志曰：孙权于武昌临钓台饮酒，大欢。国语，虢文公曰：一时讲武。公羊传曰：大阅者何？简车马也。水经曰：武昌郡治城南有袁山，卽樊山也，北背大江，江上有钓台。颜延年释奠诗曰：卽宫广燕。文物共葳蕤，声明且葱蒨。左氏传，臧哀伯曰：夫德俭而有度，文物以纪之，声明以发之。三光厌分景，书轨欲同荐。三国名臣颂曰：三光参分，宇宙暂隔。礼记，子曰：今天下车同轨，书同文。杜预左氏传注曰：荐，献也。参差世祀忽，寂漠市朝变。魏都赋曰：非有期乎世祀。忽，谓忽忽然而去也。古出夏北门行曰：市朝易人，千载墓平。舞馆识余基，歌梁想遗转。芜城赋曰：歌堂舞阁之基。西征赋曰：觅陛殿之余基。歌有绕梁，故曰歌梁。淮南子曰：秦、楚、燕、赵之歌也，异转而皆乐。高诱曰：转，音声也。故林衰木平，荒池秋草徧。雄图怅若兹，茂宰深遐睠。茂宰，谓伏武昌也。言孙氏雄图，怅然如此，伏氏感之而深远睠。幽客滞江皋，从赏乖缨弁。幽客，眺自谓也。言从赏而乖缨弁游也。楚辞曰：朝驰骋兮江皋。王逸注曰：泽曲曰皋。清巵阻献酬，良书限闻见。良书，谓伏诗也。郑玄礼记注曰：巵，酒器也。毛诗曰：献酬交错。墨子曰：墨子献书惠王，王受而读之，曰：良书也。幸籍芳音多，承风采余绚。楚辞曰：闻赤松之清尘，愿承风之遗则。马融论语注曰：绚，文貌也。于役傥有期，鄂渚同游衍。毛诗曰：君子于役，不知其期。楚辞曰：乘鄂渚而反顾兮。王逸注曰：鄂渚，地名也。毛诗曰：昊天曰旦，及尔游衍。毛苌曰：游，行也。衍，溢也。郑玄曰：常与汝入往游溢相从也。
　　文选考异
　　注「汉仪礼志曰」　案：「仪礼」当作「礼仪」。各本皆倒。此所引司马彪志文。「汉」上疑尚脱「续」字。
　　注「战败相杀」　何校「败」改「攻」，是也，各本皆讹。
　　俯仰流英盼　案：「盼」当作「●」。袁本作「●」，云善作「盼」。茶陵本云五臣作「眄」。各本所见皆非也，善引好色赋注「流●」，其本不作「盼」，明甚。传写正文及注皆误，校语遂谓善、五臣之异，而读者莫察矣。「●」卽「眄」别体，凡此字多讹为「盼」。
　　注「窃视盼」　案：「视」下脱「流」字，「盼」当作「●」，见上。各本皆误。赋在第十九卷也。
　　注「视定北准极」　陈云「视」上脱「南」字，是也。各本皆脱。
　　幸籍芳音多　袁本「籍」作「藉」，是也。茶陵本亦误「籍」。
　　注「常与汝入往」　陈云「女」下脱「出」字，「往」下脱「来」字，是也。各本皆误。
　　和王著作八公山五言　淮南子曰：淮南王赡养士数千人，中有高才八人：苏非、李上、左吴、陈由、伍被、雷被、毛被、晋昌，为八公。神仙传曰：雷被诬告安谋反，人告公曰：安可以去矣。乃与登山，卽日升天。八公与安所践石上之马迹存焉。
　　谢玄晖
　　二别阻汉坻，双崤望河澳。左氏传曰：吴子伐楚，子常乃济汉而阵，自小别至于大别。殽有二陵，已见西征赋。尔雅曰：小沚曰泜。又曰：澳，隈也。兹岭复巑岏，分区奠淮服。字林曰：巑岏，锐山也。潘岳赠陆机诗曰：区域以分。孔安国尚书传曰：奠，定也。东限琅邪台，西距孟诸陆。山海经曰：琅邪台在渤海间，琅邪之东。孔安国尚书传曰：距，至也。周礼曰：正东曰青州，其薮曰孟诸。尔雅曰：宋有孟诸。郭璞曰：今在梁国濉阳县东北。然孟诸泽在八公山东，而云西距者，谓泽西距山，以避上文耳。谓山在泽东是也。仟眠起杂树，檀栾荫修竹。楚辞曰：远望兮仟眠。枚乘兔园赋曰：修竹檀栾夹池水。日隐涧凝空，云聚岫如复。出没眺楼雉，远近送春目。王肃家语注曰：高丈长曰堵，三堵曰雉。吕氏春秋曰：客出，田骈送之以目。戎州昔乱华，素景沦伊谷。乱华，谓苻坚也。左氏传曰：卫侯登城以望见戎州，公曰：我姬姓也，何戎之有焉！又，孔子曰：裔不谋夏，夷不乱华。素景，谓晋也。干宝搜神记曰：金者，晋之行也。汉书曰：谷水出谷阳谷，东北入洛也。伊水已见上文。阽危赖宗衮，微管寄明牧。宗衮，谢安也。明牧，谢玄也。晋中兴书曰：时盗贼强盛，浸寇无已。朝议求文武良将可以镇北方者，卫将军谢安曰：唯兄子玄可堪此任。于是拜建武将军，兖州刺史，领广陵相，监江北诸军事。汉书，贾谊上书曰：安有天下阽危者若是。臣瓒曰：临危曰阽。或曰：阽，屋檐也。论语，子曰：微管仲，吾其被发左袵矣。长虵固能翦，奔鲸自此曝。八公山，谢玄败苻坚之处也。长虵，喻融；奔鲸，喻坚也。羣谢录曰：玄领徐州，苻坚倾国大出，玄为前锋，射伤苻坚，阵杀苻融。左氏传，申苞胥如秦乞师，曰：吴为封豕长虵，以荐食上国。又楚子曰：古者明王伐不敬，取其鲸鲵而封，以为大戮。杜预曰：鲸鲵，大鱼名，以喻不义之人，吞食小国也。道峻芳尘流，业遥年运儵。陆机大暮赋曰：播芳尘之馥馥。庄子，老聃曰：予年运而往矣，将何以戒我乎？平生仰令图，吁嗟命不淑。平生，眺自谓也。左氏传，汝叔齐曰：君子能知其过，必有令图。令图，天赞也。薛君韩诗章句曰：吁嗟，叹辞也。毛诗曰：子之不淑。杨泉五湖赋曰：底功定绩，盖令图。不淑，已见嵇康幽愤诗。浩荡别亲知，连翩戒征轴。楚辞曰：志浩荡而伤怀。思玄赋曰：缤连翩兮纷暗暧。再远馆娃宫，两去河阳谷。方言曰：吴有馆娃之宫。石崇思归引序曰：肥遯于河阳别业。风烟四时犯，霜雨朝夜沐。曹植亟出行曰：蒙雾犯风尘。淮南子曰：禹沐雨，栉疾风。高诱曰：以雨为沐浴也，以疾风为梳篦也。魏书，公令曰：沐浴霜露，二十余年。春秀良已凋，秋场庶能筑。孙子曰：秋霜被不凋其秀。毛诗曰：九月筑场圃。
　　文选考异
　　注「谓山在泽东是也」　案：此七字不可通，盖后来驳善注之语而误错入耳。各本皆衍。否则当作「非谓山在泽东也」而误。
　　日隐涧凝空　案：「凝」当作「疑」。宋本谢集正作「疑」，此「疑空」与「如复」偶句。各本作「凝」，但传写误耳。袁、茶陵二本所载五臣翰注云「涧暗如空也」，详其意，亦不作「凝」。凡诸家集中异同，非可画一，故每不称说。此条不同其例，所谓言各有当者矣。
　　注「高丈长曰堵」　茶陵本「长」下有「丈」字，是也。袁本亦脱。
　　注「时盗贼强盛」　陈云「盗」，「氐」误。案：所校最是。氐，苻秦也。不知者改之。各本皆作「盗」，其误久矣。
　　注「羣谢录」　何校「羣」改「陈郡」二字，陈同，是也。各本皆误。述祖德诗注引可证。
　　和徐都曹五言　集云：和徐都曹勉昧旦出新渚。
　　谢玄晖
　　宛洛佳遨游，春色满皇州。古诗曰：驱车策驽马，游戏宛与洛。鲍昭结客少年场曰：表里望皇州。结轸青郊路，迥瞰苍江流。楚辞曰：结余轸于西山。周礼曰：东方谓之青。蜀都赋曰：列绮疎以瞰江。日华川上动，风光草际浮。日华，已见上文。楚辞曰：光风转蕙泛崇兰。王逸注曰：光风，谓日出而风，草木有光色也。桃李成蹊径，桑榆阴道周。班固汉书赞曰：谚曰：桃李不言，下自成蹊。楚辞曰：鸣鸠栖于桑榆。毛诗曰：有杕之杜，生于道周。毛苌曰：周，曲也。东都已俶载，言归望绿畴。毛诗曰：以我覃耜，俶载南亩。毛苌曰：覃，利也。王肃曰：俶，始也。载，事也。言用我之利，始事于南亩也。毛诗曰：言旋言归。贾逵国语注曰：一井为畴。
　　文选考异
　　注「昧旦出新渚」　案：「新」下当有「亭」字。各本皆脱。谢集有。
　　注「言用我之利」　陈云「利」下脱「耜」字，是也。各本皆脱。
　　和王主簿怨情五言　集云：王主簿，名季哲。
　　谢玄晖
　　掖庭聘绝国，长门失欢宴。汉书元纪曰：赐单于待诏掖庭王廧为阏氏。应劭曰：名廧，小字昭君。娶女曰聘，据单于而言也。琴道，雍门周曰：一赴绝国。掖庭，王昭君所居也。长门，陈皇后所居也。南都赋曰：接欢宴于日夜。相逢咏麋芜，辞宠悲班扇。古乐府诗曰：上山采蘪芜，下山逢故夫。班婕妤怨诗曰：新制齐纨素，鲜絜如霜雪，裁为合欢扇，团团似明月。花丛随机数蝶，风帘入双燕。徒使春带，坐惜红妆变。，缓也。生平一顾重，宿昔千金贱。郑玄毛诗笺曰：顾，回首也。列女传曰：楚成郑子瞀者，楚成王之夫人也。初，成王登台，子瞀不顾，王曰：顾，吾与女千金。子瞀遂行不顾。曹植诗曰：一顾千金重，何必珠玉钱？阮籍咏怀诗曰：宿昔同衾裳。故人心尚尔，故人心不见。古乐府曰：相去万余里，故人心尚尔。郑玄毛诗笺曰：尚，犹也。字书曰：尔，词也。
　　文选考异
　　注「上山采蘪芜」　案：「蘪」当作「麋」，正文「麋」。袁、茶陵二本校语皆云善作「麋」，可见注中自是「麋」字也。尤、袁注作「蘪」，乃涉五臣而误。茶陵注幷入五臣，更不可别。「蘪」、「麋」同字耳。凡善、五臣有异，虽同字亦必较，然不可混，其例有如此。
　　故人心不见　案：「人心」当作「心人」。袁本、茶陵本作「心人」，云善作「人心」。各本所见皆非也。上句「故人心尚尔」，承「生平一顾重」言之，谓辞宠之未尝易操也。此句「故心人不见」，承「宿昔千金贱」言之，谓相逢之遽已贬价也，此情之所为怨也。传写下句涉上倒两字，绝不可通，非善如此。五臣之注，其义甚谬，而文未误，可借为证。谢集「故心人不见」注云「一作故人心不见」，取六臣合幷本文选而云然耳。
  </div>
  <div class="pagination">
   <a href="文选_page60.html">
    上一页
   </a>
   <span>
    ...
   </span>
   <a href="文选_page56.html">
    56
   </a>
   <a href="文选_page57.html">
    57
   </a>
   <a href="文选_page58.html">
    58
   </a>
   <a href="文选_page59.html">
    59
   </a>
   <a href="文选_page60.html">
    60
   </a>
   <span class="current-page">
    61
   </span>
   <a href="文选_page62.html">
    62
   </a>
   <a href="文选_page63.html">
    63
   </a>
   <a href="文选_page64.html">
    64
   </a>
   <a href="文选_page65.html">
    65
   </a>
   <a href="文选_page66.html">
    66
   </a>
   <span>
    ...
   </span>
   <a href="文选_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
