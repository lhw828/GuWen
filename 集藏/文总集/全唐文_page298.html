<!DOCTYPE html>
<html>
<head>
    <meta charset="UTF-8">
    <title>全唐文 - 第 298 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 298 页/共 603 页</h1>
    <div class="content">    先是，清河行人李华，自堂邑战胜後，又睹公辞权而不有之，遂藏於人间不及见。公再三盟约，号令诸郡，及以文牒求之曰：“清河郡属崔审交应贼之後，吏不安，行人李华及崇墉浚隍，锻甲矫翦，乞师破敌，和众以安人。静言其功，须有甄赏。仍牒之於路以求焉。”华於是复诣平原，与公相见。公因问以足用之计。华遂与公数日参议定，以钱收景城郡盐，沿河置场，令诸郡略定一价，节级相输，而军用遂赡。时北海郡录事参军第五琦，随刺史贺兰进明招讨於河北。睹其事，遂窃其法，乃奏肃宗於凤翔，至今用之不绝，然犹未得公本策之妙旨焉。
    是年秋，禄山遣其将史思明、尹子奇等，并力攻河北诸郡，前後百馀日。饶阳、河间、景城、乐安，相次而陷，所存平原、博平、清河三郡而已。然人心溃叛，不可复制。公乃将麾下骑数百，弃平原渡河，由淮南、山南取路，朝肃宗於凤翔行在。初公之将过河也，乃谓判官穆宁、张澹曰：“贼势，死尔。若委命待擒，必为其快心，辱国之命也。今将径赴行在，公以为何如？若朝廷必诛败军之罪，以励天下，则王纲可振，死亦何恨！如复从事，以责後效，则业不朽矣。”宁、澹与诸将皆赞之。策马发至，朝廷除公为宪部尚书。初刘客奴以渔阳归顺，时史思明与光弼、子仪相持於赵定之间。客奴遣使越海，与公计会，公使判官贾载将男颇为质信，泛海以军粮及战士衣服遗之。时颇始年十岁馀，公更无子息，三军恳请留之，不从。及载等回，公乃与渔阳声势相连，寻又使人迎其军。比至，公已弃平原，归於行在，竟不及事。然自肃宗已来，河南及诸道立功大将，如王元忠、田神功、董泰、侯希逸、李正已、许杲卿等，初皆是公自北海迎致之者，终无私谒焉。
    至二年正月，又除御史大夫。未几，因忤圣旨，贬冯翊太守。乾元元年三月又改蒲州刺史本郡防御使，封丹阳县开国子，食邑一千户。是年，为酷吏唐所诬，贬饶州刺史。二年六月，拜升州刺史，充浙江西道节度使兼宋亳都防御使。刘展反状已露，公虑其侵轶江南，乃选将训卒，缉器械为水陆战备。都统使李亘以公为太早计，因密奏之。肃宗诏追，未至京，拜刑部侍郎。及刘展举兵渡淮，亘败绩奔江西，淮南遂陷於展。议者皆多公而怨亘焉。
    上元元年秋。时御史中丞丞敬羽，狙诈险惨，班列皆避之。公曾与之语及政事，遂遭诬，贬蓬州长史。公乐道自怡，不以介怀。宝应元年八月，代宗有诏除利州刺史。十二月拜户部侍郎，加银青光禄大夫上柱国。广德元年，又加金紫光禄大夫，充荆南节度使观察处置使。迟留未行，为密近所诬，遂罢前命。代宗幸陕，公扈从至行在，除尚书右丞。宰相元载与公不叶，公亦面数之，不为之屈。及銮驾还宫，公曾建议先谒庙，然後即安宫阙，事竟不行。时载方在於立班，更顾公曰：“所见虽美，其如不合事宜。”公怒而进曰：“用舍在相公耳，言者何罪乎？然朝廷纪纲，岂堪相公再破除也！”载自此衔之而不忘。二年正月，除检校刑部尚书兼御史大夫朔方行营汾晋等六州宣慰使。载又疑公，因使奏对必言短。寻罢前命，惟知刑部尚书事。三月，晋封鲁郡开国公，食邑三千户。载自与公有隙，常俟公阙，公亦献书直奏其奸状。代宗俱容，不罪之也。
    永泰二年春，差公摄职谒太庙。公以祭器不修，言之於朝。载谮公以为讪谤时政，贬峡州别驾。代宗为罚过其罪，寻换吉州别驾。公与往来词客，诗酒讲论，为乐甚。有所著，编为《庐陵集》十卷。於大历三年迁抚州刺史。在州四年，以约身减事为政。然而接遇才人，耽嗜文卷，未曾暂废焉。因命在州秀才左辅元编次所赋，为《临川集》十卷。七年九月，拜湖州刺史。公以时相未忘旧怨，乃加勤於政，而以杭州富阳丞李为本州防御副使，苏州寓客校书郎权器、游客前大理司直杨昱为判官，委垦草辟田之务於，委阅簿检吏接词政之务於器、昱等，而境内宴然。公初在平原，未有兵革之日，著《韵海镜源》，成一家之作。始创条目，遂遇禄山之乱，寝而不修者二十馀年。及至湖州，以俸钱为纸笔之费，延江东文士萧存、陆士修、裴澄、陆渐、颜祭、朱弁、李莆、清河寺僧智海，兼善小篆书吴士汤涉等十佘人，笔削旧章，该搜群籍，撰定为三百六十卷。大凡据《法言》、《切韵》次其字，按经史及诸子语，据音韵次字成句者刊成文裁以类编；又按《仓雅》及《说文》、《玉篇》等，其义各注其下，谓之字脚。“韵海”者，以牢笼经史之语，依韵次之，其多如海。“镜源”者，八体之本，究形声之义，故曰镜源。绵亘数载，其功乃毕。表奏上之，有诏付所司藏之於书府。大抵求经史撰集篇赋，利於後学焉。此外饯别之文，及词客唱和之作，又为《吴兴集》十卷。今检校国子祭酒杨昱，自御史中丞京畿采访使除为汉州刺史，转湖州刺史。以旧府之恩，乘州人之请，纪公遗事，刊石立《去思碑》於州门之外。即今都官郎中陆长源之词也。
    十二载，元载伏诛，召公为刑部尚书经年。公以前後频典刑宪，密启辞焉。乃上选举利害事宜数十条，代宗善之，人莫知也。遂改吏部尚书，今上谅暗之际，诏公为礼仪使。先自元宗以来，此礼仪注废阙，临事徐创，实资博古练达古今之旨。所以朝廷笃於讪疾者，不乏於班列，多是非公之为。公不介情，惟搜《礼经》，执直道而行已。今上察而委之，山陵毕，授光禄大夫，迁太子少师，依前为礼仪使，前後所制仪注，令门生左辅元编为《礼仪》十卷，今存焉。三年八月，迁太子太师。
    四年，淮宁节度使李希烈以十四州叛，袭陷汝州，执刺史李元平归蔡州。朝廷诏公为淮宁军宣慰使，公乘驿驷至东京，河南尹郑叔则劝公曰：“反状已然，去必陷祸。且须後命，不亦善乎！”公曰：“君命也，焉避之！”至许州，与希烈相见。宣传诏意未毕，逆贼使其大将军王玢、周曾，诟公以丑词，劫公以白刃；又令邻境同恶所遣使者四人，於希烈之前拜舞，伏称诬诉国家之事，勃慢凶豪，词所不忍听也。又令亲兵五千人，号为希烈养子，人各持一刀，逼胁於公，如欲食之势，公位不移定，色不挠惧。希烈睹公辞色不变，谬为惊骇，以身蔽公。兵人既退，方揖公就馆。前後诈为公表奏，自说其强盛以请汴州者数十。今上知而寝之。希烈虽穷凶极恶，然亦感公文义，大陈设燕会，将欲送公於朝廷。先为贼所擒汝州刺史李元平时在座，公指引叱责之。元平羞惭而起，书其奸意，坐上潜通。希烈意变，罢宴後，遂拘公於官舍。令甲卒十人守之，仍穿一坑於厅之前以胁公。公乃直言指希烈云：“死生有定，何足多端相侮哉！但以一剑见与，公即必睹快事，无多为也。”希烈惭谢焉，自後不敢无礼於公也。
    居数月，贼於安州城下破官军，得获将士，以头连夸示於公。公大声叫呼，自床投地，愤绝良久乃苏。从此更不复与人言语。及哥舒曜收复汝州，擒检校刺史周晃已下百人，希烈乃遣周曾、康秀林等领二万人，来袭哥舒於汝州。曾、秀林行至襄城，乃谋翻兵杀希烈，奉公为节度使以归顺，希烈押衙姚澹亦为内应。先期一日，事泄，希烈乃遣骡子军三千，奄至襄城，杀周曾等，收其期兵而回。因送公於蔡州龙兴寺居焉。公度不得全，自撰墓志，以见其心，又就希烈请数人之饣巽。希烈不知而给之，自陈设之，因为文祭周曾已下为贼所害者，无不欷。其十二月，希烈陷汴州，僭逆称号，为惨酷之具以逼公，意欲其屈礼。公愤然而无求生之意，贼以止焉。
    贞元元年，河南王师复振。贼虑蔡州有变，乃使其将辛景臻，於龙兴寺积薪，以油灌。既纵火，乃传希烈之命：若不能屈节，自即裁之。公应声投地，臻等惊惭，扶公而退。希烈审不为已用，其年八月二十四日，又使景臻等害於龙兴寺幽辱之所，凡享年七十七。
    明年三月，希烈为麾下将陈仙奇所杀。淮西平，仙奇遣军将营送公神榇於京师，嗣子栎阳县尉κ、次子秘书省正字硕迎丧至汝州襄城县，乃葬焉。攀号屡绝，毁裂过不自胜。以其年十一月三日，葬万年县凤栖原之先茔。有诏赠司徒，谥曰文忠，赙钱五十万，粟二百硕。中使吊祭，仪仗送於墓所。朝野莫不哀伤。公蹈忠节之苦，古今无类焉。
    公平居之日自卑，有井介之操，而能容众；有洁已之方，不以疵物。与道合，岁寒者，终始无渝变，况君臣大义，名教大节，而得造次焉可夺求生而害仁者。於戏！淮宁之难，岂止天不遗，盖亦有无良之人，以怨报德，投之於无存之地也。悲夫！
    初遭难後，江西节度嗣曹王皋上表曰：“臣见蔡州归顺脚力张希璨、王仕禺等说，去年八月二十四日，蔡州城中见封有邻儿不得名字云：‘希烈令伪皇城使辛景臻、右军安华於龙兴寺杀颜真卿，埋於罗城西道南里，并立碑。’臣听之未毕，涕泗交流。三军对臣，亦苦呜咽。”
    且臣死王事，子复父仇，人伦常经，不足褒异。所悲去古日远，浇风荡浮，多苟偷生，曾不顾节，使忠孝寂寞，人伦憔悴。昨段秀实奋身击Г首，今颜真卿伏缢烈庭，皆启明君臣，发挥教训，近冠青史，远绍前贤。夫日月丽天，幽明向烛；忠烈曜世，回邪革心。
    伏请陛下降议百寮，遐布九有，刻石颂德，告庙图形。使元壤感恩，皇风泽物。公之密亲懿友，动相规用，以成其务者：即今给事中殷公亮，吏部员外郎柳公冕；采其谋猷，分以休戚者：今吉州刺史李公，重其器，悦其能者：今检校国子祭酒杨公昱，故户部员外郎权公器。其馀顾ツ曾假吹嘘成名，布於词场及内外之列者，不可胜纪。李公吉州以小子久趋於栏戟，定以使言，将存刊刻，用防逸坠，尚实去饰，庶无愧焉。其故同事之人，先後存亡，录之於左。谨状。
    ●卷五百十五
    ☆陈京
    京，字庆复，大历元年第进士。德宗朝历官考功员外郎，再迁给事中兼集贤殿学士，罢为秘书少监。
    ○请为献祖懿祖立别庙疏（建中二年九月）
    今年十月，享太庙，并合享迁庙献祖、懿祖二神主。《春秋》之义，毁庙之主，陈於太祖；未毁庙之主，皆升合食於太祖。太祖之位，在西而东向，其下子孙，昭穆相对，南北为别。无毁庙迁主不享之文。徵是礼也，自於周室。而国朝祀典，当与周异，周以后稷配天，庙为始封之祖，而下乃立六庙。庙毁主迁，皆在太祖之後，之时，无先於太祖者。故太祖东向之位，全其尊而不疑。然今年十月，飨太庙，伏请据魏晋旧制为比，则构筑别庙。东晋以征西等四府君为别庙，至之时，则於太庙正太祖之位，以申其尊；别庙登高皇、太皇、征西等四府君，以序其亲。伏以国家若用此义，则宜别为献祖、懿祖立庙，祭之，以重其亲；则太祖於太庙，遂居东向，以全其尊。伏以德明、兴圣二皇帝，曩既立庙，至之时，当用享礼。今则别庙之制，便就兴圣庙藏为宜。
    ○祧献懿二祖议（贞元八年正月二十三日）
    臣前为太常博士，已於建中二年九月四日奏议享献、懿二祖所安之位，请下百寮，博采所议。其时礼仪使颜真卿因是上状，与京议异，京议未行。伏见去年十一月二十八日诏下太常卿裴郁所奏，大旨与京议相合。伏以兴圣皇帝则献祖之曾祖、懿祖之高祖，夫以曾孙元孙列於曾高之庙，岂礼之不可哉？实人情之大顺也。
    ○请定祭庙位奏（贞元十九年三月）
    今年夏，飨於太庙，须定太祖景皇帝东向之位，并迁庙之位。伏以是审大合祖宗次序之祭，必遵太祖之位，以正昭穆。今年遇大祭，恐须定比来所议之礼，飨日既近，臣职忝刊缉经籍，谨遂奏闻。伏以建中二年及贞元七年十一年，特令都省详议者三，竟未正太祖东向之位。至十二年，十七年，犹未得中。其於至正之飨，不可重难依违，又以过此也。
    ○大唐同州澄城县令郑公德政碑（并序）
    在昔两汉之政咸勤，东京之事最明，共理邦邑，必难守宰，不独孝宣二千石之选也。我国家宏启至化，稽对前谟，领县抡材，自迩敷远。实先三辅，载首属城；恒宁厥人，多及於理。不有卓异，曷扬颂歌；未通神明，谁镂金石？由是贞元十一年秋闰八月十七日辛巳诏谕铭纪左冯翊澄城令郑楚相功德於其理所之南门也。澄人谓余方从郎，谬迹书殿，饱循吏之事业，聆采诗之风谣，求成其文，美公焉。
    公字叔敖，郑州荥阳人。高祖元胄，皇朝散大夫祠部郎中；曾祖慈力，皇朝议大夫蔡州刺史；祖敬宾，梓州通泉丞；烈考琨，冀州南宫尉。累叶盛德，咸称能贤；庆遗後人，蔚变才子。既冠试吏，逢时屡迁；及壮佐州，遇守方缺。拾紫大绶，假御两︶。名盈利权，道厌旷贵。念代游之不吐，去巨卿之旧仪。遂以幅巾诸生，修刺先进；醇粹流藻，馨香立言。德成敢雄，籍奏用申。擢秀才第东观校书郎，劳谒者於遗编，勉训士以主簿。爱仙家於早岁，安缑氏以弥年。秩满从调，判及殊绩，授长安尉，而至於宰是邑也。致理大端，本人和气，孝崇悌顺，心通性革。当同财而离居，骤撤屋而周处。用简成赋，由平颁役；谕阅废精，沦荡侠爱。俾悬衡以自占，偶践更而省役。敏树柔桑，阜蕃多稼；让邻终亩，并力从化，顺祈报以登入，洽礼节而息宴。井冽河阔，浴汲投艰；寒燠异宜，男女半道。戒凿深厚，商利远迩。会庐之义，肇周八家，不穷之养，旁行四序。艺蔬屡丰，恒（阙四字）诸圃者，放於园公。三亩俱存，百本咸毓。生生之礼备，赫赫之名成。鸿细必为，夙暮载考。厚藏不散之，尽秩有益之祠。枯泉由灵而正出，鸷虫抱义而大去，此又感会元昧之可纪者也。念岁孤之襦馀，散俸廪於里舍，访善良之疾苦，降服马於乡亭，此又愿怀隐微之可称者也。统齐多方，宗诣元念，臻於大稔，登於洽平。人间岁安，风清云明；鸡犬攸闻，烟火阖境。表率王甸，图像廷城。匪君子理道之至欤？是皆根於研心持权，端操轶伦。先时剧帜，中岁充赋；疾如影响，利用卷舒。ゼ词则宣章，练政则居最。俄函诏除褒者，遂冠惠文行之。
    其犹子康，太傅伯师尚书之徵於冯翊崔君，慎宠乃寮，闻言於献状，询绩以作掾。於是百姓孙士良等，报德诚明，请命朝省，而斯颂作焉。词曰：
    澄有贤令兮为郑父。文雅扬班兮学齐鲁。执业操刀兮造新部。更宅辟户兮调旧宇。家多令井兮漫畦圃。野播膏苗兮敛锺亩。泉异贰师兮亦我树。兽同安成兮不吾御。西海少妇兮慎莫渡。颍川四君兮敢为伍。螭龟爰伐兮题广路。崔巍靡泐兮伟终古。
    ☆王虔休
    虔休字君佐，汝州梁人，本名延贵。大历中累擢步军都虞候兼御史中丞，封同昌郡王，赐今名。迁潞州长史昭义军节度使检校工部尚书。贞元十五年卒，年六十二。赠左仆射，谥曰敬。
    ○修进继天诞圣乐表（贞元十二年）
    臣某言：臣闻於师，夫君子为能知乐，是故审音以知乐，审乐以知政，则理道备矣。故清明广大，终始周旋，与天地同其和，与四时合其序，岂止於钟鼓管磬云乎哉！
    伏惟皇帝陛下继明御极，理定功成。则星辰之度，以授人时；酌昊穹之心，以为政本。五行随其用舍，九有荷其陶钧。鸟兽鱼鳖，无不咸若。伏见开元中，天长节著於甲令，每於是日，海县欢娱，称万寿之无疆。乐一人之有庆，故能追尧接舜，迈禹逾汤。自周以後，不复议矣。臣窃以陛下降诞之辰，未有维新之典，虽太和已布於六气，而大乐未宣於八音。毋乃臣子之分，或有所阙？
    愚臣不揆顽昧，思所祖述，每私歌窃忭，忘寝与食久矣。适遇有知音者，与臣论及乐章，探微赜奥，穷理尽性。臣乃遣造《继天诞圣乐》一曲，大抵以宫为调，表五音之奉君也。以土为德，知五运之居中也。凡二十五遍。法二十四气而足成一岁也。每遍十六拍，象八元八凯登庸於朝也。所冀与《□门》、《咸池》，永传於律吕，《空桑》、《孤竹》同荐於宫悬。不闻┎之声，长作中和之乐。可使九域之人，顿忘於肉味；四夷之俗，皆播於薰风。与唐惟休，终古尽善。臣不胜恳款屏营之至。谨昧死陈献以闻。其所造谱，谨同封进。
    ○进岭南王馆市舶使院图表
    臣某言：臣闻无翼而飞者，声也；无根而固者，情也；无方而富者，生也。圣恩以臣谨声教，固物情，严为防禁，以尊其生。由是梯山航海，岁来中国；镇安殊俗，皆禀睿图。
    伏以承前虽有命使之名，而无责成之实，但拱手监临大略而已，素无簿书，不恒其所。自臣亲承圣旨，革划前弊，御府珍贡，归臣有司，则郡国之外，职臣所理。敢回天造，出臣匪躬。近得海阳旧馆，前临广江，大槛飞轩，高明式叙；崇其栋宇，辨其名物；陆海珍藏，徇公忘私。俾其戴天捧日，见圣人一家之为贵；穷祥极瑞，知天子万方之司存。今年波斯古逻本国，二舶，顺风而至，亦云诸蕃君长，远慕望风，宝舶荐臻，倍於恒数。臣奉宣皇化，临而存之，除供进备物之外，并任蕃商，列肆而市，交通夷夏，富庶於人。公私之间，一无所阙；车徒相望，城府洞开。於是人人自为，家给户足，而不知其然。况北户之孱颜，南冥之睢盱。国异俗泰而安宅，生振忘归而乐业。百宝丛货，罔黩於人心；群瑞效灵，顾怀於天宪。臣谬专任重，启处不遑，供国之诚，庶有恒制。海门之外，隐若敌国；海门之内，宣知变风。後述职於此者，但资忠履信，守而勿失。不刊之典，贻厥将来。
    圣恩以军府交代之际，委臣在镇，不获捧图陈荐，拜舞天庭。无任感恋惭惶之至。
    ☆韦彤
    彤，京兆人，德宗时官太常博士。
    ○谏张茂宗借吉尚主疏
    伏见驸马都尉张茂宗，犹在母丧，圣恩念其亡母遗表所请，许公主出降，仍令茂宗借吉就婚者。伏以夫妇之义，人伦大端，所以《关雎》冠《诗》之首者，王化之先也。天属之亲，孝行为本，所以齐斩居服之重者，人道之厚也。圣人以二端为训人之本，不可变也。故制婚礼曰：纳采问名，纳吉纳征。皆主人几筵，听命于庙。称事立礼，谓之嘉。所以上承宗庙，下继后嗣也。又制丧礼曰：创巨者其日久，痛甚者其愈迟。三年之丧，二十五月而毕。称情立文，通谓之凶。所以送死有已，复生有节也。然后夫义妇顺，父慈子孝，川致不失，臻于太和。历代宝之，以为致敬。
    昔者鲁侯改服，晋襄墨，事至重於夺情，义亦许其权变。又兵法凿门而出，以凶礼处之。以情相因，体或为类。若茂宗释服而衣冕裳，去垩室而行亲迎，虽云辍哀借吉，是亦以凶渎嘉，岂惟失先王之重典，抑亦为国家之爽法。傥茂宗留俟免丧，则日月非远，今公主指期下嫁，又仪注有嫌。固不可废重而就轻，舍大而取小。
    伏惟皇帝陛下体无抚运，统人立法，何常不守先王之至德，圣哲之明谟。下尽群言，上留无鉴，彝伦式叙，懿范昭明。所以八表肃清，四夷归化，方宏礼义之日，大敦名教之时。于无为之朝，有异议之事。众情未达，疑惧交深。
    伏愿抑茂宗亡母之诚，顾典章不易之义，待其终制，然後赐婚。收天情於至难，察有司之恳守，垂之史册，圣德弥光，则天下幸甚。臣谬备礼官，惧於失职，不胜致君爱礼之至。
    ○太庙朔望进食议
    臣等谨按《礼经》，前代故事，在庙无朔望祭食之仪，於陵寝有朔望上食之礼。国家自贞观至开元，修定礼令，皆遵旧典。天宝十一年闰三月初，别令尚食，朔望进食於太庙。自太祖以下，每室尊享，其进奠之仪，在臣礼司，并无著令。当时礼官王，不本礼意，妄推缘生之义，请用宴私之馔。此则可荐於寝宫，而不可黩於太庙。一时之制，久未变更，至今论礼者贬王之议。
    伏请今月八日进止，令宗正与太常计会辨集者。伏以陛下虔奉宗庙，斋心自中，事归有司，各合尽敬，然後详议故实，臣得竭诚。谨按《礼祭统》云：“夫祭者，非物自外至者也，自中出生於心也，心怵而奉之以礼。”由是牲牢有定制，笾豆有常数。罄天生地长之物，极昆虫草木之异，苟可荐者，莫不咸在。先王以此飨宗庙，交神明，全孝敬也。若王之食饮膳羞，八珍百品，可嗜之馔，随好所迁，美脆旨甘，皆为亵味。此先王以此宴宾客，接人情，示慈惠也。则知荐飨宴食，於文已殊，圣人别之，以异为敬。今若以熟食荐太庙，恐违礼本。又《祭义》曰：“祭不欲数，数则烦，烦则不敬；祭不欲疏，疏则怠，怠则忘。”是故礻勺祠蒸尝，感时致飨，此圣人俯就之中制也。今陵寝每月二祭，不为疏也；太庙每岁五飨，不为数也。则人臣执事在疏、数之间，得尽忠也。若令牲牢俎豆之司，更备膳羞盘盂之馔，月朔月半，将以为常。环四时之中，杂五飨之礼。为数既甚，黩亦随之。虽曰不然，臣不信也。夫圣主之制，必师於古训，不敢以孝思之极，而过於礼；不敢以肴膳之多，而亵於味。
    伏愿陛下遵开元万代之则，省天宝权宜之制。陵寝之上，得极珍羞；宗庙之中，请依正礼。臣等忝司礼职，敢罄愚衷。
    ☆仲子陵
    子陵，蜀人，大历十三年进士。贞元十年举贤良方正，擢太常博士，转主客司门二员外郎。十八年卒，年五十九。
    ○断织赋
    儒有学而未殖，敏而多识。庶几立言，无念进德。当年以倦，中道而息。余虽不知，请喻断织。伊昔孟子受学，辍然如疲。日忘其所志，月忘其所知。母也贤只，教之勤斯。拔刃以一割，应鸣梭而中隳。且自贤，亦自满。泥钧成器，玉琢成瓒。邻於墓，尔则有踊跃筑埋之非；近於ㄩ，尔则有嬉游贾御之短。是用居尔於学宫之舍，纳尔於经籍之馆。期子衿之青青，致履道之坦坦。胡为乎不勤以学，惟事於散。苟尔学之可停，犹吾织之斯断。其貌既舒，其言又徐。投杼惘尔，操刀介如。丝之伤，一纬飘其无绪。帛之裂，千经荡其无馀。前工後拙，始密今疏。牵梃为之中止，杼轴犹其一虚。且以丝喻人，以织喻学。若金受砺，如木斯斫。夫丝可以众而不可以寡，织可以勤而不可以舍。一丝所累，以倍乎寻常；一织所工，而衣乎天下。因兹细故，以及大者。彼妇道之信然，况君子之事也。故形於织，女思其功；移於学，士念其终。业畅於外，美归於中。则以顾绡之理，宏素王之风。我友我生，无落无废。学若山积，心无蓬秽。当求断织之义，若之何以自艾。
    ○清簟赋
    创物者必正其名。以清命簟，惟簟斯清。双入巧作，连心织成。始葱茏而席卷，终绚练而砥平。本其初则王尔运心，班匠寓目。吴赤刚，楚泽寒竹。皓竿冰截，素肤缟裂。断此枝间，略其沟节。然後尔轶手，匠妙意。文理横生，波澜荐至。雕龙绮错，切玉鳞次。澹冰泮而泉开，分霜劲而雪坠。信通才之云欲，非吾人之所为。於是时授炎暑，天旋太阳。山成烂石，泉若探汤。有美一人兮明时节，求暑备兮珍簟长。知薜荔之空靡，意荃兰之虚芳。若乃买以兼金，缘以纯锦。思因人之共敝，庶君子之安寝。出此入彼，俱处芳兰之室；上据下承，必兼芬若之枕。况乃虚馆方昼，华堂且空。高梧景，密条生风。撤文茵与绮席，虚翠幕及朱栊。惟珍簟之在御，望美人之来同。美人迟兮隔修路，对珍簟兮日已暮。瞩筵幌之虚深，卧层云之空度。带馀霞而敛绮，映片月而舒素。昭列宿之清光，披青天之薄雾。於时轻Ψ屏用，微绡罢服。霜简自凄，冰壶增肃。凉风忽至，获五福之康宁；炎气四除，忘庶徵之时燠。且物有小而喻大，事有浅而用深。道之将行，我则开而当暑；道之将废，我则卷而在阴。是谓清簟之理，愿为君子之心。
    ○辘轳赋（以“利用汲引”为韵）
    智者创物以见意，立成辘轳以为天下利。木德标象，金行效事。与桔槔之用则同，比┺ね之形不异。井之勿幕，瓶亦汔至。当於要路之津，存乎兼济之地。忠也，陈力而就列；孝也，致养而不匮。圆转则智士之心，通流乃仁者之志。故辘轳之体一，有君子之道四。观其得位攸处，居中特立。从绳以寸工，假器以尺汲。自上自下者，念兹以有成；虚往实来者，释此而何执。利物不言利，急人之所急。舍之则其道可卷而怀，用之则其功可俯而拾。及夫挈瓶所施，悬绠所统。崇朝以闻乎三捷，永日何啻乎七纵。为万人仰，与天下共。其静也，则无机之机；其动也，则有用之用。德必不孤，贤亦有准。泉蒙者道为之废，井渫者心为之轸。无忘乎牵挛，盖存乎汲引。斯亦惠而不费乎，贤人之业於是乎尽也。
    ○珊瑚树赋
    珊瑚生矣，於彼沧溟。禀精於天地之气，擢秀於鱼龙之庭。含九泉之滋液，冠百宝之神灵。在涅不缁，既同象玉之洁；有枝无叶，亦如见树之形。当其萌芽欲成，根柢初结。同坚冰之有渐，类阴火之潜。琼枝硕茂，铁网森列。贯纤目而玲珑，映重泉而昭晰。海人於是方舟以进，拭目而观。牵夫密网，出彼清澜。润夺白虹之气，光连赤玉之盘。厥价伊何，有逾於琥珀。其色则尔，取类於鸡冠。及夫汉帝思仙，神君降质。堂惟大小，帐有甲乙。植以珊瑚之树，缀以明珠之实。何幽茂以凌秋，独青葱而照日。亦有王家贵戚，石氏财雄。争豪世上，使气胸中。视珊瑚之若芥，运如意以成风。彼植之以贵，此碎之何谓。谅无补于经纶，徒见称于祥瑞。
    今也圣人御天，所宝惟贤。敛云物之容，不书于策；珠玉之胫，而沉于泉。车有龙首鸾衡，不以珊瑚为柱；马有乘黄兹白，不以珊瑚为鞭。故虽古人之所贵，独吾君能舍旃。
    ○洞庭献新橘赋（以“湖海清和，远人修贡”为韵）
    皇帝垂衣裳而治万国，舞干戚而来九区。包之橘柚，至自江湖。岁以为常，知方物之咸有；时而後献，表庭实之何无。本其来则风秋洞庭，霜落寰海。元侯布教，下吏旁采。碧林冬生，大小异名。已去霜蒂，初辞绿茎。然後盛以潇湘之竹，束以江淮之菁。背楚塞以西走，望秦云而北征。上方端想元默，深居穆清。扇鸿钧而不宰，张大乐而无声。阅彼要荒之贡，得斯华实之英。乃明四目，乃停九歌。朱绂方来，以彰其道泰；硕果可食，以表其时和。时和在乎务本，道泰在乎柔远。一果熟，知百果之不荒；一方来，知万方之示晚。橘之名也则珍，橘之熟也惟新。越彼千里，献於一人。丹其实，体南方之正；酸其味含木德之纯。足以附荔枝於末叶，遗槟榔於後尘。然以出自荒陬，升闻莫由。烟波无已，岁月空流。岂知夫湮沈可达，职贡可修。辞草泽以孤往，入金门而见收。物之因人也，其则以众。人之象物也，岂不或中。傥草木之可俦，希成名以入贡。
    ○幽兰赋（以远“芳袭人，终古无绝”为韵）
    兰为国香，生彼幽荒。贞正内积，芬芳外扬。和气所资，不择地而长。精英自得，不因人而芳。况乃崖断坂折，分石裂。山有木而转深，迳无人而自绝。柔条独秀，芳心潜结。翡翠戏而相鲜，蘼芜生而共悦。然後众草之中，迥为一丛。卑以自牧，和而不同。扬翘布叶，错翠舒红。宵承皓露，晓泛光风。倾於阳，希所照无隐；托其地，知其道有终。且求之昔人，徵以邃古。宛成章於楚客，爰命操於尼父。佩之众，匪兰不纫；曲之多，匪兰奚鼓。夫以薰莸之喻，臭味斯殊。同之，则十年犹有；异之，则一日而无。乃清以为露，滋而为畹。比德者以之守贞，赠离者以之伤远。宜其出幽谷之滨，为阶除之珍。罗堂未晚，被径知春。依瑶池而自庇，与玉树之为邻。杜若芳芷，香辛白。俱受生于大块，独取象于同人。是故兰也之采，伊人所急。篇章间起，比兴俱入。道之废可锄而去，道之兴可俯而拾。为君洒微芳于素衿，希见宝于重袭。
    ○五色琴弦赋（以“宫商角徵羽文武”为韵）
    弦有五色而播，盖出乎舜宫，方理之而登於寿域，故制此而歌夫薰风。黑与青间，青与赤通。或以白而受采，或以黄而居中。本乎朱襄，以至陶唐。因加而自七至八，以少乎惟宫与商。事匪因於蚕饵，或不由於蟹筐。园客以登夫钩轸，墨子徒叹於苍黄。及其瓠巴所弹，师文所学。流连昭旷，缥缈绵邈，莫不因其静好，生此和乐。张伯牙之号钟，含师旷之清角。八音克谐兮自此，五色相宣兮有以。虽因声以致用，终假色而为美。清音从内而发，和气由中而起。奏激楚则引以纟去风，歌阳春则杂以流徵。或向虚壑，或临积水。影历历而分形，声泠泠而过耳。直其躬而能屈，鲜其色而受污。恶以紫而夺朱，常恐新而代故。大白若辱，有以见至道之源；小扣必鸣，有以昭儒者之度。召姑洗则草木潜发，歌黄钟而川池异Ё，泉鱼氵氵爵以跃鳞，云鹤婆娑而拂羽。至如心有所感，声成於文。既为事而为物，亦有臣而有君。哀而不惨，乐而不分。著万物之情性，和二气之。别有鸣琴在筵，实篚无睹。木绳则直，色然後取。傥同声之不遥，愿闻乎乱之以武。
    ○五丝续宝命赋
    半夏生，木槿荣。时五月，贝始鸣，栋叶结，彩丝衤颉。祭彼三闾，蛟龙不窃。祭之水曰汨罗，祭之日曰端午。情既本乎楚俗，奉又告乎寿缕。寿缕其娜，色丝五纟它。色丝何始？金闺之子。画嘉颦於青蛾，发宜笑之皓齿。《国风》既哀其窈窕，家事讵忘乎丝。则有恩从天上，飞入宫中。二八春日，十五玉童。谁其尸之，奉苹藻於清庙；何彼矣，司衣裳於圣躬。洎天子御之日，后妃献茧之时。颜似渥丹，对回鸾之十字。手如振素，盘续命之五丝。其五丝也，蕙绿轻重，兰红浅深。皎皎而有莺其领，采采而亦翠其衿。既比方而一色，又条畅乎数寻。观其发齐万计，花柔四。宛委虬盘，张皇虹直。植其鹭羽，杂之而夺其鲜；对彼凤毛，久之而寡其色。别有金华别殿，钩弋靓妆。褰开筐笥，贡奉君王。懿寿丝之礼大，续宝命之天长。衮冕绂，萦寿丝以成锦；游缨锡美，比寿丝以无疆。错以五采，准日以符节也。综以万绪，盈数以尊寿也。龙烂蛇伸，光气腾腾，以御邪也。瑞等乾坤，拜启献也。汪沾止，其兵辟也。不待万岁蟾蜍，其理疾也。岂藉单衣龙子，四海销夭札之疠，百姓登仁寿之祉。微臣敢问天宝之建元。则曰甘露黄龙之年纪。
    ○献懿二祖迁於德明兴圣庙议
    今儒者乃援子“虽齐圣，不先父食”之语，欲令已祧献祖，权居东向；配天太祖，屈居昭穆。此不通之甚也。凡在左氏不先食之言，且以正僖公之逆祀。儒者安知非夏后庙数未足之时，而言禹不先鲧乎？且汉之，盖不足徵。魏晋以还，太祖皆近。是太祖之上，皆有迁主，历代所疑。或引《宫》之诗而永，或因虞主之义而瘗园，或缘远庙为祧以筑宫，或言太祖实卑而虚位。惟东晋蔡谟，凭左氏不先食以为说，欲令征西东向。均之数者，此最不安。且蔡谟此议，非晋所行。前有不司不本谟改筑之言，取征西东向之一句，为万代法，此不可甚也。臣又思之，永、瘗园，则臣子之心，有所不安；权居正位，则太祖之尊，无时而定。则别筑一室，义差可安。且兴圣之于献祖，乃曾祖也。昭穆有序，飨祀以时。伏请奉献、懿二祖迁于德明兴圣庙，此其大顺也。或以者合也，今二祖别庙，是分良也，何合之为？臣以为德、兴圣二庙，每之车，亦皆飨荐，是亦分食。奚疑于二祖乎！
    ●卷五百十六
    ☆李嵘
    嵘，德宗朝太子左庶子。
    ○献懿二祖宜藏夹室议
    《王制》：“天子七庙，三昭三穆。”与太祖而七，周制也。七者，太祖及文王、武王之祧，与亲庙四也。太祖，后稷也。殷则六庙，契及汤与二昭二穆也。夏则五庙，无太祖。禹与二昭二穆而已。晋朝博士孙钦议云：“王者受命太祖及诸侯始封之君，其以前神主，据以上数过五代，即毁其庙，不复及也。所及者，谓受命太祖之後，迭毁上升，藏於二祧者也。虽百代，及之。”
    伏以献、懿二祖，则太祖以前亲尽之主也。据三代以降之制，则不及矣。代祖神主，则太祖以下毁庙之主也。则《公羊传》所谓已毁庙之主，陈於太祖者是也。谨按汉元帝下诏，议罢郡国庙及亲尽之祖。丞相韦元成议：“太上孝惠庙皆亲尽宜毁，太上庙主宜瘗北园，孝惠神主迁於太祖庙。”奏可。太上则太祖以前之主，瘗北园，不及故也。则今献、懿二祖之比也。孝惠迁於太祖庙，明太祖以下子孙，则所及，则今代祖元皇帝神主之比也。自魏晋及宋、齐、陈、隋相承，始受命之君，皆立六庙，虚太祖之位。自太祖之後至七代君，则太祖当东向位，乃成七庙。太祖以前之主，魏明帝则迁处士主置於园邑，岁时使令丞奉荐，代数犹近故也。至东晋明帝崩，以征西等三祖迁入西除，名之曰祧，以准远庙。至康帝崩，穆帝立。於是京兆迁入西除，同谓之祧，如前之礼，并所不及。国朝始飨四庙，宣、光并太祖、代祖神主於庙。至贞观九年，将高祖於太庙，朱子奢请准礼立七庙，其三昭三穆，各置神主。太祖依晋宋以来故事，虚其位待递迁，方处之东向位。於是始宏农府君及高祖为六室，虚太祖之位而行，至二十三年，太宗庙，宏农府君乃藏於西夹室。文明元年，高宗庙，始迁宣皇帝於西夹室。开元十年，元宗特立九庙，於是追尊宣皇帝为献祖，复列於正室。光皇帝为懿祖，以备九室。犹虚太祖之位。祝文於三祖不称臣，明全庙数而已。至德二载克复後，新作九庙神主，遂不造宏农府君神主，明不及故也。至宝应二年，元宗、肃宗於庙，迁献、懿二祖於西夹室，始以太祖当东向位，以献、懿二祖为是太祖以前亲尽神主，准礼不及。凡十八年，至建中二年十月，将飨，礼仪使颜真卿状奏：合出献、懿二祖神主行事，其布位次第及东面尊位，请准东晋蔡谟等议为定。遂以献祖当东向，以懿祖於昭位南向，以太祖於穆位北向，以次左昭右穆，陈列行事。且蔡谟当时虽有其议，事竟不行，而我唐庙祧，岂可为准？
    臣嵘伏以尝郊社，尊无二上，瘗毁迁藏，礼有义断。献、懿以为亲尽之主，太祖以当东向之尊。一朝改移，实非典故。请宜效先朝故事，献、懿二祖藏於西夹室，以类祭法所谓远庙为祧。去祧为坛，去坛为单，坛单有祷则祭，无祷则止。太祖既昭配天地，位当东向之尊。庶上守贞观之定制，中奉开元之成规，下遵宝应之严式，符合经义，不失旧章。
    ☆王权
    权，贞元时官鸿胪卿。
    ○请以献懿二主兴圣庙议
    案《祭法》曰：“周人祖文王而宗武王。”故《毛诗清庙》章云：“清庙，祀文王也。”不言太王、王季也。又案《雍章疏》云：“太王、王季已上，皆云於后稷之虚庙。”盖以太祖东向之位，至尊也。太王、王季之尊，私礼也。后稷之庙，天下为公，不敢以私夺公也。又案郑元注《祭法》曰：“古者先王迁庙之主，以昭穆合藏於始祖。”今献祖、懿祖之主，愚臣窃以为宜於兴圣庙，不当祭於太庙也。如此，太宗东向之位得其尊，献祖、懿祖之位得其所也。
    ☆畅当
    当，河东人，户部尚书璀子。第进士，贞元初为太常博士。终果州刺史。
    ○丧服议
    子为母齐衰三年，盖通丧也。太子为皇后服，古无文。晋元皇后崩，亦疑太子服。杜预议：“古天子三年丧，既葬除服。魏亦以既葬为节。皇太子与国为体，若不变除，则东宫臣仆，亦以衰麻出入殿省。”太子遂以卒哭除服。贞观十年六月，文德皇后崩，十一月而葬。太子丧服之节，国史不书。至明年正月，以晋王为并州都督，既命官，当已除矣。今皇太子宜如魏晋制：既葬而虞，虞而卒哭，卒哭而除，心丧三年。
    ○除服议
    《礼》有公门脱齐衰。《开元礼》：皇后父母服十三月，从朝旨，则十三日而除。皇太子外祖父母服五月，从朝旨，则五日而除。恐丧服入侍，伤至尊之意，非特以金革夺也。太子公除，以墨惨奉朝，归宫衰麻，酌变为制可也。
    ☆畅诸
    诸，果州刺史当弟。
    ○对祭社不奏商均判
    〈大社奏乐不奏商均，有司将为失礼〉
    五土为社，二时宗祀。谅殷荐而无差，将报功而有序。在国彝典，主司常仪。方今百工惟时，六乐非滥，故当明祀之礼，从防暗室之欺。宫悬备庭，克奏降神之变；岂币在席，以表至诚之款。必仍旧贯，当凭故实。岂吹竽而混音，何握兰而妄举？内省不疚，其词未孚，谬指商均之曲，颇动周郎之顾。
    ○对历生失度判
    〈历生失杪忽之度〉
    瞻乎历生，迹编太史。按黄锺之妙算，玉管非工；察缇幕之微灰，铜仪罕究。今者三元奥术，尚懵履端之明；六律幽源，未达归馀之数。失之黍忽，纠以简孚。诚椟龟之见毁，岂书马而致误？不堪敬授，将乱甲乙。颇异太初之差，宜正羲和之罪。
    ☆张
    ，西平王李晟婿。德宗朝官剑州刺史检校户部郎中，假京兆少尹，入为刑部侍郎。
    ○赵郡南石桥铭（并序）
    阉茂岁，我御史大夫李公晟，奉诏总禁戎三万，北定河朔。冬十月，师次赵郡。郡南石桥者，天下之雄胜，乃揆厥迹，度厥功，皆合於自然，包我造化。仆散客也，状而铭曰：
    氵交水伊何，诸川互凑。秋霖夏潦，奔突延袤。杼材蒇制，朴斫纷糅。斡地泉开，盘根玉。虹舒电拖，虎步云构。截险横包，乘流迥透，央匠造，琳琅簇。敞作洞门，呀为石窦。穷琛莫算，盈纪方就。力将崖争，势与空斗。吞齐跨赵，警夜防昼。月挂虚蟾，星罗伏兽。谓之钤键，撮我宇宙。谓之关梁，扼我戎寇。郡国襟带，河山领袖。经途者安，逸轨者覆。东南一尉，西北一候。万里书传，三边檄奏。邮亭控引，事物殷富。夕发蓟Й，朝趋禁ニ。质含冰碧，文辉藻绣。花影全芳，苔痕半旧。天启大壮，神功罕究。勒铭巨桥，敢告豪右。
</div>
    <div class="pagination">
<a href="全唐文_page297.html">上一页</a><span>...</span><a href="全唐文_page293.html">293</a><a href="全唐文_page294.html">294</a><a href="全唐文_page295.html">295</a><a href="全唐文_page296.html">296</a><a href="全唐文_page297.html">297</a><span class="current-page">298</span><a href="全唐文_page299.html">299</a><a href="全唐文_page300.html">300</a><a href="全唐文_page301.html">301</a><a href="全唐文_page302.html">302</a><a href="全唐文_page303.html">303</a><span>...</span><a href="全唐文_page299.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
