<!DOCTYPE html>
<html>
<head>
    <meta charset="UTF-8">
    <title>全唐文 - 第 124 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 124 页/共 603 页</h1>
    <div class="content">    古者太昊庖牺氏，仰以观象，俯以察法，造书契而文籍生。次有黄帝轩辕氏，长而敦敏，成而聪明，垂衣裳而天下理。其後数迁五德，君非一姓。体国经野，建邦设都。文质所以再而复，正朔所以三而改。夫改正朔者，谓夏后氏建寅，殷人建丑，周人建子。至於以日系月，以月系时，以时系年，此则三王相袭之道也。夫易服色者，谓夏后氏尚黑，殷人尚白，周人尚赤。至於山、龙、华虫、宗彝、藻、火、粉米、黼、黻，此又百代可知之道也。
    今苏知机表奏请立节文改章服，奉付礼官学士详定是非者，谨按《虞书》曰：“予欲观古人之象，日月、星辰、山、龙、华虫、作会、宗彝、藻、火、粉米、黼、黻、绣。”由此言之，则其所从来者尚矣。夫日月星辰者，象圣王光照下土也。山者，布散□雨，象圣王泽г下人也。龙者，变化无方，象圣王应时布教也。华虫者，雉也，身被五彩，象圣王体兼文明也。宗彝者，虎隹也，以刚猛制物，象圣王神武定乱也。藻者，逐水上下，象圣王随代而应也。火者，陶冶烹饪，象圣王至德日新也。粉米者，人恃以生，象圣王为物之所赖也。黼者能断割，象圣王临事能决也。黻者两已相背，象君臣可否相济也。
    逮有周氏，乃以日月星辰为旌旗之饰，又登龙於山，登火於宗彝，尊神明也。於是乎制衮冕，以祀先王也。九章者，法阳数也。以龙为首章，衮者，卷也。龙德神异，应变潜见，表圣王深识远知，卷舒神化也。又制冕，以祭先公也。者，雉也，有耿介之志，表公有贤才，能守耿介之节也。又制毳冕，以祭四望也。四望者，岳渎之神也。虎隹者，山林所生，明其象也。又制冕，以祭社稷也，社稷者，土谷之神也。粉米由之而成，象其功也。又制元冕，以祭群小祀也。百神异形，难可遍拟，但取黻之相背，昭异名也。夫以周公之多才也，故治定制礼，功成作乐。夫以孔宣之将圣也。故行夏之时，服周之冕，行王之法服，乃此之自出矣。天下之服，能事又於是乎毕矣！
    今知机表状请制大明冕十二章，乘舆服之者。谨按，日月星辰者，已施於旌旗矣。龙山火米者，又不逾於古矣。而云麟凤有四灵之名，元龟有负图之应，□有纪官之号，水有盛德之祥，此盖别表休徵，终是无所比象。然则皇王受命，天地兴符，仰观则璧合珠连，俯察则银黄玉紫。尽南宫之粉墨，不足写其行状；罄东观之铅黄，无以纪其名实。固不可毕施於法服也。
    □也者，从龙之气也；水也者，藻之自生也，又不假别为章目也，此盖不经之甚也。又鸾冕八章，三公服之者，鸾者太平之瑞也，非三公之德也。鹰者，鸷鸟也，适可以辨刑曹之职也。熊罴者，猛兽也，适可以旌武臣之力也。又称藻为水草，而无法象。引张衡赋云：“带倒茄於藻井，被红葩之狎猎。”谓为莲华，取其文彩者。夫茄者，莲也，藻者，饰也。盖以莲饰井，非谓藻为莲。若以莲代藻，变古从今，既不知草木之名，亦未达文章之意，此又不经之甚也。又毳冕六章，三品服之者。按此王者祀四望服之名也。今三品乃得同王之毳冕，而三公不得同王之衮名，岂惟颠倒衣裳，抑亦自相矛盾，此又不经之甚也。又黼冕四章，五品服之者。考之於古，则无其名；验之於今，则非章首。此又不经之甚也。
    国家以断鳌炼石之功，今上以纬地经天之德，汉称文景，周曰成康，讲八代之乐，三王之礼，文物既行矣，尊卑又明矣，天下已和平矣，万国已咸宁矣。诚请顺考古道，率由旧章，弗询之谋勿庸，无稽之言勿听。若夫礼惟从俗，则命为制，令为诏，乃秦皇之故事，犹可以适於今矣。若夫义取随时，则出称警，入称跸，乃汉国之旧仪，犹可以行於代矣。亦何取於变周公之轨物，改宣尼之法度者哉？谨议。
    ●卷一百九十一
    ☆杨炯（二）
    ○登秘书省阁诗序
    若夫麒麟凤凰之署，三台四部之经，周王群玉之山，汉帝蓬莱之室。观星文而考南而北，大象入於玑衡；披帝册而质龙神，负图出于河洛。司先王之载籍，掌制书之典谟。刘向沈研扬雄寂寞之士，於兹翰墨；马融该博傅毅文章之才，此焉游处。莫不出言斯善，有道可尊。黼黻其德行，璋其事业。
    心同匪石，达人千载之交；手握灵珠，文士一都之会。陶泓寡务，油素多闲。命兰芷之君子，坐芸香之秘阁。徒观其重栏四绝，阁道三休，红梁紫柱，金铺玉舄。平看日月，唐都之物候可知；坐望山川，裴秀之舆图在即。虹为之回带，寒暑由其隔阔。岂直昆仑十二，瀛海千寻？西州有百尺之楼，东国有千秋之观。偏差时五行金王，八月秋分。风生闾阖之门，日在中衡之道。烟□凄惨，白露下而四郊空；林野苍茫，青天高而九州迥，登山临水，无非宋玉之词；高阁连□，有似安仁之兴。列芳馔，命雕觞，扼腕抵掌，剧谈戏笑。假使神仙可得，自蔑松乔；富贵在天，终轻许、史。闲之以博奕，申之以咏歌，陶陶然乐在其中矣。登高而赋，群公陈力於大夫；闻善若惊，下走自强於元晏。轻为序引，缀在辞章。
    ○崇文馆宴集诗序
    天下之器也神，立贰者所以经其化；圣人之宝也大，建储者所以赞其庸。易所谓照於四方，礼所谓贞於万国。皇家以中枢北极，清都有天子之宫；储后以大火前星，苍震有乾男之位。因心也孝，常问安於寝门；行已也恭，每不绝於驰道。有父子君臣之道焉，有夏千冬羽之事焉。於是发德音，降明诏，封紫泥於玺禁，传墨令於银书。
    齿於成均，所以明其长幼；通於博望，所以昭其宾客。东方曼倩之文史，即预祠；用里先生之羽翼，仍参献寿。为宾者四友，等黄龙之简才；论奏者八人，同赤鸟之下士。莫不绅旧德，缝掖名儒，衣簪拜高阙之门，骖驾陪直城之路。琢靡其道，玉质而金相；黼黻其词，云蒸而电激。琴书暇景，风月名辰。周旋揖让，观礼仪之溢目；合异离坚，闻辨论之盈耳。八珍芳馔，寒温取适於四时；一献雕觞，宾主交欢於百拜。尔其青垣缭绕，丹禁逶迤。鱼钥则环锁晨开，雀窗则铜楼旦辟。
    周庐绮合，廨署星分。左辅右弼之宫，此焉攸集；先马後车之任，於是乎在。顾循庸菲，滥沐恩荣。属多士之後尘，预群公之未坐。听笙竽於北里，退思齐国之音；觌瑰宝於东山，自耻燕台之石。千年有属，咸蹈舞於时康；四坐勿喧，请讴歌於帝力。小子狂简，题其弁云。
    ○李舍人山亭诗序
    永嘉有高阳公山亭者，今为李舍人别墅也。廊宇重复，楼台左右。烟霞栖梁栋之间，竹树在汀洲之外。龟山对出，背东武而飞来；鹤阜相临，向东吴而不进。青溪数曲，赤岩千丈。寥廊兮惚恍，似蓬岭之难行；深邃兮眇然，若桃源之失路。信可谓赤县幽栖，黄图胜景。从来八子，辟高阳之邑居；今日四郊，逢舍人之置驿。故知樊家失业，遂作庾公之园；习氏不游，终成濮阴之地。
    其人也，凝脂点漆，琼树瑶林，学富文史，言成准的。葭莩为汉帝之亲，凡蒋是周公之裔。田孟尝之待客，照饭无疑；孔文举之邀欢，樽中自溢。三冬事隙，五日归休。奏金石而满堂，召琳琅而触目。心焉而醉，德焉而饱。大隐朝市，本无车马之喧；不出户庭，坐得□霄之致。於是乎百年无几，万事徒劳。唯谈笑可以遣平生，唯文词可以陈心赏。既因良会，咸请赋诗。虽向之所欢，已为陈迹；俾千载之下，感於斯文。
    ○送徐录事诗序
    徐学士风流，容貌堂堂，汝南则颜子更生，洛阳则神人重出。书有万，览之者实符於郑元；州有九，游之者颇类於班固。怀岐れ之旧迹，想江汉之遗风。粤在於永游元年，孟夏四月，始以内率府录事出摄苍溪县主簿。同彼漆园之庄周，聊居贱职；异乎安平之梁竦，不惮劳人。骖而欲行，纷纭而戒道。
    是日也，鹤鸣於野，龙於天。诗成流火之文，易占清风之卦。圣主以协时同律，义在於省方；皇储以守器承祧，任隆于监国。留台务静，博望时闲。於是久敬之善交，平生之故友，临御沟而帐饮，就离亭而出宿。居成别易，坐觉悲来。平原二客，追子高而已远；河上诸公，饯林宗而有慕。两乡风月，万里江山。修路为下泣之思，长天非寄愁之所。何以处我？戒之必轼；何以赠行？上路不拜。孙子荆颂国之送，岂若是乎？潘安仁金谷之篇，尽於斯矣。
    ○送并州上人诗序
    三元日月，不能改弦望之期；四序炎凉，不能移变通之运。况乎人生天地，岳镇东西？良时美景，始□蒸而电激；临水登山，忽风流而雨散。道之常也，复何言哉？
    上人天骨多奇，神情独王。法门梁栋，岂非龙象之雄？晋国英灵，即是河汾之宝。道尊德贵，所以名称并闻；尽性穷神，所以身心不动。遍观天下，暂游城阙。刘真长之远致，雅契高风；习凿齿之宏才，深期上德。芝兰一面，暂悦新知；垂棘连城，将游旧府。鸡山法众，饯行於素之滨；麟阁良朋，祖送於青门之外。是日也，河山雨气，原野秋阴。风烟凄而禁御寒，草木落而城隍晚。□中振锡，有如鸿鹄之飞；水上乘杯，更似神仙之别。左右为之魂动，金石由其色变。恒山岱岳，看宝鼎於风□；帝里神州，对长安於白日。两乡绵邈，何当惠远之游；千里相思，空有关山之望。群贤佥议，咸可赋诗。题其爵里，编之简牍。
    ○晦日药园诗序
    天下皆知礼之为贵，用周旋揖让之仪；天下皆知乐之为盛，节金石丝簧之变。是则忠信之薄，饰容貌於矜庄；风俗之微，陶性灵於歌舞。殊不知达人君子，遗形骸於得丧之机；心照神交，混荣辱於是非之境。非若诸公者，大夫之相知也。
    以为烟霞可赏，岁月难留，遂欲极千载之交欢，穷百年之乐事，莫不如如璋，令闻令望，济济锵锵，同会於文场者也。於时丁丑之年，孟春之晦，岁阴入於星纪，斗柄临於析木。衣冠杂沓，出城阙而盘游；车马骈阗，俯河滨而帐饮。乃有神州福地，上药中园。左太冲所云当衢向术，潘安仁以为面郊後市。九茎仙草，摇八卦之祥风；四照灵葩，泫三危之宝露。岂直帝神农旋赤鞭而驱毒，崔文子拥朱幡以救人？山图采之而得道，娥窃之而奔月，若斯而已哉！加以回溪漱石，茂林竹。澹风日之逶迤，妙山泉之体势。然後搴杜若，藉芝兰，高论参元，飞触举白，凡我良友，同声相应。心冥宠辱，推富贵於皇天；事一穷通，任运随於大命。
    若使适情知足，则玉帛子女为伐性之源；达变通机，则尊官厚禄非保全之地。所以列坐羲皇之代，安歌帝尧之力。阳光稍晚，高兴未阑。请诸文会之游，共纪当年之事。凡厥众作，列之於後。
    ○群官寻杨隐居诗序
    若夫太华千仞，长河万里，则吾土之山泽，壮於域中，西汉十轮，东京四代，则吾宗之人物，盛於天下。乃有浑金璞玉，凤戢龙蟠，方圆作其舆盖，日月为其扃牖。天光下烛，悬少微之一星；地气上腾，发大□之五色。以不贪为宝，均珠玉以咳唾；以舞事为贵，比常於粪土。诸侯不敢以交游相得，三府不敢以辟命相期。与夫形在江海，心游魏阙，迹混朝市，名为大隐，可得同年而语哉？
    天子巡於下都，望於中岳。轩皇驻跸，将寻大隗之居；尧帝省方，终全颍阳之节。群贤以公私有暇，休沐多闲。忽乎将行，指林壑而非远；莞尔而笑，览烟霞而在瞩。登央，践莓苔。阮籍之鸾啸，卢闻鸾啸；卢敖之逢高士，讵识鸢肩？忆桑海而无时，问桃源之易失。
    寒山四绝，烟雾苍苍；古树千年，藤萝漠漠。诛茅作室，挂席为门。石隐磷而环阶，水潺而匝砌。乃相与旁求胜境，遍窥灵迹。论其八洞，实惟明月之宫；相其五山，即是交风之地。仙台可望，石室犹存。极人生之胜践，得林野之奇趣。浮杯若圣，已蔑松乔；清论凝神，坐惊河汉。游仙可致，无劳郭璞之言；招隐成文，敢嗣刘安之作。
    ○宴皇甫兵曹宅诗序
    皇甫君冠冕於安定，李校书羽仪於陇西，岑正字明目於汉南，石宫坊抵掌於河朔。高侯邦之司直，下走齐之滥吹。若夫风□龙虎，水火阴阳，隔千里而应之，莫不潜契於同声矣；圣明千载，区宇一家，掩八以得之，莫不高会於中京矣。是日也。河图适至，海鲸初死。五岳四渎，汉皇帝崇其望祀；一日三朝，周天子展其庄敬。君臣庆色，朝野欢心。元宴先生开甲第而留宾，二三君子赴龙门而广宴。阴□已墨，肃气弥高。霜寒万里之园，冰纳千金之水。面郊後市，即为潘岳之居；累代通家，咸言李膺之客。百年何计？相知在于我心；四海何求？为乐止于名教。抽毫进牍，皆请赋诗。日暮途远，聊裁序引。
    ○送东海孙尉诗序
    东川孙尉，文章动俗，俗符彩射人，官裁下士，宣大夫之三；德运偶上皇，作东南之一尉。庸才扰扰，流俗喧喧，谈远近为等差，叙中外为优劣。殊不知三元合朔，九州同轨。蓬瀛可访还疑上苑之中；日月不占，更似灵台之下。彼其之子，未为後时；凡我友朋，无劳疑别。徒以士之相见，人之相知，必欲轩盖逢迎，朝游夕处。亦常烟波阻绝，风流雨散。去矣孙侯，远离隔矣。但当晨看旅雁，君逢系帛之书；夕望牵牛，余候乘槎之客。未能免俗，何莫赋诗？缀集众篇，列之如左。
    ○宴族人杨八宅序
    仆闻八音繁会，合其德者宫商；万壑沸腾，殊其流者泾渭。方以类聚，物以群分。出言斯应，则四海之内可以为兄弟；吾道不行，则同舟之人可以成胡越。夫俗徒扰扰，天下喧喧。风□竭而交道衰，势利行而小人长。固知深期罕遇，所以纵倾盖之谈；高契难并，所以泣相知之晚。道之行也，独在兹乎？
    杨八官金木精灵，山河粹气。一门九龙之绂冕，四代五公之绪秩。天资学业，口谈夫子之文；日用温良，身佩先王之德。独游山水，高步烟霞。诸侯闻之而愿交，三公礼之而争辟。暂同流俗，薄游朝市。人伦赏鉴，同推郭泰之名；好事相趋，毕诣扬雄之宅。
    尔其年光六合，草色三春。膏雨零於山原，和风满於城阙。遥遥别馆，花开玉树之宫；望望八川，苔发横溪之水。当此时也。披□雾傲松乔，坐忘樽酒之间，战胜形骸之外。雕虫壮思，则符彩惊人；非马高谈，则铿锵满听。然信天下之奇赏，陶陶然诚域中之乐事。若使陈雷可作，摄齐於廊庑之间；管鲍再生，拥於高门之外。盖因文会，共记良游。人赋一言，同裁四韵。
    ○王勃集序
    大矣哉，文之时义也。有天文焉，察时以观其变；有人文焉，立言以重其范。历年滋久，递为文质。应运以发其明，因人以通其粹。仲尼既没，游夏光洙泗之风；屈平自沈，唐宋宏汨罗之迹。文儒於焉异术，词赋所以殊源。逮秦氏燔书，斯文天丧；汉皇改运，此道不还。贾、马蔚兴，已亏於雅颂；曹、王杰起，更失於风骚。亻黾亻免大猷，未忝前载。洎乎潘、陆奋发、孙、许相因，继之以颜、谢，申之以江、鲍。梁魏群材，周隋众制，或苟求虫篆，未尽力於邱坟；或独徇波澜，不寻源於礼乐。
    会时沿革，循古抑扬，多守律以自全，罕非常而制物。其有飞驰倏忽，倜傥纷纶。鼓动包四海之名，变化成一家之体。蹈前贤之未识，探先圣之不言。经籍为心，得王、何於逸契；风□入思，叶张、左於神交。故能使六合殊材，并推心於意匠；八方好事，咸受气於文枢。出轨躅而骧首，驰光芒而动俗。非君之博物，孰能致於此乎？
    君讳勃，字子安，太原祁人也。其先出自有周，启文明之裔；隐乎炎汉，宏宣高尚之风。晋室南迁，家声布於淮海；宋臣北徙，门德胜於河汾。宏材继出，达人间峙。祖父通，隋秀才高第，蜀郡司户书佐，蜀王侍读。大业末，退讲艺於龙门。其卒也，门人谥之曰文中子。闻风睹奥，起予道唯；摧摩三古，开阐八风。始摈落於邹、韩终激扬於荀、孟。父福，历任太常博士雍州司功交六合二县令，为齐州长史。抑惟邦彦，是曰人宗。绝六艺以成能，兼百行而为德。司马谈之晚岁思宏授史之功；扬子□之暮年，遂起参元之叹。
    君之生也，舍章是托。神何由降？星辰奇伟之精；明何由出？家国贤才之运。性非外奖，智乃自然。孝本乎未名，人应乎初识。器业之敏，先乎就傅。九岁读颜氏《汉书》，撰《指瑕》十卷；十岁包综六经，成乎期月。悬然天得，自符音训。时师百年之学，旬日兼之；昔人千载之机，立谈可见。居难则易，在塞咸通。於术无所滞，於词无所假。幼有钧衡之略，独负舟航之用。年十有四，时誉斯归。太常伯刘公巡行风俗，见而异之曰：“此神童也。”因加表荐，对策高第，拜为朝散郎。沛王之初建国也。博选奇士，徵为侍读，奉教撰《平台钞略》十篇，书就，赐帛五十匹。先鸣楚馆，孤峙齐宫。乘忌侧目，应刘失步。临秀不容，寻反初服。远游江汉，登降岷峨。观精气之会昌，玩灵奇之。考文章之迹，徵造作之程。神机若助，日新其业。西南洪笔，咸出其词；每有一文，海内惊瞻。所制《九陇县孔子庙堂碑文》，宏伟绝人，稀代为宝，正平之作，不能夺也。
    咸亨之初，乃参时选，三府交辟，遇疾辞焉。友人陆季友时为虢州司法，盛称宏农药物，乃求补虢州参军。坐免岁馀，寻复旧职，弃官沈这，就养於交焉。长卿坐废於时，君山不合於朝，岂无媒也？其惟命乎？
    富贵比於浮□，光阴逾於尺璧。著撰之志，自此居多。观览旧章，翔群艺，随方渗漉，於保不尽？在乎词翰，倍所用心。尝以龙朔初载，文场变体，争扌纤微，竞为雕刻。糅之金玉龙凤，乱之朱紫青黄。影带以徇其功，假对以称其美。骨气都尽，刚健不闻；思革其弊，用光志业。薛令公朝右文宗，托末契而推一变；卢照邻人间才杰，览清规而辍九攻。知音与之矣，知已从之矣。於是鼓舞其心，发泄其用。八驰骋于思绪，万代出没於毫端。契将往而必融，防未来而先制。动摇文律，宫商有奔命之劳；沃荡词源，河海无息肩之地。以兹伟鉴，取其雄伯，壮而不虚，刚而能润，雕而不碎，按而弥坚。大则用之以时，小则施之有序。徒纵横以取势，非鼓怒以为资。长风一振，众萌自偃。遂使繁综浅术，无藩篱之固；纷绘小才，失金汤之险。积年绮碎，一朝清廓；翰苑豁如，词林增峻。反诸宏博，君之力焉；矫枉过正，文之权也。後进之士，翕然景慕。久倦樊笼，咸思自释。近则面受而心服，远则言发而响应。教之者逾於激电，传之者速於置邮。得其片言，而忽焉高视；假其一气，则邈矣孤骞。窃形骸者，既昭发於枢机；吸精微者，亦潜附於声律。虽雅才之变例，诚庄思之雄宗也。
    妙异之徒，别为纵诞，专求怪说，争发大言。乾坤日月张其文，山河鬼神走其思。长句以增其滞，客气以广其灵。已逾江南之风，渐成河朔之制。谬称相述，罕识其源。扣纯粹之精机，未投足而先逝；览奔放之偏节，已滞心而忘返。乃相循於步，岂见习於通方？信谲不同，非墨翟之过；重增其放，岂庄周之失？唱高罕属，既知之矣。以文罪我，其可得乎？
    君以为ゼ藻雕章，研几之馀事；知来藏往，探赜之所宗。随时以发，其唯应便；稽古以成，其殆察微。循紫宫於北门，幽求圣律；访元扈於都洛，响像天人。每览韦编，思宏大易。周流穷乎八索，变动该乎四营，为之发挥，以成注解。尝因夜梦，有称孔夫子而谓之曰：“易有太极，子其勉之！”寤而循环，思过半矣。於是穷蓍蔡以像告，考爻彖以情言。既乘理而得元，亦研精而徇道。虞仲翔之尽思，徒见三爻；韩康伯之成功，仅逾两系。君之所注，见光前古。
    与夫发天地之秘藏，知鬼神之情状者，合其心矣。君又以幽赞神明，非杼轴於人事；经营训导，乃优游於圣作。於是编次论语，各以群分；穷源造极，为之古训。仰贯一以知归，希体二而致远。为言式序，大义昭然。
    文中子之居龙门也。睹隋室之将散，知吾道之未行；循叹凤之远图，宗获麟之遗制。裁成大典，以赞孔门；讨论汉魏，迄於晋代。删其诏命，为百篇以续书。甄正乐府，取其雅奥，为三百篇以续诗。又自晋太始元年，至隋开皇九年平陈之岁，裒贬行事，述《元经》以法《春秋》门人薛收窃慕，同为《元经》之传，未就而殁。君思崇祖德，光宣奥义。续薛氏之遗传，制诗书之众序。包举艺文，克融前烈。陈群禀太邱之训，时不逮焉；孔傅司寇之文，彼何功矣？《诗》、《书》之序，并冠於篇；《元经》之傅，未终其业。命不与我，有涯先谢。春秋二十八，皇唐上元三年秋八月。不改其乐，颜氏斯殂；养空而浮，贾生终逝。
    呜呼！天道何哉？所注《周易》穷乎晋卦；又注《黄帝八十一难》，幸就其功；撰《合论》十篇，见行於代。君平生属文，岁时不倦，缀其存者，才数百篇。嗟乎促龄，材气未尽，殁而不朽，君子贵焉！
    兄π及θ，磊落词韵，铿钅訇风骨，皆九变之雄律也。弟助及勋，总括前藻，网罗群思，亦一时之健笔焉。友爱之至，人伦所及。永言存殁，何痛如之？援翰纪文，咸所未忍。盖以投分相期，非宏词说，潸然涕。究而序之，分为二十卷，具诸篇目。《三都》盛作，恨不序於生前；《七志》良书，空撰得於身後。神其不远，道或存焉。
    ○梓州官僚赞
    昌西郡县，广汉封疆。岐れ地德，参井天光。作固作镇，西南一方。设官分职，鹭成行。
    △岳州刺史前长史宏农杨赞
    杨公四代，不渝淳则。学以自新，政惟柔克。自君去矣，南浮泽国。日往月来，吏人思德。
    △长史河南秦游艺赞
    州之端右，必得其邻。始皇之裔，厥姓惟秦。其明察察，其政恂恂。梧桐生矣，君子当仁。
    △司马上柱国陇西李景悟赞
    司马柱国，下成桃李。永安之孙，高平之子。肃肃宗庙，岩岩清峙。士元之才，一日千里。
    △朝散大夫行司功参军事淄川县公陇西李承业字沟赞
    大夫李沟，振振公族。就养承颜，闺门雍穆。莅官行政，人无怨ゥ。贵而不骄，能保其禄。
    △司仓参军事高平独孤文字大辩赞
    大辩若讷，历官有声。是司出纳，我庾如京。原承道济，家在高平。祖德勋伐，受氏因生。
    △司户参军事博陵崔赞
    博陵崔，文儒代有。其德不愆，其言不朽。发挥谈论，抑扬琴酒。知微知章，可大可久。
    △司军参军事濮阳吴思温字如玉赞
    思温吉士，地藉东吴。功成覆篑，业就编蒲。受犹冬日，ぁ若明珠。州中煜煜，此之谓乎？
    △司兵参军陇西李宏赞
    李宏门胄，衣冠赫奕。气蕴风霜，心如铁石。讨论词翰，沈研载籍。善与人交，岁寒无易。
    △司法参军事河南宇文林裔赞
    宇文周後，累代乘轩。乐然後笑，时然後言。用刑勤恤，断狱平反，高门可待，东海无冤。
    △司士参军琅琊颜大智赞
    颜氏之子，闲闲大智，雅善元谈，尤长奕思。不偶流俗，坐忘人事。同彼少游，能安下位。
    △参军事太原王令嗣字复赞
    参军王复，真多俗少。琴动游鱼，词惊梦鸟。仲举志大，夷吾器小。德义可尊，人之师表。
    △参军事上柱国荣阳郑怀义赞
    怀义倜傥，诙谐取容。幕天席地，何去何从？
    △参军中山张曼伯赞
    谦谦曼伯，不逾规矩。节用厚生，保家之主。
    △参军事卢恒庆赞
    恒庆有地，参卿述职。多士之林，不扶自直。
    △参军事荥阳郑令宾字俨赞
    令宾茂绪，凝脂点漆。淑慎温恭，始终贞吉。
    △参军事通化县男河南贺兰寡悔赞
    猗欤寡悔，开国承家。当歌对酒，属宾烟霞。
    △参军事扶风马承庆赞
    承庆学稼，食惟人天。载怀充国，远事屯田。
    △博士尚文赞
    尚文儒者，优游礼乐，万顷汪汪，混之不浊。
    △录事吕忠义赞
    惟彼忠义，见贤思齐。出言无玷，南容白圭。
    △妻阝县令扶风窦兢字思谨赞
    窦兢为宰，其身自正。极深研几，穷理尽性。朗如日月，清如水镜。化若有神，途歌里咏。
    △盐亭县令南阳邹思恭字克勤赞
    克勤无怠，敬慎有仪。清谈振王，妙迹临池。弦歌百里，君子攸宜。公家之事，知无不为。
    △元武县令孙警融赞
    警融好礼，宣风下邑。百姓安居，流亡毕集。
    △妻阝县丞安定梁歆字敬赞
</div>
    <div class="pagination">
<a href="全唐文_page123.html">上一页</a><span>...</span><a href="全唐文_page119.html">119</a><a href="全唐文_page120.html">120</a><a href="全唐文_page121.html">121</a><a href="全唐文_page122.html">122</a><a href="全唐文_page123.html">123</a><span class="current-page">124</span><a href="全唐文_page125.html">125</a><a href="全唐文_page126.html">126</a><a href="全唐文_page127.html">127</a><a href="全唐文_page128.html">128</a><a href="全唐文_page129.html">129</a><span>...</span><a href="全唐文_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
