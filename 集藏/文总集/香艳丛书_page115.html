<!DOCTYPE html>
<html>
<head>
    <meta charset="UTF-8">
    <title>香艳丛书 - 第 115 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 115 页/共 467 页</h1>
    <div class="content">后彩云曲（并序）　　（近人）樊增祥 撰 
　　光绪己亥，居京师，制《彩云曲》，为时传诵。癸卯入觐，适彩云虐一婢死，婢故秀才女也，事发到刑部，门官皆其相识，从轻递籍而已。同人多请补记以诗。余谓其前随使节，俨然敌体，鱼轩出入，参佐皆屏息鹄立。陆军大臣某，时为舌人，亦在行列。后乃沦为淫鸨，流配南归，何足更污笔墨。顷居沪上，有人于夷场见之，盖不知偃蹇几夫矣。因思庚子拳董之乱，彩侍德帅瓦尔德西，居仪鸾殿。尔时联军驻京，惟德军最酷。留守王大臣，皆森目结舌，赖彩言于所欢，稍止淫掠，此一事足述也。仪鸾殿灾，瓦抱之穿窗而出。当其秽乱宫禁，招摇市黡，昼入歌楼，夜侍夷寝，视从某侍郎使英、德时，尤极烜赫。今老矣，流落沪滨，仍与厕养同归，视师师白发青裙，就檐溜濯足，抑又不逮。而瓦酋归国，德皇察其秽行，卒被褫谴。此一泓祸水，害及中外文武大臣，究其实一寻常荡妇而已。祸水何足溺人，人自溺之。出入青楼者，可以鉴矣。此诗着意庚子之变，其它琐琐，概从略焉。 
　　纳兰昔御仪鸾殿，曾以宰官三召见。 
　　画栋珠帘霭御香，金床玉几开宫扇。 
　　明年西幸万人哀，桂观蜚廉委劫灰。 
　　虏骑乱穿驿道走，汉宫重见柏梁灾。 
　　白头宫监逢人说，庚子灾年秋七月。 
　　六龙一去万马来，柏灵旧帅称魁桀。 
　　红巾蚁附端郡王，擅杀德使董福祥。 
　　愤兵入城恣淫掠，董逃不获池鱼殃。 
　　瓦酋入据仪鸾座，凤城十家九家破。 
　　武夫好色胜贪财，桂殿清秋少眠卧。 
　　闻道平康有丽人，能操德语工德文。 
　　状元紫诰曾相假，英后殊施并写真。 
　　柏灵当日人争看，依稀记得芙蓉面。 
　　隔越蓬山十二年，琼华岛畔邀相见。 
　　隔水疑通银汉槎，催妆还用天山箭。 
　　彩云此际泥秋衾，云雨巫山何处寻？ 
　　忽报将军亲折简，自来花下问青禽。 
　　徐娘虽老犹风致，巧换西妆称人意。 
　　百环螺髻满簪花，全匹鲛绡长拂地。 
　　鸦娘催上七香车，豹尾银枪两行侍。 
　　细马遥遵辇路来，袜罗果踏金莲至。 
　　历乱宫帷飞野鸡，荒唐御座拥狐狸。 
　　将军携手瑶阶下，未上迷楼意已迷。 
　　骂贼翻嗤毛惜惜，入宫自诩李师师。 
　　言和言战纷纭久，乱杀平人及鸡狗。 
　　彩云一点菩提心，操纵夷獠在纤手。 
　　胠箧休探赤侧钱，操刀莫逼红颜妇。 
　　始信倾城哲妇言，强于辩士仪秦口。 
　　后来虐婢如虺蝮，此日能言赛鹦鹉。 
　　较量功罪相折除，侥幸他年免缳首。 
　　将军七十虬髯白，四十秋娘盛钗泽。 
　　普法战罢又今年，枕席行师老无力。 
　　女闾中有女登徒，笑捋虎须亲虎额。 
　　不随盘瓠卧花单，那得驯狐集城阙？ 
　　谁知九庙神灵怒，夜半瑶台生紫雾。 
　　火马飞驰过凤楼，金蛇舕舚燔鸡树。 
　　此时锦帐双鸳鸯，皓躯惊起无襦袴。 
见古乐府。 
　　小家女记入抱时，夜度娘寻凿坏处。 
　　撞破烟楼闪电窗，釜鱼笼鸟求生路。 
　　一霎秦灰楚炬空，依然别馆离宫住。 
　　朝云暮雨秋复春，坐见珠盘和议成。 
　　一闻红海班师诏，可有青楼惜别情？ 
　　从此茫茫隔云海，将军也有连波悔。 
　　君王神武不可欺，遥识军中妇人在。 
　　有罪无功损国威，金符铁券趣销毁。 
　　太息联邦虎将才，终为旧院蛾眉累。 
　　蛾眉重落教坊司，已是琵琶弹破时。 
　　白门沦落归乡里，绿草依稀具狱词。 
　　世人有情多不达，明明祸水寨裳涉。 
　　玉堂鹓鹭愆羽仪，碧海鲸鱼丧鳞甲。 
　　何限人间将相家，墙茨不扫伤门阀。 
　　乐府休歌杨柳枝，星家最忌桃花煞。 
　　今者株林一老妇，青裙来往春申浦。 
　　北门学士最关渠，西幸丛谈亦及汝。 
　　古人诗贵达事情，事有阙遗须拾补。 
　　不然落溷退红花，白发摩登何足数。 



　　苗妓诗　清　吴县贝青乔子木　撰 

　　前人谓夜郎之桑濮，在黄丝驿以东归化营，风俗淫谬，固亦不减古所云也。客有嫪恋于此者，暇日从而往观。今夕何夕，见此粲者，失笑遄返，杂缀成诗。 
　　异样烟花亦惹愁，岑云孖雨结绸缪。 
　　宛从魔母窥淫室，却在夭家问野楼。 
　　锦带缠胸交十字，银环押耳妥双钩。 
　　鬼竿影里呵交去，赢得槟榔一笑投。 
　　苗谓山之高者曰岑，水之分流者曰孖。夭苗一名夭家，云出自周后，故多姬姓。女子十三四，构竹楼野外处之，苗童聚歌其上，情稔则合。黑苗谓之“马郎房”，獠人谓之“麻栏”，獞人谓之“千栏”。田山姜《黔书阳》载：苗妇锦服短衫，系双带于背胸前，刺绣一方，饰以金钱。以予所见，双带斜作十字形，交于双乳间，背缀小锦一方，负物则横贯其中以为纽。耳环大如钩，下垂至肩，富者多布以珠贝，累累如璎珞。春时立木于野，男女旋舞以为乐，獠人曰“罗汉楼”，龙苗曰“鬼竿”。呵交，谓饮酒也。狆女飨客，以槟榔为上品，咀之辛香满口。盖水浸令软，石贲灰裹蒌叶藏之，昵者始出赠焉。 
　　问是盘瓠几派分，踹堂欢舞一群群。 
　　桶裙低露双趺雪，鬃髢松堆半笠云。 
　　■⑴菜登柈腥欲避，刺黎酿酒啐成醺。 
　　恰逢蝎子花开日，嫭扒芦笙宛转闻。 
　　盘瓠，高辛氏之蓄狗也。衔犬戎吴将军头献阙下。帝酬其功，妻以少女，盘瓠负女入南山，生六子六女，自相夫妇，此群苗鼻祖也。详见范史西《南夷列传》。唐宋以前，曰蛮曰獠而已。前明就三苗地设府县卫，支派遂分。花白青黑红，以色名。宋蔡，以国名；龙仲韦谢，以姓名；马镫狗耳锅圈，以饰名。又有■⑵犷、木老、紫姜、郎慈、八番、九股、六额子、僰秾、猺狪、■⑶、■⑷之属。种类虽蕃，风俗略同，故注中杂引诸书，不尽区别之。每以令节，男子吹笙撞鼓，苗妇随之，婆婆进退，疾徐可观，名曰“踹堂之舞”。苗女不履不袜，徒跣而行，围峒锦于腰，重叠百褶，旁无襞积，谓之“桶裙”。仅及膝者，谓之“短裙苗”。拖至地者，谓之“长裙苗”。长裙苗，即狆家也。敛马鬣杂人发束为髲，大如斗，缀于顶前，上覆竹笠，旁以五色药珠为饰，贫者以薏苡代之。此系盛妆，惟跳月时始用之。 凡渔猎所获，下至蚳蝝蠕动之属，咸麇于一罂，俟其螂蛆腥臭。始告缸成，名曰“■⑴菜”，珍为异味，愈久愈贵。问至富，则曰“藏■⑴桶几世矣”。刺梨一名“送春归”，干如蒺藜，多芒刺，葩如荼蘼，红紫相间，鲜艳夺目。他省名“野玫瑰”，皆花而不实。惟黔中实如安石榴，而差小。味甘，微酸，酿酒极香韵。然不耐饮，虽大户不及一升，便头岑岑欲吐矣。饮无杯斝，或用牛角，或插竿于瓮，蹲而啐之。只宜冷饮，热则其臭刺鼻也。黔粤山壁间，三四月多黄花，蕊吐赪绒，蒙茸如绣，许鹤沙《东还记程》作蝎子花，闵鹤癯《粤述》作屈子花。自予观之，即藏草中之金石斛也。根如兰，叶如柳，茎多节而丛生。《黔书》谓苗俗不娴音律，而芦笙之制，六管、比栉如羽，独合于古。余取视之，六管如环，并非排列，惟长管冒匏，短管置簧，稍异耳。跳月时，笙梢悬一葫芦，中贮水，吹久则簧燥，须时时以水润之。滇僰间谓好曰“嫭扒”，见杨升庵《奇字韵》。 
　　跳花坡抱月场南，拉得春阳月十三。 
　　解语略嫌音带鴂，劝餐还怕蛊藏蚕。 
　　佯牵芦被情何昵，偷结瓜球性亦憨。 
　　作戛恐防归路晚，补笼药箭半林岚。 
　　孟春合男女于野以择偶，名曰“跳月”。即马郎房麻栏杆而合成一会，此苗俗大礼也。归化苗家，恒以教场坝为月场。其南月峻岭，名跳花坡。自正月初三至十三，皆跳月之期，两男对跳，四五女联臂围之。满场凡数百围，男跳易乏，须互换也。笙声沸天，两相谐，则目成心许矣。十三日跳毕，男吹芦笙于前，女牵带从之，绕场三匝。相携入丛箐间，先为野合，名曰“拉阳”。然必有娠而后得嫁，否则越岁复游牝于牧矣。父曰包，母曰咪，兄曰皮，谓华人曰条，官曰朦，亦曰瞎，一为序，二为瘦，三为大，四为布，五为目，六为逆，七为索，八为遮，九为梭，十为完。艮挫，朝饔也。艮林，再饭也。艮乔，夕餐也。鸡曰■⑸，鸭曰阿，马曰虐，犬曰磨，豕曰拜，牛曰批，亦曰啇讹，凡此方言。与《黔书》、《说铃》诸书略同。然有音无字，但以华字译之而已。苗家造蛊，每于端午聚蜈蚣虺蜴于一器，而咒之。积久启视，留其一则为蛊，取其涎矢以毒人，奇病百出，即数年后千里外无得免者。予尝夜宿苗寨，见空际如流星闪电，问之，则曰放蛊出饮也。长者为蛇蛊，圆者为虾蟆蛊，而以金蚕为最毒。蓄蛊之家，洁净无点尘，投宿者，恒以此为趋避，盖一寨中辄有两三家也。中其毒者，急服白蘘荷汁，犹可解。蘘荷叶如芭蕉，根如姜芽，喜阴木下生，潘岳《间居赋》所谓“蘘荷根依阴”是也。或曰“刺猥能擒蛊”，见陆云士《峒溪纤志》。苗俗无卧具，恒掘地为炉，爇柴而拥以炙，虽隆冬亦裸体相枕也。近岁间以芦絮为被，若木棉则仅有矣。跳月时，取绿巾结为小圆球，视欢者掷之，名曰“瓜毯”，亦曰“绣龙”。蔡苗会亲属妇女，椎牛歌舞，名曰“作戛”。黑苗兼以赛神，名曰“吃牯脏”。红苗则间系铜鼓，名曰“调鼓”。诸苗恒用药弩，夜伏丛莽间猎鸟兽，杜诗“莫猺射雁鸣桑弓”是也。药必市诸狆家。狆家凡三种，一曰补龙，一曰青狆，一曰卡尤，皆五代楚王马殷自邕管迁来者也。治药之术，甚秘，必得粤西所产毒母名齁者合入，始灵。 
　　梅花瘴起火红边，绘蜡春衣结束鲜。 
　　莫谓更苴干甚事，应教耐德见犹怜。 
　　调和蒟蒻三升酱，屏绝芙蓉一枕烟。 
　　间与歹鸡谈往事，伤心姻娅侍皇仙。 
　　黔瘴霜降而息，明春梅花开始发。予以腊月抵黔，阴霾如入云雾中。一月无四五日晴朗，误疑为瘴。久乃知为罩子，非瘴也。盖城市皆无瘴，惟阴僻之区，或数年一发，或数十年一发。初起丛灌间，灿烂作金光，下坠如丸，渐飘散若车轮，非虹非霞，五色满野。陆剑南《避暑漫抄》所谓瘴母其气香烈，触之者始如病疟，旋成黄疸，半载莫救矣。其或数十百里，人民鸡犬，靡有孑遗，归化营凡辖十三支，而火红支地气最热，故瘴亦最酷。近年燔山木而髡之，得少衰。时或一发，击以火器，亦即惊散。用蜡绘花于布而染之，既去蜡，则花纹如绣。芦鹿苗自蜀汉济火从武侯征孟获有功，封罗甸国王。世长其土，最贵者为更苴，次则慕魁、句魁、骂色，以至黑乍，凡九等，曰九扯。群苗有讼事涉官者，其长兼理之。耐德，正妻也。 汉武帝因唐蒙言蒟酱，而用兵西南夷。梁武帝啖之而美，曰：“与肉何异？予以为必异味也。”抵黔后，遍访之不可得。久乃于苗寨见之，花如流藤，叶如毕拨，子如桑椹，沥其油酰为酱，味亦辛香，而不甚可口。杨升庵《丹铅录》所考非谬矣。或取其叶裹槟榔食之，亦可辟瘴，呼之为蒌，即蒌蒻也。黔人呼罂粟花为芙蓉，故鸦片一名清芙蓉。自清镇以西，弥望皆是。华种攒瓣如芍药，惟夷种单瓣，故结实尤大。薄暮劙其外皮，越宿浆溢如膏，收而熬之，即鸦片，不必配以他药也。凡妓馆中，每以此烟媚客，而苗妓独否，盖其酋固能严禁也。歹鸡，犹华言并坐也。嘉庆初，南龙妖妇王囊仙据洒洞，合七绺须以叛，自称皇仙娘娘，归化石寨苗酋班搰金，令妻么香率男妇八百人往应之。后威勒侯勒保，计擒囊仙，槛送京师，余党皆骈戮焉。 
　　狐媚何堪掩袖时，凌波照影斗芳姿。 
　　娇临猛已场边路，欢闹家亲殿里尸。 
　　抱子招延巫设祀，避寅先谢客窥篱。 
　　招摇禾落坊前过，翠带红巾悔乱披。 
　　苗女亦饶姿色，惜多狐臭，不可近，昵者每掩鼻就之。余于焦溪■⑹溪间，每见苗女三五成群，栉沐于清流急湍之上，颇怪之。后阅通志，知其性喜照水，恒顾影以取媚也。归化在万山中，数百里无巨溪阔涧，故遇水益低徊不忍去云。赶场曰“猛已”，亦曰“拜其”。余自盘州抵归化，历龙场、兔场、狗场、鸡场诸寨。初不解命名之义，及询诸土人，始知逐日赶场数百里间，按十二辰为一周也。苗女麕集其间，固一秽墟云。亲死，刳木以敛，置诸崇崖峭壁间，不施蔽盖，旁立木主识其处，名曰“家亲殿”。初殡，集亲戚男妇笑歌跳舞，是为闹尸。明春闻杜鹃声，举家号哭。曰“鸟犹岁至，亲不归矣。”女在室蒸报旁通，淫奔无忌，即跳月后，许有家矣，亦必结好数人，名曰“野老”。聘夫就之，强相合而已。有子始告知聘夫，延师巫结花楼礼圣母。圣母，女娲氏也。亲族男妇歌饮二日，名曰“作星”，自是有犯，夫遂得以兵刃从事矣。五月寅日，墐户伏处，夫妇异寝，亲族不相往来，有犯者，谓必遭虎厄。苗俗近渐丕变，妇稚竟有以节孝称者。道光十二年，麟方伯庆采访五人，请于朝，以旌之。孝子二，日喧噶，曰贾香，节妇三，曰扁招，曰禾落，及其子妇曰噶。六月六日为换带之期，群女裸浴于溪涧中，人或薄而观之，赠以裙带，则尤喜，嗤者或不得带归，而父母以为耻，野老亦以多为荣。私一男，则髻上蒙红巾一方，斜叠若巾，愈高而愈自得，有积至数十层者，同伴咸啧啧称羡云。 
　　海雪畸人梦一场，相逢莫是亸云娘。 
　　羞他送子烦瓜嫂，懒去迎神祀竹王。 
　　鉴齿纵教随犵狫，埋香忍使殉鸳鸯。 
　　要留阿妹相思曲，水曲从伊唱几章。 
　　明季邝湛若号“海雪畸人”，为苗女执兵符者云“亸娘记室”，着有《赤雅》一编。舒铁云题《赤雅》诗，即“亸云骠雪都无价”句，侧用“云、亸”二字，姑从之。凡无子者，亲友于中秋夜，饰艳妇抱瓜送于其门。称为瓜大嫂。此系黔俗也，苗妇亦效之。昔有女子浣于遁水，见三节大竹，剖视之，得一男。归养之。长而雄武，众立为夜郎侯。汉武元鼎六年，举国内附。后以事诛，群苗思之不置，请为立侯。牂柯太守吴霸以闻，乃立其三子为侯，因相沿立竹王祠。至今群苗，犹岁时奉礼勿衰云。犵狫种有五，曰花、曰红、曰剪头、曰猪豕、曰打牙。打牙尤剽悍，而女子颇纤好，将嫁必折其二齿，否则恐妨夫家。蔡苗死夫，必以妇殉，妇所私挟众夺去，乃免。苗曲有“妹想思”“妹同庚”之名，率淫奔私昵之词。宋时牂柯蛮入贡，令作本国歌舞。一人吹匏笙为蚊蚋声，数十人宛转旋舞，以足顿地为节，名曰“水曲”，见《宋史》。 
　　〖吴下诗伯，首推贝子木。子木少负奇才，足迹半天下，穷愁寞落以终。所著《半行庵稿》，多忧时感世之作，沈雄坚卓，慷慨激昂，洵吴中之老名士也。稿中有《苗妓诗》六章，足补陆次云《峒溪纤志》所未备，爰钞存之。春草吟庐主跋。〗 


　　〖注：■⑴，酉+音，yìn，用密闭浸渍发酵法酿制食品。 ■⑵，犭+羊，yáng。■⑶，犭+今。■⑷，犭+水，yīn，旧称中国之苗族。■⑸，大上步下。（无读音）■⑹，氵+舞，音武，与潕同〗 

</div>
    <div class="pagination">
<a href="香艳丛书_page114.html">上一页</a><span>...</span><a href="香艳丛书_page110.html">110</a><a href="香艳丛书_page111.html">111</a><a href="香艳丛书_page112.html">112</a><a href="香艳丛书_page113.html">113</a><a href="香艳丛书_page114.html">114</a><span class="current-page">115</span><a href="香艳丛书_page116.html">116</a><a href="香艳丛书_page117.html">117</a><a href="香艳丛书_page118.html">118</a><a href="香艳丛书_page119.html">119</a><a href="香艳丛书_page120.html">120</a><span>...</span><a href="香艳丛书_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
