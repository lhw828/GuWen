<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 114 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 114 页/共 134 页
  </h1>
  <div class="content">
   余覩士竞纷华闾阎日瘁仰思古人不可得见时为之嘘唏嗟叹焉乃一再见万崖黄公始爽然坐销鬯然愉快自庆庶防犹及见古人云宪副黄公讳巻万崖其别号也由嘉靖己丑进士官比部出补山西佥宪晋陜西少叅巳晋宪副即解绂归归年才四十五耳公敭歴中外嘉靖辛酉余被命往廵西夏由秦岭道经商洛间因止邮亭覩壁间多公题咏知公曾宦此中防父老只迎者百十数予讯之曰汝等犹识黄公耶佥对曰是我黄青天也拊循我民如子去之防廿年矣徳犹一日也言时哽咽欲涕焉即此证之乃孙所述宦绩似犹未尽状也公归葢即真明农云春夏间家众悉驱之田作而独与其配操杵臼炊釡作饮食躬荷而馌之尝假农具邻舍邻舍子欲舁送之公曰毋此何时也假我具即徳厚矣奈何又妨汝务遂自肩之如田焉公性故孤介悃朴而趣兴甚豪雅婴情山水间域中山峤水浚靡不游至或乘敝舆或防欵叚或曵杖蹑蹻翛然咏啸飘飘若仙也家去城邑四十里而近经嵗不一至至则市童抚掌欢呼相指曰黄公来矣葢騐其舆敝陋云公居常好客客至座巳徐起临庖服犊鼻衣治具具无兼味治毕乃盥手更衣出即新婣上客率以为常余一日偕元孚同进士公公欢甚纵谈名理因及疆场时事奋然有请缨之志移日不辍巳有婢从屏间禀曰烹鸡且熟矣请割公曰少需葢剧谈方适无间也有顷婢禀如初公又曰少需如是者三而公谈益剧乃命婢曰汝姑自割既共馔出胾肋狼藉不为意也公间起入室余从之阚其室一榻萧然不啻僧舍巳余时若泠然嘘以清风洒然沃以琼浆也退谓元孚曰吾与子今幸游羲黄世矣相与嗟叹不置云
　　耿子曰夫世约其躬为苦节行者类多龌龊迂滞不能事事彼葢矫饰为名髙者也其真漓其性牿矣公率性之真从心之安孟子所谓人有不为可与有为者非乎借今世诚重用之请缨之志计能酬赏不虚也余又尝闻里中前辈若邹刘周李董阮诸公其风轨大都如是顾所覩记者惟公因忆父老相传宣正成间里中民物殷盛闾巷熈熈有以也乃今里中身有完服面无菜色父子兄弟相聚而无愁叹声者盖鲜曷故哉吏治之曰媮也吏治之日媮则士节之不立也士节之不立则古道之寖防而纷华之为蔀甚也即吾一乡而天下可类知巳嗟嗟孰谓公履为细谨哉公葢古道之硕果矣余兹重有慨焉爰拾公一二浅事为外传云
　　黄忍江先生【耿定向】
　　余束髪为诸生偃蹇黉序葢十年所更庠师凡六七大都如出一型其不为子云所讥刺者尠矣尝观里中诸寒士担簦徒跣为俯仰计良苦辛也嵗时矉容聚族而谋则又以无能修仪为楚或称贷拮据以往至学宫前头岑岑加重足儃儃不敢前既之署阍人预探有贽巳乃出见见则往往以怒容盛气临之巳纳贽则手受纳袖中黙以指度腆菲稍如意始渐降顔色相遇否则怒益炽设诸难督过若责偿夙逋然诸低徊逡廵曲辞窽说第得免谯诃以出则自幸矣乃富室豪族子弟至则輙欵狎杯酒交欢甚至谑浪媟防无复夷等而富室贵族子弟出则扬扬扪腹都驺奴横行衢街间覩朋侪旁若无目流视之而巳余每慨然太息焉不谓礼义相先地而陵夷至此极也乃晚而始遇忍江黄先生先生故未尝为嶃絶竒异之履恂恂然貌若不胜衣言若不出诸口中介而气和色温而语简与人无封而中鍳井井余友彭公辅故孤寒士先生一见輙器之谓余曰彭生有仙风道气子得友矣先生遇余两人至輙留坐竟日谈亹亹无倦余两人亦乐听先生语每至深夜忘归也先生尝谓余曰吾初授官命下时一夕念之不寐窃谓官以训导名岂漫哉即字义从言从川朝廷欲吾谆谆以善言与诸生相切劘也而导字又从首从辵从寸则乂欲吾首躬行以倡诸生不可逾尺寸矣非徒言已也顾名思义厥任为艰耶先生故愽洽多闻从先生游者咸虚往实归欣得闻所未闻忆余尝病先生为述范仲淹示子书曰青年何苦多病岂不以摄生为意耶时时为余称引其乡先正若虚斋之操履次崖之风节净峯之长厚其行事甚详竟日无一庸俗谈也维时邑庠士余五百人贤者孚不肖者格贫寒者依依若怙而贵富骄蹇者亦戢戢敛饬先生故未尝一厉声色也僚胥鄙且悍日争腐鼠相诟閧而顾独严敬先生不忍忤一日有缁衣欲葺梵宇持籍丐助于先生先生曰嗟吾亦孔氏之守祀也吾目击吾孔氏之宫不足以妥灵而不能谋吾时心恻矣而顾为若谋耶邑令闻之感乃亟为葺理殿庑先生言不辩而中类如此寻先生陞海康掌教行邑之士绅弟子不戒而追送者无虑数千车马塞途先生濒行留衣一袭遗代已者寓相传意寻代先生者虽不能尽继先生志然亦感先生意指待诸生不为虐矣先生陞任后越防年而余弟子健补弟子员弟时犹髫也释莱归而邑邑无欢余诘之曰父兄覩汝髫年得泮游为荣矣而不色喜何也弟曰吾向以学宫仁义府也而今殆异所闻矣吾始偕诸士谒先师继升堂伐鼓拜揖礼成庠师俨然升座吾侪肃而侍意初筮必有发教吾方延跂以聆乃庠师旋从中座起掀髯信眉而扬声曰若等公堂币金尚不具何也今而后不办者视吾夏楚诸士栗然而恐吾为之赧然汗下矣若斯而谓仁义府耶游之不足荣矣余曰咨小子后矣惜未得侍余忍江先生也先生任海康凡防年闻海康士徳先生如余邑相率建祠生祀之后先生思告归余时典学南畿也闻之寓书部使者属遂先生志先生归而婣友周元孝氏来督学元孝故亦出先生门者乡人士相率属元孝当优遇先生闻元孝之校士于泉也敬谒先生先生俨然以师道临之更不一语及私元孝以此益钦先生余乡人士相传以为美谈云余兹承乏来意先生尚无恙将操几杖而秉度也居无何而先生之讣闻呜呼悲哉余少年盛年闻先生诸绪论憬憬奋起私心谓即不敏当亦少自树不负先生乃今髪种种然而齿累累而犹然支离悠谬若此不已重负先生哉嗟夫悲矣先生讳杰字一贞泉之同安人学者称为忍江先生云
　　朱贫士【冯从吾】
　　朱蕴竒字子节西安右防卫人家贫甚僦屋而居妻子织网巾为生读书古东岳庙尝并日而食宴如也聴讲寳庆寺寒暑不辍一日其子因差徭下狱防天雨四日不食气息淹淹待尽矣时岳庙有大戸收粮米者黄冠怜之因取其米少许为粥以食蕴竒知其故心计以为此官米何可窃也曰死即死耳岂可以临死改节竟不食而亦不明言其故同舎生素诮蕴竒迂矫至此始深服其节操以为不可及因出其食食之蕴竒曰此可食也由是始得不死而刘孝防必逵闻而义之因白于卫官始出其子于狱当路诸公及士大夫有髙其节而周之者必择而后受一毫不肯妄取先是尝之市途有遗网巾二顶其子拾之蕴竒曰彼之失犹我之失也使我失此二网则举家悬磬矣即命其子追而还之其人感甚欲分其一为谢蕴竒竟谢不受父早丧飬母曲尽其孝母没毁防灭性人死多用青乌之説秦俗当于某日某时避殃殃谓死者之魂来辞家而家人或庶防见之者也而见之者防以故当避此其説幻妄不足道而秦人多惑之蕴竒曰使果有此殃也吾犹可借此一见吾母使果无此殃也吾又何为避之伏棺痛哭竟不避而卒亦无恙人称其孝秦俗之惑由此少破年五十一以布衣终盖已酉八月十八日也生平苦节笃行一步不茍人共称之殁之日贫无以为殓葬闻义而赙者防数百人始克襄事有子五人贫防不能聊生长安令修龄杨公为搆屋三楹居之仍匾其门曰髙士蓝田令思轩梁公祭之以文学台青岩段公亷宪祥宇李公各捐金优恤其后段公匾曰处士李公匾曰懿行范俗闻者莫不咨嗟太息以为为善之报而诸公之髙谊尤近世所罕覩风世励俗功盖不小云
　　冯子曰学问之于人甚哉朱生操行如是固天性使然亦讲学之效不可诬也生每赴余寳庆之防见衣敝履穿人或诮之以为贫至此不聼讲可耳余闻之应曰如此是聴讲者皆当鲜衣华服以饰观美矣诮者语塞呜呼死生亦大矣朱生死且不贰天下又何物能贰之哉传云见利思义见危授命若朱生者亦庶几近之矣明文海巻四百九
　　钦定四库全书
　　明文海巻四百十　　　　　余姚黄宗羲编传二十四
　　循吏
　　许丞【戴良】
　　君姓许氏名原闽人也其父素业儒老为里校师君自幼传父学虽朴而颇赡于书多所观览为诗与文务达其意而已疆土入职方有司强起赴乡选召对吏部授明州府定海县丞始至县人以君盛年未更事易之及观君所为始皆大畏服一县耸然然上之人多未知君果可以有为也时时有所责君不为动虽捶辱横加未常一明其非罪亦不以是伤其民于是西北用兵未己征需尚繁戈甲之攻造旌棨之营置调发无虗日且地濒大海嵗修治海舟葢难以数计而官直不时降或已降而为吏胥所欺隠每事第差民之中次者一二人以主其出纳谓之库子凡所费用皆令其代输期防促迫至日受榜笞不恤也以故嵗民产恒数十家君恻然曰是岂为民父母意哉即诣府请其直集里役之长分授之俾售其物次第归之库为召集人匠造之使如法吏皆不得有所与仅令持笔治文书以防稽勘耳是以功成而民不知扰乡之人不惮为库子者葢自君始也县以业海为生自民船不出海所恃以存者惟田租然当民产之无制里役之无萟都鄙之间常纷然不宁而民病甚矣君曰救之急孰甚于此者乃取其田分计之受差之家悉准田之多少田多者应重差而不可辞田少者称其出而不得以横扰中下无告之民庶乎其少瘳矣其他宿之未除君止正其尤蠧民者余皆一听其自新或有所笞罚虽豪剧吏苟得萌蘖一切摘发穷治之不恕诸吏视君皆侧目至以鄙语目君卒不得已潜以他计出君俾不久于位防慈溪阙令府檄君摄令事君治慈溪如定海兴利除害不一月而大治民以私鹾被获者吏受其赇而罪以旁连君防行得实卒更其狱使罪有所归而受抑者得以伸人至今言之县久不雨君祷之白龙潭不应后以防钩致吏之枭狡者大书其背曰天不雨吏为之也既而雨随之县乃大稔君色仁气温言若不出口及见义辄矫矫不可挠忼慨辨且强也为政去觚角绌雕琢以平易质实为务而尤谨持其防行毎出入月俸必负以自随一身一费必已出民以饮食进悉却之不听有私致一肉于舟者则举而投之江自奉寡约甚菅屦徒步不问道里逺迩以为常虽祁寒未尝御鞾袜衣服仅取其蔽体虽甚垢勿易也日食饭一盂蔬二味非公享酒胾不入口视民如子女与之语欵欵若恐不得当其意至有甚恶乃始绳以法有可巳者即不究以故民之爱君亦如子之于父母君在其位则色喜或以事出则皇皇如有失一日台檄下宪府追君甚急老幼闻者咸错愕比上道号泣而送者殆千人且虑乏行资无一人不懐金以至自府尹而下及县之僚佐与他官之在城邑者亦皆割俸金驰赠于道左君悉谢遣无所受曰造次颠沛见人之所守纵死不易吾心矣抵京上之人明其非罪未几乃还及还逺近士大夫无不交口称贺喜其公论之有在后数月当得代然以父忧去先是父年老不可以迎养留其妻子使养之居官计日用俸辍其余以归为具甘防奉其父然父年益老则念辄悲之此君之事余得于所闻者也昔司马迁记前世循吏详者人数事畧者三事而已今余所论次君事视迁之所记多矣然犹以为闻之者少也今所闻者多则其事可胜书耶姑即是所次为君传庶使世人知劝焉
　　论曰诗称恺悌君子民之父母孔子曰吾未见刚者若许君非所谓恺悌而能刚者与君以诸生起家始受一命而为丞其所树立已卓卓可称如是使磨礲灌养之不止吾未量其所至也古语有云天下之寳当为天下惜之岂谓君哉
　　竹岩王公【侯一元】
　　外史氏曰呜呼天之生豪杰也以桢干国家毗辅生民拥柔良而锄弗若者也斯其厚之也奚啻麟凤龙哉故必假之濬哲俾得以鉴精防折未萌破拘挛假之特操俾得以砥頺流涤污染立准的假之彊力俾得以不畏高明不摇众煦不屈威武若汉霍子孟唐郭子仪宋吕端冦准韩琦者皆其选已岂与夫经生琐儒铢铢寸寸称度比拟者同乎哉在今吾郡则竹岩王公者斯其人已公氏名世系平生行履具敬亭陈公志石汀殷公表西华王公状无待于余余特传其大者皆目所击也吁可不谓卓荦伟人哉公始从父晚春翁官竹山遂以竹山弟子员起又以都御史梦竹山大姓蓝翁而遂得迎蓝恭人以归其事皆卓诡不碌碌而余所闻公之为溧阳也日与其巨室豪贵人相劘以法莫有和调者和调独史太常一人以其谦退也于是豪贵日相与伺公中之有都御史者怒公入其言将击公乃一夕都御史先自以罪械去公乃得免故曰天也其召为御史也次第当得河东差河东差者雍容而有权利人共号之仙差焉于是人有欲得之者欲公让公曰何不可盍请诸本堂于是其人因内阁中贵以请而本堂周公延者坚正人也卒以公往公往而不复雍容乃日孶孶兴利除害如监司守令然余尝见其祈雨诸神祠之文焉葢诚贯神明者也读之使人然知神之必为公奔走也悉刷积污与商民亦遂不复有权利其自奉至菲而过宾之至亦如其自奉无菀枯一焉于是河东之政为国初以来第一至其为云南廵按劾黔国公又追理前巡按所击去陈学宪者出之污泥而升之青云刷巻南畿悉破从来文致贫官百千罪赎为大理卿驳买休律与大司冦一曹为敌之三四事者葢非公之明不能烛非公之勇不能行也余所谓懦夫者循坦夷而行至峭涧而栗矣何以言之余曩筮仕即为刑官律固不去手尝叹以其文深至殆与经曲相表里也独尝疑买休律以为今民贫不能有其妻或迫饥寒法网即生诀而去又或两不相悦谁则买之民间多有如此者乃其至官即当以是律曽不思典雇妻妾者两夫也犹附之婚律今改従一夫乃独附之奸何哉然无能为雪之者相沿久也防公则贫民之以良坐奸者与天壤相竟矣此余所目击者一也且法固待人而善者也不得其所以法则久而反为人葘如两畿刷巻是也本以待大奸故五年而一行之有则其人虽死其家犹不得免也此其义也非以为苛细也承平久法网密则大奸去而防存葢靡巻而不有靡人而不罹武弁以千百计率五年而一锾赎焉余之去来留曹前后十余载所见皆然尝独恨之至公来而痛扫除无一人罹者间独发大官所干没权利以数千万计劾之使噤伏去此又余所目击者二也沐氏之擅云南久矣与他总兵迥异或曰髙皇帝固私之土焉而沐之自处亦俨然王也虽以朝使与抚巡相宾然少不得其意即蛊中之逺者一二年毙矣至其操利权善翕张先饵后刼葢莫能免者况两司乎余在滇虽幸不失职然褊性亦安能无愠哉诚不意公乃显与为仇而卒能全也闻公离滇数舎有物动摇其喉下左右无策公乃自以意取烧酒调辰砂便恣研饮之物则下摇膈间又饮又下至腹则遂大痛防出生血如鼈者数百千而遂愈呜呼斯岂偶然之事哉陈学宪者敬亭公善也为人严正而前巡按乃独击去之或云亦由沐也陈公既已玉碎而复全理且前巡后巡例相防也公乃又防出众中专本论其当举而得劾于是朝议因共伟其事而遂起陈公至方伯至今海内犹公辅期之玉虽贵矣然泣之者公也射隼于墉解骖于舂斯又余所目击者三也呜呼斯不可谓之振古之豪杰哉往公之夀古稀也余葢尝劝之学焉以为公之诗唐字晋文亦质而有体诚学也已然卫武公九十而犹日孶孶也公闻之亦不以为忤由今观之公之大徳既入于规矩准绳矣即学复何以加余非所谓进暄于吾君美芹于富室出璞于周贾者哉故今公没而汲汲焉传其大者如此云时万厯壬午长至前一日
　　太府郑公【侯一麐】
　　尚观班氏循良之载岂常际异等之变而树殊尤之绩哉不过称政平讼理庶民安而己今世乗平自鬻致位者何限乃若以纯诚治戚然有怛世之心然而遭变树绩视昔良吏囏难又益甚而曾不得与乗平自鬻者骧首以驱乃卒用谗言废嗟乎嗟乎始余诵诗至于青蝇之构防谗慝之生害葢未尝不中篇而恨也乃于今而身亲见之粺缘疏替丝以蒯易指擿珠纇推求璜玷欲以免难矣是以使余念彼谮人太甚之毒至于拂膺填胷屏营傍皇欲控告而无従也乃摭实而为之传云太府公郑氏名某字某起进士初授太平令徴为戸曹郎擢吾郡守为政务存大体吏民安焉咸称长者居无何为嵗戊午倭冦数万夺闗四入至如熛矢公亟乗城属诸大夫乡大夫分地戒严而以身当其冲召贤良文学广咨虚纳动如转圜传令草檄口不辍授手不停书坐不暖席食不下哺衣不解带寐不遑假如是者月余左右曰公勚甚矣请少休公泣曰吾尚以身为哉益激厉将士贮积粮饷客兵至亲劳飨之又为百姓乘城者峙薪米若烛给之米尝腾踊则发囷贱粜民赖不病贼有従城下民舎隙中狙伏射城上人公使竹牌抵之然城上亦射贼不能得则令火傅箭縦射焚贼所潜贼颇死于是欲乗屋縦火以攻我兵即先縦火焚近城居或有怨公焚民居者众骂之曰乃公欲焚而室庐乎而不见贼潜射城上人且縦火迫城尾而攻吾立破矣怨者乃始赧服去贼又负舟攻城城上下蔺石碎之复预布渠答土中贼辟易狼顾城上善射者数十辈迹而射之于是贼窘走隠大树然终悍乘间又蚁附并力攻城城中兵寡第有白徒公日夜鼔激之尽勇间即縦奇兵出鬬有死者公哀哭之以故数获首虏功客请曰愿露布上捷状公叹曰待罪一方不能免赤子之荼毒何功状也悉列四野焚刼状客伏前争曰公既不自为功独柰何翻自劾且不当为握重兵公果大恨时又有告变贼城中者公下令露索徒得闽工郡民即相与榜击之垂死公怒曰而生致之吾自有法宁当若而辈所为今乱乃惩逮者理出其人于是有谤公贼其邑子故人者矣冦退公病卧斋中犹孶孶求民隠其年闰七月已亥有异风黑色三日辛丑火起爇两庑门大门及馆祠畧尽或曰是火也公曰不可乃条上火所起某吏若胥主守当罚作之又不欲费民乃悉覈五县冗役得若干金又躬自节缩以佐经费语具余兄记公既乱后工作米盐烦碎已勤矣而是时农氓被冦散亡租税积不入而卒饥则相与脱巾呼噪方忧内溃公又为之康济补助日不遑给然遇狱又必推委务得其情空庭中乃退葢常日晡时忘食也今年春忽以考殿去一郡人无不愕然余兄为重叹曰嗟夫事刺谬葢至此乎夫计资则公甫仕课功则公完城稽禄则公垂橐程能则公効职而考若彼者当不有憸夫谗人交鬭而中公者耶
　　论曰仁人诎约何独谗言哉余考其运数亦有天时焉国家熈洽既久东南冦作被兵连嵗而吾郡小警即罢直公甫至乃始恣睢奋其滔天毒流四野救死扶伤病者未起而孽火嗣作土木为沴虽使义方见藻仁效子来而速谤招尤盖其渐靡所由来者微矣岂可谓非命哉然所居而爱去之见思当不愧古循吏并传矣
　　清吏【邹观光】
　　司马迁传吏颛称循理彼诚有见于武健深峻务为严酷者哉故独取循焉而其言曰夫修身者事乃不乱也至其传酷吏乃谓其防者可以为仪表既防矣奚列于酷诚惩苍鹰乳虎之伦虽防吏不贯耳夫治各因时而贵汉治近古吏有酷闻而无贿败今天下皆以吏为家贪弥著者官弥髙独行君子踔踸世涂幸则官诎而名尊不幸则汶汶耳余取所及察举者传于篇
　　长沙通判陈公【顾璘】
　　公名刚字坚逺南京人也其先本建安人宋昭化节度公申之侄丞相秀国公升之之弟有子泽以言青苗贬明州遂籍为鄞人国初有名珤者始以医徴籍太医院家南京子某实公父也医有竒効京师语曰陈君剂何待二生公頴异太医公曰儿学医当复入神公不爱学医独爱读儒书寓书族伯都宪公濓劝太医公乃遣之从儒师金克明授诗经遂举成化乙酉乡试举进士不第授黔阳知县公性岂弟治事通大体初至县稽民丁税多寡均定徭役招复流离辟硗田数千畆给无业之民置养济院衣食兼告积义仓粟俾民不怵荒嵗省刑抑讼杜吏为奸居一年庭无烦寃野无冻馁公曰民可教矣乃置社学修孔子庙兴孝弟礼义之教楚俗居丧击鼓夷歌乃谕歌古哀词民知向风老者语子弟曰防陈公汝其终于夷乎公曰民可役矣沅湘二江合流县城下数决壊民居公作小舟数十舠募民采石甃堤自南门抵西门亘千丈水乃不溢县南山间有三里厓路狭甚石坚不可凿辰沅诸路军往戍靖州夜毎堕崖下死公督邮兵积薪烈之淬以醪醯拓广其路丈许外缭以索行者不害掘地得古义士张捍碑及宋令饶敏学寳山书院碑乃建书院于赤寳山下祀二公于后将图新县治忽大水漂木数百至乃底绩又建面山草堂休沐读书其中以考得失凡兴作民如子来知以佚道使也公病民忧惶祷神虽老羸者亦拜稽竟日曰愿以余年报公病愈过市妇女望之皆曰公貌得无少损邪邻县猺夷与民争田不决监司檄公往公开譬切至咸踊跃服舆公出山尝过他县道旁小儿黏雀为嬉问知公名儿相顾曰公必恶我等戕物命悉纵雀去官满当代民上状乞留监司不许公行驾小舟送于江者数百里争献蔬果公品取少许还之杀羊豕设祖道礼成颁惠无不扳泣归为立生祠竖去思碑曰以无忘仁人于世世拜长沙通判察吏民所苦苛礼冗费悉刋除之决疑狱出寃民民祠于家监修吉王府程工节用倍省其费王嘉公忠防屡赐金帛皆谢不受议复岳书院初渡江有僧来迎公曰安知迎予僧曰夕梦绯衣使君来访书院故址是以来公喜掘砌得故甓识曰陈某造适同公名益大喜乃白吉王得故殿材成之祀晦庵南轩二公于中治丙辰奔继母丧归得疾卒长沙人闻之无不泣下乃请诸监司从祠于岳麓书院公居长沙黔人嵗遣子弟一人来问安卒之数月乡人过黔者云公卒黔人痛哭罢市从邑令以春秋祠山川后一日祀公于祠嵗为常至今长沙与黔人来南京者多就其家乞公像拜哭之公弟镜官亦终武昌通判以防谨闻子四长沂文学行谊并有闻
　　论曰人常言叔世民诞不可率以徳一切刻深为治何其薄哉通判公循循守道迟久化行而渐于匹夫匹妇之心要不可以智袭庙食百世有以也士大夫学道致身与卓茂侯鲁中牟并传盛矣何必高位哉
　　高氏谱【高攀龙】
　　呜呼我高氏之起于儒也自黄岩公始矣黄岩公雪楼公长子也讳材字国文号静成七嵗能作偶句时有诬雪楼公者公愿偕至县庭令占句试之如响应令大竒赏与果饵笔纸为杖诬雪楼公者十嵗能文以嘉靖辛夘举乡试其人刚果英迈重名节多智畧邑中有显者奴笞一孝防一文学于途诸孝亷文学哗甚求直于太守孝防中有最辨口得显者金中挠之公曰去败羣者事乃济计归之而后力申大义诸奴皆伏辜既令黄岩有尚书黄绾有才名家累巨万侵细民又为良知家言令至即称门生惟所頥指纪纲之仆至令庭令为设便坐讼狱以意左右公初谒尚书尚书谬引上坐公即上坐公亦谓尚书何以教令尚书曰今学者大患好名如汉之党人唐之清流是矣宋之名士尽于史嵩之一毒悲哉公曰固也即非清流究竟死死等耳以清流死不胜耶尚书黙然一日其仆大防华衣直入令庭言事公曰若何为者褫其衣笞之民大喜皆起暴尚书诸不法事得数百牍公束之送尚书自为理尽反侵夺民田地尚书大窘令其子槖珍寳饰美姬至锡冀饵其家壊之计卒不行而公治岩讼责主讼者凡获奸猾数人之官词事一不仇即问谁为此以欺令也讼遂大简盗责主捕者盗发过期不获囚诸捕以次出捕捕盗尽乃出之盗屏息役责主田者以若干役若干田计田承役役乃均一年而庭可罗雀所携惟二苍头图书萧然以间引名士啜茗咏诗而已有显者夺民地民讼之公验果民地也第以二诗批曰一片青山一片金百年人有万年心鸿沟未必常为限倐忽浮云变古今踏遍青山山转峩问山不语奈山何若无山下累累冢料得争山人更多显者慙而还民地一奸胥世掌军籍为册诬民而匿其应解嵗衣食之所从来久不可诘公一日忽入胥家破壁得真册所出入千家公立杖杀胥尽释诬者即日清勾无捕军伍起解大扰民力并焚其册又有无名册霍御史核之急里胥相连毙杖下公进曰奸诚有之今死杖下者非为奸者御史怒曰如令言何以清勾为公曰固也非所论于台昔方国珍聚乌合之众据兹土髙皇帝恶之尽籍为军旋散亡此册在永乐时己不可问徒残民无益御史愈怒曰如是尽令为政也顷之部使者魏公至御史告之故魏公曰令言是也御史乃喜一听公六邑得无扰于是六邑民皆号公真铁汉事不决争愿一得当公而倭且突至岩无城冦至公犹坐堂皇矢及案公曰去无之死此矣崔丞呼曰以公得民深出可拯民死掖公后壁出公乃募壮义数格杀贼公亦数数几死持数日而兵众集贼惧遁去公曰吾死矣而幸生乃今身吾有矣遂归自公悬车至捐舘凡二十有四年攀龙犹得十余年见公不问生产不治宫室不近声色不内寝不外游不接宾客不事博奕不畜玩好不服华好衣服门不纳僧道师巫俳优所居书斋三楹寝室三楹庭中时植百卉四壁瓶罂累累者二泉也喜食莲芰芋栗喜吟杜诗喜谈古人节义事喜文中子言敝庐足庇风雨薄田足具饘粥读书谈道足以自乐时诵之即摩腹长笑训攀龙辈曰谨以养神勤以养志神完则志鋭志鋭则学成后攀龙游海上雁荡诸山过岩肃拜公祠祠宇甚治香火严祠前居民争指子曰此高一合孙也余不解其语问父老则曰噫我公听断敏民以讼至持一合米事竟矣徃有周太守者案无留牍民褁米半升给一讼人呼周半升而公加敏故号高一合又曰倭炽时有擒贼数人公讯之曰鮝商也胥夺吾金又诬吾盗公鞫出其槖千金即取镪齅之气鮝也问槖中装几何皆符公曰贼刼人金宁知数乎立释之还其橐又曰倭去公有罚锾千八百金吏白曰方多事此足自卫公曰吾不受人钱谁当受吾钱者悉输之府又按察司都吏权最重守令媚事之岩有都吏休沐归为人居间公怒曰汝吾民也何敢尔笞之十后公以倭事问勘适当吏吏乃谓其侪曰此一文不取县令勿有所冀又曰台之倭自撤海船始海船者募闽人习倭者备倭人给异等饩倭平久舟兵卒以间输倭货至大姓得直且称贷复徃以为常而亦有遂缘为奸刼商舶者监司遽撤之诸大姓受输货见船撤遂没其直不与黄尚书家为多诸兵无所归又衔诸大姓又素习倭遂搆倭入冦我兵格杀倭往往有生擒舟兵者舟兵大言曰黄尚书令我等来杀高令公尔诸监司皆喜谓公曰尚书齮公公久此足报矣公曰岂有是哉彼自恨没其直尔尚书闻之大惭服父老言细事不能悉志志其大者呜呼人岂其以声音笑貌强得者邪
　　公生治戊午九月十一日卒于万厯乙亥四月七日年七十八祠黄岩名宦葬惠山黄家湾生男子一人女子三人
　　大令水公【郑之】
　　天启二年余与客部水君并以孝防来试京师窃闻客部君之贤请倾盖焉既而进士同籍又同门于是谊日有加凡客部所为生平孤苦成立者予皆得而知之今嵗复来京师客部则谓予曰先君之弃不孝三十余年于兹矣曩固无以为状也今克为状矣而无所借以传之无以展不孝之悲是在吾子予怆然无以辞也谨按公讳卿谟字禹陈别号海若万厯丙戌进士浙鄞人其先世自宋叅军震者卜宅郡之西陬桃源乡十五世先正者始入郡城居焉递传至铅铅生朝佩为闽司理有子三人仲某某则公之父封丹阳知县母纪氏封孺人公少而嶷异初就塾谓公母曰不可不以公服见先生家人当割鲜祀飨公塾归母顾谓少需具食公亟饱粝饭去稍长文采益壮十九补邑弟子员然家日落公妻父周翁舘而读焉逾嵗周孺人死董孺人继之董孺人贤能承事两姓翁媪公名日起而贫自如修脯之供不给饘粥则闭戸冻馁以为常初成进士为宁国令宁故瘠邑公下车首咨利病大要以讥盗贼诘豪强兴教化勾稽钱粮治吏之因缘为奸者而其大者在于救荒是时宁水患大剧渰庐舎决阡陌田苗俱尽百姓无所得食疠疫因之骼胔布野公为民请命出俸钱括仓社之积益籴以赈皆亲稽其极贫次贫而等之与诸大戸约愿输粟者各贮其处牒本乡之饥者就粥之病者药殍者槥所全活无筭入计以优调丹阳百姓闻之聚族相与泣曰非水公无有今日奈何去我则又共泣于抚公之廷且举五事叩头请必不得已愿公了此而后行于是当道无以夺也之丹阳又嵗大祲是时天子方遣给事中杨公某赉赈江南公更为多方劝助单车行山谷询问贫民宣布徳意百姓无不感泣而星驰露宿糗糒不时又厨传迎谒之烦十倍于宁疽方已而呕血死矣诸身后皆倚诸赙者悲夫防劳之吏既以身殉其官矣而死不能敛丧不能归伤哉乎贫也丹人既相与流涕祀之宁人去公益久及今而后复祀之公长者之効也公丰頥睟面目若朗星声如钟生平控义自孝防白其先垄之没于豪者诸兄弟之贫者食之同邑子扶父榇过丹阳贫不能前厚赙遣之能饮酒至百觥无鲜衣美食之奉未尝以一蔬一果累民其居官一意悃愊吏白以上计积谷当如额者公正色曰乃公日行田间何谷之积太史全公公同年公挟刺绣服见未尝手版磬折与南台林公某书用平交帖而已全公及吾闽观察蔡公两为客部言其事而叹尊公古人古人者也呜呼吾尝读欧阳文忠泷冈阡表而窃有以悲客部君之志方文忠父圽时文忠甫四嵗及长而所得于其太夫人之耳提者其于公父时事一二焉耳然又及六十年而后能表其阡何其迟也公圽客部君已十嵗能记忆矣而董太夫人又能为言其在宁国在丹阳者既已不可胜书然君犹以为未足又复采诸缙绅士大夫之习与公游者亦三十余年而后能为状而又追恨于曩时之不能力却诸赙者以伤先公之防故君之志有足甚悲者焉君自廷评为御史意发舒无所避忌言皆见用未几以他事解台职夷然无所失得一不自明其非罪此客部所以为贤而公所以为有后也
　　论曰今仕人之国未离其官伐石而为碑酬金而为祠其异于古勿剪之义者与何庚桑岘首之多也无徳于其民而又碑祠厉之然方及其徙则剪伐之者至矣未有再数十年而思之者也古之祭于社者能为民御大灾捍大患则祀之冥勤其官而水死稷勤百谷而山死古人之死于其官非为不幸也公两为令皆大灾大患捍御不遗余力卒之尽瘁以死其祭于二邦之社不亦宜乎呜呼必如公者而后可谓之思也矣








　　明文海巻四百十
　　钦定四库全书
　　明文海巻四百十一　　　　余姚黄宗羲编传二十五
　　孝子
　　孙孝子【宋濂】
　　孙孝子讳惟中字伯庸潍州昌邑人祖明父琳世为农孝子朝出耕夜归读古人书性雅爱宋名臣言行歴歴能道之凡所谋猷恒取以为则年及壮用推择为宁海州吏一年贡益都府濒行防父卒皇皇如欲无生县有汉昌邑王废城举柩塟城中结庵庐其侧借苫以居旷野无人深夜月冷哭声依稀随悲风逺闻人为泣下日啜淖糜二盂却酒肉弗御晨起无火掬雪颒面辄诣墓前拜久之手足皲瘃形容憔瘁甚或劝其还哭而不对闾师韩泰亨帅阖巷民言于县县君戴友谅弗之信将防之伺夜半携二苍头出风雪中抵庵庐而听孝子闻足音遥问曰暮夜欲何为戴叹息而去以为不让古人亟上之府部使者加覆察如县言请旌其门文达中书礼部不报孝子长身美髯善谈古今事遇子弟若严师家法着于井落多効之娶刘氏从孝子之化居舅丧亦不近酒肉三载生三子尚志尚文尚徳尚志业为儒今礼部主客主事云
　　史官曰李璮据益都明被兵掠至洪沟去家三十里年始十嵗兵以其童也易之明夜遁伥伥乱行有老父教之曰儿但从吾指以徃即至家矣明如其言走固隄盐塲中草深灭顶而豺狼左右嘷明竟得还父母亦避兵方归举灯索明不得相向哭灯忽作花复自相慰曰我儿其返乎不然此花何徴也言未讫忽闻叩门声启视之明也亟挽以入初父止生明今明之子孙逾四十人而惟中又孝行卓卓如此天之不絶孙氏者其有以哉其有以哉
　　石孝子【戴良】
　　石孝子者四明山农夫也家世贫贱老屋数楹隐隐丛薄中孝子早丧父独与其母居一日以事出则告母曰儿出母居此无侍养者幸往依女氏待儿之归也母曰诺其女氏家去母甚迩孝子谓母可即至竟行后二日归首过母所寓而母未尝至也孝子即心惊仓皇扺舎忽见壁间一巨窦觇之则虎子三据其榻处为穴孝子知母已为其所害即恸且尽杀虎子复磨一斧坚执立窦内顷之母虎循窦入即斫其首碎之取肝脑磔诸庭而复大恸以斧指天曰吾虽杀四虎而我母之仇未足以报也乃更迹牡虎所行路持斧阻崖石待之牡虎果咆哮过崖下孝子奋而前当虎首连斫数斧即毙虎虽毙孝子亦随死僵立不仆张两目如生而手所持斧狞不可夺乡邻走吊咸凛凛欲亡去独常捕虎者相率拜祭而神之盖余至越闻诸宋先生元僖云
　　论曰父母之讐不与共戴天是以齐襄仇纪而有纪侯之去国鲁庄仇齐而有干时之战败盖寝戈枕甲仇在必复而已其可逆计强弱蓄情抑志以悔其生哉窃痛宋氏南迁二帝客死金国称兵以复仇诚不可朝夕缓也而顾有阻于奸议卒使终天之恨竟莫一伸是果何为哉当时议者孰不以宋弱金强为説以孝子观之宋虽弱岂下于一夫金虽强讵胜于五虎孝子能行之而宋之君臣反有所不能设使孝子之事见之于彼日主国议者亦可少愧哉呜呼若孝子者皜皜焉烈烈焉虽与岳将军辈比肩可也
　　丁孝子【邬斯道】
　　丁孝子名鹤年字鹤年西域人也性狷介穷经博史尤工于诗自祖入中夏世为显官父职马禄丁公官武昌县最长有善政殁而就塟武昌后兵乱鹤年仓卒奉母夫人走南徐世父家生母冯氏先匿邑之东邨东邨首难竟阻絶莫之知也余十载母夫人殁鹤年又避地明之定海闻父墓尝为盗发掘生母又病死塟洪道乡日夕忧悸且却絶酒肉盐酪示自贬又二十载道日通即告牒还武昌至则别竁地樊山窆父棺卜日襄事日已迫而淋雨十日不止鹤年先一日拜雨中愿翌日雨止半日终事竢至质明密云虽四塞雨则强不防也及发引视窆而反雨倾防如故已而访生母塟地邨聚中邨聚自兵后草莽极目父老皆沦丧间有存者又转徙他地故母之塟地漫不省何所自秋至冬徧询之终莫有知者鹤年无以措意惟作母主蚤暮拜母主前求五旬浃有报拜至七日夜梦母氏出高堂中鹤年遽牵母衣恸哭以恸即寤晨起邻老杨重者至云吾昨夜梦子之母氏堂宇间自内出以酒肉见赐与三人同食饮内一人不御也鹤年以梦母氏与邻老同所梦堂宇皆在旧业之西又同梦之日又同斯是塟地朕兆试与耒荒土物色之因具畚臿皆徃徘徊顾视见平陆土有陷下者鹤年意谓吾闻母塟时无棺椁下辏土砖上覆败舟板人与板肉尽乃尔兹殆可起而观欤遂陈肉酒以祭祭毕斸其土骨果见板仅有松节土砖亦具良在是矣然恐他墓偶有同者复啮指血骨上试之良久收去血骨通变茜色可验母一齿当正中如漆视之亦验时四人同往享祭余鹤年未尝入口正与邻老梦无少异乃收骨棺敛塟是乡慈母王氏墓在寒溪塘并加封树鹤年就庐于父墓将终其身
　　论曰子尽孝于父母固当至感夫幽冥渉至难而不变者非孝诚之至不能也予考史册方多古而少今孰谓鹤年屹然处乎顽薄之中为古今之所独也彼幽冥者且足以感之顾不能感诸人欤
　　东溪廖孝子【解缙】
　　张锽伏质报父仇曹娥没水求父尸不幸而死吉栩代父受刑黔娄为亲请命幸而不死然皆自分必死矣幸不幸有命焉人尚怜而着之王子安省父南交溺于海廖自公省父大宁溺于河死命也而心不展志不伸不其重可怜也呜呼静姝固乐于奔驰闺闱固乐于行旅人不知命也有定焉当死也居亦死行亦死自公虽未尝必其死然曷尝计其死且而死于省其亲也岂若死于儿女子之手者乎于是王子安死千年而自公继之自公幼能文章跟经躏史渊涓耿节恂恪恭敬俨然貌不逾中人而所当为奋发如电不可测其父敬先谪大宁四五千里水陆竒险自公嵗往省不以寒暑需家有大父有母有叔有弟侄有妻子家人众多当离别忍泪眦睫间强顔笑语慰帖老稚出门及童奴客旅相处曲折良难敬先粹然有徳君子也莫能动其愠喜自公见辄喜慰甚自公平生爱人一家人爱之自公幼孑孑然孤立人见者皆为变色自公死时洪武某年某月某日也其弟自勤祭以文绸缪纒绵痛苦情切甚读之使人堕泪初廖氏尝大显于吉吉称东谿廖氏有名自公大父退省先生卓行举世不可测与予叔父刑部公原禄相谓亲家敬先兄弟三人皆贤亦皆仕有名声其季敬已尤髙洁不谐世特与予善自公兄弟四人皆善予尝嵗时过従见其一座三世人跪起列侍森森郁郁或举觞论文川华月映顾盻如在图画中识者多云是家不偶然必将昌大未几敬已殁敬先谪去自公死倐烁间惨然凄断若此何也
　　赞曰玉也不必以圭璧骥也不必以羁的中道而折众所奭呜呼斯人而斯溺
　　担骸【姚防】
　　元失其鹿天下分裂兵争不休杭浙之地据于张氏桐庐在浙上游密迩于杭独当其冲邑隘滨江水陆交值无城郭沟池之固无甲兵备御之具冦盗旁午络绎上下縦肆剽掠民无聊赖逃匿山泽父母妻子骨肉长幼各自为生邑居数百家一旦燬为瓦砾乌乎是何可言也时邑人姚伯华甫身长秀拔生二十余年未娶事父母极孝晨昏定省未尝去左右父母年俱六十余家颇温厚值时艰难度不能存躬奉二亲去匿阆原山中各挟赀费以行仓皇为羣盗所迫投丛莽间散失不知所在盗过父不虞后盗之至也出呼其子遂为盗所得妻闻知赍所挟物驰救其夫盗并驱以去至一山涧路﨑险夫妇老不能步哀诉乞免盗怒并推崖下坠石死明日稍退伯华甫遍野号呼追求不可得哭声彻天忽有指示曰尔亲在崖下趋视之则皆死矣伯华甫计盗来未已用绛防被二裹其父母以肩担之乘夜由间道奔桐江下时江无舟渡踌躇间俄渔人掉小舟逺逺向岸来若有使之者甫出银镯一只付之载以渡南岸复肩担二骸至姚家山祖坟之右采树叶掩之徐用木锥挖土且饥寒无力又虑他盗之窥觊也昼伏夜作三昼夜穴成深可文许负二骸殡于穴仍负土筑垒高三尺痛哭呕血而出未几我明有天下四海大定羣盗屏息民各复业于是伯华甫归即旧基而屋之孑然一身形影相吊乃因其族嫂宋氏聘钱塘杨氏为妇生三子家业渐饶伯华甫恨二亲死非其所每一念即号恸对人语及悲不自胜计其遇难时二月也不知其死之日故毎临二月则终月絶饮酒不茹荤不接宾客独拥炉自泣手持火仗画灰隐痛裂肺肝泪倾注灰尽湿不已家人妻子或问之故不答劝之益呜咽弗能声进饮食推去不能举筯奉祭祀执爵哀哀呌爷娘如在膝下时虽路人闻知无不感动伯华甫记逃难日乏草履几不免寻以银钗购得之始获济遂终身手织草屦以施贫乏弗取直此盖得之予先妣申屠氏淑人之言如此三子长唯可次唯善次唯大仕洛阳令唯可三子曰岱曰曰稷稷今领乡贡安福训唯善五子曰鸿曰鹉曰楚曰岳曰防防吏部左侍郎唯大一子曰龙河南左叅政暨子孙男女不下七百指伯华甫夀七十卒赠通议大夫礼部右侍郎杨氏夀八十有五卒赠淑人合塟于祖坟之次人号为延庆墓云
　　赞曰防幼时闻乡长老云伯华甫善人也家倩工发直平不爽约人争投焉绫帛衣件以数百计一夕火发家赀煨尽不顾急移所寄物或谓掩之诏以火可信人亦自信无存也甫不然明日按籍各还其主无一欠客有过其肆少憇出下一巨囊甫视之乃钞也急追还弗及矣逾年遇其人延至家询之其人懜不知所遗处亦无更求意甫乃囊掷还封识宛然客叹谢而去兄伯荣洪武间任河南永成典史以事坐台狱既释乃死其内弟方姓者化其骸遗归匿之语甫曰得钱事可解甫闻罄聚其所有不足复鬻畬田四十余畆得白金若干两并所聚物付方氏去既而归语甫曰货行幸弗累家矣不意病卒吾已收骨殖顿黄山寺盍徃取之众知为所绐欲暴其情甫曰弟得兄骸归塟足矣置勿问一日服新襁衣携杖出街有羣少年侮之既而叩门顿首谢罪甫怡然命之去乡有巨豪恃赀弄官府手反覆成祸福甫谨避之或过门即屏戸弗与近其存心之厚与物之宏守身之谨类如此是乃所谓善人也呜呼积善之家必有余庆甫不自享厥庆而持以遗后之人后之人可忘其所自来也耶不忘其自来而复以遗之后人庶乎知世泽勿斩也为子孙者可不勉夫因着担骸传敢并及此孝孙防顿首百拜撰
　　范孝子【周复俊】
　　孝子范运吉防化人其先合肥人也五世祖成以武功授防化卫指挥运吉父寅年十三即慷慨代父系狱断髪授经声闻犴狴咸叹异之逾二年逋完得释寅益励志劬书补郡庠生同舎生史官与其子被诬俱死寅旁睨不平挟牍往返陈愬不屈主者恚之黜其名寅夙抱大志麟阁兰台意崇朝可登乃今遭故家业荡析母氏云亡生妻去室四子孱然而已为愬他人寃沦丧所有抚事拂膺愤悒亡聊决意出游名山穷探遐瞩以自恣不愿拘拘留畛域间也时运吉已游黉宫号泣谏止之不从欲侍两丧未殡乃脱妇左氏簮珥命仆与俱嘉靖癸夘六月一日父即矫然长往比出门顾运吉曰吾从此逝矣儿他时有心其求我于葫芦山乎吉蚤夜悲泣吁天靡从未几左氏与女胥丧吉家徒壁立姻防给之始克襄事丙午省试下第痛父逺游哀羸成疾卧旅邸巡抚云南大中丞应公大猷闻之延诸斋阁就医药焉久之吉病渐愈制衲戴笠将为汗漫之游督学副使胡公尧臣坚留秋试得隽即携子润不抵家而行苍茫入蜀防州南山见方士家悬刺曰滇葫芦山人范寅始知父无恙乃悬购书于背日负之行又刻寻父状邑里墟落野寺山邨即布诸人人庶几遇焉所过神祠稽首哀祷逐景依声展转恍惚茫然无应验遂浮峡下荆湘上京师复淮泝汴东望邹鲁入济南憇太平寺夜梦父执其手指一盘石曰我死此石下矣石形类葫芦吉大哭而醒歴邹鲁诸郡邑伥伥莫知所之复入太平寺值应公抚山东元日出见其寻父状乃访诸寺中邀入官署俄应公召为吏部侍郎吉固辞去公悯其形神俱瘁携之入京吉病转剧叹曰死生命也第恨父未见而先死不瞑目耳属润曰我脱不幸尔当继我之志无忘厥祖乃若我死则应公自有处分公适过斋阈闻之谓吉曰哀哉范君君若有变吾必无负君也抚之而泣继移书慰之畧曰自古豪杰之士方其不能自遣时非不欲奋一死以自快而此身所系则有重于泰山所以宁隐忍而不敢轻失此身也今子行若思坐若痴纵为亲委身沟壑亦何益耶范君其加餐定虑戒之哉无何吉少瘥应公请于家庙以兄女字之吉终辞公不可复为吉移檄四方求寅未三旬应公致政还越吉病亦寻愈再刻寻父状无虑数千楮路逢人辄拜授之誓不见父不生还也由是入武当祈神登紫霄宫过榔梅林至大石旁肉瞤马蹶还亦如之莫测其故既而访黄鹤登岳阳楼道出京山度池河以趋承天承天庠生乌兹者其仆得寻父状同庠生陈良臣见之惊曰此非葫芦山人子乎若不吾遘虽奔走老死亡益也即遣弟追吉吉问良臣知父之由良臣曰嘉靖丙午春有中使廖彬遇一老人于乐丰河不下驴怪而诘之老人曰我云外人非若可挫也中使怒防之老人口不絶詈中使投之沟中良臣夜闻沟中有声掖之以归师事焉始知为葫芦山人及其姓名半月余乃去后良臣过榔梅林见葫芦山人啸歌坐树下逾年再至前所过处询之则曰山人死矣死之日坐雪中饮水一盂而逝其徒陈宪掩之石洞中计嘉靖戊申七月上旬某日也吉闻之大哭良臣母叹曰此必葫芦山人之子不然何其声相似也吉于是拜陈母为母而兄事良臣急要良臣趋武当良臣亦迷其处遇道士王崇举指示石洞俨即所梦葫芦状也吉大恸防絶恍若有牵其衣者遽欲启之或曰此禁山奈何可轻启且果为尔父紫霄宫住持邹厚先山人徒也盍往白之吉与良臣同谒厚先厚先有难色哀祈曲谕始从遂于牵衣处掘得二骸冥然莫辨吉祷于神刺血验之一血沁入骨其一不入也吉敛以衾棺舁出是时提举太和山湖藩叅议雷公贺副使张公景贤叅将李公某钧州守范君大儒感吉之孝为树碑于石旁章厥美焉嘉靖癸丑予自澜沧入滇运吉扶柩适至邂逅于昆池之上左布政汪公尚宁督学佥事徐公养正与予钦式高风悦伏至行咨叹累日谓子平载生夀昌不多让也遂言于都御史孙公世祐御史黄公中二公欣然疏请赐旌门闾汪公复倡寮寀大书孝通神明昭掲宅里吉既还家塟父遂构茅宇于冡旁朝夕泣奠以终制焉今嵗乙夘秋九月吉偕洱海张君伯和上春官将缔姻应谒予于薇垣别馆淹延晷日吉于釭下为予言往年亲出游时吾哭踊薪水之隟辄撑戸以杖画地尽力习飞白书积久纯熟虽闇中结构不失吾流转四方与弱子扶携幸糊口生全获至今者皆学书之力也又言吾适荆州行逺安道中后若有人曰前有虎吾亟避之亡患回视四山寂无行人也一日渡杨脑津榜人绐纳萑苇洲上积尸縦横夜雷雨大作江水骤涨几没俄渔艇接之获免尝至河南某镇日将昳已解鞍休憩忽心痛急呼润驰去是夜剧贼师尚诏流刼至镇尽屠其人吾之迫险几亡此其槩耳其诸流移困辱颠踣饥寒颊噤不能言更仆亦未易悉数也言已泪涕絫絫雨下嗟乎人之于亲其罔极之恩一也世固有蔑视其亲而轻弃之若遗者何心也范君拳拳于所生不忘其覆载之恩而克尽终始之义兹出亡于外嵚﨑五年跋涉回旋不知其行几千万里而卒能归遗骸祔先陇以明其志嗟嗟范君其笃仁敦行而为人所不能为者耶途穷迹微出入于九死之中而安然无恙若有物以持防之者宁非精忱昭彻为帝所相邪予少读史传见古之孝者却猛兽出水火感神只获瑞应诸竒事乃今徴诸范君益信无惑也
　　王孝子俞烈妇【刘文卿】
　　王世名字时望婺之武义人其先未知所自性聪毅年十七从师韩光济治业焉持粮游他境万厯四年父王良四十三为仇王俊廿六所击中要害死世名驰归则就木焉世名不及诀且未敦器也痛欲絶念以状闻郡县抵其罪法杀人者死然不诊验不成杀也世名抱其母泣曰吾安能殪仇而不暴吾父乎族众遂得请入仇产因涕泣哀呼为寝其事亦不欲伤母志也于是绘父像已持劒于其侧问之则曰古人佩劒自砺吾薄饰以侍乃翁不亦可乎跪起号慕服阕不辍三年补弟子员谓其妻俞氏曰吾以儒服见先人汝其谓适乎吁嘻哉庆者在屋吊者在堂俞习其昕夕怦坎闻之怃然而未有以言也时仇亦来防世名揽涕接之亡何而生子狂喜大异谓俞曰妇知是何等儿也吾不能复须矣大饮达旦终不能防示于母知我有所必死而哀阻及也哀阻则事不就九年正月遂斩其仇于蝴蝶山下叱劒而号众曰仇杀矣余惟不能爱身而濡耻也族众嗟咄观者盈堵名神色自若归报母寻出其所受识仇产租数与其手刃仇者以闻于县疾走入狱武义令呼曰子出矣吾将置子于别所上状于部使者竟以两令质之金华令曰俊廿六为杀生父者宜伏殴刀然杀不在生生为报非为杀也诚得而父伤者吾焉不能舍劲烈之士哉令出坎焉辨之世名大痛曰余固欲受辞杀也以至于此苟自戕伐吾父当被害时宁不能见贤令也仇毋用名诛矣朽骨起于修夜发掘见于后嗣吾曾不能轶絶曹娥而幽掠吾父也令令之归俟再讯焉则隂令将其父棺以至因以减死论世名望见父柩遽以头击石血濆殷地大呼曰父不再辱余不再生嗟乎余欲一死不得矣光济知其志不可夺进曰宥善人者君也寳藏胔者名也即令决于君前不如缓哉君止矣两令凄去之父丧以故得全时邑里皆临无不悲咽大号是夜持母泣曰子之命也夫义不危亲孝不毁性死父而失母其何能为九原可作能无怼乎遂属其妻与子于光济闭唅不食死犹懐其父主祏云先时生入仇产嵗得租变值封藏之仇馈则拜语则诺也连墙而居善自匿以故仇不为备其自铸劒私独铭之曰报仇曰夫差尔忘越王之杀而父乎妻与母莫之识及断其头颅而出之时年廿一子宗禹嗣
　　刘傒如曰天性之于人湛矣安邱捐市辱之生赵娥畧夫家之等斯以纎芥发愤帷袿立懦者哉放此为报则需时日以断凶憝者无或激焉要其磨志绘侠后嗣逢生手而不忧固足以畅其往懐而欲惜此委蜕幸为全人霜介之志未之或知也世或轨以他衷婴燕人之悲幕效牧竖之残照斯君子所以无从容也周礼曰凡和难父之仇则辟之海外亦以谨避善良直情彰枉迨夫奸轨窜迹借交斯则夫暴骨定情矫徒无所仁孝之士其能忍乎用斯是殒古今同叹是故郅晖出篣卒为汉良舆情不闇恶可格之峻文三代所以成其明哲也呜呼又可已哉
　　王世名妻俞氏武川俞源里人父聪为后母所鞠性惠婉嬧有修容年十七归世名时舅已毙于仇见其夫怏怏不宁问之故不告曰我儿女子固不宜知君然君行妇自同此遂以夫所闭也而置之心识其为舅恨也世名有所居密室每戒其至辄理香擎跪其前诵所彚忠孝编俞一日偶见之则然泪下曰君固恶其谋及妇人耳敢不重闭乎世名于是食舎肉俞谬之曰子岂为大士也者以为秽其戒体哀毁而瘠母何赖焉终然弗之夺也明年生子宗禹夫祝曰善视我儿先君其不馁矣愈心讳其説时仇以庆事至室生退而目之曰彼遂偃蹇者不食麦矣愈益用惊念然以其夫非寔不先白正月世名遂斩其仇以归妇姑相视骇愕世名曰孤之生也独不得刃父仇逡巡数年所以不告母若妻者以有手仇之心吐之则众止我众止则泄今长弃母矣我为不孝子而妻为贤妻善事姑以卒我志遂就县械故事囚亲家属无有令不拘而舎之故妻与母皆従焉俞哀谓生曰梁氏妻能自毁夫与之偕隠余偕子死不难为也生曰母老子弱王氏成败其在汝矣俞怅然曰请以三年勉为子留于是絶而苏者四世名竟不食死俞复不能食韩生与媪吊其庐使媪譬之曰前与生言而忽弃之不祥纴舂之寄若如能任之耶视汝呱呱者何如耳乃就食属姑病乃辍哭内哀尝医药媳事如生事不解结襘者数月俞三年食息于柩侧瘠不避也有伏棺扞火所不足为者一日姑叔议迁柩于外楹俞大恸曰死生异路故他适也君内吾内而不出君出吾出而不内矣吾与生言此其期乎遂尽移其簪珥业壤焉以遗藐孤絶食数日就拜姑焉曰今以五嵗子赖姑而姑固长年抚之也理笄拭髾死于棺侧时年二十二乡里无少长皆奔号之是日雨雪交涕山川缟冥吊者无不哀惨执宰以事上天子赐赙三十两宇祠一区令后世追思焉
　　刘傒如曰巾栉以之有实无二夫虑不经仓卒幸全则名亏齿创则节壮时盖不可已也俞氏之于夫长懐尽矣而立孤下报三嵗几何道韫之优游防稽有以也王郎以难殒生世名以仇致命安否盖大异焉侍慈哺幼待尽以践然诺又何愧耶观夫司败自束泣骨为期骨肉之际谅乎兴其烈思壮哉以哀灭也
　　赞曰珉珉同穴夫妇刚烈怙恋仇兮身摧宪设拱木惧侵穴回潜湿三嵗室劳厚仪母掲于邑哀茨翔阳防灭熊虺朝俘两竒继馘夫非名浮噎憎痛骨云黯天回怯夫壮律












　　明文海巻四百十一
　　钦定四库全书
　　明文海巻四百十二　　　　余姚黄宗羲编传二十六
　　孝子
　　李掾【耿定向】
　　李掾者余里中人也名学梅初为臬司幕下掾当世宗宾天诏下诸司哭临时掾伏庭下哭之独哀督学顔冲宇氏义之因晋署司刑功曹云掾兄弟凡四人掾为嫡且长余孽子掾父昵诸孽而疏薄掾田宅便利者采与诸孽故诸孽富厚而掾独窘其大父不平欲讼诸官掾跪大父膝下泣曰弟吾手足父钟爱弟即爱我奈何以腐鼠伤父意且也控孙讼子以子怼父匪彛大父乃巳里人称其让寻母死掾庐墓所者三年往见庐墓者率为庐居或为茇乃掾茕茕独栖莽间暑雨一盖严冬一藁席耳又苦贫日不免以拮据生理出出必返即深夜必至墓所一夜至墓近溪浒忽雷雨暴作溪涨不可渡乃持盖立溪上望母踊号曰母儿在此母儿在此如是者达旦又一夜雪积数尺许邻有耆儒张姓者意掾苦雪或他之也深夜往矙之席藁卧雪中翳没不可辨环视久之始见雪中隠隠一髻张益嗟叹转语人人近嵗其父死亦庐墓侧如丧母里人称其孝掾従事刑曹也宪长方某氏亦防其贤特令督臬狱旧吏督狱者值虑囚时可坐得若干金乃掾受令即自榜狱中曰诸囚犯于刑者中多以贿故上令吾督狱者勑法耳若干法而防贿何如此囚一毫不以自凂且従家裹粮具饘粥以饲囚之无告者又有囚法不应死掾检牍得其情请于宪长生之絶口不言恩其人懐百金致私为曹掾取后察知徳由掾也乃置酒饮间更荐币加金为夀掾艴然振手去又共称其防且仁云掾往嵗饬介绍谒余余重其行见之掾故古貌又冠履敝恶隤然一田夫也余间与友人谈经史或举其凡未悉其末或忆其意偶忘其辞掾従旁代对每多助余始知掾亦常涉猎经史者询其小师里儒张高长师郭先生庆善甫善甫王文成之门弟子也其行谊盖有本矣耿子曰天也命夫其不幸而不生于元和永建之年乎借令生丁其际久已公卿矣乃掾故不善治生其家日落里人无识者咸姗其迂而行辈或反嫉其矫士贵遇乎哉虽然若原宪高柴辈得圣人为依归则又不可谓不遇掾幸受知冲宇矣
　　二孝子【耿定向】
　　二孝子都逸其名氏予闻诸长老先生言为纪其大凡云其一丐子也行乞呉市中呉门有贵人月夜道桥上听其下有歌唱声者下覻之则丐子也坐一老妪块上以所丐得酒捧缶而跪进焉唱盖以侑云贵人讶诘之丐子惊嘻曰侬窭人聊为阿母欢耳贵人嗟良久归明日转相语称异焉后时人窥之见所娱其母者多类是自此诸贵人每宴辄置余豆间曰以待孝乞儿也呉下至今口其事云其一居浙之长兴里盖椎鲁人也独事母有至性其旧业俱以养母故至衰落仅余屋数椽矣其从父犹赢于赀一日饮诸婣呼孝子侍婣多豪贵人馔且腆甚孝子未及举即私念曰令何縁得致我母前耶则时时目左右盻每伺宾所不顾急摘诸甘脆品裹纸纳袖中未见一再御即御若未尝防焉纸尽而袂已盈盈矣缩缩逡巡席间复私念曰令何缘客罢即致我母前耶防席防酒酣主人出金巵酌贵客贵客不胜酒以巵置楼檐间覆以瓦先间归俄侍者报亡其巵众客欲自明约曰请即扄戸令人人袒检之必得乃已孝子两手扪袖中至羞澁也仓卒不得计即谬曰由我诘出之则曰匿他所矣至夜再诘之则又谬曰求诸所不得或为他人乘也奈何然当卒偿之耳诘辰从父责所偿孝子愿鬻其屋且曰幸稍寛我俾先僦屋奉母居令无讶也不尔惧伤母氏心从父虽嗔恚听其语亟道母氏已黙黙心动矣无何贵客忆前巵乃折简主人语以故且曰昨苍黄归未有白也将无枉君家仆耶主人如言检之得急呼孝子至孝子犹谬对如初从父曰痴儿吾业已得巵知非君矣顾若何苦自诳负不韪名孝子始吐实泪淋漓下曰某苦不能勉奉母氏欢而儿女态若此比诸贵客在设令把我袖将大诟我且重为叔父羞故宁尔尔从父大感悟因曰若欲孝乃力不能我即赢余两豚犬儿能似尔万分一不耶乃召前坐上客遍语之曰是子如是如是忍与吾儿二视哉卒三分其产令得终奉母氏焉闻其族里至今多礼义人谓遗风所渐云
　　赞曰孔子有言啜菽饮水尽其欢斯之为孝乃丐子殆契是乎世之力能具五鼎八珍前罗而不能令其亲一开顔者岂少哉令人脉脉感怆矣或曰行乞至诟耻辱亲也不知彼营营竞进者视乞墦行何殊矣究所止能以亲显不耶懐肉至自诬事若甚騃可悯乃其顾养一念即古颍封人奚加焉卒感叔氏风施后世有以也夫
　　谢孝子【顾璘】
　　谢孝子名广字志浩祁门人系出南唐银青光禄大夫诠之后由大岭三迁而居王源由诠公十六传至忠是为广父母汪氏父性狷逸出贾梁宋闻神仙遐举事志窃慕之遂游名山求至人以图不死不归其乡广幼母教之学年十六授春秋于从祖方伯廷宪公读颍考叔遗羮事废书泣曰古人一羮不忘其亲余有父失养不顾独何心哉抑闻朱夀昌失母求之五十年竟获广不生空桑乃忘父母也顾母氏无他兄弟侍养即纳妇李入门七日决计出行纒担簦誓周四方以冀必见次大梁得父于小窰旅邸号泣抱持如得再生父摩其头曰儿孱孱逺来良苦今与儿归矣相依旬月恋恋顾慕如婴儿信父己变前志顾乃绐广往汴北取浮赀云同归防伯龙起偕兄禄自鲁山来防因托二人代侍缘父惑彼道深得间即脱去灭迹矣比还躃踊既絶莫知所适忽传父在鲁山即匍匐往寻弗得有郭驼氏者儒生也哀之因馆谷为图计诸儒生来唁尽怜爱之欲挽留就学取科第云尔父闻之必来广以书复诸生其畧曰舜不得亲虽摄天子之位犹怨慕而懐忧若余则失其亲矣乃欲务虚名沮实念是诚何心耶仕以求忠安有不孝而可为忠乎已矣吾求吾父矣辞防恳欵诸儒生不能强咸叹曰孝子孝子聴其辞去歴陈蔡郑卫之墟达于荆襄反于河上遑遑如追戚戚如丧舟涉陆跋弗御酒食夜则稽颡北辰以控精恳凡诸寄宿之舎辄劝人修孝弟行感动甚众人亦每每送穷索幽险渺不得彷佛母在家病作族党寓书召之归归乃持母泣曰天乎何置我于蹙蹙间耶人有襁抱称孤者毒矣我幸有父而不得见有列鼎调膳者福厚矣我徒有母而不得供菽水虽谓非子可也仰天大号闻者酸鼻既侍母疾愈闻武当有道人影响类其父即衔哀辞母以死为誓严戒步拜以往腰赀贩贱营给口食至则非是又闻南山中多学仙侣乃冲暑雨蹑氷雪歴风涛崖磴之险深入穷探难苦万状足痹且跛竟不得遇匍匐河汴又十年形羸髪秃怅怅待毙而已家又报母大病仓皇吁天挽舆兼程归至家跪牀下泣曰儿罪当诛求父弗得复弃母养天地不覆载矣于是躬奉汤药衣不解带唾涕必手承之逾三月而母安又数月乃复逡巡进曰儿初意父志神仙索居方外穷矣事久不可料尝闻河埠馆人云有徽商每二三年驾巨舶一至货尽即去述其容貌行事傥而翁乎儿因置行箧在彼计今秋冬当来欲往之天其或者遂此也母许之乃舆痹往逾年又不至徬徨计无所出长号而归母亦老且病矣日维率妻子竭力供养结楼日北望冀父来归又以意绘像朝夕哀临或梦挽父裾不能留则号哭达旦至动鸡鸣凡饮食及其所嗜辄投筯不食迨母氏以天年终乃具父衣冠招魂以窆焉哀慕之心至老不替也年六十有九忽疾作且起命制衣衾仍口占曰正气还元造余辜积厥躬一生行止定千载是非公遂卒卒后二十年其子祚录其孝徳委悉成帙谒余为之传予读之移晷乃尽讶焉逾年未敢捉笔问其乡人曰信然乃作传着其概论曰父母所由生也是谓之亲生致其爱死致其哀岂待虑而能哉其或事变外迓精殚力以济所愿固亦天性之自然非有加乎其外也唯夫世教衰替耰锄徳色往往路人其亲而后孝子得着其誉吁亦痛矣如谢孝子之事间闗险奥忧愁疾苦亦云穷矣而持专笃至于盖棺犹抱遗憾斯天性纯良无惭于薄俗者乎其可谓笃行士矣
　　楚冈苦孝【郭造卿】
　　余纂燕史孝友列传第非燕弗录矣每击节百世上乃寓燕目击若郑之垣者黄岗团风镇人丁丑嵗父游都下母王虑夫宕而不返也命之从且嘱劝亟归至都父不如意为书吏以给垣窃计曰我生十六矣可使父日劬劳乎执鞭之士其可必求哉竭力付役人下庻朝暮易为活耳即入蓟修足觅钱佐父需至三屯五月五谒景忠山灵为亲夀嵗终以所觅归父于羇旅每持斋诵经无非为亲者日随父都下间辄垂涕劝归父不甘数千里来尚落拓入闾里而日苦父不归念母之倚闾久矣壬午暮春朔斋之次日咬左手中指沥血具词为祷且愿持斋诵经三年放生施钱各至千止朔望叩拜诸神五月望病且休遂梦神诘责状自是益致防三四载如一父弃书吏图他役不遂愤悸成笃疾囊以求医罄亦习剔髪糊口而涂益穷于归垣伤之朝夕吁天有老人卧道左狂呼环视者多戏之寻散去见垣独立最久诘孺子其为何对曰吾见老人长者卧病而不忍去也老人喜而遽起因觅其酒肉乃罄所有为治具共旅宿听谈卜休咎屡以父母问不答每明发而益不寐焉于老人所授者敬拜而祠之乙酉仲春五日五鼓在都下稽首于昊穹曰垣穷旅无厝为亲哀祷者屡矣恐不足为验今特割左肱以防若而不可改请不肖身当之舎肌而刃若劈纸然父诘其状为怆然动逮母脇病疽医者不治矣梦神人投之药及告而子祈祷状寤疽破且瘥告诸妯娌竒之时别母几十载矣一日同父观传竒者作孝童状感念母益深父思大母亦有动色复举母所嘱纚几百言而痛哭以告竟执前言不许乃婉辞求暂归起居于大母亡何复归膝下勉许而辞若诀也阳月启行负黄米薯蓣及榛栗往嵗暮抵家大母徂矣母散所负示家人且语以所梦即当空合手拜谢因告母以割肱故而家人咸称孝云居甫月复北负晚米冻米数升土鱼数尾为别父时所须也涂乏资斧以艺辗转求食夏初乃抵三屯父孟阳病卒邻邸为埋于丛塜矣闻之哭几仆熟所负而奠痛稿塟之不可返孑然五内若烈也土人示従火化则蹴然曰吾甘以薄俗而待吾父乎哀呼明神曰不肖别父以思母也不意父年未及中竟为羁以终垣不肖虽佣丏宁甘父作燕山乎奈家数千里控告无门矣愿自鬻买棺归塟毕来役以偿此生者再取左肱沥血立券敢誓于明神庶几人信之遂当空而剐作券于塜侧荒秽累累不可数平时人所惊过者晚以灰画圈趺坐其中念佛为父防多怪状不述明发引魂归祀逆旅腹背血券悲号于街衢体无完衣面容深墨有与之饭则曰使吾饥而死欤亡父不终于此乎敢不拜惠而食诸有薄助以金则不受曰不足以襄吾事而吾不胜其为报耳于是人咸啧啧苦哉乎孝子云守备邢公谦南阳人闻而召之哀鸣执血券以自鬻公曰嗟乎吾岂以货取而宦游者哉囊固空傥求奴安忍以孝子为乎姑俟之为尔图由是浙人金君印助之棺陶君云鹏为殡具闽人余为备丧服林子守谷资杖屦仍有助者则辞之焉乃泣拜于陶君曰不肖亡父有余幸赖诸君子就木俾不肖身亦获成礼邢公厚赙道里费旅榇可以长返矣且不忍奴我我忍忘而奴耶第于诸君子匪报终身何日忘之乎陶君谕之曰不知尔者奴尔奚为知而愿为尔执鞭吾复何以赠哉因授余简曰孝难矣孝难矣于今之见斯人燕史氏其舎诸
　　外史氏曰余稽诸史其佣丏割肌苟有一足传况兼之乎今迹其所为多二氏家教固不重遗体如吾儒者道然能不従火化以敛首足形且正首丘焉则全亲者大矣视世人但知有身者何如即孝子惟求遗骨者何如吾儒称负米以百里外为兹往来数千里与昔所负者何如虽当従于二氏儒者道过半矣由是县棺而封负土可成焉里闾诸君子闻之有不助而非之者哉太史闻之亦必有定论在余则安知第感其事可以风且戎籍同余姓亦以宗称不辞焉而为之传
　　赵孝子【夏树芳】
　　孝子讳铉字文鼎砂山人至正间江南羣盗四起祖彦珪父思善皆以御盗被害铉与母吴匿姑夏氏盗踪迹之急逃依外姻武林未几武林羣盗亦大噪铉母子亦相失时赵氏家奴有承信者在戎伍中知铉所在求得之遣报夏氏姑姑亦避兵姑苏遂取而鞠焉后十年天兵平伪吴铉归理先业语及母辄涕下不食嵗时南向恸哭絶而复苏一日辞所亲走求吴越间三年歴数十州不遇行乞嗷嗷泪尽流血后遇鬻牛者防稽旅邸言状始获聚于鄞之昼锦坊相持大恸盖母子隔絶十有八年闻者为之堕泪遂奉母还后十二年以夀终论者以比朱夀昌云直指使者陈馥郡守何澄俱为诗以赠之有逄人泪滴千行血见面愁消一寸心又有望穷鄞水云山路愁絶钱塘夜雨船俱惋恻可痛洪武初监司上其事时孝子居里中刚直多与物忤高皇帝别有所中密遣部使者防其事事覈始得旌万厯五年入乡贤与祀典
　　论曰蘓子卿间闗海外十九年而君臣再觐赵文鼎漂零吴越十八年而子母重逢岂非大孝纯忠上帝所命合而离离而合神自有以相之与世有亲存若亡亲亡若遗者闻孝子之风可以少媿矣


　　明文海巻四百十二
　　钦定四库全书
　　明文海巻四百十三　　　　余姚黄宗羲编传二十七
　　列女
　　月娥【邬斯道】
  </div>
  <div class="pagination">
   <a href="明文海_page113.html">
    上一页
   </a>
   <span>
    ...
   </span>
   <a href="明文海_page109.html">
    109
   </a>
   <a href="明文海_page110.html">
    110
   </a>
   <a href="明文海_page111.html">
    111
   </a>
   <a href="明文海_page112.html">
    112
   </a>
   <a href="明文海_page113.html">
    113
   </a>
   <span class="current-page">
    114
   </span>
   <a href="明文海_page115.html">
    115
   </a>
   <a href="明文海_page116.html">
    116
   </a>
   <a href="明文海_page117.html">
    117
   </a>
   <a href="明文海_page118.html">
    118
   </a>
   <a href="明文海_page119.html">
    119
   </a>
   <span>
    ...
   </span>
   <a href="明文海_page115.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
