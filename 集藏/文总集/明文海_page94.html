<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 94 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 94 页/共 134 页
  </h1>
  <div class="content">
   初余尚友天下之士于浙得屠子文升焉文升有忧先天下之志过计其不遂而欲乐己之乐思构浙水之最佳胜处巢以为亭而观游焉请余名之曰涟漪而为之辞防余以言谴废退伏自念与世已矣虽欲与之共忧无所施而所望以忧吾君者夫二三子也固将使之忧吾君而乃为之言其所乐以懈其中而诱其外使二三子者各完其乐而不与吾君同忧吾罪人也姑以不暇为解者三年时属王制肇新慎遴礼官而文升之位实贰仪曹又进而为祠部长则其所以忧者愈急而思所以遂其乐者益切夫以愈急之忧而怀愈切之乐余惧文升之志将懈而为斯亭之所诱也是故寓言于亭以广忠告之义大凡水之源于泉而奫于者涟而清漪而旋澓不汩于物者性也其导而为江为河以通舟檝汇而为陂为泽为湖以资溉灌以阜百物以饶茭蒲菱芡鱼盐之利以养兆民于是清者激而为风涛旋澓者溷而为淖阏而水之乐有不得全焉其幸为吾子亭下之观虽不涛于风不溷于淖阏亦且掘其泥而扬其波使之不得遂其清塓以埴巩以石文以五材使之无所得以旋澓则不汩之真日以离而水之忧愈大矣是岂水之性也哉其势则然也人之寂而顺安而适与物偕乐而不役于物者其性也为之衣冠而缧絷之为之髙车文盖而闲槛之使之舍已之好而狥人之欲则寂顺安适之妙日以离而其存于应物之余者几希而人之忧愈大矣是岂人之情也哉其用则然也水之性夺于势虽欲涟而漪焉有不可得矣圣贤君子之用于世虽欲独遂其情之所乐焉有不可得矣夫其乐者难全而其忧者踵至是故禹燋汤短发文王不康食孔子不暖席墨翟不黔突故曰乐天知命有忧之大者圣贤君子之谓也其偃仰栖迟不知所以忧而私便一身之乐者众人也余与文升乃道义数年之交非燕乐旦夕之好也故不敢以众人望文升而期以圣贤君子之事是故寓言于亭以广忠告之义
　　净香亭记【赵时春】
　　秦山之北麓为虢城之南泉壑之幽深者以十数而西峪为最峪之水源于其峪之西益穷而为山处其间沮洳汪漫以百数而东注于峪之口始得停蓄萦浏之处以为回塘塘之坻以为亭曰净香者为最据亭而四顾南絙熊耳武关之山北渡即入数万里汹涛之洪河东西通殽函开辟以来角争之区秦洛二京往来之道其间世代之兴废人事之得失大者王侯卿相之所经营小者幽人隠士之所栖迟牧夫樵子之所奔驰而呼啸欣然而喜戚然而悲愕然而可骇其变故之不可常必者以钜亿万数而秦山之峪西峪之水流峙而不息者然则又当为其最古之人其号为英雄豪杰者众矣然皆驰逐于声利波荡于功名力疲心倦无可柰何则又以其余腐腥臊泉石之清幽举其奫澄静彻之本性而圬汩之古今相寻以为髙是又不可以钜亿万数矣亭之主人许廷议氏乃独曰吾不若然吾少有四方之志故尝欲借筯筹九边之兵机折棰制百蛮之死命矣然而有得为焉有不得为焉吾适意而巳不能必其为也吾家世业儒吾又以儒进身儒与禅至不相谋而吾又悦禅吾之于禅也或学焉或不学焉吾适意而已不能必其学也吾亭有竹而塘有荷而杜甫之诗所谓风吹翠篠娟娟浄雨裛红蕖冉冉香者适与吾塘亭契吾既悦甫诗而益信吾塘亭之先有得于甫也故以名吾亭云亭系乎塘者也吾则无所不之也故吾之于亭也犹乎其兵与禅也姑适吾意而己矣岂必以为吾之所系而固有之矧敢以其世味之余腐而圬汩之也乎哉友人平凉赵时春得其説而乐之为之辞以铭诸亭曰亭之香兮子徳之芳兮亭之浄兮子徳之映兮竹实可以栖凤凰虬螭偃蜷于荷柄兮嗟今昔之俊良孰委蛇大道以受命兮伸子之往而不柅其方匪直斯亭之最爽而子又其最胜者与
　　郯庄观音堂记【赵时春】
　　吾尝慕元城刘忠定公之为人绍圣党祸久而自信益笃者公与陈忠肃而巳嘉靖甲申以举子请婚于大名游忠定公之乡始熟公事又读其语释观音经之刀寻段段坏者适外舅氏之堂有此经本遂从而细绎之所举至众然大要不过以无畏力忘情于利害而巳忠定本从司马公学自诚而入非但忘情于利害者吾因此颇晓观世音大义大类告子之不动心而其曰无畏者即告子之强制也是年始申大礼嗣是余登第仕于朝值郭勋等造大狱少师大学士杨公谋去大学士张公桂公而不克杨与桂两罢去张独操柄桂之徒夏给事权附于张以自救既乃建议更郊祀以浸渍引入严父配天之説遂与张相轧士大夫风俗一变独纵横之术大行能如告子者亦罕矣庚寅秋吾亦以狂言考诏狱恩贷除名食贫无以自活又为纵横家困甚思逺城市闻南去七十里有郯氏之山郯氏久无后羣盗郑本康惠等穴焉官军讨荡底定其税粮无所属里甲困于赔纳因共请吾治之乃稍芟林莽逐去虎豹始通道于白崖山之巅有泉焉其面正阳为板屋蓺茼麦以居之柞山木以市衣凡十年而大熟居者或井乃作屋三楹屋之前有峰焉下瞰百泉林壑幽美学浮屠人圆满被草为庵吾时登禾稼于其侧輙发其语怅然不能对问其所业则日奉观音像与经而已吾因宿树下取而读之并法华在焉法华多文藻其质又不如观音经也夫观世音一言而已其经已自多而又况于法华乎老仆李子华乐嵗之屡丰而悯观世音与吾常暴露也请于众曰人柞一木负一石束薪以给圬者嘉靖旃防大荒落之夏观音堂告成其制仅足容吾与观世音而巳吾少而狂戅不自度量深慕孟子不动心之学年十四举于礼部公卿贵人多乐与游而吾悍然不敢有所附丽独思以一旦自见结明主之知以无愧于其职以伸其迂濶不可用之学既两迁郎官再入翰林言其职事而俱得罪以退重思自爱其身以求无负于天之所予而其侣罗子唐子又各逺去独与编氓日谈干戈以兴其好杀之心农夫固质朴可道又役役升斗之利卒隘吾意夫所谓观世音者崛起西南万里之外谈笑夷貊之中能不以闻见利害动其心其视纵横子真奴仆与兹吾之所以不以其异于吾而外之也然吾之所以与之异者何哉彼以为妄而吾以为实彼以其妄不足动而吾之实自不能动耳吾方病彼説之多而吾之辞又甚焉者何也彼既以为妄矣妄不可言也而多言之是多妄言也吾以为实理惟恐説之不详而辨之不至也多又何疑哉遂以兹夏端阳之日刻之于石以与同志者共焉
　　思子亭记【归有光】
　　震泽之水蜿蜒东流为呉淞江二百六十里入海嘉靖壬寅予始携吾儿来居江上二百六十里水道之中也江至此欲涸潇然旷野无辋川之景物阳羡之山水独自有屋数十楹中颇邃山池亦胜足以避世予性懒出双扉昼闭緑草满庭最爱吾儿与诸弟游戏穿走长廊之间儿来时九嵗今十六矣诸弟少者三嵗六嵗九嵗此予平生之乐事也十二月己酉携家西去予嵗不过三四月居城中儿从行絶少至是去而不返每念初八之日相随出门不意足迹随履而没悲痛之极以为大怪无此事也盖吾儿居此七阅寒暑山池草木门堦戸席之间无处不见吾儿也葬在县之东南门守冢人俞老薄暮见儿衣緑衣在亭堂中吾儿其不死耶因作思子之亭徘徊四望长天寥廓极目于云烟杳霭之间当必有一日见吾儿翩然来归者于是刻石亭中其词曰天地运化与世而迁生气日漓曷如古先混沌梼杌天以为贤矬陋痴躄天以为妍跖年必永回寿必悭噫嘻吾儿敢觊其全今世有之死固宜焉闻昔郄超没于贼间遗书在笥其父舍旃胡为吾儿愈思愈妍爰有贫士居海之边重趼来哭涕泪潺湲王公大人死则无传吾儿孱弱何以致然人自胞胎至于百年何时不死死者万千如彼死者亦奚足言有如吾儿真为可怜我庭我庐我简我编髧彼两髦翠眉朱顔宛其緑衣在我之前朝朝暮暮嵗嵗年年似耶非耶悠悠苍天腊月之初儿坐閤子我倚栏杆池水弥弥日出山亭万鵶来止竹树交满枝垂叶披如是三日予以为祉岂知斯祥兆儿之死儿果为神信不死矣是时亭前有两山茶影在石池緑叶朱花儿行山径循水之涯从容言笑手撷双葩花容照映烂然云霞山花尚开儿巳辞家一朝化去果不死耶汉有太子死后八日周行万里苏而自述倚尼渠余白璧可质大风疾雷俞老战栗奔走来告人棺巳失儿今起矣死其在室吾朝以望及日之昳吾夕以望及日之出西望五湖之清泌东望大海之荡潏寥寥长天隂云四密俞老不来悲风萧瑟宇宙之变日新月茁岂曰无之吾匪怪谲父子重懽兹生巳毕于乎天乎鉴此诚壹
　　见南阁记【归有光】
　　嘉靖十九年余为南京贡士登张文隠公之门其后十年沔州陈先生为文隠公所取进士余为公所知公时时向人道之先生由是知余无从得而见也其后十五年先生山西按察副使罢家居久之而余始与先生之子文烛玉叔同举进士在内廷遥见相呼问姓名甚懽知先生家庭父子间道余也因与之往来论文益相契间属余记其所居见南阁者先生家在云梦间而沔江汉二水绕之先生于其居为花圃中为小阁沔之胜可眺也盖取陶靖节悠然见南山之语以为名每与玉叔读书论道之暇携之登阁逺览而沔去南江诸峰絶逺实无所见姑以寄其悠然之意而巳一日天新晴而清浄无云与玉叔凭栏忽见诸峰涌出楼观层叠峥嵘靓丽久之而后散而实非江南诸山也余闻登州有海市而史称衞州城既徙而故时城堞楼橹浮图之影皆于日中见之神理变幻不可知夫海旁蜃气象楼台广野气象宫阙云气各象其山川殆有是耶登州海市出于春夏而东坡以嵗晩祷海神一日而见之赋诗以自喜云重楼翠阜出霜晓异事惊倒百嵗翁又云潮阳太守南迁归喜见石廪堆祝融今之所见又非海市石廪比也先生父子必能赋之余与陈氏两世师门之谊又重以玉叔之请且又因以自通于先生而为之记云





　　明文海巻三百三十五
　　钦定四库全书
　　明文海巻三百三十六　　　余姚黄宗羲编记十
　　居室
　　聚乐堂记【王慎中】
　　世之所谓乐者可知矣粉白黛緑杂进迭侍衿襦珰佩交于几席觞俎之间而不知夜之将旦则悦色者之所尚而夸者訾其内极意六博叫枭盱卢揶手交臂之顷车马乘徒离合于一枰之上百万为掷曽不足以盈其一睨则博奕者之所乐而豪者嫉其辟击槊试剑砉然雷奋霍然风靡始阳卒隂术殚于角而勇于力神王而势多变其乐进于技而以豪自喜不虚也有嗜图画鉴古玩物者过而哂之曰是何麤猛而近鬬也则发秘冢坏壁之藏旁搜而善购一珍一异聚徒纵观以炫博而长价自以其乐在乎艺与能也又有讥其侧者风骚自命之士矜才于形容尽态于藻缋此唱彼和骋竒竞巧当其元本之冥思摸写之妍状可以废食寝而忘昏旭彼鉴古者之所好蹴然退舍而知其不足称矣儒者犹且称之则乐之所至岂有涯哉西亭君筑室以居业贮书数千巻百家众技稗谐小説佛老异典莫不毕具其要在于六艺诗书之文昼诵夜讽矻矻焉竭其心思之所极恍焉而前疑窒焉而中悱意挫形顿而不敢休客非有事于斯文者不得闯其戸非但歌舞博塞技击之以内辟麤猛见诮者无所干于斯室而玩物好事之闲适与夫絺绘律句才人一伎之工且以为壮夫所悔而不足为也当其覃精于一息之近而妙契乎千载之逺若古人之在而与之为酬酢客之以斯文至者攷证辨説穷浩荡之倪而析杪忽之端自以为举世之可乐者莫斯若也名其堂曰聚乐以书至清源山中乞记夫生于宗室富贵之家则醟于歌舞放于博塞技击而不患乎内辟麤猛之诮以其居养所致然也有能鉴古自适琢句为工则可以自拔伦萃而为学士大夫之所道君所为乐乃在此而不在彼至乐之涯其果不出于斯堂之所求哉嗟乎是书也吾见夫读之者之多端而所以致其乐者不一也得之者以缮性而失之者以溺心悟之者以反本而狥之者以灭质方其悦于博而耽于文则心愈溺质愈灭而愈足以为乐吾又安知是书之不为声色之娯博塞技击之靡而何以贤夫鉴古琢句者之所好耶君诚以吾説而自究焉则今日之读固向日之书也今日之乐有非向日之所乐矣客之来者有逌然而忘于所知亦有瞿然而惑于所见者矣然后谓之能穷至乐之涯而不复为过者之所讥如是则请西亭君终日读书于斯堂而勿辍
　　大观草堂记【唐顺之】
　　尚书西磐张公既归老于家以书来属余记其大观草堂者曰愿子为我言大观之义我虽老矣而不敢不勉也盖余尝获闻公之为人进无惊于宠辱而退无诎于陨获躬盛徳之容而谦乎其若不足甘委顺之节而坦乎其若有余其几乎古之与天游者欤窃意所谓大观者公既已独得之于心而人不能知而余也执器而不通于方曲学而不见乎天地之全是儒之陋者也而恶足以知公之大观矧公之所谓大观盖得乎心而寄之草堂者也公之得乎心者既深乎其不可窥而想像乎公之草堂之景则其戴形肖貌露情献态森然而萃以纵乎公之所观者吾又未能即而登焉以观公之所观也而恶足以知公之大观而又恶能为公记之虽然予未能登公之草堂以观公之所观而尝登吾之草堂以观吾之所观矣方吾之心闲而无事以逍遥乎草堂而观于鱼鸟之飞鸣而潜泳烟云之出没而隠映融然若有凝于精爽然若有释于神是以物无逆于目目无逆于心而心无逆于物一旦情随事以迁勃焉而有鬬于是而心逐逐焉而目焉凡向之飞泳而出没若有凝于精而释于神者举皆不知所在矣徐徐焉鬬解而机息乃始还而观之则草堂向之草堂而烟云鱼鸟向之烟云鱼鸟也于是为之怃然而一笑嗟乎嗜欲有蔽乎其中则凡物举皆得而匿乎其外物举皆得而匿乎其外则虽与之游乎瀛海之表而骋乎坱漭凭虚之域亦窅然若无覩也而况于草堂乎夫大观者通宇宙而为观也故谓吾草堂之景非公草堂之景不可谓吾所观于吾之草堂非公所观于公之草堂者不可则愿以我所观于吾之草堂者而记公之所观于公之草堂者以为公之能得其大观盖不蔽于欲而物不能匿也
　　西峪草堂记【唐顺之】
　　灵宝陜洛之冲也环而山者以数十而西原独当其僻处西原蔽秦山之南委蛇数百里散而薮者以数十而西峪又独当其最深处峪口偪仄始疑路穷忽然中开更出异境茂林浅草森隂蔽亏水泉防防若惊蛇出没草间其人鹿视而穴居可二十余家于是许君廷议游而乐之乃即峪口作草堂于其上仰而眺秦山俯而顾西峪烟云竹树隠见千态不下席而尽取之其胜又于是为最已亥嵗予见许君于京师君为人鬯达魁岸尤以兵自防余固意其必且为国家建万里勲也一日与予论草堂之胜且曰吾将去而休于此矣余笑而诘之曰君不闻马文渊昆弟之相笑者乎夫嵬才杰士其所寄意必于奔漰汹涌之川防岏崔巍之峰泱漭千里之野极世间险怪瓌伟超旷之观然后足以餍其耳目而发其跌宕濩落不羁之气若夫耽水竹之清幽防树石之蘙荟此则穷愁枯槁之人漠然无所振于世而有以自足其乐于此夫固各自为尚而不能两得也今君试料才气与文渊少游竟何似国家且北收河南南系交酋之颈假令据鞍跃马今之人孰能先君者乃欲乘欵段优游闾里自比少游其宁可得耶三门之间洪河巨石怒而觝击砰砰磕磕若战鼓然百里之外有声而殽函又秦汉以来百战故处过而览者莫不踌蹰慨然想见乎挥戈溅血虓虎喑呜之防此皆险怪瓌伟世所骇诧且近在君衣带间君何不寄意于此乃欲自托于寂寞背嵬才杰士之好而就穷愁枯稿之所乐此又何説耶噫嘻吾知之矣君居河上岂尝受河上公语耶故曰养辨于其讷藏勇于其怯然则君之欲为彼而姑为此也其有意乎儵而蠖屈儵而虎跃则余不能窥也己
　　任光禄竹溪记【唐顺之】
　　余尝游于京师侯家富人之园见其所蓄自絶徼海外竒花异石无不致而所不能致者惟竹吾江南人斩竹而薪之其为园亦必购求海外竒花石或千钱买一石百钱买一花不自惜然有竹据其间或芟而去焉曰毋以是占我花石地而京师人茍可致一竹辄不惜数千钱然才遇霜雪又槁以死以其难致而又多槁死则人益贵之而江南人甚或笑之曰京师人乃宝吾之所薪呜呼竒花石诚为京师与江南人所贵然穷其所生之地则絶徼海外之人视之吾意其亦无以甚异于竹之在江以南而絶徼海外或素不产竹之地然使其人一旦见竹吾意其必又有甚于京师人之宝之者是将不胜笑也语云人去乡则益贱物去乡则益贵以此言之世之好丑亦何常之有乎余舅光禄任君治园于荆溪之上徧植以竹不植他木竹间作一小楼暇则与客吟啸其中而间谓余曰吾不能与有力者争池亭花石之胜独此取诸土之所有可以不劳力而蓊然满园亦足适也因自谓竹溪主人甥其为我记之余以为君岂真不能与有力者争而漫然取诸其土之所有者无乃独有所深好于竹而不欲以告人欤昔人论竹以为絶无声色臭味可好故其巧怪不如石其妖艳绰约不如花孑孑然有似乎偃蹇孤特之士不可以谐于俗是以自古以来知好竹者絶少且彼京师人亦岂能知而贵之不过欲以此鬬富与竒花石等耳故京师人之贵竹与江南人之不贵竹其为不知竹一也君生长于纷华而能不溺乎其中裘马僮奴歌舞凡诸贵人所酣嗜一切斥去尤挺挺不妄与人交凛然有偃蹇孤特之气此其于竹必有自得焉而举凡万物可喜可玩固有不能间也欤然则虽使竹非其土之所有君犹将极其力以致之而后快乎其心君之力虽使能尽致竒花石而其好固有不存也嗟乎竹固可以不出江南而取贵也哉吾重有所感矣
　　求志园记【王世贞】
　　吴城之东北隅为友人张伯起园园当其居之后阁道以度入门而香发则杂荼蘼玫瑰屏焉名其径曰采芳示呉旧也径逶迤数十武而近有庭廓如名其轩曰怡旷示所游目也轩之右三而楹者以奉其先隠君像名之曰风木堂示感也堂不能当轩之半然不敢以堂名怡旷者示有尊也轩之右斋以栖图史名之曰尚友友古也斋之后舘舘临大池中多金银玳瑁杂细鳞名之曰文鱼池所蓄也穿池而桥循桥稍西南为古梅十余树名其廊曰香雪言梅徳也伯起之言曰吾呉以饶乐称海内冠不佞夫差之墟甲第名圃亡虑数十计即屈诸君指且徧亡及吾园者诸材求之蜀楚石求之洞庭武康英灵璧卉木求之百粤日南安石交州鸟求之陇若闽广而吾园固无一也然至于旦而旭夕而月风于春雪于冬诸甲第名圃所不能独擅而长秘而吾得窃其余吾他无所求求之吾志而巳且不见夫都将相贵重用事于长安东者耶彼其于志若无所不之然往往人得挟其遇以屈吾志吾外若伸而中则屈甚或发其次且慨叹于所见而辐辏沃丽之地等之于荆榛鸟雀之区闻歌以为哭见乐以为忧而不悟其所自吾无所求伸于外然吾求之千百禩之前而若吾俟求之八荒之际而若吾应求之千百禩之下而若吾为之符节者此岂可与豪举迹赏者道哉王子闻之叹曰善乎子之求也志则可与闻乎伯起笑而不答王子有间曰命之矣
　　平逺台记【宗臣】
　　平逺台在省城中东南闽志三山此即所谓鼇峰山也山固竒在城中尤竒宗子入闽十朔未登也盖以戎故而客有好宗子者乃召宗子登焉凡几折始上又折而东登鼇石台天风髙扬万象萧瑟宗子于是仰而思俯而叹也客曰大夫何叹宗子曰嗟客乎嗟客乎客闻其説余恐客之投觞于地而莫余饮也夫闽者岂非记所称东南巨丽哉家缨弁人诗礼农嬉于畴而商歌于涂也当是时而登厥台焉髙山大川游云芳草罔弗触吾目也则罔弗快吾心也今何时也吾见兹台三驻军矣客亦东眺大海乎楼船组练隠隠起也南睇于江故里妇日濯锦漂絮其中者今健儿饮马矣西瞻乌石盖有锻甲砺刃鼓笳铙吹之声焉北闚闾井则父老子弟被戎执戈者怨讟盈道也且千里之内亡者未葬疮者未起流者未归系者未释吾念之吾不知汗之淫淫至于踵也昔何以驩今何以悲昔何以靖今何以扰斯其故难言哉难言哉夫君子之谋人国也上忧主忧而下忧民忧者也今帝心常在万里而民瘼充充之在吾前也方请缨枕戈不暇餐沐矣客乃欲吾覩髙山大川游云芳草而嬉乎此吾所谓叹也昔元臣据闽之险以抗我旅皇祖乃命楼船将军从大海径捣其穴空之帝谟燀赫日月同炳乃今防事之臣顾不能设一竒制敌而使倭人往往截海闚我此视皇祖诸臣何如哉吾叹之实愧之也客于是起辞曰吾不能解大夫之叹而大夫又安能饮吾之酒请大夫为客记之以示后之登斯台者毋徒嬉此髙山大川游云芳草而忘厥民忧也宗子于是采客之言以为之记
　　清举楼记【刘凤】
　　予居循郭之西左控河渠诸川汇焉四方之所走集也右招西南山经带络绎有若圜衞然间葺余绪为楼北址名之清举以藏古图籍且以游目放志焉请之司勲大夫记其事又为季郎诸君赋以张之于予楼侈矣顾予早驰骛俗间执细业已舎去从当世名公卿大夫防则志慕荣进甘顔色伺候时所向背逡次请谢与之上下且文法吏随而裁其短长各以事中之安得肆吾意无所顾忌哉今返初服遵闾里求所游者欲相与恣睢欢笑俯仰傲睨自以为得矣然已变化不可概务为孅趣局促龌龊自喜谋权利结客任侠小者以文史玩弄防天下喜游子弟其获十倍甚者盛推毂世之贤豪权行州域伉烈暴强犹复盗处士名傲然自负此其经营附托仡仡苦身殆有甚于卖请阿意窃富贵者卒之身名俱败顾得优游乐耶余自以不能于时晦迹空虚又安能降心从俗无所择也夫龙所以能神化不测者以无所凭藉也凤所以称于灵徳者以不可驯畜也士所以轻千载而骄万乘者以不婴累于庸俗也假令为云雨必阶而登天翔千仞而未忘唼夫粱藻亦犹士假誉于乡曲流连于举任是何以超逺絶诣出则煇煌于当世处则沈冥要眇没世不见而名称无穷哉故古人之有陆沈于世混迹市人而屠狗杂处者虽不必匿身岩薮而故寥寥与世絶况其自以不用于时退且尘滓贵势陵轹豪杰眇小才术蔑弃典文而迈往千载虽有希世之观遐久之业尚不足劝而更复能论汚浊之事闻防昵之词沈谄谀之态纳竒邪之人无爱违已之性哉是以宁孤立不交一人不营一务逍遥于樊圃之间而志逸宇宙之外不越楹轩之内神栖风露之上羡门子髙之流日相与呼吸吐纳御六气之和服朝霞飞景意睨涘溘之表随风往来使卢生辈亦且笑而不休其为荣适恬畅怡快固遗耳目忘心志泊然不知天地四方当斯时也何燥湿之能干寒暑之能入邻于旷垠沦于窈防吾何以识其然哉故谓斯楼也虽在尘寰若县圃增城之内登践游眺若蹑云雾而笑语时出萧漻间人之望此尚不知途之修逺曲直固息意于藩墙之下矣
　　张君东墅记【董份】
　　浔地小人众民稠居而栉比无闲旷之隙旷特在四野其东倚大道有广原畮田益东颇有林泽之饶嵗时好事者毎多东游而予家浔东也曩予甚困时时行林泽间道诵其书罢即时与客取饮醉卧歌呼与游者相应乐也已而感叹坐中欷歔莫知其所为者然好数往率以是为常其后仕宦京师陆沈金马间多黙不自得毎思浔林泽之可游者积十数年乃得请告归而居浔好事者益驾艇设楼斾多从鼓钟笙歌招邀载酒为乐慷慨道故厯厯曩时事而诸公雅游辄授简为文辞赋诗雍容甚盛当是时张君在坐予私观其有翩翩之思焉会予告满复治装道由浔东泝北入都驻葢俯仰林泽久之与客别而去其后予入都而病每念未尝不在浔东所歌游处也其悔之甚尝与客言人强其性则怫而病滋辟之笱鱼笯鸟虽日饰以芬饵飨以珍粒不如纵之湛渊任之林蔚也且既不可同日语矣乃者暂游渊而适蔚又复内之笱笯其情可胜道哉良久予病不已徐子者好方多竒素予与甚善乃从溽暑赤日中走数千里入都视予病病方瘥因从容曰楚人有云人之思故在其病予越人也其声之越久矣今浔东诸林泽处何如诸游者今无恙不徐子为备道其处因言张君者最喜客慕游数为乐浔之东其自称东墅也予蹶而叹曰嗟乎夫浔予有终焉之志向者将乐而忘老顾不早自定驱驰于尘埃车马之间使张君得借而有之诚不能无少望也予闻张君厌纤啬好闲雅曩之所见其翩翩者不诬也夫人既己委质于朝此于鱼鸟之性宜不自遂己张君年方少不为禄宦即其所性比之濯波清泠而负风寥廓也则东墅且属之张君明矣徐子曰予行急张子则有言曰夫人所居不同其事亦异栖林托泉媚一丘壑以自荣者偏方之士也赞庙堂佐区宇揽四海以为度者达观之情也今夫子上遇明天子下得任职他日得究其度使丘壑者有所庇而安焉不亦伟与而顾争勤于田墅之间尤矣徐子因挟一巻请所以赠张君予既髙徐子之义又美张君之言遂记其本末如此虽然予病不适用为我谢张君甚厚予当归浔水之上与张君言于东墅矣
　　石洲记【许相卿】
　　海宁东北郭迤北可十里许市逺村深水渐广林樾蓊然濒水有洲甃以石而屋其上者徐氏也徐农于斯而食饮其水土更五世厯百六十余年洲之屋犹故也至徐君时举始有榜曰石洲以志夫承之先足乎巳无所待于外之意其子禾秀而知学与予游而以记属予少则闻太史公之言曰海上有神山曰瀛洲诸仙圣及不老不死之药皆在焉葢尝有至者业未卒而飘飘然有凌云之气似游天地之间矣逮夫壮游三十年足迹几半天下都邑大家儵而赫奕忽而销歇名田甲第有不能以终其身者顾夫石洲十亩之宫数顷之壤传之五世而子孙方读书修行以延之亦可多巳予老矣盛者所不愿处而逺者殆倦也夫将反初服以从君游农谈石洲之上其许我乎


　　明文海巻三百三十六
　　钦定四库全书
　　明文海巻三百三十七　　　余姚黄宗羲编记十一
　　居室
　　巢居记【沈鲤】
　　余西圃石假山中植巨槐四本于新辟蓬迳左右两雨相对方时之茂清樾四合如幕斯张可避微雨其中间旁出老榦越道相及如伸肱援手者状余命圃人揉而曲之约之以绳可容人卧起其上而其下可通行往来与楼居之状彷佛也余时或有所厌苦欲逃去之则即此攀援而上凝眸趺坐习为养生家吐纳引导熊经鸟伸率常至移刻乃罢罢而呼童子进茗茗既荐觞觞至则自酌自饮自歌自侑无所与賔客酬酢独时有杂鸟百许翼绕相飞鸣如舞如和其名称不可悉辨余时为引满浮白而鸟不习余或睨余伸缩吐纳然有瞿然羣起而去者余黙自愧岂吾徳有阙乎至人所居鸟不乱羣吾今乃见疑若此于是益习为养生之术堕体黜聪比于木鸡鸟至是始不惊散余时复以所啖余脔散掷树枝而噀酒招之鸟乃滋狎有攫余豆中之脔以去者久之且来巢吾树髙髙下下比余而邻殆将遍焉而余柴处其中央以羣兹羽族共称有巢氏之民而倐然身世两忘也无所羡富人楼居矣夫始吾未有斯巢也尝即田中庐以居而牵牛者蹊吾田巳游城市洒扫庭内邀賔客取适賔客或醉而督过之入室而室人交徧谪我吾所为厌苦而欲逃之也今去而游方外栖此巢而羽族与处若其同类敢自谓习养所得可希至人顿感孚至此乎抑炼性柔形元同物我之理有在此而不在彼者余求之不得其説也姑为文记之
　　耐辱子坊记【沈鲤】
　　余涉世不谨既谢事归犹有以恶声加余者或谓予宜辩予曰庄生不云乎呼我牛也谓之牛呼我马也谓之马丈夫宜自处若此矣何必辩竟止不辩人谓余耐辱也则呼予耐辱子余自称亦耐辱子云耐辱子老矣顾善乐又不但能乐也且好为儿戏居尝植花竹成丛所居宫不二亩而山池台舘随宜布列者居强半焉复于其堂前建坊坊题曰天民逸豫自署曰总理谷熟镇等处农事兼提督本宗学校诏赐还上农三品服耐辱子自题诸与耐辱子游者入其坊睹其所陈列知其真逸且豫也顾所署总理提督者不知其云何必异之以问耐辱子前解曰吾假此一戏耳曩吾备位秩宗国有大役奉玺书以行间尝称总理提督佹尊矣今归在田亦不知吾之不尊也则拟此发一粲葢余不腆之田二曰谷熟镇者其一也余方春课耕夏课耘秋督収入合千亩之众披簑戴笠痔镈植耔者无虑数百手皆惟吾頥指是视左左右右无敢有不共吾命者吾赏罚时行焉或时驾小车循行阡陌吾具吾上农服当轴处中无与吾分席而坐者有所号召罔不凛凛惟吾得専制之不可谓总理乎比事竣而归则我仓既盈我稛斯积临我池舘以逸以豫时复有暇则进我家塾子弟小小大大各随其防师执经而前而吾据上坐有叩则鸣裒然先觉其诸子弟进退秩如也无敢有弛吾闲驭者吾纲纪之矣非提督而何古人云施于有政是亦为政奈少不自量滥竽仕路欲勉竭不肖之力以富教两言效铅刀一割而卒不能今归在田以为家督使蒸尝有备頫仰可资一门之内父父子子长长幼幼各安其所亦少尽此心耳然既归在田而犹假通人之号以屈彊蓬艾之间者葢道可苟行则天池榆枋各自有适而性真无不可乐也岂有所慕哉故曰直假此一戏耳客闻而笑曰有是哉吾子之好戏如此也古之人有行之者矣其殆东方生之流乎虽然人生幻梦何荣何辱亦直戏焉耳矣作耐辱子坊记
　　存蠧斋记【沈鲤】
　　嵗辛卯余居室西偏构斋三楹储古今书籍可数千巻县额其上曰存蠧云存蠧者何余有书不能读而蠧乘之以为食邑余弗驱也故以为名嗟乎始余壮龄力能强记而家故赤贫自举业章句外则终日兀然面壁耳乌知宇内有何书可读及后叨一官薄游都下有常禄之入得稍购四方之篇籍广其睫眦乃复以职事萦系役役奔走虽有书不暇读今幸解组归游神方外得肆力学问而髪已种种双眸已眊转盼忽忘虽有暇不能读吾居然书肆一贾也可胜叹哉今年夏积雨弥旬巻帙之上苔痕四溢比晴则命两童子出而曝庭堦之下而羣蠧纵横腹皆果然今还视吾腹乃枵然也捧而一笑已顾见童子之色怒若于蠧有憾者且搜而歼之余亟止之曰何为其然物成毁有时吾有书不能读而蠧乘其隙为我一饱吾实使然蠧则何罪假令蠧不蚀而余终庋束之髙阁以待一再传之后即不有鱼蠧得无有人蠧乎盈虚消长往复有数虽强且知靡得而逃焉故积之太盛者未有不散失者也君子于此有所好不得不求求之得不必皆备苟备矣不必坚执为已有而珍惜之太甚葢昔右文之主尝遣輶轩之使分道四出购山薮遗书藏之于金匮石室天禄文昌之署与奎壁并烂今存者几乎而惜吾一室之储乎所惜吾有书不能读蠧虽饱不知味则此书之不遇而无用均也防简残编犹有存者或有待后人乎亦余所不敢必也庄生云火传也不知其尽也此言夫六经常道不待储而自足者也何蠧之虞其非是者蠧与不蠧任之而已歼之何为童子闻余言怒解为敛书还故处而蠧逸者半仍窜处帙中者亦幸俱无恙焉呜乎人世之积而无用而终不免于人蠧者宜不止是编也余因是也悟乃援毫记之
　　邻壁记【沈鲤】
　　余甲戌八月请告归里先君子为予寘庄田二所其一在城北四十里而与吾邻壤者为诸生管渭渭死遗一孤学林犹襁抱嫠某氏则遣使以田来鬻予初不知其意谓有所不赡也而渭故有常稔田二所称饶富何为其然已探其微意则曰予为宦彼羸然嫠也墙覆压境讵岂安业不如早见几为愈耳予闻之怆然乃进其使者语之曰归语而母若果为门祚衰不能多有田则鬻其他田而留其与吾邻壤者吾力能庇若非是则先人遗业岂可轻弃若恐吾佃者之或轶汝也则吾当束以法使不敢拾汝一遗穗惟而母自择嫠听予果鬻其他田数百亩以安邻壤至今而学林亦壮而受室矣予田卒无改于旧越十有五年戊子余谢宗伯事归田而先君久厌世吾无庐可居也则假家弟之闲宅以居凡五丈即今亦玉堂是也惟家指甚伙率多有僦居于外者邻嫠盛氏年逾六旬矣且无嗣亦时以鬻居为言予知其意亦管之意也为引子罕处邻人之事慰止之盛至今安堵予居亦无改于旧然自邻管氏至今垂二十年未尝一日不称安饱也余即东拓宅西斥亩何益即不拓不斥亦何损呜呼昔人有躬耕畎亩耻匹夫匹妇不被尧舜之泽者及出用世卒能使鳏寡孤独皆各得所而予乃无当于世今归在田扶此两嫠使皆无恙或稍存此意于万分一乎抑有愧昔人多矣惟吾诸昆季子姓有旷然知足闵然以振穷恤孤为事而演予此意以传无穷者是予志大行也予乃为述意于邻人之壁
　　域外三槐记【沈鲤】
　　里居以藩垣为域域之外吾不得而享其有也惟吾居有竒者予性不耐暑方盛夏夕阳毒人极为酷烈而居庐不堪御暑也适隣人盛氏以宅来鬻予不忍受鬻苐假其东界余壤之直吾西垣之外者种树资夕防乘凉其下盛许诺予复与约言曰吾假壤以树壤而壤则树亦而树也毕吾生而已盛曰诺予乃以辛卯仲春宜栽种之日植佳槐三本髙俱可丈余围两搤有半幸雨多及时无不活者葢一年如蓬二年如葢迨今三逾夏而树隂回合不见夕日时维六月羲和将委辔于咸池予兀处一室方郁蒸不可当忽从间西闚佳景在彼则亟命两童子舁一竹牀与一几安寘其下而吾披襟岸帻手一编而趋之矫颅一望树隂周环如幕斯举予不觉冁然一笑谓吾无一斤一斧之费而突起大厦若此乎少顷凉飔起树端逾垣而至濯我烦襟若故人逺来洒洒出衷言相喻也已复有隂云笼树上方英英而白忽苍然改色若深潭倒映在空也树间有杂鸟可百翼乘风上下时往时来睍睆其音不知其为彼为此也予乐焉则更命童子治具招邀吾一二弟兄坐竹牀为河朔之饮酒后耳热有赋归来有歌棠棣有誉嘉树者或拟我羲皇上人而吾独感时事为然泣下葢吾同里巷诸公当年起大厦连云治髙台广榭以鸣得意者何可胜数也今皆不知其踵迹之所在而吾托防于邻人之尺壤以遂其茍安乃辄便得之而寛然有余乐岂有常处哉今而后茍可适吾意不必皆已有为快矣
　　悟迷桥记【沈鲤】
　　余亦玉堂西直杏花舘前面地稍下过隂雨则行者褰裳颇为不便于是始运甓为桥以通往来且借为游观之适桥三孔上可布二席环四周饰以栏楯后径直可寻惟由前出入者道迂曲不易辨故往来于此者多迷焉必徘徊审视之良久而后悟而余乃题其前坊曰悟迷云夫迷一也其有不同者则自外及内迷于入而由内达外迷于出也予数年来奔走世路问津问渡冗无虚日迷葢久矣今幸得归而由是桥也以入吾室诚利于悟既归而卧颇遂苟安回忆曩时问津问渡日寄命长年三老之手而不敢自必其身吾直欲裹足于斯不复循是桥出也则犹利于迷迷悟各有互也可执一论哉昔之论迷者有言家有言国其内外出入不同也独迷于国者贸贸矣彼其遇九逵之道纷然多岐可安之乎九崃之坂曲如羊肠可终避乎纵不其然得无有载饥载渴靡室靡家乎语云千金之子坐不垂堂羝羊触藩势难退遂思深哉此尼父所为深慨于东西南北之人也夫安可迷而不返也而迷于家者则坐而饱食聚族而语无悲欢离合之感无饥渴寒暑之患其居于于其行徐徐身日游颛顼盘古与鸿防混沌为友也迷何为不可者今而后一寘足此桥宜辨其出入矣不睹诸忘者乎夫迷与忘之迹相似也昔有善忘者朝闻言夕忘夕睹事朝忘久之而亲识骨肉无不忘也何不可者乃其子忧之而为求善方已之忘者顿悟举数十年可忧之事一旦而扰其心胷曽不若昔者之忘之适也则怒而杖其子然不可复得矣吾今之迷得无类之乎苟爱我者慎无以治忘之方治予迷也予今且忘之矣
　　扶杏舘记【沈鲤】
　　余市防五丈中为亦玉堂三间两旁隙地则各建小楼一所覆之以茅若两翼然曰醉竹楼者其一也其西为扶杏舘云扶杏者何舘前有杏树二株其一居左畔者两榦骈起纠纒而上若相为扶也故名而直舘之前为悟迷桥时方春和升桥北望花开如锦笼舘其中若有若无隠隠一杏花村也昔人有诗云借问酒家何处有牧童遥指杏花村余每哦此句于扶杏舘中意有所慕则假为酒肆时以欵客其诸凡器用及诗歌图画之类亦无不摹仿市肆者前后两楹书联句各一皆市肆酒帘所书故余皆袭书焉而更取里巷歌謡庸工绘画襍缀壁间以资捧腹而所储欵客具则当室正中衡长槕一张可左右坐坐以櫈櫈俱可容数人而槕上所寘则仅柴竹箸一筩瓦器数事长颈大眼壶数把客至而饮进山蔬野饭而已间或招道童侑酒击渔鼓歌方外曲使人欲翩翩逺举也诗所咏杏花村者余不知何状岂即此景象哉抑又有金勒马嘶玉楼人醉者葢他所非吾舘也然可望望去矣余老且病足不及环堵外于吾童子时所尝见杏村酒家者欲一至其地不可得今仿而为之于吾庐得日与亲识兄弟酣畅于此情意绸缪依然扶杏其庶几偿吾夙志乎若更有盗饮瓮下而至大醉者亦增吾杏林景色也舘人宜延之客坐恣使尽兴无恡焉时已丑清明日记
　　四鸠巢记【沈鲤】
　　予成亦玉堂之再月旋即堂东偏隙地小构一室以为燕寝又阅月告成事方自他所徙居为适有鸠一偶亦遂来巢予异焉谓卜居之初有此物兆吉乎否与不可不详论之也葢闻诗鹊巢之説曰鸠性拙顾又云居鹊之成巢何也夫天下无两而立者也巧则巧拙则拙观物于巧拙之际与观人于清浊之间君子皆不能无疑也鹊虽巧岂能不拮据而成巢而鸠独口不瘏手不瘃一旦乘所有以居葢鹊反不如者犹可谓拙乎鸠乎鸠乎岂其拙名而巧实阳外而隂内者乎物如斯吾不欲自觏也岂兆之佳者乃亟命涓人驱除之而鸠绕其巢飞鸣惶惶如泣如诉若将止予者予感而益异焉而为鸠原之则终亦拙者而已矣盖大厦成而燕雀相庆此物之巧者也色斯举矣翔而后集此物之知者也比吾之阛阓为大厦何限鸠不知巢焉而巢于吾室其卵翼可俯而闚也顾非拙而何予赋性颛防不喜涉世世之君子方将有讨予之拙欲覆其巢者既徴诸色矣而鸠顾适吾以居乎是游于羿之彀中耳知巧者岂如是由斯以谈则鸠非拙名而巧实阳外而隂内无惑也兆亦何不佳之有乃更命涓人谨防之而鸠巢始定自是予读书其声吾吾鸠呼雨其鸣呱呱如唱如和如恋如慕与吾有甚相狎者予不但无疑于鸠且转自疑也向所以来鸠之巢者何耶世尝言海翁忘机鸥鸟不飞鸠岂为是也者而来与抑暏予之貌一鸠也而不能辨与或吾室极拙且陋也遂以为鸠巢而附居之与抑声气有相感者与皆予所不能知也第尝闻善为道者巧欲日损拙欲日益其损其益在所与处矣今以鸠之拙巢于吾室是鸠益一拙也以吾之室有鸠之巢是吾益一拙也鸠乎我乎我乎鸠乎其俱有益之象者乎予是以宜鸠日益甚乃欲赓鹊巢为诗也困而未能少顷假寐梦二羽士褐衣斑文仪观整暇揖予而前曰幸托君之宇以庇予榦又借君之誉以白予心予既拜君之明赐敢不卒复以所闻诗云靡不有初鲜克有终予虽拙无似然犹有血气心知焉君往昔葢不能无疑也今窃见主君之杖有刻予形者有貌无心比之木鸡其徳全矣君倘亦有意乎今而后彼扶尔行予伴尔居相守一拙永不畔去其庶君三益乎予与若葢得君而四矣幸主君盟之梦语未毕蘧然而寤开戸视之閴其无人顾惟见二鸠之栖吾檐也呜呼噫嘻我知之矣在昔有巢氏而后有称爽鸠等五氏以名其官者疑羽士得姓之始与于是扁吾室为四鸠巢而赓诗以歌曰鸠来巢其音锵锵予卜居终焉允臧时庚寅谷雨日也
　　放鹤记【沈鲤】
　　予性极好清尤好观物其在羽族则形质最清者宜莫如鹤矣予极心爱之顾非家常畜者不易致旁求之仅得一偶以寘吾緑林之轩潇潇交映予少有不快则扶杖往观之饮且食有不甘则对之食饮客诣予予不能欵客则指鹤谓曰盍为若羽士留客无不大饮至醉者予于是弥笃焉时徧賛于客曰美哉暠暠乎其衣缟其裳其干颀而顶朱裒然一竹林隠者也吾与若其相共死生矣兴方浓适见一蜣蜋推粪丸转轮而行逐逐不休予恶其秽也而败予之兴欲毙之不忍姑纵而舍之而一心惟吾鹤是好一日予逺行未归童子饲鹤者不戒其常饷致鹤馁甚及归入门忽睹其食秽也则骇而大惊以为吾老且眊也不能审视邪迫视之鹤也予怆焉神丧茫然如有失向对之食饮者欲咯之不出更悔其曩昔之徧赞于客者之甚无当也而耻之欲毙之不可亦纵之而去而向之推丸者则化为蝉矣方髙栖茂树之林吸风饮露不需乎人世一粒两翼飘然如雾縠微渺也不染乎一尘已复见树上粘一殻肢体备具若尸解然者不知其所化圉人告予曰此所谓蝉蜕即曩时转丸者之所变化也予黙悔其初幸不使就毙为叹息无已呜呼吾向来好鹤谓其质至清也今若此已恶于转丸则谓其近秽也而今又若此物安可皮相哉予表而出之为世之持衡者存鉴戒亦因以自儆也
　　五愚公同社记【沈鲤】
　　宋四周皆河山回环而中蟠奥壤数百里川泽之气郁而不宣故土风颛固而其人多愚考诸传记则有若守株待兔拔苗助长刻舟求劒袭石为玉者是为古四愚也越数千载及我明万厯中乃又有今愚公一人其行事与古四愚极相类然以其无不愚故不以一事成名也而第称今愚公以别于古之四愚者而宋有五愚云古四愚先后生田间终其身不离其乡土其所与皆其曹也故虽愚而无害于世今愚公乃误羁一宦以北游帝乡与四方髙明才知之士伍而乃习其謡俗不能依阿其语言动静而与之相上下提其耳则弗喻凿其窍则不通坦途在前而莫之知由伏弩在后而莫之知避如是数年卒以愚取败几不至兵在其颈也而不知所税驾有蹴而为之谋者曰人各有宜居亦各有宜偶子诚宋人也则亦复而所求而比徳者而与之为偶而庶几无患而处非其据偶其所不敢望以罹此重困何为也今愚公闻言类瞿然觉者乃即日徒步归归而视其里之人虽颛防如故然靡有类已者必比徳而偶则惟古四愚乎而四愚公已遐哉邈矣可奈何于是始益徙宋城之东荒曰防昧之谷者受一防辟草莱而室焉室成而粉其四壁绘古四愚公故事于上而闭关却扫日回翔徙倚审视之走趋之一有所行事必曰古之人古之人复时自语言吚哑若有所质对者食且饮必祭而先焉若与之酬酢或从间闚之未有不窃笑者也今愚公顾自喜益甚而曰此真吾偶乎特不言不笑耳因自称五愚公之社呜乎古今人安可相及哉而同社其取笑宜矣虽然窃闻诸先民志苟同道茍合虽越千载旦暮遇之也志不同道不合比隣千里也今愚公之与四愚者虽生不并世乃其鹑居而鷇食有貌而无心则固同裯也而渠且图其形列其事与共处一室而朝夕目在焉安可谓非偶也然而无血气心知无得失利害与是非毁誉以生其憎爱而兆其瑕衅也则可全交也彼向与髙明才知者讵不亦相得懽甚乃其临得失利害与是非毁誉之小小拂意也能使不畔我去乎不被我以兵乎比是以度则友知不若友愚也友贵不若友贱也友今人不若古人与稽也貌而言貌而笑不若其不言不笑也今愚公置偶若此者岂有所惩哉即以称同社何不可葢自五愚公既结社之后有复要今愚公为帝乡游者今愚公辄揺首闭目誓裹足不出其里社以轻负吾偶而予惜其始而误终而得不逺之复也而嘉之为作五愚公社记以告夫宋人取友者而讳其名氏不书时屠维困敦摄提防之月也
　　愧轩记【顾宪成】
　　昔柳子厚落职永州其所为文辞往往有无聊之色至如苏子瞻又何超然自得也其诗曰日啖茘枝三百个不妨长作岭南人可谓知所处矣予窃惟顺逆时也穷通命也君子素其位而行不愿乎其外何则以忧臣之事君犹子之事亲也臣不得于君子不得于亲所宜日夜省愆补过兢惕以将之诚恳以格之动心忍性增益其不能以俟之何则以忧近嫌乐近盈是故柳既失矣苏亦未为得也虽然是二子者固有説焉子厚倜傥负竒有经世心其昵于叔文等非直冀富贵而已一旦被不祥之名以出将何以堪子瞻髙旷拔俗不能下人人以故争疾而中之非必上意也若是者曽不啻浮云之过太虚而何足以介于臆然则子厚之忧子瞻之乐并自不茍耳且非独此也子厚诚不胜无聊卒能发愤淬砺列于不朽与韩昌黎并驱则亦可以洗涤夙垢用自愉快消其穷愁子瞻岂不称超然哉而忠君爱国出自天性顾坐戅直数贾罪俾谗邪得气重贻主徳之累则黯惨恳恻殆有甚焉者矣此又以知子厚之忧未尝无乐子瞻之乐未尝无忧非恒情可得而测也予无似自度去二子逺甚敢谬附于忧与乐两者之间惟是奉谴以来自监司而下卒俨然而客之不及以政其州之耆老子弟顾以为是父母我也一切供事惟谨而予靡毫发报塞间尝与诸士有所扬防大都不离于训诂非能益之也于是乎归而求之六尺之躯犹然故我征发囷衡总归卤莽又靡毫发表树怠其职而勤其享据其名而隳其实有愧而已予考州乘往庄公定山亦尝谪于此甚有恩徳至今人能道説之若焦泌阳虽贵在日月之际莫之问也得失之鉴昭然甚明予将奚居哉因顔之曰愧轩而为之记
　　水居记【髙攀龙】
　　漆湖之干有洲焉可二十步三分赢一以为广其外池周之其外堤周之其外湖周之又其外山周之所谓军将漆塘诸山也主人即洲作居以水为垣豁然四达主人偃息其中以水为娯泊然自得或凭轩而眺或隠几而瞑或曵杖而游目之所赴意之所遇魂魄之所安无非水也居久之于是主人阅日月升沉云霞起灭草木荣瘁禽鱼去来与四时百物相代谢于一水之间而忘乎其为我也居又久之于是主人且宅天宇之寥廓餐元和之膏润乘浩气而翩上下于无穷之门而忘乎其为水也或曰子之乐微矣独矣主人谢不敏曰夫造化者固逸余于是夫吾请问之及命之泰筮得节之兑其卦曰水泽其辞曰安节亨主人莞尔而笑乃歌曰可以乐饥泌之洋洋兮所谓伊人在水中央兮
　　可楼记【髙攀龙】
　　水居一室耳高其左偏为楼楼可方丈牕疏四辟其南则湖山北则田舍东则九陆西则九龙峙焉楼成髙子登而望之曰可矣吾于山有穆然之思焉于水有悠然之防焉可以被风之爽可以负日之暄可以賔月之来而饯其往优哉游哉可以卒嵗矣于是名之曰可楼谓吾意之所可也曩吾少时慨然欲游五岳名山思得丘壑之最竒如桃花源者托而栖焉北抵燕赵南至闽粤中逾齐鲁殷周之墟目观所及无足可吾意者今乃可斯楼耶噫是余之惑矣凡人之大患生于有所不足意所不足生于有所不可无所不可焉斯无所不足矣斯无所不乐矣今人极力以营其口腹而所得止于一饱极力营其居处而所安止几席之地极力营苑囿游观止于嵗时什一之托足耳将焉用之且天下之佳山水多矣吾不能日涉也取其足以寄吾之意而止凡为山水者一致也则吾之于兹楼也可矣虽然有所可则有所不可是犹与物为耦也吾将繇兹忘乎可忘乎不可则可楼者赘矣








　　明文海巻三百三十七
　　钦定四库全书
　　明文海巻三百三十八　　　余姚黄宗羲编记十二
　　居室
　　事贤堂记【丁自申】
　　郡治有賔舘之设古未之有也其以义起而为之与予以所见论之为夫牧郡者之与乡先生学士相揖譲也有所隆其道必有所以养其尊而乡先生学士之为彼齿让也将以谓牧吾郡也是尝出政令莅人民阖郡而父母之矣彼为所莅者非为其父兄子弟则为其亲戚故旧泥于父兄子弟亲戚故旧治使之义而过为名刺以相题也则未及门而免车将歴阶而左上于道诚隆于体诚降于节文诚拘澁而未安主賔习以为固然而恬莫之怪何哉且非独此也其棰扑之具虽弛而据杖者尚蹐立焉其簿书之务虽阁而刻木者尚伺顔焉请间而入传茶而出足未上堂而讙呼又拥然至矣然则将何以严其敬事之分而湛其咨询之衷也盖观之孔门从政以子贱鸣琴而治单父犹所与事者防人而子游为武城得澹防氏则尝以公事至其室者虽今昔之体势文貎固自差别然先民尚徳之风犹可旷代想见度为子贱之所事者非北面而承教焉必无有以安其身若乃行不由径之士而溷于吏胥侧足之涂则有望望然去亦难责以武城之得人矣以今所为筑舘而事之也将使贤者养其尊焉贤贤者致其隆焉事固有比礼而度义夫虽非古之遗亦犹行古之道也予拙无他长独喜嗜贤自蚤逰术党以至获交海内负其贤而不屑与吾众矣未有贤而不乐亲者既领郡而得古人则又产多贤之地乃其乡之先生学士彬彬然翼翼然时不鄙予而传介通命则应门者肃入于东之防事焉庭茀治无杂植有栢森然其中左右芭蕉可数行立如张盖动如悬旌如拱如导余倒屣而迎则恍乎若释狱中之嚣而逰于盖公之舍耳饱仁义之言心饫道徳之范黙以禆政学而匡不逮因思宓子之所事与言子之所得当亦有若人乎遂更扁其堂曰事贤盖窃取孔门居是邦之训以庻防夫古之从政者而记以俟朝夕省观焉记成于易扁之明年而舘则仍寅賔之旧云
　　希邺堂记【丁自申】
　　予少也弱而放父师课以小学孝经及四书大义不甚解也家兄故业易则取易授一遍茫然了不晓所谓然好观杂书无由得也时于笥中窃赢钱从故宦家易乱书数种其可意义通者夜篝灯宻观睡以束书代枕人莫能窥之一日家大人搜笥求钱不得从床头得无名书非日所授者诘予状跪而鞭之余以购书受鞭寃不止毋安人恚而劝曰是儿吾岂意其若斯哉往吾之劬儿也以膝下移置地中然呱呱泣也试取故纸败帙玩于前若朗然能为诵声者移时而忘其啼吾以儿当若何竟为故纸败帙之癖也家大人怒霁解曰吾始谓妨故业耳虽然儿所易者书也即以钱费不愈于他费乎盍姑任之是后予以就傅辞出外虽冗书推案家大人亦莫知谁之所授矣既行年十七八犹童心也忽经书本防而躭玩好若左传国语史汉三书若战国防韩非六子与夫逊志空同等集皆手抄彚辑以资诵识坐此经义艰澁屡困有司稍返本黜华三十而始窃一第追忆少年驰骛之劳亦悔日力之虚掷矣然自顾渉猎梗槩诚不自度以为千金敝箒也逰宦金陵无纷华冗沓之烦得以尽发南雍书库取纸轻价亷者必具本焉而呉中客以货书至间投所好俸寡不能售然不忍拒也捐绨缯以偿所直客笑而受之其同志有闻予好者亦稍稍益予以所无焉盖积数车而归以重累一介之行李会故园燬于寇家大人他无所保也驱数仆浮海负入城中母佯为戯曰儿何贫儿有富书出半屋特贫无栖书处耳予乃籍箧数并筦钥以寄于姻有力者之家既乆而颇为虫所侵薄逰归暇理箧整蠧自悼其初之不审且惧其终之就敝也因思谢显道读史多识程子尚有玩物防志之讥余徒取以充巻也自蚤嵗渉猎之外不能有加玩物不已甚乎然母安人从防以此玩之使余因以堕是癖尝一受鞭犹莫惩也矧是家大人出诸厄中固以防予之所用心者予何敢忘焉遂僦屋而选堂以藏仍其初之题曰希邺盖邺之家藏三万轴虽未敢防而繁之能开父巻则有待焉为吾之儿曹者无贸易之费无负重之累得以醒心寓目而慰其不贫但不至如汝父之驰骛可矣不然俟后之子孙有如予之癖者留取故纸敝帙以止啼声犹贤于败子之啮书而犯其一蠧也已记此以示长儿造并迁近遵
　　瓮窦记【周鼎】
　　乙亥夏六月闰寓戸部刘静勉员外郎第里中人为校官于綦江者郡人送之予为作序借水为喻卒章用井九二之繇曰予瓮敝漏者也亦偶见及之翌日乃雨积旬壊东西家墙声相闻碎怒呼家人妇子环拥毳荷箔立而食屋漏下衣垢不履如行涂淖中可鄙所寓旁小屋壊相露及无尔我然拾断墼甃塞之两童疲不克事予方飡恚而起张盖督事静勉子继能方録书輙来观曰先生止即卷袂扱裳代两童事下欲作水窦无材予顾檐下弃巨瓮腹既裂厥口完好可材众笑谓不可予竟可之置如卧床状水汩汩圆出他窦外视之隘厥中扩然以容其纳也若谷其毖也若泉隣媪稚逓相告语曰刘地官家瓮窦成不劳费又固不滞宜习为也愈于吾甓为矣或诺之或耻陋之或患其腹不实肤脆为垣屋累媪曰汝石窦垣且压将孰累乎俄徼卒督人洁街衢散归不言噫瓮敝矣瓦砾等耳孰望其为作窦材也厥亦幸哉窦在垣屋中位至卑事至轻量至褊瓮而屑为之材厥亦匪幸也哉瓮之用于酒浆葅醢醯醝井汲其常也人不以为幸言之乃今窦而幸之亦悖矣哉惟其不幸而敝而且材于窦则幸也虽然完而用者瓮之常敝而弃者亦瓮之常弃而用其余者未必非其常也士大夫能不以用为幸弃为不幸斯过人逺矣
　　访栖山房记【张维枢】
　　余阅赵子昻所记山水清逺图谓天目之水至城南三里而近滙为玉湖车盖道塲毘岘诸山奔腾相属列峯环周如翠玉琢削空浮水上湖中巨石磊落类浮玉此其最清逺处耶余至杭见峯峦起伏苍翠欲滴微风吹波玉纹可爱近石顶竖一小浮屠象玉印意必有頥真握之士枕平臯而构道室娯神其间舟子指山间数楹为是符道人栖山房也问道人为谁即大复先生也余舞象时诵先生制义知其用志专及通籍薄逰中外覩所结撰知其储才溥而经济宏近与沈叔敷唐美承谈易得先生之修数吸灵益悉是役也不喜拜呉兴符喜获拜先生山房庶几聆众妙之绪耶遂移舟往谒覩先生骨竒神清角巾布袍萧然也入门数株扶疎随风动籁簌簌如也陟木桥十许步辄见湖水内注数十头莲荷离披水上也从桥横进十许步结茅屋三间虚室生白友生所从叅问竒也再进十许步列东西二楼其一祀犹龙老子其一则先生修教吸灵处也旁或搆小亭或翼数椽幽然野意真可与风行而可与水浮也余时徙倚数刻已有仰白云汰尘土之想是后毎春朝秋夕风轻雨余便棹轻舠径逹同先生蹑屣纵目楼中觉风奔泉响云罩舟飞逰翔相忘镗防互应而印玉对立中央余笑谓山川赠此一片玉为先生道符五湖长不足挂也先生为頥解已访所谓静有二功其静功要在闭三于希夷昏黙之间函一于安静虚无之际守之浮游旋曲之中同之閤辟寤寐之坤徳之章已含天地之复随见与三寳篇合而有功则在调停文武之火令精气神尽归土府水土交结情性还元无生有有入无为大周天间先生尝对余言道人之学全发于叅同契笺矣道人用功八年而学二十七年而辟谷五年而不寒暑九年而断房而应节十年而晦十二年而行符而今乃笺是契余私叹先生岩栖川观若许年始证函三为一与道合真其苦乐相循如此余軰欲以尘刼息余片念回光拘拘于糟粕筏筌间而寻逆法去不益逺耶且世亦安能尽如先生昔苕诸髙士若陆鸿渐张真俱以一茗一钓混光尘于缁素烟波之徒韵致诚超矣然识者微窥其有体而无用未有若先生内行渟内观朗内心虚虚极而静笃致逺而匡危于收翕寂寞中卓然具经世出世之局者列之李长源陈希夷二公可谓具体而微盖余于契笺得其体于管得其用于栖山房得其平生而世徒以先生因病习生托意问等之于一茗一钓之侣亦浅之乎知先生矣王右丞曰非子天机清妙安能以此不急之务相邀赵子昻曰非夫悠然独往有会于心不以为知言是栖也请与清妙会心者相证可也遂援笔而记之
　　致逺楼记【张维枢】
　　丁未之秋余与喻中卿吕尔搏唐羙承六七弟兄谈易萧寺已沈叔敷后至间发一二证觧多濓洛微言余为洒然心开及余于役入里叔敷有行省吾闽之命忽慨及时事移疾谢玺书同羙承丈后先归卧霅中余益心壮之庚戌春余再抵京南息研即推呉兴长余甚难呉兴间念兹行得证道问业于朱大复翁与叔敷羙承二丈稍自寛遂以孟夏拜郡符数日后刺轻舠访大复翁栖山房而二丈所居地离郡城二舍而遥自初谒会后非岘山春秋二社与访道栖及议均役诸公事外不轻得见也余复值郑直指乆驻苕监司往来刺促酬应而时有喧啾撄拂之遭廹刼意外不得与二丈频相请益间因舣舟之便一再到乌镇慰承羙丈于禅终以读礼未竟谈不得剧至壬子秋季狱讼颇简塲穑告登余亦将拮据觐计矣偶与同事诸君有檇李之行归后乃获移舟访叔敷丈恨式庐造膝晩因纵歩逍遥观郊野之空旷田畴之纵横桑榆之露立堂庑亭榭之清幽不觉对诸君喟叹也谓吾党埋首案牍气烦志滞倘然夷犹于闲旷寂寞之乡何至尘垢塞膺若是昔人所称谋野而获逰山睹墅而胜有逺神者固应尔因离旁舍二百余武同登所谓致逺楼见山之奔者蹲者鬬者踊者连岫蜿蟺而磅礴致攫者交映四旁而太湖三万六千顷之胜亦若澄涵晻霭媚云气而帯烟霏于几席外余益爽然而起粲然而笑跃然而悟斯楼之所名致逺也夫动静近逺之境何常之有茍外有所借而中有所缚偻伏于阎窦之门而眉扬趾髙于奢豪贾客之侣试与之徘徊一丘一壑彼固等如嚼蜡之无味而惟恐躧去之不速也何逺之能致若心旷而神行山立而水止脱尘中而据物上又何动静之不偕适逺近之不齐对寂寞百尺楼之不足居高明骋眺望作五岳五湖观也君家两世七仕同产三秀尊公仲若并着卿才即八龙五常不啻君方且澹乎其若虚泊乎其一无所嗜闲闲乎十畆之间而潇潇乎山水鸟鱼之趣动耶静耶逺耶近耶此与南阳之岗上一锄抱膝长啸者何异且余尝思之宁不极则忙不理静不笃则动不安君盖防于易而有味于潜龙之义矣当龙之深潜渊蛰寂然无迹及至乗云气凌薄景光膏润乎千郊万彚而于潜之体仍纎毫不动也君诚微察防先见田跃渊是将不乆宁直以十畆百尺楼吞吐云烟而已名致逺所以志也叔敷退然曰不佞且愿为荷蒉丈人修农田舍间时登楼息足矣何知逺幸公与诸大夫之临宠也请书为致逺楼记
　　广养鱼池记【张维枢】
　　余阅志中平凉赵景伯有养鱼池记大约以尺池当巨浸谓穷天下之大观未始知观者也其説似辨方予直圜土日律中太簇为冻将觧獭祭鱼之时则一甃既涸寸鳞亦无容或戏余曰当此无鱼能为广养鱼池记乎余曰何为不可夫穷大观者未始知观者也善养鱼者未始知鱼者也今夫溟海之鲲逰天池而撃千里尚莫知其修而东海波臣止求活于斗升之润鱼之防若鲋者下上尺池自以为从容至海大鱼之奋鬐也震荡海水山立白波其声侔神反见腊于任公子之巨饵始知命固有所制时固有所适见制虽吞舟苦于蝼螘得适虽防鲋等于巨鲲夫养鱼者将制之耶抑适之将以已养养鱼抑以鱼养鱼耶果云以鱼养鱼是必纵之于大壑适之以重渊使大小之性齐安而鱼水之情相得奚局局焉尺池寸鳞之观为噫余又非侈巨浸而俭尺池也茍观而未始知观养鱼而未始知鱼会其渊然悠然于心目隐现间则鱼防水我忘鱼何必不养鱼何必养鱼有尺池寸鳞固乐无此亦乐何则是渊然悠然者固不在外也余故谓悬鱼不如侨大夫之畜鱼畜鱼不如漆园生濠上之乐鱼悬鱼有意畜鱼有待惟此濠上无意无待夫知之濠上者未始知鱼者也客复进曰辩矣斯言第仆见诸累累者之为游釡为枯鱼肆曽未敢一日望圉圉此中固不乏校人乎鱼不畏网而畏鹈鹕愿君以养鱼之説风之
　　海内名山园记【李维桢】
　　廷尉陈玉叔少有向禽之好自署五岳山人其足迹所至有三犹未慊于志而晚以廷尉免归也使石工为山玉沙故城上以象五岳沔故水乡漭沆无涯玉沙矫若游龙因其势而附益之南岳则有天柱兠率回鴈紫盖青岑弥勒喜阳岣嵝金简碧岫石廪潜圣云隐翠鹫赤帝集贤听琴春草诸峯北岳则有飞石大茂望仙元天龙角虎风紫芝灵山琴棋通元淩云诸峯东岳则有日观越观秦观丈人干封登卦静望诸峯中岳则有锦屏太室五乳浮丘少室黄盖诸峯有洗耳岩有文鱼池西岳则有髙静太华明星防凤朝来松桧玉女大罗少华玉秀毛女玉井玉柱白云落鴈天然神秀诸峯而白羊城苍龙岭咸具焉石往往出平泉履道艮岳蘓子瞻米元章家物及唐宋以来名贤所赏鉴题识与近代太湖锦川之竒絶贵重者环五岳而错峙楼曰皇经曰天尺曰望筠曰仙掌山房曰大酉堂曰御风问月曰讲经曰世羙曰世徳曰世恩曰世忠曰读书曰晩香阁曰朱陵曰钩元曰藏经曰中天曰水阁亭曰翛然曰狎鸥曰翠雨曰日观曰观莲曰观鱼园曰文药草堂曰独耕曰王沙庵曰緑天曰无垢中有殿曰大雄精舍曰如如洞曰卢岩曰希夷曰宛委桥曰彩虹曰平政名洞天者一曰华妙为祠若庙以祀伏波碧霞元君若水神若向子平禽子夏者各一天尺楼以藏儒书与玉叔所自论著无垢庵以藏佛书泰山庙以藏道书而先世之冢域玉叔之夀藏俱在其中其东西表以两绰楔其延袤若干里其取义取象或以五岳或自为名而总名之曰海内名山园园成属其友李生少白使不佞为之记盖驺衍称中国于天下八十一分居其一分耳中国名曰赤县神州中国外如赤县神州者九有禆海环之乃有大瀛海环其外而道经因言海外五岳为广乗为长离为丽农为广野为昆仑驺衍薄中国之五岳而求之禆海之外玉叔自侈其园之五岳而举以尽海内之大观两者皆寓言也庄周称莫大于秋毫而泰山为小列御冦为江浦之焦螟羣飞集于蚊睫黄帝与容成子视若嵩山之阿维摩诘长者居丈室而容九百万菩萨并狮子座至以一芥子纳湏弥玉叔之以海内名山名其园亦二氏寓言之指也虽然非二氏之言也吾儒固有之易之为书其称名也小其取类也大泰山之于丘垤河海之于行潦类也园石之于五岳类有异乎子思言地撮土山拳石而其广大不测极于振河海载华岳兴寳藏殖货财故君子语大天下莫能载焉语小天下莫能破焉除日无嵗除小无大名园石以五岳无大无小之指也小知不及大知小年不及大年惟孔子登东山而小鲁登泰山而小天下大其心体天下之物宇宙在手万化生身而何有于五岳夫以形用者物而不化以神用者无方无体风之蓬蓬然起北海而入南海也指者胜之防者亦胜之然而折大木蜚大屋能以众小不胜为大胜何以故神也孔子见老子退而叹曰其犹龙乎龙神物也能大能小以小大非小以大小则大玉叔能园石五岳者乃其能五岳园石者乎虽然吾窃有虞于玉叔大林丘山之善于人也亦神者不胜人神好清而心扰之人心好静而欲牵之不得于中禀授于外而以自适玉叔仕宦垂三十年其于纷华靡丽将无有所厌薄而后逃之乎闲旷之野若夫见旧国旧都者虽山林草木之缗十九犹然乐耶地非不广大也人所用容足耳侧足而掘之至于黄泉尚有用乎以为无用而废之便容足于无余地防何不踬无用之为用大矣社之栎以无用故大使其有用且得有此大耶然而为社直寄迹也治园石而为之五岳其有用乎其无用乎意者其神足以胜之而聊以是寄迹者耶大瓠浮之江湖不忧其无容大树树之广莫不忧其无用不然者玉叔将安用之余又闻之藏山于泽藏舟于壑夜半有力者负之而走成住壊空四种相刼其谁免此不佞无能为髙论第愿玉叔以其身所不得乆有者付之园以园所不得乆有者付之名山以名山所不得乆有者付之海内以海内所不得乆有者付之造化斯善用大者也李生曰此又二氏之言也不佞曰不然易曰无平不陂无往不复日中则昃月盈则食圣人设象以诏天下后世或水在火上或泽中有火或木上有水或泽上于天或天在山中刼灰沧桑宁足怪乎佛以色空老以无名故能以小为大以大为小本易之説而曲畅旁通之者也二氏之寓言吾道之实际也吾儒之道大矣无所不有奚啻二氏即二氏无不可为用小二氏者小吾道者也李生曰善请归以语玉叔而勒之他山之石
　　玩画斋记【姚翼】
　　余少从先髙邮公流寓石门治小斋于所居之殿北临细流流之北竹树然在望虽非家之所有而可供清兴余藏书千巻朝夕偃仰其中非疾不入内寝非传经于人未尝出逰外境余所学问虽稍稍傍及百家然私心所耽好而癖焉者乃独在羲文之画因以玩画名其斋有越人陈海樵鹤者与余善善大书颇怪伟遂索题三字扁于斋壁于是玩画斋之称颇传于逺近同志后十余年倭夷起海岛间督抚大臣提兵雕剿石门当东西孔道介胄之士荷戈往来者如织居民多骚动余亦卜筑芦溪里中故址冀防先人丘墓未防土冦往往乗间窃发不二年罹祸者再乃复携百口入郡郭余家郭中故无庐舍又苦贫不能创置东西僦居及今六七年輙三徙然余迹虽屡迁而所耽好则无改于其素家之故业故噐虽以兵燹不能一一尽存而昔所藏之千巻则幸稍稍倍益藏书之室虽先后爽垲愀隘不同而自以所好之如故也其称名不易盖所谓玩画斋者自石门以及芦溪之里及郡郭之所僦居凡歴五处矣客有难余者曰子之斋以藏书而读之也吾尝共子钩帘而检阅之斋之中类而积者不下十余箧其间六经之文笺疏传注之説诸子之述作歴代左右史之纪録以至天文地理歴律权谋兵畧字学艺谱之传星官药工山农野圃浮屠老氏之防虞初禆官之遗与夫论羙刺非感微托逺山镵家刻浮侈诡异之辞章无不收揽非直画也而间尝叩子之衷虽于天地剖判以来结防之代微言隐语或未能种种博极而上下古今娓娓谈説庻防皆得其大都盖亦非止画之玩而已也乃必欲以是名斋虽造物者屡夺之而不变何居余应之曰子谓余所藏之载籍有出于画而余之所学有出于玩画乎哉非直余也虽藏书之富有如金匮石室读书之博有如古之耆儒硕彦余亦谓其无能出此而益之纎毫矣盖天下之书冐于六籍自今防而观之易固无容论矣乃若乾坤之画垂裳之治出焉是画中有书也家人之画闗雎之义备焉是画中有诗也履之画可以定上下之志焉是画中有礼也豫之画可以徴崇徳之象焉是画中有乐也夫子之论画有曰辨是与非非其中爻不备画之中不具春秋之褒贬乎其他九流杂説其中者皆六籍之支流余裔固已曲尽于五百七十六画之中而其所背而驰者则为外道邪魔不谓之书可也而况即画之凶且吝者反而观之皆可傍证而互发乎故余尝谓有志于学古者玩文王之画则周孔之系犹为赘辞玩庖牺之画则文王之卦犹为赘象等而上之画前有易固已尽天地古今之变而以玩画为学因以名斋犹惧其病于枝矣何子之难我顾不于此而于彼哉今行且有四方之役继此而所居之斋尚不知其防也或天诱其衷而获遂窃窥夫画前之学固余之深幸矣傥犹滞于象也余何敢不从吾所好而舍已以狥人哉因书为记将随寓而县之斋畔云
　　吐握轩记【姚翼】
　　史记家称周公好士至一食而三吐一沐而三握昌黎韩退之谓公有圣人之徳天下士皆在其下风而独好之如此其急假令徳非圣人则食与沐且将不暇后世学士书生祖其説以周公负成王朝诸侯以临天下天下宴然如武王时其功悉由于此余窃以昌黎之説为未然公辅理成化之功所以兼三王而冠后世者盖夲其有圣人之徳而吐握于食沐殆其余也子舆氏不云乎一乡之善士斯友一乡之善士进而一国天下皆然自古及今相天下者亦多矣岂皆傲然于万民之上絶人以自用故公独以好士称哉士之所亲就而归之者各于其党如云龙风虎然不可假合惟公身为天下之善士是以相应相求莫非思皇誉髦之贤各献其学以共成正大光明之治而公好士之声为益显乃若晚周列国平原则毛遂孟尝则鸡鸣狗盗之客春申则珠履三千信陵则夷门侯生及毛公薛公者流自汉而下又若季布之于长君张廷尉之于结袜者王生盖莫不得士以为用而计此数君之于士也亦类能剖心析肝以相信慕其接引延纳之勤载之传记者可取而覆也岂尽出吐握下哉顾徳非周公则应之者皆侠客憸人虽表表俦軰亦不过慷慨于一死曽不足以成仁取义此周公之吐握所以独称于万世耳向令退之云周公惟有圣人之徳故能得士以成功茍非圣人则虽不暇食沐犹为无补如此庻防古今定论而其説之长当与道之行者并羙矣惜其以一代儒宗而犹未逹乎此此知言之所以为难也今海内外百司俱有賔舘以交接士大夫兹邑独缺余视事既逾年始相隙地得一区于仪门外之右偏喜其合古賔阶之义也遂取赎金之余易材鸠工建五楹南向中三楹为礼賔之所东西各一楹聼賔之燕息外建门一楹东向因扁其门曰延賔舘中三楹曰吐握轩愧徳之不竞恐不足以致一方之贤者而士止于百里之外则虽好士如周公而一邑之小犹不足以效子贱鸣琴之治也乃伐石为文以记之兼以自警云轩之役始于万歴甲戌之六月其成在八月勒文于石在乙亥之正月
  </div>
  <div class="pagination">
   <a href="明文海_page93.html">
    上一页
   </a>
   <span>
    ...
   </span>
   <a href="明文海_page89.html">
    89
   </a>
   <a href="明文海_page90.html">
    90
   </a>
   <a href="明文海_page91.html">
    91
   </a>
   <a href="明文海_page92.html">
    92
   </a>
   <a href="明文海_page93.html">
    93
   </a>
   <span class="current-page">
    94
   </span>
   <a href="明文海_page95.html">
    95
   </a>
   <a href="明文海_page96.html">
    96
   </a>
   <a href="明文海_page97.html">
    97
   </a>
   <a href="明文海_page98.html">
    98
   </a>
   <a href="明文海_page99.html">
    99
   </a>
   <span>
    ...
   </span>
   <a href="明文海_page95.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
