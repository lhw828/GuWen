<!DOCTYPE html>
<html>
<head>
    <meta charset="UTF-8">
    <title>全唐文 - 第 471 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 471 页/共 603 页</h1>
    <div class="content">    皇唐相国博陵公姓崔氏，讳涣字某。佐元宗扶正厄运，保维宸极。戴肃宗绍复大业，底绥生人。事代宗朝羽仪百辟。历官二十三，享年六十二。以大历三年冬十有二月二日薨于道州刺史之寝。明年，归于洛阳北邙山。今上六年，追赠尚书左仆射。夫人荥阳郑氏，华阴郡太夫人，以子贵也。公三娶。前夫人生冢子常山公。公之清德重望，洎天官亚相之位，事後夫人荥阳郑氏恭。公之理命，以无违为大，而黾亻免拘忌，出入衔恤。推周公合之事，凡龟从筮逆者数。呜呼！天不以西汉韦平之美惠于吾君，使常山下世，永怀不集，故有没代之庸著遗令焉。贞元元年秋九月，季子京兆府三原丞扬、孙前渭南尉元方，哀奉常山之志，逮乎在殡。是月壬午，启博陵公之遂。明月丁酉，以华阴郡太夫人洎继夫人陇西李氏之丧归，礼也。
    公大父讳元，中书令博陵王，於皇唐有再造勋，事具国史。考璩，礼部侍郎袭博陵王，与魏元忠、赵贞固为友，出处齐名。公则礼部之第二子也。天宝中历屯田左司二员外郎，出为歙州刺史，换绵州，锡金印紫绶。大驾南巡，以至诚大义，感悟圣主，中兴之业，见於言下。擢拜门下侍郎平章事。灵武接位，与上宰房公奉册书国玺，唯新景命。是时也，中原有羿浞之乱，东南有吴濞之衅。乃三分天下之一，以八柄付公，俾公仗节督护河南、山南、江南、淮南之地。凡受专征者，由公以律，二千石以降，唯所迁置。公於是度用均赋，息人缮兵，外攘四封，内叙多士，望高寄重。怙宠者排之，降左常侍，领杭州刺史，俄转常州，徵拜秘书监太子宾客大理卿。坐失系囚移信王府傅，转尚书左右丞吏部侍郎御史大夫。大历中，元载颛政，中外附之。公对扬内庭，数其不赦之罪。上颔之未谕，公抗词焉。寺人属垣，漏言于载。未几，有道州之役，逞憾故也。公标鉴遐明，姿度宏粹，松茂玉洁，风清雨润。文以经邦为用，学以为己为宗。承祖祢以付子孙者，清白孝友，其哲人哉！
    夫人磁州刺史曾之孙，颍州太守长裕之女，年若干，捐公之馆子曰，实常山公。继夫人舒州刺史绍之孙，左羽林录事参军晃之女，年若干，遗公之禄子曰扌连，仕万年尉，不幸早夭。二夫人地清天和，夫贤子孝，四者均有之。清之发祥，和之应寿，贤之用贵，孝之报荣，四者皆违之。哀哉！孝孙元方，痛先人存殁不伸之志，其号天也，与吉凶俱，咨于叔父扬曰：“先志未从，不敢以见先祖。”是日也，奉二夫人合於此室，既定而常山焉。员常山门吏，见托铭石。其词曰：
    於穆元辅，归全故邱，列树已拱，清风悠悠。邈矣夫人，同凋上春。配忠生孝，翊圣怀民。赖及於国，庆达其身。五父双启，九泉同闭。遗厥嘉祥，及尔昆裔。
    ○相国义阳郡王李公墓志铭
    皇唐九叶，天启元圣，运并中否，盖有苗不恭，舜德於是乎盛；猃狁孔炽，周道於是乎兴。而我相国太保义阳王文武命代，经纶应期。柱石将倾，舟楫未济。腹心王略，爪牙天罚。芟夷大憝，覆冒生人。公讳抱真，字太真。本姓安氏，世为凉州盛族。高祖修仁，佐太宗征伐，益大其家，宠位本州，启封申国。曾祖永达，开府仪同三司左骁卫大将军。祖怀恪，陈州司马，赠兵部尚书，考齐管，赠太子太保。或才光于时，或道屈于命。从父兄司徒凉国公抱玉，事肃宗、代宗，勋著王室，锡以天姓。
    代宗之初，仆固怀恩怙兵犯顺，公时再命汾州别驾，随州陷焉。怀恩雅奇公才，而惧公之不同，所以待公与卫公者偕切。公竟以智勇自脱，投身京师。上方以怀恩为忧，不啻于禄山、思明之难，遣公进讨，公曰：“郭子仪领朔方之众，人多思之。怀恩因人之心，以邀其势，绐其众曰：‘子仪为鱼朝恩所戮。’劫而用之。今若复子仪之位，可不战而克。”上嘉而纳之。其後怀恩父子皆败，朔方有众，洎西北两蕃，望子仪而顿伏，皆如公策。拜殿中少监。擢缨清列，泽盛当时，卿大夫贤者从之游。朝论美价，於斯为重。
    大驾幸陕，欲遂都洛阳，公入陈娄敬、子房之说，且曰：“臣见犬戎今已遁去。”翌日，长安告至，如公之言。代宗器公之才，将试其用，诏兼御史中丞充陈郑泽潞节度留後。公以所奉之主，则从父兄司徒公，乃深惟大雅明哲之义，罢请留府，愿效列郡。优诏从之。拜泽州换覃，怀二邦之人，得公失公，皆如父母。未几，复统留府之政，累加御史中丞左散骑常侍，并领磁、邢二州，增秩加邑，国之报也。
    今上即位，用聪明神武照临不庭，命方叔、召虎镇卫四国。是用授以黄钺，俾以专征，而方命之徒，畏威先举。田悦以暴兵五万，寇我东鄙，劫邢州，围临。守将乘城，如山不拔。忿志且耻，既悉索境内，且乞师于邻。掘地干□，壕垒数合，上绝飞鸟，下及黄泉。公躬执钲鼓，屡挫其锐。诏命太原节度使今侍中马公与公合从，且曰尽敌，由是摧坚阵于双冈，释重围于二城，歼逆徒於洹水。凡三战三北，退伏于魏，窘如囚拘。逆将朱滔，诱今司徒王公，合范阳、恒山之众，来为悦援。公与马公洎群帅屯于魏桥，相持卒岁。无何，京师有朱Г之乱，銮舆外次，群帅失图，苍黄还师，惟恐在後。公徐统士马，退次州。旋奉诏书，俾勤所职。于时将卒倦戍久矣，及其还也，如川壅而溃，势不可遏。公以至诚大义，发为号令，俾四郊激勤王之志，三军忘思归之心。进师漳河，独压强寇。先是与公戮力太原、朔方、盟津洎神策四帅十万之旅，一朝雨散，孤军特立，天下危之。公忠贯天地，机先鬼神，动如雷霆，峙若山岳。销难於未关，成功於无战。氛四廓，豺狼坐驯。上在奉天，躬禹，汤勃兴之德，曰：“万方有罪，罪予一人。”发号改元，与人更始。公奉扬天泽，浃于四邻。增日月之明，广雷雨之施。由公而复爵位者，今司徒王公洎魏博青齐三帅，凡三道数十州百万旅，归于圣理，公之功也。朱滔以幽燕劲卒，獯虏骁骑，将欲横行咸洛，崛强中原，辅其兄Г，窥伺神器。公以奇谋正义，间说成德。成德与滔，契重婚姻，事同艰阻。与公交锋对垒，积为敌仇。乃为国为公，忿滔如向，将欲自竭，先诚於公。投我以可疑，报之以必信。公与王公之相见也，王公旌旆车骑，亘如长云，晦日蔽天，风驱而至。公以数骑，径造其前。王公叱去左右，跃鞍而下，交臂号呼，声闻昊天。即日两军亿万之师，悉如兄弟。公遂入其垒，授之以画。明日合势，大破滔军于泾城之西。滔鼠窜旧巢，至死不振。逆Г折臂，群凶夺魄。诸将闻风益壮，踵武献功。既而妖契灭，星躔复，鲸鲵戮，海水清。而振曜灵威，兴复昌运，自我而始，其天启与！
    公使将如臂，使卒如指，决胜于千里之外者，则河中拔，淮夷殄，分彼成功，什三四焉。初临之解，迁工部尚书。洹水之胜，转兵部。魏桥之勤，加右仆射。漳滨之固，转左仆射同中书门下平章事。朱滔之败，迁司空，食实封五百户。贞元初，上有事于上帝列祖，公得请会朝，宣室受，明堂布政，对扬丕显，锡命蕃庶。方寄股肱而藩屏是切，方属周、召而桓、文是赖。数月，受命还镇。公之镇於潞也，垂三十年。抚五郡四封之人，作之医，作之师，生成之，富庶之。耆老诣阙，愿刊金石。诏俾时宰，扬其颂声。乃者大梁、东平，二帅交恶，佥使上介，质正於公。公以天道助顺，神明与直，裁而辨之。司徒王公，以不二心合公一德，资禀明略，有如元龟。议者谓上党之俗，地狭尚力，气寒坚冰，盖战国武卒之馀也，故长於步；冀之北土，马之所生，故长於骑。而公与王公，天下之杰也，各因其俗之所长，以伯诸侯。呜呼！使公将步，王公将骑，以征四方，以奖王室，乱臣贼子，谁敢萌心。上天为何，而降公疾。愿守谦损，固辞崇高，请罢三公，拜章七还。天子重违宗臣之请，又迫苍生之望，退授仆射，而安危注意之任，犹以烦之。十年六月一日，薨于位，春秋六十有二。皇上震悼，辍朝三日。所以赠衤遂之品，礼极数殚。中贵护丧，达于洛泗。冬十月九日，葬於渑池，先君太保之茔，礼也。
    公自生勋门，幼被儒术。长览太史公、班孟坚书，服从衡之言，至於兵法，尢其天性。而体乾之刚，利坤之贞，煦春之仁，厉秋之义，蹈礼之节，包乐之和。是以文昭扶翊，武著戡清，行备九德，政成百度。忠与勋偕，业与时并。兵符相印，与身终始。开国传家，与国无穷，盛矣哉！公再娶于郑，华宗令德，其偶如一。前夫人荥阳郡夫人，皇洛阳令之子也，不幸早世。後夫人沂国夫人，皇洛州壶关令巩之子也，昔以贤辅贵，今以哀报荣，既大公门，且肥公室。初公之弃三军也，嗣子前殿中侍御史缄，为堕泪所迫，俾嗣公位。缄曰：“为先人之嗣者，苟生非忠，冒死非孝。”深惟自免之计，既而忠孝全焉。次子幼成，季子幼清。次女适清河崔宏，雅有干父裕母之美。长女、幼女，并从西方之教，各得其旨。缄等以公成功盛德，列于史策，流于歌颂，传于故老之口，巍巍乎其不朽矣。若邱壑迁化，岁序超忽，则贞石是赖，不可以不识焉。爰假菲词，俾铺元壤。铭曰：
    阴阳成岁，百物以生。圣贤抚运，天下以平。神武嗣统，朝阳启明。照临万邦，震曜不庭。蠢彼昏迷，乃命徂征。风行王化，雷动天声。靡守不固，何攻不倾。狺狺豺武，率驯忠真。茫茫氛，於变廓清。入觐于王，惟周之桢。帝念藩翰，复我长城。宜锡难老，以主夏盟。奈何昊穹，天壮龄。善积存没，报穷哀荣。勒勋王府，遗业生灵。归我真宅，封山表茔。永闭泉户，与天壤并。
    ○福建观察使郑公墓志铭
    唐贞元八年四月十六日，福建团练观察使福州刺史兼御史大夫郑公薨于位。明年孟夏己酉朔，归葬于东都万安山之南原。龟吉筮吉，即于人谋。且曰：前望先君，俾公之体魄，列侍于後，与兹山久；还顾洛邑，俾尔子孙，盈如市朝，生拜於前。没会於斯。公讳叔则，字某，荥阳人。自元魏中书令周小司空金乡文公穆，凡五叶至皇朝遂州刺史老莱，代以婚姻德义，俱为家法相授。公则遂州之冢子也。
    未冠以明经擢第，凡五命至御史府，又再迁历尚书省，以屯田员外郎介吏部侍郎李卿观风之命，议者韪之。李公出纳称职，且多贡岩薮幽滞，充于王庭，ム公是赖。转库部。相国王缙受居东之寄，又资公以画，拜检校吏部员外郎，使罢而真。凡吏部分天下之疑，析无文之中，曰废置；清九流之路，坦多士之门，曰南曹。公酌其会通，守以贞固，七考二职，日新厥闻。丁继母艰，免服，拜刑部郎中。
    皇上即位，思与四方万姓垂家至而日见之制，临遣八使，必朝之良。公为首冠清选，分命于西江闽越之地。所至蠲疾，所去遗利，并命者取而法焉。两河不开，命帅梁汴，所求却之比，为其中军，授检校秘书少监兼御史中丞，充天平军节度副使之官，拜御史中丞。廉问东夏。俄领东都留守兼河南尹，就加户部侍郎，仍再位副相之宠。持宪以清明律下，牧人以礼让和俗，保以威重怀远。寇不敢犯，吏不忍欺。扶危以安，制动以静。罢镇归省，转尚书左丞。未几，兼御史大夫。抚淮夷反侧之俗，四牡莅止，万人革心，如风之清，如雨之涤。复命迁太常卿，国有大事，主办多仪，加银青光禄大夫，转京兆尹。理行三载，惟遭权臣构愍，贬永州长史，谪去之日，京师ㄩ空巷隘，车不得前，怨咨之声，雷动天听。旋以非罪拜信州刺史。居数月，又有四岳十二牧之换。方以和风清德，移蛮貊之风，何斯人之幸与上天之佑，较彼炎瘴而不胜焉。
    夫人范阳卢氏，著作郎侑之女也。望申北州，德成公家。不幸早世，事具前志。生一子曰约，河南府洛阳县主簿。後夫人范阳郡夫人卢氏，华宗美行，与前人如一，加繁祉馀庆，续公之荣。生二男一女。纳，前宏文生。绅，右千牛卫备身。女未笄。是日，约奉范阳夫人命，举前夫人柩会公之丧，礼也。
    公之为德也，温纯深润，高厚博达。文以礼乐，本於中和。犯不违仁，愠不伤善。滔然如川泽，无不容之者。及其秉操厉俗，好是正直。不畏非畏，不疑可疑。酷恶春秋之左巫，疾阴阳之拘忌。嶷然如断山绝，不可以邪径造乎。呜呼！使公之得志也，天下之人，非法言不言，非大道不蹈。此可以为天子大臣未绝，遑数其馀哉！是以寿七十有一，历官二十有八政，朝仰故事，人怀遗德。门列朱戟，家垂清风。而游公藩者，犹以不期颐为叹，问神明焉。约等以为哀报扬名，莫如纪述。谓员昔备吏末，尝司斯文。将期饰终，何敢废职。铭曰：
    嗟哉公，居此室。猗夫人，会琴瑟。万安南山瑞气浮，洛阳北阙家声流。千祀兮日悠悠。
    ○陕虢观察使卢公墓志铭
    唐贞元四年夏六月，陕虢都防御观察转运等使陕州刺史兼御史中丞范阳卢公寿六十中疾於位。优诏得谢，家东都履信里。秋七月甲戌，终於其寝。冬十月乙酉，归於此堂，礼也。万安之腹，因山而封；嵩邱伊流，环带捧抱。龟筮叶吉，神宅是宜。
    府君讳岳，字周翰。其先齐太公之後。公子高奚食采於卢，因以命氏。乃自东汉中郎植，及元魏秘书监阳乌第四子都官尚书道虔，凡十叶，代代得禄，其兄子思道所著家谱详之。道虔生齐左庶子昌卫，昌卫生隋泽州内部长宝素，宝素生皇朝绵州长史安寿，安寿生汝州司马正纪，正纪生绛州闻喜令抗。惟是婚姻其类，为义方相袭，礼乐冠盖，侔其盛焉。府君闻喜之第二子也。发地之祥，锺天之和。处为孝而友悌从之，出为忠而贞谅从之，施於事物为聪明纯粹而宠位从之。天宝末擢明经，调宋州襄邑主簿，历婺州、夔州二录事参军，以大理评事兼监察御史始佐湖南观察之政。前帅韦之晋倚之以清，後帅辛京杲藉之以立。既真拜，又稍迁殿中侍御史。京杲入觐，咨以留府。时有骄将数人，京杲实父子兄弟之，其蹈罪奸令，率以为顺。府君告之以刑辟，明之以无赦，而群帅如故，乃尽戮之。由是军政理而庶政举。初朝廷之任京杲也，以恩旧用，不责之以龚、黄之绩。至是还之不可，易之不能。留之京师，以尽府君之美。若是者五载。累锡银印朱绂，金章紫绶，加侍御史。
    建中初，今上嗣位。有自属部谪官入为相者，谓公才膺方镇，授容管经略招讨等使。未一年，黜陟使奏课为五岭之表，转桂府观察经略等使，就加御史中丞。南越犷俗，井税之入鲜具，其布帛之幅，通流之货，悉异中土。府君以美利利之，王制制之。又每岁有西原之警，府君布政，群盗为人。元年季春赋入，贞元三年来朝，拜少府监。上以陕郊之守，藩垣二京，冠冕诸夏，非沃心之臣勿授。前此元臣授之，是为郡伯。（原注：今相国中书侍郎李公自陕徵拜）思嗣其事，重难其选。府君於是乎有由衷之拜。惟事小不敢不戒，大不敢不惩。日严祗恪，惟新厥旧。由是军服其严明，而报之以肃；吏从其简易，而报之以理。惜乎其自下车及遘疠，不十月焉。呜呼！有其才无其时之叹，不甚於有其时而无其命。今之方镇，盖唐虞四岳，十二牧之职，而周汉股肱爪牙之任。府君承尧之咨，庸舜之俞，累分共理之忧，方咨薄伐之效。凌风拂翼，徘徊于冥冥之间。何天夺上心，而命孤人望，是可以为叹欤！府君前娶陇西李氏，实姬姜之偶，先春草落，今也力不及远，未遑合。继室以同宗同德，而年位异之。三子载、、戡。长齿未童，幼哀及礼。洎兄子嘉，犹禀伯父永州司马峤之命，泣血襄事，见托於铭。词曰：
    世重五姓，冠于百族。倬彼山川，来宗岳渎。帝慈黎，命分司牧。慎选良臣，俾之戬谷。猗欤府君，受天之禄。未见其止，如何不淑。邱陇何所，郊原重复。瑞气嘉祥，於是乎育。前川为陵，北地为谷。世系德代，於是乎独。
    ○刑部郎中李府君墓志铭
    有唐赵郡李府君，春秋四十有三，历官十有二政。以尚书郎柱下史分王命於江淮。上元元年秋八月十三日，遘疾终扬州官舍之次。夫人范阳卢氏，先府君三年而少六岁，至德二年九月乙亥，捐于吴兴郡长史之馆。属以国难家窭，靡遑还葬，乃各於次而卜宅焉，然其引也盖殡。贞元三年，嗣子腾，世先人之文行，仕殿中侍御史，惟周公合之事，得请于龟。冬十有一月，奉府君夫人之丧至自吴楚。粤明月五日，迁窆于某原，礼也。
    府君讳，字坚水。京源宗派，冠荩功伐。史氏志其大，家牒详其细。曾祖行敷，皇朝曹州离狐县主簿。祖怀一，左千牛并州晋阳县尉。父雍问，虢州湖城县令。代有令闻，而无违德。府君生而博厚，长而敏达。超特简厉，中和直清。著书属词，居处执事，非中道不蹈，非圣言不闻。天宝中擢进士，调太子校书。当时海内无事，缙绅之徒，以能赋为贤，及门为贵。其望登朝也，如天之不可阶而升。而言语侍从主文典宪之列，充其选者必第一流。府君以通事舍人转左补阙监察御史。元宗季年，逆帅兆乱，乱成於宠，上莫得闻。府君奉使朔陲，复而露奏。其後以直道不可得而亲疏，为诛其不附己者所中。配流卢溪郡。至德岁起家宰江阴，历佐晋陵、吴兴、丹阳三郡，或参将府张公镐军事。其佐郡也，廉使辄移真守以避，府君大率以古良二千石之理为之。其佐戎也。王师赖焉。明年，克复二京，博求多士，徵拜金部员外郎，稍迁刑部郎中。言达於上而惠及于下者非一。上元中，帝念宗室大臣总东南节制，时危任重，咨忠贤以贰之。诏加府君御史，赐银印朱绂，辍为其介。府君方勤王侯伯之事，启其所奉，道之将行也。末如命何。夫人皇朝刑部郎中瀛、汝二州刺史宏怿之孙，吏部员外郎汝州刺史亻巽之子，年若干，归於府君。孝友礼乐，得之性命。越自龆龀，闻于家人。率是道也，移於夫族。而夫族之长幼内外受其厚者，报亦如之。惟府君才中公卿，而位止下大夫。爵宜难老，而年夭强仕。夫人凭善之积，作贤之合，天与之偶，命与之违，命也。双剑相从，万里同穴。始者凤凰之兆，岂吉凶类乎。员辱命长僚，托志卒葬而已。铭曰：
    仁寿才贵，天之所大。如何李公，不卿不艾。宛宛内子，福孤具美。德丰椒兰，年夭桃李。似续惟贤，永怀奉先。成周还葬，於万斯年。
    ○河南少尹裴公墓志铭
    唐贞元八年冬十月二十有八日，前河南少尹裴公，讳济字庄，时春秋五十卒于京师靖安里之旅舍。明年夏四月朔，葬於绛州闻喜县之故原，从先公居，礼也。高祖怀节，皇朝洛州刺史。生太府少卿昭，昭生蔡州刺史刚，刚生扶风郡雍县令据。公则雍县府君之长子也。
    生而颍秀，长而博辩。质如琼枝，文如春林。尢长记诵之学，酷重许与之契。耳目一历，辄在心口。意气相合，坐遗形骸。天宝末学优艺全，方登俊造之贡。俄属国难家疚，崎岖险难。以丧往事居之孝，称於所至。服阕，襄阳节度使来表襄州参军事。属有势胜而理负与人争官者，州府畏之，公时摄功曹掾，守文与直，不为之挠。嘉其所执，升之宾介。有疑焉，辄以咨之。他日，自相位获谴，已而伏诛。凡百门吏，逃难解散。公与陈郡殷亮，始冒危於保卫，终毁家於葬丧，君子难之。
    故司徒李公勉聆公之节，辟以为属，自江西入尹京兆。洎节制广、滑、汴三府，以公明可折狱，利可拨繁，权可赡给，清可澄察，而武可临戎。官历金吾掾万年尉三御史二尚书郎以至於御史中丞，职更推官洎度支观察二判官以至於行军司马。公之奉李公也，若体从心，李公之任公也，若素受采。李公制用，公为利器，李公翱翔，公为羽翼。厥後李公罢镇，迁河南少尹。故孜孜励精，贰前後之政与我同志者，必以吴公李膺之名归之，其有所执赖于周人者非一。贞元五年，受代来朝上京。燕息衡门，咏歌卒岁，以俟道长，末如命何。
    初公之在滑也，方属两河之惊，不敢以非疾之忧，贻於高堂坚请，退闲亦既终养。其在汴也，有二千石结根贵幸，怙宠傲慢，收小惠於下，隳大计於上。公数其不供之咎，请以去之，言而未行，拂衣自免。未几，彼果颠覆。李公於是厚礼还公，且有中军中宪之授。盖进退终始，不违於道，多此类也。母弟澄，检校膳部郎中润大理司直。泾，前颍州刺史。少失先府君之教，入学入仕，为郎为邦，皆公之训诱也。夫人陇西县君李氏，故太子宾客翼之子。有淑媛之美，成公之家。事公姑，之孝闻焉，奉叔，公之友闻焉。其辅佐之力由中及外者，出处闻焉。今也ヮ首泣血，自雍及绛，一号千里，行者悲之。子曰铤，弱而有立，毁过成人。谓员平生交亲，见托为志，其文曰：
    猗欤裴公，昭朗直清。哭来发迹，和李腾声。处则全养，出能保贞。蒸蒸穆穆，为子为孙。夭阏遐志，摧颓壮龄。哀哉哲妇，为代之程。
    ○监察御史裴府君墓志铭
    呜呼，有唐君子河东府君之墓。公讳某字某，先伯益之苗裔，分秦封晋，史牒详之。元魏河北太守万虎，兄弟三人，时称三虎，并仁於魏。魏都河洛，在天地之中，故裴氏始有中眷之号。公则万虎八代孙也。曾祖某，冀州都督府长史。祖某，温州乐城县令。父某，蔡州司田参军。初命左领军卫仓曹参军，ヘ商州刺史李佐戎事，迁同官县丞。李侯移镇桂林，统师南服，表公为监察御史，介澄察之政，至今二府思李公之美，ム公是赖。使罢，闲于洛阳，不幸遇疾。以贞元六年秋八月庚申终於立德里之第，享年四十有五。明年辛卯，葬于首阳山之阳，龟筮与人三者皆吉。有子四人。男曰绰、曰约。长方龀，幼能言。女子孟少绰、季少约。母弟佐，洪州南昌县尉，充本道廉使从事，讣之未及河南。夫人穆氏，秘书监新安公之季女。惟是一日二日洎逾月之事，实弱妻主之。吾闻之，生也全其道，没也全某素，是之谓君子。公性充天醇，气与道冥。行本忠恕，文以礼乐。可不谓全其道乎！遘疠弥年，待变弥月，疾能销公之体，而不能灭公之和。命能夭公之生，而不能汩公之正。可不谓全其数乎！表之以君子，言之者无愧。铭曰：
    寿不与仁相会，贵不与才相期。福不与善相报，命不与事相随。何四者之乖刺，而不并集於斯。已矣乎！非夫人之为恸而谁为。
    ○秘书监致仕穆元堂志
    唐贞元十年十一月二十日，公弃养於东都归义里私第适寝。明年四月，嗣子赞洎质、员、赏奉迁灵座，曾王父母于偃师首阳山之北原。赞等惟刻石识墓，非周、孔之训，宋、齐以来有之，所以藏馨香俟陵谷，不可阙也。太夫人河东郡太夫人命曰：礼经三月之事，所以必诚必信，勿之有悔焉者，盖孝子自尽之谓。然则自尽之大，莫大於纪述平素，贻简幽明，假词他人，不足以厌自尽之义。公讳宁字某，十一代祖崇，元魏宜都王。其後孝文自代迁洛阳，遂为洛阳人。奕叶王公与魏终。五代祖伽，皇朝殷州安阳令，赠刺史太常卿。高祖宏远，水部员外郎。曾祖固礼，秘书郎。祖思恭，稷州录事参军，赠光禄少卿。考元休，相州安阳令，赠同州刺史。自宜都至殷州，以淳粹之气相遗；自殷州至同州，以清白之风相授。传洪范九畴，究天人之际。皇王得之，不出户庭而天下治；学者得之，为王者师。公则同州君之元子，锺天元和，发地祯祥。性得於孝友忠烈，生齐于聪明正直。渊深峻极，溥博闳厚。用先王之礼乐，节而文之。是以外富直道，中积至行。始厉高节，终全盛德。宣尼称道之将行命也，将废命也。命也者，似系一人之谓。小子则曰，公之道将行时也，将废时也。使我公之得志也，天下至公立，大道行，风教厚，人伦正。天之未俾当时臻乎此也，岂系公之命乎。盖天能使公道可奋乎百代，而不洽乎当年，才可周乎万物，而不极於所莅，天之不全欤！时之不全欤！
    天宝中，一命景城郡盐山尉。在官五年，凡七宰旁邑，三纪郡政，二介使臣。禄山作乱，以郡有煮海之富，属城之乘，使其党曰刘道元以假守之。公乃纠合同志，首唱大义，枭道元以绝禄山。而郡佐畏懦，多与公驳。史思明统众来寇，郡俾公保东光县拒之。思明骇公之才，使骑将持书通好，公立斩其使，以犭旬于邑。且封其书于郡，郡佐逾恐，且虑思明之见仇也，趣公罢摄。公尝佐黜陟使分巡列郡，与平原守颜公真卿阴图禄山当乱所以御之之画，至是密遣家僮以手疏诣颜公。书无他辞，曰：“夫子为卫君乎”，六字而已。颜公执书感泣，即日以军师之礼致公。公之许颜公也，以长子属于母弟，曰：“唯所往，苟不绝先人之祀，吾无累也。”既而从颜公登陴誓众，以必死与之俱生，援绝孤城，公志愈厉。颜公麾下有非公所制者，伺公请沐，中夜迫颜公跳，比及於河，公方自拔。他日颜公诣行在所自讼，有立者公之力，无成者己之咎。肃宗嗟叹，以玺书徵公，且谓颜公曰：“由廷尉评以谏议大夫待之。”既至，会颜公以言事忤旨，其议遂寝。
    上元、乾元之间，累官史府尚书省。分王命于河南征镇之军，仅十馀帅，凭勋怙宠，乘国艰危，自以不叛，为文靡顾文法。公以至诚格之，大顺激之，清明律之。由公徵令者，相率如响。元帅李光弼将贰於上，屡奸於公。公守正不迁，积与之隙，日宣不令之言，欲公畏之。公自泗抵徐，驰驿辄至，理折其口，义胜其心，泄其愠於包藏，夺其谋於将发。代宗闻焉，为一二宰臣话之，至於叹息。于时周郑路塞，东南贡赋之入，漕汉江转商山。诏择文武全才以守夏口，我于是有专城连率之寄，金印紫绶之宠。诏书下日，百城肃然，清风先翔，甘雨随洒。荆越吴蜀之富，期月倾之。俄封长江，与淮西对境，厥帅董秦，多俾腹心为其津戍，拉商旅，断中流。畏公明威，拱手如梏，舟楫上下，如行其家，万里来臻，若赴于市。部有酷吏，姻连勋臣，敢为贪狠，靡所畏忌。公纠发赃罪，暴之于朝，且以鞭朴，惩其侮慢。我於是有再黜之咎，勋臣故也。居五稔，有诏徵入，牵复台省。大历七年，淮南旱，和州以师旅後疮痍深，慎选良牧，用膺明命，视人如子，理事如医。居一闰，人忘其伤，又一闰，人忘其化。无何受代，代者冒以天宝季年版籍之额，洎即日所授数上闻。是时兵兴二十年矣，异日版籍，百无一存。代宗震惊，以为亡失在我，故有泉州之贬。初公属以徵发之弊，抗于刺举之司，既而代至，则不知代者之指。斐然欤？将有为欤？赞守阙讼冤，三岁闻彻，降而御史即州讯问，则公初年季年，户增数倍。使者还报，会今上龙兴，拜太子右谕德，诏曰：“令子申父之冤，宪臣受君之命。楚剑不冲於牛斗，秦台自洗於埃尘。”其明如此。宫坊养德，优游卒岁。
    每台辅易位，宜以举直措枉。或曰公卿缺员，佥议所属，以中外之望，必集于公。而前後宰政，率以不附离之见惮，故久滞於次。公尝自卜进退，以深识为元龟，且时不我容，我不时徇，则非吾之进也，在於退乎。默默然有浩归之志，凡谢病重满十旬，而时议迫隘，公望充塞，不得已而起者。朱Г之乱，公方杜门请急，出无车马，假乘于故人太子少师韦公伦，弃家逃污。出城信宿，方审乎所在而奔焉。转秘书少监右庶子，录奉天兴元之勤也。大驾还宫，百官复位。公曰：“可以行吾志矣。”移疾罢免，东归吾土陵。後五年，就加秘书监致仕，遂公之志也。考于洛之上，人胜于北山之阳。良辰暇日，尽四时之赏。以仁自富，以道自贵，以孝慈为稼穑，以友爱为埙篪。十年春，喟然手疏述麟德中高宗天皇大帝诏问张公艺九代同居故事，撰为家令，赐诸子诸妇人各一通。赞等暨诸妇拜泣受赐。公曰：“吾之理命也。”是年秋违豫，冬弃背，寿七十九。
    公伯姊元夫人，与公同禀至性，有高世之德。公率太夫人所以敬养之道，达於神明。公之教育成人者，高祖、曾祖兄弟洎孤甥、侄与赞等，所以威以劝之，慈以抚之，壹之乎天性之至，外姻僮仆，不知所以别焉。性嗜读书，无学不综，经穷入室之奥，史精历代之博。非圣人之教道，则知而不言。每语及三代损益，以逮於国朝典故，莫匪成诵，闻者退徵於卷，则文字甲子，靡差毫厘。或为卿大夫话其世代，盖郯子、范子自言其祖，不之逮也。仕四朝，更三纪，历官二十五政，德义政事，无非殊效。且未尝有如分之报，而三黜一免由之。善与人交，始不以谄渎合，终不以生死异。尝从王事，历佐权臣。入於朋家之门，虽周、郑交恶，田、窦夺移，彼不我疑，我不波贰。尝宴居诲群子曰：“吾闻君子之事亲也，养志为大。吾之志也，直道而已。尔事君事人，或枉其道。日以三牲五鼎充吾庖，非养也。苟继吾志，或承患难，则义重於生，宜从其重焉。”赞等荷严训，仕於天朝。赞以御史中丞，质以右补阙，皆以守职不避强御，并罹谴逐。员以侍御史佐东都留守，不敢陷所事杀无辜。赏以监察御史叫帝阍解兄难，迭逢困厄。公申诫曰：“先王之道，洎尔友朋之议，及吾异日之训，尔无亏焉。爱子者教之以义方，不闻以谄，尔其勉之。”赞等永惟古人有欲养不待之痛。公高尚不事，待养十年，而赞等官薄命奇，不自极於不才不孝之分。内乏击鲜之献，外贻非疾之忧。是以上天神明，罚以不得自死之苦。夫不死之道，有不敢不能。赞等伏念为公之嗣，且太夫人在堂，是则不敢负，不肖不逮於义，劣不能死，荒不及文。哀举大端，永幽宅。
    ○京兆少尹李公墓志铭
    有唐故京兆少尹陇西李府君，讳佐字公辅。年未充其志，位未半其才。君知其贤，天不跻其用；亲待其养，命不偕其荣。贞元六年，年六十有一，三月丁巳，终于长安兴仁里。闰四月丁未，夫人范阳县君卢氏，奉公之丧，达於洛。月日壬午，弟前监察御史亻免，承公之丧于告成从先公居，且曰理命。初公以疾得谢，沉痼累载。三事群公，佥谓公仁可长人，武可训戎，正可持刑，权可调赋，其忠肃明敏，尤宜尹京，前後执事当赵、张、三王、吴公、李膺之选，辄迟迟其授，以俟公之起，而公未闻。然及时贤闻此凶讣，嗟叹之声，浃于上下。诏赠同州刺史，赙以布帛。故事，公卿薨位，有以震悼于上心者，则及追赠，其或加等，申之以。公以贰尹去职，礼优饰终，有以见才拔乎萃，恩超于时。若假之永年，以极其遇，讵可涯也。呜呼惜哉！
    五代祖礼成，隋礼部尚书绛郡公。祖元恭，皇大理少卿知吏部选事。父诵，高名下位，陈州宛邱县。公十岁而孤，居丧有过成人之戚，太夫人荥阳郑氏抑之，然後复於礼。弱冠擢明经，调婺州武义县尉。以清白苦节闻，故相彭城公辟以从事。凡三迁至监察御史，领江西之赋，又迁申州刺史。戎师作乱，移公隋州。其後僭逆以公先奉太夫人在外，疑焉，折简招公。公以自脱之计未售，辞疾者再。元凶使其徒来劫，公语以疾愈自祗赴者与逆徒偕。先是熟与舅氏克钧期於境上，克钧日涕泣於襄阳节度使贾公。公感而义之，为出敢死之士，克钧亦毁家行赂，以贾勇奇兵如约，公以轻骑脱焉。表公为ヘ者荆南、江西、鄂岳三府。上以鄂岳请命先至，除检校户部郎中兼侍御史充都团练使。
    銮驾还京，公奉章朝奏。是时梁、汴圯隔，漕运不至，逆将跋扈，屯于近郊。关辅困於兵蝗帑藏索於锡与。上以贡赋之入，必由江津，择全才领商於之地，以辟南门，夜间有刺史防御中丞之命。公心周庶政，手集庶物，明於理身，勤於理家。俾天收其灾，地尽其利，峻岭重负，至如川流。诏加朝议大夫，赐金印紫绶，封太夫人荥阳太君，赐一子官。其事刻之金石，实吏部侍郎李公为之颂。无何，授桂管观察经略使。部内不及朝贡之羁縻州者十八，旧例首领赆於官署为刺史，一州所贡，悉以奉之，其或鱼肉斯人之甚。有来讼者，率以遐远阻险，非文法所及置之。公於是易之以中土温良之吏，越人之男女不为所鬻，资产不为所夺，悦而戴之，相与禀令，其移风俗如此者非一。累以亲老陈乞，故有亚尹之拜，是则假道，无如命何。
    初宛邱之人吏，感府君之明惠，而矜公之孤藐，相与竭於子，所以送死养生之异兼焉。太君曰：“昔吾夫之所以为生也，今以没而受，则是死吾夫也。”毕以辞之。公由是奉先公之贻训，太君之清德，常恐失坠。三为郡，一为帅，从公者二十六年，退居无具药之资，没代无护终之直。室有孀姊妹挈孤甥者数房，孀与孤者亡无怙之恤。一女茕然，亻免以其弟二子彦主公之後焉。呜呼！为富不仁，为仁不当，信矣！积善馀庆，何其不信哉！不然，公之所丰者仁义，所不绝者遗爱，故事风流於後，岂物莫两大而使然耶！亻免以员兄弟偏公之遇，辱命为志，悲而不文。铭曰：
    君之生，叶成官达，尊亲扬名，天锡纯孝，古之遗清。君之没，背高堂，去白日，恨荣养之不终，吐遗言於将绝。君於先，嗣君於後。贤哉悌弟之心，有以复君之友。
    ○国子司业严公墓志铭
    公讳某，字某，冯翊临晋人。其先有汉太子太傅彭祖，为左冯翊，子孙家焉。十二代祖翰林，东汉末复守本郡。後四业至元魏平南将军却阳侯稚玉。又四叶至皇朝洮州都督君协。协生魏州司功参军赠太常少卿方约，公之祖也。方约生银青光禄大夫左庶子赠宋州刺史损之，公之祢也。自平南至洮，世以侯国相袭事，名声称之。
    府君迪奕叶之祥，锺生知之美。用为孝悌，用为忠贞，用为循良，用为道艺。出处终始，小大由之。天宝中，以门子经行擢宏文生，调参江陵府军事。时所奉之主永王，阴有吴濞东南之乱，致公宾友之礼。公迨其将兆而未发也，以智勇免之。受命南国洎督王赋者，或咨公以画，或倚公以办。三迁至大理司直，赐银印赤绶。慎选京邑，从容台署。历京兆府户曹掾殿中侍御史虞部员外郎。河洛思其理，理行发闻，拜河南令刑部郎中。雅素儒学，选国子司业。建中宰政怙威，朋家构闵。公以亲累贬潮州司户。时泰道长，公议兴能，推连州刺史，换彬州，累加朝议大夫，封冯翊县男，旌异政也。公母弟士良，并龚、黄之寄，盖不胜形影分离之忧，及闻士良罢归，公亦陈乞自免，愿言相视而终老焉。既至京师，复拜国子司业。无何，士良出牧，公悼别加等，忽忽不乐，燕居如失。贞元八年某月某日，归全于长安新昌里之私第，春秋六十有五。
    初公自彬之归也，有从祖姑世父母，身没嗣绝，旅殡越公乡，匍匐发护，毁家襄事，各迁于先茔，服仁义者归心焉。夫人彭城刘氏，右仆射彭城公之女，生子男三人，先公而没，先姑于龙门山之北原，事具前志。嗣子纂、次子筠、季子篆，皆感过于，毁疑于灭。冬十一月二十有一日，奉公归夫人之室，且从先君。铭曰：
    严氏阡，北原上。先贤後贤如相望，我归曷归归我室。我友俟我以琴瑟，杳长夜兮无白日。
    ○骠骑大将军刘公墓志铭
    公讳海宾，彭城人也。祖滔，皇朝散大夫徐州别驾。父元，银青光禄大夫泽州刺史。公以义侠闻于陇之间。洎天下兵兴，以身许国，累功百战，全生万死。历官十七政，至於开府仪同三司御史中丞乐平郡王，食实封五千户，充泾原节度兵马使。建中初，逆将刘文喜窃泾州叛。皇上以神武肃毅，齐一四海，欲使乱臣贼子，作诫于泾。六月兴戎，群帅奔命。前事之日，公挈长子光国，度文喜将叛而不支也，始以奏请造于帝庭。敷露奸慝，陈献忠款，期以父子为其膏肓。上抚而还之。呜呼！天地启公之谋，果有雷电之诛，假于光国之手，枭磔文喜，献其元于蛮夷之邸。城池师旅，与功全焉。天子御正殿，朝百辟，引公父子，同日封拜。公拜骠骑大将军左骁卫大将军依前兼御史中丞，又赐实封一百五十户；封光国五原郡王，是时轩陛之下，龙骧虎贲之士，相贺且劝，不旬时而名布天下。宿卫中禁，为王爪牙。後二年，长安有朱Г之乱。公与放太尉段秀实约曰：“公为曹沫，我为荆卿，期以一剑而复大驾。”故公先机而发，有害其成，段公与公是日并命。君子谓二公之殁，千古如生。时建中四年十一月十日，享年六十有二。明年銮辂还宫，於公有未及下车之诏，追赠太子太保，又赐实封五百户，所以衤遂之品，礼极数殚。而宸衷群望，犹未之塞。
    先是淮夷叛命，光国东征。厥後王事龟筮，差池未协，盖不遑五月同盟之会者，七年于兹矣。贞元七年六月四日，夫人雁门郡太夫人田氏寿若干弃养于东都安国。光国衔恤卜兆，得北邙山之南原，西远国门三十许里。乃以日月有时之事，请于居守吏部尚书杜公。公列状以闻，而饰终之典如初礼。十月乙卯，太保公之丧至自京师。十月己巳，启太夫人之殡。壬申，迁而合焉。夫人承夫以礼，训子以义，享其丰报，锺庆於身。然而太保有命代之勋，宠位未半；国有日跻之孝，色养遽违。各从其策，不极其分。悲夫！光国以太子詹事兼御史中丞袭乐平郡王，充东都防御左厢兵马使。次子某，试太常卿。清国，太子通事舍人。润国，未仕。皆大夫之特也。光国继忠袭贵，终以哀报，愿奉不朽，铭之墓门。其词曰：
    赫赫太保，自天降忠。见危致命，有始有终。佐戎于泾，泾帅不龚。父心子手，震踣元凶。皇家中否，大盗遘逆。伟哉段公，与我同德。将灭妖彗，载清宸极。天之方稔，运夺其力。悠悠青史，异代凄恻。抑抑夫人，率礼无违。夫忠子孝，宠禄由之。九原何许，双剑同归。鼓吹晨发，霜清风咽。生荣死哀，加等备物。于嗟後人，无忘忠烈。
    ●卷七百八十五
    ☆穆员（三）
    ○冠军大将军检校左卫将军开国男安定梁公墓志铭
    公姓梁氏，讳慎初，字智周。其先安定乌氏人。高祖曰宜春郡公讳某。当隋末丧乱，豪杰并兴，某宗人师都，雄据朔方，自号梁王，置百官，以宜春为宗正。有唐贞观初，梁亡，梁宜春首谋率其党来降，拜金紫光禄大夫右金吾卫大将军，赠凉州牧。凉州生左千牛卫讳叔裕，千牛生太子司议郎讳穆之，议郎生顿邱令名犯肃宗庙讳，顿邱生公。少孤家贫，落魄不得就经学。既冠，有勇力，以弧矢为事。性严简直方，不苟合於时。博物涉史书，一览历代成就山川地形攻守奇正之术。已而天宝末，函夏寇乱。西平王哥舒翰之守潼关也，公上书论兵势，且劝深壁不战，以挫贼锋。西平异之，命居戏下，表授左武卫胄曹。四迁至左卫郎将。时贼臣当国，而与幕府不协。公曰：“难将至矣。”遂间行而南。无何，西平溃败，公尝善岐国公鲁炅，炅方守襄邓，乃往从之，表迁右羽林中郎将。屡以果锐为军前锋，而搴旗陷坚者四五。敷奏岐下，帝甚嘉之。录前後功，超拜左卫军，加号冠军，封鹑觚县开国公。既拜命而告人曰：“徒以蠢尔材力，遭乱乘势，以获爵位。传曰：无德而禄，殃也。吾惧及焉。”遂移疾请告，解印绶，退耕於野。春秋若干，以宝应二年秋八月寝疾於河内，薨於私馆。没顾命嗣子贲曰：“始爱夫太行山之阳，将营而老焉。又常惧蹈白刃，不获墓坟。今幸以天年终，宜从吾志，薄葬於此。纵汝不忍为元晏故事，当敛以时服，有棺而无椁可也。”是岁卜筮不吉。至大历九年冬十二月，贲始奉先公之裳帷以安宅焉。夫陈力就列之谓忠，见机不仕之谓智，名遂身退之谓达，全而归之之谓孝。夫如是，宜刻贞石，遗於后嗣。是吾宗也，实能言之。铭曰：
    肃肃鹑觚，敬义直方。履柔履刚，出处行藏。与时弛张，弧矢之利。以从王事，乃行其志。允焯厥位，帝命将军。受兹蒲璧，革金厄。乃蔚乃赫，人鲜克终。独守谦冲，缯缴不及。冥冥高鸿，於嗟鹑觚。生也有涯，令闻无穷。
    ○汝州刺史陈公墓志铭
    唐贞元五年秋七月，汝州防御使汝州刺史兼御史大夫东都畿汝州都防御左军兵马静戎郡王陈公疽发首。己酉，命牙门将鲜于侍进奉书告辞元戎尚书安平公，以受恩忘死非其死恨。又命尝同百战之将王进达等十馀人，以忠荩王事为别。又命嗣子少英，以孝敬继夫人为诫。庚戌，归於私第。辛亥薨。八月，孤少英与家老故吏及龟筮谋得宅光於州东石楼山之阳。辛酉葬。
    公讳利贞，范阳人。禄山之乱，始自平卢越海归国，累建戎效。从太尉临淮王光弼军於河南，寇攻雎阳垂陷，太尉常遣心腹爪牙之师郝廷玉合诸侯之众趋之。公辄以轻骑赴如林之旅，入其腹，出其背，如飙如星。庭玉奇公之才，谓已不逮，拔於行间，以其子妻之，绳於临淮，列为重将。其后庭玉入备宿卫，出镇河陇，公实从之。凡十迁大将军太常卿太子宾客特进开府静戎郡王，至御史中丞陇右都知兵马使。其所置者，皆如释宋之事。希烈之乱，诏以哥舒曜为汝洛节制，俾公之前队佐之。军次汝坟，不终日城拔。又以次襄郏，寇军大至，公以马步五百当强寇万人，立为奇兵，横击其右，凶党退却，数月不前。襄城守拒有备，由此效也。希烈自统豺狼之众，至而围合，矢石雨下，昼夜不息，外筑甬道，与城相属。公登陴捍敌，身均士卒，劳则先之，逸则後之。凡不栉不沐非以我事当见戎帅不下城者七十馀日。戎帅苍皇自拔，乱不能遏。叛将庭芝谋害之者数四，阴为之制，使不得发。俄而朱Г以关中僭逆，凡幽蓟河陇之卒尝隶於Г，千里之外应之。公与庭芝所统，皆Г之旧也，庭芝果以其众作乱。公之麾下亦带甲而从之，中宵难作，公仗剑当辕门而立，呼曰：“如有过此门者，当杀我而後过。”由是其众定，而庭芝逸，故有专城之拜。其为州也，奉上以不违，抚下以不扰，是以廉使尽其政，疲人安其理。
    春秋五十有八，前後历官二十二，封爵四，从戎许国，垂四十年。不须臾忘忠敬之心，不一日蹈污染之迹。起鼓な之下，登诸侯亚相，与茂勋宠禄，相与终始，可不谓之大丈夫之致乎！安平公出涕之外，复有馀恸。将吏等遑遑相吊，往往如在。前夫人早夭。后夫人陇西辛氏，实大原节度相国金城王之女，ヮ首类血，以庀丧具。长子少英、幼子壬癸，永怀陵谷，见托为铭。其词曰：
    苍苍平原，郁郁高坟。下有泉户，永闭虎臣。岂伊虎臣，亦曰贤守。勒铭贞石，示千古後。
    ○舒州刺史郑公墓志铭
    有唐循吏故舒州刺史荥阳郑府君讳甫字某，享年五十有四，历官一十有二。以贞元六年冬十月辛丑，卒於东都崇让里第。十一月，诸孤家老得请於元龟，奉府君之丧，归於祖实郑州荥泽县广武原，庚寅下。其先史足徵也。十代祖煜，元魏建威将军南阳公。魏氏定五姓冠百族，煜以官婚人物，甲於时选。厥后历周、隋洎皇朝凡六叶，至於曾祖仁恺，密、亳二州刺史。祖慈明，银青光禄大夫濠州刺史。考令，银青光禄大夫国子祭酒。重名贵仕，照烛相续。
    府君少以门资奉俎豆於太庙，调习书判超等，擢秘书省校书郎，历京兆府蓝田尉大理评事。二宗山陵，诏求多士，以集大务，摄京兆府户曹参军。毕事，改授大理司直，迁监察御史，实佐时宰，充营田使判官，转殿中侍御史，罢授尚书祠部员外郎兼侍御史，充宣歙青苗税户使。朝於京师，拜和州刺史，廉使今居守公奏课第一。锡命屡降，凡两加特阶，一赐金印紫绶，且以借留之典副之。後迁舒州刺史，而历阳之绩，累载之美，布於下车之初。乃至讼不烦於听，令不费於言。赋调事理，吏劝人逸。初祭酒府君殒於镐，惟王事世故，洎龟筮之不叶，未遑还葬。至是累疏陈乞，优诏曰俞。解印遄归，遘疠於道。哀哉！
    夫人清河崔氏，故中书令赵国公圆之子也。以地之贵，天之淑，致善乎府君之家，不幸早世，殡於所次，俟夫异日迁而合焉。有子九人，长男曰适，左卫率府仓曹参军。次曰奉方，志於学未龀。有女二。曰（阙）长适范阳卢士深妻。未笄者四。其执丧致毁，长过於礼，幼如成人。兄子前乡贡进士权，遵诸孤之请，见访为志。
    呜呼！今方夏之内，靡攻伐之患，尝所匮，在於富而教之。府君之生，盖明主叹息之所求也。其殁也，岂独舒人、和人之相吊欤！迹其二府已然之理，可使太史公、班孟坚之徒从而纪之，以及於後。今也遗爱故事，结於人之深者，止於辍舂堕泪，日月至而逝焉。然则铭之於墓，亦其次也。铭曰：
    生贵行道，道贵及物。苟有可称，其谁不没。猗欤府君，政乃生人。自我煦育，二邦如春。不知者命，溘至孔殛。托体山河，与之终极。
    ○河南兵曹元公墓志铭
    公讳盛，字谋，河南洛阳人。魏昭成帝之十二代孙，皇朝金紫光禄大夫司膳卿汝阳公善应之曾孙，集州司马崇敏之孙，处士履清之季子。生五十有五年，完蛋剧团宪府法寺宰邑掾京者十政。以贞元十一年六月十五日卒於东都绥福里第。十月四日孀妻孤女，奉丧归葬於偃师首阳山之北原。呜呼哀哉！公忠竭於事上，孝终於报亲。许与然诺，著於气类。其莅官也，刚决坚利，致用如金。易人之所难，敢人之所畏。累佐戎府，独步神州。肃肃羽仪，方渐於陆。何年官偕半，而不知者命迫焉。初处士府君之逝也，公二兄孟幼仲婴，公方孕。太夫人则我伯姑，来归於我。惟是内外同气，兄无常弟，弟无常兄。入学过庭，雁行三纪。既而从官，方始异门。孟仲早落，公终养焉。呜呼！我伯姑深仁如天，高行邻古。昔有三子，今无一孙。悠悠彼苍，与善焉在。仁人之祀，奄焉忽诸。夫人河东柳氏，从公致养，奉公归，存没成公之志，贤乎哉！女子藐尔未笄，茕然主奠，闻者悲之。公方大渐，以埏遂之铭见托，何以为报，哀而不文。铭曰：
    归全旧邱，列侍先人。有知当乐，无知返真。
    ○成都功曹萧公墓志铭
    公讳某，字某。其先事具梁史。盖宣武皇帝七代孙也。曾祖文憬，皇朝朝散大夫湖州司马。祖元礼，湘州刺史，赠太子詹事。父诠，大理评事。昭穆相遗者曰清白孝友，人称之。君幼以明经登第，洎天下多事，投家远迹，而所至闻焉。或吏或宾，报之如一。历任曹州冤句杭州富阳二邑，转都水监主簿左金吾卫兵曹，调大理评事，地官司国计。使臣督王赋，迭咨公以分其重，公受命事集，而舆颂随之。剑南节度使表公成都功曹掾，兼佐蜀州戎事，锡以章绂。不幸遇疾，退於荆楚之间。贞元八年，归故国於洛。秋九月十四日，终於康裕里第，春秋五十八。其冬十月二日，迁於某县某乡，从先公居，公之志也。公之生也和，其发也清，其行也晦，其用也明，其文也馀力，其学也存诚，其从事也口不言禄，其为善也心不近名。是故历仕无报劳之宠，终身无充量之荣。汨没下位，摧颓壮龄。《传》曰：“天下有道，贫且贱焉，耻也。”若乃道富而家贫，德贵而身贱，才合而奇，迹高位下，耻在夫天焉。如萧公者，处退而退，求仁得仁焉，耻焉既非所耻，则又何怨？夫人某郡畅氏，故尚书左丞某之子，昔佐公义，今成公家。生男四人，三子早夭，一子曰范，方龆而嗣，毁如成人。侄纂，遵世母幼孤之请，见托为志。其词曰：
    吁嗟古人，不贵贵仕。义犹重生，德岂轻位。猗欤萧公，其道不匮。何以表墓，唐之君子。
    ○河南府洛阳县主簿郑君墓志铭
    郑君讳约，字某。元魏中书令周小司空金乡文公穆之七代孙，皇朝东都留守京兆河南尹福建观察使御史大夫懿公叔则之冢子。擢明经，调大原府参军，历兴平尉洛阳主簿。娶范阳卢氏，生二男未龆，二女未笄。春秋四十六，贞元十年四月八日，卒於东都尊贤里第。十有一月某日，从先君於万安山阳。哀哉！君事先大夫以闻礼为业，奉继太夫人以无违为志，孝也。地贵门高盖群从，外姻归之者如市，身为冢嫡，率以和气，煦其欢心，行也。不籍世资，自求於古，立也。馀力学文会友，艺也。前者先大夫出入贵仕，羽仪中朝，君仲父季父皆以令名列於清贯，赫奕高明之盛，莫之与京。既而季父陷於国雠，先大夫薨於遐裔，仲氏继殁於位，二夫人次夭於家。君与诸父兄弟，斩焉相从，藐尔相吊。曰：“昊天之不我恤也。”逮三年矣，柰何声未绝口，而君又往焉。於戏！积善馀庆之道信乎？何其於始也信，未及其终而欺继之。季弟纳，柔明而文，次迫当室，孔怀加等之外，似有怨且惧焉。谓员先公下宾，仲季之执，疏君景行，俾勒泉扃。铭曰：
    人生盛衰如朝夕，可叹繁华与凋落。高门冠盖者如云，一旦吊宾何寂寞。盛德之後仁所归，嗟嗟之子何福违。我从先君终此山，让厥嘉祥贻後昆。
    ○陆常尉崔君墓志铭
    崔君名泳，字君易，清河东武城人。皇朝刑部尚书赠太傅忠公隐甫之孙，河东少尹微之子。进士擢第，调同州参军陆浑尉。生四十有三年，以贞元四年冬十月景子卒於洛阳毓德里之第。丁酉，从先尚书少尹於此邱，礼也。崔族著明，洎忠公德如其谥，焯乎代之闻，见其所凭者厚矣。惟先王之乐，实祖考之世。及君子之所以为构为获者，加生知之力行之。故其事亲也，以无间言，无违志，无失色，无过行。其执丧也，视礼经有加等，而恶用吾情之叹，异夫古焉，其莅官也，才无不器，事至以锋，致理者以备群司，陟明者以充首赋。其会友也。以晏平仲久敬，子路无宿诺，植之为本，而游夏之艺文。向使锡厥永年，被之资仕，俾自家刑国，以及生人，未始涯也。呜呼！才长命短，古有之矣。君之所以堕诸公之泪使有馀恨者，方兄弟燕言之次，无分阴之疾，如寐如息，而不反焉。夫人范阳卢氏，令族美行，宜为君之伉俪。四子。男曰某，女孟仲季，未笄未弁。初河南府君祥逾月，夫人范阳县君违养，又祥逾月，君继夭。君长兄河南府司录参军溉，不胜其哀，乃至谓其身之存，不若君之没而无知也。当无穷之苦，如有知也，先人在焉。托我友生，铭其隧埏。词曰：
    有生有死，彭殇同致。德义为宗，嵩高匪贵。云收於山，曷为时雨。嗟我哲人，修邙之土。
    ○殇子穆若愚墓志
    穆若愚，唐秘书监新安公之孙，前御史中丞公之第五子。貌宜贵寿，神宜才艺，气宜淑哲。生七年而夭，痛莫如之！时诸父不天，方集荼蓼，一恸之外，且相谕曰：“老氏谓身为大患。然则人之生也，适与患并。男子既龀以往，患於是始。此子也，生无有生之患，没有无患之乐，然与大化潜契，旷然与太古为邻，齐彼彭聃，为归坯土，命也如何。”偃师首阳山之北原，吾祖宗之所宅。翌日迁於先府君之后。又翌日窆焉。贞元十一年六月二十五日，叔父员记。
    ○裴处士墓志铭
    唐贞元四年春正月，员太夫人惟杜氏西阶之事，命长子赞咨於家君，习於卜筮。展孝思於罔极，抒孔怀於同气。躬备如新之庶物，洎一日二人之具，授从父之弟凑，浮舟於河，启殡於淇。二月癸巳，舅氏奉我外王父朝城府君王母丰县君刘氏洎伯舅之丧至自卫。先是卜兆於偃师首阳山之北原。壬寅，迁朝城丰君归於贞宅，伯舅焉。伯舅讳浩，字某。皇朝并州石艾县丞文行曾孙，绛县令元度孙，魏州朝城令翔之第二子也。孝弟笃实，可移於事君；肃恭信顺，可施於有政。行成於进而名未之归，学优於用而禄未之及。夭宝末，天下乱，藏於卫州之别墅。昏氛四塞，豺虎狺狺，行无所从，退迫噬。殷忧不寿，发疾而终。时至德三年二月二日，春秋三十有五。夫人京兆韦氏，挈未童之孤孙是逃锋刃，保朝夕之不遑，而逾月之礼盖阙，乃於其所殡焉。我慈亲念羁魂之靡托者，心不忘痛，永言改葬，与大事俱，世道多故，坎Б未集。嗣子佐，馀力能学，含章而文，仕润州参军杭州司田，越在东南，计之靡及。夫人后元年弃养於润州官舍，将谋同穴。盖时趋道远，如佐之不至，且俟佐焉。然则夫人之家声美行，请让於来者之志。铭曰：
    呜呼！没而无知也，尽我慈亲之情，成尔孝子之志而已矣。如有知也，父母与子，相见泉隧，其乐融融，其乐泄泄。彼美家室，昔如琴瑟，他年令嗣元堂，使我长夜睹白日。
    ○嗣曹王故太妃郑氏墓志铭
    大唐贞元景寅岁秋七月己酉，荆南节度观察使户部尚书御史大夫江陵尹嗣曹王皋，奉先太妃荥阳郑氏之丧，归於先王赠尚书左仆射讳职之居，实洛阳邙山之原。先是皇帝使中谒者诏东京有司，备卤簿鼓吹洎祖载仪卫之物，且监视之。事之前日，嗣王有虞乎山壤泉隧，不常陵穴，乃以百世之後，贻厥来者之义，属於小生。
    太妃讳仲，字正和。恒州司兵文恪之孙，郴州司户休之子。郑之於百族也，如群岳之耸众山焉，溢於世间，事不待纪。太妃以礼之节为质，以乐之和为性。以《诗》之鹊巢采蘩小星殷雷、《易》之坤蛊家人为德，小大由之，且以其馀，施之於外。夫是以贤，子是以贵，以利於家邦。年十有四，归於公族。又十四岁，而先嗣王即世。王屋天坛之下，有别墅焉。太妃挈今之嗣王与女子子，洎夫族之叔妹未冠笄者，与本族凋丧之遗无告者，合而家之。居无生资，勤俭自力。仁以恤，智以图，使夫饥待我粒，寒待我纩，婚姻宦学蒸尝之礼，待我以时。嗣王年甫及笄，其所以导成慈训者，则以父严师教之道，兼而济之。於时天下晏然，而事有将乱之兆。太妃念嗣王之壮，必及经纶，不患不贞，患不更践，不患不闻先王之训，患不知下人之生，率以仲尼鄙事为教。及其长也，见其为龚、黄，见其为方、召，享其孝敬、勋荣、禄位三者日跻之报焉。呜呼！月望而亏，天之道也。以建中三年冬十月九日，遘疾薨於潭州官舍之寝，寿七十有二。
    嗣王奉丧归葬，达於南荆。国难方兴，天下否塞。朝廷倚宗周维城之固，加於郡帅一等。乃用鲁公伯禽有为之变，俾复其位。且使即其次而窆焉，嗣王衔恤奉诏，以战克，以攻拔，统江西，援江陵。其事墓也，如生平之养；其哀号也，执干戈者悲之。今兹龟筮叶谋，优诏惟允。议者或曰：“东南之镇，荆州为大。降寇仅灭，多虞未忘，遗羊杜之重，徇曾闵之节，越三千里执丧释位，谓安危何？”员以为嗣王之於朝廷也，曩竭之以忠；朝廷之於嗣王也，今遂之以孝。君臣家国之际，於是乎古无以逾。况其奉先之志，不可以夺，临下之政，必可以保。且用崇厥孝理，始於本枝，使为子者悦，事君者劝，以感人心，以顺天下。不然，何卒葬吊赠；天王之锡命，视於同盟，有加等焉。初湖南部将有王国良者，尝危疑负固，历年不下。嗣王为帅，恭太妃之教，以子召之。国良捧檄如归，抚之以信，其后入卫中禁，锡名维新。乃曰：“尔来之生，今日之宠，罔极之德也。”哀请赴葬，上嘉而许之。其执礼致慕，视於苫块，是以系之於篇。铭曰：
    抑抑母仪，禀训德门。来嫔王族，庆集宗臣。如彼崇山，应时出云。霈然作雨，泽润生人。裕我之蛊，启兹宠勋。匡戴中兴，为唐晋文。宜尔百禄，享兹万春。运夺其养，天胡匪仁。清洛之阳，修邙之阜。我归我居，我徒我友。维邙与洛，将安宅之相久。
    ○秘书监穆公夫人裴氏元堂志
    员不夭不死，先公弃背，迫先王制礼，免丧五月。太夫人河东郡太夫人以贞元十三年六月二十四日违养，又不孝不灭，以及龟筮远期。十月二十一日，孤子赞洎质、员、赏奉迁灵座，自东都归义里私第正寝归於偃师首阳山北原先公之居。第三子员，伏念常禀慈训，撰述前志。当时实闻不忍闻之命，俾继斯文，不敢不茹血吐迷，粗举大略。
    裴氏自汉魏以还，盖为天下著姓。外族之於本宗也。若泉有源，山有峰。披图按牒，可明徵矣。五代祖讳鸿琳，周易郡太守。高祖讳客儿，隋长平丞。曾祖讳文行，官皇朝并州石芝县丞。祖讳元度，绛州绛县令。父讳翔，魏州朝城县令。世以懿德令名，清风和气，昭穆授受，宜於家邦。太夫人则朝城府君之季女也。淳仁如天，博厚如地，精识如神，中节如时。少丧怙恃，长於季母诸姑。以孝友诚明，俾见懿慈有天性之答。所至家政，辄闻於未成人之年。洎有行君子，作配盛德。移内则之美，尽家人之义。居上齐下，视人以身主祭祀，以心为馨香，事宾客以手集中馈。先公厄於未济，困於屡空，太夫人以乐道为贵，肥家为富。先公初仕河朔，蹈难平原，太夫人以勤俭成清白，诚义佐名节。先公出入崇贵，间逢迁黜，太夫人居常以天不假易自警，处否以泰道自安。先公直道高义，不容於时，剥落当年，优游晚暮，太夫人始则以不磷不缁何忧何惧为韦弦焉，中则以不容何病然後见君子为埙篪焉，终则以施於有政是亦为政为琴瑟焉。
    先公孝以立家，仁以合族，太夫人辅佐之德，达於神明。员伯姑元夫人，高明纯至，不幸早孀，太夫人就养於堂，服勤以力，视色先意，主於无违。伯姑尝顾小子同气曰：“自吾归尔家，安尔母也。自忘孤寡，自忘长老，嘻嘻然如未笄之初，承欢於父母之前。夜梦吾先君，则为尔父，夜梦吾先夫人，则为尔母。岂尔父母乃吾宿世之父母乎？不然，何迷我心灵，发於梦寝者。”三十年如此。中外孤幼，以先公之禄为待哺待絮者，其来如归。太夫人所以衣服饮食之，盖有竭无倦，有不足无不均，有孤老幼之先，无亲疏厚薄之别。若乃甥姓群从之众，贤愚恭狠之差，太夫人用不愠不校，不欺不伐，积为至德，以妪煦之。不违直心而曲顺其理，不越中制而各厚其宜。是故寝我无私有常之化者，归我怀我，如服天地。岂无忮戾之性，我言之口，不忍以造次幽昧迁焉。员三从叔寂，感太夫人少长子爱之慈，以为生成罔极之重。及壮纳室，则先请於女氏之介曰：“吾嫂吾母也，苟能服事如姑，则为某妻，不者则否。”女氏许诺，然後贽币行焉。
</div>
    <div class="pagination">
<a href="全唐文_page470.html">上一页</a><span>...</span><a href="全唐文_page466.html">466</a><a href="全唐文_page467.html">467</a><a href="全唐文_page468.html">468</a><a href="全唐文_page469.html">469</a><a href="全唐文_page470.html">470</a><span class="current-page">471</span><a href="全唐文_page472.html">472</a><a href="全唐文_page473.html">473</a><a href="全唐文_page474.html">474</a><a href="全唐文_page475.html">475</a><a href="全唐文_page476.html">476</a><span>...</span><a href="全唐文_page472.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
