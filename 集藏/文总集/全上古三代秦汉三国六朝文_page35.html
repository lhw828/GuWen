<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 35 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 35 页/共 658 页</h1>
    <div class="content">　　朕亲率天下农耕，以供粢盛；皇后亲桑，以奉祭服，其具礼仪。（《汉书·文纪》）
　　◇除秘祝诏（十三年四月）
　　盖闻天道，祸自怨起，而福繇德兴。百官之非，宜由朕躬。今秘祝之官移过於下，以彰吾之不德，朕甚不取，其除之。（《史记·文纪》，又见《封禅书》，又见《汉书·郊祀志》上，皆删节。）
　　◇除肉刑诏（十三年五月）
　　制诏御史：盖闻有虞氏之时，画衣冠异章服以为戮，而民弗犯，何治之至也？今法有肉刑三，而奸不止，其咎安在？非乃朕德之薄而教不明与？吾甚自愧。故夫训道不纯，而惠民陷焉。《诗》曰：「悌弟君子，民之父母。」今人有过，教未施而刑已加焉，或欲改行为善，而道亡繇至，朕甚怜之。夫刑至断支体，刻肌肤，终身不息，何其刑之楚而不德也！岂称为民父母之意哉其除肉刑，有以易之。及今罪人各以轻重不亡逃，有年而免，具为令。（《汉书·刑法志》：齐大仓令淳於公有罪当刑，其少女缇萦上书，天子怜其意，遂下令。）
　　◇劝农诏（十三年六月）
　　农，天下之本，务莫大焉。今廑身从事，而有租税之赋，是谓本末者无以异也，其於劝农之道未备。其除田之租税，赐天下孤寡布帛絮各有数。（《汉书·文纪》）
　　◇增祀无祈诏（十四年春）
　　朕获执牺牲币，以祀上帝宗庙，十四年於今，历日弥长。以不敏不明，而久抚临天下，朕甚自愧。其广增诸祀坛场币。昔先王远施不求其报，望祀不祈其福，右贤左戚，先民后己，至明之极也。今吾闻祠官祝，皆归福於朕躬，不为百姓，朕甚愧之。夫以朕之不德，而专乡独美其福，百姓不与焉，是重吾不德也。其令祠官致敬，无有所祈。（《汉书·文纪》）
　　◇议郊祀诏（十五年夏）
　　有异物之神见於成纪，毋害於民，岁以有年。朕畿郊祀上帝诸神，礼官议，毋讳以朕劳。（《汉书·郊祀志》上）
　　◇策贤良文学诏（十五年九月）
　　惟十有五年九月壬子，皇帝曰：昔者大禹勤求贤士，施及方外，四极之内，舟车所至，人迹所及，靡不闻命，以辅其不逮，近者献其明，远者通厥聪，比善戮力，以翼天子，是以大禹能亡失德，夏以长。高皇帝亲除大害，去乱从，并建豪英，以为官师；为谏争，辅天子之阙，而翼戴汉宗也。赖天之灵，宗庙之福，方内以安，泽及四夷。今朕获执天下之正，以承宗庙之祀，朕既不德，又不敏，明弗能烛，而智不能治，此大夫之所著闻也。故诏有司诸侯王三公九卿及主郡吏，各帅其志，以选贤良。明於国家之大体，通於於事之终始，及能直言极谏者，各有人数，以匡朕之不逮。二三大夫之行，当此三道，朕甚嘉之，故登大夫於朝，亲谕朕志。大夫其上三道之要，及永惟朕之不德，吏之不平，政之不宣，民之不宁，四者之阙，悉陈其志，毋有所隐。上以荐先帝之宗庙，下以兴愚民之休利。著之於篇，朕亲览焉。观大夫所以佐朕，至与不至，书之。周之密之，重之闭之，兴自朕躬。大夫其正论，毋枉执事，乌戒之！二三大夫其帅志毋怠。（《汉书·晁错传》）
　　◇求言诏（后元年三月）
　　间者数年比不登，又有水旱疾疫之灾，朕甚忧之。愚而不明，未达其咎。意者朕之政有所失而行有过与？乃天道有不顺，地利或不得，人事多失和，鬼神废不享与？何以致此！将百官之奉养或费，无用之事或多与？何其民食之寡乏也！夫度田非益寡，而计民未加益，以口量地，其於古犹有馀，而食之甚不足者，其咎安在？无乃百姓之从事於末以害农者蕃，为酒醪以靡谷者多，六畜之食焉者众与？细大之义，吾未能得其中，其与丞相列侯吏二千石博士议之，有可以佐百姓者，率意远思，无有所隐。（《汉书·文纪》）
　　◇与匈奴和亲诏（后二年六月）
　　朕既不明，不能远德，使方外之国，或不宁息。夫四荒之外，不安其生，封圻之内，勤劳不处，二者之咎，皆自於朕之德薄，而不能达远也。间者累年，匈奴并暴边境，多杀吏民。边臣兵吏，又不能谕其内志，以重吾不德。夫久结难，连兵中外之国，将何以自宁？今朕夙兴夜寐，勤劳天下，万民，为之恻怛不安，未尝一日忘於心，故遣使者，冠盖相望，结辙於道，以谕朕志於单於。今单於反古之道，计社稷之安，便万民之利，新与朕俱弃细过，偕之大道，结兄弟之义，以全天下元元之民。和亲以定，始於今年。（《汉书·文纪》）
　　◇与匈奴和亲布告天下诏
　　制诏御史：匈奴大单於遗朕书，和亲已定。亡人不足以益众广地，匈奴无入塞，汉无出塞，犯今约者杀之。可以久亲，后无咎，俱便，朕已许，其布告天下，使明知之。（《汉书·匈奴传》）
　　◇遗诏（后七年六月）
　　朕闻之，盖天下万物之萌生，靡不有死。死者，天地之理，物之自然，奚可甚哀？当今之时，世咸嘉生而恶死，厚葬以破业，重服以伤生，吾甚不取。且朕既不德，无以佐百姓。今崩，又使重服久临，以罹寒暑之数，哀人父子，伤长老之志，损人饮食，绝鬼神之祭祀，以重吾不德，谓天下何？朕获保宗庙，以眇眇之身，托於天下君王之上，二十有馀年矣。赖天之灵，社稷之福，方内安宁，靡有兵革。朕既不敏，常畏过行，以羞先帝之遗德。惟年之久长，惧於不终。今乃幸以天年，得复供养於高庙，朕之不明与嘉之，其奚哀念之有？其令天下吏民，令到，出临三日，皆释服。无禁取妇嫁女祠祀饮酒食肉：自（《宋书》作「其」，今《史》《汉》皆作「自」，《续汉·礼仪志》下注补引亦作「自」。）当给丧事服临者，皆无践，经带无过三寸。无布车及兵器。无发民哭临宫殿中。殿中当临者，皆以旦夕各十五举音，礼毕罢。非旦夕临时，禁无得擅哭临。以下，服大红十五日，小红十四日，纤七日，释服。它不在令中者，皆以此令比类从事。布告天下，使明知朕意。霸陵山川因其故，无有所改。归夫人以下至少使。（《汉书·文纪》又见《史记·文纪》、《宋书·礼志》二。）
　　◇赐南粤王赵佗书（元年）
　　皇帝谨问南粤王，甚苦心劳意。朕，高皇帝侧室之子，弃外奉北藩於代，道里辽远，壅蔽朴愚，未尝致书。高皇帝弃群臣，孝惠皇帝即世，高后自临事，不幸有疾，日进不衰，以故悖暴乎治。诸吕为变故乱法，不能独制，乃取它姓子为孝惠皇帝嗣。赖宗庙之灵，功臣之力，诛之已毕。朕以王侯吏不释之故，不得不立。今即位。乃者闻王遗将军隆虑侯书，求亲昆弟，请罢长沙两将军。朕以王书罢将军博阳侯，亲昆弟在真定者，已遣人存问，修治先人冢。前日闻王发兵於边，为寇灾不止。当其时，长沙苦之，南郡尤甚。虽王之国，庸独利乎？必多杀士卒，伤良将吏，寡人之妻，孤人之子，独人父母，得一亡十，朕不忍为也。朕欲定地犬牙相入者，以问吏，吏曰：「高皇帝所以介长沙土也。」朕不能擅变焉。吏曰：「得王之地，不足以为大；得王之财，不足以为富。」服领以南，王自治之。虽然，王之号为帝，两帝并立，亡一乘之使以通其道，是争也。争而不让，仁者不为也。愿与王分弃前患，终今以来，通使如故。故使贾驰谕告王朕意，王亦受之，毋为寇灾矣。上褚五十衣，中褚三十衣，下褚二十衣，遗王，愿王听乐娱忧，存问邻国。（《汉书·两粤传》）
　　◇遗匈奴书（六年）
　　皇帝敬问匈奴大单於无恙。使郎中系浅遗朕书曰：「右贤王不请，听后义卢侯难氏等计，绝二主之约，离兄弟之亲，汉以故不和，邻国不附。今以小吏败约故，罚右贤王，使西击月氏，尽定之。愿寝兵休士，除前事，复故约，以安边民，世世平乐。」朕甚嘉之。此古圣王之志也。汉与匈奴约为兄弟，所以遗单於甚厚。背约离兄弟之亲者，常在匈奴。然右贤王事巳在赦前，勿深诛。单於若称书意，明告诸吏，使无负约，有信，敬如单於书。使者言，单於自将伐国有功，甚苦兵事。服绣袷绮衣、绣袷长襦、锦袷袍各一，比余一，黄金饰具带一，黄金胥毗一，绣十匹，锦三十匹，赤绨绿缯各四十匹，使中大夫意、谒者令肩遗单於。（《史记·匈奴传》，又见《汉书·匈奴传》，少右贤王一段五十馀字，馀亦少异。）
　　◇玺书赐答晁错（十四年）
　　皇帝问太子家令：上书言兵体三章，闻之。书言。狂夫之言。而明主择焉」，今则不然，言者不狂，而择者不明，国之大患，故在於此。使夫不明择於不狂，是以万听而万不当也。（《汉书·晁错传》）
　　◇遗匈奴和亲书（后二年）
　　皇帝敬问匈奴大单於无恙，使当户且渠雕渠难，郎中韩辽遗朕马二匹，已至，敬受。先帝制，长城以北，引弓之国，受令单於，长城以内，冠带之室，朕亦制之，使万民耕织射猎衣食，父子毋离，臣主相安，俱无暴虐。今闻渫恶民贪降其趋，背义绝约，忘万民之命，离两主之欢。然其事已在前矣。书云：「二国已和亲，两主欢说，寝兵休卒养马，世世昌乐，翕然更始」，朕甚嘉之。圣者日新，改作更始，使老者得息，幼者得长，各保其首领而终其天年。朕与单於，俱由此道，顺天恤民，世世相传，施之无穷，天下莫不咸嘉。使汉与匈奴邻敌之国，匈奴处北，地寒，杀气早降，故诏吏遗单於秫蘖金帛绵絮它物岁有数。今天下大安，万民熙熙，独朕与单於为之父母，朕追念前事，薄物细故，谋臣计失，皆不足以离昆弟之欢。朕闻天不颇覆，地不偏载，朕与单於，皆捐细故，俱蹈大道，堕坏前恶，以图长久，使两国之民，若一家子，元元万民，下及鱼鳖，上及飞鸟，行喙息Й动之类，莫不就安利，避危殆。故来者不止，天之道也。俱去前事，朕释逃虏民，单於毋言章尼等。朕闻古之帝王，约分明而不食言。单於留志，天下大安。和亲之后，汉过不先，单於其察之。（《史记·匈奴传》、《汉书·匈奴传》）
　　◇答陈武
　　朕能任衣冠，念不到此。会吕氏之乱，功臣宗室，共不羞耻，误居正位，常战战栗栗，恐事之不终。且兵凶器，虽克所愿，动亦耗病，谓百姓远方何？又先帝知劳民不可烦，故不以为意，朕岂自谓能！今匈奴内侵，军吏无功，边民父子，荷兵日久，朕常为动心伤痛，无日忘之。今未能销距，愿且坚边设候，结和通使，休宁北陲，为功多矣。且无议军。（《史记·律书》：孝文即位，将军陈武等议征南越朝鲜，孝文曰云云。按陈武即柴武。《史汉·高帝纪》：秦二世三年遇刚武侯。应劭曰：武一姓柴。《韩王信传》：汉使柴将军击之；《淮南王长》：传与棘蒲侯柴武太子奇谋反。是姓柴也，而《律书》作陈武。《功臣侯表》但有棘蒲侯陈武，无柴武，班固《泗水亭碑十八侯铭》亦然。应劭，汉人，精通掌故，谓武一姓柴，得其实矣，非诸注望文者所及也。棘蒲，《十八侯铭》作棘津，当有一误。）
　　◇酎金律
　　皇帝斋宿，亲帅群臣，承祠宗庙，群臣宜分奉请，诸侯列侯各以民口数率，千口奉金四两。奇不满十口至五百口亦四两，皆会谢少府受。又大鸿胪食邑，九真、交，日南者，用犀角长九寸以上，若玳瑁甲一；郁林用象牙长三尺以上，若翡翠各二十，准以当金。（《续汉·礼仪志》上注补引丁孚《汉仪》曰：《酎金律》，汉文所加，以正月旦作酒，八月成，名酎酒，因令诸侯助祭贡金，引《汉律金布令》云云。）
　　◎景帝
　　帝讳启，孝文帝长子。前元年立为皇太子，后七年六月即位，在位十六年，谥曰孝景皇帝。
　　◇定孝文帝庙乐诏（元年十月）
　　制诏御史：盖闻古者祖有功而宗有德，制礼乐各有由。闻歌者所以发德也，舞者所以明功也。高庙酎，奏《武德》、《文始》、《五行》之舞；孝惠庙酎，奏《文始》、《五行》之舞。孝文皇帝临天下，通关梁，不异远方；除诽谤，去肉刑，赏赐长老，收恤孤独，以遂群生；减耆欲，不受献，不私其利也；罪人不帑，不诛无罪，除肉刑，出美人，重绝人之世。朕既不敏，不能识。此皆上古之所不及，而孝文皇帝亲行之，德厚侔天地，利泽施四海，靡不获福。明象乎日月，而庙乐不称，朕甚惧焉。其为孝文皇帝庙为昭德之舞，以明休德。然后祖宗之功德，著於竹帛，施於万世，永永无穷，朕甚嘉之。其与丞相、列侯、中二千石、礼官具为礼仪奏。（《史记·文纪》、《汉书·景纪》）
　　◇听民徙宽大地诏（元年正月）
　　间者岁比不登，民多乏食，夭绝天年，朕甚痛之。郡国或硗ɑ，无所农桑畜，或地饶广，荐草莽，水泉利，而不得徙。其议民欲徙宽大地者，听之。（《汉书·景纪》）
　　◇议著令诏（元年七月）
　　吏受所监，临，以饮食免，重。受财物，贱买贵卖，论轻。廷尉与丞相更议著令。（《汉书·景纪》）
　　◇减笞诏（元年）
　　加笞与重罪无异，幸而不死，不可为人。其定律，笞五百曰三百，笞三百曰二百。（《汉书·刑法志》）
　　◇封萧何孙嘉诏（二年）
　　制诏御史：故相国萧何，高皇帝大功臣，所与为天下也。今其祀绝，朕甚怜之。其以武阳县户二千封何孙嘉为列侯。（《汉书·萧何传》）
　　◇原襄平侯纪嘉诏（三年十二月）
　　襄平侯嘉子恢说，不孝谋反，欲以杀嘉，大逆无道。其赦嘉为襄平侯，及妻子当坐者复故爵。论恢说及妻子如法。（《汉书·景纪》）
　　◇击七国诏（三年二月）
　　制诏将军：盖闻为善者天报以福，为非者天报以殃。高皇帝亲垂功德，建立诸侯，幽王、悼惠王绝无后，孝文皇帝哀怜加惠，王幽王子遂、悼惠王子等，令奉其先王宗庙，为汉藩国，德配天地，明并日月。而吴王濞背德反义，诱受天下亡命罪人，乱天下弊，称疾不朝二十馀年。有司数请濞罪，孝文皇帝宽之，欲其改行为善，今乃与楚王戊、赵王遂、胶西王、济南王辟光、川王贤、胶东王雄渠约从谋反，为逆无道，起兵以危宗庙，贼杀大臣及汉使者，迫劫万民，伐杀无罪，烧残民家，掘其丘垄，甚为虐暴。而等又重逆无道，烧宗庙，卤御物，朕甚痛之。朕素服避正殿，将军其劝士大夫击反虏。击反虏者，深入多杀为功，斩首捕虏比三百石以上皆杀，无有所置。敢有议诏及不如诏者，皆要斩。（《汉书·吴王濞传》）
　　◇赦吴吏民诏（三年六月）
　　乃者吴王濞等为逆，起兵相胁，诖误吏民，吏民不得已。今濞等已灭，吏民当坐濞等及逋逃亡军者，皆赦之。楚元王子艺等与濞等为逆，朕不忍加法，除其籍，毋令污宗室。（《汉书·景纪》）
　　◇谳狱诏（中五年九月）
　　法令度量，所以禁暴止邪也。狱，人之大命，死者不可复生。吏或不奉法令，以货赂为市，明党比周，以苛为察，以刻为明，令亡罪者失职，朕甚怜之。有罪者不伏罪，奸法为暴，甚亡谓也。诸狱疑，若虽文致於法，而於人心不厌者，辄谳之。（《汉书·景纪》，又略见《刑法志》）
　　◇定长吏车服诏（中六年五月）
　　夫吏者，民之师也，车驾衣服宜称。吏六百石以上，皆长吏也。亡度者或不吏服，出入闾里，与民亡异。令长吏二千石车朱两︶，千石至六百石朱左︶，车骑从者不称其官衣服，下吏出入闾巷亡吏体者，二干石上其官属，三辅举不如法令者，皆上丞相、御史请之。（《汉书·景纪》）
　　◇减笞法诏（中六年）
　　加笞者或至死而笞未毕，朕甚怜之。其减笞三百曰二百，笞二百曰一百。（《汉书·刑法志》）
　　◇诏定令
　　笞者，所以教之也。其定令。（《汉书·刑法志》）
　　◇谳狱诏（后元年正月）
　　狱，重事也。人有智愚，官有上下。狱疑者谳有司。有司所不能决，移廷尉。有令谳（《刑法志》作「狱疑者谳，有令谳者已报谳」）而后不当，谳者不为失。欲令治狱者务先宽。（《汉书·景纪》）
　　◇令二千石修职诏（后二年四月）
　　雕文刻镂，伤农事者也；锦绣纂组，害女红者也。农事伤，则饥之本也；女红害，则寒之原也。夫饥寒并至，而能亡为非者寡矣。朕亲耕，后亲桑，以奉宗庙粢盛祭服，为天下先；不受献，减太官，省繇赋，欲天下务农蚕，素有畜积，以备灾害，强毋攘弱，众毋暴寡，老耆以寿终，幼孤得遂长。今岁或不登，民食颇寡，其咎安在？或诈伪为吏，吏以货赂为市，渔夺百姓，侵牟万民。县丞，长吏也，奸法与盗盗，甚无异也。其令二千石各修其职。不事官职耗乱者，丞相以闻，请其罪。布告天下，使明知朕意。（《汉书·景纪》）
　　◇重廉士诏（后二年五月）
　　人不患其不知，患其为诈也；不患其不勇，患其为暴也；不患其不富，患其亡厌也。其唯廉士，寡欲易足。令訾算十以上乃得官，（一本「官」作「宦」，下皆同。）廉士算不必众。有市籍不得官，无訾又不得官，朕甚愍之。訾算四得官，亡令廉士久失职，贪夫长利。（《汉书·景纪》）
　　◇颂系老幼诏（后三年）
　　高年老长，人所尊敬也；鳏寡不属逮者，人所哀怜也。其著令：年八十以上，八岁以下，及孕者未乳，师、朱儒当鞠系者，颂系之。（《汉书·刑法志》）
　　◇劝农桑诏（后三年正月）
　　农，天下之本也。黄金珠玉，饥不可食，寒不可衣，以为币用，不识其终始。间岁或不登，意为末者众，农民寡也。其令郡国务劝农桑，益种树，可得衣食物。吏发民，若取庸采黄金珠玉者，坐臧为盗。二千石听者，与同罪。（《汉书·景纪》）

卷三
◎武帝（一）
　　帝讳彻，景帝中子。四年封胶东王，七年立为皇太子，后三年正月即位。改元十一：建元，元光，元朔，元狩，元鼎，元封，太初，天汉，太始，征和，后元。在位五十四年，谥曰孝武皇帝，庙号世宗，有集二卷。
　　◇李夫人赋
　　美连娟以修雩兮，命巢绝而不长。饰新宫以延贮兮，泯不归乎故乡。惨郁郁其芜秽兮，隐处幽而怀伤。释舆马於山椒兮，奄修夜之不阳。秋气潜以凄泪兮，桂枝落而销亡。神茕茕以遥思兮，精浮游而出疆。托沈阴以圹久兮，惜蕃华之未央。念穷极之不还兮，惟幼眇之相羊。函艹艹扶以俟风兮，芳杂袭以弥章，的容与以猗靡兮，缥飘姚愈庄。燕淫衍而抚楹兮，连流视而娥扬，既激感而心逐兮，包红颜而弗明。欢接狎以离别兮，宵寤梦之芒芒，忽迁化而不反兮，魄放逸以飞扬。何灵魂之纷纷兮，哀裴回以踌躇。执路日以远兮，遂荒忽而辞去。超兮西征，屑兮不见。寝淫敞兑，寂兮无音，思若流波，怛兮在心。
　　乱曰：佳侠函光，陨朱荣兮。嫉妒《门翁》葺，将安程兮！方时隆盛，年夭伤兮，弟子增欷，ㄜ沫怅兮。悲愁於邑，喧不可止兮。向不虚应，亦云已兮。焦妍太息，叹稚子兮。忄刘栗不言，倚所恃兮。仁者不誓，岂约亲兮？既往不来，申以信兮。去彼昭昭，就冥冥兮。既下新宫，不复故庭兮。呜呼哀哉，想魂灵兮！（《汉书·外戚传》、《艺文类聚》三十四）
　　◇秋风辞（并序）
　　上行幸河东，祠后土，顾视帝京欣然，中流与群臣饮燕。上欢甚，乃自作《秋风辞》曰：
　　秋风起兮白云飞，草木黄落兮雁南归。兰有秀兮菊有芳，携佳人兮不能忘。泛楼舡兮济汾河，横中流兮扬素波。箫鼓鸣兮发棹歌，欢乐极兮哀情多，少壮几时兮奈老何。（《文选》）
　　◇诏封皇子制（元狩六年三月戊申朔）
　　盖闻周封八百，姬姓并列，或子男附庸。《礼》，支子不祭。云并建诸侯，所以重社稷，朕无闻焉。且天非为君生民也。朕之不德，海内未洽，乃以未教成者强君连城，即股肱何劝？其更议以列侯家之。（《史记·三王世家》）
　　◇封皇子制（元狩六年三月丙子）
　　康叔亲属有十而独尊者，褒有德也。周公祭天命郊，故鲁有白牡、も刚之牲。群公不毛，贤不肖差也。高山仰之，景行向之，朕甚慕焉。所以抑未成，家以列侯可。（《史记·三王世家》）
　　立皇子闳为齐王，旦为燕王，胥为广陵王。（《史记·三王世家》）
　　◇制书报胡建（天汉中）
　　制曰：司马法曰：「国容不入军，军容不入国。」何文吏也？三王或誓於军中，欲民先成其虑也；或誓於军门之外，欲民先意以待事也；或将交刃而誓，致民志也。建又何疑焉？（《汉书·胡建传》，又略见《说苑·指武》。）
　　◇元光元年策贤良制
　　制曰：朕获承至尊休德，传之无穷，而施之罔极。任大而守重，是以夙夜不皇康宁，永惟万事之统，犹惧有阙。故广延四方之豪俊，郡国、诸侯公选贤良修博习之士，欲闻大道之要，至论之极。今子大夫褒然为举首，朕甚嘉之，子大夫其精心致思，朕垂听而问焉。盖闻五帝、三王之道，改制作乐而天下洽和，百王同之。当虞氏之乐，莫盛於《韶》，於周莫盛於《勺》。圣主已没，钟鼓管弦之声未衰，而大道微缺。陵夷至桀纣之行，王道大坏矣。夫五百年之间，安文之君，当途之士，欲则先王之法以戴翼其世者甚众。然犹不能反，日以仆灭，至后王则后止，岂其所持操或悖缪而失其统与？固天降命不可复反，必推之於大衰而后息与？乌乎，凡所为屑屑，夙兴夜寐，务法上古者，又将无补与？三代受命，其符安在？灾异之变，何缘而起？性命之情，或夭或寿，或仁或鄙，习闻其号，未烛厥理。伊欲风流而令行，刑轻而奸改，百姓和乐，政事宣昭，何修何饰而膏露降，百谷登，德润四海，泽臻草木，三光全，寒暑平，受天之祜，享鬼神之灵，德泽洋溢，施乎方外，延及群生。子大夫明先圣之业，习俗化之变，终始之序，讲闻高谊之日久矣。其明以谕朕。科别其条，勿猥勿并，取之於术，慎其所出。乃其不正不直，不忠不极，枉於执事，书之不泄，兴於朕躬，毋悼后害。子大夫其尽心，靡有所隐，朕将亲览焉。（《汉书·董仲舒传》）
　　制曰：盖闻虞舜之时，游於岩廊之上，垂拱无为，而天下太平。周文王至於日昃不暇食，而宇内亦治。夫帝王之道，岂不同条共贯与？何逸劳之殊也？盖俭者不造玄黄旌旗之饰，及至周室，设两观，乘大路，朱干玉戚，八佾陈於庭，而颂声兴。夫帝王之道，岂异指哉？或曰良玉不琢，又曰非文亡以辅德，二端异焉。殷人执五刑以督奸，伤肌肤以惩恶。成康不式，四十馀年，天下不犯，囹圄空虚。秦国用之，死者甚众，刑者相望，耗矣哀哉！乌乎！朕夙寤晨兴，惟前帝王之宪，永思所以奉至尊，章洪业，皆在力本任贤。今朕亲耕籍田，以为农先，劝孝弟，崇有德，使者冠盖相望，问勤劳，恤孤独，尽思极神，功烈休德，未始云获也。今阴阳错缪，氛气充塞，群生寡遂，黎民未济，廉耻贸乱，贤不肖浑淆，未得其真，故详延特起之士，意庶几乎！今子大夫待诏百有馀人，或道世务而未济，稽诸上古而不同，考之於今而难行，毋乃牵於文系而不得骋与？将所繇异术所闻殊方与？各悉对，著於篇，毋讳有司。明其指略，切磋究之，以称朕意。（同上）
　　制曰：盖闻「善言天者必有徵於人，善言古者必有验於今」。故朕垂问乎天人之应，上嘉唐虞，下悼桀纣，征微征灭征明浸昌之道，虚心以改。今子大夫明於阴阳所以造化，习於先圣之道业。然而文采未极，岂惑乎当世之务哉？条贯靡竟，统纪未终，意朕之不明与？听若眩与？夫三王之教，所祖不同，而皆有失，或谓久而不易者道也。意岂异哉？今子大夫既已著大道之极，陈治乱之端矣，其悉之究之，孰之复之。《诗》不云乎：「嗟尔君子，毋常安息，神之听之，介尔景福。」朕将亲览焉，子大夫其茂明之。（同上）
　　◇元光五年策贤良制
　　制曰：盖闻上古至治，画衣冠，异章服而民不犯；阴阳和，五谷登，六畜蕃，甘露降，风雨时，嘉禾兴，朱草生，山不童，泽不涸；麟凤在郊薮，龟龙游於沼，河洛出图书；父不丧子，兄不哭弟；北发渠搜，南抚交，舟车所至，人迹所及，行喙息，咸得其宜。朕甚嘉之。今何道而臻乎此？子大夫修先圣之术，明君臣之义，讲论洽闻，有声乎当世，敢问子大夫：天人之道，何所本始？吉凶之效，安所期焉？禹汤水旱，厥咎何由？仁义礼知，四者之宜，当安设施？属统垂业，物鬼变化，天命之符，废兴何如？天文地理，人事之纪，子大夫习焉。其悉意正议，详具其对，著之於篇，朕将亲览焉，靡有所隐。（《汉书·公孙弘传》）
　　◇复高年子孙诏（建元元年四月）
　　古之立教，乡里以齿，朝廷以爵，扶世导民，莫善於德。然则於乡里先耆艾奉高年，古之道也。今天下孝子顺孙，愿自竭尽以承其亲，外迫公事，内乏资财，是以孝心阙焉。朕甚哀之。民年九十以上，已有《受鬻法》，为复子若孙，令得身帅妻妾，遂其供养之事。（《汉书·武纪》）
　　◇修山川祠诏（建元元年五月）
　　河海润千里，其令祠官修山川之祠，为岁事，曲加礼。（《汉书·武纪》）
　　◇省卫士罢苑马诏（建元元年七月）
　　卫士转置送迎二万人，其省万人。罢苑马，以赐贫民。（《汉书·武纪》）
　　◇答淮南王安谏伐越诏
　　（建元三年。案《文馆词林》题如此，《汉书》不云诏）
</div>
    <div class="pagination">
<a href="全上古三代秦汉三国六朝文_page34.html">上一页</a><span>...</span><a href="全上古三代秦汉三国六朝文_page30.html">30</a><a href="全上古三代秦汉三国六朝文_page31.html">31</a><a href="全上古三代秦汉三国六朝文_page32.html">32</a><a href="全上古三代秦汉三国六朝文_page33.html">33</a><a href="全上古三代秦汉三国六朝文_page34.html">34</a><span class="current-page">35</span><a href="全上古三代秦汉三国六朝文_page36.html">36</a><a href="全上古三代秦汉三国六朝文_page37.html">37</a><a href="全上古三代秦汉三国六朝文_page38.html">38</a><a href="全上古三代秦汉三国六朝文_page39.html">39</a><a href="全上古三代秦汉三国六朝文_page40.html">40</a><span>...</span><a href="全上古三代秦汉三国六朝文_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
