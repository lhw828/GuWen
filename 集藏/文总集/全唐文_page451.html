<!DOCTYPE html>
<html>
<head>
    <meta charset="UTF-8">
    <title>全唐文 - 第 451 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 451 页/共 603 页</h1>
    <div class="content">    ○唐故楚州兵曹参军刘府君墓志铭（并序）
    公讳，字子嵩。望美彭城，家寄京邑。曾皇祖祢，德行咸高，仕位佳政。属干戈乱动，告牒失遗，略而不言。公青春怀橘，白面凌□。出事公卿，奏成品秩。解褐任洵阳县丞，才继陆安，政敷五德。次任宁国县丞，上司勒留，下士远慕。虽不亲临百姓，（阙一字）亦播显多能。三任楚州兵曹，位亚题舆，道益熊轼。馆驿事集，戎旅获安。公累任清肃，上考成高（阙三字）有殊何寿年不永，大和八年七月一日，逝怀德私第，享年六十有二。仁兄悲切，痛失原，哲弟浦阳县（阙三字）职度支不後同衾，冉阝堪异乡。夫人赵氏，顿罢鼓瑟（阙一字）失悴容。德继敬姜，声齐孟母。嗣子欢郎，年未志学，（阙二字）少孤（阙三字）天未能主葬。女三人，长适杨族，次居（阙二字）在襁褓（阙二字）亲戚惨怆，实亦行路悲伤。子婿杨氏（阙一字）报泰山之恩泪，送逝川之落室。又泣血难报罔极（阙三字）石（阙一字）农意焉。以大和八年十一月廿六日，葬于长安县（阙二字）乡窀穸，礼也。恐陵谷迁变，乃刻石为铭。辞曰：
    永寿（阙二字）楚楚刘君。（阙四字）刀笔凌□。（阙一字）於难纪，善政易闻。两赞大邑，一椽理（阙一字）身殁名扬，不朽兰芬。棣萼断肠，孀妻昼哭。雅合更荣，如何不禄。坟起旷野，殡毁华屋。天然（阙一字）岗，长埋片玉。长女佳婿，祖奠潸然。下泪即日，沾恩早年。安魂纪德，万古称传。
    ●卷七百五十八
    ☆谢观
    观，官荆州从事。
    ○上阳宫望幸赋
    宫阙崇崇，萦带洛河之上，据临天地之中。俨百司以环拱，流百川兮会同。曷君王之未顾，屹楼台而镇空。或斑白里人，或前後近侍。睹周公之旧制，忆开元之故事。当域中之正寝，实王者之定位。何乃内外如一，东西有异。思紫泥而日日将来，仰玉辂而年年未至。徒使万室向曙，千门洞开。蔼臣心以西望，希天眷之东回。见红轮之渐晚，又翠华之不来。及夫玉漏报更，蟾辉永夜。皆倾耳以暗属，恐飞诏之潜下；徒玉兔之屡亏，尚金龙之未驾。是必左右献书，股肱启谋。以为王者一德，合居上游；以为金城千里，能制诸侯。殊不知四海无虞，五兵载戢。与殷周而抗节，岂秦汉之能及。在仁义而聿修，奚险固之是急。且夫中岳为内，四岳为藩，此则前控伊阙，右辟に辕。乃文公立圭之地，是成王定鼎之原。宁劳百二之势，足居九五之尊。所以乾乾属望，恋恋何言。尚轸忧人之念，未垂巡狩之恩。虽年华不负於照灼，而烟花暗老於宫坦。况复伊洛王畿，崤函近地。往复无劳人之役，逦迤有行宫之备。冀我王之临兮，示天下为家之意。
    ○以贤为宝赋（以“勖名霸道，邦家之托”为韵）
    楚国之君，贤人为宝。彼则贵於无胫，此为尊於有道。琢磨仁义而不缁不磷，淬砺锋而既坚既好。皎皎神爽，棱棱貌清。志一洁而靡垢，行百炼而逾精。非暗投以取诮，不韫椟以沽名。廉谨在心，命爵而蔑闻铜臭；文章满腹，掷地而自有金声。洞彻不欺，光芒相烛，砥名而可尚，砺节而自勖。吐清词之粲粲，心水含珠；见正色之温温，情田积玉。言错落而无玷，性真胆而不暇。袖怀荆璞，握有灵蛇，以鉴奸察邪之焕烂，比照乘映庑之光华。足可充盈军国，辉耀邦家。何必积满堂以递矜，易连城而助诈。一非克俭之教，一损不贪之化。虞君受垂棘而灭，楚国得王孙而霸。徒美其色映层阙，光能耀夜，殊不知寸阴逾尺璧之珍，一经夺满赢之价。所以爱兹被褐，重彼迷邦。以清德之惟一，奚白璧之能双。况各藏器俟时，见机而作，直若弦矢，颖如锋锷，诚席珍之可任，洵柱石之有托。以此绥抚而上下康宁，以之守御而内外胥乐。既三复之可验，奚众口之能铄，则知金玉为宝者德义之衰，贤人为宝者邦家之基。国无日而无事，贤无代而无之，如此则何必楚也，独二三子之可师。
    ○中堂远千里赋（以“心曲声光，此时忽阻”为韵）
    峻宇沉沉，朱门阻深，岂为遥远，有蔽徽音。跬步之中，易在一言之地；逾时之达，难于千里之心。莫不伫立盘桓，瞻风踯躅。或持穹崇以懈傲，或丽欺诬之厄束。遂使阼阶之上，迢递於天子之田；萧墙之间，绵邈於黄河之曲。且夫百里之远，一日致之；中堂之近，经旬履之。而所以借淹留之喻，等邂逅之期。岂君子同风之地，在小人革面之时。瞻廊庑之不遥，便成燕宋；念庭除之匪邈，差若毫厘。是绝音尘，有暌言语。若非入室之士，过作脱巾之阻。布武之中，疲赤骥於崇朝；及肩之墙，困鸿鹄之一举。唾井之路寥，及门之子回翔。希日日以见德，尚朝朝以观光。每望恩波，如桂水之流淼淼；时瞻德宇，若金城之路茫茫。似蔽黄云，才同明月。高深起於顾盼，山岳生於倏忽。於是以南轩北宇之岑，作河东河西之间越。如此礼让无成，薰莸不明。东阁苔满，西园草平。倒屣之馀风顿削，握发之清规不行。自杜其匡谏之路，讵闻乎哀乐之声。是使咫尺萧条，人遐室迩。空施枨之横壮，但见楼台之逦迤。则可以自励於已，宁求於彼。君子勿嗟行路难，古来如此。
    ○舜有膻行赋（以“天下归之，如蚁慕肉”为韵）
    肉不爱蚁，蚁自来依。舜不求人，人自来归。尔则以膻生向慕，我则以思深侧微。祁祁子来，竟欢怀於德饱；亻先亻先类聚，各沾濡以家肥。是知取喻於彼，欲明於此。播薰风於酷烈，比黎庶於蝼蚁。温恭允寒，谅不阻於幽微；元德升闻，固无间於遐迩。是故四海纷会，千门竞追。共仰来苏之日，诚非逐臭之时。以孔甘为味，以润下为脂。率从其旨，爰度乃私。应其欲而徇矣，思所利而啖之。各竭血诚，汝则如饥如渴；无劳肉视，吾乃龙章凤姿；载求而膻不在身，三嗅而膻不在服。在乎安长幼，资亭毒。行叶扬芳，言兰芬馥。以膏腴及万姓，万姓熙熙；以霈泽滂四门，四门穆穆。咸遂其性，各安其族。并饮其风顺雨调，岂止於觞酒豆肉。若乃望之如日，戴之如天。不销不歇，沛然霭然。如此乃闻膻者焉。如或失之於上，迷之於下。四罪之徒，三苗之野。如此乃闻膻之者，喻既斯大，义岂凭虚。以心求芬芳者得，以鼻求芬芳者疏。自发德馨之惠，宁同乳臭之馀。服媚媲之而孰可，芬香拟之而岂如。由是蒸黎子来，蛮夷蚁附。八方咸戴其煦育，九土共臻其道路。惠然若归，往也如慕。焕重瞳而日月清朗，齐七政而恩威布。至矣哉巍巍堂堂，可谓承天有裕。
    ○王言如丝赋（以“有云如丝，演若纶组”为韵）
    君言之重兮发彼加人，如丝之细兮出已成纶。将慎枢机之本，必滋秒忽之因。初具体而微，降一已之绳准；俄触类而长，入百司而缕陈。是知作彼纪纲，从而推阐。密旨欲布，殊私以展。透冕旒以尚细，入钧衡而渐演。及尔如贯，审知词理绵绵；搏之则微，益见言容茧茧。且夫谓至密而已著，将未闻而已闻。遂意淫绎，随声纠纷。无类而洪纤起散，有条而派脉别分。离一庭之间，听皆历历；出九门之外，远已云云。是故遐迩羁縻，上下联络。毛举之赞是恤，蚕食之讥讵作。诏多事而折藕难比，写绸缪而曳绪不若。遇终军之一请，便吐长缨；偶龚遂之载言，俄陈乱索。不同抱布而取，讵等茹柔而吐。孜孜下问，义同小往大来；轧轧若抽，事符以索继组。不可卷也，引而伸之。不滞异维舟之绋，无点殊墨子之丝。与夺而起於分寸，倾危而失在毫厘。夫如是，上言也不可不精，下闻也不得不受。知驷足之难及，保三缄之可守。语不堕而寰宇归心，思无邪而蛮夷稽首。可以网罗八表，可以伦贯九有。然後缉熙不紊，条章有馀。自契不言化矣，岂假闻斯行诸；方知微细之喻也，敢愿戒慎之所如。
    ○越裳献白雉赋（以“周德方兴，远夷入贡”为韵）
    憬彼越裳，南之一方。感皇化於蛮貊，献白雉於周王。原夫获皎洁之姿，奉鸿私之德。闭灵质于雕玉，驰星使於绝域。夕辞南土，形迷夜月之光；晓向北风，影混朝霜之色。嗟乎！跋涉空阔，江山阻修。途程万里，星岁几周。过吴门而练影光透，染曹风而麻衣色浮。然後达成周之大廷，陈本国之所执。历雉门而捧进，随鸿胪而坌入。俯雕题而就位，拱疏趾以前集。利觜玉植，修领缟戢。风摇细尾，当轩而练带长垂；日照轻毛，在手而雪花孤立。懿其耿介无比，贞明可称。距列瑶刺，身ゼ鹤羽。徘徊而隙驹其转，奋迅而振鹭将兴。其净珉洁，其神露凝。皎皎敷粉，亭亭卓冰。自禀时清之化，诚非日浴之能。勿以臣之贱，所献无徵；勿以禽之微，所来自远。蒙恩覃而化及，似风行而草偃。是以赍此嘉瑞，唯忧後时。欲以明诚上答，敢以遐阻为词。作献靡辽东之豕，不缁殊墨子之丝。一以见泽兼鸟兽，一以彰德被蛮夷。王乃愀然色动，沉然念兹。发明南国之忠，汝之远矣；举奏殊方之瑞，予甚嘉之。方知雉之洁兮可珍，士之洁兮殊众。可珍犹尚於夷俗，殊众可标於岁贡。傥援引而不遗，愿举白之一送。
    ○得意忘言赋（以去象弃词根乎幽朕为韵）
    易意难见，言以存之。得意之後，而言可遗。本凭诠以指昧，既达诚而去词。昔者先王，元通默想。以深指难可拟议，嗟後世无不瞻仰。是以错综六爻，森罗万象。立文以寓其吉凶，颐隐以知其来往。凭有状之状而定其范围，因可名之名以徵其影响。悟影响则可名之名息，达范围则有状之状无。执可名为常名者谬，定有状为常状者愚。方知礼以适变，作事之符。符以观设，遵意之枢。但鱼兔之得也，於筌蹄而已乎。然则言者意之苗，得意而根源有据；意者言之本，得本而枝叶不御。假以寄诚，明为定据。如钻燧求火，获火而燧之可忘；似剖蚌求珠，得珠而蚌之可去。於戏！置文字之馆，植元牝之根。自入存存之室，废乎察察之门。不爽毫厘，经济无为之内；匪差黍累，弥纶有截之垠。既而搜未形之形，索无关之关。变以喻而立，幽籍明为准。则可弃喻取变，即明讨幽。不可以理缚，难可以文囚。遇阳则明，岂必离乃为日；遇阴则顺，何须坤乃为牛。夫如是，稽其意，穷其事。旁通其阃阈，曲尽其精义。英华可采，桎梏斯弃。傥究忘言之机，庶叶表微之思。
    ○禹拜昌言赋（以圣人之心闻善必拜为韵）
    大禹君临，勤求意深。苟一言之入耳，必载拜以明心。盖以励华夷，形古今。所以旨酒盈前，莫纵弹丝之响；美词将贡，俄闻撼玉之音。岂不以询彼刍荛，防乎骄逸。既可大而可久，亦无固而无必。所以嘉谋乍听，当でで以折腰；直语才聆，复虔虔而屈膝。盖以广乎所见，求其所闻。欲使善恶之源自别，贤愚之路斯分。况乎传舜之规，受尧之命。得不固社稷根本，察风俗利病。是以臣不能谏君兮非曰忠，君不能纳谏兮非曰圣。执至理以垂教，采昌言而化人。苟有言可佐王道，正人伦。陶也不得不进，禹也不得不遵。所以闻妙略以开容，拖冕旒而拂地。览宏谟而致敬，低珩佩以锵身。惧沟洫之未通，忧礼乐以将坏。以正直为龟镜，以忠谠为规戒。是以蕴昌言兮不可不陈，闻昌言兮不可不拜。遂使共守丕业，长光帝基。若鱼水相逢之日，同云龙会合之时。符郊以陈仪，固难比矣；望竹宫而设礼，曷可方之。我皇绍九圣之雄图，举百王之令典。急於求士，乐於闻善。所以献昌言之忠臣，必待之台铉。
    ○周公朝诸侯於明堂赋（以“九垓向序，外方同心”为韵）
    赫赫明堂，居国之阳。巍峨特立，镇压殊方。所以施一人政令所以朝万国侯王。面室有三，总数惟九。间太庙於正位，处太室於中ニ。启闭乎三十六户，罗列乎七十二牖。左个右个，为季孟之交分；上圆下方，法天地之奇偶。时也六年之初，孟春之首。有截而至，无胫而走。将欲交正於成王之命，所以立辟於周公之手。洞入闼以临八极，辟四门而来万有。所司备班品於庭除，执事肃文物於前後。及夫诸位散设，三公最崇。当中阶而列位，与群臣而不同。诸侯东阶之东，西面而北上；诸伯西阶之西，东面而相向。诸子应门之东而鹗立，诸男应门之西而鹤望。戎夷金木之户外，蛮狄水火而位配。九采外屏之右以成列，四塞外屏之左而遥对。朱干玉戚，森耸以相参；龙杨（疑）豹韬，抑扬而相亻背。肃肃沉沉，峦崇壑深。烟收而卿士齐列，日出而天颜始临。戴冕旒以当轩，见八稽颡。负斧而南面，知万国归心。於是锵金石，扬律吕。动埙篪，摇。俨若思而山立，悄不言而雁序。一拜一起，岳而齐倾；舞之蹈之，雷屯而复举。俄而翠华转，仙仗回。恩覃率土，化溢九垓。合蛮貊而毕至，尽梯航以爰来。彼禹有太室，武作灵台，曷与此而同哉！
    ○朝呼韩邪赋（以“焕乎盛仪，遐掩前古”为韵）
    倬哉惟汉，至德鸿融，元功绚焕。敷仁义於异哉，俾华夷而同贯。故能臣匈奴，来单于。超沙漠，越余吾。弃穹庐而□起，望高阙而风趋。屈膝而来，有以见其蠢尔；垂拱以待，是用表於巍乎。况当行幸祠祀之礼崇，甘泉泰之仪盛。肃肃乎文物是备，昭昭乎威容既正。象胥以译，岂言语以不通；司仪式班，示进退之必敬。然後差行列，辨尊卑。序璧羔皮帛之等第，示要荒守卫之威仪。冠带之容，间彼荷毡被毳；韶是作，杂夫亻禁亻末兜离。雍容之礼有则，倔强之心不施。元塞永安，宁猬起兮於彼；青蒲方奏，犹蚁伏而在斯。信纯化之云布，俾远戎之星驰。不然，何以其国则赊，其人不遐。修臣之节，为国之华。朝一人於寓县，涉万里之穷沙。则周公明堂之仪，宁九采之足美；而夏禹涂山之会，虽万国而何嘉。且夫怀我有方，所由者渐。德之为被，我不可掩。非慕义而有求，奚尊君之自贬。是知抚御之道，莫善於汉宣；威仪之设，莫盛乎甘泉。美舞徒称乎干羽，镂勋何愧於燕然。布令陈辞之义行，岂事成而後树；引领稽颡之容作，乃瞻之而在前。自可光九功，服九土。旷万代而一时，宜耀今而荣古。
    ○汉以木女解平城围赋（以“国娥地止，蕃姿固忌”为韵）
    汉七年兮海内已清，恃兵强兮深入平城。将耀武於穷边绝域，欲用壮於四夷八。举国兴师，娄敬之言莫听；七日不食，陈平之计方行。於时命雕木之工，状佳人之美。假剞劂於缋事，写婵娟之容止。逐手刃兮巧笑俄生，从索而机心暗起。动则流盼，静而直指。似欲排君之难，匪惮陋容；如将报主之仇，无辞克己。既拂桃脸，旋妆柳眉。目成可望，肉食（一作视）无遗。ゼ粉藻而标格有度，傅簪裾而朴略生姿。节操坚贞，状刳剔之刑无惧；华窈窕，见削成之肩不疑。然後迥出孤域，逍遥独步。向锋刃之形稿高，秉松柏之心坚固。既而踟蹰素质，婉娩灵娥。日照颜色，风牵绮罗。睹从绳之容楚楚，混如椎之髻峨峨。有貌而自为饰诈，无情而不转横波。时也匈奴合围，嬖人兴事。故持娉婷之淑态，用挠阏氏之所忌。果惊如剑之眸，不识运斤之鼻。观其玉立汉垒，花生女垣。香飞大漠，名动雄蕃。各揣蕞陋之姿，胡颜恃宠；竞念腥膻之质，苟且孤恩。乃储仇以极谏，并怀礼而献言。以为汉之与蕃，本为殊国。冀两地之无患，曷二主之相殛。落日而鸣鼙自怨，中夜之重围暗失。
    ○招李夫人魂赋（以“所思逝魂，伤春荣落”为韵）
    李夫人月坠香焚，花沉九源。繁华委地，零落何言。有少翁兮术通神鬼，为汉帝兮夜致精魂。於是诏未央之宫，备通灵之所。五位之坛离立，九奏之音克序。珠笼翠，龙师虎旅。银烛之煌煌次列，金管之慢举。帝乃坐中寝，御纤帏。森羽卫，俨天师。佩符以威重，拂香花而步迟。左止箫韶之奏，右启甲乙之旗。霜而敛色，执红旌而尽思。立北斗星文之下，当中坛月午之时。万籁寂寥，发清音於汉殿；九天空阔，写招魂於楚词。词曰：“白玉洁兮红兰芳，忽玉折兮兰已伤。魂兮勿复游他方，盍归来兮慰我皇。”又曰：“彩云裾兮流霞袂，倏而来兮忽而逝。魂兮勿复游四裔，归来兮膺万岁。”已而怆忄良沾巾，凄凉侍臣。蟋蟀而房栊变色，荧煌而户牖生春。如扇如花，开睹恍惚之中事；非烟非雾，卷见希夷之外人。珠琼佩，鬓发绛唇。仿佛平生之貌，依稀歌舞之身。顾步婵娟，回翔绰约。似发言而尚默，若将前而复却。於是斜汉将倾，繁奏爰作。琳琅璀璨，绮罗回薄。风凄雨切，忽消散於杳冥；凤去鸾归，空珠翠之寥落。自是妖妄日恣，虚无念作。侮万乘为脱屣，陋百载之浮荣。幸河海之无事，赖干戈之暂平。不然少翁此夕，岂宜一拜於文成。
    ○东郊迎春赋（以“天子率公，侯共行事”为韵）
    元冥之政已息，青帝之令将行。太史先三日以奏，天子率千官以迎。是知斋沐夙兴，虔恭慎栗。命奉常按东郊以严备，诏金吾肃中禁以警跸。内外相比，上下是率。俄而斗转招摇，日当甲乙。褫元冕於残漏，挂青衣於晓律。翠华忽举，见阊阖之初开；苍龙启行，与朝阳而对出。观夫飞辇辂，俨珠旒。万骑而前分仪仗，千乘而後列公侯。出青门之郊，至祈神之地。иね罗植，珍羞有次。陈灵威於中宫之座，设大昊於配享之位。东向西向，勾芒岁星而对列；左之右之，三辰七宿以相厕。既竭百辟之心，用展一人之事。帝乃玉色以进，磬折而前。求发生之候不忒，祈温和之气罔愆。尽敬於地，冀佑於天。一拜而北陆之寒去矣，再拜而东方之风煦然。献酬既已，尊卑备矣。拂祥光於龙颜之上，纳和气於御衣之里。凤诏还阙，金舆返轨。遂举措而凝令载行，随指顾而发生四起。我风有截，郊祀无假於文王；我化无为，律吕不劳於邹子。故乃布德施政，远达幽通。高卑咸沐，贵贱攸同。始振蛰虫，在好生恶杀；遂行庆赐，可灭私徇公。乃得化洽方隅，恩光岐雍。遵古典以立则，授人时而敬用。愿迎乎千春万春，与夷夏之所共。
    ○误笔成蝇赋（以“象从误致，补之如真”为韵）
    曹氏之蝇，因误而致。既失手以伤善，乃象形而取类。胡能有定，将饰非於寡尢；变而从宜，善夺真而不异。原夫裂素凝璧，纤毫露锋。展霜花以云薄，坠松烟而漆浓。於不可为之处，见不可去之踪。处小瑕之间，义宁有怒；居太白之上，污实难从。由是润色成功，从权善补。逐手见营之状，随笔长薨薨之羽。乍若蟋蟀之居壁，复类萧蛸之在户。然而迥立素丝，不失毫厘。侔止樊之貌，类附骥之姿。当似是似非之前，吾与点也；於一顾一盼之际，默而识之。将起枚生之说，那虞翟子之悲。然而就之不爽，酷得其象。虽违心以著，可悦目而赏。隐映纤之内，囊萤处中；附丽纟川组之间，牖虫将上。嗟乎！巧以饰诈，假能乱真。始自不材之典，俄成有用之身。捷捷幡幡，诱谗人之思发；脉脉，透轻绡而色新。已而吴主是临，奇工斯布。左右历览，徘徊周顾。睹诗人止棘之体，绝王思立笔之怒。迷邂逅之所致，载挥拂而方喻。将特模於手成，了莫知其笔误。懿夫污不足诮，瑕岂难除。知过善改，巧思积舒。卒能珍赏玩之不失，成奇文而有馀。彼田夫之禾麦，景山之鲤鱼，方之不知。
    ○惚恍中有象赋（以“形象无实，全在精至”为韵）
    惚不可视，无臭无声。恍不可听，希夷杳冥。於不可为之内，有不可状之形。则可徇其惚，徇其恍。於无是无非之间，见有若存若亡之象。似菖蒲之秀，闻之而不见其形；同合浦之珍，知有而难期入掌。且夫视之不见将谓虚，听之不闻将谓无。则虚无之内，有罔象之珠。及夫视之可见以为真，听之得闻以为实。则真实之外，有强名之质。故执无而求者，理则谬焉；执有而求者，理亦不然。寄精於从无之地，韬光於入有之权。其象也虚，其体也元。谓兮尚默，谓亏兮复全。其方不中於矩，而规不中於圆。自索隐於心契，可忘形於意筌。静以神观，黄帝得之於三月；反於目听，列子寤之於九年。然後舍兮如容，浩兮如海。体混沌而不殆，成胚浑而不宰。先天地之始，已块然而生；後天地之终，尚澹然而在。何者为生，何者为生。生万物兮吾象不显，成万物兮吾象不呈。谓之有兮无兮，元关谓之无兮有精。故道我者非常道，名我者非常名。及夫清有形而为天，浊有形而为地。列而为九畴八卦，播而为五行六位。此皆非其象，此乃象之器。自可外废其境，内存其至。一喻老氏之言，曷无为之不致。
    ○执柯伐柯赋（以“观则於手，人道宁远”为韵）
    手运斧而方圆自纵，斧有柯而规模可观。诚取则之非远，曷持心以常难。是知选材於山，操刃於手。将散朴於大巧，是侔形於妙有。则可审分寸，定妍丑。不脱故而图新，亦瞻前而顾後。然後拟议是启，经营靡停。方坎坎以无挠，聿丁丁而未宁。观所措而举措，因其形而制形。且勿谓效之难，尚俟乎绳墨；勿谓象之远，仍忧乎差忒。左手将举其朴斫，右手足见其成式。不离指掌之旁，自有短长之域。龟镜颇迩，仪容在侧。见几而作，成於目击之间；殷鉴不远，便契握中之则。何必公输是集，梓匠具陈。虽欲远徵其类，不如近取诸身。於造次颠沛之时，尚思行已；於一顾一盼之所，何必求人。庶得揣称攸宜，谘谋可考。冀析薪之入用，知缺┥之足保。终怀继踵之诚，未爽从绳之道。嗟乎！柯在手兮至近，不能观者有诸。道於身而岂远，不能行者信欤。故取则於人者矣，闻道於人者疏。乃可端其末，慎其初。反视於周旋之内，收心於躁动之馀。因而利焉，是可宗也。譬以身者，方或同於。夫如是，正其规，从其本。揆度而枉柄无阻，睥睨而迷途自返。傥忠恕之内存，信率性之非远。
    ○清明日恩赐百官新火赋（以题为韵除清字）
    国有禁火，应当清明。万室而寒火寂灭，三辰而纤霭不生。木铎罢循，乃灼燎於榆柳；桐花始发，赐新火於公卿。由是太史奉期，司ピ不失。平明而钻燧献入，匍匐而当轩奏毕。初焰犹短，新烟未密。我後乃降睿旨，兹锡有秩。中人俯偻以声听，蜡炬分行而对出。炎炎就列，布皇明於此时；赫赫遥临，遇恩光於是日。观夫电落天阙，虹排内垣。乍历闱琐，初辞渥恩。振香炉以朱喷，和晓日而焰翻。出禁署而萤分九陌，入人寰而星落千门。於时宰执具瞻，高卑毕赐。降五侯以殷渥，历庶僚以简易。爰逐来命，风随逸骑。入权门见执热之象，阅有司识烛幽之义。咸就第以照临，示广德之遐被。於是传诏多士，同欢令辰。将以明而代暗，乃去故而从新。均於庭燎，贶彼元臣。熠熠当门，烟助松篁之茂；荧荧满目，焰如桃李之春。群臣乃屈膝辟易，鞠躬。捧煦育之温惠，受覆载之光泽。各罄谢恳，竞输忠赤。拜手稽乎，感荣耀之无穷；舞之蹈之，荷鸿私之累百。然後各爨鼎镬，传辉膳官。争焚炉炷，竞膏兰。销冷酒之馀毒，却罗衣之晓寒。方知春秋故事，未逾於我。周礼救灾，徒称变火。曷若赐於百官，万方同荷。
    ○大演虚其一赋（以“首先处虚用随数”为韵）
    大演之数五十，其用四十有九。未谕一之本末，徒讶数之奇偶。於是稽所据，推所受。以不用为用端，以非数为数首。方知一不可见，上不在天；一不可寻，下不在田。是太极含三之本，居混元不二之筌。成出天入地之契，乘屈伸合散之权。作数之本，为唱之先。伏质於无体之体，反形於自然而然。则无者有之宗，有者无之据。一从虚而体立，数凭一而神助。舒而用，万象自虚无而来；摄而终，万象复虚无而去。安得不存我而立，因我而著。昧者以此一为无用之徒，先圣以此一为庶几之处。是以舍此则数不足，兼之则义有馀。终万物之末，始万物之初。在穷理以考实，勿存形而课虚。亦犹一人无为，兆人欣从。一气无体，群生所共。本立而道存，主适而臣从。若十二月之输转，不宰者岁之宗；三十辐之运行，无有者车之用。今则以未分而象太极，中分而象二仪。未分而百事隐，中分而百事随。然後四四而布，七七而具。可以明浅深，可以明好恶。总而举也，叶仲尼知命之筹；考其成焉，契伯玉识非之数。傥明得一之义，庶达传心之路。
    ○却走马赋（以“天下有道，无所用之”为韵）
    贞元初既平凶丑，海县安阜。归戌人於田里，却战马於陇亩。所以示力争之无益，昭静胜之足有。乃命司武，辟御皂。出群驺於紫陌，阅众骥於黄道。吉行之乘，存六驳而有馀；无战之时，惜万蹄而空老。於是脱羁鞅，任超逾。腾骧於古塞之外，饮於洪地之隅。恣萧萧之永逸，免逐逐之长驱。天厩初辞，诚贵人而贱畜；农车傥驾，亦以有而之无。留之则其骏足而不与人共，舍之则遂其生适而省国用。顾东道之常来，凌北风而远纵。曩者扬镳喷沫，擐甲鸣鞭。角紫燕以行地，随飞龙而御天。追风於阵表，绝电於君前。功德难忘，信弥多而不厌；骄者作戒，故虽爱而必捐。任物自然，仁之上者。修文偃武，德之要也。屏危事之形影，张礼容於宗社。尚兹恬淡，见道发宸衷；释彼权奇，知化成天下。材虽驵骏，用亦有时。艰难则云从而骋力，开泰则野逸而呈姿。昔常代於人劳，良多效矣；今则遂其天性，非曰弃之。感君恩之有序，弥天壤而得所。望骖而踯躅，依水草而容与。彼周武之归，汉文之却，曷足方我王之明举。
    ○吴坂马赋（以“下睹泥骥，回知贵驹”为韵）
    吴坂之马兮骏且奇，伊孙阳兮知不知。伏枥而谁怜拘绊，倚而但见清羸。两耳长垂，不断於嘶风喷月；四蹄可试，何愁於玉勒金羁。当其初出渥洼，孰分驽骥。虽白日之可逐，曷青□之自致。顿衔骧首，逢人兮不鸣强鸣；弄影超群，知已兮未至须至。嗟乎！全无刍粟，半卧沙泥。况精灵之粗有，亦毛骨以非低。金埒行时，傥拔风尘之迹；玉鞭垂处，愿亲桃李之蹊。於是将跃未腾，欲真尚假。徘徊龙厩之侧，卷盐车之下。良时易失，常怜过隙之光；朗鉴难逢，多是迷途之者。善相爰来，精神陡回。奋迅而猬毛俱耸，嘶鸣而星眼俄开。旧皂云辞，步步而风□借便；长衢一去，行行而珂相催。曩夕犹贱，凌晨已贵。群心惕惕以暗伏，众口喧喧而相谓。乍同曲突，收将宫徵之音；又似丰城，指出斗牛之气。盖非斯人无以辨龙驹，非斯马无以动寰区。固二者之冥契，播一时之令图。马兮虽遇新知，还因旧主。傥一顾之未替，必载驰而可睹。更有瑶池方外之程，愿著鞭於造父。
    ○骥伏盐车赋
    有骥子兮，维之朽索。服盐车兮，困於绝漠。将发愤於一哀，遂求知於伯乐。由是腾健步，奋奇毛。连嘶自若，骧首弥高。负调鼎之资，空惭引重；持向人之意，终愿代劳。当其迢递燕郊，苍茫吴坂。悲东道之莫及，念北风之将晚。既同迹，载驰之用靡分；傥遇知音，千里之期何远。宁曳轮之是辱，恐危轭之非名。饮谁怜其垂耳，鞭驱奚敢以抗衡。是使元黄莫遇，款段无营。汗血匪难，一日有祈於用力；求人未易，三年何恨於不鸣。今也劳役荐臻，高名斯瞩。将激昂以待顾，愿奔驰而徇欲。重伸羸气，自殊{西乏}驾之难；载发哀声，幸比击辕之曲。或有贱同牛皂，用匪龙媒；亦在异於剪拂，辨以驽骀。夫如是，则当於︼︷之下，自然不愧於群材。
    ○初雷起蛰赋
    蛰处於冬，雷生自震。启一声於春候，知万类之奋迅。虺虺初动，祁祁始振。首出庶物，为阴阳号令之端；有开必先，作天地发生之信。原夫飞走各志，群分处阴。既不{难心}以不竦，尚声销而影沉。及夫勾芒御辰，夹钟应律。整云师布露之泽，迫和氏春分之日。温风载扇，重阴四密。动丰隆之大声，发昆虫之暗室。行喙息，闻填填而鼓舞争驰；ㄕ振翼鸣，随而雷同竞出。隐蔽虽久，腾扬有期。变平轰而作矣，俱引领以从之。见群生向风之义，知大钧播物之时。是则感之於彼，而乃乘之在兹。且遂隐隐以起予，各亻先々而挺尔。穴处者聆之而厉志，泥蟠者闻斯而举趾。均发万品，非唯百里。各腾声实，莺出谷而载飞；竞逐明时，范弹冠而思起。摇车效之而可也。聚蚊因之而有以。然後舍彼即此，违阴就阳。角奋迅，羽翼弛张。殷南山之粗厉，启出地之潜藏。似俘鼓之才终，戈熠熠；如击石之止後，鸟兽跄跄。有若众汇居蒙，一呼而告；群生未觉，一言以导。曾无震寝之虞，谁有击台之暴。於是桃吐其秀，鹰化为鸠。助发生之德，省囹圄之囚。潜匿假之而振拔，毛介因斯处休。大哉震元利，拯群生而出幽。
    ○琴瑟合奏赋
    琴蕴雅兮闲畅，瑟合音以高张。忽双声以动作，合六律之短长。一则玉轸金徽，无爽於清浊；一则瑟弦疏越，不间於宫商。君王政美和同，化能率舞。放郑声於域外，屏优雅於乐府。所以顾绿绮之韵高，爱清庙之器古。凭曾皙之所奏，与师襄而对抚。涤虑而匪隔毫厘，共坐而自齐徵羽。静而各守，动而合矩。左谐乎蔡炎之音，右扣於湘灵之鼓。况复素女弦怨，重华调清。以风中之响，入云和之轻。便契虚徐之节，雅符闲淡之名。诚二体之区别，能九奕而混并。流水一听，柱间而泾渭合派；箫韶共奏，指下而鸾凰和鸣。彼弄互揭，此意还发。一曲之金飙[
O51]，再奏而玉堂清越。写断续於秋空，激寥亮於云中。琴弦促而影细，瑟弦繁而体殊。伊和乐之假主，俾合散之同途。理心而宁乖高下，盈耳而不离笙竽。故若出有入无，唱予和汝。觉响於轻重，等洪纤於律吕。播南风於大道，秩秩无差；配上古之希声，备举。遂使敦本志切，去邪义深，┎之乱不作，非僻之思不侵。由自内而率外，皆谓乐而不淫。
    ●卷七百五十九
    ☆周钺
    钺，开成时人。
    ○积土成山赋（以“贵其不已，成此崇高”为韵）
    彼山之峻兮，禀气而成。此山之峻兮，积壤所营。何人功之汇聚，致邱壑之峥嵘。始假一坏，已见进吾於往；终成九仞，还宜景行而行。当其率性作劳，因高立趾。将覆篑而可久，念极而有俟。道既长而弥专，力虽勤而未已。於是资地势，建土功。区区而日不暇给，而乐在其中。以不拒物为心，因成高大；以不让尘为德，遂至穹崇。所谓从微而至著，有感而必通。致峰峦而因人立迹，侔造化而与古争雄。故得日就月将，天长地久。小既资於坎[
VDC]，大岂遗於培娄。非辞形倦，将欲必致於□霄；所冀道成，亦以兼容之妍不。有始有卒，乃勤乃劳。依依渐长，日日增高。以力为谋，比大不唯於熊耳；将勤喻学，成功岂谢於牛毛。是谓积小以称奇，裒多而为贵。既稠叠於委输，亦纵横於经纬。则聚米者固不足云，累台者於斯殊未。所以块然凝质，尔成姿。千峰可数，五色无遗。以此验巨灵之神，诚为怪也；以此想愚公之事，亦可凄其。别有十载施劳，三冬率是。常负荷以相勉，每勤求而自揣。所冀必成，无虞中毁。倘若因我而出□，庶亦降神而在此。
    ○海门山赋（以“峭立如门，终古无易”为韵）
    大壑夭接，双山阙如。作镇而巍峨对峙，象门而中外皆虚。拆万仞於长霄，共持神秀；纳八之积水，开闭灵居。合沓龙蟠，连延壁立。悬崖崭而不动，骇水喧う而自急。每使盈亏之月，向里升沈；能令蚤暮之，由兹出入。故得周天柱，作海门。峻轧空碧，高城混天。奔叠浪而若容车马，拔跳峦而似列藩垣。当晴昼而纤雾豁开，大吞江汉；值阴霾而浓云交翳，暗锁乾坤。外布雄棱，内施岩峤。波声相切以澎湃，山状并分而竦峭。呀吴呷越，总舟楫之堤防；发电轰雷，辖鱼龙之冲要。岌岌崇崇，横西截东。风涛莫犯乎永固，天地将齐乎不终。况乎据是水德，凿非禹功。海若抱关於其侧，阳侯击柝乎其中。彼岱舆因颛顼漂流，太行为愚公迁易。一则屹要道而徒在，一则滔洪波而何适。未若是山也，专百灵捍御，表群圣光宅。吐晴虹以为楣，森古木以成戟。故能咽喉水府，掩映仙都。长鲸透而谓呈鱼钥，晓日照而疑启金铺。以岳而言，巡八州而何有；以门而视，指三海而则无。异乎势压坤维，气连淮浦。作巨浸含宏之阃，为百谷委输之户。所以知开辟之元功，岂止亘亿龄而穷万古。
    ☆胡权
    权，开成时人。
    ○饮贪泉赋（以“言饮此泉，心终不易”为韵）
    吴隐之拥节南海，停骖石门，遇贪泉之广陌，若旨酒於污樽。由是徵图籍所载，考耆旧古之言。云注兹而难穷地理，或饮者而能移性原。公乃斯言已察，其事惟审。十目所视，表执心而不回；一勺之多，遂举杯而就饮。重言曰：所执在我，宁由此泉。泻泠泠而反同洁已，恃惴惴而过甚防川。恬淡相资，渐滂沱於德泽；清廉是守，何汨没於情田。将正浮俗而去彼，睹滥觞而在此。临川而不觉起予，命酌而甘从率尔。盈科即挹，聊抒思以盘桓；健笔忽飞，写缘情之绮靡。既而威临俗镇，尘静边空。阖境而皆知响化，四方而靡不趋风。量比沧溟，能控清而引浊；心如白水，可原始而要终。当其境接遐荒，郡维幽僻。山川而多含瘴雾，草木而少蒙膏泽。道之云远，人不愿适。公藏器以俟时，方遇君之侧席。泉云饮而名乃益彰，心秉直而誓当不易。则如真清特立，瑕秽莫侵。人饮酒而荡志，我饮泉而洗心。胡不夸於一石，而不愧於千金。於以明好恶，定能否。不贪为宝而可怜，不饮盗泉而非偶。懿哉君子之鸿名，竹帛永垂於不朽。
    ☆李蟾
    蟾，太和三年官浙西观察留後。
    ○烹小鲜赋（以“理国之道，有如烹鲜”为韵）
    刀匕之任，庖人是司。将修火以烹矣，取小鲜而作之。汹汹之中，似有跃泉之势；炎炎之上，犹怜漏网之姿。则无复游小，奋纤。既逢鼎镬之患，永绝江湖之思。其始也，出彼清澜，委兹敝笱。落细鳞於方寸之质，煦微沫於佥喁之口。齐一指而未并，事寸刃而才受。验星星之若无，升鼎俎而何有。瞻其沈浮若水，汹涌如惊。不有大觚，奚假良庖之妙；无容尺素，何必呼儿以烹。是知将善其事，亦叶於道。若运动之不息，则完全而莫保。如或罢其纷纭，任其颠倒。则偶盐梅之侧，宛若衔珠。映莫（疑）萧之中，犹如在藻。是知至人以鱼小者，国可喻焉。其化而敦夫德善，其烹而委之火传。则味不慝，道乃全。将成其心齐之化，无贵乎獭祭之鲜。且夫烹之烦而鱼必毁，政之挠而人不理。鱼不以烦为贵人，不以挠为美。反覆无极，必为糜溃之道；简易不修，自作滋彰之始。是知求全者动不如静，务理者语不如默。动之则一鼎浑浑，语之则万人惑惑。想氵敝氵敝之微质，不可而求。俾浩浩之浇风，无由自息。今圣人任一意，朝万国。盖以体元元而得诸，静寰海而宴如。岂徒以穷高极厚之内，喻之於一鱼者哉。
    ☆崔铉
    铉，字台硕，博州人。第进士。会昌三年拜中书侍郎同中书门下平章事，罢为陕虢观察使。宣宗朝擢河中节度使，进尚书左仆射兼门下侍郎，封博陵公。出为淮南节度使兼宣歙池观察使，加检校司空。咸通初徙山南东道荆南二镇。封魏国公。
    ○遣司封员外郎充史馆修撰权审於衢路突尚书左仆射平章事判
    宰相之统庶僚，仆射之临郎吏，岂有导骑已过，按辔横冲。权审久在班行，合谙典故，便知素履，且举旧条，送省罚七直（阙）
    ☆窦纟川
    纟川，宰相易直子。官渭南尉。武宗朝入为户部郎中集贤校理。贬秦州司户参军。
    ○五色笔赋（以“徵诸嘉梦，藻思日新”为韵）
    物有灿奇文，抽藻思。含五彩而可宝，焕六书以增媚。岂不以润色形容，昭宣梦寐。渍毫端於一勺，潜含水章；施墨妙於八行，宛成锦字。言念伊人，光辉发身。拳然手受，灼若迷真。戴帛惊缬文渐出，临池讶莲影长新。效用词林，分宿鸟之丹羽；呈功学海，间游鱼之彩鳞。所以成尽饰之规，得和光之道。轻肆力於垂露，观流精於起草。俾题桥之处，转称舒虹；当进牍之时，尢宜奋藻。掌握犹重，文章可矜。糅松烟以霞驳，操竹简而泪凝。傥使书绅，黼黻之容斯美。如令画像，丹青之妙足徵。卓尔无双，班然不一。ゼ握彩以冥契，刷孤锋而秀出。纷色丝兮，宜映练囊。晕科斗兮，似开缃帙。动人文之际，怀豹变于良霄；呈鸟迹之前，想乌凝於瑞日。当其色授之初，念忘形而获诸；魂交之次，惊目乱以相於。将发挥於炼石（阙）书秉翰苑之间，媚花阴而蔚矣；耕情田之上，临玉德以斑如。是能潜映丹诚，暗彰吉梦。嘉不乱之如削，意相宣而载弄。混青蝇之点，取类华虫；述皓鹤之书，思齐彩凤。故可以彰施薤叶，点缀桃花。舒彩笺以增丽，耀丹管以孔嘉。彼雕翠羽而示功，镂文犀以穷奢，曾不如披藻翰而发光华。
    ☆崔倬
    倬，官宋州刺史。
    ○石幢叙
    会昌中，有诏大除佛寺。凡塑绘刻，堂阁殿宇，关于佛祠者，焚灭销破，一无遗馀。遣御史覆视之。州县震畏，至于碑幢铭镂赞述之类，亦皆毁拆瘗藏之。此州开元寺，先有太师鲁郡颜公，以郡守僚吏州人等为连帅田氏八关斋会，镌记大幢，立石袤丈，而围几再寻。程材巨异，八觚如砥，伟词逸翰，龙跃鸾翔。时刺史邑宰，以其大不可拆，遂錾凿缺败以仆之，盖三面仅存，委埋於土。倬大中己巳岁守郡明年，尝暇日访求前贤事迹。郡从事涂君因言有鲁公石幢，索而得之壹壤之下。瘢痍坏失，文义乖绝，寻绎研究，不可复知。意其邑居之中，必有藏录其文者，果於前刺史唐氏之家得其模石，本末完备，炳然辉耀溢目。倬自幼学慕习鲁公书法，才不能窥涉其门宇。然惜其高踪堙没，遂命攻治其伤残，补续其次。虽真瞻悬越，貂狗相属，且复瞻仰鲁公遗文，昭示於後矣。大中五年正月一日叙。
    ☆黎埴
    埴，开成初官学士。
    ○出使官不得乘檐子奏
    伏以朝官出使，自合驿马，不合更乘檐子。自此请不限高卑，不得辄乘檐子。如病即任所在陈牒，仍申中书门下及御史台，其檐夫自出钱雇。节度使有疾，亦许乘檐子，不得便乘卧舆，宰相三公师保尚书令正省仆射及致仕官，疾病者许乘之。馀官并不在乘限。其檐子任依汉魏故事，准载步舆。步舆之制，不得更务华饰。其三品以上官及刺史赴任有疾，亦任所在陈牒许暂乘。病瘥日停，不得驿中停止，人夫并须自雇。
    ☆裴延翰
    延翰，宰相度从子。
    ○樊川文集後序
    长安南下杜樊乡，郦元长注《水经》，实樊川也。延翰外曾祖司徒岐公之别墅在焉。上五年冬，仲舅自吴兴守拜考功郎中知制诰，尽吴兴俸钱，创治其墅。出中书直，亟召昵密，往游其地。一旦，谈啁酒酣，顾延翰曰：“司马迁云：‘自古富贵其名磨灭者，不可胜纪。’我适稚走於此，得官受俸，再治完具，俄及老为樊上翁。既不自期富贵，要有数百首文章，异日尔为我序，号《樊川集》。如此则顾樊川一禽鱼、一草木，无恨矣。庶千百年未随此磨灭矣。”
    明年迁中书舍人，始少得恙。尽搜文章，阅千百纸，焚掷才属，留者十二三。延翰自撮发读书学文，率承导诱。伏念初出仕入朝，三直太史笔，比四出守，其间逾二十年。凡有撰制，大手短章，涂藁醉墨，硕夥纤屑，虽适僻阻，不远数千里，必获写示。以是在延翰久藏蓄者，甲乙签目，比校焚外十多七八。得诗、赋、传、录、论、辨、碑、志、序、记、书、启、表、制，离为二十编，合四百五十首，题曰《樊川文集》。呜呼！虽当一时戏感之言，孰见魄兆而果验白耶！
    嘻！文章与政通，而风俗以文移。在三代之道，以文与忠敬随之，是为理具，与运高下。采古作者之论，以屈原、宋玉、贾谊、司马迁、相如、杨雄、刘向、班固为世魁杰。然骚人之辞，怨刺愤怼，虽授及君臣教化，而不能沾洽时论。相如、子云，瑰丽诡谲，讽多要寡，羡漫无归，不见治乱。贾、马、刘、班，乘时若君之善否，直豁已臆，奋然以拯世扶物为任，纂绪造端，必不空言。言之所及，则君臣礼乐，教化赏罚，无不包焉。
    窃观仲舅之文，高骋曼厉，旁绍曲摭，简浑圆，劲出横贯，涤濯滓窳，支立欹倚。呵磨皲瘃，如火照焉；爬梳痛痒，如水洗焉。其抉剔挫偃，敢断果行，若誓牧野，前无有敌。其正视严听，前衡後銮，如整冠裳，谒宗庙，其舌蛰爆聋发栗，若大吕劲鸣，洪钟横撞，撑裂噎喑，戛切《韶》《<音>》。其砭熨疾恶，堤障初终，若濡槁於未焚，膏痈於未穿。栽培教化，翻正治乱，变ㄤ养瘠，尧Ο舜薰，斯有意趋贾、马、刘、班之藩墙者耶。
    其文有《罪言》者，《原十六卫》者，《战》《守》二论者，与时宰《论用兵》《论江贼》二书者。上猎秦、汉、魏、晋、南、北二朝，逮贞观至长庆数千百年，兵农刑政，措置当否，皆能采取前事，凡人未尝经度者。若绳裁刀解，粉画线织，布在眼见耳闻哉！其谲往事则《阿房宫赋》；刺当代则《感怀诗》；有国欲亡，则得一贤人决遂不亡者，则《张保罪传》；尚古兵柄，本出儒术，不专任武力者，则注《孙子》而为其序；褒勒贤杰，表揭职业，则赠庄淑大长公主及故奇章公、汝南公墓志；标白历代取士得才，率由公族子弟为多，则《与高大夫书》；谏诤之体，非讦丑恶与主斗激，则《论谏书》；若一县宰因行德教，不施刑罚，能举古风，则《谢守黄州表》；一存一亡，适见交分，则《祭李处州文》；训励官业，告束君命，拟古典谟，以寓诛赏，则司帝之诰。其馀述喻赞诫，兴讽愁伤，易格异状，机键杂发，虽绵远穷幽，脓腴魁{石}，笔酣兴健，窕眇碎细，包诗人之轨宪，整扬、马之牙阵，耸曹、刘之骨气，掇颜、谢之物色，然未始不拨治本，纟亘幅道义，钩深於经史，抵御於理化也。故文中子曰：“言文而不及理，王道何从而兴乎？”嘻！所谓文章与政通，风俗以文移，果於是以卜。盛时理具，踔三代而荫万古，若跻太华，临溟渤，但观乎积高而杳深，不知其磅礴澶漫，所为远大者也。
    近代或序其文，非有名与位，则文学宗老。小子既就其集寤寐思虑，反覆不翅逾年。苟坠承顾付与之言，虽晦显两不相解，在他人无知其状者，然以高有天，幽有神，阴有宰物者，可自诬抵，以甘罚殛！故总其条目，强自後序。至於裁判风雅，宰制典刑，标翊时济物之才，编志业名位之实，则恭俟叔父中书公於前序。
    ☆瑰
    瑰，王茂元帅陈许，表为判官。
    ○举人自代状
    右件官言思无谄（集作邪），学就有道，屡为从事，尝佐正人。加以富有文辞，精於草隶，隽而且检，通亦不流。臣所部稍远京都，每繁章奏，敢兹上请，乞以自随。伏请依资赐授宪官，充臣节度掌书记。
    ○东都不可立庙议
    礼之所立，本乎诚敬；庙之所设，实在尊严。既曰荐诚，则宜统一。昔周之东西有庙，亦可徵其所由。但缘卜洛之初，既须营建，又以迁都未决，因议两留。酌其事情，匪务於广。祭法明矣。伏以东都太庙，废已多时，若议增修，稍乖前训。何者？东都始制寝庙於天後、中宗之朝，事出一时，非贞观、开元之法。前後因循不废者，亦踵镐京之文也。记曰：“祭不欲数，数则烦。”天宝之中，两京悉为寇陷，西都庙貌如故，东都因此散亡。是知九庙之灵，不欲歆其烦祀也。自建吵葺之後，弥历岁年。今若庙貌惟新，即须室别有主。旧主虽在，大半合祧，必几筵而存之，所谓宜祧不祧也。孔子曰：“当七庙五庙，无虚主也。”谓庙不得无主者也。旧主如有留去，新庙便合创添。谨按《左传》云：“练作主。”又戴载云：“虞而立几筵。”如或过时成之，便是以凶于吉。创添既不典，虚庙又非仪。考诸礼文，进退无守。
</div>
    <div class="pagination">
<a href="全唐文_page450.html">上一页</a><span>...</span><a href="全唐文_page446.html">446</a><a href="全唐文_page447.html">447</a><a href="全唐文_page448.html">448</a><a href="全唐文_page449.html">449</a><a href="全唐文_page450.html">450</a><span class="current-page">451</span><a href="全唐文_page452.html">452</a><a href="全唐文_page453.html">453</a><a href="全唐文_page454.html">454</a><a href="全唐文_page455.html">455</a><a href="全唐文_page456.html">456</a><span>...</span><a href="全唐文_page452.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
