<!DOCTYPE html>
<html>
 <head>
  <meta charset="utf-8"/>
  <title>
   文选 - 第 50 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 50 页/共 102 页
  </h1>
  <div class="content">
   文选考异
　　注「而能相万乎」　何校「万」改「荐」，陈同。各本皆讹。
　　赠丁仪五言　集云与都亭侯丁翼，今云仪，误也。魏略曰：丁仪，字正礼。太祖辟仪为掾。
　　　曹子建
　　初秋凉气发，庭树微销落。汉书，孝武伤李夫人赋曰：桂枝落而销亡。凝霜依玉除，清风飘飞阁。楚辞曰：漱凝霜之纷纷。字书曰：凝，冰坚也。玉除，阶也。说文曰：除，殿阶也。西都赋曰；玉除彤庭。又曰：修涂飞阁。朝云不归山，霖雨成川泽。广雅曰：八月浮云不归。左氏传曰：凡雨自三日已往为霖。黍稷委畴陇，农夫安所获？王逸楚辞注曰：委，弃也。说文曰：畴，耕治之田也。毛诗曰：帅时农夫。在贵多忘贱，为恩谁能博？言俗之常情也。狐白足御冬，焉念无衣客？言服狐白者不念无衣，以喻处尊贵者多忘贫贱也。晏子春秋曰：景公之时，雨雪三日，公被狐白之裘，坐于堂侧，谓晏子曰：雨雪三日，天下不寒，何也？晏子曰：贤君饱知人饥，温知人寒。楚辞曰：无衣裘以御冬。毛诗曰：无衣无褐，何以卒岁？思慕延陵子，宝剑非所惜。言延陵不欺于死，而况其生者乎？故己思慕之，冀异于俗也。新序曰：延陵季子将西聘晋，带宝剑以过徐君，徐君不言而色欲之。季为有上国之事，未献也，然心许之矣。致使于晋，顾反，则徐君死，于是以剑带徐君墓树而去。广雅曰：惜，爱也。子其宁尔心，亲交义不薄。
　　文选考异
　　注「玉除彤庭」　案：「除」当作「阶」。各本皆讹。但引以注「玉」字，其「除」卽是「阶」，上已注讫。不知者用正文「玉除」改之，非也。后赠何劭王济诗注引不误，亦可证。或又因此欲改西都赋作「除」，则益非矣。
　　赠王粲五言
　　　曹子建
　　端坐苦愁思，揽衣起西游。古诗曰：揽衣起徘徊。树木发春华，清池激长流。中有孤鸳鸯，哀鸣求匹俦。鸳鸯，喻粲也。毛苌诗传曰：鸳鸯，匹鸟也。楚辞曰：览可与兮匹俦。我愿执此鸟，惜哉无轻舟。言愿执鸟而无轻舟，以喻己之思粲而无良会也。贾逵国语注曰：惜，痛也。战国策，苏代曰：水浮轻舟。欲归忘故道，顾望但怀愁。傅毅七激曰：无物可乐，顾望怀愁。郑玄毛诗笺曰：回首曰顾。悲风鸣我侧，羲和逝不留。楚词曰：哀江介之悲风。又曰：吾令羲和弭节兮。王逸曰：羲和，日御也。墨子曰：时不可及，日不可留。重阴润万物，何惧泽不周？重阴，以喻太祖。蔡邕月令章句曰：阴者，密云也。谁令君多念，自使怀百忧。毛诗曰：我生之后，逢此百忧。
　　文选考异
　　揽衣起西游　袁本「揽」下有校语云善作「搅」。茶陵本则云五臣作「搅」。案：此悉传写误耳，无论善自作「揽」，卽五臣亦未始作「搅」也。
　　又赠丁仪王粲五言　集云：答丁敬礼、王仲宣。翼字敬礼，今云仪，误也。
　　曹子建
　　从军度函谷，驱马过西京。魏志曰：建安二十年，公西征张鲁。汉书，弘农县故秦函谷关。毛诗曰：驱马悠悠。山岑高无极，泾渭扬浊清。毛苌诗传曰：泾、渭相入，而清浊异。壮哉帝王居，佳丽殊百城。汉书曰：高祖南过曲逆，曰：壮哉县。高诱战国策注曰：佳，大也。丽，美也。谢承后汉书曰：黄琬拜豫州，威迈百城。员阙出浮云，承露槩泰清。西京赋曰：圜阙竦以造天。淮南子曰：魏阙之高，上际青云。西都赋曰：抗仙掌与承露。广雅曰：扢，摩也。槩与扢同，古字通。鹖冠子曰：上及泰清，下及太宁。皇佐扬天惠，四海无交兵。皇佐，太祖也。边让章华赋曰：建皇佐之高勋，飞仁声之显赫。左氏传，箴尹克黄曰：君，天也。家语，孔子曰：君惠臣忠。楚汉春秋，吴广说陈涉曰：王引兵西击，则野无交兵。权家虽爱胜，全国为令名。权家，兵家也。史记曰：吕尚其事多兵权与奇计。孙子兵法曰：用兵法，全国为上，破国次之。左氏传，子产曰：令名，德之舆也。郑玄礼记注曰：名，令闻也。君子在末位，不能歌德声。君子，谓丁、王也。琴操曰：古者君子在位，役不踰时。德声，谓太祖令德之声也。丁生怨在朝，王子欢自营。欢怨非贞则，中和诚可经。言欢怨虽殊，俱非忠贞之则，惟有中和乐职，诚可谓经也。汉书，王襄使王褒作中和乐职宣布诗。如淳曰：言王政中和，在官者乐其职。郑玄周礼注曰：经，法也。
　　文选考异
　　注「西都赋曰」　袁本、茶陵本「赋」作「宾」，是也。又后赠张华答何劭诗注皆然。
　　注「抗仙掌与承露」　茶陵本「抗」作「扢」。案：涉下而误也。袁本作「抗」，与此同，不误。引之但注「承露」，其以下方注「槩」字，或因据此误字反欲改西都赋，则谬矣。聊出之于尤本，无施也。「与」，赋作「以」。
　　赠白马王彪五言　魏志曰：楚王彪，字朱虎，武帝子也。初封白马王，后徙封楚。集曰：于圈城作。又曰：黄初四年五月，白马王、任城王与余俱朝京师，会节气，日不阳，任城王薨。至七月，与白马王还国。后有司以二王归蕃，道路宜异宿止，意毒恨之。盖以大别在数日，是用自剖，与王辞焉，愤而成篇。
　　曹子建
　　谒帝承明庐，逝将归旧疆。陆机洛阳记曰：承明门，后宫出入之门，吾常怪谒帝承明庐，问张公，云：魏明帝作建始殿，朝会皆由承明门。毛诗曰：逝将去汝。旧疆，鄄城也。时植虽封雍丘，仍居鄄城。清晨发皇邑，日夕过首阳。陆机洛阳记曰：首阳山在洛阳东北，去洛二十里。伊洛广且深，欲济川无梁。楚词曰：道壅塞而不达，江河广而无梁。泛舟越洪涛，怨彼东路长。国语曰：秦泛舟于河。西京赋曰：起洪涛而扬波。顾瞻恋城阙，引领情内伤。其一。毛诗曰：顾瞻周道。又曰：在城阙兮。左氏传，穆叔谓晋侯曰：引领西望，曰庶几乎！楚词曰：永怀兮内伤。太谷何寥廓，山树郁苍苍。薛综东京赋注曰：太谷在洛阳西南。风俗通曰：泰山松树，郁郁苍苍。霖雨泥我涂，流潦浩纵横。魏志曰：黄初四年七月，大雨，伊、洛溢流。毛苌诗传曰：行潦，流潦也。中逵绝无轨，改辙登高岗。毛诗曰：肃肃兔罝，施于中逵。广雅曰：轨，迹也。修坂造云日，我马玄以黄。其二。毛诗曰：陟陂高冈，我马玄黄。毛苌曰：玄马病则黄。玄黄犹能进，我思郁以纡。楚词曰：愿假簧以舒忧，志纡郁其难释。王逸曰：纡，屈也。郁，愁也。郁纡将难进，亲爱在离居。楚词曰：将以遗兮离居。本图相与偕，中更不克俱。毛苌诗传曰：偕，俱也。●枭鸣衡扼，豺狼当路衢。●枭、豺狼，以喻小人也。毛诗曰：懿厥哲妇，为枭为●。汉书，杜文谓孙宝曰：豺狼当路，不宜复问狐狸。公羊传曰：楚庄王伐郑，放乎路衢。何休注曰：路衢，郭内衢也。苍蝇间白黑，谗巧令亲疎。毛诗曰：营营青蝇，止于樊。郑玄曰：蝇之为虫，污白使黑，污黑使白。喻佞人变乱善恶也。广雅曰：间，毁也。欲还绝无蹊，揽辔止踟。其三。楚辞曰：揽騑辔而下节。毛诗曰：搔首踟。踟亦何留？相思无终极。汉书，息夫躬绝命词曰：嗟若是欲何留也。秋风发微凉，寒蝉鸣我侧。蔡邕月令章句曰：寒蝉应阴而鸣，鸣则天凉，故谓之寒蝉也。原野何萧条，白日忽西匿。楚辞曰：山萧条而无兽。又曰：日杳杳而西颓。归鸟赴乔林，翩翩厉羽翼。毛诗曰：翩翩者鵻。厉，疾貌。孤兽走索羣，衔草不遑食。尚书曰：不遑暇食。感物伤我怀，抚心长太息。其四。广雅曰：感，伤也。古诗曰：感物怀所思。列子曰：师襄乃抚心高蹈。楚辞曰：长太息以掩涕。太息将何为？天命与我违。郑玄周易注曰：命，所受天命也。楚辞曰：属天命而委之咸池。王逸曰：咸池，天神也。古诗曰：同袍与我违。毛苌诗传曰：违，离也，谓不耦也。奈何念同生，一往形不归。魏志曰：武皇帝卞皇后生任城王彰、陈思王植。左氏传曰：郑罕、驷、丰同生。杜预曰：罕，子皮。驷，子皙。丰，公孙段也。三家本同母兄弟也。汉书，武帝诏曰：梁王亲慈同生，愿以邑分弟。孤魂翔故城，魏志城作域。灵柩寄京师。汉书，贡禹上书曰：骸骨弃捐，孤魂不归。存者忽复过，亡没身自衰。人生处一世，去若朝露晞。汉书，李陵谓苏武曰：人生如朝露，何久自苦如此！薤露歌曰：薤上零露何易晞！毛苌诗传曰：晞，干也。年在桑榆间，影响不能追。日在桑榆，以喻人之将老。东观汉记，光武曰：失之东隅，收之桑榆。仲长子昌言曰：捷疾驰影响人间也。自顾非金石，咄唶令心悲。其五。郑玄毛诗笺曰：顾，念也。古诗曰：人生非金石，岂能长寿考？说文曰：咄，叱也，丁兀切。声类曰：唶，大呼也，子夜切。言人命叱呼之间，或至夭丧也。心悲动我神，弃置莫复陈。丈夫志四海，万里犹比邻。恩爱苟不亏，在远分日亲。邓析子曰：远而亲者，志相应也。分，犹志也。何必同衾帱，然后展殷勤。毛诗曰：抱衾与裯。毛苌曰：衾，被也。郑玄曰：裯，床帐也。帱与裯古字同。忧思成疾疹，无乃儿女仁。毛诗曰：心之忧矣，疹如疾首。史记曰：吕公谓吕媪曰：非儿女之所知。又，韩信谓汉祖曰：项王所谓妇人之仁也。仓卒骨肉情，能不怀苦辛。其六。李陵书曰：前书仓卒。骨肉，谓兄弟也。苏子卿诗云：骨肉缘枝叶。古诗又曰：轗轲长苦辛。苦辛何虑思？天命信可疑。虚无求列仙，松子久吾欺。班固楚辞序曰：帝阍宓妃，虚无之语。论衡曰：传称赤松、王乔好道为仙，度世不死，是又虚也。魏武帝善哉行曰：痛哉世人，见欺神仙。变故在斯须，百年谁能持？汉书，谷永曰：三郡所奏，皆有变故。郑玄周礼注曰：故，灾也。礼记，君子曰：礼乐不可斯须去身。郑玄曰：斯须，犹须臾也。古诗曰：生年不满百。吕氏春秋曰：人之寿久不过百。离别永无会，执手将何时？蔡琰诗曰：念别无会期。毛诗曰：执子之手，与子偕老。王其爱玉体，俱享黄发期。七发曰：太子玉体不安。东汉观记，太子执报桓荣书曰：君慎疾加，重爱玉体。杜预左氏传注曰：享，受也。尚书曰：询兹黄发。收泪卽长路，援笔从此辞。其七。韩诗外传曰：孙叔敖治楚三年，而楚国霸。楚史援笔而书于策。苏武诗曰：去去从此辞。
　　文选考异
　　注「日不阳」　袁本、茶陵本「日不」作「到洛」，是也。
　　郁纡将难进　茶陵本云「难进」，五臣作「何念」。袁本云善作「难进」。何校云「难进」当从魏氏春秋作「何念」。案：此恐善本传写有误。
　　踟亦何留　袁本、茶陵本云「何」善作「可」。案：二本所见非也，善自作「何」，注有明文，此不误，或尤校改之也。
　　孤魂翔故城注「魏志城作域」　袁本、茶陵本无注「魏志城作域」五字，正文皆作「域」。茶陵本有校语云善作「城」。袁本无。案：「魏志城作域」五字当是，或记于旁，尤误取添入注，故此处修改之迹尚存也。善作「城」，无明文，恐尤及茶陵所见传写有误，而袁所见为未误也。
　　注「太子执报桓荣书曰」　案：「执」字不当有。各本皆衍。太子，汉明帝也，在范蔚宗书桓荣传。
　　赠丁翼五言　文士传曰：翼字敬礼，仪之弟也，为黄门侍郎。
　　曹子建
　　嘉宾填城阙，丰膳出中厨。郑玄礼记注曰：填，满也。毛诗曰：我有嘉宾。城阙，已见上文。吾与二三子，曲宴此城隅。论语，子曰：二三子以我为隐乎？吾无隐乎尔。毛诗曰：俟我于城隅。秦筝发西气，齐瑟扬东讴。楚辞曰：挟秦筝而弹征。歌录有美女篇齐瑟行。史记，苏秦说秦王曰：临菑甚富，其民无不吹竽鼓瑟。说文曰：讴，齐歌也。肴来不虚归，至反无余。我岂狎异人？朋友与我俱。毛诗曰：岂伊异人？兄弟匪他。尔雅曰：狎，习也。毛诗序曰：伐木，燕朋友故旧也。大国多良材，譬海出明珠。礼斗威仪曰：其君乘金而王，则江海出大贝明珠。君子义休偫，小人德无储。言君子之义，美而且具。小人之德，寡而无储也。说文曰：偫，待也。一曰具也。储，谓蓄积之以待无也。积善有余庆，荣枯立可须。周易曰：积善之家，必有余庆。孔安国尚书传曰：须，待也。滔荡固大节，世俗多所拘。淮南子曰：使神滔荡而不失其充。又曰：曲士不可与语至道，拘于俗而束于教。君子通大道，无愿为世儒。论衡曰：说经者为世儒。
　　文选考异
　　世俗多所拘　袁本、茶陵本「世」作「时」，是也。
　　赠秀才入军五首四言　集云：兄秀才公穆入军赠诗。刘义庆集林曰：嵇熹，字公穆，举秀才。
　　　嵇叔夜
　　良马既闲，丽服有晖。毛诗曰：良马四之。又曰：君子之马，既闲且驰。郑玄曰：闲，习也。广雅曰：丽，好也。杨雄反骚曰：素初贮厥丽服兮。左揽繁弱，右接忘归。新序曰：楚王载繁弱之弓，忘归之矢，以射兕于云梦。风驰电逝，蹑景追飞。四子讲德论曰：风驰雨集，杂袭并至。孙该琵琶赋曰：飘风电逝，舒疾无方。七启曰：忽蹑景而轻骛。凌厉中原，顾盼生姿。刘歆遂初赋曰：登句注以凌厉。广雅曰：凌，驰也。厉，上也。风俗通曰：颜色厚所顾盼，若以亲密也。携我好仇，载我轻车。毛诗曰：君子好仇。南凌长阜，北厉清渠。广雅曰：凌，乘也。王逸楚辞注曰：厉，度也。仰落惊鸿，俯引渊鱼。盘于游田，其乐只且。西京赋曰：盘于游畋，其乐只且。
　　轻车迅迈，息彼长林。春木载荣，布叶垂阴。习习谷风，吹我素琴。毛诗曰：习习谷风。秦嘉妇徐氏书曰：芳香既珍，素琴又好。咬咬黄鸟，顾畴弄音。毛诗曰：交交黄鸟。古歌曰：黄鸟鸣相追，咬咬弄好音。感悟驰情，思我所钦。古诗曰：驰情整中带。心之忧矣，永啸长吟。毛诗曰：心之忧矣，我歌且谣。杜笃连珠曰：能离光明之显，长吟永啸。
　　浩浩洪流，带我邦畿。毛苌诗传曰：畿，疆也。萋萋绿林，奋荣扬晖。鱼龙瀺灂，山鸟羣飞。乐动声仪曰；风雨动鱼龙，仁义动君子。上林赋曰：瀺灂霣坠。刘向七言曰：山鸟羣鸣我心怀。驾言出游，日夕忘归。毛诗曰：驾言出游。楚辞曰：日将暮兮怅忘归。思我良朋，如渴如饥。毛诗曰：每有良朋。曹植责躬诗曰：迟奉圣颜，如渴如饥。愿言不获，怆矣其悲。张衡诗曰：愿言不获，终然永思。曹植责躬诗曰：心之云慕，怆矣其悲。
　　息徒兰圃，秣马华山。兰圃，蕙圃也。毛诗曰：之子于归，言秣其马。毛苌诗传曰：秣，养也。华山，山有光华也。流磻平皋，垂纶长川。说文曰：磻，以石着弋缴也。郑玄毛诗笺曰：钓者，以丝为之纶。目送归鸿，手挥五弦。汉书曰：周亚夫趋出，上以目送之。归田赋曰：弹五弦于妙指。俯仰自得，游心泰玄。楚辞曰：漠虚静以恬愉兮，澹无为而自得。泰玄，谓道也。淮南子曰：自得者，全其身者也。全其身，则与道为一矣。嘉彼钓叟，得鱼忘筌。庄子曰：庄子钓于濮水之上。又曰：筌者，所以得鱼也，得鱼而忘筌。蹄者，所以在兔也，得兔而忘蹄。言者，所以在意也，得意而忘言。吾焉得夫忘言之人而与之言哉？郢人逝矣，谁与尽言？庄子曰：庄子送葬，过惠子之墓，顾谓从者曰：郢人垩漫其鼻端，若蝇翼，使匠石斵之，匠石运斤成风，声而斵之，尽垩而鼻不伤，郢人立不失容。宋元君闻之，召匠石曰：尝试为寡人为之。匠石曰：臣则当能斵之。虽然，臣质死久矣。自夫子之死也，吾无以为质矣，吾无与言之矣。
　　闲夜肃清，朗月照轩。舞赋曰：夫何皦皦之闲夜，明月列以施光。轩，已见曹子建赠徐干诗注。微风动袿，组帐高褰。方言曰：袿谓之裾，音圭，袿或为帏。周礼曰：幕人掌帷幕幄帟绶之事。郑司农曰：帟，平帷也。绶，组绶，所以系帷也。王逸楚词注曰：以幕组结束玉璜为帷帐也。旨酒盈樽，莫与交欢。毛诗曰：旨酒欣欣。汉书曰：郭解入关，贤豪争交欢。鸣琴在御，谁与鼓弹？毛诗曰：琴瑟在御，莫不静好。仰慕同趣，其馨若兰。六韬曰：同好相趣。薛综西京赋注曰：趣，犹意也。易曰：同心之言，其臭如兰。佳人不在，能不永叹！楚辞曰；闻佳人兮召予。毛诗曰：假寐永叹。
　　文选考异
　　顾盼生姿　袁本、茶陵本「盼」作「●」，注同。案：「●」字是也。「●」为「眄」之别体字，不知者多改为「盻」。茶陵改刻如此，后又误成「盼」也。
　　注「所以得鱼也」　何校「得」改「在」，陈同。各本皆讹。
　　注「声而斵之」　何校「声」改「听」，陈同。各本皆讹。
　　注「臣则当能斵之」　袁本「当」作「尝」，是也。茶陵本亦误「当」。
　　注「帟平帷也」　何校「帷」改「帐」，是也。此节注袁、茶陵二本多脱字，不具论。
　　赠山涛五言
　　司马绍统臧荣绪晋书曰：司马彪，字绍统，少笃学，初拜骑都尉，太始中为秘书郎，转丞，后拜散骑侍郎，终于家。
　　苕苕椅桐树，寄生于南岳。椅桐，彪自喻也。毛诗曰：其桐其椅，其实离离。马融琴赋曰：惟椅梧之所生，在衡山之峻陂。上凌青云霓，下临千仞谷。苍颉篇曰：凌，侵也。吕氏春秋曰：若决积水于千仞之溪。包咸论语注曰：七尺曰仞。处身孤且危，于何托余足？毛诗序曰：孤危将亡。汉书，贾山上书曰：不得邪径而托足焉。昔也植朝阳，倾枝俟鸾鷟。毛诗曰：凤凰鸣矣，于彼高冈；梧桐生矣，于彼朝阳。郑玄曰：凤凰之性，非梧桐不栖，非竹实不食也。说文曰：鸾鷟，凤属，神鸟也。今者绝世用，倥见迫束。新语曰：楩梓仆则为世用。楚辞曰：悲余生之无欢兮，愁倥于山陆。王逸曰：倥，困苦也。班匠不我顾，牙旷不我录。班匠及牙旷，皆喻执政也。墨子曰：公输般为云梯。郑玄礼记注曰：般，伎巧者也。庄子曰：匠石之齐，见栎杜树，匠伯不顾。司马彪曰：匠石字伯。郑玄毛诗笺曰：顾，视也。列子曰：伯牙善鼓琴。左氏传曰：师旷侍于晋侯。杜预曰：师旷，晋乐太师。焉得成琴瑟，何由扬妙曲？桓子新论曰：黄门工鼓琴者，有任真卿、虞长倩，能传其度数，妙曲遗声。冉冉三光驰，逝者一何速！广雅曰：冉冉，进也。淮南子曰：夫道含吐阴阳，而章三光。许慎曰：三光，日、月、星也。逝者，见下注。中夜不能寐，抚剑起踯躅。毛诗曰：耿耿不寐。左氏传曰：子朱怒，抚剑从之。说文曰：蹢，住足也。踯躅与蹢同。感彼孔圣叹，哀此年命促。春秋说题辞曰：天尝有血书鲁端门作法，孔圣没，周室亡。论语曰：子在川上曰：逝者如斯！司马迁悲士不遇赋曰：天道悠昧人理促。卞和潜幽冥，谁能证奇璞？卞和，已见上文。冀愿神龙来，扬光以见烛。神龙，喻涛也。山海经曰：赤水之山有神，人面蛇身，其瞑乃晦，其视乃明，是烛九阴，是谓烛龙。
　　文选考异
　　今者绝世用　袁本、茶陵本有校语云「用」善作「人」。案：二本所见非也。注有明文，此不误，或亦尤校改。
　　答何劭二首五言
　　张茂先
　　吏道何其迫？窘然坐自拘。班彪与金昭卿书曰：远在东垂，吏道迫促。鵩鸟赋曰：愚士系俗，窘若囚拘。缨婑为徽纆，文宪焉可踰？缨緌制人，同于徽纆。国之文宪，岂可踰乎？礼记曰：冠緌缨。郑玄曰：緌，缨饰也。周易曰：系用徽纆。孔安国尚书传曰：宪，法也。恬旷苦不足，烦促每有余。广雅曰：恬，静也。苍颉篇曰：旷，疏旷也。良朋贻新诗，示我以游娱。良朋，已见上文。徐干赠五官中郎将诗曰：贻尔新诗。又思玄赋曰：虽游娱以偷乐。穆如洒清风，奂若春华敷。毛诗曰：吉父作诵，穆如清风。淮南子曰：犹条风之时洒。答宾戏曰：摛藻如春华。自昔同寮寀，于今比园庐。臧荣绪晋书曰：惠帝卽位，劭为太子太师。又曰：武帝崩，华为太子少傅。然考乎其时，事正相接，故曰同寮也。左氏传曰：先蔑之使也，荀林父止之曰：同官为寮，吾尝同寮，敢不尽心乎？尔雅曰：采，僚官也。南都赋曰：园庐，旧宅也。衰夕近辱殆，庶几并悬舆。王逸楚辞注曰：夕以喻衰。言日夕将暮己已衰。老子曰：知足不辱，知止不殆。汉书曰：薛广德乞骸骨，赐安车驷马，悬其安车，传子传孙也。散发重阴下，抱杖临清渠。锺会遗荣赋曰：散发抽簪。属耳听鸣，流目翫儵鱼。毛诗曰：耳属于垣。郑玄曰：属耳于壁听之。又仪礼注曰：属，注也。毛诗曰：其鸣矣。思玄赋曰：流目眺夫衡阿。翫，犹悦也。庄子曰：鯈鱼出游从容，是鱼乐也。从容养余日，取乐于桑榆。汉书，疎广曰：此金者，圣主所以惠养老臣也；故乐与乡党共飨其赐，以尽吾余日，不亦可乎？桑榆，已见上文。
　　洪钧陶万类，大块禀羣生。洪钧，大钧，谓天也。大块，谓地也。言天地陶化万类，而羣化禀受其形也。鵩鸟赋曰：大钧播物。广雅曰：陶，化也。河图曰：地有九州岛，以苞万类。庄子曰：大块载我以形，劳我以生。孔安国尚书传曰：禀，受也。汉书，董仲舒对策曰：羣生和而万物殖。明闇信异姿，静躁亦殊形。刘歆遂初赋曰：非积习之生常，固明闇之所别。老子曰：重为轻根，静为躁君。王弼曰：凡物轻不能载重，小不能镇大，不行者使行，不动者制动；是以重必为轻根，静必为躁君。自予及有识，志不在功名。李陵与苏武书曰：陵自有识以来，士之立操未有如子卿者也。吕氏春秋曰：功名大立，天也。虚恬窃所好，文学少所经。楚辞曰：漠虚静以恬愉。忝荷既过任，白日已西倾。白日西倾，以喻年老也。洛神赋曰：日既西倾。道长苦智短，责重困才轻。论语，曾子曰：士不可以不弘毅，任重而道远。仁以为己任，不亦重乎？死而后已，不亦远乎？吕氏春秋曰：智短则不知化，不知化者每举必危。范晔后汉书，刘宽曰：任重责大，忧心如醉。曹植上表曰：爵重才轻。周任有遗规，其言明且清。论语，孔子云：周任有言，曰：陈力就列，不能者止。马融曰：周任，古之良史。子思子，诗云：昔吾有先正，其言明且清。国家以宁，都邑以成。负乘为我戒，夕惕坐自惊。周易曰：负且乘，致寇至。负也者，小人之事也；乘也者，君子之器也。小人乘君子之器，盗思夺之矣。又曰：夕惕若厉。孔安国尚书传曰：惕，惧也。是用感嘉贶，写心出中诚。感，犹荷也。魏文帝书曰：嘉贶益腆。发篇虽温丽，无乃违其情。西都赋曰：启发篇章。汉书曰：司马相如作赋，甚弘丽温雅。广雅曰：违，背也。
　　文选考异
　　注「贻尔新诗又」　陈云「又」，「文」误，是也。各本皆讹。
　　注「己已衰老子曰」　袁本、茶陵本「老」下有「也老」二字，是也。
　　流目翫儵鱼　茶陵本「儵」作「鯈」，注同。案：「鯈」字是也。考庄子释文作「儵」，尔雅释文作「鯈」。陆于秋水篇引说文「直留反」，谓「鱼部鯈字音」。然则「鯈」是，「儵」非也。袁本亦误「儵」，其注作「鯈」，仍不误。
　　赠张华五言
　　　何敬祖
　　四时更代谢，悬象迭卷舒。孙卿子曰：日月递照，四时代御。淮南子曰：二者代谢舛驰。周易曰：悬象着明，莫大乎日月。淮南子曰：阴阳嬴缩卷舒，沦于不测。暮春忽复来，和风与节俱。论语曰：暮春者，春服既成。毛诗曰：习习谷风。毛苌传曰：习习，和舒之貌。杨泉物理论曰：春气臑，其风温和。俯临清泉涌，仰观嘉木敷。西都赋曰：嘉木树庭。周旋我陋圃，西瞻广武庐。臧荣绪晋书曰：吴灭，封张华广武侯。左氏传：太史克曰：奉以周旋。既贵不忘俭，处有能存无。毛苌诗传曰：有谓富，无谓贫。镇俗在简约，树塞焉足摹？周易曰：简则易从。广雅曰：约，俭也。论语曰：或问管仲知礼乎？孔子曰：邦君树塞门，管氏亦树塞门。在昔同班司，今者并园墟。同班司，已见张华答诗。私愿偕黄发，逍遥综琴书。黄发，已见上文。王肃周易注曰：综，理事也。刘歆遂初赋曰：玩琴书以条畅。举爵茂阴下，携手共踌躇。韩诗曰：搔首踌躇。薛君曰：踌躇，踯躅也。奚用遗形骸？忘筌在得鱼。庄子曰：申徒，兀者，谓子产曰：吾与夫子游十有九年矣，而未曾知吾兀者也。今子与我游于形骸之内，而子索我于形骸之外，不亦过乎？得鱼忘筌，已见上文。
　　赠冯文罴迁斥丘令四言　晋百官名曰：外兵郎冯文罴。集云：文罴为太子洗马，迁斥丘令，赠以此诗。阚骃十三州记曰：斥丘县在魏郡东八十里。
　　陆士衡
　　于皇圣世，时文惟晋。毛诗曰：于皇时周。周礼，栗氏量铭曰：时文思索。郑玄曰：言是文德之君，思求可以为人立法也。受命自天，奄有黎献。谓武帝也。毛诗曰：有命自天，命此文王。又曰：奄有四方。毛苌曰：奄，大也。尚书曰：万邦黎献，共惟帝臣。孔安国曰：黎，众也。献，贤也。阊阖既辟，承华再建。谓惠帝也。晋宫阁名曰：洛阳城阊阖门。陆机洛阳记曰：太子宫在太宫东，薄室门外，中有承华门。再建，谓立愍怀太子国储，以对阊阖，故谓之再也。明明在上，有集惟彦。其一。毛诗曰：明明在下，赫赫在上。弈弈冯生，哲问允迪。方言曰：自关而西，凡美容谓之弈弈。尚书曰：允迪厥德，谟明弼谐。孔安国曰：迪，蹈也。言信蹈行古人之德。天保定子，靡德不铄。毛诗曰：天保定尔，亦孔之固。剧秦美新曰：铄德懿和之风。尔雅曰：铄，美也。迈心玄旷，矫志崇邈。尔雅曰：迈，行也。王逸楚辞注曰：矫，举也。尔雅曰：崇，高也。遵彼承华，其容灼灼。其二。毛诗曰：桃之夭夭，灼灼其华。嗟我人斯，戢翼江潭。毛诗曰：嗟我怀人。又曰：彼何人斯。又曰：鸳鸯在梁，戢其左翼。楚辞曰：游于江潭。有命集止，飜飞自南。周易曰：大君有命。毛诗曰：有命既集。又曰：飜飞惟鸟。又曰：凯风自南。出自幽谷，及尔同林。谓俱为洗马也。臧荣绪晋书曰：杨骏诛，征机为太子洗马。毛诗曰：出自幽谷，迁于乔木。双情交映，遗物识心。其三。映，犹照也。人亦有言，交道实难。毛诗曰：人亦有言，靡哲不愚。汉书曰：萧育与朱博后有隙，故世以交为难也。有頍者弁，千载一弹。毛诗曰：有頍者弁，实维伊何。毛苌曰：頍，弁貌也。弁，皮弁也。弹冠，已见上文。杜预左氏传注曰：弁，亦冠也，故通言之。頍，丘切，与跬同音。今我与子，旷世齐欢。言我及子虽与王贡旷世，而实齐其欢也。范晔后汉，班固议曰：以汉兴已来，旷世历年。广雅曰：旷，远也。利断金石，气惠秋兰。其四。周易曰：二人同心，其利断金。同心之言，其臭如兰。羣黎未绥，帝用勤止。毛诗曰：羣黎百姓。长杨赋曰：羣黎为之不康。毛诗曰：文王既勤止，我应受之。我求明德，肆于百里。毛诗，我求懿德，肆于时夏。郑玄曰：肆，陈也，陈其功烈也。汉书曰：县大率百里，其人稠则盛，稀则旷也。佥曰尔谐，俾民是纪。尚书：佥曰垂哉，帝曰汝谐。毛诗曰：四方是维，俾民不迷。郑玄毛诗笺曰：以网罟喻为政理之为纪也。乃眷北徂，对扬帝祉。其五。毛诗曰：乃眷西顾。又曰：对扬王休。又曰：既受帝祉，施于孙子。畴昔之游，好合缠绵。左氏传，羊斟曰：畴昔之羊子为政。毛诗曰：妻子好合。张升与任彦坚书曰：缠绵恩好，庶蹈高踪。借曰未洽，亦既三年。毛诗曰：借曰未知，亦既抱子。居陪华幄，出从朱轮。应璩与赵叔潜书曰：入侍华幄，出典禁闱。司马彪续汉书曰：皇太子安车朱班轮。方骥齐镳，比迹同尘。其六。郑玄仪礼注曰：方，并也。南都赋曰：騄骥齐镳。范晔后汉书，孔融荐谢该曰：该实卓然，比迹前列。老子曰：和其光，同其尘。之子既命，四牡项领。毛诗曰：驾彼四牡，四牡项领。遵涂远蹈，腾轨高骋。四子讲德论曰：未若遵涂之疾也。郑玄考工记注曰：轨，谓辙也。庆云扶质，清风承景。广雅曰：质，躯也。嗟我怀人，其迈惟永。其七。毛诗曰：嗟我怀人。毛苌曰：怀，思也。否泰苟殊，穷达有违。否、泰，周易二卦名也。列子，西门子谓北宫子曰：汝造事而穷，予造事而达，此厚薄之验与？贾逵国语注曰：违，异也。及子春华，后尔秋晖。言否、泰殊流，穷达异辙，今虽及尔春华之美，终当后尔秋晖之盛也。春华喻少年，秋晖喻老成也。苏武诗曰：努力爱春华。逝将去我，陟彼朔垂。逝将去汝，已见上文。毛诗曰：陟彼高冈。朔垂，斥丘也。尔雅曰：朔，北方也。说文曰：垂，远边也。非子之念，心孰为悲？其八。
　　文选考异
　　注「后汉班固议曰以汉兴已来」　案：「汉」下当有「书」字，「曰」下当衍「以」字。各本皆误。在班固传也。
　　借曰未洽　茶陵本作「给」，云五臣作「洽」。袁本作「洽」，无校语。案：二本所见皆大误，所载翰注曰「给，犹足也」，五臣作「给」无疑。然则善作「洽」也。茶陵本例用善为正文，当作「洽」，而着五臣作「给」。袁本例用五臣为正文，当作「给」，而着善作「洽」。今倒错失理。此不误，必尤延之知其非，而校改正之。
　　非子之念　袁本、茶陵本有校语云「非」善作「悲」。案：二本所见非也。注无明文，然作「悲」不可通，必善自作「非」，与五臣无异，但传写误也。此不误，盖亦尤校改正之也。
　　答贾长渊四言　并序　王隐晋书曰：鲁公贾谧，字长渊。
　　　陆士衡
　　余昔为太子洗马，汉书曰：太子属官有先马。如淳曰：前驱也。先或作洗。贾长渊以散骑常侍东宫积年。高诱吕氏春秋注曰：东宫，太子所居。诗曰：东宫之妹。余出补吴王郎中令，臧荣绪晋书曰：吴王晏，字平度，武帝第二十三子，封吴。又曰：吴王出镇淮南，以机为郎中令。元康六年入为尚书郎。臧荣绪晋书曰：机为尚书中兵郎。鲁公赠诗一篇，作此诗答之云尔。
　　伊昔有皇，肇济黎蒸。尔雅曰：伊，惟也。郭璞曰：发语辞也。毛诗曰：有皇上帝。毛苌曰：皇，君也。封禅书曰：觉悟黎蒸。先天创物，景命是膺。周易曰：先天而天弗违。周礼曰：智者创物。毛诗曰：君子万年，景命有仆。毛苌曰：仆，附也。毛诗曰：戎翟是膺。毛苌曰：膺，当也。降及羣后，迭毁迭兴。史记，太史公曰：递兴递废，能者用事。小雅曰：递，迭更也。邈矣终古，崇替有征。其一。楚辞曰：春兰兮秋菊，长无绝兮终古。国语，蓝尹亹谓子西曰：吾闻君子唯独居思念前世之崇替，于是乎有叹。韦昭曰：崇，终也。替，废也。左氏传曰：君子之言，信而有征。在汉之季，皇纲幅裂。韦昭曰：国语注曰：季，末也。皇纲，以纲为喻也。答宾戏曰：廓帝纮，恢皇纲。毛苌诗传曰：张之曰纲。魏志，崔琰曰：今天下分崩，九州岛幅裂。大辰匿耀，金虎习质。汉书曰：东方苍龙房心，心为明堂大星天王。尔雅曰：大辰，房心尾也。石氏星经曰：昴者，西方白虎之宿也。太白者，金之精。太白入昴，金虎相薄，主有兵乱。雄臣驰骛，义夫赴节。解嘲曰：世乱，则圣哲驰骛而不足。释位挥戈，言谋王室。其二。左氏传，王子朝告于诸侯曰：居王于彘，诸侯释位，以间王政。说文曰：挥，奋也。左氏传曰：会于洮，谋王室也。王室之乱，靡邦不泯。毛诗曰：乱生不夷，靡国不泯。毛苌曰：泯，灭也。如彼坠景，曾不可振。丁德礼寡妇赋曰：日亹亹以西坠。说文曰：振，举也。乃眷三哲，俾乂斯民。三哲，刘备、孙权、曹操也。尚书，帝曰：下民其咨，有能俾乂。孔安国曰：乂，治也。启土虽难，改物承天。其三。尚书曰：建邦启土。国语，王谓晋侯曰：叔父若能更姓改物，以创天下。礼记明堂阴阳录曰：王者承天统物也。爰兹有魏，卽宫天邑。礼记，孔悝鼎铭曰：卽宫于宗周。尚书曰：周公曰：肆予敢求尔于天邑商。吴实龙飞，刘亦岳立。东京赋曰：乃龙飞白水。干戈载扬，俎豆载戢。毛诗曰：载戢干戈。毛苌曰：戢，聚也。论语，孔子曰：俎豆之事，则尝闻之矣。民劳师兴，国玩凯入。其四。毛诗曰：民亦劳止。玩与翫同，古字通。周礼曰：师有功则恺乐。天厌霸德，黄祚告舋。左氏传，郑伯曰：天而既厌周德矣。干宝搜神记曰：魏惟五德之运，以土承汉。春秋保干图曰：汉以魏征黄精接期，天下归高。贾逵国语注曰：舋，兆也，言祸有兆。狱讼违魏，讴歌适晋。孟子，万章曰：尧以天下与舜，有诸？孟子曰：否，不然，天与之。尧崩，三年之丧毕，舜让避丹朱于南河之南。天下朝觐狱讼者，不之尧之子而之舜；讴歌者不讴歌尧之子而讴歌舜。舜曰：天也。夫而后归中国，践天子之位焉。陈留归蕃，我皇登禅。魏志曰：陈留王讳奂，字景明，武帝孙，燕王宇子也。奉皇帝玺绶策禅位于晋嗣王。魏世谱曰：封帝为陈留王。庸岷稽颡，三江改献。其五。庸岷，蜀境也。庸，国名也。岷，山名也。礼记，孔子曰：拜而后稽颡。三江，吴境也。尚书曰：三江既入。赫矣隆晋，奄宅率土。曹府君陈寔诔曰：赫矣陈君。毛诗曰：宅殷土芒芒。又曰：率土之滨。对扬天人，有秩斯祜。对扬，已见上文。司马相如封禅文曰：天人之际已交。毛诗曰：嗟尔烈祖，有秩斯祜。尔雅曰：祜，福也。惟公太宰，光翼二祖。臧荣绪晋书曰：晋太祖为大将军，以贾充为司马右长史。及世祖受禅，转太宰。左氏传，康王论晋范会曰：宜夫子之光辅五君。诞育洪冑，纂戎于鲁。其六。臧荣绪晋书曰：谧父韩寿，河南尹。母，贾充少女也。充平生不议立后。充后妻郭槐輙以外孙韩谧为黎民子，袭封。槐自表陈，是充遗意也。帝许之，以谧为鲁公。毛诗曰：诞弥厥月。毛苌曰：诞，大也。郑玄曰：大矣后稷之在其母，终于人道，十月而生。毛诗曰：缵戎祖考。郑玄曰：戎，汝也。毛诗曰：俾侯于鲁。东朝既建，淑问峩峩。谓愍怀太子也。毛诗曰：淑问如皋陶。我求明德，济同以和。我求懿德，已见上文。左氏传，齐侯曰：唯据与我和。晏子曰：据亦同也，焉得为和？和如羹焉，宰夫和之，济其不及，以渫其过；君子食之，以平其心。君臣亦然。杜预曰：梁丘据也。鲁公戾止，衮服委虵。毛诗曰：鲁侯戾止。尔雅曰：戾，至也。周礼曰：三公自衮冕而下。毛诗曰：退食自公，委虵委虵。思媚皇储，高步承华。其七。王隐晋书曰：谧以贾后之妹子，数入宫，与愍怀处。毛诗曰：思媚周姜。又曰：媚于天子。汉书，疏广曰：太子，国储嗣君。承华，已见上文。昔我逮兹，时惟下僚。下僚，谓洗马也。及子栖迟，同林异条。俱在东宫，故曰同林。而贵贱殊隔，故曰异条。毛诗曰：或栖迟偃仰。年殊志比，服舛义稠。服，章服也。尊卑殊制，故曰舛也。说文曰：稠，多也。游跨三春，情固二秋。其八。祗承皇命，出纳无违。尚书曰：祗承于帝。论语曰：樊迟问孝，子曰：无违。往践蕃朝，来步紫微。蕃朝，吴也。紫微，至尊所居，谓为尚书郎。升降秘阁，我服载晖。谢承后汉书曰：谢承父婴为尚书侍郎，每读高祖及光武之后将相名臣策文通训，条在南宫，秘于省阁，唯台郎升复道取急，因得开览。序云：入为尚书郎作此诗。然秘阁卽尚书省也。孰云匪惧？仰肃明威。其九。尚书曰：我有周佑命，将天明威。分索则易，携手实难。郑玄礼记注曰：索，散也。念昔良游，兹焉永叹！刘桢黎阳山赋曰：良游未厌，白日潜辉。毛诗曰：兹之永叹！公之云感，贻此音翰。应劭汉书注曰：云，有也。韦昭曰：翰，笔也。蔚彼高藻，如玉之阑。其十。蔚，文貌。周易曰：君子豹变，其文蔚也。楚辞曰：文彩耀于玉石。王逸曰：言发文舒词，烂然成章，如玉石之有文彩也。阑，力旦切，协韵力丹切。惟汉有木，曾不踰境。惟南有金，万邦作咏。木，谓橙也。贾谧赠诗云：在南称柑，度北则橙，故答以此。言木度北而变质，故不可以踰境。金百炼而不销，故万邦作咏。贾戒之以木，而陆自勖以金也。谷梁传曰：妇人既嫁，不踰境。毛诗曰：大赂南金。民之胥好，狂狷厉圣。尔雅曰：胥，相也，谓相戒勖以所好尚也。论语，子曰：不得中行而与之，必也狂狷乎？狂者进取，狷者有所不为。尚书曰：惟圣罔念作狂，惟狂克念作圣。说文曰：厉，石也。言人之自勖，若金之受厉。仪形在昔，予闻子命。其十一。毛诗曰：仪形文王，万邦作孚。左氏传，晋克曰：臣闻命矣。
　　文选考异
　　注「鲁公贾谧」　袁本、茶陵本无「鲁公」二字，是也。
　　注「以纲为喻也」　案：「纲」当作「网」。各本皆讹。
　　注「丁德礼寡妇赋曰」　案：此有误也。前潘安仁寡妇赋屡引丁仪妻寡妇赋，其「日杳杳而西匿」句注引此文，然则「礼」下脱「妻」字。各本皆误。仪字正礼，疑一字德礼。奏弹王源注引丁德礼励志赋，盖仪作也。又赴洛道中作诗注引丁仪寡妇赋，恐亦脱「妻」字。
　　注「嗟尔烈祖」　袁本、茶陵本「尔」作「嗟」，是也。
　　如玉之阑　案「阑」当作「烂」。善引王逸楚辞注「烂然」为注，可见也。又音「烂，力旦切」，皆其证。今亦改「阑」，益非。茶陵本云善作「之阑」。袁本云善作「之兰」。乃五臣改「烂」为「兰」，改「之」为「如」，而云「如兰之芳」，又转转多讹。谢灵运拟邺中集陈琳诗「夜听极星烂」，善引「明星有烂」为注，五臣改「烂」作「阑」，而以为「阑稀」。袁、茶陵二本校语具有明文，正与此略同矣。
　　注「贾戒之以木」　袁本「贾」作「潘」，是也，谓安仁所作耳。见后。茶陵本亦作「贾」，与此同误。
　　注「晋克曰」　何校「晋」改「里」，陈同。各本皆误。
　　于承明作与士龙五言　集云：与士龙于承明亭作。
　　陆士衡
　　牵世婴时网，驾言远徂征。邹阳上书曰：岂拘于俗、牵于世。曹子建责躬诗曰：举挂时网。毛诗曰：驾言徂东。饮饯岂异族？亲戚弟与兄。毛诗曰：饮饯于祢。又曰：岂伊异人，兄弟匪他。婉娈居人思，纡郁游子情。方言曰：倇，欢也。倇与婉同，古字通。说文曰：娈，慕也。班固汉书述哀纪曰：婉娈董公，惟亮天工。纡郁，已见上文。明发遗安寐，寤言涕交缨。毛诗曰：明发不寐。又曰：独寐寤言。淮南子曰：雍门子以琴见孟尝君，涕流沾缨。分涂长林侧，挥袂万始亭。伫盼要遐景，倾耳玩余声。家语，孔子曰：倾耳而听之，不可得而闻。杜预左氏传注曰：翫，贪也。南归憩永安，北迈顿承明。毛苌诗传曰：憩，息也。顿，止舍也。永安有昨轨，承明子弃予。毛诗曰：弃予如遗。俯仰悲林薄，慷慨含辛楚。范晔后汉书，刘瑜上书曰：窃为辛楚，泣血连如。楚，犹痛也。怀往欢绝端，悼来忧成绪。言和悦纔往，欢已绝端，哀悼暂来，忧便成绪。毛苌诗传曰：怀，和也。楚辞曰：欲寂漠而绝端。方言曰：悼，哀也。感别惨舒翮，思归乐遵渚。舒翮谓鹄，遵渚谓鸿。言感别之情，惨于舒翮之飞鹄；思归之志，乐于遵渚之征鸿也。苏武诗曰：黄鹄一远别。郦炎诗曰：舒吾凌霄羽。毛诗曰：鸿飞遵渚。
　　文选考异
　　伫盼要遐景　茶陵本「盼」作「眄」，是也。袁本作「盻」，亦非。说见前。
　　俯仰悲林薄　案：「林」当作「外」。袁本、茶陵本云善作「外」。薄，迫也。言悲自外而来迫也。不知者以五臣乱善，尤所见非。
　　赠尚书郎顾彦先二首五言　王隐晋书曰：顾荣，字彦先，吴人也，为尚书郎。
　　　陆士衡
　　大火贞朱光，积阳熙自南。尔雅曰：大火谓之大辰。郭璞曰：大火，心也，在中最明，故时候主之也。孔安国尚书传曰：贞，正也。朱光，朱明也。尔雅曰：夏为朱明。尚书曰：日永星火，以正仲夏。淮南子曰：积阳之热气生火，火气之精者为日。尔雅曰：熙，兴也。续汉书曰：日行南陆谓之夏也。望舒离金虎，屏翳吐重阴。言月离毕，天将雨也。楚辞曰：前望舒使先驱。王逸曰：望舒，月御也。汉书曰：西方，金也。尚书考灵耀曰：西方秋虎。汉书曰：参，白虎三星。又曰：觜为虎首。孔安国尚书传曰：昴，白虎中星。然西方七星毕昴之属，俱白虎也。毛诗曰：月离于毕，俾滂沲矣！楚辞曰：屏翳起雨。王逸曰：□屏翳，雨师名也。曹子建赠王粲诗曰：重阴润万物。凄风迕时序，苦雨遂成霖。左氏传，申丰曰：春无凄风，秋无苦雨。杜预曰：苦雨，为人所患苦也。小雅曰：迕，犯也。庄子曰：阴阳四时运行，各得其序。朝游忘轻羽，夕息忆重衾。轻羽，谓扇也。傅毅有羽扇赋。衾，已见上文。感物百忧生，缠绵自相寻。百忧、缠绵，并已见上文。与子隔萧墙，萧墙隔且深。论语，子曰：吾恐季孙之忧，在萧墙之内也。形影旷不接，所托声与音。音声日夜阔，何用慰吾心？毛诗曰：仲山甫永怀，以慰其心。
　　朝游游层城，夕息旋直庐。张晏汉书注曰：直宿曰庐也。迅雷中宵激，惊电光夜舒。论语曰：迅雷风烈必变。楚辞曰：凌惊雷轶骇电兮。玄云拖朱阁，振风薄绮疏。说文曰：拖，曳也，徒可切。郑玄礼记注曰：振，动也。风以动物，故谓之振。孔安国尚书传曰：薄，迫也。李尤东观铭曰：房闼内布，绮疏外陈，是谓东观，书籍林渊。丰注溢修溜，黄潦浸阶除。王逸楚辞注曰：溜，屋宇也。说文曰：潦，雨水也。又曰：除，殿阶也。停阴结不解，通衢化为渠。沈稼湮梁颍，流民泝荆徐。广雅曰：湮，没也。梁、颍，二地名也。毛苌诗传曰：泝，向也。荆、徐，二州名也。眷言怀桑梓，无乃将为鱼！毛诗曰：眷言顾之。又曰：惟桑与梓，必恭敬止。左氏传曰：天王使刘定公劳赵孟，馆于雒汭。刘子曰：美哉禹功，明德远矣。微禹，吾其鱼乎！
　　文选考异
　　注「屏翳起雨」　袁本「屏翳」作「荓号」，是也。茶陵本亦误作「屏翳」。案：天问文。
　　注「王逸曰□屏翳」　袁本「曰」下有「荓」字。茶陵本有「屏」字。案：袁本是也，此尤修改而误。
　　注「书籍林渊」　袁本、茶陵本无此四字。
　　赠顾交址公真五言　晋百官名曰：交州刺史顾秘，字公真。
　　陆士衡
　　顾侯体明德，清风肃已迈。周易曰：君子体仁足以长人。郑玄曰：体，生也。尚书曰：先王既勤用明德。胡广书曰：建鸿德，流清风。发迹翼藩后，改授抚南裔。藩后，吴王也。顾氏谱曰：秘为吴王郎中令。南裔，谓交址也。解嘲曰：骠骑发迹于祈连。蔡邕陈球碑曰：远镇南裔，近抚侯服。郑玄周礼注曰：抚，安也。伐鼓五岭表，扬旌万里外。汉书曰：秦北为长城之役，南有五岭之戍。裴渊广州记五岭云：大庾、始安、临贺、桂阳、揭阳。汉书，刘向上疏曰：甘延寿悬旌万里之外。远绩不辞小，立德不在大。左氏传，刘子谓赵孟曰：子盍亦远绩禹功，而大庇民焉。又穆叔曰：大上有立德，其次立功。高山安足凌？巨海犹萦带。古辩异博游曰：众星累累如连贝，江河四海如衣带。惆怅瞻飞驾，引领望归斾。楚辞曰：惆怅兮而私自怜。左氏传，穆叔谓晋侯曰：引领西望曰：庶几乎。
　　文选考异
　　注「子盍亦远绩禹功」　袁本、茶陵本无「禹」字，是也。案：见左传释文。善引自如此，尤添「禹」字耳。
　　赠从兄车骑五言　集云：陆士光
  </div>
  <div class="pagination">
   <a href="文选_page49.html">
    上一页
   </a>
   <span>
    ...
   </span>
   <a href="文选_page45.html">
    45
   </a>
   <a href="文选_page46.html">
    46
   </a>
   <a href="文选_page47.html">
    47
   </a>
   <a href="文选_page48.html">
    48
   </a>
   <a href="文选_page49.html">
    49
   </a>
   <span class="current-page">
    50
   </span>
   <a href="文选_page51.html">
    51
   </a>
   <a href="文选_page52.html">
    52
   </a>
   <a href="文选_page53.html">
    53
   </a>
   <a href="文选_page54.html">
    54
   </a>
   <a href="文选_page55.html">
    55
   </a>
   <span>
    ...
   </span>
   <a href="文选_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
