<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 96 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 96 页/共 603 页
  </h1>
  <div class="content">
   △原古
    文字经艺之本，王政之始也。仓颉象山川江海之状，虫蛇鸟兽之迹，而立六书。战国政异俗殊，书文各别，秦患多门，定为八体。後复讹谬，凡五易焉。然并不述用笔之妙，及乎蔡邕张索之辈，钟繇王卫之流，皆造意精微，自悟其旨也。
    △辨应
    心为君，妙用无穷，故为君也。手为辅，承命竭股肱之用，故为臣也。力为任使，纤毫不挠，尺丈有馀故也。管为将帅，处运动之事，执生死之权，虚心纳物，守节藏锋故也。毫为士卒，随管任使，迹不拘滞故也。字为城池，大不虚，小不孤故也。
    △指意
    用笔须手腕轻虚。虞安吉云：“夫未解书意者，一点一画，皆求象本，乃转自取拙，岂成书耶？”太缓而无筋，太急而无我骨，侧管则钝慢而多肉，竖管则乾枯而露骨。及其悟也，粗而不钝，细而能壮，长而不为有馀，短而不为不足。
    △释真
    笔长不过六寸，捉管不过三寸，真一行二草三，指实掌虚。右军云：“书弱纸强，笔强纸弱。”笔强者弱之，弱者强之也。迟速虚实，若轮扁斫轮，不徐不疾，得之於心，而应之於手，口所不能言也。拂掠轻重，若浮□蔽於晴天；波{敝手}勾截，如微风摇於碧海。气如奔马，亦如朵钩，变化出乎心，而妙用应乎手。然则体约八分，势同章草，而各有趣，无问巨细，皆有虚散。其锋员豪，按转易也，岂真书一体？篆草章行八分等，当覆腕上抢，掠豪下开，牵{敝手}拨&lt;走历&gt;，锋转行草，稍助指端钩距转腕之状矣。
    △释行
    行书之体，略同於真。至於顿挫磅礴，若猛兽之搏噬；进退钩距，若秋鹰之迅击。故覆笔抢豪，乃按锋而直引其腕，则内旋外拓，而环转纾结也。旋豪不绝，内转锋也。加以掉笔联豪，若石莹玉瑕，自然之理。亦如长空游丝，容曳而来往；又似虫网络壁，劲实而复虚。右军云：“游丝断而能续，皆契以天真，同於轮扁。”又云：“每作点画，皆悬管掉之，令其锋开，自然劲健矣。”
    △释草
    草则纵心奔放，覆腕转蹙，悬管聚锋，柔豪外拓。左为外，右为内，起伏连卷，收揽吐纳，内转藏锋。既如舞袖，挥拂而萦纡；又若垂藤，つ盘而缭绕。蹙旋转锋，亦如腾犭爰过树，逸虬得水，（一作跃鲤透泉）轻兵追虏，烈火燎原。或气雄而不可抑，或势逸而不可止。纵狂逸放，不违笔意也。右军云：“透嵩华兮不高，逾悬壑兮能越。或连或绝，如花乱飞。若强逸意而不相副，亦何益矣？”但先缓引兴，心逸自急也。仍接锋而取兴，兴尽则已。又生扌族锋，仍豪端之奇象，兔丝之萦结，转剔元刂角，多钩篆体，或如蛇形，或如兵阵。故兵无常阵，字无常体矣。谓如水火，势多不定，故云字无常定也。
    △契妙
    欲书之时，当收视返听，绝虑凝神，心正气和，则契於妙。心神不正，书则欹斜，志气不和，书则颠仆。其道同鲁庙之器，虚则欹，满则覆，中则正，正者冲和之谓也。然字虽有质，迹本无为，禀阴阳而动静，体万物以成形，达性通变，其常不主。故知书道元妙，必资於神遇，不可以力求也。机巧必须以心悟，不可以目取也。字形者，如目之视也。为目有止限，由执字体也。既有质滞，为目所视，远近不同。如水在方圆，岂由乎水？且笔妙喻水，方圆喻字，所视则同，远近则异。故明执字体也。字有态度，心之辅也，心悟非心，合於妙也。借如铸铜为镜，非匠者之明；假笔传心，非毫端之妙。必在澄心运思，至微至妙之闲，神应思彻，又同鼓琴轮指妙响，随意而生，握管使锋，逸态逐毫而应，学者心悟於至妙，书契於无为，苟涉浮华，终懵於斯理也。
    ○劝学篇
    自古贤哲，勤乎学而立其名。若不学，即没世而无闻矣。且会稽之竹箭，湛卢之断割，不括而羽之，不淬而砺之，终不见利用之材耳。羲之云：“耽玩之功，积如邱山。”张芝学书，池水尽墨。当其雅趣，求彼真意，无图其形容，而滞於体质。此贵乎志意专精，必有诚应也。余中宵之间，遂梦吞笔，既觉之後，若在胸臆。又因假寐，见张芝指一道字用笔体法，斯源也。足明至诚感神，信有徵矣。故羲之於山阴写黄庭经，感三台神降。其子献之於会稽山，见一异人披□而下，左手持纸，右手持笔，以遗献之，献之受而问之曰：“君何姓字？复何游处？笔法奚施？”答曰：“吾象外为宅，不变为姓，常定为字，其笔迹岂殊吾体耶？”献之佩服斯言，退而临写，向逾三岁，竟昧其微。况乃不学乎？羲之云：“自非通灵感物，不可与谈斯道。”夫道者，学以致之。饱食终日，而无所用心，则去之逾远矣。不得其门而入，虽勤苦而难成矣。今立以君臣之体，类以攻战之势，将以近而喻远，必因筌而得兔。务欲成其体要，启其户牖，庶将来君子，思而勉之。
    ○帝基帖
    世南闻大运不测，天地两平；风俗相承，帝基能厚；道清三百，鸿业六超；君寿九宵，命周成算；元无之道，自古兴明。世南。
    ○乐毅论帖
    贤兄处见临乐毅论，便是青过於蓝，欣忭无已，数愿学耳。世南近臂痛，发书不堪缕也。虞世南呈，十三日遣书。谨空，得书为慰，可言也。
    ○东顾帖
    疲朽未有东顾之期，惟增慨叹。今因使人指申代面，必公力也。郑长官致问极真，而其三人恒不，荡荡将如何？故承後时有所异责。
    ○设斋疏
    弟子早年忽遇重患，当时运心，差愈之日，奉设千人斋。今谨於道场供千僧蔬会，以斯愿力。希生生世世，常无疾恼，七世久远，六道怨亲，并同今愿。
    ○孔子庙堂碑
    微臣属书东观，预闻前史。若乃知几其神，惟睿作圣，元妙之境，希夷不测。然则三五迭兴，典坟斯著，神功圣迹，可得言焉。自肇立书契，初分爻象，委裘垂拱之风，革夏翦商之业。虽复质文殊致，进让罕同，靡不拜洛观河，膺符受命。名居域中之大，手握天下之图。象雷电以立威刑，法阳春而流惠泽。然後化渐八方，令行四海。未有偃息乡党，栖迟洙泗，不预帝王之录，远迹胥史之俦。而德侔覆载，明兼日月。道艺微而复显，礼乐弛而更张。穷理尽性，光前绝後，垂范於百王，遗风於万代。猗欤伟欤！若斯之盛者也！夫子膺五纬之精，踵千年之圣，固天纵以挺质，禀生德而降灵。载诞空桑，自标河海之状；才胜逢掖，克秀尧禹之姿。知微知章，可久可大。为而不宰，合天道於无言；感而遂通，显至仁於藏用。祖述先圣，宪章往哲。夫其道也，固以孕育陶钧，包含造化，岂直席卷八代，并吞九邱而已哉！虽亚圣邻几之智，仰之而弥远；亡吴霸越之辨，谈之而不及。於时天历寝微，地维将绝，周室大坏，鲁道日衰，永叹时&lt;喜&gt;，实思濡足，遂乃降迹中都，俯临司寇。道超三代，止乎季孟之间；羞论五霸，终从大夫之後。固知栖遑弗已，志在於求仁；危逊从时，义存於拯溺。方且重反淳风，一匡末运。是以载贽以适诸侯，怀宝而游列国。元览不极，应物如响，辨飞龟於石函，验集隼於金椟。触舟既晓，专车能对，识罔象之在川，明商羊之兴雨。知来藏往，一以贯之。但否泰有期，达人所以知命；卷舒惟道，明哲所以周身。里幽忧，方显姬文之德；夏台羁绁，弗累商王之武。陈蔡为幸，斯之谓欤。於是自卫反鲁，删书定乐，赞易道以测精微，修春秋以正贬。故能使紫微降光，丹书表瑞，济济焉，洋洋焉，充宇宙而洽幽明，动风□而润江海。斯皆纪乎竹素，悬诸日月。既而仁兽蜚时，鸣鸟弗至，哲人云逝，峻岳已ㄨ。尚使泗水却流，波澜不息，鲁堂馀响，丝竹犹传，非夫体道穷神，至灵知化，其执能与於斯乎？自时厥後，遗芳无绝，法被区中，道济天下。及金册斯误，玉弩载惊，孔教已焚，秦宗亦坠。汉之元始，永言前烈，成爰建，用光祀典，魏之黄初，式遵古训，宗圣疏爵，允缉旧章，金行水德亦存斯义。而晦明匪一，屯亨递有，筐蘩，与时升降，灵宇虚庙，随道废兴。炎精失御，蜂飞胃起，羽檄交驰，经籍道息。屋壁无藏书之所，阶基绝函丈之容。五礼六乐，翦焉煨烬。重宏至教，允属圣期。大唐运膺九五，基超七百，赫矣王猷，蒸哉景命，鸿名盛烈，无得称焉。皇帝钦明睿哲，参天两地，乃圣乃神，允文允武。经纶云始，时维龙战，爰整戎衣，用扶兴业。神谋不测，妙算无遗，宏济艰难，平台区宇。纳苍生於仁寿，致君道於尧舜。职兼三相，位总六戎，元乘石之尊，朱户渠门之锡。礼优往代，事逾恒典。於是在三眷命，兆庶乐推，克隆帝道，丕承鸿业。明玉镜以式九围，席萝图而御六辩。寅奉上元，肃恭清庙。宵衣吴食，视膳之礼无方；一日万几，问安之诚弥笃。孝治要道，於斯为大。故能使地平天成，风淳俗厚，日月所照，无思不服。憬彼獯戎，为患自古。周道再兴，仅得中算。汉图方远，才闻下策。徒勤六月之战，侵轶无厌；空尽贰师之兵，凭凌滋甚。皇威所被，犁颡厥角，空山尽漠，归命阙廷，充仞藁街，填委外厩。开辟以来，未之有也。灵台偃伯，玉关虚候。江海无波，逢燧息警。非烟浮汉，荣光莫河。苦矢东归，白环西入。犹且兢怀驭朽，兴眷纳隍；卑宫菲食，轻徭薄赋；斫雕反朴，抵璧藏金；革舄垂风，绨衣表化；历选列辟，旁求遂古；克已思治，曾何等级，於是眇属圣谟，凝心大道，以为括羽成器，必在胶雍，道德润身，皆资学校，矧乃入神妙义，析理微言，厉以四科，明其七教，懿德高风，垂裕斯远。而楝宇弗修，宗祧莫嗣，用纡听览，爰发丝纶。武德九年十二月廿九日，有诏立隋故绍圣侯孔嗣哲子德伦为圣侯，乃命经营，惟新旧址。万雉斯建，百堵皆兴，揆日占星，式规大壮。凤甍骞其特起，龙桷俨以临空。霞入绮寮，日晖丹槛。崇邃，悠悠虚白。图真写状，妙绝人功。象设已陈，肃焉如在。握文履度，复见仪形。凤寺龙蹲，犹临咫尺。完尔微笑，若听武城之弦；怡然动色，似闻箫韶之响。盛服，既睹仲由；侃侃礼容，仍观卫赐。不疾而速，神其何远？至於仲春令序，时和景淑，皎璧池，圆流若镜，青葱槐市，总翠成帷。清涤元酒，致敬於兹日；合舞释菜，无绝於终古。皇上以几览馀暇，遍该群籍，乃制《金镜述》一篇，永垂鉴戒。极圣人之用心，宏大训之微旨。妙道天文，焕乎毕备。副君膺上嗣之尊，体元良之德。降情儒术，游心经艺。楚诗盛於六义，沛易明於九师。多士伏膺，名儒接武。四海之内，靡然成俗。怀经鼓箧，摄{齐衣}趋奥。并镜□披，俱餐泉涌。素丝既染，白玉已雕。资覆篑以成山，导涓流而为海。大矣哉！然後知达学之为贵，而宏道之由人也。国子祭酒杨师道等，偃元风於圣世，闻至道於先师，仰彼高山，愿宣盛德。昔者楚国先贤，尚传风范，荆州文学，犹镌歌颂。况帝京赤县之中，天街黄道之侧，聿兴壮观，用崇明祀，宣文教於六学，阐皇风於千载。安可不赞述徽猷，被之雕篆？乃抗表陈奏，请勒贞碑，爰命庸虚，式扬茂实。敢陈舞咏，乃作铭云：
    景纬垂象，川岳成形。挺生圣德，实禀英灵。神凝气秀，月角珠庭。探赜索隐，穷几洞冥。述作爰备，邱坟咸纪。表正十伦，章明四始。系缵羲易，书因鲁史。懿此素王，邈焉高轨。三川削弱，六国从衡。鹑首兵利，龙文鼎轻。天垂伏鳖，海跃长鲸。解黻去佩，书烬儒坑。纂尧中叶，追尊大圣。乃建成，膺兹显命。当涂创业，亦崇师敬。胙土锡圭，礼容斯盛。有晋崩离，维倾柱折。礼亡学废，风颓雅缺。戎夏交驰，星分地裂。藻莫奠，山河已绝。隋风不竞，龟玉沦亡。樽俎弗习，干戈载扬。露г阙里，麦秀邹乡。修文继绝，期之会昌。大唐抚运，率繇王道。赫赫元功，茫茫天造。奄有神器，光临大宝。比踪连陆，追风炎昊。於铄元后，膺图拨乱。天地合德，人神攸赞。麟凤为宝，光华在旦。继圣崇儒，载修轮奂。义堂宏敞，经肆纡萦。重栾雾宿，洞户风清。□开春牖，日隐南荣。锵宏钟律，蠲明。容范既备，德音无ル。肃肃升堂，ЗЗ让席。猎缨访道，横经请益。帝德儒风，永宣金石。
    ○高祖神尧皇帝哀册文
    维贞观九年岁次癸未五月乙未朔六日庚子，大行太上皇崩於大安宫，殡於前殿之西阶。粤十月甲子朔二十七日庚寅，将迁座於献陵，礼也。九天落构，七曜沉晖，引鹭於双阙，驾龙需於六飞。哀子嗣皇帝讳，擗踊崩心，攀号泣血，悲慕望其如在，痛音颜之已绝。去昭景而不留，即幽途而永诀。孝以追远，哀惟慎终。爰诏史册，叙德宣风。其词曰：
    元览载籍，逖听皇王。立德可久，应运斯昌。天基崇峻，帝系悠长。虹晖降祉，真气呈祥。葱珩朱绂，熊轼龙章。契叶祯符，诞生睿圣。彤□昼聚，黄星夕映。舒卷潜跃，几深道性。地载天临，日晖川镜。历试藩岳，风移俗正。火德云谢，群龙战野。蚩尤曜旗，王良策马。拔山а日，滔天泯夏。荡析黎元，阽危宗社。提剑创业，仗钺专征。风驱□动，海运天行。伐谋上略，制胜神兵。尊王践土，复帝夷庚。职惟上相，任隆群辟。六阶已平，四门咸辟。殊物显命，彝章典册。锡重介，礼优乘石。烟□改色，镛变音。观图受命，负君临。仁г动植，化感飞沉。殷辂周冕，禹迹尧心。削觚返朴，抵璧藏金。商俗未改，遗氛阻乱。沙塞虔刘，伊叛涣。应变雷动，乘机电断。十角□消，三川冰泮。渐以文教，致诸王道。制礼和乐，尊儒养老。翠凤栖桐，丹鱼在藻。水浮元贝，阶荣朱草。威加海外，泽被区中。要荒合轨，译遐通。没羽沈浪，飞轮驾风。眷言释负，有怀高谢。倏尔栎阳，杳同姑射。趋诗礼以承天，禀义方以成化。聿应景福，方期大年。玉几奄及，金遂骞。绝五日之晨省，遽千龄而上仙。攀帏以孺慕，抱剑舄以缠绵。呜呼哀哉！虔奉顾托，式遵遗志。捐珠玉而不藏，即陶甄以成器。贻俭德以为谟，垂风声於後嗣。呜呼哀哉！永去天邑，言遵地市。背沃野於神皋，越通川於渭。怀岐下之前迹，眷新丰之旧里。笳哀噎以留思，联翩而顾指。悲风急而古木吟，平野晦而愁□起。呜呼哀哉！惟缀衣之如昨，忽驰光之不驻。亟时游而节改，俄涉新而履故。野苍苍以日衰，岁凛凛而行暮。感物悲於气序，衔哀践於霜露。泣川水之东流，动商山之风树。厚地而无感，仰高天而何诉。呜呼哀哉！曰圣与仁，谁前谁後。炎昊无金石之固，勋华异松乔之寿。孰历世而长存，惟令名之不朽。矧元功与至德，冠列辟而为首。俾轶五而登三，与造化而长久。呜呼哀哉！
    ○文德皇后哀册文
    维贞观十年岁次甲申六月己未朔二十一日已卯，大行皇后崩於立政殿。粤九月十一日丁酉，将适座於昭陵，礼也。殡宫夕启，灵需晓前。俨帷於空殿，肃陛卫於灵筵。皇帝亲临宵载，义深追远。瞻青蒲而永绝，悼玉阶之莫反。蜃辂将引，牺樽已彻，爰诏记言，式扬徽烈，其词曰：
    二仪合德，两曜齐光。列圣观象，邦家克昌。猗欤华族，英灵降祉。比齐越姜，匹宋逾子。育德高门，腾芬素里。体仁将圣，披图阅史。造舟为梁，嗣徽前德。履和思顺，自家刑国。淑问不已，柔风允塞。缋组执勤，珩垂则。时逢昌圣，运属休徵。代邸膺历，唐侯嗣兴。紫宫并曜，黄道阶外。化宣风始，业赞不承。比德无竞，凝神不测。应物达理，抚机先识。体备贤能，晖无胱侧。绩苞九乱，恩加八极。性道希夷，言容庄敬。戒奢处约，怀冲履正。景暧风暄，霜严冰净。领略三古，箴规六行。源流远，时昌祚延。国贞诞睿，皇支挺贤。谈高辨日，学贯通元。慈训所及，懿德光前。五福云备，千龄方永。地纪绝维，月轮韬景。晨兴弗豫，德音弥整。马鬣无封，鹤珠斯屏。呜呼哀哉！异人神於倏忽，变容服於平生。改清跸以哀挽，易朱旗以素旌。昔照朝景，响环於增城；今冥永夜，吟松柏於山楹。呜呼哀哉！气变灰飞，暑退寒袭。烟触树而凝惨，露分枝而泫泣。闻哀雁之夕飞，听悲风之晓急。仰□霄而永慕，恸陵寝其何及？呜呼哀哉！背元武而北辕，绝牵牛而横度。途去去而逾远，马而不驻。想渭水之贯都，叹黄山而隐雾。呜呼哀哉！嗟人生之浮促，若飘风之过牖。牖何风而停？人何生而能久？惟承天与载物，邈慈深而德厚。迈任姒之高踪，播英声而无朽。呜呼哀哉。
    ●卷一百三十九
    ☆魏徵（一）
    徵字元成，钜鹿曲城人。少以策干李密不用，後随密来降，授秘书丞。隐太子引为洗马。太子败，太宗引为詹事主簿。及践祚，迁秘书监，参预朝政，进侍中，封郑国公，拜太子太师。薨年六十四，赠司空相州都督，谥曰文贞。
    ○道观内柏树赋（并序）
    元坛内有柏树焉，封植营护，几乎二纪。枝干扶疏，不过数尺，笼於众草之中，覆乎丛棘之下，虽磊落节目，不改本性，然而翳荟蒙茏，莫能自申达也。惜其不生高峰，临绝壑，笼日月，带□霞，而与夫拥肿之徒，杂糅兹地，此岂所谓方以类聚，物以群分者哉？有感於怀，喟然而赋。其词曰：
    览大钧之播化，察草木之殊类。雨露清而并荣，霜雪г而俱悴。唯丸丸之庭柏，禀自然而醇粹。涉青阳不增其华，历元英不减其翠。原斯木之攸挺，植新甫之高岑。干霄汉以上秀，绝无地而下临。笼日月以散彩，俯□霞而结阴。迈千祀而逾茂，秉四时而一心。灵根再徙，兹庭爰植。高节未彰，贞心谁识。既杂沓乎众草，又芜没乎丛棘。匪王孙之见知，志耿介其何极？若乃春风起於末，美景丽乎中园。水含苔於曲浦，草铺露於平原。成蹊花乱，幽谷莺喧。徒耿然而自抚，谢桃李而无言。至於日穷於纪，岁云暮止。飘蓬乱惊，愁□叠起。冰凝无际，雪飞千里。顾众类之飒然，郁亭亭而孤峙。贵不移於本性，方有俪乎君子。聊染翰以寄怀，庶无亏於善始。
    ○请陪送葬建成元吉表
    臣等昔受命太上，委质东宫，出入龙楼，垂将一纪。前宫结衅宗社，得罪人神。臣等不能死亡，甘从夷戮，负其罪戾，置录周行，徒竭生涯，将何上报？陛下德光四海，道冠前王，陟冈有感，追怀常棣，明社稷之大义，申骨肉之深恩，卜葬二王，远期有日。臣等永惟畴昔，忝曰旧臣。丧君有君，虽展事君之礼；宿草将列，未申送往之哀。瞻望九原，义深凡百。望於葬日，送至墓所。
    ○谏格猛兽表
    臣徵言，臣闻书美文王，不敢盘於游田；传述虞箴，称夷羿以为诫。昔汉文临霸坂，欲驰下，袁盎揽辔曰：“圣主不乘危，不侥幸。”今陛下骋六飞，驰不测之山，如有马惊车败，陛下纵欲自轻，其奈高庙何？孝武好格猛兽，相如谏曰：“力称鸟获，捷言庆忌，人诚有之，兽亦宜然。卒然遇逸材之兽，骇不存之地，虽有乌获之猛，逄蒙之伎，不可得用，而枯木朽株，尽为难矣。虽万全而无患，然本非天子所宜近。”孝元郊泰，因留射猎，薛广德奏称：“窃见关东困极，人民流离。今日撞亡秦之钟，歌郑卫之乐，士卒暴露，从官劳倦，顾如宗庙社稷何？凭河暴虎，未之比也。”臣窃思此数帝之心，岂同木石，独不好驰骋之乐。而割情屈己，从臣下之言者，志存为国，不为身也。臣伏闻车驾近出，亲格猛兽，晨往夜还，以万乘之尊，ウ行荒野，践深林，涉丰草，甚非万全之计。愿陛下割私情之娱，罢格兽之乐，上为宗庙社稷，下慰群僚兆庶则天下幸甚。
    ○遗表藁
    （谨按：《魏郑公谏录》：“徵亡，太宗遣人至宅，就求其书，得遗表一纸，始立藁草，字皆难识，惟有数行，乃稍可分辨。”云云。）
    天下之事，有善有恶，任善人则国安，用恶人则国乱。公卿之内，情有爱憎，憎者惟见其恶，爱者惟见其善。爱憎之间，所宜详审。若爱而知其恶，憎而知其善，去邪勿疑，任贤勿贰，可以兴矣。
    ○论时政疏
    臣观自古受图膺运，继体守文，控御英杰，南面临下，皆欲配厚德於天地，齐高明於日月，本支百代，传祚无穷。然而克终者鲜，败亡相继，其故何哉？所以求之失其道也。殷鉴不远，可得而言。昔在有隋，统一寰宇，甲兵强盛，三十馀年，风行万里，威动殊俗。一旦举而弃之，尽为他人所有。彼炀帝岂恶天下之治安，不欲社稷之长久，故行桀纣，以就灭亡哉？盖恃其富强，不虞後患。驱天下以从欲，罄万物以自奉。采域中之子女，求远方之奇异。宫宇是饰，台榭是崇。徭役无时，干戈不戢。外示威重，内多隘忌。谗邪者必遂其福，忠正者莫保其生。上下相蒙，君臣道隔。人不堪命，率土分析，遂以四海之尊，殒於匹夫之手，子孙殄灭，为天下之笑，深可痛矣！
    圣哲乘机，拯其危溺，八柱倾而复正，四维绝而更张。远肃迩安，不疏於期月；胜残去杀，无待於百年。今宫观台榭，尽居之矣；珍奇异物，尽收之矣；姬姜淑媛，尽侍於侧矣；四海九州，尽为臣妾矣。若能鉴彼之所以亡，念我之所以得，日慎一日，虽休勿休。焚鹿台之宝衣，毁阿房之广殿，惧危亡於峻宇，思安处於卑宫，则神化潜通，无为而理。德之上也，若成功不毁，即仍其旧；除其不急，损之又损。杂茅茨於桂栋，参玉砌於土阶，悦以使人，不竭其力。常念居之者逸，作之者劳；亿兆悦以子来，群生仰而遂性。德之次也。若惟圣罔念，不慎厥终，忘缔构之艰难，谓天命之可恃。忽采椽之恭俭，追雕墙之侈靡；因其基以崇之，增其旧而饰之。触类而长，不思止足，人不见德，而劳役是闻。斯为下矣。譬如负薪救火，扬汤止沸，以暴易乱，与乱同道，莫可则也。後嗣何观？夫事无可观，则人怨神怒；人怨神怒，则灾害必生；灾害既生，则祸乱必作；祸乱既作，而能以身名令终者鲜矣。顺天革命之後，将隆七百之祚，贻厥孙谟，传之万世。难得易失，可不念哉。
    ○第二疏
    臣闻求木之长者，必固其根本；欲流之远者，必浚其泉源；思国之安者，必积其德义。源不深而望流之远，根不固而求木之长，德不厚而望国之治，虽在下愚，知其不可，而况於明哲乎？人君当神器之重，居域中之大，将崇极天之峻，永保无疆之休。不念居安思危，戒奢以俭，德不处其厚，情不胜春欲，斯亦伐根以求木茂，塞源而欲流长者也。凡百元首，承天景命，莫不殷忧而道著，功成而德衰，有善始者实繁，能克终者盖寡，岂其取之易而守之难乎！昔取之而有馀。今守之而不足，何也？夫在殷忧，必竭诚以待下；既得志，则纵情以傲物。竭诚则吴越为一体，傲物则骨肉为行路。虽董之以严刑，震之以威怒，终苟免而不怀仁，貌恭而不心服。怨不在大，可畏惟人。载舟覆舟，所宜深慎。奔车朽索，其可忽乎？
    君人者，诚能见可欲，则思知足以自戒；将有作，则思知止以安人；念高危，则思谦冲以自牧；惧满溢，则思江海下百川；乐盘游，则思三驱以为度；忧懈怠，则思慎始而敬终；虑壅蔽，则思虚心以纳下；想谗邪，则思正身以黜恶；恩所加，则思无因喜以谬赏；罚所及，则思无因怒而滥刑。总此十思，宏兹九德，简能而任之，择善而从之，则智者尽其谋，勇者竭其力，仁者播其惠，信者效其忠。文武争驰，君臣无事，可以尽豫游之乐，可以养松乔之寿。鸣琴垂拱，不言而化，何必劳神苦思，代下司职，役聪明之耳目，亏无为之大道哉？
    ○第三疏
    臣闻《书》曰：“明德慎罚，惟刑之恤哉！”《礼》云：“为上易事，为下易知，则刑不烦。上多疑则百姓惑，下难知则君长劳。”夫上易事，下易知，君长不劳，百姓不惑。故君有一德，臣无二心。上播忠厚之诚，下竭股肱之力。然後太平之基下坠，康哉之咏斯隆。当今道被华夷，功高宇宙，无思不服，无远不臻。然言尚於简文，志在於明察，刑赏之用，有所未尽矣。夫刑赏之本，在乎扬善而惩恶。帝王之所以与天下为画一，不以亲疏贵贱而轻重者也。今之刑赏，未必尽然。或屈伸在乎好恶，轻重由乎喜怒。遇喜，则矜其情於法中；逢怒，则求其罪於事外；所好，则钻皮出其毛羽；所恶，则洗垢求其瘢痕；瘢痕可求，则刑斯滥矣。羽毛可出，则赏斯谬矣。刑滥，则小人道长。赏谬，则君子道消。小人之恶不惩，君子之善不劝，而望治安刑措，非所闻也。
    且夫暇豫清谈，皆敦尚於孔老；威怒所至，则取法於申韩。直道而行，非无三黜，危人自安，盖亦多矣。故道德之旨未宏，刻薄之风尚扇。夫上风既扇，则下生百端。人竞趋时，宪章不一。稽之王度，实亏君道。昔州犁上下其手，楚国之法遂差；张汤轻重其心，汉朝之刑以弊。以人臣之颇僻，犹莫能申其欺罔；况人君之高下，将何以措其手足？以圣之聪明，无幽微而不烛，岂神有所不达，智有所不通哉？安其所安，不以恤刑为念；乐其所乐，遂忘先笑之变。祸福相倚，吉凶同域。唯人所召，安可不思？顷者责罚稍多，威怒微厉，或以供帐不赡，或以营作差遣，或以物不称心，或以人不从欲，皆非致理之所急，实乃骄奢之攸渐。是知贵不与骄期而骄自致，富不与奢期而奢自来，非徒语也。
    且我之所代，实在有隋。隋氏乱亡之源，圣明之所临照。以隋氏之府藏，譬今日之资储；以隋氏之甲兵，况当今之士马；以隋氏之户口，校今时之百姓，度长比大，曾何等级？然隋氏以富强而丧败，动之也；我以贫寡而安宁，静之也。静之则安，动之则乱，人皆知之，非隐而难见也，非微而难察也。然鲜蹈平易之途，多遵覆车之辙何哉？在於安不思危，治不念乱，存不虑亡之所致也。昔隋氏之未乱，自谓必无乱；隋氏之未亡，自谓必不亡，所以甲兵屡动，徭役不息。至於将加戮辱，竟未悟其灭亡之所由也，可不哀哉？
    夫鉴形之美恶，必就於止水；鉴国之安危，必取於亡国。故《诗》曰：“殷鉴不远，在夏后之世。”又曰：“伐柯伐柯，其则不远。”臣愿当今之动静，必思隋氏以为殷鉴，则存亡治乱，可得而知。若能思其所以危，则安矣；思其所以乱，则治矣；思其所以亡，则存矣。知存亡之所在，节嗜欲以从人。省畋游之娱，息靡丽之作。罢不急之务，慎偏听之怒。近忠厚，远便佞。杜悦耳之邪说，甘苦口之忠言。去易进之人，贱难得之货。采尧舜之诽谤，追禹汤之罪己。惜十家之产，顺百姓之心。近取诸身，恕以待物。思劳谦以受益，不自满以招损。有动则庶类以和，出言则千里斯应。超上德於前载，树风声於後昆。圣哲之宏规，帝王之盛业，能事斯毕，在乎慎守而已。
    夫守之则易，取之实难。既能得其所以难，岂不能保其所以易？其或保之不固，则骄奢淫佚动之也。慎终如始，可不勉欤？《易》曰：“君子安不忘危，存不忘亡，治不忘乱。是以身安而国家可保。”诚哉斯言，不可以不深察也。伏惟陛下欲善之志，不减於昔时，闻过必改，少亏於曩日。若能以当今之无事，行畴昔之恭俭，则尽善尽美，固无得而称焉。
    ○第四疏
    臣闻为国之基，必资於德礼；君之所保，惟在於诚信。诚信立，则下无二心；德礼行，则远人斯格。然则德礼诚信，国之大纲，在於父子君臣，不可斯须而废也。故孔子曰：“君使臣以礼，臣事君以忠。”又曰：“自古皆有死，人无信不立。”文子曰：“同言而信，信在言前；同令而行，诚在令外。”然则言而不行，言不信也；令而不从，令无诚也。不信之言，无诚之令，为上则败德，为下则危身，虽在颠沛之中，君子之所不为也。
    自王道休明，十有馀载，威加海外，万国来庭，仓廪日积，土地日广。然而道德未益厚，仁义未益博者，何哉？由乎待下之情，未尽於诚信，虽有善始之勤，未睹克终之美故也。其所由来者渐，非一朝一夕之故。昔贞观之始，闻善若惊，既五六年间，犹悦以从谏。自兹厥後，渐恶直言，虽或勉强时有所容，非复曩时之豁如也。謇谔之士，稍避龙鳞；便佞之徒，肆其巧辩。谓同心者为朋党，谓告︳者为至公，谓强直者为擅权，谓忠谠者为诽谤。谓之为朋党，虽忠信而可疑；谓之为至公，虽矫伪而无咎。强直者畏擅权之议，忠谠者虑诽谤之尤。至於窃金生疑，投杼致惑。正人不得尽其言，大臣莫能与之争。荧惑视听，郁阏大猷，妨化损德，其在兹乎？故孔子之恶利口之覆邦家，盖为此也。
    且君子小人，貌同心异。君子掩人之恶，扬人之善，临难不苟免，杀身以成仁。小人不耻不仁，不畏不义，惟利之所在，危人以自安。夫苟在危人，则何所不至？今将求致治，必委之於君子；事有得失，或访之於小人。其待君子也，则敬而疏；遇小人也，必轻而狎。狎则言无不尽，疏则情不上通。是则毁誉在於小人，刑罚加於君子。实兴丧所在，亦安危所系，安可以不慎哉？此乃孙卿所谓使智者谋之，与愚者论之，使修洁之士行之，与鄙之人疑之，欲其成功，可得乎哉？夫中智之人，岂无小慧，然才非经国，虑不及远，虽竭力尽诚，犹未免於倾败。况内怀奸利，承顺颜旨，其为祸患，不亦深乎？故孔子曰：“君子或有不仁者焉，未见小人而仁者。”然则君子不能无小恶，恶不积，无妨於正道。小人或时有小善，善不积，不足以立忠。今谓之善人矣。复虑其时有不信，何异夫立直木而疑其影之曲乎？虽竭精神，劳思虑，其不可得，亦已明矣。
    夫君能尽礼，臣能竭忠，必有在乎内外无私，上下相信。上不信，则无以使下；下不信，则无以事上。信之为道大矣哉！故自天之，吉无不利。昔齐桓公问於管仲曰：“吾欲酒腐於爵，肉腐於俎，得无害於霸乎？”管仲曰：“此固非其善者，然亦无害於霸也。”公曰：“如何而害霸乎？”曰：“不能知人，害霸也。知而不能用，害霸也。用而不能任，害霸也。任而不能信，害霸也。既信而又使小人参之，害霸也。”晋中行穆伯攻鼓，经年而不能下，魏简伦曰：“鼓之啬夫，简伦之知，请无疲士大夫，而鼓可得。”穆伯不应。左右曰：“折一戟，不伤一卒，而鼓可得，君奚为不取？”穆伯曰：“简伦之为人也，佞而不仁。若使简伦下之，吾不可以不赏。若赏之，是赏佞人也。佞人得志，是使晋国之士，舍仁而为佞。虽得鼓，将何用之？”夫穆伯列国大夫，管仲霸者之佐，犹能慎於信任远避佞人也如此，况乎为四海之大君，应千龄之上圣，而可使巍巍之盛德，复将有所间然乎？若欲令君子小人是非不杂，必怀之以德，待之以信，励之以义，节之以礼。然後善善而恶恶，审罚而明赏，则小人绝其邪佞，君子自强不息。无为而化，何远之有？善善而不能进，恶恶而不能去，罚不及於有罪，赏不加於有功，则危亡之期，或未可保，永锡祚允，将何望哉？
    ○韦宏质妄议宰相疏
    宰相有奸谋隐慝，则人人皆得上论。至於制置职业，固是人主之柄，非小臣所得干议。古者朝廷之士，尚各守官业，思不出位，况韦宏质贱人，岂得以非所宜言，上黩明主？此是轻宰相矣。後汉太学诸生颇干时政，其时谓之处士横议。望陛下知其邪计从朋党而来，每事明察，遏绝将来之渐，则朝廷安静，邪党自销矣。
    ○论治道疏
    臣闻君为元首，臣作股肱，齐契同心，合而成体，已成不备，为未成人。然则首虽尊高，必资手足以成体；君虽明哲，必资股肱以致治。《礼》云：“人以君为心，君以臣为体。心庄则体舒，心肃则容敬。”《书》云：“元首明哉，股肱良哉，万事康哉。元首丛脞哉，股肱惰哉，万事堕哉。”然则委弃股肱，独任胸臆，具体成理，非所闻也。夫君臣相遇，自古为难。以石投水，千载一合。以水投石，无时不有。其能开至公之道，申天下之用，内尽心膂，外竭股肱，和若盐梅，固同金石者，非惟高位厚秩，在於礼之而已。昔周文游於凤凰之墟，袜系解，顾左右，莫可使结者，乃自结之。岂周文之朝，尽为俊，圣明之代，独无君子哉？但知与不知，礼与不礼耳。是以伊尹有莘之媵臣，韩信项氏之亡命。殷汤致礼，定王业於南巢；汉祖登坛，成帝统於垓下。若夏桀不弃於伊尹，项王垂恩於韩信，岂肯败已成之国，为灭亡之虏乎？又微子骨肉也，受茅土於宋；箕子良臣也，陈洪范於周。仲尼称其仁，莫有非之者。《礼记》称：“鲁穆公问於子思曰：‘为旧君反服，古欤？’子思曰：‘古之君子，进人以礼，退人以礼，故有旧君反服之礼也；今之君子，进人若将加诸膝，退人若将坠诸泉，无为戎首，不亦善乎？又何反服之礼之有？’齐景公问於晏子曰：‘忠臣之事君，如之何？’晏子对曰：‘有难不死，出亡不送。’公曰：‘裂地以封之，疏爵而待之，有难不死，出亡不送，何也？’晏子曰：‘言而见用，终身无难，臣何死焉？谏而见从，终身不亡，臣何送焉？若言而不见用，有难而死，是妄死也。谏而不见从，出亡而送，是诈忠也。’”《春秋左氏传》曰：“崔杼弑齐庄公，晏子立於崔氏之门外，其人曰：‘死乎？’曰：‘独吾君也乎哉？吾死也。’曰：‘行乎？’曰：‘吾罪也乎哉？吾亡也。故君为社稷死，则死之；为社稷亡，则亡之。若为已死而为已亡，非其亲昵，谁敢任之？’门启而入，枕尸股而哭之，兴，三踊而出。”孟子曰：“君视臣如手足，臣视君如腹心。君视臣如犬马，臣视君如国人。君视臣如土芥，臣视君如寇雠。”虽臣之事君，无有二志，至於去就之节，尚缘恩施厚薄。然则为人上者，安可以无礼於上哉？
    窃观在朝群臣，当枢机之寄者，或地邻齐恶，或业预经纶，并立事立功，皆一时之选，处之衡轴，为任重矣。任之虽重，信之未笃。信之不笃，则人或自疑。人或自疑，则心怀苟且。心怀苟且，则节义不立。节义不立，则名教不兴。名教不兴，而可与固太平之基，保七百之祚，未之有也。又国家重惜功臣，不念旧恶，方之前圣，一无所间然。但宽於大事，急於小罪，临时责怒，未免爱憎之心，不可以为政。君严其禁，臣或犯之，况上启其源，下必有甚。川壅而溃，其伤必多。欲使凡百黎元，何所措其手足？此则君开一源，下生百端，百端之变，无不动乱者。《礼》曰：“爱而知其恶，憎而知其善。”若憎而不知其善，则为善者必惧。爱而不知其恶，则为恶者实繁。《诗》曰：“君子如怒，乱庶遄沮。”然则古人之震怒，将以惩恶，当今之威罚，所以长奸，此非尧舜之心，非汤禹之事。《书》云：“抚我则后，虐我则雠。”孙卿子曰：“君舟也，人水也，水所以载舟，亦所以覆舟。”孔子曰：“鱼失水而死，水失鱼，则犹为水也。”故尧战战栗栗，日慎一日。安可不深思之乎？安可不熟虑之乎？
    夫委大臣以大体，责小臣以小事，为国之常也，为理之道也。今委之以职，则重大臣而轻小臣，至於有事，则信小臣而疑大臣，信其所轻，疑其所重，将以致理，其可得乎？又政贵有恒，不求屡易。今或责小臣以大体，或责大臣以小事，小臣乘非其据，大臣孰得其所守？大臣或以小过获罪，小臣或以大体受罚，职非其位，罚非其罪，欲其无私，求其尽力，不亦难乎？小臣不可委以大事，大臣不可责以小罪。任以大官，求其细过，刀笔之吏，顺旨承风，舞文弄法，曲成其罪。自陈也，则以为心不伏辜；不言也，则以为所犯皆实。进退惟谷，莫能自明。则苟免其祸，大臣苟免，则谲诈萌生。谲诈萌生，则矫伪成俗。矫伪成俗，则不可以臻至理矣。又委任大臣，欲其尽力。每官有所避忌不言，则为不尽力。若举得其人，何嫌於故旧？若举非其任，何贵於疏远？待之不尽诚信，何以责其忠恕哉？臣虽或有失之，君亦未为得也。夫上之不信於下，必以为下无可信。若必下无可信，则上亦有可疑矣。《礼》云：“上人疑，则百姓惑。下难知，则君长劳。”上下相疑，则不可以言至理矣。当今群臣之内，远在一方，流言三至而不投杼者，臣窃思度，未见其人。夫以四海之广，士庶之众，岂无一二可信之人哉？盖信之则无不可，疑之则无可信者，岂独臣之过乎？夫以一介愚夫，结为交友，以身相许，死且不渝，况君臣契合，实同鱼水。若君为尧舜，则臣为稷契，岂有遇小事则变志，见小利则易心哉？此虽下之立忠，未能明著，亦由上怀不信，待之过薄之所致也。此岂君使臣以礼，臣事君以忠乎？以陛下之圣明，以当今之功业，诚能博求时俊，上下同心，则三皇可追而四，五帝可俯而六矣。夏殷周汉，夫何足数焉？
    ○论御臣之术
    臣闻知臣莫若君，知子莫若父。父不能知其子，则无以睦一家。君不能知其臣，则无以齐万国。万国咸宁，一人有庆，必藉忠良作弼，俊在官，则庶绩其凝，无为而化矣。故尧舜文武，见称前载，咸以知人则哲，多士盈朝，元凯翼巍巍之功，周召光焕乎之美。然则四岳九官，五臣十乱，岂惟生之於曩代，而独无於当今者哉？在乎求与不求，好与不好耳。何以言之？夫美玉明珠，孔翠犀象，大宛之马，西旅之獒，或无足也，或无情也。生於八荒之表，途遥万里之外，重译入贡，道路不绝者何哉？盖由乎中国之所好也。况从仕者，怀君之荣，食君之禄，率之以义，将何往而不至哉？臣以为与之为忠，则可使同乎龙逢比干矣。与之为孝，则可使同乎曾参子骞矣。与之为信，则可使同乎尾生展禽矣。与之为廉，则可使同乎伯夷叔齐矣。然而今之群臣，罕能贞白卓异者，盖求之不切，励之未精故也。若勖之以公忠，期之以远大，各有职分，得行其道。贵则观其所举，富则观其所养，居则观其所好，习则观其所言，穷则观其所不受，贱则观其所不为。因其材以取之，审其能以任之。用其所长，掩其所短，进之以六正，戒之以六邪。则不严而自励，不劝而自勉矣。故《说苑》曰：“人臣之行，有六正六邪，行六正则荣，犯六邪则辱。”
    何谓六正？一曰萌芽未动，形兆未见，昭然独见存亡之机，得失之要，预禁乎未然之前，使主超然立乎荣显之处，如此者圣臣也。二曰虚心尽意。日进善道，勉主以礼义，谕主以长策，将顺其美，匡救其恶，如此者良臣也。三曰夙兴夜寐，进贤不懈，数称往古之行事，以励主意，如此者忠臣也。四曰明察成败，早防而救之，塞其间，绝其源，转祸以为福，使君终以无忧，如此者智臣也。五曰守文奉法，任官职事，不受赠遗，辞禄让赐，饮食节俭，如此者贞臣也。六曰国家昏乱，所为不谀，敢犯主之严颜，面言主之过失，如此者直臣也。是谓六正。
    何谓六邪？一曰安官贪禄，不务公事，与代浮沉。左右观望，如此者具臣也。二曰主所言皆曰善，主所为皆曰可，隐而求主之所好而进之，以快主之耳目，偷合苟容，与主为乐，不顾後害，如此者谀臣也。三曰内实险讠皮，外貌小谨，巧言令色，妒贤嫉能。所欲进，则明其美，隐其恶；所欲退，则明其过，匿其美。使主赏罚不当，号令不行。如此者奸臣也。四曰智足以饰非，辩足以行说，内离骨肉之亲，外构乱於朝廷，如此者谗臣也。五曰专权擅势，以轻为重，私门成党，以富其家，擅矫主命，以自显贵，如此者贼臣也。六曰谄主以邪佞，陷主於不义，朋党比周，以蔽主明，使黑白无别，是非无间，使主恶布於境内，闻於四邻，如此者亡国之臣也。是谓六邪。
    贤臣处六正之道，不行六邪之术，故上安而下理。生则见乐，死则见思，此人臣之术也。《记》曰：“权衡诚悬，不可欺以轻重；绳墨诚陈，不可欺以曲直；规矩诚设，不可欺以方圆；君子审礼，不可诬以奸诈。”然则臣之情伪，知之不难矣。又设礼以待之，执法以御之。为善者蒙赏，为恶者受罚，安敢不企及乎？安敢不尽力乎？国家思欲进忠良退不肖，十有馀载矣，徒闻其语，不见其人何哉？盖言之是也，行之非也。言之是，则出乎公道；行之非，则涉乎邪径。是非相乱，好恶相攻，所爱虽有罪，不及於刑；所恶虽无辜，不免於罚。此所谓爱之欲其生，恶之欲其死者也。或以小恶弃大善，或以小过忘大功，此所谓君之赏不可以无功求，君之罚不可以有功免者也。赏不以劝善，罚不以惩恶，而望邪正不惑，其可得乎？若赏不遗疏不远，罚不阿亲贵，以公平为规矩，以仁义为准绳，考事以正其名，循名以求其实，则邪正莫隐，善恶自分。然後取其实，不尚其华，处其厚，不居其薄。则不言而化，期月而可知矣。若徒爱美锦，而不为人择官，有至公之言，无至公之实，爱而不知其恶，憎而不知其善，徇私情以近邪佞，背公道而远忠良，则夙夜不怠，劳神苦思，将求至理，不可得也。
    ●卷一百四十
    ☆魏徵（二）
    ○谏遣使市马疏
    今发使以立可汗为名，可汗未定，即诣诸国市马，彼必以为意在市马，不为专立可汗。可汗得立，则不甚怀恩；不得立，则以为深怨。诸蕃闻之，必不重中国。马市既不可得，纵得马亦还路无从。但使彼国安宁，则诸国之马，不求自至矣。昔汉文帝有献千里马者，曰：“吾吉行日三十，凶行日五十，銮舆在前，属车在後，吾独乘千里马，将安之乎？”乃偿其道路所费而返之。又光武有献千里马及宝剑者，以马驾鼓车，剑以赐骑士。今陛下凡所施为，皆邈於三王之上，柰何至此欲为孝文光武之下乎？又魏文帝求市西域大珠，苏则曰：“若陛下惠及四海，则珠不求自至。求而得之，不足贵也。”陛下纵不能慕汉文之高行，可不畏苏则之言乎。
    ○谏止聘充华疏
    陛下为人父母，抚爱百姓，当忧其所忧，乐其所乐。自古有道之主，以百姓之心为心，故君处台榭，则欲民有栋宇之安；食膏粱，则欲民无饥寒之患；顾嫔御，则欲民有室家之欢，此人主之常道也。今郑氏之女，久已许人，陛下取之不疑，无所顾问，播之四海，岂为人父母之义乎？臣传闻虽或未的，然恐亏损圣德，情不敢隐，君举必书，所愿特留神虑。
    ○十渐疏
    臣观自古帝王，受图定鼎，皆欲传之万代，贻厥孙谋。故其垂拱岩廊，布政天下，其语道也，必先淳朴而抑浮华；其论人也，必贵忠良而鄙邪佞；言制度也，则绝奢靡而崇俭约；谈物产也，则重谷帛而贱珍奇。然受命之初，皆遵之以成治，稍安之後，多反之而败俗。其故何哉？岂不以居万乘之尊，有四海之富，出言而莫己逆，所为而人必从，公道溺於私情，礼节亏於嗜欲故也。语曰：“非知之难，行之惟难；非行之难，终之斯难。”斯言信矣！伏惟陛下年甫弱冠，大拯横流，削平区宇，肇开帝业。贞观之初，时方克壮，抑损嗜欲，躬行节俭，内外康宁，遂臻至治。论功则汤武不足方，语德则尧舜未为远。臣自擢居左右，十有馀年，每侍帷幄，屡奉明旨，常许仁义之道，守之而不失；俭约之志，终始而不渝。一言兴邦，斯之谓也。德音在耳，敢忘之乎？而顷年已来，稍乖曩志，敦朴之理，渐不克终，谨以所闻，列之如左。
    陛下贞观之初，无为无欲，清静之化，远被遐荒。考之於今，其风渐堕，听言则远超於上圣，论事则未逾於中主。何以言之？汉文晋武，俱非上哲，汉文辞千里之马，晋武焚雉头之裘，今则求骏马於万里，市珍奇於域外，取怪於道路，见轻於戎狄，此其渐不克终一也。
    昔子贡问理人於孔子，孔子曰：“懔乎若朽索之驭六马。”子贡曰：“何其畏哉？”子曰：“不以道遵之，则吾雠也，若何其无畏？”故《书》曰：“民惟邦本，本固邦宁。”为人上者，柰何不敬？陛下贞观之始，视人如伤，恤其勤劳，爱民犹子，每存简约，无所营为。顷年已来，意在奢纵，忽忘卑俭，轻用人力，乃云百姓无事则骄逸，劳役则易使。自古已来，未有由百姓逸乐而致倾败者也。何有逆畏其骄逸，而故欲劳役者哉？恐非兴邦之至言，岂安人之长算？此其渐不克终二也。
    陛下贞观之初，损己以利物；至於今日，纵欲以劳人。卑俭之迹岁改，骄奢之情日异。虽忧人之言，不绝於口；而乐身之事，实切於心。或时欲有所营，虑人致谏，乃云若不为此，不便我身，人臣之情，何可复争？此直意在杜谏者之口，岂曰择善而行者乎？此其渐不克终三也。
    立身成败，在於所染，兰芷鲍鱼，与之俱化，慎乎所习，不可不思。陛下贞观之初，砥砺名节，不私於物，唯善是与，亲爱君子。疏斥小人。今则不然，轻亵小人，礼重君子。重君子也，敬而远之；轻小人也，狎而近之。近之则不见其非，远之则莫知其是。莫知其是，则不间而自疏；不见其非，则有时而自昵。昵近小人，非致理之道；疏远君子，岂兴邦之义？此其渐不克终四也。
    《书》曰：“不作无益害有益，功乃成；不贵异物贱用物，人乃足。犬马非其土性不畜，珍禽奇兽，弗育於国。”陛下贞观之初，动遵尧舜，捐金抵壁，反朴还淳。顷年已来，好尚奇异。难得之货，无远不臻；珍玩之作，无时能止。上好奢靡，而望下敦朴，未之有也。末作滋兴，而求丰实，其不可得，亦已明矣，此其渐不克终五也。
    贞观之初，求贤如渴，善人所举，信而任之，取其所长，恒恐不及。近岁已来，由心好恶，或众善举而用之，或一人毁而弃之；或积年任而用之，或一朝疑而远之。夫行有素履事有成迹，所毁之人，未必可信於所举；积年之行，不应顿失於一朝。君子之怀，蹈仁义而宏大德；小人之性，好谗佞以为身谋。陛下不审察其根源，而轻为之臧否，是使守道者日疏，干求者日进，所以人思苟免，莫能尽力，此其渐不克终六也。
    陛下初登大位，高居深视，事惟清静，心无嗜欲，内除毕弋之物，外绝畋猎之源。数载之後，不能固志，虽无十旬之逸，或过三驱之礼。遂使盘游之娱，见讥於百姓；鹰犬之贡，远及於四夷。或时教习之处，道路遥远，侵晨而出，入座和方还，以驰骋为欢，莫虑不虞之变。事之不测，其可救乎？此其渐不克终七也。
    孔子曰：“君使臣以礼，臣事君以忠。”然则君之待臣，义不可薄。陛下初践大位，敬以接下，君恩下流，臣情上达，咸思竭力，心无所隐。顷年已来，多所忽略。或外官充使，奏事入朝，思睹阙庭，将陈所见，欲言则颜色不接，欲请又恩礼不加。间因所短，诘其细过，虽有聪辩之略，莫能申其忠款。而望上下同心，君臣交泰，不亦难乎？此其渐不克终八也。
    傲不可长，欲不可纵，乐不可极，志不可满，四者前王所以致福，通贤以为深诫。陛下贞观之初，孜孜不怠，屈已从人，恒若不足。顷年已来，微有矜放，恃功业之大，意蔑前王，负圣智之明，心轻当代，此傲之长也。欲有所为，皆取遂意，纵或抑情从谏，终是不能忘怀，此欲之纵也。志在嬉游，情无厌倦，虽未全妨政事，不复专心治道，此乐将极也。率土安，四夷款服，仍远劳士马，问罪遐裔，此志将满也。亲狎者阿旨而不肯言，疏远者畏威而莫敢谏，积而不已，将亏圣德，此其渐不克终九也。
    昔陶唐成汤之时，非无灾患，而称其圣德者，以其有始有终，无为无欲，遇灾则极其忧勤，时安则不骄不逸故也。贞观之初，频年霜旱，畿内户口，并就关外，摧负老幼，来往数千，曾无一户逃亡，一人怨苦，此诚由识陛下矜育之怀，所以至死无摧贰。顷年已来，疲於徭役，关中之人，劳弊尤甚。杂匠之徒，下日悉留和雇；正兵之辈，上番多别驱使。和市之物，不绝於乡闾；递送之夫，相继於道路。既有所弊，易为惊扰，脱因水旱，谷麦不收，恐百姓之心，不能如前日之宁帖，此其渐不克终十也。
    臣闻祸福无门，唯人所召。人无衅焉，妖不妄作。伏惟陛下统天御，十有三年，道洽寰中，威加海外，年谷丰稔，礼教聿兴，比屋喻於可封，菽粟同於水火。暨乎今岁，天灾流行，炎气致旱，乃远被於郡国，凶鬼作孽忽近起於毂下，夫天何言哉？垂象示诫，斯诚陛下惊惧之辰，忧勤之日也。若见诫而惧，择善而从，同周文之小心，追殷汤之罪已，前王所以致理者，勤而行之，今时所以败德者，思而改之，与物更新，易人视听，则宝祚无疆，普天幸甚，何祸败之有乎？然则社稷安危，国家理乱，在於一人而已。当今太平之基，既崇极天之峻；九仞之积，犹亏一篑之功。千载休期，时难再得，明王可为而不为，微臣所以郁结而长叹者也。臣诚愚鄙，不达事机，略举所见十条，辄以上闻圣听。伏愿陛下采臣狂瞽之言，参以刍荛之议，冀千虑一得，痛职有补，则死日生年，甘从斧钺。
    ○论君子小人疏
    臣闻为人君者，在乎善善而恶恶，近君子而远小人。善善明，则君子进矣。恶恶著，则小人退矣。近君子，则朝无比政。远小人，则听不私邪。小人非无小善，君子非无小过。君子小过，则白玉之微瑕。小人小善，乃铅刀之一割。铅刀一割，良工之所不重，小善不足以掩众恶也。白玉微瑕，善贾之所不弃，小疵不足以妨大美也。善小人之小善，谓之善善，恶君子之小过，谓之恶恶，此则蒿兰同嗅，玉石不分，屈原所以沈江，卞和所以泣血者也。既识玉石之分，又辨蒿兰之嗅，善善而不能进，恶恶而不能去，此郭氏所以为墟，史鱼所以遗恨者也。陛下聪明神武，天姿英睿，志存爱引纳多途，好善而不甚择人，疾恶而未能远佞，又出言无隐疾恶太深，闻人之闻，或未全信，闻人之恶，以为必然，虽有独见之明，犹恐理或未尽。何则？君子扬人之善，小人讦人之恶。闻恶必信，则小人之道长矣；闻善或疑，则君子之道消矣。为国家者，急於进君子而退小人。乃使君子道消，小人道长，则君臣失序，上下否隔，乱亡不恤，将何以求治？且世俗常人，心无远虑，情在告讦，好言朋党。夫以善相成，谓之同德，以恶相济谓之朋党。今则清浊并流，善恶无别，以告讦为诚直，以同德为朋党，以之为朋党，则谓事无可信；以之为诚直，则谓言皆可取。此君恩所以不结於下，臣忠所以不达於上，大臣不能辨正，小臣莫之敢论。远近承风，混然成俗，非国家之福，非为治之道。适足以长奸邪，乱视听，使人君不知所信，臣下不得相安。若不远虑，深绝其源，则後患未之息也。今之幸而未败者，由乎君有远虑，虽失之於始，必得之於终故也。若时逢少隳，往而不返，虽欲悔之，必无所及。既不可以传诸後嗣，复何以垂法将来？且夫进善黜恶，施於人者也。以古作鉴，施於己者也。鉴貌在乎止水，鉴已在乎哲人。能以古之哲王，鉴於已之行事，则貌之妍媸，宛然在目，事之善恶，自得於心，无劳司过之史，不假刍荛之议，巍巍之功日著，赫赫之名弥远，为人君者，可不务乎？
    ○论处突厥所宜疏
    突厥自古至今，未有如斯之破败者也。此是上天剿绝，宗庙神武，且其世寇中国，百姓冤雠。陛下以其为降，不能诛灭，即宜遣发河北，居其旧土。匈奴人面兽心，非我族类，强必冠盗，弱则卑服。不顾恩义，其天性也。秦汉患其若是，故时发猛将以击之，收以为郡县。陛下柰何以内地居之？且今降者，几至十万数年之後，滋息过倍，居我肘腋，用迩王畿，心腹之疾，将为後患。尤不可河南处也。晋代有魏时胡部落分居近郡，平吴已後，郭钦江统劝武帝逐出塞外，不用其言，遣居河南，数年之後，遂倾洛。前代覆车，殷鉴不远，陛下必用彦博言遣居河南，所谓养兽自遗患也。
    ○谏诏免租赋又令输纳疏
    臣伏见八月九日诏书，率土皆给复一年。老幼相欢，式歌且舞。在路又闻有敕，丁巳配役，即令役满，折造馀物，亦遣输了，待至明年，总为准折。道路之人，咸失所望。此诚平分万姓，均同七子，然下民难与图始，日用不知，皆谓以国家追悔前言，二三其德。臣窃闻之，天之所辅者仁，人之所助者信。今陛下初膺大宝，亿兆观德，始发大号，便有二言，生八表之疑心，失四时之大信。纵国家有倒悬之急，犹必不可为，况以泰山之安，而辄行此事。为陛下为此计者，於财利则小益，於德义则大损。臣诚智识浅短，窃为陛下惜之。伏愿少览臣言，详择利益，冒昧之罪，臣所甘心。
    ○豫章公主薨素服逾制疏
  </div>
  <div class="pagination">
   <a href="全唐文_page95.html">
    上一页
   </a>
   <span>
    ...
   </span>
   <a href="全唐文_page91.html">
    91
   </a>
   <a href="全唐文_page92.html">
    92
   </a>
   <a href="全唐文_page93.html">
    93
   </a>
   <a href="全唐文_page94.html">
    94
   </a>
   <a href="全唐文_page95.html">
    95
   </a>
   <span class="current-page">
    96
   </span>
   <a href="全唐文_page97.html">
    97
   </a>
   <a href="全唐文_page98.html">
    98
   </a>
   <a href="全唐文_page99.html">
    99
   </a>
   <a href="全唐文_page100.html">
    100
   </a>
   <a href="全唐文_page101.html">
    101
   </a>
   <span>
    ...
   </span>
   <a href="全唐文_page97.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
