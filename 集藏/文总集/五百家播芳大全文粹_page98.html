<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 98 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 98 页/共 129 页</h1>
    <div class="content">　　惟雨旸寒燠之时与不时虽司乎神而实系于人之为某以不敏来守此邦惧知虑有所弗逮惟神寛之至其自作之愆则愿降罚扵身而无以伤乎民则惟神之明
　　祭稷神祝文　　　　　　　　张敬夫
　　惟稷有神司我下土干旋生育功用莫御
　　楚望祭名山大川祝文　　　　张敬夫
　　名山大川神灵莫测望祀之典敢不敬恭肇始二坛用伸祈报惟神歆格佑我下民俾雨旸时若嵗事登济罔有菑害以阐神之休惟吏谨当率民奉事自今以往终古无斁
　　祭乌龙山神祝文　　　　　　张敬夫
　　窃惟古者诸侯各祭境内之山川严其坛壝洁其币牲以致吾诚焉耳后世立之栋宇设为象貎其失甚矣仁安之山实镇兹土风云变化雨我百谷是惟神灵民所倚頼而祷祀之所旷然朱讲其何以收聚诚意克有感通肇始兹坛亦既讫事谨率僚属再拜以祀惟神昭相俾雨旸以时嘉生无疠吏虽不敏敢不率民敬事永以无替亦惟神之休
　　祭勾芒神祝文　　　　　　　张敬夫
　　惟时新春阳气肇舒乃出土牛以首农事致祀于神寔曰彛典惟神孚佑时其雨旸顺乃嘉生赐以丰年其敢忘神之徳
　　祭海阳山祝文　　　　　　　张敬夫
　　呜呼海阳之山呼吸云气维邦之望而民所恃嗟嗟晚稼亦既成穗属时骄阳垂成莫遂惟神至仁矜此憔悴触石肤寸一境是庇沛为甘泽成我丰嵗孚于下民永荅神惠
　　祭诸庙祝文
　　惟兹稼穑幸底有年戴神之休敢忘思报谨以季秋聿修常事惟神鉴临终恵赐之
　　祭漓江尧山祝文
　　在礼诸侯得祭其境内之山川惟山川之灵能出云雨故为祷祀之所依尧山漓江此邦之望也而坛壝未立脩敬无所兹以夏秋之交近旬不雨农夫望嵗之切用敢曕望再拜以致悃诚具遣官僚奉祀以告伏惟神灵恵敷沛为甘泽俾克有年图报之脩其敢复后
　　秋祭尧山祝文　　　　　　　张敬夫
　　兹以季秋万宝告成谨遣官僚敬修常事仰惟神灵赐以鉴格
　　祭北岳祝文　　　　　　　竹隐畸士
　　节届长嬴时当化养万彚繁祉百嘉阜亨祗荐丰盛敬脩常祀维帝秉徳奠兹朔方冀臻润泽之调懋相恢台之序庸有昭报敢忘吉蠲
　　祭北岳诸神祝文
　　天以神防宝玉付畀皇帝用祗栗不敢寜康躬临防朝膺受显命推美弗有归功百神深诏有司肃致明祀惟帝祚国恊于休祥敬脩苾芬祗报灵佑益茂厥福用永相于皇家
　　春祈诸庙祝文
　　三时务农四日举趾于彼新田以我覃耜神其格思民则劳止如茨如梁为酒为醴迄用康年奄观铚艾
　　秋报诸庙祝文
　　秋既成矣谷既登矣民得以宁其父子而吏得以丰其粢盛者皆沛之休也敬再拜受赐
　　视社祝文　　　　　　　　　朱元晦
　　叨被恩除假守兹土载惟社稷民命所依秪率故常按行封壝用严国典式对神庥谨告
　　夏祈北岳祝文　　　　　　竹隐畸士
　　惟帝宅此冀方恵于朔土威徳之溥人民俱依吏祗厥常祭弗敢怠在夏曰假于时为亨敬脩嘉栗之诚用介长嬴之祉
　　秋祭祝文
　　日者天子闵仁元元申严赏诛购捕螟螣郡县恊恭吏民趋令除治勦絶既无孑遗矣今秋既垂成稻将毕刈夫人张頥以徯粒食乃闻遗种复煽淮右是用忧栗悼惧不遑宁居谨防官属躬奠币于祠下惟神威及庶物恵流一方指顾颦呻可摄妖孽愿资阴徳之灵以扞吾民之患功宜有报吏不敢忘
　　祭城隍庙祝文　　　　　　　黄泰之
　　惟神血食兹土垂芘一方物无疵疠民用宁谧凡牧民之吏弗瘝厥职亦惟扶持安全之赐也某备员郡事半载奉神之礼缺焉若踈至于体神之意以恵恤疲甿剔除事朝夕诚不敢少怠今兹甘雨时若年谷兆丰非神之泽而谁为廼若海冦授首官军奏勲垂败而成几危而防宁非威灵所暨乎酹酒荐牲聊以鼓舞乎神之赐惟神其终恵之
　　秋报北岳诸神祝文　　　　竹隐畸士
　　惟民终嵗勤动以徯有秋乃克粒食今雨旸时若百谷顺成钦神之休不敢遑处祗率礼典肆用昭报
　　祭河祝文
　　四渎之大以河为宗古之诸侯祭不越境今以旱暵之故祷于羣神吏罪其多雨不时降意者非名山大川能出云雨以泽下民者畴克救之瀛之为州在河之涘礼实可祭义不为謟守郡之寄不获以躬谨遣上佐具严祀事冀惟一勺之润以苏千里之民
　　祭江祝文　　　　　　　　　汪彦章
　　惟神以海为宗王百谷也雹雾风雷气停蓄也曰雨曰旸相民欲也鞭笞羣龙起潜伏也方春敷荣俟嘉沐也胡为阴阳戾盈缩也冰澌既融潮未复也戢然千艘尾防属也圣人中天世司牧也一夫阻饥为嚬蹙也貔貅万屯惧枵腹也神宁忍予倦挥沃也虚呵起难费升匊也诏恩临祠奉牲玉也尚丘云师贶霑足也繄邦是图匪私凟也
　　迎神祈年祝文　　　　　　竹隐畸士
　　维仲之春既播厥谷虽具宣于民力寔仰系于天时苟风雨之具调庶茨京之可待神将有报吏不敢忘
　　立春祭勾芒神祝文
　　方春载阳土脉遒发耕者将作既戒乃事维神司木寔佑我民恭荐嘉牲以介灵佑
　　立春祭勾芒神祝文
　　方嵗之春俶载南畆惟尔有神相我稼事既敬既戒神其佑之
　　获菅贼祭庙祝文　　　　　　秦少游
　　乃者羣盗窃发剽刼闾里防魂疆埸境内骚然頼神威灵咸伏其辜鲸鲵既殱民以休靖敢以牲酒用答神庥
　　兴脩祭告
　　告成尧山漓江坛祝文　　　　张敬夫
　　惟江山之神寔为此邦之所瞻依而坛壝祷祀无所某用是惧爰度髙眀之地肇新规模及兹而成谨率官寮俯伏以告惟孚鉴佑庇下民俾嵗屡丰物无疵疠吏当率民敬事其永无斁
　　立严子陵祠祝文
　　窃惟此邦之所以重于天下者以先生髙风之所存也虽旧隐之地祠像具设而学宫之中烝甞独旷其何以慰学士大夫之思乃辟东偏肇始祀事嗟乎世逺道散宠利相希而事君之义益以不明惟先生曽不以一毫动其中启世祖贵徳尊士之心成东京砥节砺行之俗流泽逺矣繄我多士克承绎之
　　立三公祠祝文
　　某敬即良辰迁祠兹宇而肇祀严先生于东偏二司圪然相望百世之下知所景慕矣惟广平宋公亦尝来牧今求遗像欲列为四公而未获也敢先以此告
　　上梁祭土地祝文　　　　　　晁旡咎
　　某自郊坰改宅邑防既告于神矣以日之吉架梁扵其宇不逺之复自其素心将休老此境尚克永康以裕其子孙方久事神惟神其祐之
　　脩城祭土地祝文　　　　　　曽子固
　　州有帝命缮治城墉得日之良啸工始事斯人永頼维尔土神尚其降休敢不以告
　　开西湖告庙祝文　　　　　　苏子瞻
　　杭之西湖如人之有目湖生茭葑如目之有翳翳久不治目亦将废河渠有胶舟之苦鳞介失觧网之恵六池化为眢井而千顷无复丰嵗矣是用因赈之余资兴开凿之利势百日奏功所患者淫雨千夫在野所忧者疾疠庶神明之阴相与人谋而协济鱼龙前导以破坚菰苇觧拆而迎鋭复有唐之旧观尽四山而为际泽斯民于无穷宜事神之益励我将大合乐以为报岂徒用樽酒之薄祭也
　　脩城祭城隍祝文
　　筑城大役官吏暴露嵗月滋勤役愆于素窘以隂雨穴以蛇防成者或隳致力无所城以保民寔神之职宁忍视此不施以徳驱此阴沴廓以晴曦为城害者挥而去之毋重劳人版筑者程工坚固无或后艰一成不倾恵自神赐功由神助官吏与民敢忘恭事
　　重脩北山赵侯庙祝文　　　　赵徳荘
　　越人尚鬼而信巫巫益诞鬼益滛则金钱争趋栋宇翼如有若神之聦眀正直不惊动祸福之则庙像圯然而不顾神能容而安之神之所以为神也与兹以辰良钦以丹垩以奉神之贤以示民之正以毋隳天子之命祀敢告
　　脩造祭告祝文
　　鸠工有俶庀事惟寅具严涓日之良用谨前期之告仰惟昭假俯赐鉴知
　　习是斋祭斋牌祝文　　　　　黄泰之
　　斋牌有祭其来旧矣以祭为不足信耶则祓禳之説无据以祭为足信耶进脩之效无取吾斋固无俟乎祓禳也而亦未尝啬于进脩惟神其勇相之
　　祈雨
　　祈雨祝文　　　　　　　　　张钦夫
　　春且尽矣民将莳田而时雨少靳土膏不滋嵗事所系甚重是用奔走控告神明伏惟矜怜沛而甘泽周徧浃洽克济南畆寔惟神休吏之不恭敢不循省
　　祈雨祝文
　　服岭以南土刚而农惰夏秋之交数日不雨已或告病求神虽凟理不容缓伏惟矜恵下民蚤沛甘泽周及四境俾克大济丰年之报敢不敬脩
　　祈雨祝文
　　惟今之歳頼神之休早禾既获矣而弥旬不雨禾之晚者秀而未寔一篑之功正在兹日是用奔走控告沛泽之赐惟神终恵之
　　祈雨祝文
　　惟兹晚稼既视其生长以至于今亦且穂矣必待一雨之沛而后成实乃或靳焉害于垂成惟神之仁独不矜此岂人事有以干阴阳之和与政有不平刑有不中骄怠之或萌寔长民者之责惟民之寡弱独何与此盍降罚于吏无苦其民今兹一日不雨则有一日之伤事既迫矣号呼于神惟神其哀念之
　　祈雨祝文　　　　　　　　　汪彦章
　　常旸从夏酷毒异常庚伏既终秋后竒暑旱魃为虐农人是忧日望云霓以蘓南亩承流之寄敢怠恳祈润泽焦枯亦神之职惟神聦明正直依人伏愿咳唾云雷散施膏泽秋成不日疵疠潜消稼穑丰登公私并济吏寛其责神亦何羞傥神有灵乌敢忘私
　　祈雨祝文　　　　　　　　　崔德符
　　自冬徂夏七月不雨困蕴隆也斩其驾鵞囚其蜥蜴号青童也商羊不舞犰狳将见召螟虫也涸水出精秃妓呈怪嵗且凶也南北万里孰塞湘穴而泥江枫也得大摠持役使鬼神无不空也维神之隅峯岭杂防骇龙嵸也太山之頥百泉所橐龙所宫也挹彼注兹廼其余波乞灵扵龙也防舆宝缾万首相差戴而东也层幢累幡摩霄扰云飘绯红也僊歌佛曲啁轰嘈噆乱鼔钟也将迎奔走丁壮妇女洎姑翁也足靴手板膺喘背汗吏归穷也骈揖罗拜首下投杵而腰弯弓也我方下帷侧脇而寐休病癃也不随父老俯伏尘土愧形扵容也乃梦道士素衣乌襮而挶简于胸也寝门之左挺然植立闯扉乃逢也缥纸垩书经云龙树其剔我聋也矍然而兴擎拳作礼以致吾恭也龙其驰驱并翳而号令丰隆也禾麻菽麦黍稷稻粱将再见其芃芃也载芟载获娣姒欢呼簸且舂也四民一饱神不乏祀徭赋得以供也牲牢肥硕爼其肩尻以报龙功也
　　祈雨请水祝文
　　嵗既荐饥春仍不雨祷扵羣神靡爱牲币休应虽格膏泽未周钦闻名山大庇兹土有答如响无感弗通用涓谷辰逺致诚请为七日之期以匄盈尺之润当具显烈请命扵朝不惟吏民膺受多福而神之潜徳自是而彰闻顾不伟欤
　　祈雨祝文
　　东南之利秔稻是资畚锸布以云兴沟浍分而绮错泉流不竭膏泽以时庶几有秋可以无事方兹徂暑乃复亢阳大云蔚以峯竒田背枯而龟坼惟民与吏悼心失图蹙额兴嗟抟手无计念惨舒之所系惟变化之所司俯沥恳诚仰祈昭鉴沛然一雨以洗羣忧
　　祈雨祝文
　　嵗既荐饥春仍不雨人心凛凛望在朝夕阴虽积而阳未和云已宻而风骤至意者吏有大罪无以媚扵神神不得而赦之欤虽然赤子将陨于沟中非神其孰能拯之也恐惧呼嗟以黩神听惟神其念之
　　祈雨祝文
　　维吏无善状以干致治之和故民有凶年罹此旱暵之虐阅三时而不雨尽四月以无雷祗腾烟火之云但郁尘沙之雾草萎地赤木槁山頳万室皆空四民相食内外震虩靡所依投是用载讲僊科爰陈醮席仰天阍而请命望霄汉以敷诚伏冀曲轸天慈兴哀下土大诛旱母黒云无干日之祥尽起毒龙白雨见蔽山而下沛然三日活此一方
　　祈雨请龙祝文
　　潭洞阻絶灵君所宅簸弄明月司是霁驿若嵗干旱有请必获风马云车从以霹雳一穂之香三日之泽民不敢忘不亿不逆其来孔昭其去则赜僊兮仲兮莫我而测戊申闵雨上意斯赫防福京师先此疆埸迎之致敬里数十百蛇蜕鱼服惠然我即愿斡元气昆仑旁礴散为甘霖洗此炎烁髙黍下稌晚稑蚤稙均被沾溉菶菶薿薿痔乃钱鏄是刈是穑是登是纳仓廪维亿潜跃自如宁有徳色铙鼔寅饯自古在昔
　　请太湖山圣幡祈雨祝文　　竹隐畸士
　　善救之恩初无逺迩由衷之恳岂隔防贱焦然枯槁之民仰止慈悲之宇投诚而请跂立以须伏愿至感旁通深仁黙应龙神受命随斾影以俱来云雨奏功满农心而各足
　　祈雨祝文
　　江湖之左皆灌溉之田黟歙之间多仰髙之地山林水浅土瘠民劳雨才旷于浃旬食颇忧于终嵗丐求余润谒欵诸祠惟神宅据幽遐职司变化飞天潜地固恍惚以难名噀雨吹风宜湏臾而可致冀防霈渥以觧怨咨
　　祈雨请圣水祝文
　　乃者以旱干之忧乞灵于神使者出郭雨乃骤至是神之有大惠扵斯人也今稻不入土螟螣将兴民待一雨以蘓沟壑之命谨遣官属赴愬祠下愿为七日之期以申前约休应昭格其敢食言当闻扵朝以请爵命之宠惟神其幸听之



</div>
    <div class="pagination">
<a href="五百家播芳大全文粹_page97.html">上一页</a><span>...</span><a href="五百家播芳大全文粹_page93.html">93</a><a href="五百家播芳大全文粹_page94.html">94</a><a href="五百家播芳大全文粹_page95.html">95</a><a href="五百家播芳大全文粹_page96.html">96</a><a href="五百家播芳大全文粹_page97.html">97</a><span class="current-page">98</span><a href="五百家播芳大全文粹_page99.html">99</a><a href="五百家播芳大全文粹_page100.html">100</a><a href="五百家播芳大全文粹_page101.html">101</a><a href="五百家播芳大全文粹_page102.html">102</a><a href="五百家播芳大全文粹_page103.html">103</a><span>...</span><a href="五百家播芳大全文粹_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
