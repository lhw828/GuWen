<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 189 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 189 页/共 658 页
  </h1>
  <div class="content">
   ◇髑髅说
　　曹子游乎陂塘之滨，步乎蓁秽之薮。萧条潜虚，经幽践阻。顾见髑髅，块然独居。于是伏轼而问之曰：「子将结缨首剑，殉国君乎？将被坚执锐，毙三军乎？将婴兹固疾，命殒倾乎？将寿终数极，归幽冥乎？」叩遗骸而叹息，哀白骨之无灵。慕严周之适楚，倘托梦以通情。于是若有来，恍若有存。影见容隐，厉响而言曰：「子何国之君子乎？既枉舆驾，愍其枯朽。不惜咳唾之音，慰以若言。子则辩于辞矣，然未达幽冥之情，识死生之说也。夫死之为言归也。归也者，归于道也。道也者，身以无形为主，故能与化推移。阴阳不能更，四节不能亏，是故洞于纤微之域，通于恍惚之庭。望之不见其象，听之不闻其声。挹之不冲，满之不盈。吹之不凋，嘘之不荣。激之不流，凝之不停。寥落溟漠，与道相拘。偃然长寝，乐莫是喻。」曹子曰：「予将请之上帝，求诸神灵。使司命辍籍，反子骸形。」于是髑髅长呻廓眦曰：「甚矣，何子之难语也！昔太素氏不仁，无故劳我以形，苦我以生，今也幸变而之死，是反吾真也。何子之好劳，我之好逸。子则行矣，余将归于太虚。」于是言卒响绝，神光雾除。顾将旋轸，乃命仆夫拂以玄尘，覆以缟巾。爰将藏彼路滨，壅以丹土，翳以缘榛。夫存亡之异势，乃宣尼之所陈。何神凭之虚对，云死生之必均。（《艺文类聚》十七）
　　◇说疫气
　　建安二十二年，疠气流行，家家有僵尸之痛，室室有号泣之哀。或阖门而殪，或覆族（《续汉·五行志》五注补作「举族」。）而丧。或以为疫者鬼神所作。人罹此者，悉被褐茹藿之子，荆室蓬户之人耳。若夫殿处鼎食之家，重貂累蓐之门，若是者鲜焉。此乃阴阳失位，寒暑错时，是故生疫。而愚民悬符厌之，亦可笑也。（《御览》七百四十二）
　　咸水之鱼，不游于江。淡水之鱼，不入于海。（《艺文类聚》九十六）

卷十九·魏十九
◎陈王植（七）
　　◇大飨碑（序）
　　惟延康元年八月旬有八日辛未，魏王龙兴践祚，规恢鸿业；构亮皇基，万邦统世。忿吴夷之凶暴，灭蜀虏之僭逆。王赫斯怒，顺天致罚。奋虎之校，简猛锐之卒。爰整六军，率匈怒暨单于、乌桓、鲜卑引弓之类，持戟百万，控弦千队。玄甲曜野，华旗蔽日。天动雷震，星流雷发。戎备素辨，役不更藉。农夫安畴，商不变肆。是以士有拊噪之欢，民怀惠康之德。皇恩所渐，无远不至；武师所加，无强不服。故宽令西飞，则蜀将东驰；六旆南徂，则吴党委质。二虏震惊，鱼烂渚溃。将泛舟三江之流，方轨邛来之阪。斩吴夷以染钺，血蜀虏以衅鼓。曜天威于遐裔，复九圻之疆寓。除生民之灾孽，去圣皇之宿愤。次于旧邑，观衅而动。筑坛之宫，置表著之位，大飨六军，爰及谯县父老男女。临飨之日，陈兵清涂，庆云垂覆，乃备亻毕御，整法驾，设天宫之列卫，乘金华之鸾路。达升龙于太常，张天狼之威孤。千乘风举，万骑龙骧。威灵之饰，震曜康衢。既登高坛，荫九增之华盖，处流苏之幄坐；陈旅酬之高会，行无算之酣饮。旨酒波流，肴陵积，瞽师设县，金奏赞乐。六变既毕，乃陈秘戏。巴俞丸剑，奇舞丽倒；冲夹逾锋，上索翁高。《角公》鼎缘ㄅ，舞轮レ镜。骋狗逐兔，戏马立骑之妙技；白虎青鹿，辟非辟邪。鱼龙灵龟，国镇之怪兽，瑰变屈出，异巧神化。自卿校将守以下，下及陪台隶圄，莫不歆淫宴喜，咸怀醉饱。虽夏启均台之飨，周成岐阳之犭叟，高祖邑中之会，光武旧里之宴，何以尚兹！是以刊石立铭，光示来叶，其辞曰：
　　赫王师，征南裔。旧灵威，震天外。吴夷慑，蜀虏窜。区夏清，八荒艾。幸旧邦，设高会。皇德洽，洪恩迈。刊金石，光万世。（《隶释》十九。案：闻人牟准《魏敬侯碑阴》云：「《大飨碑》，卫凯文并书。」《天下碑录》引《图经》云：「曹子建文，锺繇书。」今姑录入子建集，俟考。）
　　◇承露盘颂铭（并序）
　　夫形能见者莫如高，物不朽者莫如金，气之清者莫如露，盛之安者莫如盘。皇帝乃诏有司，铸铜建承露盘，茎长十二丈，大十围，上盘径四尺九寸，下盘径五尺。铜龙绕其根，龙身长一丈。背负两子，自立于芳林园。甘露仍降，使臣为颂铭。（《艺文类聚》九十八、《初学记》二、《御览》十二、七百五十八。）敞之天壤，以显元功。（《文选·沈约〈齐安陆王碑文〉》注）
　　承露，峻极太清。神石鬼，洪基岳停。下潜醴泉，上受云英。和气四充，翔风所经。匪我明后，孰能经营？近历阐度，三光朗明。殊俗归义，祥瑞混并。鸾凤晨栖，甘露霄零。神明攸协，高而不倾。奉戴巍巍，恭统神器。固若露盘，长存永贵。圣贤继迹，奕世明德。不忝先功，保兹皇极。垂祚亿兆，永荷天秩。（《艺文类聚》七十三）
　　◇宝刀铭
　　造兹宝刀，既砻既砺。匪以尚武，子身是卫。麟角匪触，鸾距匪蹶。（《艺文类聚》六七、《初学记》二十二、《御览》三百四十六。）
　　◇光禄大夫荀侯诔（建安十七年）
　　如冰之清，如玉之洁。法而不威，和而不亵。百僚士庶，欷沾缨。机女投杼，农夫辍耕。轮给辄而不转，马悲呜而倚衡。（《艺文类聚》四十九）
　　◇王仲宣诔
　　惟建安二十二年（《艺文类聚》作三年。）正月二十四日戊申，魏故侍中、关内侯王君卒。呜呼哀哉！皇穹神察，哲人是恃。如何灵，歼我吉士。谁谓不庸，早世即冥。谁谓不伤，华繁中零。存亡分流。夭遂（《艺文类聚》作「坠」）同期。朝闻夕没，先民所思。何用诔德，表之素旗。何以赠终，哀以送之。遂作诔曰：
　　猗欤侍中，远祖弥芳。公高建业，佐武伐商。爵同齐鲁，邦祀绝亡。流裔毕万，勋绩惟光。晋献赐封，于魏之疆。天开之祚，末胄称王。厥姓斯氏，条分叶散。世滋芳烈，扬声秦汉。会遭阳九，炎光中蒙。世祖拨乱，爰建时雍。三合树位，履道是锺。宠爵之加，匪惠惟恭。自君二祖，为光为龙。佥曰休哉，宜翼汉邦。或统太尉，或掌司空。百揆惟叙，五典克从。天静人和，皇教遐通。伊君显考，奕叶佐时。入管机密，朝政以冶。出临朔岱，庶绩咸熙。君以淑懿，继此洪基。既有令德，材技广宣。强记洽闻，幽赞微言。文若春华，思若涌泉。发言可咏，下笔成篇。何道不洽，何艺不闲。棋局逞巧，博奕惟贤。皇家不造，京室陨颠。宰臣专制，帝用西迁。君乃羁旅，离此阻艰。翕然凤举，远窜荆蛮。身穷志达，居鄙行鲜。振冠南岳，濯缨清川。潜处蓬室，不干势权。我公奋钺，耀威南楚。荆人或违，陈戎讲武。君乃义发，算我师旅。高尚霸功，投身帝宇。斯言既发，谋夫是与。是与伊何，响我明德。投戈编都，稽颡汉北。我公实嘉，表扬京国。金龟紫绶，以彰勋则。勋则伊何，劳谦靡已。忧世忘家，殊略卓峙。乃署祭酒，与君行止。算无遗策，画无失理。我王建国，百司俊。君以显举，秉机省闼。戴蝉珥貂，朱衣皓带。入侍帷幄，出拥华盖。荣曜当世，芳风ㄙ蔼。嗟彼东夷，凭江阻湖。骚扰边境，劳我师徒。光光戎路，霆骇风徂。君侍华毂，辉辉王途。思荣怀附，望彼来威。如何不济，运极命衰。寝疾弥留，吉往凶归。呜呼哀哉！翩翩孤嗣，号恸崩摧。发轸北魏，远迄南淮。经历山河，泣涕如颓。哀风兴感，行云徘徊。游鱼失浪，归鸟忘栖。呜呼哀哉！吾与夫子，义贯丹青。好和琴瑟，分过友生。庶几遐年，携手同征。如何奄忽，弃我夙零。感昔宴会，志各高厉。予戏夫子，金石难弊。人命靡常，吉凶异制。此欢之人，孰先殒越？何寤夫子，果乃先逝！又论死生，存亡数度。子犹怀疑，求之明据。倘独有灵，游魂泰素。我将假翼，飘摇高举。超登景云，要子天路。丧柩既臻，将反魏京。灵需回轨，白骥悲鸣，虚廓无见，藏景蔽形。孰云仲宣，不闻其声。延首叹息，雨泣交颈。嗟乎夫子，永安幽冥。人谁不没，达士徇名。生荣死哀，亦孔之荣。呜呼哀哉！（《文选》，又《艺文类聚》四十八）
　　◇武帝诔
　　於惟我王，承运之衰。神武震发，群雄殄夷。拯民于下，登帝太微。德美旦，功越彭韦。九德光备，万国作师。寝疾不兴，圣体长归。华夏饮泪，黎庶含悲。神翳功显，身沈名飞。敢扬圣德，表之素旗。乃作诔曰：
　　於穆我王，胄稷胤周。贤圣是绍，元懿允休。先侯佐汉，实惟平阳。功成绩著，德昭二皇。民以宁一，兴咏有章。我王承统，天姿时生，年在志学，谋过老成。奋臂旧邦，翻身上京，袁与我王，平交若神。张陈背誓，傲帝虐民。拥徒百万，虎视朔滨。我皇赫怒，戎车列陈。武卒阚，如雷如震。搀抢北埽，举不浃辰。绍遂奔北，河朔是宾。振旅京室，帝嘉厥庸。乃位承相，总摄三公。光受上爵，君临魏邦。九锡昭备，大路火龙。玄鉴灵蔡，探幽洞微。下无伪情，奸不容非。敦俭尚古，不玩珠玉。以身先下，民以纯朴。圣性严毅，平修清一。唯善是嘉，靡疏靡昵。怒过雷霆，喜逾春日。万国肃虔，望风震栗。既总庶政，兼览儒林。躬著雅颂，被之瑟琴。茫茫四海，我王康之。微微汉嗣，我王匡之。群桀扇动，我王服之。喁喁黎庶，我王育之。光有天下，万国作君。虔奉本朝，德美周文。以宽克众，每征必举。四夷实服，功逾圣武。翼帝王世，神武膺扬。左钺右旄，威凌伊吕。年逾耳顺，体愉忠肃。乾乾庶事，气过方叔。宜并南岳，君国无穷。如何不吊，祸锺圣躬。弃离臣子，背世长终。兆民号兆，仰上穹。既以约终，令节不衰。既即梓宫，躬御缀衣。玺不存身，唯绋是荷；明器无饰，陶素是嘉。既次西陵，幽闺启路。群臣奉迎，我王安厝。窈窈玄宇，三光不入。潜闼一扃，尊灵永蛰。圣上临穴，哀号靡及。群臣陪临，伫立以泣。去此昭昭，于彼冥冥。永弃兆民，下君百灵。千代万乘，曷时复形。（《艺文类聚》十三）
　　聪竟神理。（《文选》谢灵运《从游京口北固诗》注）
　　人事既关，总镜神理。（《文选》谢灵运《述祖德诗》注）
　　◇任城王诔（黄初四年）
　　昔二虢佐文，旦翼武。於休我王，魏之元辅。将崇懿迹，等号齐鲁。如何奄忽，命不是与。仁者悼没，兼彼殊类。矧我同生，能不よ悴。目想官墀，心存平素。仿佛魂神，驰情陵墓。凡夫爱命，达者徇名。王虽薨殂，功著丹青。人谁不没？贵有遗声。乃作诔曰：
　　幼有令质，光耀璋。孝殊闵氏，义达参商。温温其恭，爰柔克刚。心存建业，王室是匡。矫矫元戎，雷动雨徂。（《文选》褚渊碑文注作云徂）横行燕代，威慑北胡。奔虏无窜，还战高柳。柳王率壮士，常为军首。宜究长年，永保皇家。如何奄忽，景命不遐。同盟饮泪，百僚咨嗟。（《艺文类聚》四十五）
　　◇文帝诔（并上表）
　　陛青云而诞德。（《文选》沈约《齐安陆王碑文》注引曹植《上文帝诔表》。）
　　惟黄初七年五月七日，大行皇帝崩，呜呼哀哉！于时天震地骇，崩山陨霜。阳精薄景，五纬错行。百姓吁嗟，万国悲伤。若丧考妣，恩过慕唐。擗踊郊野，仰想穹苍。佥曰何辜，早世殒丧。呜呼哀哉！悲夫大行，忽焉光灭。永弃万国，云往雨绝。承问荒忽，忄昏懵哽咽。袖锋抽刃，叹自僵毙。追慕三良，甘心同穴。感惟南风，惟以郁滞。终于偕没，指景自誓。考诸先记，寻之哲言。生若浮寄，唯德可论。朝闻夕逝，孔志所存。皇虽壹没，天禄永延。何以述德？表之素旃。何以咏功？宣之管弦。乃作诔曰：
　　皓皓太素，两仪始分。中和（《御览》一作「冲利」）产物，肇有人伦。爰暨三皇，实秉道真。降逮五帝，继以懿纯。三代制作，踵武立勋。季嗣不维，网漏于秦。崩乐灭学，儒坑礼焚。二世而歼，汉氏乃因。弗求古训，嬴政是遵。王纲帝典，阒尔无闻。求光幽昧，道究运迁。乾坤回历，简圣授贤。乃眷大行，属以黎元。龙飞启祚，合契上玄。正行定纪，改号革年。明明赫赫，受命于天。仁风偃物，德以礼宣。祥惟圣质，嶷在幼妍。研几六典，学不过庭。潜心无罔，抗志青冥。才秀藻朗，如玉之莹。听察无响，瞻睹未形。其刚如金，其贞如琼。如冰之洁，如砥之平。爵公无私，戮违无轻。心镜万机，揽照下情。思良股肱，嘉昔伊、吕。搜扬侧陋，举汤代禹。拔才岩穴，取士蓬户。唯德是萦，弗拘祢祖。宅土之表，道义是图。弗营厥险，六合是虞。齐契共遵，下以纯民。恢拓规矩，克绍前人。科条品制，褒贬以因。乘殷之辂，行夏之辰。金根黄屋，翠葆龙鳞。绋冕崇丽，衡ヨ维新。尊肃礼容，瞩之若神。方牧妙举，钦于恤民。虎将荷节，镇彼四邻。朱旗所剿，九壤被震。畴克不若？孰敢不臣？县旌海表，万里无尘。虏备凶彻，鸟殪江岷。摧若涸鱼，乾腊矫鳞。肃慎纳贡，越裳效珍。条支绝域，侍子内宾。德侪先皇，功侔太古。上灵降瑞，黄初叔：河龙洛龟，陵波游下。平钧应绳，神鸾翔舞。数荚阶除，系风扇暑。皓兽素禽，飞走郊野。神钟宝鼎，形自旧土。云英甘露，氵途被宇。灵芝冒沼，朱华荫渚。回回凯风，祁祁甘雨。稼穑丰登，我稷我黍。家佩惠君，户蒙慈父。图致太和，洽德全义。将登介山，先皇作俪。镌石纪勋，兼录众瑞。方隆封禅，归功天地。宾礼百灵，勋命视规。望祭四岳，燎封奉柴。肃于南郊，宗祀上帝。三牲既供，夏秋尝。元侯佐祭，献璧奉璋。鸾舆幽蔼，龙太常。爰迄太庙，钟鼓；颂德咏功，八佾锵锵。皇祖既飨，烈考来享。神具醉止，降兹福祥。天地震荡，大行康之。三辰暗昧，大行光之。皇绝维，大行纲之。神器莫统，大行当之。礼乐废驰，大行张之。仁义陆沈，大行扬之。潜德隐凤，大行翔之。疏狄遐康，大行匡之。在位七载，元功仍举。将永太和，绝迹三五。宜作物师，长为神主。寿终金石，等算东父。如何奄忽？摧身后土。俾我茕茕，靡瞻靡顾。嗟嗟皇穹，胡宁忍务？呜呼哀哉！明鉴吉凶，体远存亡。深垂典制，申之嗣皇。圣上虔奉，是顺是将。乃创玄宇，基为首阳。拟迹谷林，追尧慕唐。合山同陵，不树不疆。涂车刍灵，珠玉靡藏。百神警侍，来宾幽堂。耕禽田兽，望魂之翔。于是俟大队之致功兮，练元辰之淑祯。潜华体于梓宫兮，冯正殿以居灵。顾望嗣之号兆兮，存临者之悲声。悼晏驾之既疾兮，感容车之速征。浮飞魂于轻霄兮，就黄墟以灭形。背三光之昭晰兮，归玄宅之冥冥。嗟一往之不反兮，痛闼之长扃，咨远臣之渺渺兮，成凶讳以怛惊。心孤绝而靡告兮，纷流涕而交颈。思恩荣以横奔兮，阂阙塞之峥。顾衰以轻举兮，迫关防之我婴。欲高飞而遥憩兮，惮天网之远经。遥投骨于山足兮，（《文选》潘岳《寡妇赋》注引「愿投骨于山足？」）报恩养于下庭。慨拊心而自悼兮，惧施重而命轻。嗟微躯之是效兮，甘九死而忘生。几司命之役籍兮，先黄发而陨零。天盖高同而察卑兮，冀神明之我听。独郁伊而莫兮，追顾景而怜形。奏斯文以写思兮，结翰墨以敷诚。呜呼哀哉！（《魏志·文帝纪》注）
　　◇大司马曹休诔（太和二年）
　　於穆公侯，魏之宗室。明德继踵，奕世纯粹。阐弘泛爱，仁以接物。艺以为华，体兹亮实。年没弱冠，志在雄英。高揖名师，发言有章。东夏翕然，称曰龙光。贫而无怨，恐以为难。嗟我公侯，屡空是安。不耽世禄，亲悦为欢。好彼蓬枢，甘此瓢箪。味道忘忧，逾宪超颜。矫矫公侯，不挠其厄。呵叱三军，躬奋雄戟。足蹴白刃，手接飞镝。终弭淮南，保我疆场。（《艺文类聚》四十七）
　　◇卞太后诔（太和四年）
　　率土喷薄，三光改度。陵颓谷踊，五行互错。皇室萧条，羽檄四布。百姓欷，婴儿号慕。若丧考妣，天下缟素。圣者知命，殉道宝名。义之攸在，亦弃厥生。敢扬厚德，（本作「后德」，从《文选》谢希逸《宣贵妃诔》注改。）表之旌。光垂罔极，以慰我情。乃作诔曰：
　　我皇之生，坤灵是辅。作合于魏，亦光圣武。笃生帝文，绍虞之绪。龙飞紫宸，奄有九土。详惟圣善，岐嶷秀出。德配姜原，不忝先哲。玄览万机，兼才备艺。泛纳容众，含垢藏疾。仰奉诸姑，降接俦列。阴处阳潜，外明内察。及践大位，母养万国。温温其仁，不替明德。悼彼边氓，未遑宴息。恒劳庶事，兢兢翼翼。亲桑蚕馆，为天下式。樊姬霸楚，书载其庸。武王有乱，孔叹其功。我后齐圣，克畅丹聪。不出房闼，心照万邦。年逾耳顺，乾乾匪倦。珠玉不玩，躬御纟弟练。日昃忘饥，临乐勿燕。去奢即俭，旷世作显。慎终如始，蹈和履贞。恭事神，昭奉百灵。局天地，祗畏神明。敬微慎独，执礼幽冥。虔肃宗庙，蠲荐三牲。降福无疆，祝云其诚。宜享斯，蒙祉自天。何图凶咎，不勉斯年。尝祷尽礼，有笃无痊。岂命有终，神食其言。遗孤在疚，承讳东藩。擗踊郊甸，洒泪中原。追号皇妣，弃我何迁？昔垂顾复，今何不然。空宫寥廓，栋宇无烟。巡省阶途，仿佛棂轩。仰瞻帷幄，俯察几筵。物不毁故，而人不存。痛莫酷斯，彼苍者天！遂臻魏都，游魂旧邑。大隧开途，灵将斯戢。叹息雾兴，挥泪雨集。徘徊而柩，号兆弗及。神光既幽，伫立以泣。（《艺文类聚》十五）
　　◇平原懿公主诔
　　俯振地纪，仰错天文。悲风激兴，霜飚雪。凋兰天蕙，良干以泯。於惟懿主，瑛瑶其质。协策应期，含英秀出。岐嶷之姿，实朗实一。生在十旬，察人识物。仪同圣表，声协音律。骧眉识往，俯瞳知来。求颜必笑，和音则该。阿保接手，侍御充旁。常在襁抱，不停笫床。专爱一宫，取玩圣皇。何图奄忽，罹天之殃。魂神迁移，精爽翔。号之不应，听之莫聆。帝用吁嗟，呜咽失声。呜呼哀哉！怜尔早殁，不逮阴光。改封大郡，惟帝旧疆。建土开家，邑移蕃王。绲惟鲜，朱绂斯煌。国号既崇，哀尔孤独。配尔名才，华宗贵族。爵以列侯，银艾优渥。成礼于宫，灵而交毂。生虽异室，殁同山岳。爰构玄宫，玉石交连。朱房皓璧，皓曜电鲜。饰终备卫，法生象存。长埏缮修，神闺启扉。二柩并降，双魂孰依。人谁不没？怜尔尚微。阿保激摧，圣上伤悲。城阙之诗，以日喻岁。况我爱子，神光长灭。扃关一阖，曷其复晰。（《艺文类聚》十六、《初学记》十）
　　◇曹仲雍诔
　　（案：诔与哀辞，疑止一篇。）
　　痛玄庐之虚廓。（《文选》陆机《挽歌行》注引曹植《曹喈诔》）
　　流尘飘荡魂安归？（《文选》刘休玄《拟古诗》注引曹植《曹仲雍诔》）
　　（案：张溥本有《苍舒诔》，乃文帝作，误收之耳。今不录。）
　　◇金瓠哀辞
　　予之首女，虽未能言，固以授色知心矣。生十九旬而夭折，乃作此辞。曰：
　　在礻强褓而抚育，向孩笑而未言。不终年而夭绝，何见罚于皇天。信吾罪之所招，慧弱子之无愆。去父母之怀抱，灭微骸于粪士。天地长久，人生几时？先后无觉，从尔有期。
　　◇行女哀辞
　　行女生于季秋，而终于首夏，三年之中，二子频丧。
　　伊上灵之降命，何短修之难裁。或华发以终年，或怀妊而逢灾。感前哀之未阕，复新殃之重来。方朝华而晚敷，比晨露而先。感逝者之不追，情忽忽而失度。天盖高而无阶，怀此恨其谁诉？
　　◇曹仲雍哀辞
　　曹喈字仲雍，魏太子中之子也。三月生而五月亡。昔后稷之在寒冰，斗谷之在楚泽，咸依鸟凭虎，而无风尘之灾。今之玄绨文茵，无寒冰之惨；罗帱绮帐，暖于翔禽之翼；幽房闲宇，密于云梦之野；慈母良保，仁乎乌菟之情。卒不能延期于期戴，离六旬而夭没。
　　彼孤兰之眇眇，亮成干其毕荣。哀绵绵之弱子，早背世而潜形。且四孟之未周，将何愿乎一龄。阴云回于素盖，悲风动其扶轮。临埏闼以欷，泪流射而沾巾。（《艺文类聚》三十四）
　　◇诘纣文
　　崇侯何功，乃用为辅。西伯何辜，囚之囹圄。囹圄既成，负土既盈。兴立炮烙，贼害忠贞。（《封氏闻见记》六）
　　◇释愁文
　　子以愁惨，行吟路边。形容枯悴，忧心如焚。有玄虚先生见而问之，曰：「子将何疾，以至于斯？」答曰：「愁之为物，推惚惟恍。不召自来，推之弗往。寻之不知其际，握之不盈一掌。寂寂长夜，或群或党。去来无方，乱我精爽。其来也难进，其去也易追。临冫食困于哽咽，烦冤毒于酸嘶。加之以粉饰不泽，饮之以兼肴不肥。温之以火石不消，摩之以神膏不稀。受之以巧笑不悦，乐之以丝竹增悲。医和绝思而无措，先生岂能为我著龟乎？先生作色而言曰：「予徒辩子之愁形，未知子愁所由生，吾独为子言其发矣。今大道既隐，子生末季。沈溺流俗，眩惑名位。濯缨弹冠，谘诹荣贵。坐不安席，食不终味。遑遑汲汲，或惨或悴。所鬻者名，所拘者利。良由华簿，凋损正气。吾将赠子以无为之药，给子以澹泊之汤，刺子以玄虚之针，炙子以淳朴之方。安子以恢廓之宇，坐子以寂寞之床。使王乔与子携手而游，黄公与子咏歌而行，庄生为子具养神之馔，老聃为子致爱性之方。趣遐路以栖迹，乘轻云以高翔。」于是精骇意散，改心向趣。愿纳至言，仰崇玄度。众愁忽然，不辞而去。（《艺文类聚》三十五）
　　◇告咎文
　　五行致灾，先史咸以为应政而作。天地之气，自有变动，未必政治之所兴致也。于时大风，发屋拔木，意有感焉。聊假天帝之命，以诰咎祈福。其辞曰：
　　上帝有命，风伯雨师。夫风以动气，雨以润时。阴阳协和，庶物以滋。亢阳害苗，暴风伤条。伊周是过，在汤斯遭。桑林既祷，庆云克举。偃禾之复，姬公走楚。况我皇德，承天统民。礼敬川岳，祗肃百神。享兹元吉，厘福日新。至若灾旱赫羲，飚风扇发。嘉卉以萎，良木以拔。何谷宜填？何山应伐？何灵宜论？何神宜谒？于是五灵振竦，皇赫怒。招摇警怯，抢奋斧。河伯典泽，屏翳司风。右呵飞厉，顾叱丰隆。息飚遏暴，元敕华嵩。庆云是兴，效厥年丰。遂乃沈阴央北，甘泽微微。雨我公田，爰既予私。黍稷盈畴，芳草依依。灵禾重穗，生彼邦畿。年登岁丰，民无馁饥。（《艺文类聚》一百）


卷二十·魏二十
◎中山王衮
　　衮，武帝子，建安二十一年封平乡侯，明年徙封东乡侯，改封赞侯，黄初二年进爵为公，三年封北海王，四年改封赞王，七年徙封濮阳。太和六年改封中山，青龙元年削县户七百二十，明年复所削县。三年薨，谥曰恭王。
　　◇疾困敕令官属
　　吾寡德忝宠，大命将尽。吾既好俭，而圣朝著终诰之制，为天下法。吾气绝之日，自殡及葬，务奉诏书。昔卫大夫蘧瑗葬濮阳，吾望其墓，常想其遗风。愿托贤灵，以弊发齿。营吾兆域，必往从之。《礼》：男子不卒妇人之手。亟以时成东堂。堂成，名之曰遂志之堂，舆疾往居之。（《魏志·中山恭王衮传》）
　　◇令世子
　　汝幼少，未闻义方，早为人君，但知荣，不知苦。不知苦，必将以骄奢为失也。接大臣，务以礼。虽非大臣，老者犹宜答拜。事兄以敬，恤弟以慈。兄弟有不良之行，当造膝谏之。谏之不从，流涕喻之。喻之不改，乃白其母。若犹不改，当以奏闻，并辞国土。与其守宠罹祸，不若贫贱全身也。此亦谓大罪恶耳。其微过细故当掩覆之。嗟尔小子，慎修乃身。奉圣朝以忠贞，事太妃以孝敬。闺闱之内，奉令于太妃；阃阈之外，受教于沛王。无怠乃心，以慰予灵。（《魏志·中山恭王衮传》）
　　◎曹洪
　　洪字子廉，武帝从弟，兴平中为膺扬校尉，迁扬武中郎将。建安初拜谏议大夫，迁厉锋将军，封国明亭侯，进拜都护将军。文帝即位，为卫将军，迁骠骑将军，进封野王侯，徙封都阳侯，免。明帝即位，拜后将军，封乐城侯，复拜骠骑将军。薨，谥曰恭侯。
　　◇与魏文帝书
　　汉中地形，实为险固，四岳三途，皆不及也。张鲁有精钾数万，临高守要，一夫挥戟，千人不得进。而我军过之，若骇鲸之决细网，奔兕之触鲁缟，未足以喻其易也。（《御览》三百五十三、八百十九）
　　◇上书谢原罪
　　臣少不由道，过在人伦。长窃非任，遂蒙含贷。性无检度知足之分，而有豺狼无厌之质。老忄昏倍贪，触突国网，罪迫三千，不在赦宥。当就辜诛，弃诸市朝。犹蒙天恩，骨肉更生。臣仰视天日，愧负灵神。俯惟愆阙，惭愧怖悸。不能雉经，以自裁割。谨途颜阙门，拜章陈情。（《魏志·曹洪传》》注引《魏略》）
　　◎曹ぁ
　　ぁ字元首，中常侍腾兄叔兴之后，齐王芳族祖，官弘农太守。（案：别有清河王ぁ，乃明帝子，非即此。《晋书·汝南王亮传》：「泰始初，亮都督关中雍凉诸军事，有军司曹ぁ。」则清河王也。）
　　◇六代论（并上书）
　　臣闻古之王者，必建同姓以明亲亲，必树异姓以明贤贤。故传曰：「庸勋亲亲，昵近尊贤。」《书》曰：「克明俊德，以亲九族。」《诗》云：「怀德维宁，宗子维城。」由是观之，非贤无与兴功，非亲无与辅治。夫亲亲之道专用，则其渐也微弱；贤贤之道偏任，则其弊也劫夺。先圣知其然也，故博求亲疏而并用之：近则有宗盟藩卫之固，远则有仁贤辅弼之助；盛则有与共其治，衰则有与守其土；安则有与享其福，危则有与同其祸。夫然，故能有其国家，保其社稷，历纪长久，本枝百世也。今魏尊尊之法虽明，亲亲之道未备。《诗》不云乎：「在原，兄弟急难。」以斯言之，明兄弟相求于丧乱之际，同心于忧祸之间，虽有阋墙之忿，不忘御侮之事。何则？忧患同也。今则不然。或任而不重，或释而不任。一旦疆场称警，关门反拒，股肱不扶，胸心无卫。臣窃惟此寝不安席，思献丹诚，贡策朱阙，谨撰合所闻，叙论成败。
　　论曰：昔夏、殷、周历世数十，而秦二世而亡。何则？三代之君，与天下共其民，故天下同其忧。秦王独制其民，故倾危而莫救。夫与民共其乐者，人必忧其忧；与民同其安者，人必拯其危。先王知独治之不能久也。故与人共治之；知独守之不能固也，故与人共守之。兼亲疏而两用，参同异而并建。是以轻重足以相镇，亲疏足以相卫。并兼路塞，逆节不生。及其衰也。桓文帅礼，苞茅不贡；齐师伐楚，宋不城周。晋戮其宰，王纲弛而复张，诸侯忄敖而复肃。二霸之後，浸以陵迟，吴楚凭江，负固方城。虽心希九鼎，而畏迫宗姬。奸情散于胸怀，逆谋消于唇吻。斯岂非信重亲戚，任用贤能？枝叶硕茂，本根赖之与。自此之後，转相攻伐。吴并于越，晋分为三，鲁灭于楚，郑兼于韩。暨于战国，诸姬微矣，惟燕卫独存，然皆弱小。西迫强秦，南畏齐楚，忧惧灭亡，匪遑相恤。至于王赧，降为庶人，犹枝干相持，得居虚位。海内无主，四十余年。
　　秦据势胜之地，骋谲诈之术，征伐关东，蚕食九国。至于始皇，乃定天位，旷日若彼，用力若此，岂非深固根蒂，不拔之道乎？《易》曰：「其亡其亡，系于苞桑。」周德其可谓当之矣。秦观周之弊，将以为小弱见夺。于是废五等之爵，立郡县之官，弃礼乐之教，任苛刻之政。子弟无尺寸之封，功臣无立锥之地，内无宗子以自毗辅，外无诸侯以为藩卫。仁心不加于亲戚，惠泽不流于枝叶。譬犹芟刈股肱，独任胸腹；浮舟江海，捐弃楫棹。观者为之寒心，而始皇晏然，自以为关中之固，金城千里，子孙帝王万世之业也。岂不悖哉！是时淳于越谏曰：「臣闻殷周之王，分子弟功臣千有馀城。（《文选》作人）今陛下君有海内，而子弟为匹夫，卒有田常六卿之臣，而无辅弼，何以相救？事，不师古而能长久者，非所闻也。始皇听李斯偏说，而绌其议，至于身死之日，无所寄付。委天下之重于凡夫之手，托废立之命于奸臣之口，至令赵高之徒，诛锄宗室。胡亥少习刻薄之教，长遭凶父之业，不能改制易法，宠任兄弟，而乃师谟申商，谘谋赵高，自幽深宫，委政谗贼，身残望夷，求为黔首，岂可得哉！遂乃郡国离心，众庶溃叛，胜广倡之于前，刘项弊之于後，向使始皇纳淳于之策，抑李斯之论，割裂州国，分王子弟，封三代之後，报功臣之劳，士有常君，民有定主，枝叶相扶，首尾为用，虽使子孙有失道之行，时人无汤武之贤，奸谋未发而身已屠戮，何区区之陈项，而复得措其手足哉！
　　故汉祖奋三尺之剑，驱乌集之众，五年之中，遂成帝业。自开关以来，其兴立功勋，未有若汉祖之易也。夫伐深根者难为功，摧枯朽者易为力，理势然也。汉监秦之失，封殖子弟，及诸吕擅权，图危刘氏，而天下所以不倾动，百姓所以不易心者，徒以诸侯强大，盘石胶固；东牟朱虚授命于内，齐、代、吴、楚作卫于外故也。向使高祖踵亡秦之法，忽先王之制，则天下已传，非刘氏有也。然高祖封建，地过古制，大者跨州兼郡，小者连城数十，上下无别，权牢京室，故有吴楚七国之患。贾谊曰：「诸侯强盛，长乱起奸。夫欲天下之治安，莫若众诸侯而少其力，令海内之势，若身之使臂，臂之使指，则下无背叛之心，上无诛伐之事。」文帝不从，至于孝景猥用晁错之计，削黜诸侯，亲者怨恨，疏者震恐。吴楚倡谋，五国从风，兆发高帝，衅锺文景，由宽之过制，急之不渐故也。所谓末大必折，尾大难掉。尾同于体，犹或不从，况乎非体之尾，其可掉哉！武帝从主父之策，下推恩之令。自是之後，齐分为七，赵分为六，淮南三割，梁代五分。遂以陵迟，子孙微弱，衣食租税，不预政事。或以酎金免削，或以无後国除。至于成帝王氏擅朝，刘向谏曰：「臣闻公族者国之枝叶，枝叶落则本根无所庇荫。方令同姓疏远，母党专政，排摈宗室，孤弱公族，非所以保守社稷安固国嗣也。」其言深切，多所称引，成帝虽悲伤叹息，而不能用。至于哀平，异姓秉权，假周公之事，而为田常之乱。高拱而窃天位，一朝而臣四海。汉宗室王侯解印释绂，贡奉社稷，犹惧不得为臣妾。或乃为之符命，颂莽恩德，岂不哀哉！由斯言之，非宗子独忠孝于惠文之间，而叛逆于哀平之际也。徒以权轻势弱，不能有定耳。赖光武皇帝挺不世之姿，禽王莽于已成，绍汉嗣于既绝，斯岂非宗子之力邪？而曾不监秦之失策，袭周之旧制，踵亡国之法，而徼幸无疆之期。至于桓灵，阉竖执衡，朝无死难之臣，外无同忧之国，君孤立于上，臣弄权于下，本末不能相御，身首不能相使。由是天下鼎沸，奸凶并争，宗庙焚为灰烬，宫室变为榛薮。居九州之地，而身无所安处。悲夫！
　　魏太祖武皇帝躬圣明之资，兼神武之略，耻王纲之废绝，愍汉室之倾覆。龙飞谯沛，凤翔衮豫，扫除凶逆，翦灭鲸鲵，迎帝西京，定都颖邑。德动天地，义感人神。汉氏奉天，禅位大魏。大魏之兴，于今二十有四年矣。观五代之存亡，而不用其长策；睹前车之倾覆，而不改其辙迹。子弟王空虚之地，君有不使之民。宗室窜于闾阎，不闻邦国之政。权均匹夫，势齐凡庶。内无深根不拔之固，外无盘石宗盟之助，非所以安社稷为万世之业也。且今之州牧郡守，古之方伯诸侯，皆跨有千里之土，兼军武之任。或比国数人，或兄弟并据，而宗室子弟，曾无一人间厕其间与相维持，非所以强干弱枝备万一之虞也。
　　今之用贤，或超为名都之主，名为偏师之帅，而宗室有文者，必限以小县之宰；有武者，必置于百人之上。使夫廉高之士，毕志于衡辄之内；才能之人，耻与非类为伍，非所以劝进贤能褒异宗室之礼也。夫泉竭则流涸，根朽则叶枯。枝繁者荫根，条落者本孤。故语曰：「百足之虫，至死不僵。」以扶之者众也。此言虽小，可以譬大。且墉基不可仓卒而成，威名不可一朝而立，皆为之有渐，建之有素。譬之种树，久则深固其本根，茂盛其枝叶。若造次徙于山林之中，植于宫阙之下，虽壅之以黑坟，暖之以春日，犹不救于枯槁，而何暇繁育哉？夫树犹亲戚，土犹士民。建置不久，则轻下慢上。平居犹惧其离叛，危急将若之何。是以圣王安而不逸，以虑危也；存而设备，以惧亡也。故疾风卒至，而无摧拔之忧；天下有变，而无颂危之患矣。（《魏志·武文世王公传》注引《魏氏春秋》，又见《文选》。「以昔夏殷周」已下为《六代论》）
　　◎曹爽
　　爽字昭伯，大司马真子，明帝时为散骑常侍，转武卫将军，拜大将军录尚书事。齐王即位，加侍中，封武安侯，正始十年为司马懿所诛。
　　◇与司马宣王书
　　贱子爽，哀惶恐怖，无状招祸，分受屠灭，前遣家人迎粮，于今未反，数日乏匮，当烦见饷，以继旦夕。（《魏志·曹爽传》》注引《魏末传》）
　　◎曹义
　　义，真次子，正始中为中领军，爽败坐诛。有集五卷。
　　◇为兄爽表司马懿为太传大司马
　　臣亡父真，奉事三朝，入备冢宰，出为上将，先帝以臣肺腑遗绪，奖饰拔擢，典兵禁省，进无忠恪积累之行，退无羔羊自公之节。先帝圣体不豫，臣虽奔走侍疾尝药，曾无精诚翼日之应。猥与太尉懿俱受遗诏，且惭且惧，靡所底告。臣闻虞舜序贤，以稷契为先；成汤褒功，以伊吕为首。审选博举，优劣得所。斯诚辅世长民之大经，录勋报功之令典，自古以来，未之或阙。今臣虚暗，位冠朝首，顾惟越次，中心愧惕，敢竭愚情，陈写至实：夫天下之达道者三，谓德、爵、齿也。懿本以高明中正，处上司之位，名足镇众，义足率下，一也；包怀大略，允文允武，仍立征伐之勋，遐迩归功，二也；万里旋旆，亲受遗诏，翼亮皇家，内外所向，三也。加之耆艾，纪纲邦国，体练朝正，论德则过于吉甫樊仲，课功则逾于方叔召虎。凡此数者，懿实兼之。臣抱空名而处其右，天下之人，将谓臣以宗室见私，知进而不知退。陛下岐嶷，克明克类。如有以察臣之言，臣以为宜以懿为太傅大司马，上昭陛下进贤之明，中显懿身文武之实，下使愚臣免于谤诮。（《魏志·曹爽传》注引《魏书》，爽使弟义为表。）
　　◇申蒋济叔嫂服议
　　敌体可服，不必尊卑，缘情制礼，不必同族，兄弟亲而伯叔疏，周服者何？以尊服也。伯叔母无有骨肉之亲，有缘尊之义，故亦服周。何独不可缘亲而服嫂乎，苟以交报数然後服，则妻母异域，交亦疏矣；缘爱制服，恩亦微矣。岂若嫂叔，共在一门之内，同统先人之祀，有相奉养之义，而无服纪之制，岂不诡哉？且防嫌之道，推而远之；孰与制服，引而重之。推之则同他人，引之则亲亲者矣。（《通典》九十二）
　　◇九品议
　　伏见明论，欲除九品；而置中正，以检虚实。一州阔远，略不相识。访不得知，会复转访本郡先达者。此为问州中正，而实决于郡人。（《御览》二百六十五引《曹义集》。）
　　◇至公论
　　夫世人所谓掩恶扬善者，君子之大义；保明同好者，朋友之至交。斯言之作，盖闾阎之日谈，所以救爱憎之相谤，崇居厚之大分耳，非笃正之至理，折中之公议也。世士不断其数而系其言，故善恶不分，以覆过为弘；朋友忽义，以雷同为美。善恶不分，乱实由之；朋友雷同，败必从焉。谈论者以当实为清，不以过难为贵；相知者以等分为交，不以雷同为固，是以达者存其义，不察于文；识其心，不求于言。且在私论，犹行之有节；明处公议，则无所固之矣。凡智者之处世。咸欲兴化致治者也。兴化致治，不崇公抑□，割□情以顺理，厉清议以督俗，明是非以宣教者，吾未见其功也。清议非臧否不显，是非非赏罚不明。故臧否不可以远实，赏罚不可以失中。若乃背清议，违是非，虽尧不能一日以治；审臧否，详赏罚，故中王可以万世安。是以君子知私情之难统，至公之易行。故季友鸩兄而不疑，叔向戮弟而不悔。斯二士者，皆前世之通士，晋鲁之忠臣也。亦岂无慈爱骨肉之心、愍恤同生之仁哉？夫至公者，天之经也，地之义也，理之要也，人之用也。昔鲧者，亲禹之父也，舜则殛鲧而兴禹。禹知舜之殛其父无私，故受命而不辞；舜明禹知己之至公，故用之而无疑。无私者，虽父黜而子不言，况用之于他哉。（《艺文类聚》二十二，《御览》四百二十九）
　　◇肉刑刑
  </div>
  <div class="pagination">
   <a href="全上古三代秦汉三国六朝文_page188.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page184.html">
    184
   </a>
   <a href="全上古三代秦汉三国六朝文_page185.html">
    185
   </a>
   <a href="全上古三代秦汉三国六朝文_page186.html">
    186
   </a>
   <a href="全上古三代秦汉三国六朝文_page187.html">
    187
   </a>
   <a href="全上古三代秦汉三国六朝文_page188.html">
    188
   </a>
   <span class="current-page">
    189
   </span>
   <a href="全上古三代秦汉三国六朝文_page190.html">
    190
   </a>
   <a href="全上古三代秦汉三国六朝文_page191.html">
    191
   </a>
   <a href="全上古三代秦汉三国六朝文_page192.html">
    192
   </a>
   <a href="全上古三代秦汉三国六朝文_page193.html">
    193
   </a>
   <a href="全上古三代秦汉三国六朝文_page194.html">
    194
   </a>
   <span>
    ...
   </span>
   <a href="全上古三代秦汉三国六朝文_page190.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
