<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 543 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 543 页/共 603 页
  </h1>
  <div class="content">
   斯则三本行世，宏魏者多。见心纷扰，於今未静。考诸集，盖不足陈，经远大观，义无雠抗。余以暇日，遍览群篇，互击波澜，仅分其异，至於行事，盛结迟疑。岂非单写本文，通略正解，致令後锐，罔冒愈深？所以敢依律部，具集正经，仍随本律，即为注述。卷成流广，随务可归，至於义理，未遑修葺。今有二三游学，共结山门，每以戒为入道之清途，出有之明略。讲通既寡，悟入何从？大律广而难求，斯经约而易授。故不获已，试复叙之。博要机，已绝唱於前达；舒演义类，敢程器於将今。且酬来贶，隐括详後。
    ○四分律删繁补阙行事钞序
    夫戒德难思，冠超众象，为五乘之轨导，实三宝之舟航。依教建修，定慧之功莫等，住持佛法，群籍於兹息唱。自大师在世，偏宏斯典，爰及四依，遗风无替。逮於像季，时转浇讹，争锋唇舌之间，鼓论不形之事。所以震岭传教，九代闻之。拔萃出类，智术而已。欲明扬显行仪，匡摄像教，垂彝范，训末学，纽既绝之元纲，树已颠之大表者，可得详而评之，岂非凭虚易以形声，轨事难为露洁者矣！然则前修於律藏，指事披文而用之，则在文信於实录。而寄缘良有繁滥，加以学非精博，臆说尤多。取类寡於讨论，生常异计斯集，致令辨析衅戾，轻重倍分，众网维持，同异区别。自非统教意之废兴，考诸说之虚实者，孰能辟重疑，遣通累，括部执，诠行相者与？
    常恨前代诸师，所流遗记，止论文疏废立，问答要抄，至於显行世事，方轨来蒙者，百无一本，时有锐怀行事，而文在义或，复多列游辞，而逗机未足。或单题羯磨，成相莫宣，依文用之，不辨前事。并言章碎乱，未可披检，所以寻求者非积学不知，领会者非精炼莫悉。余因听采之暇，顾盼群篇，通非属意，俱怀优劣。斐然作命，直笔具舒，包异部诚文，括众经随说，及西土贤圣所遗，此方先德文纪。搜同异，并皆穷。长见必录，以辅博知；滥述必翦，用成通意。或系文以显事用，或略指以类相从，或文断而以义连，或徵辞而假来问。如是始终交映，隐显互出，并见行羯磨，诸务是非，导俗正仪，出家杂法，并皆揽为此宗之一见，用济新学之费功焉。然同我则击其大节，异说则斥其文繁。文繁谁所乐之？良由事不获已。何者？若略减取其梗概，用事恒有不足，必横评不急之言，於钞便成所讳。今图度取中，务兼省约，救急备卒，勒成三卷。若思不赡於时事，固有阙於行诠，则略标旨趣，以广於後。然一部之文，义张三位：上卷则摄於众务，成用有仪；中卷则遵於戒体，持犯立忏；下卷则随机要行，事而起。并如文具委，想无紊乱。但境事实繁，良难科拟，今取物类相从者，以标名首。至於统其大纲，恐条流未委，更以十门例括，方镜晓远诠。
    ○删定四分僧戒本序
    自戒本之行东夏也，曹魏中世，法护创传，羯磨乃明，戒本盖阙。姚秦关辅，方译广文，觉明法师，首开律部。因出戒本，附译传写。高齐御历，盛昌佛日，三方释侣，二百馀万，法上大统，总而维之。沙门慧光，当时僧望，班联上统，摄御是图。以夫振纽提纲，修整烦惑，非戒不立，非戒不宏。更以义求，纂辑遗逸，重出一本，广流千世，则其本首题归敬者是也。隋运并部，沙门法愿，鄙光所出，宗理爽文。後学凭附，卒难通究。乃准的律部，连写戒心，通被汾晋，最所倾重，则其本首题戒德者是也。参互三本，雠校同异。通会皆附正经，摘理义无不可。是以先达晚秀，奉而莫遗，意在忘筌，岂惟文绮。世有惰学浮侈之徒，博观未周，随言计执，同我则审难为易，异听则达是言非，比周成俗，卒未惩晓。尝以馀景，试为通之，如光所诠，我今说戒，愿之所出，我说木叉。及披律解，木叉是也。愿出初戒，则云不还，光所传词，便言不舍。检律诚释，违愿附光；取意统文，莫非还净。如斯举例，其相可知。若夫戒德戒宗，诚明定慧，销烦静务，超世超生，初涉门津，会归舟济。非文不启，非义不通，妙识两缘，双祛二执，荡焉无累，纷诤何从？今余所述，还宗旧辙，芟略繁芜，修补乖竞，词理无昧，投说有踪。庶几言行并传，愚智通解，悠悠来裔，未达斯归，略为题引，序之云尔。
    ○离垢慧菩萨所问礼佛法经序
    惟夫慢幢难偃，三界由此轮回；爱水未清，四惑因兹流湎。自非独拔开士，出有至人，何能裂爱网而辟重关，质深疑而启昏趣？有离垢慧菩萨者，道高初住，德跨八恒，假时俗之津途，发深识之嘉问。如来以无缘之胜辩，赴有待之幽情，断五趣之盖缠，藉五轮之礼念。所以五通五眼，自此增修；五位五生，承斯圆满。蕴结中夏，千六百年。颓运有踪，载闻东壤。洎龙朔二年，有天竺三藏，厥号“那提”，统括六异之宗，穷微四围之典。九部八藏，词无昧於自他；十谛一乘，义有乖於空色。并详略名理，妙达宏致。来仪帝里，频谒天庭，降厚礼於慈恩，将归飞於海表。以此经群圣之发轸，凡众之初心，乃出流布，传於道路。俗遂依缮写，所在通之。恐未悉其由来，故因叙其缘致云尔。
    ○教诫新学比邱行护律仪序
    观夫创入道门，未即闲其妙行，要遵承以法训，方晓其律议，事若阙於师承，持护冥然无准。故知不有教诫，行相谁宣？不有学人，轨模奚设？然释迦行化，法本西天，自金口收光，言流东域，化教含其渐顿，洒定水於三千，制教轻重斯分，熏戒香於百亿。律制五年依止，意在调伏六根，有智听许离师，无智犹须尽寿。屡有初心在道，触事未谙，曾不寻其教章，於法每缠疑网。或非制而制，是制便违；或云“我是大乘之人，不行小乘之法”，如斯者众，非一二三。此则内乖菩萨之心，外阙声闻之行。四仪既无法润，名枯槁，众生若此等流，古今不绝。自非持法达士，孰能鉴之者哉？
    时有学人，运情疏躁，求行者少，求解者多，於制仪门，极为浮漫。夫以不修禅删三昧，长乖真智之心，不习诸善律仪，难以成其胜行。是以古今大德，实为世者良田，净业成於道仪，清白圆於戒品。气高星汉，威肃风□；德重邱山，名流江海。昂昂耸杰，秀学千寻；浩浩深慈，恩波万顷。怀师子之德，现象王之威，人天赞承，龙神钦伏，实谓苍生有感，世不空然。所以德焰联辉，传光靡绝，雅行坚操，真僧宝焉。
    余乃愧省下流，实怀惭於上德，准教纂斯清训，以将呈诲。未闻夫戒律之宗，理有任持之志，遂使内自增其心善，外令仪轨可观。诸行条件，录之於後，用光新学，并题叙云。
    ○集神州塔寺三宝感通录序
    夫三宝利见，其来久矣，但以信毁相竞，故有感应之缘。自汉洎唐，年馀六百，灵相，群录可寻，而神化无方，待机而扣。光瑞出没，开信於一时；景像垂容，陈迹於万代。或见於既往，或显於将来，昭彰於道俗，生信於迷悟。故撮举其要，三卷成一部云。
    ○宾主序
    夫损己利他者，盖是僧家之义也；害物安身者，非为释子之理也。有赏善罚恶之能，断是非不平之事，若道先人後己，契诸佛之慈心，如或尔死我活，乖六合之妙行。为主者倘存仁义，感十方衲子之□臻，若乃私受人情，招千里恶名之远播。为宾者怀恭执礼，有义而到处安身；苟取狂图，无义而随方惹怨。今者幸生中国，得赖空门，脱万丈之火坑，抛千里之羁网，如囚出狱，似鸟开笼。履布金积善之场，住七宝无殃之地，天龙恭敬，神鬼钦崇，非桑蚕而著好衣，不耕田而飧美馔。何须结怨饕利，非理图财，求蜗角之虚名，闭人天之坦路，取龟毛之小利，穿地狱之深坑，积恨结於今生，受波吒於後世！纵使满堂金玉，牵缠自己愚身；直饶罗绮盈箱，斗乱子孙业重。少求俭用，免逼迫於心田；知足除贪，播馨香於意地。或住梵刹，或挂□堂，莫论他非，但省己过。若有才高之（阙一字）把三藏以研穷；志浅之流，览五乘而课诵。切莫口行慈善，肚裹刀枪，面带笑容，心藏剑戟，贫者不恤，老者不怜，忘慈亲鞠养之深恩，乖师长提携之厚德。如斯用意，退十方檀越之信心；执假迷真，惹四海英贤之讥诮。是以丁宁劝谕，仔细精专。闻之者破我慢之高山，览之者塞昏迷之巨海，皆希禀信，普愿回心，只宜来世胜今生，莫遣今生胜来世。奉劝大众，疾须觉知，大限临头，悔之莫及。
    ○关中创立戒坛图经序
    余以暗昧，少参学府，优柔教义，谘质贤明，问道绝於儒文，钦德承於道立。故居无常师，追千里如咫尺，惟法是务，跨关河如一苇。周流晋魏，披阅累於初闻；顾步江淮，缘构彰於道听。遂以立年，方寻铅墨，律仪博要，行事谋猷，图传显於时心，钞疏开於有识。或注或解，引用寄於前经；时抑时扬，专门在於成务。备通节目，流渐可知。至於戒本坛场，曾未陈广，虽因事叙，终非错言。今年出从心，旦夕蒲柳，一寻此路，若坠诸隍，力疾书之，遗滞非咎。乃以乾封二年，於京郊之南，创宏斯法，原夫戒坛之兴，所以立於戒也。戒为众圣之行本，又是三法之命根，皇觉由此以兴慈，凡惑假斯而致灭。故文云：“如何得知佛法久住？”若中国十人，边方五人，如法受戒，是名正法久住。
    是知比邱仪体，非戒不存，道必人宏，非戒不立。戒由作业而克，业必藉处而生。处曰戒坛，登降则心因发越；地称胜善，唱结则事用殷勤。岂不以非常之仪，能动非常之致？然则详其广也，谈论可以处成。寻其要也，行事难为准的。是以诸律文云：“方相莫委於分齐，唱令有昧於前缘，众集不晓於别同，通和懵分於成败。”并曰非界，咸乖圣则，虽受不获，以无界故。是知空地架屋，徒费成功，无坛结界，胜心难发。今博寻群录，统括所闻，开法施之初门，仰住法之遗则。若不分衢术，则推步者不识其由，故略位诸门，使晓锐者知非妄立云尔。
    ○广宏明集序
    自大夏化行，布流东渐，怀信开道，代有浇淳。斯由情混三坚，智昏四照，故使浇薄之党，轻举邪风，淳正之徒，时遭佞辩。所以教移震旦，六百馀年，独夫震虐，三被残屏，祸不旋踵，毕顾前良，殃咎已形，取笑天下。且夫信为德母，智实圣因，肇祖道元，终期正果。据斯论理，则内倾八慢之惑；此求情，则外荡六尘之蔽。萧然累表，非小道之登临；廓尔高，乃上人之翔集。然以时经三代，弊五滓之沈沦。识蒙邪正，铨人天之法网。是以内教经纬，立法衣以摄机；外俗贤明，垂文论以宏范。
    昔梁锺山之上定林寺僧律师，学统九流，义包十谛，情敦慈救，志存住法。详括梁、晋，列辟群英，留心佛理，构叙篇什，爰撰《宏明集》一部一十四卷，讨颜、谢之风规，总周、张之门律，辨通议，极情理之幽求；穷较性灵，诚智者之高致。备於秘阁，广露尘心。
    然智者不迷，迷者非智。故智士兴言，举旨而心通标领；迷夫取悟，繁词而方启神襟。若夫信解之来，谅资神用，契必精爽，事袭元模。故信有三焉：一知、二见，三谓愚也。知谓生知，佩三坚而入正聚；愚谓愚叟，滞四惑而溺欲尘。化不可迁，下愚之与上智，中庸见信，从善其若流哉！是以法湮三代，并惟寡学所缠。故得师心独断，祸集其计。向若披图八藏，综文义之成明；寻绎九识，达情智之迷解者，则正信如皎日五翳，虽掩而逾光矣！
    余博访前叙，广综宏明，以为江表五代，三宝载兴，君臣士俗，情无异奉，是称文国，智藉文开。中原周、魏，政袭昏明，重老轻佛，信毁交贸，致使工言既申，佞幸斯及。时不乏贤，剖心特达，脱颖拔萃，亦有人焉。然则昏明互显，邪正相师，据像则□泥两分，论情则倚伏交养。是以六术扬於佛代，三张冒於法流，皆大士之权谋，至人之化也。斯则满愿行三毒之邪见，净名降六欲之魔王，咸开逼引之殊途，各立向背之宏辙。今且据其行事，决滞胥陵，喻达蒙泉，疏通性海。至如寇谦之拒崔浩，祸福皎然；郑霭之拒周君，成败俄顷。姚安著论，抑道在於儒流；陈琳缀篇，扬释越於朝典。此之讽议，涅而不缁，坠在诸条，差难综缉。又梁、周二代，咸分显晦之仪；宋、魏两朝，同乘宏诱之略。沈休文之慈济，颜之推之归心，词彩卓然，迥张物表。尝以馀景，诚为举之，弊於庸朽，综集牢落。有汉阴博观沙门，系赞成纪，顾惟直笔，即而述之，命帙题篇，披图藻镜。至若寻条揣义，有悟贤明，孤文片记，撮而附列，名曰《广宏明集》一部三十卷。有梁所撰，或未讨寻，略随条列，铨目历举。庶得呈诸未睹，广信释纷，拟人以伦，固非虚，如有隐括，览者详焉。
    ●卷九百十一
    ☆道宣（三）
    ○续高僧传序
    原夫至道绝言，非言何以范世？言惟引行，即行而乃极言。是以布五位以擢圣贤，表四依以承人法，龙图成大易之渐，龟章启彝伦之用。逮於素王继辙，前修举其四科，班生著词，後进宏其九等，皆所谓化导之恒规，言行之权致者也。惟夫大觉之照临也，化敷西壤，迹绍东川，逾中古而弥新，历诸华而转盛。虽复应移存没，法被浇淳，斯乃利见之康庄，阙有之宏略。故使体道钦风之士，激扬影响之宾，会正解而树言，扣元机而即号。并德充宇宙，神冠幽明。像设焕乎丹青，智则光乎缁素，固以详诸经部，议未缵其科条。窃以葱河界於剡州，风俗分於唐梵，华胥撰列，非圣不据其篇，则二十四依付法之传是也。神州所纪，贤愚杂其题引，则六代所详群录是也。然则统斯大抵，精会所归，莫不振发蒙心，网罗正理。俾夫骀足九达，遗踪望而可寻；徇目四驰，高山委而仰止。
    昔梁沙门金陵释宝唱撰《名僧传》，会稽释慧皎撰《高僧传》，创发异部，品藻恒流，详覆可观，华质有据。而缉裒吴、越，叙略魏燕，良以博观未周，故得随闻成彩。加以有梁之盛，明德云繁，薄传三五，数非通敏；斯则同世相侮，事积由来，中原隐括，未传简录，时无雅赡，谁为补之？致使历代高风，飒焉终古。
    余青襟之岁，有顾斯文。祖习乃存，经纶攸阙。是用凭诸名器伫对杀青，而情计栖遑，各师偏竞，逖听成简，载纪相寻。而物忌先鸣，藏舟遽往，徒悬积抱，终掷光阴。敢以不才，辄陈笔记，引疏闻见，即事编韦，谅得历代因之，更为冠冕。自汉明梦日之後，梁武光有以前，代别释门，咸流传史。考酌资其故实，删定节其先闻，遂得类续前驱，昌言大宝。季世情絷，量重声华，至於鸠聚风猷，略无继绪。惟隋初沙门魏郡释灵裕，仪表缀述，有意宏方，撰《十德记》一卷，偏叙昭元师保，未粤广嗣通宗。馀则孤起支文，薄言行状，终亦未驰高观，可为长太息矣！故使г预染毫之客，莫不望崖而戾止，固其然乎？
    今余所撰，恐坠接前绪，故不获已而陈，或博谘先达，或取讯行人，或即目舒之，或讨雠集传。南北国史，附见徽音；郊郭碑碣，旌其懿德，皆撮其志行，举其器略，言约繁简，事通野素，足使绍允前良，允师後听。始距梁之初运，终唐贞观十有九年，一百四十四载，包括岳渎，历访华夷。正传三百三十一人，附见一百六十人，序而申之，大为十例：一曰“译经”，二曰“解义”，三曰“习禅”，四曰“明律”，五曰“护法”，六曰“感通”，七曰“遗身”，八曰“读诵”，九曰“兴福”，十曰“杂科”。凡此十条，世罕兼美，今就其尤最者，随篇拟伦。自前传所叙，通例已颁，回互抑扬，实遵宏检。且夫经导两术，掩映於嘉苗；护法一科，纲维於正网。必附诸传述，知何续而非功？取其拔滞开元，固可标於等级。馀则随善立目，不竞时须，布教摄於物情，为要解纷静节，总归於未第区别世务者也。至於韬光崇岳，朝宗百灵，秀气逸於山河，贞概销於林薄，致有声喧元谷，神凝紫烟，高谢於松乔，俯眄於穷辙，斯皆具诸别纪，抑可言乎！或复匿迹城，陆沈浮俗，盛业可列，而吹嘘罕遇。故集见风素，且树十科，结成三帙，号曰《续高僧传》。若夫搜擢源派，剖析宪章，粗识词令，琢磨行业，则备於後论，更议而引之，必事接恒篇，终成词费，则削同前传。犹恨逮於末法，世挺知名之僧，未觌嘉猷，有沦典籍，庶将来同好，又尘斯意焉。
    ○大恩寺释元奘传论
    观夫翻绎之功，诚远大矣！前录所载，无得称焉。斯何故耶？谅以言传理诣，惑遣道清，有由寄也。所以列代贤圣，祖述宏导之风，奉信贤明，宪章翻译之意。宗师旧辙，颇见词人，埏埴既圆，稍工其趣。至如梵文天语，元开大夏之乡，鸟迹方韵，出自神州之俗，具如别传，曲尽规猷。遂有侥幸时誉，叨临传述，逐啭铺词，返音列喻，繁略科断，比事拟伦，语迹虽同，校理诚异。自非明逾前圣，德迈往贤，方能隐括殊方，用通宏致。道安著论，五失易窥；彦琮属文，八例难涉。斯并古今通叙，岂妄登临！若夫九代所传，见存简录。汉魏守本，本固去华；晋宋传扬，时开义举。文质恢恢，讽味馀逸。厥斯以降，轻扇一期，腾实未闻，讲悟盖寡，皆由词逐情转，义写情心，共激波澜，永成通式。充车溢藏，法宝住持，得在福流，失在讹竞。故勇猛陈请，词同世华；制本受行，不惟文绮。至圣殷鉴，深有其由，详籍所传，灭法故也。即事可委，况宏识乎？
    然而习俗生常，知过难改，虽欲徙辙，终陷前踪。粤自汉明，终於唐运，翻传梵本，多信译人，事语易明，义求罕见，厝情独断，惟任笔功，纵有覆疏，还遵旧绪。梵僧执叶，相等情乖，音语莫通，是非俱滥。至如三学盛典，惟诠行旨，八藏微言，宗开词义，前翻後出，靡坠风猷。古哲今贤，德殊恒律，岂非方言重阻，臆断是投，世转浇波，奄同浮俗。
    昔闻淳风雅畅，既在皇唐，绮饰讹杂，实锺季叶。不思本实，妄接词锋，竞掇刍荛，郑声难偃。原夫大觉希言，绝世特立，八音四辩，演畅无垠。安得凡怀，虚参圣虑，用为标拟，诚非立言。虽复乐说不穷，随类各解，理开情外，词逸寰中。固当斧藻标奇，文高金玉，方可声通天乐，韵过恒致。近者晋宋颜谢之文，世尚企而无比。况乖於此，安可言乎？必踵斯踪，时俗变矣！其中芜乱，安足涉言？往者西凉法谶，世号“通人”，後秦童寿，时称“僧杰”。善披文意，妙显精心，会达言方，风骨流便，宏衍於世，不亏传述。宋有开士，慧严宝□，世系贤明，勃兴前作，传度广部，联辉绝踪，将非面奉华胥，亲承诂训，得使声流千载，故其然哉。馀则事义相传，足开神府；宁得如瓶写水，不妄叨流？薄乳之喻，复存今日，终亏受诵，足定浇淳。世有奘公，独高联类，往还震动，备尽观方，百有馀国，君臣谒敬，言义接对，不待译人，披析幽旨，华戎胥悦。唐朝後译，不屑古人，执本陈勘，频开前失。既阙今乖，未遑正，辄略陈此，夫复何言！
    ○沙门拜亲议优劣论
    威卫司列等状，词则美矣，其如理何？咸不惟故实，昧於大义，苟以屈膝为敬，不悟亡唇之祸。内经称沙门拜俗，损君父功德，以及寿命，而抑令俯伏者，胡言之不忍，轻发枢机哉！虽复各言其志，亦何伤之太甚！而威卫等状，通塞两兼；司列等状，一途冰执。或访二议优劣，余以为楚则失矣，齐亦未为得也。然两兼则肤腠，冰执乃膏肓，故升威卫於乙科，退司列於景第。至若范公质议，旨赡文华，陇西执奏，言约理举，既而人庶斯穆，龟筮叶从。故得天涣下覃，载隆高尚之美；慈育之地，更宏拜伏之仁。
    时法侣名僧，都鄙耆耋，佥曰：“叶私志矣！违教如何。”於是具显经文，广陈表启，匪朝伊夕，连诉庭阙。但天门邃远，伸请靡由，奉诏求宗，难为去取。《易》曰：“羝羊触藩羸其角”，方之释侣，岂不然欤？赞曰：
    威卫之流，议虽通塞。以人废道，诚未为得。司列等状，抑释从儒。拜伤君父，讵曰忠谋？质议遒华，敷陈简要。天人叶允，爰垂玺诏。恭承明命，式且歌。顾瞻元籍，有累如何。法俗畴咨，咸申启表。披沥丹款，未纡黄道。进退惟谷，投错靡由。仰希神禹，疏兹法流。
    ○开坏创筑戒场坛文
    维唐乾封二年仲春八日，京师西明寺沙门释道宣，乃与内岳渎诸州沙门，商较律议，讨击机务。敢於京南远郊，沣福二水之阴，乡曰清官，里称遵善，持律众所，建立戒坛。原夫戒定慧法，众圣之良筌；摄律善生，三佛之津导。是知戒为入圣之本，为出俗之基，皇觉寄此而开权，正法由之而久住。所以四依御寓，必祖戒而启蒙泉；五乘方驾，亦因戒而张化首。
    自法流东渐，居七百年，戒场之坛，名实所爽，律论所显，场坛两驰。各备机缘，随事便举。有晋阳辇南林戒坛，德铠圣士，厥初基构中原，正伪蔑尔无闻。有以大界为戒场，有以平场为坛上，斯由法被三废，後兴在於羁縻。或由师心独断，讨论绝於经教。若夫创置戒坛，专宏戒本，良由律议所摄，用统有空，约情充刃於大千，论法合通於六位。阴入界处，莫非戒缘；上圣下凡，咸资戒护。遂使小戒大戒，开行业之始终；有愿无愿，显因心之渐顿。经叙菩萨，戒聚非白四而不生；律明声闻，正禁因千僧而克果。若欲行斯羯磨，要假坛场，故以戒法为名，全是净行之本。大界初兴，僧法两设，至论作业，戒坛则多。此则僧住法住，各有其致。今立戒坛之场，备依教旨，竖三标而分两界，围空地而绝错疑。先结小界，为场坛之本，依自然而集僧，晓同别之殊致，三述戒场之外相，白二约而结之。故使三阶肃而峙列，委登降之接足，四维晏而在隅，识辰晷之斜正。後结大界，僧出戒场，随相各集，别唱别结。因使四处僧事，无乖别之踪；六和显德，有乘权之务。作业成遂，七万之岁不亡；德僧自在，三灾之变无没。
    由斯以言，戒场之举，不徒设也。成则佛法常住，坏则正教沦亡，此言匪妄，又弥慎也。是知受随二戒，寄斯地而克隆；持犯两仪，亦因兹而还净。故经云：若无此戒，诸善不生。谅是定慧之本基，诚即业惑之良药也。比人行事，轻斯者多，不筑坛基，随宜授受，或妄结小界，曾非难缘，或辄居佛殿，僧皆背像，或在空迥，或在村坊，迷昏别众，诵文徒结，斯涂纷糅，无足叙之。故僧传云：“中国僧来，欲受戒者，扬都行事，并在江舟，别结而受。”有问其故。答曰：“结界法本，同别难知。故於舟中，相绝非难，说戒等法，不成乍可。”夫欲住持正法，宏护圣仪，断绝烦恼，非戒不得。脱非界地，戒业无依，虚承剃染，心无圣法，徒丧一生，终沦万劫！岂不累於自他？虚为释尊之种也！故彼梵僧，勤勤若此。此生死人，平平若此，弥天所诫，可不思哉！
    有人闻结，惊而私诮。余告之曰：非敢立异，斯乃一同，经教具周，人不行尔。窃以净教所诠，依法为本。文明四说之印，遗诰三藏之功，顺则扬三宝之初秋，违则灭四僧之後辙。文云：“戒场极小，容二十一人”，明坛上之广量也。应至舒手及处，明坛非覆障之内也。应留中间，明二界非相接也。先结场已，天界绕之，明初後之轨仪也。但置佛殿，明僧宝之所依也。若有僧住，有惭剔除，明有善僧宏崇戒护，易成就也。文有临坛师坛上僧，则非场地之恒度也。此坛惟存戒住，今则多有僧住。固可详诸，诚教若斯，义难隐忍。所以状白叙构，业业兢兢。晨夕雠校，仰遵遗寄。辄备通引，永垂无昧云尔。
    ○大唐雍州长安县清官乡净业寺戒坛铭
    原夫戒坛之兴，其来久矣，肇於祗树之始，流渐淮海之阴，开佛化之羽仪，扇仁风於寰。遂得定慧攸，非戒坛无以成基；业行是依，必律仪方能戡济。其德既广，非恒地之所任持；其绩既高，岂常务而能构克？故使於僧院内，别置戒场。又於场中，增基列陛。阶除四布，坛塔高严，幽明之所监护，凡圣於焉景仰。集僧作业，经三灾而莫亏；登降受行，历万古而长骛。是则慈化宏远，诚资戒德之功；烦惑廓消，咸假场坛之力。统其绩也，岂不盛哉！若不式树旌铭，将何启其津径？略述所缘。其辞曰：
    幽关未启，妙兹宏导。匪藉能仁，谁其覆焘。覆焘伊何，谅惟戒力。三圣位隆，四生仰极。昏俗作梗，烦劳莫息。绵兹长往，於何取则。在昔给园，皇觉顾命。创筑场坛，开敷嘉令。金河既竭，玉门高映。道流淮海，南林一盛。周发灵台，汉彻明堂。事遵往帝，缔构馀皇。戒坛式绪，时惟法王。用隆化本，永永无疆。爰有英达，厥称僧杰。德懋时雄，智包髦烈。齐梁作范，缁素垂节。广树法场，挂张像设。是号文国，山夷海截。有惑斯宗，人坑法灭。中原失绪，三犯凶咽。仁祠奄室，法侣兴悲。考定斯咎，明坛靡基。敢遵往则，式表离辞。永镇终古，兹文在兹。
    ○终南山北沣福之阴清官乡净业寺戒坛佛舍利铭
    惟大唐乾封二年岁在丁卯孟夏朔日，京师西明寺沙门释道宣，与诸岳渎沙门，会於前乡之道场，平章法律。仰惟三圣垂教，以戒为先；四生归德，遵涂莫绝。遂使住法六万之寿，作化在於律仪；时经三变之秋，启务资於定慧。所以敢承馀烈，克构场坛；陈瘗灵躯，镇兹福地。冀愿皇觉慈照，景业统宇宙而无疆；垂裕含光，神功谅戡济而逾远。序之不足，略为短铭。其辞曰：
    皇矣正觉，作化在三。戒为良导，万善攸谈。冰凉於水，青更逾蓝。非斯组织，馀则谁甘。岳渎法俦，乘时蔚峙。板筑福坛，犹登岵屺。戒护是，幽明咸履。悠哉後人，则为高轨。敢述时缘，遍流芳纪。
    ○出净厨诰
    余以乾封二年二月八日，创筑戒坛，四方岳渎沙门，寻声远集者二十馀人。至於夏初，众侣更集，载受具戒，多是远人，京寺同学，咸来观化。余以法利希行，恐有乖忤，和悦上下，务成为先。有京师西明寺真懿律师，今之律匠也。彭亨勇锐，最所忌情，恐东回左绕，伤俗之行事也。余谕之曰：“律师勿见东回左绕，以为非法耶？此天常之大理也。人惑左右，习俗罕分。深愿体之，勿虑非咎。”便答余云：“此不敢怪也。吾昔见大庄严寺大德恭禅师，若行道时，必东回北转，此为右绕。彼告吾云：子不见俗中城门耶？东入西出，咸言左出右入也，如是云云。行事之家，观时制度，馀方不为清净，则不行之。馀七十暮年脚疾摧朽，顾求法者，不远关山。今秋气已清，客心飞举，将事终天之别，必爽载面之期，力疾集之，用为送终之赠也。”言此饮泪，穷独可悲。乾封二年二月十四日。
    ●卷九百十二
    ☆无行
    无行，乾封中荆州等界寺沙门。
    ○荆南戒坛舍利赞
    余等登趾荆岑，搜元秦岭。承律谟於上德，闻所未闻；禀清范於灵坛，日新日损。是以皇觉慈训，宏之在人，树高风，幽心祥感。幸逢嘉会，瘗灵骨於福坛；元纲载维，想德恺之未远。不胜手舞，景仰神光，敢述元猷，乃为赞曰：
    觉智圆明，应物唯灵。非灭示灭，无生现生。为人演法，三学开津。场坛肃穆，戒德氤氲。金河晦影，鹤树澄神。能仁散体，多宝全身。奇光昭折，嘉瑞攸陈。二端尚在，八斛犹均。厥後无忧，爰初启信。近护分光，灵坟是镇。灵坟现奇，震岭标基。扶风散彩，淮海腾辉。粤自荆岫，寻真太一。希世之风，载扬兹日。坛模山像，登顿有秩。镇以遣身，幽诚云毕。愿言遐旷，克念崇尚。识镜澄明，心河静浪。庶劫名之方消，觌神珠於妙相。
    ☆道世
    道世，字元恽，避太宗偏讳以字行。俗姓韩氏，其先伊阙人。祖代因官为京兆人。年十二，出家青龙寺。显庆中诏住慈恩寺。复诏总持西明寺。编《法苑珠林》，至总章元年毕功。
    ○辨道经真伪表
    窃闻白马东游，三藏创兹而起；青牛西逝，二篇自此而兴。或阐元元以化民，或明空空而救物。检之图牒，指掌可知。所以发唱显宗，终乎此世。释教翻译，时代炳然，文史备彰。黎民不惑。至如道家元籍，斯则不然。唯老子二篇，李聃亲阐。自馀经制，皆杂凡情。何者？前汉王褒造《洞元经》，後汉张陵造《灵宝经》及章醮等二十四卷，吴葛孝先造《上清经》，晋世王浮造《化胡经》。又鲍靖造《三皇经》，齐朝陈显明造《六十四真步虚经》，梁陶宏景造《太清经》及《众醮仪》十卷，周武、张宾之、焦子顺、马翼、李运挑揽佛经一千馀卷，隋辅惠祥改《涅经》为书《长安经》。《笑道论》曰：道家妄注诸子三百五十卷为道经。又按汉明帝时，褚善信等总将道经诸子书等三十七部七百四十四卷。晋葛洪《神仙传》云：老教所有度世消灾之法，凡九百三十卷，符书等七十卷。宋太始七年，陆修静答明帝云：“道家经书并药方符图等一千二百二十八卷”，云一千九十卷已行於世，一百三十八卷犹在天宫。又检元都目录，妄取《艺文志》书名，矫注八百八十四卷为道经。今《元都经》目云，依中陆氏所上之目，乃有六千三百六十三卷。云二千四十卷见有其本，四千三百二十三卷并未见。据此前数目有无不同，虚妄明矣！增加卷目，添足篇章，依傍佛经，改头换尾，或言名山唱出，或云仙洞飞来。何乃黄领独知，英贤不睹？书史无闻，典籍不记？请问道士後世之经，为是老子别陈？为是天尊更说？纵其说也，应有时方。师资说处，代年邦月，复是如何？如其有据，容可流行。若也妄言，理须焚翦。伏愿当今明朝云云。
    ○诸经要集序
    原夫法身一相，瞻仰异容，正教无偏，说听殊旨。故师有等两之况，弟子有异闻之说，良以随机授与，逐器浅深。至如十二分教之大纲，八万法门之广网，龙宫西蓄，未尽怒林之知；象驾东驰，岂穷手叶之诲？是以不游大海，未睹沃日之奇；不仰泰山，靡觌干霄之状！得骊龙之珍，乃验鱼目之非宝；听黄钟之节，方知击缶之为细。故知释典幽宗，圣凡所尚，实人天之秘宝，越儒墨之希声。威振大千，光超巨亿，益覃沙界，功逾尘劫。宏济之术，其大矣哉！但时缘未会，感通有殊。暨晨林变彩，宵梦启徵，创开白马之基，渐被赤乌之岁。圣迹遐感，年逾六百，道俗蒙益，等同一子，慨正像侵移，沿流末代，凡情ウ短，器识昏迷，日有浇ㄤ，教沈道丧。所以彝章讹替，教迹沦胥，文句浩汗，卒难寻览。故於显庆年中，读一切经，随情逐要，人堪行者，善恶业报，条出一千，述篇三十，勒成两帙，冀道俗流行，传灯有据。敬寻释典深奥，非浅识之所知；出俗幽微，岂滞惑而能辩。良由海大舟轻，山高尘眇，操刀易割，制锦难成。不揆庸识，妄谈秘典，辄树题目，更增愧恧矣！
    ☆洪满
    洪满，咸亨中潞州法兴寺沙门。
    ○大唐故赠司徒荆州大都督兖安二州都督郑绛潞三州刺史上柱国郑惠王石记
    王讳某，字某，陇西狄道人也。曾祖太祖景皇帝。祖元皇帝。父高祖太武皇帝。王即太武皇帝之第十三子。往任潞州日，於此山奉为先圣敬造石舍利塔壹所，下并有敕赐舍利骨叁漆粒，造藏经三千卷。观夫大造远契，洪猷永贞，庶绩咸熙，彝伦式叙。莫不分茅土，建诸侯，延帝子於维藩，降天孙於伯牧者矣。
    伏惟大王通源圣泽，宠位皇华，松姿孤坚，玉气柔润。镇静方岳，声政洽闻，都督荆安，惟德是顺，出守绛潞，非贤勿居。即何暮海沂之谣，不足俦其匹也。而乃洗心觉路，虔诚妙门。慈林山中，雕砻宝塔；智乘寺所，装饰真容。藻绘具周，庆赞将毕，洪满亲承教旨，躬奉纶言。以拙补勤，猥当检校，恐河海倾竭，陵谷变移，谨件先皇子孙，勒诸贞石。
    ☆怀素
    怀素，俗姓范氏，其先南阳人。父强为左武卫长史，遂为京兆人。贞观十九年从元奘出家，居宏济寺。上元三年，诏住西太原寺。寻归西京。卒年七十四。
    ○四分僧羯磨序
    原夫鹿苑龙城，启尸罗之妙躅；象岩鹫岭，开解脱之元宗。於是三千大千，受清凉而出火宅；天上天下，乘戒筏而越迷津。内众於是敷荣，外徒由斯安乐。其後韬真细ふ，多闻折轴之忧；扌正微言，罕见浮囊之固。即有饮光秀出，维绝纽而虚求；波离聿兴，振ㄨ网而幽赞。慧炬於焉重朗，戒海由是再清。其律教也宏深，固难得而遍举。此羯磨者，则绍隆之正术，匡护之宏规。宗绪归於五篇，滥觞起於四分，实菩提之机要，诚涅之津涉者也。
    素以锐思弱龄，留情斯旨。眇观至教，式考义途，亟历炎凉，庶无大过误耳。然自古诸德，取解不同，各述异端，总有五本。一本一卷，曹魏铠律师於《许都集》。一本一卷，曹魏昙谛於《雒阳集》。一本一卷，元魏光律师於《邺下集》。一本两卷，隋愿律师於并州撰。一本一卷，唐宣律师於京兆撰。素於诸家撰集，莫不研寻，校理求文，抑多乖舛。遂以不敏，辄述幽深，分为三卷，勒成一部，庶无增减，以时机。取成文，非敢穿凿。唯愿戒珠增照，叶日月而齐明；系草传芳，与天地而同朽。後之览者，知斯志焉。
    ○四分比邱戒本序
    夫戒者，是定慧之宏基，圣贤之妙趾，穷八正之道，尽七觉之源。然既树五制之良规，传须获实；扬六和之清训，觉者知诠。窃寻流行，总有四本，据其理虽复同，会其文则有异。致使宏扬失於宗叙，修奉乖於行仪，亏鹿野之微言，紊龙城之要旨。故今详检律本，参验戒心，依於正文，录之如左。庶使顺菩提之妙道，成实相之嘉谋，作六趣之舟航，为三乘之轨躅者也。
    ○食鱼帖
    老僧在长沙食鱼，及来长安城中多食肉，又为常流所笑，深为不便。故久病，不能多书，实愧予报。诸公兴善之会，当得扶羸也。即日怀素藏真白。
    ☆法才
    法才，仪凤中法性寺沙门。
    ○光孝寺瘗塔记
    佛祖兴世，信非偶然。昔宋朝求那跋佗三藏建兹戒坛，豫谶曰：“後当有肉身菩萨受戒於此。”梁天监元年，又有梵僧智药三藏航海而至，自西竺持来菩提树一株，植於戒坛前。立碑云：“吾过後一百六十年，当有肉身菩萨来此树下，开演上乘，度无量众，真儒佛心印之法王也。”今能禅师正月八日抵此，因论风幡语，而与宗法师说无上道。宗踊跃忻庆，昔所未闻。遂诘得法端由，於十五日，普会四众，为师祝。二月八日，集诸名德，受具足戒。既而於菩提树下，开单传宗旨，一如昔谶。法才遂募众缘，建兹浮屠，瘗禅师。一旦落成，八面严洁，腾空七层，端如涌出。伟欤禅师！法力之厚，弹指即遂，万古嘉猷，巍然不磨。聊叙梗概，以纪岁月云。仪凤元年岁次丙子吾佛生日，法性寺住持法才谨识。
    ☆复礼
    复礼，俗姓皇甫氏，出家住兴善寺。永隆二年，诏问释典稽疑十条。复礼撰《十门辨惑论》三卷上进。
    ○十门辨惑论序
    权文学声冠应行，地参园绮，缙绅嘉其令望，缁素挹其芳猷。而顷著十疑，干我二谛。公孙生之聪辩，自昔难酬；舍利子之雄才，嗟今莫拟。岂当仁而抗议，试言志以成文，必也正名乎？称之曰“十门辩惑”。虽诗云劝诫，蔽之可几乎一言，而法唯秘密，述之敢忘乎三转？遂取类观象，载盈卷轴，烦而无当，有愧知音者焉。
    ☆圆测
    圆测，永隆末京师西明寺沙门。
    ○造塔功德经序
    夫塔者梵之称，译者谓之坟，或方或圆，厥制多绪，乍琢乍璞，文质异宜。并以封树遗灵，扃铃法藏，冀表河沙之德，庶酬尘劫之劳。岂伊弓剑衣冠，言申永慕，禹陵孔壁，用显缄藏而已哉！将有量等大千，覆三界而高梵世；取均庵果，偶枣叶而譬针锋。洪纤两途，福应无二；大小千计，净心终一。何只黄金白玉，架迥争晖；火齐水精，浮空竞彩。夕震祥飙之响。入镂铎以流清；晨霏仙露之甘，上雕盘以凝泫。至乃位隆三果，勋重四禅。高升有顶之宫，行届无灾之地，斯教之宏旨也。此经以永隆元年冬十一月十五日，请天竺法师地婆诃罗与西明寺沙门圆测等五人，於宏福道场奉诏宣译，至其年十二月八日终其文义，庶斯法宝，周给大千。俾彼慧灯，照融三界云尔。
    ☆灵廓
    灵廓，永昌时沙门。
    ○唐宣州刺史陶府君德政碑
    （碑前阙两行半计一百十六字）高躅者惟（阙一字）明明（阙五十六字）周（阙六字）尚（阙一字）辅（阙二字）茂（阙七字）擒祥金车（阙四字）祖（阙三字－）任（阙七字）垂仁位居（阙三十二字）州刺史（阙一字）陵郡开国公食邑七百户。祖讳昱，梁衡山郡太守。（阙十九字）上仪同三司，（阙三字）三州刺史，（阙二十三字）湛叔度之（阙一字）陂（阙一字）□千里抟风九万（阙二字）珠之（阙一字）器宏略（阙十九字）崇班（阙二字）仁（阙一字）方膺厚秩（阙三字）武异代同荣。父讳瓒。梁著作随西（阙一字）司功（阙三字）朝（阙一字）州清池县令介州司马上柱国丹阳县开国公。月宇干峙（阙六字）山（阙十三字）两仪之（阙一字）气黄中玉润，应九德之淳和。林林服武库之锋，灼灼（阙一字）翰林之（阙一字）曩者伏（阙一字）宏赡方（阙一字）著作之荣（阙三字）高言从展骥之职。而芳徽懿范，（阙十字）通（阙四字）州刺史安西都护上柱国燕容县开国公，局度端凝，能强济，量包江海，气蕴风□。孕彼人英，（阙一字）兹天爵。委质从政，践丹地而光缉帝猷；露冕颁条，辟彤帷而宏（阙五字）辟房之故事，则（阙一字）冠当时。嗣伯举之高踪，荣超望表，冯野王之兄弟。璧合珠联，潘安仁之（阙一字）德；花明锦缋，岂与夫八龙胜蔼。照灼前书，两凤飞英，锵洋後叶而已。公积庆蓝田，耿长虹之（阙二字）分枝（阙一字）菀，挺（阙一字）日之（阙六字）天姿韶亮，俨乎风骨。（阙一字）川三箧，洞晓神机，洛阳万卷，暗符灵府。言泉泻态，接翰海以疏澜；（阙一字）圃含葩，拥词条而振缛。玉帐金坛之妙，回鸾返鹊之奇，绿沈明月之（阙五字）之刃（阙二字）怀抱，囊括古今，（阙一字）万善於心台，问群言於玉吻。晋司空之博物，才敷辩剑之言；鲁司寇之多闻，犹述对日之说。含章（阙二字）岂曰同年，既而渐陆迁莺。即抚翔鸩之化，登（阙七字）之（阙一字）至总章元年，特授使持节廓州诸军事守廓州刺史，散官如故。总章二年授使持节渭州诸军事渭州刺史，散官如故。至咸亨元年（阙一字）使持节都督十五州诸军事守池州刺史，（阙十一字）演雅克劭，干略兼优，历职（阙二字）才挺仁明之誉；摄官方镇，载彰抚驭之材。即试为真，允光朝命。六年转授，（阙二字）都督七州诸军事守都州刺史，散官如故。诏云：体质（阙十字）克播威（阙九字）其年转授使持节许州诸军事守许州刺史，散官如故。至咸亨五年授中散大夫使持节都督四州诸军事守秦州都督。诏云：器识沈敏，理怀开（阙十四字）孤（阙七字）崇朝（阙二字）秩奥藩至上元二年，授使持节始州诸军事守始州刺史，散官如故。既而绶结（阙五字）花之院；印回龟纽，光浮莲叶之津。（阙一字）仁则（阙二字）春风（阙一字）教则（阙七字）寄（阙四字）至仪凤四年，授中大夫使持节都督四州诸军事守梁州刺史，散官如故。至调露元年授使持节恒州诸军事守恒州刺史，散官如故。诏云：（阙一字）质端（阙二字）用强（阙十七字）审官求材，实资佥议。至宏道元年，转授使持节宣州诸军事守宣州刺史，（阙四字）如故。公（阙二字）驰传，应八命以遐临；建节飞骖，综七（阙一字）而（阙二十二字）私书（阙二字）每杏花春缛，勤黛耜於龙鳞；皆蟀秋吟，整纹於锦室。鲤庭闻训，（阙五字）之（阙一字）圜土（阙二字）怪气息长（阙一字）之坂，三辰既朗，笑祖逖之（阙二十七字）左雄之廉俭，六条备举，化轶两岐，百城仰德。恩隆五，仓廪（阙一字）实（阙三字）行四（阙三字）父之欢。千里浃神明之训，家殷俗阜（阙三十字），千群（阙一字）马（阙三字）之阵（阙一字）沙万计霜戈腾照日之锋。自谓（阙二字）九（阙七字）两柄雄据一方。品汇嗷然，侧足无地。公以（阙五字）奉诏（阙六字）风（阙一字）草（阙六字）振羽字遥飞低（阙一字）回涂指日，（阙一字）届遂乃躬率子弟，架御黎，示以祸福之门，（阙一字）以短长之（阙一字）温（阙一字）一洒，人思挟纩之恩；美喻才г，士积投醪之（阙一字）断（阙一字）飞灰之（阙九字）之（阙三字）四马。公乃运不测之深智，纵无穹之远图，或左犄而扼其喉，或右粗以燃其腹。提戈擐甲，接（阙三字）一鼓腾威，九婴俄戮，斯实天波广运庙略（阙二十二字）之绩既覃饮至之歌方永。若乃忠为令德，孝实天经。非忠无以奉帝图，非孝何以通幽显？岂与王（阙一字）泪柏，宏演纳肝，总而为言，公实（阙一字）矣！况（阙十二字）规挹清澜而结恋。双桐蔺景，曳履之响由存；五柳低阴，纳驷之声尚在。而怀章旧邸，遽践通德之门，（阙二字）旋乡，还履贵游之路。往者相如入蜀，珂喧濯锦之津；买臣（阙二字）磬骇藏符之（阙二字）若蓬山羽客，振手长辞，桂阳仙鹤，留歌永逝。至垂拱四年转授使持节相州诸军事相州刺史，勋封如故。诏云：襟情敏裕，器局恬和。早分符瑞之职，历授方隅之任。其年十月（阙三字）州刺史加兼（阙五字）封（阙二字）县开国侯。诏云：志识沈敏，格器端和。早荣禄，频参重寄。论功比德，何其谬欤？有野迳樵夫，江皋逸客，（阙三字）子服冕王孙，相与抗声。各扬言曰：“夫立功（阙四字）寄於（阙九字）播（阙二字）乎（阙一字）素岂使归俨盖，攀辕无可逮之悲。去腾漪，挽轴有伤心之痛，道士陶（阙一字）僧道元、僧昙绍、僧惠（阙一字）僧宏（阙一字）僧智矩、僧元济、僧惠、周元允、陶绍真。陆（阙十九字）及州县吏人等六万馀户，惜棠阴之易远，徒留勿翦之诗。（阙一字）日御（阙一字）难羁，空切销魂之赋。若不（阙一字）兹绀（阙一字）无以绚彼清猷，庶使寰海扬尘，而德声无绝。铭曰：
    （阙三字）胄伊祁命族，派演琼（阙一字）枝分若木。迹膺星象，灵ゼ岳渎，左貂右蝉，丹轮朱毂。（其一）
    龙生渥水，玉产蓝田，诞兹人杰，孕此英贤。匡周翼汉，裂壤开廛，蛇蟠结组，龟纽乘莲。（其二）
    天纵挺生，黄中通理，（阙二字）九棘，功（阙一字）四履。珥笔龙扃，含香帝，基仁践孝，渊氵亭峦峙。（其三）
    艺殚元圃，学富蓬台。花笺（阙五字）开碧鸡雄辩，雕虬逸才；吞应纳谢，含邹孕枚。（其四）
    建节班条，褰问俗，恩归五，（阙一字）存（阙四字）如（阙一字）捐（阙一字）似粟青梧凤丹，黄沙草绿。（其五）
    爱洽嫠，信г童马，怀忠据德，矜孤恤寡。蝗移兽去，锦开鸩下，ず麦分岐，吟蝉被野。（其六）
  </div>
  <div class="pagination">
   <a href="全唐文_page542.html">
    上一页
   </a>
   <span>
    ...
   </span>
   <a href="全唐文_page538.html">
    538
   </a>
   <a href="全唐文_page539.html">
    539
   </a>
   <a href="全唐文_page540.html">
    540
   </a>
   <a href="全唐文_page541.html">
    541
   </a>
   <a href="全唐文_page542.html">
    542
   </a>
   <span class="current-page">
    543
   </span>
   <a href="全唐文_page544.html">
    544
   </a>
   <a href="全唐文_page545.html">
    545
   </a>
   <a href="全唐文_page546.html">
    546
   </a>
   <a href="全唐文_page547.html">
    547
   </a>
   <a href="全唐文_page548.html">
    548
   </a>
   <span>
    ...
   </span>
   <a href="全唐文_page544.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
