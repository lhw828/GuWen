<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 437 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 437 页/共 603 页
  </h1>
  <div class="content">
   清河张生，少以善言语应对闻，长又好六符神略。尝从奇丈夫游至北边，历塞，经受降城，以宗人蒙幸於上将军。受降城扼塞，得与方镇列。方镇诸侯，时节更置其使通殷勤，生以善言语故，遂得居使者位。今年夏，生使於夏，得其欢而还。夫以节度尚书公专声重义，为天下望者重目。故以四方使其来者难如此。不必言受降城上将军之善应对不辱，於此而见其不辱也。不必言尚书公专声重义，於此而见其专重也。六月壬子，尚书公饯使者於阳平楼，命幕府宾佐相与追诗以为赠。不以亚之为不知言者，皆愿以亚之言为首。
    ○送洪逊师序
    自佛行中国已来，国人为缁衣之学，多几於儒等。然其师弟子之礼，传为严专。到於今世，则儒道少衰，不能与之等矣。於其流亦有派别焉。为之师者，量其性之高下而有授说。故有暝坐而短行，毁刑而鼓谈之道，歧於是也。十一年春，予东上会稽，还造江。有缁衣洪逊，从余假渡。自言能赞导佛语，尝与其曹群居讲诵，恒为宿辈推信。他日复来，言当之关中，欲余以序之。夫西都辐集之地，居多豪缁，得进於上前者，车服之饶，拟於卿士。而逊得无欲乎？在自勉而已。余不知佛，故序无以备汝曹之事。
    ○送张从事侍中东征序
    去年淮夷诛，凡诸侯执兵者，皆统在侍中，故侍中得坐制於大梁。以长子常侍帅万人临事，破坚北泾，皆先诸侯军。故宣武论功，得为上令。今年齐淄不顺命，天子复使讨，圜其境之诸侯，咸会兵四塞。於是侍中空大梁，驱甲马三万骑，与攻压之具，金铁草木飞石腾礻弟之器，载而引者亦三万乘。择日出夷门。门下之宾参於幕者，张生从焉。生举进士得第，因东客於侍中门，以协律银绶而居。侍中器之，以为敏良可亲，起居必与俱。及考钲有期，故谓余叙其所以云。
    ○送叔父归觐序
    古之取仕，得明经为清选，近世即为进士。亚之叔父，独谓古道可恃，乃曰：“我儒世家也，当勤经策义，取高第耳。”业之三贡，果得中。遂理橐言归，亟思以贺为高堂之寿。嗟乎！斯古孝廉之职，叔父尽之无愧耳。及东出都，命诸子亚之撰序，诗以赞行云。
    ○送田令二子归宁序
    昔西河之流未归，而中书公为魏将，因其师丧故，门下将卒咸以戎事归中书公。天子从人之欲而拜之。凡类之制无大小，皆俟决於朝。朝之命，士卒有所不熟闻者，往往孽龉。一年而化，其後四年，天子讨淮夷，使其中子布与兵。五年，命讨常山，悉师临淮南宫城。七年，淮夷灭。八年，常山贡二郡，赦之。秋，命讨齐鲁，移兵东河渡，急攻济北。九年，拔之，斩其魁以献。其秋入觐，尽以昆弟诸子去魏，从谒京师者十馀人。十年，常山帅卒。常山人以其状来告中书公，由此得其事前白奏。於是拜帅常山，自以魏归。不十年，天子之兵南灭淮夷东清两河，而曰中书公之勤也。乃以兄为尚书，留置洛，以其弟执金吾，以子肇为亚尹居歧，以将军右持节回中，以为将军居北军，又以群为将军居列位，午为少将作，牟为殿中丞，以支恭玉昆弟侄，俱以中书公蒙宠居官。然皆谨恭下士，人多以为当任，与儒者比。长庆初，少子牟牟弟早令觐中书公。明日出都门来顾余，以云毂下名人文士，必以文宠别，欲余有撰。於是与述终始之迹，以塞其勤。
    ○送韩北渚赴江西序
    或曰：近世有府之侯，邀士拜宾，不由己之所尚，而使群居不类。故有谀言顺容积微之才，以基所毁。四邻之地，更效递笑，飞流短长，天下闻之矣，而其侯尚且不寤。夫言谀足以瞽明，薄毁足以害忠。若是虽欲明其桡直，而明莫之遂也；虽乐闻已之所阙，而阙莫之闻也。彼思勤过畏者，一牵於谀谗即尔，而况已之所尚，又使群居不类，是以慎行者之所畏也。昔者余尝得诸吏部昌黎公，凡游门下十有馀年。北渚，公之诸孙也。左右杖屦，奉应对，言忠情劳。其馀则工为魏晋之诗，尽造其度。今年春，进士得第，冬则宾仕於江西府。且有行日，其友追诗以为别，乃相与讯其将处者而谁与，曰有引农生亻京耳。夫引农慎行其道不欺者也，北渚之往，吾无虞其类之患。勉矣惟尔，不衰於道而已。
    ○送韩静略序
    或者以文为客语曰：“古人有言，仍旧贯，如之何，何必改作。乃客之所尚也。恢漫乎奇态，纟由纽已思以自织剪，违曩者之成辙，岂君子因循之道欤？”客应曰：“草木之病烦也。使秋以治之，继孱萌於穷之馀，搔风披露，相望愁泫，阳津下潜。虽佳懿之彩，犹且抑隐。惟恐失类於惨禅菸黄之色耳，安暇自任其所长耶？即春以治之，擢气於其根，升津百体之上，畅之风露，而绣英作。夸红奋绮，缃缥绀紫，错若装画，扬华流香。霭荡乎天地之端，各极其至。使肆勇曜如是，宁可以一状拘之？人有植木堂下，欲其益茂，伐他干以加之枝上，名之树资。过者虽愚，犹知其欺也。且裁经缀史，补之如疣，是文之病烦久矣。闻之韩祭酒之言曰：善艺树者，必壅以美壤，以时沃濯，其柯萌之锋，由是而锐也。夫经史百家之学，於心灌沃而已。余以为构室於室下，葺之故材，其上下不能逾其覆，拘於所限故也。创之隙空之地，访坚修之良，然後工之於人，何高不可者？祭酒导其涯於前，而後流蒙波，稍稍自泽。”静略於祭酒，其宗也。遵道十年而功就，颇秀出流类。今既别而延蔓，将游乎河江，岂欲益其自广哉，惟其勉无怠。
    ○别权武序
    秦陇之地其气雄，而能产出奇夫良士，由是古称贤士大夫多陇西。秦川在陇右数百里，而陇峻水夷，川之源出其左。余吴兴人，生於陇之阳，长而西望秦原，水土精神之气，昏旦异状。予又怪近世奇夫良士，不繁出於此。往者五年，予自东来京师，见中山刘定命。言：“天水权武，其人可教耳。吾尝语善於武，武发言往往次道，及出门行事多以言。”明日予过言之，复其语，则仁与不仁，义与不义，必汗流肌栗，胸目如即事。既罢，定命又从容为予言志所未遑者，则下涕顿首。又曰：“吾有女弟，欲以归武，愿言成之。”事皆未及，会予东拜亲於江淮。冬还都下，不幸而定命死，其亲友赴丧者数十人。武临丧具事，终日维哀无绝声。予持其手曰：“秦陇之能产贤，由贤之能产德，诚未穷矣。”既葬，武当西去。予赠之曰：夫孝慈仁谊，忠信廉直，总於已曰贤，辨是而行之不惑曰明，子有之矣，慎终行之。夫金之为物也，熔而为器，无不能。然则将求为大用，必图於善冶者。当其未善，必更之；当其善，无堕熔。
    ○送同年任畹归蜀序
    十年，新及第进士将去都，乃大宴朝贤卿士，与来会乐。而都中乐工倡优女子，皆坐优人前，赞舞者奋袖出席，於是堂上下匏，吹弦簧大奏。即暮既罢，生揖语亚之曰：“吾家世居蜀，尝以进士得第。吾少能嗣其业，幸子之文得称甚光，愿为我序还家之荣。”亚之辞谢不敏，曰：“愿无让。”曰：“始生与兄之来举进士，得绌。及缀字为便口之句，历贽其文於公卿之门，由是一岁而名。八年，成都贡士，生名在贡首。九年，生与其兄试贡京兆，京兆籍贡名，生名为亚首，生之兄亦在列下。十年，礼部第士，生名在甲乙。如是而後归。亚之以为相如还蜀之荣，而生未後也。
    ○叙草书送山人王传
    夫匠心於浩茫之间，为其为者，必有意气所感，然後能启其象也。此凡一举志则尔，而况六艺之伦乎。余闻之学者曰：“昔张旭善草书，出见公孙大娘舞剑器浑脱，鼓吹既作，言能使孤蓬自振，惊沙坐飞，而旭归为之书，则非常矣。”斯意气之感欤！今山人王传，学为旭书，居故吴公子光剑池山傍，积十年而功就。历游天下，慕其出已者师之，欲增其功也。及至长安，舍予家。为予题《旌故平卢节士文》，因感之，耸发寒肌，谓吾友生曰，愿欲余序其书。意者岂予之文以感王生之志於鼓噪剑气之势乎？顾不敏，诚以孤生之望也，聊题百数十言，以塞其志。
    ●卷七百三十六
    ☆沈亚之（三）
    ○移佛记
    元和四年三月五日，杭州报恩寺长老与其乡闾父子，将徙故佛像归复於其寺，佛至乃飨。长老使白其由於亚之而求详录焉。沈子曰，西域之有佛教流於东域中者，其教像法，其法者名曰佛，自称曰天人师，又曰世尊，出其言亦曰经。验其经之说，佛去世而後模其形焉。像其真与众瞻仰之，故法之言像由斯也。其或范金铁以为之，合土木以为之，坚之以脂胶，饰之以丹漆五色，然後形神俨然，成其像。举其数体，有为尊而坐者，有为卑而拱立者，有跪而如受教谕者，有执乐而弦者吹者，有具其形怪荷戈而勉强者，有目而咤叱者，摹鬼神焉。此为像之外者也。其性之旨为戒慎，正邪去恶为济渡，力道盲聋，警沉溺，使民无不善，如我仁谊慈惠然。此为像之内者也。又说有已来之生，来生之後，为福则福应，为祸则祸应，因缘化而设。其旨或由是，举域大敬。自天子达於庶人，一信佛之来，於今八百馀年矣。其间亦时神怪焉。先天中，其寺之佛事具足如向之称者。无何，水火灾，生民流，沉溺於是邦。其寺之佛事，卑而拱立者，跪如受教谕者，执乐而弦者吹者，卫而荷戈叱咤者，皆毁也散，其宇皆落，唯尊而坐者独岿焉而存。由是纳去，又重其庄敬焉，数岁，其乡人後生敌恶者，十诫其三四。故此乡之人思其功力，复求而归之。与其敌恶诫，而敬顺之道明矣。嗟乎！忠信仁谊不舒信於人久矣，而皆以已生来生之後，因缘祸福之说化行焉。今予因长老请予记移佛之由，遂得道教之所以，意者欲使群生随其机以悟之。其机高者其性慧，见其内像而内觉发其心，而能至其正；其机下者其性回，见其外变而外觉反其心，而後归其正。是故精粗其内外之像以陈之。
    ○复戒业寺记
    皇都左辅，其属县朝邑。县令王郓，言能改作便民。尝有缁衣迁寺戒业，民不便，郓复之。初蒲寇李怀光既虏其属将，收其散卒，聚之长春宫城。圜朝邑室庐皆残烬，寺宇益毁。其後缁衣以为居近郭，苦游宾。乃聚党与谋，迁之西冈，萦垣侵社地，又治殿庑，诸墓坟陇当其下者辄平去。是时郓为尉，固止之。缁衣之魁得他吏与交通为助，故尉终不能制。日纵其徒於民间，为祸福语以动惑之。民无老幼男女，争相率以奉所欲，顾畏已後耳。及郓为令，乃元和七年也。明年，召缁衣宿老师弟子与语曰：“缁衣之道，非能逾仁谊，以无害故，天子许留国中。前者缁衣无状，徙其居西冈之上，侵社地，坏丘陇。夫社，国之尊祭也。邱家，人之反本也。今而曹自为其居侵坏之，是宁无害耶？某昔争之不得，身常栗栗抱痛，愿得自劾以快意。今能亟复之，幸善，不能，亦且论繁矣。”民闻之皆大喜。故以其年十一月，悉还其故。九年，予东适邯郸，走蒲关，朝邑令为具。既酣，前奉酒於予，因请以其事次於文。
    ○栎阳兵法尉厅记
    尉之曹，兵法居末。兵法之任，在天下郡首长之臣，且难其理，而况畿之在尉乎。栎阳，其脊沃相半。豪户寒农之居，三分以计，而豪有二焉。其父子昆弟，皆卒名南北东西军，圜卫杂幸之恃，或籍书从事星台乐局织馆雕坊禽儿膳者之附，而又媵女为之盘络，是多类者。非独不得为县民之众驭之而已，亦且冯缘蔓横，以业吞渔。狱之所操，动系於此，而禁局强曹，垂攀於前援者，持符以解之，固能移情以二法，使终决不必理。从高级下，相承而邪，而不能竟者，尤还於尉。其受役惟单产孱民。日徵之一人，输径宫门，至於内庑，递漏严夜，给事诸王家及池园大厩，皆校尉遣之。岂尉之无虑也。永贞前，诸畿自进士而得尉而班者十六七，他入之尉而者百一二。是尉皆摩心清视，以事察决用，以此自价，朝之末以此市，若是今虽统曹，不能强尉於无当。近世恩臣负幸，恶其踵进自致，即白上约下，以为尉未足拜。且塞誉排能，使班之恩必有自，令视尉之风益贱，而今益轻矣。由观为尉者亻免亻黾自度，民之吞者肆其惩，弱者甘其困，奸者隙其欺，邑是者畏其为尤，属而决之。其兵法之原，使无挠浊，其易乎哉！其易乎哉！古者盘盂有书，盖诫其当器受量不陷也；钟磬必铭，勖其全声有待也。铸鼎记刑，子产之为也。尉也兵法之曹，类此不复矣，敢不有记，故附署而属诫焉。
    ○县丞厅壁记
    道巴汉三蜀，南极山不尽三十里，北沮渭。短长之补，於南而近。其野半为泽麓，故鼠倚穑而居。虽善捕伐，不能无伤於稼。说者以为汉孝武帝尝夜出射熊於是，而田人辄留执帝从者。由此观之，民情阻狠，古为难理。时犹逼畏指谏，即稍罢。然佞臣竟以帝耻不忘，遂籍民人田为五柞长杨矣。今又徙瓯越卒留戍邑中，神策亦屯兵角居，俱称护甸。而三蜀移民，游手其闲。市闾杂业者，多於县人十九。趋农桑业者十五。又有太子家田及竹囿，皆募其佣艺之。由是奸民豪农，颇输名买横，缓急以自蔽匿。民冒名欺偷，浮诈相つ。虽贤宰处之，而丞与曹或不类，莫能尽枉直之情也。夫丞之职也，赞宰之政，以条诸曹。其有不便於民者，丞能得不可。今丞也，余从祖居之。既满岁，民诤不作。如此，则宰之所宰，丞之所赞，可谓知方也已。长庆初，余思相如进谏之风，南历长阳，至於射熊五柞，访其遗迹，因退舍是邑。遂悉论山川里俗之事，题於丞之署云。
    ○栎阳县丞小厅壁记
    便署所以接宾也。栎阳岐诸陵，走左辅蒲、太原、燕、赵、魏、山东至於匈奴杂虏之道，而诸侯使者及戎王聘贡之臣，交驰出是无虚日。而邑颇瘠于扰费。然而游宦客子，出入往来者，则公宾为寡也。夕馆而昼馔，自宰丞簿尉，或不能支於给馈。而宾去，尝悒悒不快。长庆初，燕、赵、魏侯者失理，卒乱，辱杀之，更自立新帅。大臣皆进意请讨，圜其境之诸侯，咸会兵袭战，飞蹄走辔之奏，传呼相追。而又降嫁匈奴中，故使者日至。若是宜谓私宾不能加也。然又遣使陈、蔡、许、滑、大梁、彭城，皆发卒戌河北，督责米帛於两江之闲，使百郡所挽无西入。由是天子之使，出入潼关者，日数十辈。大者乘马至百，小者不下十馀。邮马尽死於道，凡往来乘马畜者，无问其谁，皆夺之。故游宦客子，俱辏道栎阳中，计其众寡，复与公宾之数相高矣。是时栎阳丞，当公主降匈奴，女使及迎者之部千人，天子使後宫贵御行饯於道，侍嫁大臣从官卫士亦数千人，夕顿田氏，遣丞供奉具，以能不扰民，一县之吏称善办。及归，乃计曰：“夫游宾四时之来，独夏其（一作而）为稀耳。我且与理一署，使其密，温礼以待之。然後以为家之给，与宾仆相等，是宁有忿（一作忽）宾哉。”既以宾之来者，视其馆之穷罄，虽勇寒猛馁，必抱愧自餍於所飨。嗟呼！隆否之迹，由夫履也。其构在公堂之左（一作右）正寝西南隅，其形类厢二闲，覆厦於南陲。其就在长庆元年八月甲子也。
    ○解县令厅壁记
    国家自诛叛以来，於今十年。征徭息繁，不胜於籍，租榷之法居闲，为民起横，县令不得专以子养之化理之。蒲盐田居解邑下，岁出利，流给雍、洛二都三十郡。其所会贸，皆天下豪商猾估，而奸吏踵起，则解之为县，益不能等於他县矣，盐田主官用郎吏，其佐贰下不出御史，操法绳縻，十九关於县令，而不得专，但奉府曹侯长之教而已。盐田细吏皆县民，其田园虽业籍於县，而令不得亲，但以县民之众，驭之而已。若是为令，与尤悔日争焉，苟非智良，不能日脱於横。今令者，予之从祖也。且满岁而尤不及，岂其厚於智乎？而又招亡民还业者数百。至於公堂便馆，葺饰者凡十馀，构工不劳民，又何多方也！长庆二年，予客其地，因受命而著（一作书）记云。
    ○河中府参军厅记
    国朝设官，无高卑皆以职授任。不职而居任者，独参军焉。观其意，盖欲以清人贤胄之子弟，将命试任，使以雅地出（一作任）之耳。不然，何优然旷养之如此？其差高下，则以五府六雅（一作雄）为之次第。蒲河中界三京，左雍三百里，且以天子在雍，故其地益雄，调吏者必以其人授焉。噫！今之众官多失职，不失其本者，亦独参军焉。长庆二年，余客蒲河中城，（一作府），某参军某族，世皆清胄，又与始命之意不失矣。乃相与请余记职官之本於其署。
    ○东渭桥给纳使新厅记
    渭水东附河输流，逶迤於帝垣之後。倚垣而跨为梁者三，名分中东西，天廪居最东。内淮江之粟，而群曹百卫，於是仰给。惟平轻重之准为难，即主官不职，其咎何如哉。长庆中，得儒臣杜生，以行御史主之。能谨法整吏，绝轻出重入之尤；明量信叙，无先贵後贱之弊。故官曹士卫之所仰给者，如取之家食焉。居再岁，加为外郎。因指其署曰：“夫渭津傍控甸邑诸陵，道左辅出入河东藩，而公宾游士，过必临我。我儒世家也，宜饰宇俟贤，以诚其敬。今公斋陋冗，无足为礼。”於是尽去之，募市其杰栋巨楹，文梁劲桷。既已具构，顾其中可叙百榻。而儒良至者，必与讲谈其道，随其能否而梯级之。得久留其下者，虽孱车弊衣，则名目彰矣。今观渭津之创开署宇，为严虚广敞，意者得无欲天下之士，见其胸中之旷大乎。
    ○寿州团练副使厅壁记
    战国南北书，更言故世诸豪，争据於寿春。或兵至百万，有不能得者，岂地势为要津乎！自建中以来，淮夷窟叛於蔡。天子之诏，或讨或赦，由是寿春备为东塞矣。为之守者，皆佩将军印，募府符书之设，拟於方镇。而有副使之官焉。元和中，韦公武以殿中侍御史为之。九年秋，蔡州叛，寿春守令狐通引兵屯霍丘，副使得孱卒百馀人留郡中。冬，蔡兵大入马塘，寇邓家城，杀其将卒五千馀人，尽虏民男女，焚坏邑室而去。郡中惊骇，民人多流其家而东。副使因言寿春，其地堑水四络。南有淠，西遮淮颍，东有淝，下以北注，激而回为西流，环郛而入於淮。此天与险於是也。假如愚民能弃其业西流，即为蓬徙鹿走耳，安与国是为利耶？乃出家奴与民户一丁，俱为水工，决安丰已南陂池，会其流於城傍野中，浸注如泽。以故居民流心稍稍复定。时马塘邓家城既陷，霍邶方畏寇乘其虚，复飞语为谣以惑其俗曰：“狐死首丘。”井闾多传言之。耆老曰：“果守不能保是矣。”守闻之益恐，遂弃其城亡归。是日霍丘焚。行未及郡，会日暮，使吏驰告副使以归伏，令得夜开壁。吏至，壁卒捍关不得入，呼骂其卒。副使立城上曰：“某得命於诏，城书受即昼复之。今守独入而卒露，无为也。如驱与俱来，宁不知盗居其闲，得夜则祸成矣。或幸止於邮。”平明辟关，介士陈兵夹道，验其号以入，卒无敢越伍而趋。居有顷，守谪去，诏以李将军代。将军西出强兵临万胜城，复以副使掌留事。明年，陟其能，得加侍御史。是岁亚之东观战至寿春，得副使之迹，题之於署下，以记行事之时云。
    ○陇州刺史厅记
    昔制戎於西安瀚海之时，而陇去塞万三千里。其处内居安如此，朝之命守，犹以为重地，必拔其良能。当时之务，其难者不过理宠门大家之田园陂池而已。观升平之基，其需贤如此。今自上わ清水已西，六镇五十郡既失地。地为戎田，城为戎固，人为戎奴婢。顾陇泾盐灵，皆列为极塞，而陇益为国路。凡戎使往来者必出此，视其守由主人也。其言语威仪，岂容易而处近世者。朝之命守，殆未能注意耳。今清河崔公承宠世仕安西军司马。公生长於戎，然而神性杰异，行贤智之路，颇通诸书，又能博九州山川之理。而国中之士，知而仰者无几人。近岁西戎累款塞。前年今上即位，欲以姻交北虏以辅中国。上书两言蕃之事，天子览书，以为必能伺戎夷之情，故命使之。今年拜守陇州，拜之日，朝之卿士，咸谓陇之得贤为贺。居郡而戎来者，必惮爱而去。呜呼！何向之命守未能注意，而今之郡守得其人贤？何向之知者无几，而今之称者盈朝？岂一郡之事，有时而理耶？一郡之人，有时而幸耶？智者之道，有时而用耶？长庆初，余西视戎至於陇下。闻郡人之所美，故列署而刻记焉。
    ○华州新葺设厅记
    今天下邦郡之望，莫与太华等。然而公堂宴台无别位，顾几砚与饩乐之具，日更废置於其间。宁地势之要，为守者无久留於任，而经虑莫及此乎？陇西公为守未满岁，郡中既治。因窥其庶屋可攻（一作改）者，乃先问其吏曰：“政之为困何始也？”吏曰：“累更其守耳。”公曰：“吏知其病哉，夫几砚者，公事之重器也。以宴而迁，以（一作彻）宴而复，则居不得常。屡更其所，政之为困，不由此耶？且吏入公门，望其居则必庄，是几砚之处，宜其严也。今朝彻而暮置，事之者既劳，固以慢矣。而况酒行乐作，妇女列坐，优者与诙谐摇笑，讥左右侍立，或衔哂坏容，不可罪也。夫狎久则不敬，岂吾之独患，其吏亦丑之。”明日，解冗宇一构於正寝西南隅，堑其外数步，土基之。饰故材以辏用，垢者磨其淄，弱者承其轻。决流於其所，以便涂者。补栋续楹，不涉旬而功就。沼之湄，随而比矣。嗟乎！转疣为安，不费而功，吾知其由人。长庆元年四月甲子，吴兴沈亚之仰公之迹，因请张文其下，纪其功焉。
    ○杭州场壁记
    国家始以输边储塞，不足於用，遂以盐铁榷估为助。使吏曹计其入於郡县近利之地，得为院盐场之署，以差高下之等。顾杭州虽一场耳，然则南派巨流，走闽禺瓯越之宾货，而盐鱼大贾，所来交会，每岁官入三十六万千计。近岁淮河之闲，颇闻其费，自是汲利之官益重矣。前年京兆韦子谅官始县主簿，有能名。及秩谢当归，是时尚书职方郎崔棱为扬子留後使，闻其行，遂邀署之。既到满岁，利榷大登，吏无敢怠，与其为县主簿加勤也。或谓亚之学史，词无苟，故用是记焉。
    ○谪掾江斋记
    谪掾沈亚之，廨居负江，方苇为墙止於堤防之下。堂序四辟，巽隅道门。虽江风奔怒，鸥氵养鹭澡，顾檐庑之闲，而绪不发。方暑，即尽提枕簟，假庥於佛域之中。虽缁衣烦厌，乃阳为不省也。一日，谋廨其西厢，将面水以敞之。而笔吏王扃前语之曰：“掾俸箪而食，或不能给，尚能及堂屋之为乎？且廨宇非久托，即更之，得不为尤乎？况苇茅之葺，轻弱易腐。人人动历岁时，宁任再满所用，直使馨装并食以为之，无所顾，则郢坏阜磔。而泽游木生，多不能材。汉流耸急，束代寡上，纵有必修巨（阙）重价又不当是用。曷若无易其故欤？”亚之曰：“诚尔也。然则吾以为肝者，胆附庸其中。为栖魂之馆，故能专视而佐意，随姿而启情。今汉流右吾之居，不过数步，壅拥之患，不得日睹，由邻颜冉而不亲其德也。吾何能薄其实而厚其浮哉！”遂召工人庸人茅涂之者与计之，磨淄洗故，得充用者十五。太守闻之，与其薪十四。其馀则搜剪补辅，然後配材就构。虽细短不委，各辐辏以任。一栋七柱，助柢楣二桷，覆厦狭庑，重左而单右，若翅之将翔然。蕉旗竹，分植丛列，为帚风筛月之饵。方槛短折，面江虚波。炳嶂委霞，影对彩红。碧帜舍奔，给於所瞩，远迩高卑，龙若交党，为宵清晓爽之借。暴阴色蒸，雷扇蹈震，神冶鼓焰，如金纟亘腾，擢纟柔[
VXR]，为烛挥之骸，蓊然颓云，若然漏曜，倏闪态状，若笑若怒，相为端绪。冯坐之中，足以自广。时太和五年五月十九日也。
    ○淮南都梁山仓记
    汴水别河而东合於淮。淮水东，米帛之输关中者也，由此会入。其所交贩往来，大贾豪商，故物多游利，盐铁之臣亦署致其。国择官分曹，以榷庶货，而部贡之。吏尽令盐铁诸官，校遣之疾徐用赏罚。大梁、彭城控两河，皆屯兵居卒，食出官田。而畎亩颇夹河，与之俱东，仰泽河流，言其水温而泥多，肥比泾水，四月农事作，则争为之派决而就所事，视其源绵绵，不能通槁叶矣。天子以为两地兵食所急，不甚阻其欲。舟舻曝滞，相望其，岁以为常，而木文多败裂。自四月至七月，舟佣食尽不能前。
    元和九年，陇西李稼为盐铁官，掌淮口院。病其涸滞，思欲以为救，而乃与扬子留使议之曰：“今闽越已西，百郡所贡，辏挽皆出於是。而以炎天累月之久，滞於咫尺之地。篙工诸佣，尽其所储不能赈。十年之食，只益奸偷耳。几或有终岁而不得返其家者。今诚得十敖之仓，列於所便，以造出入，计无忧也。正月河冰始泮，尽发所蓄而西。六月之前，虚廪以待东之至者。如此则役者逸，而弊何从生哉！”议定，即以状白，得遂其便。於是稼度泗土卑湿无堪地，遂创庾於淮南都梁山。
    十二年，诏以诛蔡之师食窘，促令盐铁所挽皆趋郾城下。是时下淮南仓，发舂吏计舂。其工人曰：“春材必栎若榆。”吏欲令工就山林剪市之，稼曰：“夫火方焚，日将ㄡ，万家当顷刻之，虽得弊秽之器，奋浊污之波，百夫汲而扬之，立足灭患。如曰不然，我欲利其器，待我柘桂之杓，致滂沲之流，操以救之，彼言而後谋，则然灰尚不可望，而况全者。今县军十万，旦暮不赈，其为急也，间不容厘，今待汝访山求材然後用，何异乎柘杓滂流之语耶？其仓材所剪之馀，大可以为臼，小可以为杵，长可以为杵之梁，簿可以为┩枢夹峙。”促命裁之，即日而舂，成百具。其馀米与吏分办之，先以家奴就役，次及群吏，各有差。所舂凡二十八万石。不涉旬，俱得浮淮而西矣。
    十三年夏，泗水大灾，淮溢坏城，邑民人逃水西岗，夜多掠夺，更相惊恐号呼。而盐铁货帛十馀万，乃囊之於布，缄用吏名，载与渡，货帛无遗尺，乃纳仓中，不能盈一敖，其馀皆荫仕家之急。时余过泗上，得其事，故与悉论善济之方，而著之以明其绩。
    ○闽城开新池记
    闽城吻海而派江，辅山以居。先时无安沼平池，为游舟娱席之地。而娉花媚竹，散生掷华。故酒笑酣视之晨，而佳思莫极矣。及高平公牧察之馀，乃经度隙空之所，因卑污堑而岸之。浦屿环回之势，所造必胜。群山左右泻影，浮秀者辏空而入。十一月辛卯，新池成。明日，军副者亚之疾，公延护军及从事，弦工吹师，裾袖之曹，游池而酒。既坐，谓军副亚之曰：“吾疏污隙以就此，而海波朝夕盈来之候，递轮足给。必为我状而石之，以期乎不朽。”军副亚之不敢让，遂执卮俯船，祭清于其流，因祝且词曰：“水能浊酒，首冠五行。波流已大，有神为宰。环塘萦萦，为公藻镜。新池泱泱，与地兴祥。嘉鲤鲐鲂，于水息昌。鲕嘘虺，即水与死。翡翠，浴眠晴。新蒲剪剪，扇荷擎擎。时未云来，劳思乃馨。柘槿绀竹，渗缩酝沃。延荣接姿，以水为禄。辅佑堙隍，吐孕百福。惟我公之明之通，之智之忠，保寿考兮，与池之无穷。”军副者亚之词既复，再拜跪卮奉寿於公前，公大喜，还列就坐，以酒以歌，日入而起。
    ○歌者叶记
    昔者秦青之弟子韩娥，从学久之，以为能尽青之妙也，即辞去。青送之，将诀且歌，一歌而林籁振荡，再歌则行云不流矣。娥心乃裒然。然韩娥亦能使逶迤之声，环梁而游，凝尘奋飞，微舞上下者，三日不止。能为人悲，亦能为人喜。其後汉武时协律李延年为新声，亦云能感动人。
    至唐贞元元年，洛阳金谷里有女子叶，学歌於柳巷之下。初与其曹十馀人居，独叶歌无等。後为成都率家妓，及率死，复来长安中。而毂下声家闻其能，咸与会唱。次至叶当引弄，及举音则，则弦、工吹师皆失职自废。既罢，声党相谓约慎语，无令人得闻知。是时博陵大家子崔莒，贤而自患其室饶，乃曰：“吾绿组初秩，宁宜厚畜以自封耶。”遂大置宾客，门下纵乐，与之遨游，极费无有所惜。他日，莒宴宾堂上，乐属因言曰：“有新声叶者，歌无伦，请延之。”即乘小车诣莒，莒且酣，为一掷目作乐，乃合韵奏绿腰，俱瞩叶曰：“幸终声。”叶起与歌一解，一坐尽眙。是日归莒。莒沉浮长安数十年，叶之价益露。然以莒能善人，而优曹亦归之，故卒得不贡声禁中。叶为人洁峭自处，虽谐者百态争笑於前，未尝换色。
    元和六年，莒从事岐公在朔方，时余往谒焉，会与公宾舍於邮，在莒邻。夜闻其歌，有一人坐泣甚悲，良久复悦，及卒声而悲悦再三。曰：“孰为之？是欲吾不得自任耳。”明旦问其状，乃叶为也。後莒复从岐公来彭城。十年，余过其居，问叶安在，曰：“近逝矣。”自赵璧、李元、冯世、称为知音之尤，皆擅鼓弦。及为余言叶之歌，使其妙自备，则音属不知和矣．呜呼！岂韩娥之嗣与？惜其终莫有能继其声者。故余著之，欲其闻於後世云。
    ○杂记
    沂水北一百里，有岘曰将军，甚灵。民置祠於路左，享之不已。将军曾为五郡牧，常姓名元通，因筑城失主将意而斩之。其尸数日不仆，今有台曰立尸台。西南有山曰鞍山，山北有关，谓之穆陵。李师古不臣，作镇於此，防遏不意，元和初罢之。西有沂山，山有庙，则东安公也。沂州刺史每春自祷恩是山。山有谷九十九所。河分八，曰沂曰汶，汶东注，沂南流，入清道沂州。山东南有山曰太平，山顶平，可八九十里。顷岁有寇曾居之。山北十馀里有树五檀也。
    ○为人撰乞巧文
    邯郸人妓妇李容子，七夕祝织女，作穿针戏，取笤篁芙蓉杂致席上，以望巧所降。其夫以为沈下贤攻文，又能创窈窕之思，善感物态，因请撰为情语，以导所欲。词曰：惟云渚之晨秋兮，天旷碧以凝暮，悬韶桂於姹月，泫明泪之清露，即河房之将期，俨龙轮以就驭。恭闻司巧之多方，妾修馨香以奉具。窃独溺於自私，希灵娥之所付。回（一作羽）碧凝其异质兮，韵隆虹於霾霁。假文羽於孔雀兮，而使擅夫佳丽。载云蝉之重兮，涂蛮金於绮。细绡缕於藕肠兮，差莲跗以样齿（一作齿致）。命纤爪之虫丝兮，袅檐机之夕缀。是物之巧功善饰，愿赐妾於针纫也。葩萼郁於浓妍，色多宜以善喜。引纤吹於轻飙，若将翔而复倚。醉春光之流景，播清香於万里。霓烟出乎无，缥窈渺以斐。若披若曳兮，扌奢平林兮横晓水。袭霁旦之繁芬兮，因隐映而增绮。澹冉冉其冶容兮，世无隐以偕此。是物之巧容善态，愿委妾於态媚也。短蒲狭兮曲溜溢，雏兮引乳娣，戏音清谐兮荡演曳。牵游裾之低凝兮，蔓春心於淇裔。枯寒劲干兮忆弃叶。摆风叫夜兮留燥雪，流韵凄涩兮泱哲咽。吟梦语之涟涟，感霜钟之流越。是物之巧音善感，愿付妾於管弦也。
    ○旌故平卢军节士文
    郭户、郭航，本不同族，皆家平卢军。户父珍岑，天宝七年及第，以举进士，与权皋著作同上第。天宝末，燕人叛，虽以戮，自是而齐、赵之，颇闻其强矣。
    户既壮，能习先人所业，复举进士。时权相国为礼部尚书，书其所立，欲擢之。及闻家居非地，即罢选归。而亦为师古所辟。户与故渤海人高钅术为等伍，师古死，师道代之，复用钅术，户为从事。有顷，常山帅卒，其卒请嗣帅未得命。师道亦遣甲卒数千人北渡河，屯平原以为顾望。钅术、户相与议语，谓燕、蔡之侯初封，欲令师道先为朝省，以树大功。乃说曰：“佣有操锄为人治稼者，既勤谷灭稂，岁得均穑。至於佣子，既专地自入，其伍益相办助。或谓之语曰：田人百亩成，而饷之直几半，足以饱三冬之腹。至於所取非任，赖主人上广宜宽之，则曰可苟。设一旦笃其不奉，亦夺矣。是属固不殍乎，此借言於家人尚尔，况佣於天子乎，今河北之佣，方责其专田，君侯宁可以假非於不理者？诚能此时因经图以尽入其地，亲谒阙下，则君侯之功，莫可与等。保饷世世，虽孱孙亦终不夺，岂不幸哉！夫举食於人，当渴饥之望也，一饭千金，未足者不能十金。及饫而进於前，虽海陆备鼎，顾与糠乞齿，尚何所愧！愿君侯省之，无为人後。”事将行，左右更沮之曰：“猛虎所以使物畏而不敢犯者，以其能威自居也。故盘林横谷，奋晴以怒，掉尾以倚啸，厌啖於熊豕麇ば之肉。及弃其所长，而欲弭耳委首以待馁，是知命悬於执者之手，虽儿得以狎而搏，如欲伸步於咫尺，安得自遂也？今公舍自食而就待馁，其後亦能无恨乎？孰为公计其事？”於是师道果大悔，遂杀高钅术。而户以能善人，左右者开之，故得无杀。幽於蔡之鄙县，使人守其门，亲属通往来辄籍署。
    更十馀岁，当元和九年，蔡帅少阳死，其子元济欲以其父之地请於天子。天子怒，发兵围之。既急，师道亦悖，乃阴为之助。明年秋，师道兵万馀，东寇彭城，入萧丰沛，且败而还，因艰四境出入者月馀。户乃为练缯书，缄之絮帑如颗，遣航持诣彭城，请其帅愿得上奏。将行执航手曰：“努力慎勿泄。书不吾名，盖假齐人刘谅耳。非见帅，无得言吾书者。”航至彭城，航宗人运为武宁虞候都使，始航欲舍之，会运将兵出定丰未还。航直诣宾府见郭行馀，因曰：“母之姊子刘谅，有帛书奏记，陈叛兵者山川曲折之状，愿见将军。”行馀得之喜悦，起告其帅。航见帅，独谓帅曰：“书，郭户为之。畏泄故假刘谅。刘谅者，师道所信之吏也。”遂发书，书词云：“愿以兵三千人出沧州，用戈船浮海，入莱淄之上。此时海不备，所处皆罪人谪吏，无所与坚。”遂与上奏，於是天子遣告彭城帅知之。帅以为非户书，疑师道为之，以相诖误。故航归不得书报，独告以信语，航不敢复故道，道回远凡数千里。乃及户所处，未见户，且为师道所召。既行，与户兄子会於道，因窃谓曰：“今者航无状受召，岂前事之露耶？且露，航独死，终无所败。无忧也。”户闻之，几自引死。航本莱人，常以气敢闻於平卢军。及师道欲叛，尽縻络敢士，故航在召中。初航不知其召之所以也，意谓知前谋，竟忧死。
    明年，元济诛。又明年，师道反。诏遣大梁、楚彭城、蔡、许、滑、魏之师，合而四入。於是彭城军下鱼台，入金乡；楚军围海，取其二县；大梁军攻考城得之；滑、蔡、许共拔斗门，至临濮；魏军渡杨流，占东阿，再战涉商，屯郓西六十里，兵最近贼。贼益败，故师道遣右将军刘晤将，握前後兵三十万人出当魏。魏兵日急，晤亦为师道所笃，乃归斩师道，尽以郓城降，得拜为滑帅。在十四年二月乙亥也。高钅术以前著迹，追为尚书，盖言宠之。户得以外郎为滑从事。诏令行馀为记室。行馀与户会於河关之间，户谓行馀曰：“户前者使航驰帛奏至彭城。闻其还，不闻其问，今已死矣。君知其请乎？”行馀曰：“请者云何？”犹能尽语章中之词矣。行馀曰：“果然。”呜呼！航竟死矣莫有闻者。嗟乎！十四年，余与李褒、刘宿白马津，俱闻之於郭记室。明日，复皆如济北，济北之人尽能言户之节。故悉以论著，将请於史氏云。
    ●卷七百三十七
    ☆沈亚之（四）
    ○西边患对
    元和十有二年夏六月，亚之西出咸阳，行岐、陇之间，采其风。得西上凶降故老，谓予言边之所以为患可痛之状。辞未条悉，或短曰：惟叟以西戎蠕蠕之旅，而为边出苦言。使闻北塞匈奴杂虏之风，叟曾不哭也。盖天子之忧甚勤，与帅长分节符，给所用以事边，何困？
    对曰：不然，今言所以为患者非一。因此而边兵不得习伎，险不得为固，百姓不可为生。如此吏尚轻易之。然则北虏匈奴，虽以逸马强弓，乘严寒时南驰，其来众不过数千，其所掠民财货，一人所举而已，由鸷隼不能止。屯兵留塞，且北过千里而属烽，望其兴尘，知奔蹄之几，（受降城故事云虏南下望其尘高下则知众寡）视其状，则烽燧次发，然後收民畜，严壁而待之。且每岁八月，戍有清野之火，使其马无所食。彼纵至，不暇解鞍而旋矣。
    而西戎则不然，其众蚁聚，多包山川沮陆之利。其兵材虽一不能当唐人，然其策甚远，力战不患死，所守必险，所取必地。而唐人军中以为材不能，皆易之。故自安西以东，河兰伊甘及西凉，至於会宁、天水万三千里，凡六镇十五军，皆为西戎有，由易而见亡也。闻其始下凉城时，围兵厚百里，伺其城既窘，乃令能通唐言者告曰：“吾所欲城耳。城中无少长，即能东，吾亦谨兵，无令有伤去者。”城中争号曰“能解围即东。”其後取他城，尽如凉城之事，由此人人皆固生，无坚城意。自罗其策以来，为语相传尚近，柰何客独不闻其说乎？
    岐、陇所以可固者，以陇山为阻也。昔其北林僻木繁，故戎不得为便道。今尽於斩伐矣，而蹈者无有不达。且又虚兵之号，与实十五。又有非战斗而役，入山林，伐麋鹿罴麝豪豕，是徭者居十之三。穷险障，剃繁取材，斤声合叫，不息於寒暑，是徭者居十之四。发蓄粟金缯文松大梓奇药言禽薰臭之具，挽辕於陆，浮筏於渭，东抵咸阳入长安，部署相属，是徭者居十之二。其馀兵当守烽击柝，昼夜捕候者，则皆困於饥寒衣食。或经时不赈，顾其心怨望幸非常，尚能当戎耶？是皆赖主上神圣，彼戎畏其化而不敢东刃。
    今岐陇之土甚饶，而农食不充秕稗，衣结缕无帛布。其税租纳粟，官一而耗倍。细吏凭法而要赂，赂厚者虽逋亦宽之，粟虽後至，必亟与符；赂薄者或稽一日，即白吏笞之。粟当输则曰次当某人，又当某人，故有累日而不得倍数矣。其他征徭仿此。农尽所获，不能出其费，尚无不忍吏，是民由蓬息而处，又何聊生？今所患众多，其略可痛如此，长吏终不省，尚轻易之。噫！柰何为不困。
    ○学解嘲对
    客有以今廪食之不充，漕不胜於弊，是劳远而堕近，以为问者。予於是发愤数日，故缕言而对曰：昔汉徙山东豪富兼并之家，以奉园邑，凡百二十四万户。又有南北东西军，及匈奴杂虏以国众来归者，仰给於汉。未闻尝俟挽於吴越而後给也。今以三千人食，劳输江淮岁贡三十万斛，迎流越险，覆舷败︷，不得十半。自渭以东，督稽之官凡四十七署。署吏不下百数，岁费钱十千万为大数。而部吏舟佣，相逾为奸，鞭榜流血，酸苦之声相闻，禁锢连岁不解。岁千馀人虽赦宥，而狱死者不可胜多矣。甚非仁圣之所以牧人也。乃者燕人叛，元宗南巡巴蜀，肃宗劳兵於灵武，及二驾神游，代宗临陕，关中流离，羸牛一缰，常市钱二百千。故有转输之法，虽救一时，然终转入人於祸，诚可以痛。今虽未可暴去，且宜以三辅粟为贡。重资於农，则耕稼自勤，耕稼自勤，甸服无旷土游人矣。如此，九年之蓄可以储，又何劳输挽於远哉！客曰：敬闻其旨。
    ○郢州修明真斋词
    大唐太和五年岁次辛亥十月十五日巳卯，明真大斋主朝请大夫守郢州刺史李祥，（一作详）与谪臣郡客将吏等，顿首稽首再启词於虚无自然元始天尊无极大道太上老君。群灵众仙，咸俟毕降。荡荡乎混元始精，泮漓涵真。薰蒸为气，形生於声。众动既品，随而有名。清浓薄厚，四气之营。乃岐乃陌，拆其混并。众动寿量，道居浓清。覆人为大，启悟为明。拒恶为堑，护善为扃。居恶如何，耻然面黥。居善如何，阳然怀声。道之所宰，尊无与京。伏惟皇上保圣，亿为寿程。天齐尊高，如天无倾。某官幸职居专城，虽喜从乐善之发，怒因嫉恶而婴。每觉逾息失次，度刻不宁。是用浇气於恬，夺性於情。害意之和，伤和於平。而（疑）神误序，胃血差经。伏愿大道神尊垂尊泽，雕坚老荣遐众之龄，使淄垢磨（阙）浊迷醉醒。伏愿金借其坚，玉助其贞。今某等之志，戴道之大德，荷道之生成。某等之状，蓼蘖为甘，山岳为轻。伏愿灾从日销，福与时迎。某等之虔恭，洗思涤虑，以奉以行。谨辞。
    ○行勉赠克躬先生
    士之冠发就履，莫不多善以自袭，必泉（疑）好恶於其里。好恶形，则利害陈而其明一。误所烛习识之惟与生相老矣，而幼善亦违也。惟克躬慎惑为能多即之，故曰克躬敬事则道，容已克人则偷。克躬而择行不谀者，处浊则清，居族则睦，结友则义，字俗则化，折狱则不滥。夫元黄之滋，不能混玉之素。克躬之志干以洁，故处浊而能清，愉吝之私不能玩於礼；克躬之气和而庄，故居族而终睦，稼穑之报不终负於勤；克躬之行诚输而劳先，故结友而能义，河谷之湍不能返流而倒注；克躬之令重本而道常，故字俗而能化，蒙鉴之垢不固点於磨；克躬之辨穷思极明，故折狱而无滥。若是者非勤道孜孜，则多易违也。或问於力行之先生曰：“善可迁而过可无悔乎？”对曰：“吾何敢诬，克躬自塞而已。”先生姓崔氏，字夏封，生於唐，臣於五代。居官则克虑以事事，假牧於巴梁，其民生祀之。处则克已以食，居於河济之沂，其友交给而助之。既迹既明，贤者称之矣。他日，先生往侯之命，余赠而勉之曰：ゴサ之舟，腹万斛而不盈，浮波而驰，终岁而不息，载之者获於驰耳。及厌风水之适，安於所留，曷与一敖之庾等，虽坎坎循环之轮，犹羞其止也。顾洁狂之诚，能思即哲，居哲忘思则狂。盖古者勉不息之勤言也，先生其终勉诸。
    ○夏平
    夏之为郡，南走雍千五十里，涉流沙以阻河，地当朔方，名其郡曰朔方。其四时之辰，夭暑而延冬。其人毅，其风烈。其气威而厉，易愤而难平。夫其难平之状，在阳为悖，在阴为狠。悖为不平者，在上暴横而为也，在下残冤而为也。狠为不平者，在上蔽惑而为也，在下愤激而为也。
    元和之初，夏之节度韩将军入觐，其甥杨惠琳为之後，以兵叛。天子命将军演伐之。既至，尽杀其属将，曲直者无别罪。并俘其家姊弟妻子，以其善貌者择而入，其馀均赏麾下骑士，皆得肆辱污。
    明年，拜右卫李将军愿为尚书，出代演为政。至其城，察民气色不得平，乃留意於察，果得之。因令曰：“天子愍不辜人，而命四方为政执事观察之。夫杨惠琳叛胁其良人，良人以骨肉妻子故，不能得止，又不能即死，制已在人，今皆以是罪戮之矣，其姊弟妻子当免者，不宜复蓄污。且又皆良人子等类耳，宁幸如此乎。今尽籍出之，无得隐。”吏更察，敢有如是者斩。於是尚书愿乃以畜马为则，训得所虏者，相当其直。其人皆死志积冤愤，既出，即豁其所蓄，道路呼声四逸，有感愤不胜於心者，则仰而号，俯而跃，退而变为喜，而舞谣其德，其声杂调齐感。如是连日，改旬而後已。是则修其化如此，其气复能为悖耶。夏之属土，广长几千里，皆流沙。属民皆杂虏，虏之多者曰党项，相聚为落於野曰部落。其所业无农桑，事畜马牛羊橐驼。广德年中，其部落先党项与其类意气不等，因聚党为兵相伐，强者有其马牛羊橐驼，其後支属更酬杀，转转六七十年莫能禁，道路杀掠以为常。尝与华民贸易马牛羊橐驼者，贸已，辄以壮骑从间道，伺险击夺华民，华民脱死者几希矣。愿乃按察部落，尽知其猾，大者死，小者盟。又令曰：“今盟已，敢有叛者灭之。”其後有人货得一马，厚价善色，骇而逸，凶其所就月馀，奔历数帐，异逐之。又至一帐，帐之老，乃相与执而诣公居请曰：“有马逸来，莫知其所由。”其後更岁故，亡马者得复之。是则修其弊如此，其气复能为狠耶？
    夫政不明，则平不得施於气色笑语矣；法不清，则平不得信乎井闾市货矣。昔者周公之为政，处於相则天下平，处於东则一方平。今夏北一方也，得其平如此，岂在位者而知周公之道耶！乃籍所以於篇，以明善理云尔。
    ○魏滑分河录
    元和八年秋，水大至滑，河南瓠子堤溢，将及城。居民震骇，帅恐，出视水。迎河西南行，思欲以救其患，亦颇闻故有分河之事，言其水尝导出黎阳傍。帅以其功尚可迹，於是遣其宾裴宏泰请於魏曰：“河经地而东，滑最大。自洛以西，百流皆集於滑。而春秋堤防不为固，此将军所明知也。窃以黎阳西南，其洄ヂ拒流，以生冲激之力。诚愿决一派於斯，幸分其威耳。今秋雨连久不间，洛滑以西，稚川峻谷，暴发之水，争怒以走会。即河势日夜益壮，恐一旦城郭无赖。谨听命於将军。”魏帅许之。其将卒吏民更请曰：“患难近也。况滑得水患於天久矣。魏何戚？乃许移於已哉。”帅曰：民前听所语，是黎阳与滑，俱帝土否耶？设人有不幸於水火，而望及於四海道路之人，凡见其苦，即为举手，宁皆有戚者。夫全大以弃细，顺理也。且滑壁卒数万人，民不安业，未知其赖。吾安敢以河鄙咫尺之地为专惜乎？顾桑麻五谷之出不能赈百户，假如水能尽败，黎阳尚不足爱，况其无有。民何患无土以食。”因召吏趋籍民地所当夺者，尽以他地与之籍。奏天子，天嘉其意而可。明年春，滑凿河北黎阳西南，役卒万人，间流二十里，复会於河。其ヂ田凡七百顷，皆归属河南。夏六月，魏使杨茂卿授地，滑帅於令陈酒乐，与浮河新渠。是日亚之以客得与，故悉其事於两帅之宾。
    ○异梦录
    元和十年，亚之以记室从陇西公军泾州，而长安中贤士皆来客之。
    五月十八日，陇西公与客期宴於东池便馆。既坐，陇西公曰：“余少从邢凤游，得记其异，请语之。”客曰：“愿备听。”陇西公：“凤帅家子，无他能。後寓居长安平康里南，以钱百万质得故豪家洞门曲房之第。即其寝而昼偃，梦一美人自西楹来。环步从容，执卷且吟。为古装，而高鬟长眉，衣方领绣带绅，被广袖之襦。凤大说曰：‘丽者何自而临我哉？’美人笑曰：‘此妾家也，而君客妾宇下，焉有自耶？’凤曰：‘愿示其书之目。’美人曰：‘妾好诗而尝缀此。’凤曰：‘丽人幸少留，得观览。’於是美人授诗，坐西床。凤发卷，示其首篇，题之曰《春阳曲》，终四句，其後他篇皆累数十句。美人曰：‘君必欲传之，无令过一篇。’凤即起，从东庑下几上取彩笺，传《春阳曲》。其词曰：‘长安少女踏春阳，何处春阳不断肠。舞袖弓鸾浑忘却，罗衣空换九秋霜。’凤卒诗请曰：‘何谓弓弯？’曰：‘妾傅年父母使教妾为此舞。’美人乃起，整衣张袖，舞数拍，为弓弯状以示凤。既罢，美人泫然浪久，即辞去。凤曰：‘愿复少赐须臾间。’竟去。凤亦觉昏然忘。有顷，凤更衣，於襟袖得其词，惊视，复省所梦。事在贞元中。後凤为余言如是。’是日，监军使与宾府郡佐及宴客陇西独孤铉、范阳卢简辞、常山张又新、武功苏涤皆叹息曰：“可记！”故亚之退而著录。
    明日，客有後至者，渤海高允中、京兆韦谅、晋昌唐炎、广汉李吴兴姚合曰：“吾友王炎者，元和初夕，梦游吴侍吴王。久之，闻宫中出辇，鸣笳吹箫击鼓，言葬西施。王悼悲不止，立诏词客作挽歌。炎遂应教诗曰：‘西望吴王国，□书凤字牌，连江起珠帐，择水葬金钗，满地红心草，三层碧玉阶，春风无处所，凄恨不胜怀。’词进，王甚嘉之。及寤，能记其事。”炎本太原人也。
    ○谊鸟录
    贡籍中有鸟谊名者，生商山，始以谊闻。商之贡来者云：“能搏击雀。以为天子後宫游戏，贵幸宜进此以具乐。”後宫亦相尚奇，饰之以彩丝合缕，为足萦垂，以绛缯衣尾，加鸣金撼如佩。又指习其捷便，指熟得如意。後宫从上所遨幸者，夸玩无厌。春纵去，秋辄复贡来。谊鸟性与他禽不类。色缥绿而文颈，形大小类，而意气貌状复不类。往往高林大木间，同巢者累数百。其春乳，当为食者还词，即先稚或疾，无别已儿也。秋，罗人捕贡设罗，有误中者，即群众相号呼，若不忍去，投下集罗。以如是故，谊鸟无他名。沈子曰：余幼过商山，熟谊鸟事於其宿老。今途适蓝田，邮夫唱传曰谊鸟贡。余初喜其以谊蒙幸，则生为枭獍者，远遁而愧死，其馀贼暴侵凌之类，期不得自性矣。及闻其用材则不然，使移其心从搏击者伍，备娱一旦之游，而谊无所与。何其失职也夫！何其失职也夫！
    ○霍邱县万胜冈新城录
    元和九年，蔡之帅死，其子元济以其土叛，逸掠陈、汝之间。冬，纵兵临寿春，屠马塘，走其守令狐通，焚霍邱。淮南郡邑大骇，民人卷席而居。上闻之怒，谪其守。明年春，诏执金吾李将军驰传出守之。既至，收其坏卒，聚寿春城。使人劳井闾而市货，耕桑之业始复，民人莫知复为战矣。
    八月乙巳，乃夜引兵南出霍邱百四十里，又折而西四十里，营於万胜冈，筑新城。初将度曰：“吾士卒萍合之众也，易散而难役。吾以筑垒令之，必苦难使。寇闻之，必袭吾。”思欲其自用，乃召诸将谓曰：“吾旦日望气，其状有寇，谨备之。”令诸军分营连居，环回之间，十有馀里，各视营之所向，宜为数堵之垣，以御暴矢耳，诸将数奇将军言，归而亟晓其卒，故所命立就。将军与监军使出周视之，还至武宁，大称筑者之能，劳以酒帛，语宠其将，因曰：“既已，幸周缭之善也。”他将耻其功之不类，乃复兴，即日而垣周。将军监军使出，具牛酒为劳，因士卒之乐，又令曰：“山泽之地，其土瘠漓。今时方秋，浸潦用事，谓众之功难为也。顾其垣今日而周，明日而坏。吾为诸君惜之。诚能致其厚，则土藏气色，脉力相辅，虽霖潦不为患矣。”筑者皆悦，复争为厚。及竟，将军监军使出视之，复劳曰：“嗟乎！诸君之能，众士之功也。既周且厚，始为其垣，今则城矣。”因自吟曰：“城乎城乎，使其增数仞而饰之，寇虽蚩尤，宁敢犯我乎！”遂归。诸将相谓曰：“乃者将军之词，得无意其高耶？吾党亦丑其卑矣。”复增其筑，於是新城遂具。明日，寇果来，望见皆愕然。因至新城傍，俱张喉高言，指城上曰：“为我曹敬谢将军。”讫辞而去，诸将尽伏。寇亦以王览、董重质营其侧拒之。
    十一月戊辰，将军将卒万馀，西渡涧渠，上史蔟冈与贼阵。自平明至日中，进退相延不得合。及日侧，将军乃谋曰：“彼必乘暮伺吾还兵，击我必矣。”於是引兵急攻寇，寇延退数里。乃以精兵分伏其两隅，复自延退间，拔其羸老先复，令军中曰：“皆坐。”贼之後见官帜有引渡者，以为兵怠俱还，遂大呼疾驰东下。於是伏兵皆奋断其後，贼大溃，杀伤千馀，生得数十人，官卒死者亦数百人。是时李存亮为先锋将，使百骑游击左右，独五人环驰如毂，至贼麾下，斩其将王览，继辔转斗而归。十一年夏，高霞寓败於随唐既谪，尽发其卒属陈。秋，捕得寇兵，尽罢南境之备，俱东备矣。九月，使偏将军李曜领步卒数百人，从险道夜行，衔枚入寇境，西过九女原百馀里，屠其堡聚三十馀垒。又使义营诸将西北傍安阳山，破其土附屯戍之众数十百人，招其降民男女万户，得其将二人用之。
    久之，朝之卿士，以为将军怠於战，或发其语，而客亦有来诘於将军曰：“始天下高将军之义，以将军兵临三州之寇，谓一举而取，何为久不称其获与？”将军曰：“子之望吾非也。夫锄深根者，必利其锸。乃言之部，多吴楚耕贩之人，习於沮泽之上。彼鱼鸟之性，其生也，忄匡忄匡如偷儿，其游翔之群，非不多也，及抚掌而骇之，即争为溃矣。而寇亦素难吾名，常以精卒待我。今驱是於谷之间，与寇决斗，譬由畜彘之御穷狼，宁有所抗？盖居之严城，以固其意，令旦暮从壁上望见寇骑号呼奔突之状，以熟其目。然吾又常喻以风□胜败之语，以壮所恃。如目熟而胆壮，及其可用，吾伺其利而击之，期於必胜，此吾所效也。”
  </div>
  <div class="pagination">
   <a href="全唐文_page436.html">
    上一页
   </a>
   <span>
    ...
   </span>
   <a href="全唐文_page432.html">
    432
   </a>
   <a href="全唐文_page433.html">
    433
   </a>
   <a href="全唐文_page434.html">
    434
   </a>
   <a href="全唐文_page435.html">
    435
   </a>
   <a href="全唐文_page436.html">
    436
   </a>
   <span class="current-page">
    437
   </span>
   <a href="全唐文_page438.html">
    438
   </a>
   <a href="全唐文_page439.html">
    439
   </a>
   <a href="全唐文_page440.html">
    440
   </a>
   <a href="全唐文_page441.html">
    441
   </a>
   <a href="全唐文_page442.html">
    442
   </a>
   <span>
    ...
   </span>
   <a href="全唐文_page438.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
