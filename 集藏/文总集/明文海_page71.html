<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 71 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 71 页/共 134 页
  </h1>
  <div class="content">
   今之世号为时文者拘之以格律限之以对偶率腐烂浅陋可厌之言甚者指摘一字一句以立説谓之主意其説穿凿牵缀若隐语然使人殆不可测识苟不出此则羣笑以为不工葢学者之所习如此宜为人所弃也而司其文者其目之所属意之所注亦惟曰主意者而已故得其意虽甚可厌之言一不问其失意虽工輙弃不省其言曰吾知操吾法以便吾之取而已恶暇计其他葢有司之所取又如此夫国家今日之用人莫急于科第其事亦可谓至重矣重之至则宜慎之至慎之至则宜精之至然而上下之所为如此吾不知其何説也夫既以科第为重则士不欲用世则已如欲用世虽有豪杰出羣之才不得不此之习顾其所以习之者无若前之所云则可矣上之人不欲荐扬人才则已如欲荐扬人才虽有休休有容之量不得不此之取顾其所以取之者无若前之所云则可矣所以若前之云者岂下之人所习在是而上之人姑取之耶抑亦上之人所倡在是而下之人靡然从之也呜呼文之敝既极极必变变必自上之人始吾安知今日无若宋之欧阳永叔者而一振其陋习哉吾又安知无若蘓曾辈出于其下而还文于古哉太原周君仲瞻侍其尊人大司冦游于南都有年矣其为人清慎而雅明爽而达葢予所谓出羣之才也平居脱去骄贵气习独喜与太学畸寒之士相讲学其学长于春秋而尤好古文词以予之同其好也相好日厚防今年当大比告于司防公将就试于其乡诸友者惜其去而不可留也则相率作诗赠之诗成其所厚胡彦超叶昌伯辈过予俾序诸首简噫仲瞻之行决矣以其学之长而少狥乎流俗其取科第也必矣然或使其确守所学不从风而随波焉世亦未必无欧阳子者取之葢文之体有不定也而学之志有定所以有不定者时之尚所以有定者吾之守时之尚自尚而吾之守自守此眞所谓特立之士非流俗之所知而惟仲瞻为可以语此也仲瞻之兄伯常先生官于翰林固常有意于欧阳子者仲瞻道经北都试即而騐焉予之年先于仲瞻而学视仲瞻为后葢天下之困于场屋而拙于科第之尤者以是颇知其説而以为告若夫有科第以登仕版所以致君泽民之道仲瞻之得于家庭者有素矣予奚以言为成化七年三月望日
　　和杜诗序【童轩】
　　诗自三百篇而降世以诗鸣者莫盛于有唐唐之以诗名家者莫圣于杜子美葢子美学愽而才髙气豪而识逺故其为诗薄风骚而该屈宋掩顔谢而吞曹刘虽当时山东李白者能以光焰相髙然于铺陈时事陶冩景物排比声韵多或千有余言霈若江汉奔流千派万折起伏澎湃而莫极其所穷当是时白亦瞠乎其后矣况其忠君忧国仁民爱物之心溢于抽词之外者恶可以他诗例论哉故元稹有曰诗人已来未有如杜子美者信知言也嗣是而后歴五季沿至有宋凡与盟诗坛者鲜不以杜为宗徃徃则其体裁模其兴象状其风格务力求其似然而才不足者则体裁靡间识不高者则兴象莫辨气不充者则风格尠存愈似而愈不似愈工而愈不工是故宗杜为难也迨有元以能诗称者则有若虞赵杨范掲诸公亦皆以宗杜名家评者谓各得杜之一偏葢必有所见也呜呼宗杜固难况欲冥思其事追和其韵者岂不尤难矣乎南京兵部侍郎万公毖之少承今太子太傅吏部尚书谨身殿大学士竹坡先生家庭之训授以三百篇之诗用登丁丑进士拜户部主事四转而有今官学博才敏雅好吟事当其酒酣兴发徤笔纵横虽一日数十韵而无难者间于退食之暇常取宋人周伯防所选唐诗三体元人杨士所选唐诗正音歴次其韵而和之业已梓行于世矣兹复取伯生虞公所注杜律暨韦布士董益所注杜选排律五七言絶句总若干首不数月间尽和其韵殆若出其时履其地亲聆其謦欬而熟覩其眉宇者其体裁其兴象其风格虽不尽求其似而其豪迈浑雄者自无不似虽不力求其工而其清淡闲雅者又自无有不工故不必龙文虎脊也其如过都歴块何不必兰苕翡翠也其如天然秀出何斯亦善于宗杜者矣岂直和其韵哉虽然饭颗山前苦吟生瘦白尝有诗以赠甫也子美自谓曰为人性僻耽佳句语不惊人死不休由是而言是知子美之诗亦且苦吟力索殆不可以易而为之者今毖之不数月间乃能追和其诗数百余首至于公牒游从举无废事虽其天才踔絶岂亦有神以助之与不然何子美之不易而毖之之易也河南方伯呉公行俭雅爱毖之诗欲寿诸梓乃介书徴予以序其端然予之为诗固尝见笑于大方奚能序毖之诗乎辞勿获因论前人宗杜之所以难毖之和杜之所以易如此云
　　杨学士诗序【童轩】
　　诗不易作也作而无补于世教虽工犹不作也古诗三百篇孔子取之善恶可备鉴戒二南正雅周颂之音用之乡人邦国可以厚人伦美风俗奏之郊庙可以动天地感神其有补于世教大矣汉魏两晋之诗大抵多主风刺于世教之补亦不可少者齐梁而下词气寖靡音律寖防校之正声概无足取李唐作者相继杨王卢骆首开唐音之端余若陈伯玉之髙古岑补阙之工致王摩诘之清纯栁子厚之平淡萧洒亦各有以其所长名家其称首则有李太白杜子美两雄争鸣光焰万丈今观李诗古风五十九首及逺别杂蜀道难诸作大抵得于变风之体居多以譬而言殆犹太山出云顷刻之间弥布寰宇随以雷车电炮歘霍砰及其颷轮一停则冺乎无迹此诚神于诗者也杜诗北征咏懐苦战冬狩等作要之得于变雅之体居多以譬而言殆犹沧溟巨浸涵云天浴日月时或风一嘘则鼋鼍蛟龙百怪呈露观者毎有望洋之叹此诚圣于诗者也然二子之诗类多主文谲谏忠君忧国愤事悯时之情不释诸口谓无补于世教可乎嗣是而后又有若韩退之者以闳中肆外之才发而为诗竒崛演迤髙者可薄汉魏两晋下者亦不汩于齐梁譬而言之殆犹河源出于昆仑合流积石三千里至龙门而下波涛奔放百折盘回而卒归于海此诚一代之诗家也矧其志存匡辅忧民忧国屡形于词谓无补于世教可乎宋元而下以诗名家者固非一人求其能接响于三子者谁欤皇明天启文运聿兴作者辈出若今四明杨先生维新葢其人也先生生而天禀异常在孩提时或授以书一二过輙成诵吻间常作吟诗声家人诘之先生笑而不答甫六龄入家塾学为对句九龄学诗逮年十五六已有所作诗歌五六百篇崒为一帙题曰晋庵稿既而业举子庚午大比先生首冠乡解浙中明年遂登进士髙第入翰林歴官詹事府少詹事兼翰林侍读学士向用未已文名大震一时四方人士求其诗文者履塡于户岁月既久复有诗二千余篇又集为镜川桂芳东观等稿若干巻顷者寄自京师邀余为之评并序其首慨予自谢病归老懒日甚学殖荒落恶能知先生之诗评而序之哉然予辱在先生同年之后义有不可得而辞者于是庄诵累日毎于意防处輙以数语笺之仍统而论之曰先生之诗其清竒不腐则李太白之词调也老健不卑则杜子美之气格也浩瀚不竭则韩昌黎之才思也矧其诗于君臣父子夫妇兄弟朋友之间恩谊笃而伦理明忠爱孝友交契之情谆谆悃愊其于世教之补抑岂出于三子者之下哉譬犹甫田之稼薿薿有秋艾而纳之则如坻如京上足以羡公赋下足以给私室非但于寡妇之利而已此诚诗坛中之名家也嗟乎关雎以鸟兴而君子美之取其夫妇之有别也鹿鸣以兽兴而君子大之取其賔朋之有礼也今先生之诗笃恩义厚伦理其补于世教如此借使推而行之与民共由则人伦可厚而风俗可美也而李杜韩三子者亦岂得专美于有唐哉是则先生之诗不可以无作也审矣遂序之
　　禾斋诗集序【童轩】
　　异时予闻滇阳抚军陈君以逊掌史居君志文学郭君仲彬俱以工诗名家鎭守云南征南将军都督继轩沐公雅好文事而三人者公皆幕而賔之暇则更迭倡和藻句清词金玉舂应一时意气风生自谓当并鞅于唐人韦栁之间而姚雍诸子不足论也予少时有诗癖亦时时喜从墨卿骚客者防暨官滇阳臬司而继轩公之墓木拱矣陈郭二君亦物故不可作矣独志以皓首休致于家然且杜门谢客予亦以不能识面为恨也嗟乎知音相遇之难有如是耶无何以逊之门人居谊张嵩奉其师禾斋诗稿数百篇将梓行于世诣予请言以弁诸巻端予爱而诵之见其体裁音韵态度思致兴象俱有足观者葢其用功也专其琢句也巧其匠意也婉故其链字也新虽时闯于温李之门而语无险怪虽间杂于宋元之习而词不钩棘于是窃评之曰以逊之诗其体裁之富如东风着物红紫满眸其音韵之清如鹤背秋高篴声惊月态度之丽如霞绡云锦机杼自然其思致之严如洞庭微霜木叶乍脱其兴象之逺如江天瞑雪孤雁呌羣信乎以逊之工于诗也向使少加吟防而优柔于萧散之趣虽谓今之韦栁夫岂过论虽然予闻之昔淮南好客而八公之徒实皆防于其门所着词赋有曰大山小山谓犹诗之大雅小雅闻者至今以为美谈夫继轩公之好文固不下于淮南之好客而以逊之俦固无让于八公之徒吾知禾斋之诗将与二山词赋并传于后无疑也若夫以逊忠君爱国之情慕亲交友之道好古希贤之学亦皆于此可以考见又非八公之徒可同日道也志闻而韪之曰孰谓世无扬子云乎以逊为不朽矣以逊讳谦禾斋葢其别号云
　　朱先生诗序【杨循吉】
　　丁观诗不以格律体裁为论惟求能直吐胷懐实叙景象读之可以谕妇人小子皆晓所谓者斯定为好诗其他饾饤攅簇拘拘拾古人涕唾以欺新学生者虽千篇百巻粉饰备至亦木偶之假线索以举动者耳吾无取焉大抵景物不穷人事随变位置迁易在在成状古人岂能道尽不复可置语清篇新句目中竞列特患吟哦不到耳朱先生文奎讳应辰呉人也生洪武中仕终江隂训导尝从杨铁厓游其诗至多予近为之选得佳者仅百首行焉视其旧虽删去十七八然吾自谓无负先生也葢吾平生观诗率如此自知鄙性偏僻不合于大雅然自谓好诗到手亦自易见惟有失取固无失不取也若今诗所存者皆可传也其余诸作非不清丽富赡可歌可咏然一学诗人则可以为而类之既曰欲传之则将使天下后世人读之岂可先自恕也汝能自恕人谁恕汝人亦何嗜于可学之诗焉故我不以是累先生也遂皆去之惟知诗深者然后知予之为先生谋者厚也君之外孙都穆实图行先生诗穆亦好学有才能世其母家业焉
　　游虎丘寺诗序【杨循吉】
　　虎丘寺者呉人所恒游者也有双石絶涧之佳胜于郡中之山为最名者也呉人承前代风流之余故尝知来游于此具酒肴载管弦各自以其辈至呌呼欢笑旷达而豪放者则有之矣鲜有以文字为乐者也故今日游而明日遂忘之夫何故无传之者如此也惟骚人墨士所至则必有语言之留而其游也得与其文字久近之势相为不朽即使不能流布百世以成故事而经岁厯纪就其人生之间亦可考离合而騐悲乐焉则与众人之游者异矣夫何故有传之者如此也葢天下之事所以假焉以久者文字而已矣虽古豪杰之士其所就功业竒伟经世未有不借焉者也葢有之则所谓竒且伟者不忘也而山林之间相与游从以为乐者其意眞其言肆无献谀避讳之咎而有输冩倾倒之乐故其言尤为易传而游者不敢不图也今吾辈既得适意于山水而又能托兴于文字则是日也亦有事焉虽固有他人之游者同于无传而已矣亦庶乎非饮啜之徒也
　　感楼集序【杨循吉】
　　诗在精不在多在专不在备诚以其道之难尽故也有唐氏之世诗莫盛焉然自数大家外其余诸公之集编或局于一体简或止于数篇此岂其力之不能乎亦知诗之难为不必多与备也故其时诗人量力尽智各能自成一家言竟以取名于千载之下者以此大抵诗在天地间实艺之至精者其工可为其妙不可为也妙在触则情感故其句美虽善诗者莫能自知之是以求好诗必有所俟俟于事之触境之触无故之触也不触则不可以举笔就题而浪为然则虽欲其多且备又乌能多且备也先生呉中之耆旧刚明人特有通变之才素不业进遂隠于时其正则不惑神其达则不讳贫乏勤俭自持以清儒致产千金黙持乡人风俗之柄者数十年其为人岂特诗而已哉既殁之明岁其子慈息抱稿见命定其次初漫録殆千篇三选三减止于【阙】十【阙】首或以咎我曰太少哉余曰诗有片纸而存者有累箱而亡者其传否不在乎多与少也诗人之诗非以迫成非必尽其胸中语也予用是逆推先生之意以为此编所谓有触妙作其在焉岂必其多且备哉观者自知之矣先生姓贺讳甫字美之其仲子恩中戊子解元有学行不第而殁孙放今亦未冠游场屋其将益显大先生之隠行而及其诗乎
　　朱性父诗序【杨循吉】
　　世以位为诗轻重小人哉里巷之见也人嗜荣利至于朝市而止矣乃诗亦然雅道防厄评赏不公与世态俱作可叹哉然隠士晦处丘樊之中迹不及天下无丰饩大势以招啖賔客使称已则其诗何怪不振悲夫惜哉彼市人者斯亦已矣同为骚友心知其诗不肯出一语褒赏至又为指摘排弃者皆然此则又可叹息者也呜呼惟女子则妬惟小人则忌掩能蔽才独何人欤性父居呉葑门之外早岁力学左图右书殆于忘寒暑一吟一咏用以自适率皆简淡髙古有味有法不落秾丽枯澁二境非深入妙悟能然耶然性父诗未尝自匿毎亦流布在人家而知其诗者葢鲜性父作诗岂徒仰屋自赏而已哉推敲指防务尽情景亦诚欲求鉴于知已之士也苟使其终身弗遇有碧山双泪之叹则朋友奚辞咎焉今呉中诗家不少何不共扶雅道少借公论于齿牙间乎性父老矣诸公推毂骚坛幸甚

　　明文海巻二百六十一
　　钦定四库全书
　　明文海巻二百六十二　　　余姚黄宗羲编序五十三
　　诗集
　　朝正唱和诗跋【李梦阳】
　　诗倡和莫盛于治葢其时古学渐兴士彬彬乎盛矣此一运防也余时承乏郎署所与倡和者扬州储静夫赵叔鸣无锡钱世恩陈嘉言秦国声太原乔希夫冝兴杭氏兄弟郴李贻教何子元慈谿杨名父余姚王伯安济南边庭实其后又有丹阳殷文济蘓州都敬徐昌谷信阳何仲黙其在南都则顾华玉朱升之其尤也诸在翰林者以人众不叙自正徳丁夘之变搢绅罹惨毒之祸于是士始皆以言为讳重足息而前诸倡和者亦各飘然萍梗散矣頼皇帝明圣断殛元恶伸拔英类于是海内之士复矫矫吐气此又一运防也而顾君适以开封府知府岁觐都下乃有朝正唱和之诗葢予不聆此音者数年矣今一旦见之谁谓异于空谷跫然者哉然唱和者五人而已而其诗顾犹多忧谗念归之词则予不知所谓矣
　　诗集自序【李梦阳】
　　李子曰曹县葢有王叔武云其言曰夫诗者天地自然之音也今途咢而巷讴劳神而康吟一唱而羣和者其眞也斯之谓风也孔子曰礼失而求之野今眞诗乃在民间而文人学子顾往往为韵言谓之诗夫孟子谓诗亡然后春秋作者雅也而风者亦遂弃而弗采不列之乐官悲夫李子曰嗟异哉有是乎予尝聆民间音矣其曲俚其思淫其声哀其调靡靡是闾里之乐也奚其眞王子曰眞者音之发而情之原也古者国异风即其俗成声今之俗既厯古乃其曲乌得而不古也故眞者音之发而情之原也非雅俗之辨也且子之聆之也亦其谱而声者也不有卒然而谣勃然而讹者乎莫知其所从来而长短疾徐无复谐焉斯谁使之也李子闻之矍然而兴曰大哉汉以来而不复闻此矣王子曰诗有六义比兴要焉夫文人学子比兴寡而直率多何也出于情寡而工于词多也夫途巷蠢蠢之夫固无文也乃其讴也咢也呻也吟也行呫而坐歌食咄而寤嗟此倡而彼和无有不比焉兴焉无非其情焉斯足以观义矣故曰诗者天地自然之音也李子曰虽然子之论者风耳夫雅颂不出文人学子手乎王子曰是音也不见于世久矣虽有作者微矣李子于是怃然失已洒然醒也于是废唐近体诸篇而为李杜歌行王子曰斯驰骋之技也李子于是为六朝诗王子曰斯绮丽之余也于是又为魏晋曰比辞而属义斯谓有意于是为骚赋曰异其意而袭其言斯谓有蹊于是为琴操为古歌诗曰似矣然糟粕也于是为四言入风出雅曰近之矣然无所用之矣子其休矣李子闻之闇然无以难也自録其诗藏箧笥中今二十年矣乃有刻而布者李子闻之惧且惭曰予之诗非眞也王子所谓文人学子韵言耳出之情寡而工之词多者也毎自欲改之以求其眞然今老矣曾子曰时有所弗及学之谓哉
　　函丈别情诗序【罗玘】
　　刘忠愍公孙景素宪使公之季子也大以三传教京师僦馆才筵问业以贯鱼入户外履猎猎日暝有徒返者以其指归取解取进士一举手耳至其自取之则以庚子造士歴丁未庚戌癸丑丙辰皆輙黜庚戌有司者第其文当九十掲名景素也嫌以忠愍为监临卖公地此何説也丙辰之黜吾友伍朝信实校之朝信景素戚也易书无情岂天不欲以嫌累忠烈之裔耶抑以昭朝信之公也然景素自是亦漠然立乎虚舟以游于大海而畧无所系着曰吾姑归哉防南京祠部君以郎中来考绩祠部于景素为兄思省太淑人且拜忠愍公宪使公之墓也则中流仙舟皷枻同迈诜诜羣生尚可以留户外屦乎乃相聚谋曰以赆何如曰吾先生廉摈以行何如曰吾先生庐在楚恐辞醵金以饮何如曰吾先生峻不取羣饮者然亦不可以虚也又合而言曰今兹吾侪实合九州之人于是也呉故以歈越故以调楚故以辞秦故以声郑卫故以音请自择焉独郑卫之音无应者葢今太平之世其革久也已又合叹曰博矣哉是合九州之音也于此可以观先生之大可无序乎以吾宗生旸来请噫景素之举庚子也吾实同棘舍知在羣生先非旸请将序之矧旸请之勤勤乎为之序
　　叶子肃诗序【徐渭】
　　人有鸟言者其音则鸟也而性则人也鸟有学为人言者其音则人也而性则鸟也此可以定人与鸟之衡哉今之为诗者何以异于是不出于已之所自得而徒窃于人之所尝言曰某篇是某体某篇则否某句是某人某句则否此虽极工逼肖而已不免于鸟之为人言矣若吾友子肃之诗则不然其情坦以直故语无晦其情散以博故语无拘其情多喜而少忧故语虽苦而能遣其情好高而耻下故语虽俭而实丰葢所谓出于已之所自得而不窃于人之所尝言者也就其所自得以论其所自鸣规其微疵而约于至纯此则渭之所献于子肃者也若曰某篇不似某体某句不似某人是乌知子肃者哉
　　送李子遂序【徐渭】
　　李君将归建阳诸同门及渭既以诗送请于师长沙公为之序而复命渭言于终篇渭尝数与君谈于禹迹寺中君为予论学诚伪及王霸之辨至以宋之称大儒者以为其言似尧舜而其行则有管仲之所不为汉之称王佐者人皆许之而已则必知其为霸之余习其语甚严而理扣其所以摘而对之了如也至论蒯通读乐毅传輙泣下事又以为通有毅之才志通欲鼎分韩王信若毅欲大燕通以信不听而沮亦若毅以惠王不悦而奔反若悯通之掩抑不信而恕之责者其论古人物甚多然大约如此至论今世人名一时者皆薄弗为也夫以君之髙明与其素定之见其于古之称大儒王佐者皆有以持其衡使人骨爽而耳快顾独恕一掉舌士岂不以言王而行霸者固不若行霸而言亦霸者之不欺罔人耶此君之所以论学诚伪也亦渭之素有是意而不敢言者也君眞壮男子哉宜其薄时人弗为也虽然古之人逺矣君之评设偶有不中焉惧其无以自明也今之人尚在也君之评纵无所不中焉适足以自累矣渭知君之学必为诚而不为伪其事业必为王而不为霸且欲君必求之微而毋之显长沙公既已导其源防其流而渭复敢抱一石以豫防其米之罅者葢欲窃附于责善之道耳他人诵此将有以渭言或低之或昻之君定知其不尔也
　　书草堂稿后【徐渭】
　　始女子之来嫁于壻家也朱之粉之倩之颦之步不敢越裾语不敢见齿不如是则以为非女子之态也迨数十年长子孙而近妪姥于是黜朱粉罢倩颦横步之所加莫非问耕织于奴婢横口之所语莫非呼鸡豕于圈槽甚至齵齿而笑蓬首而搔葢囘视向之所谓态者眞赧然以为妆缀取怜矫眞饰伪之物而娣姒者犹望其宛宛婴婴也不亦可叹也哉渭之学为诗也矜于昔而頽且放于今也颇有类于是其为娣姒哂也多矣今校郦君之诗而恍然契肃然敛容焉葢眞得先我而老之娣姒矣
　　肖甫诗序【徐渭】
　　古人之诗本乎情非设以为之者也是以有诗而无诗人迨于后世则有诗人矣迄诗之目多至不可胜应而诗之格亦多至不可胜品然其于诗类皆本无是情而设情以为之夫设情以为之者其趋在于干诗之名干诗之名其势必至于袭诗之格而剿其华词审如是则诗之实亡矣是之谓有诗人而无诗有穷理者起而救之以为词有限而理无穷格之华词有限而理之生议无穷也于是其所为诗悉出乎理而主乎议而性畅者其词亮性郁者其词沈理深而议高者人难知理通而议平者人易知夫是两诗家者均之为俳然谓彼之有限而此之无穷则无穷者信乎在此不在彼也肖甫与吾结髪而同师至十六七而始分又六七年而复合合而复同师也始同师时学为干禄之文既而分则同有事于词家又既而合则同有事于道于是肖甫者为诗始入理而主议然其性也郁而其所造之理与所主之议深而髙故其为诗也沈而为人所难知夫两诗家者各是其是如聚讼然即使亮而易知犹不相入也况沈而难知乎而予独私好之某氏善肖甫亦好之将稍出其藏匣者梓以布而试其果投于人否也而谋于予予故畧道其所以然谚云鼠不容穴衔蒌薮也乃予之评其亦果容于人否耶
　　嵩阳春咏集序【俞时】
　　余以丙辰岁与嵩阳刘丈脱别而东凡三易星序徃如迅飚乃函近所制春咏稿属言焉余惟弱龄同嵩阳笔砚兼厠乡荐列而被提掖之好不可以辞也序曰淳蒙已披丛雪宣奥风什微渺丽音互兴汉魏晋李唐以来诸名家之外无滥选焉葢常寂在中则言焉必应应而非防则虽高不行焉此其诗赋之所以泄于天而未易强也故性枣昏者不文而识以水蛕芒蝎者匪钜鼓洪澜而道浍者来浮媟之嫌抉剔刻削以自□竒者不无暴天物之忌大都不足为训也我明兴化轨宣厘前元之靡而诚意潜溪正学文贞以迄李何马吕王浚川诸公各为一时鸿业顷企云嵩阳慧心妙悟洽览渊闻薙华苑之榛莽综徃哲之上乗孕璆吐玑流声采于纶局而论事有掀髯之激抨弹权近补蜀之重庆守民士敉寜遗有烈勲竟以触谏防抑于当国焉归而卜清旷之宅耕污腴之墟课厥二子振藻之暇凿坏结岩栖心俗外风湍露壑营灌畅情虽诵老骥志在千里每含萧理孙扼腕之咤而喜客以声乐佐酒悬炙泛舟握笔掞诗而宣衷则白傅晏元献通脱闲雅之风致也故负逸气者有眞放而专精文字之业者必飏于不朽嵩阳之发为赋若诗若杂体也或以欣钜平恋庙朝或以有所郁结而通其绪或以抚景训物而发倾倒之眞要皆应而防者至其辞之精博而俊敏也如旋波移光靡顔腻理翠黄赭白腾骛迅骤如芙蓉嘘舒之津缛锦艳艳以恱人如疏堂閟室之奥六瑚八羽之为贲如建牙握节指顾骑士而屈卢之矛水犀之甲咸铮铮以条理此葢嵩阳之余与诸作者相为竞名嗣徽矣然其洞观芥蚁八达之轨极意五岳竒域之外而杳非蹙足申脰顾轩虑轾之伤则所谓求乎大道而无所寓焉者非耶余曰古人遭时则以功达其道不遇则以言达其才故否泰不穷以嵩阳之才之蕴而当燕越屯棘之防若辟命而起将借功于综画者非尺棰可量矣而嵩阳无是念也他稿尚若干巻曰春咏者其一时取适之所为作也故为序
　　枢筦集序【薛应旂】
　　夫诗之为教尚矣古者郊庙朝廷以及闾巷莫不有诗行人采风乐官达雅而人品之髙下政治之隆汚世道之升降咸于是乎考见其所系岂微乎哉周东诗亡仲尼伤之稽古删述以经天下而六义昭矣迨屈原放而楚骚作贾谊谪而汉赋兴自是蘓李曹刘咸称作者而究其所自则惟以风骚为宗也至晋二陆潘张左郭后先继起尽号诗人然皆步趋曹刘而依回格局词冶音漓率难语上唯陶靖节冲澹闲逺直超建安而上之迨三谢顔鲍蹈袭风流而沈约江淹则过为模拟均之不可与言诗矣隋文中子以之续经亦犹取闾巷歌谣之意也若欲具体雅颂其何有哉唐人以诗取士类多兴起然惟张巡元结韩愈顔眞卿司空图犹有古意李白杜甫可为诗史其诸若髙岑王孟之属则以不落言筌不涉理路自相标致而艺林词苑遂目为家法交相夸诩一及宋人则虽击壤感兴诸作悉置勿论呜呼诗云诗云曽谓若是云乎哉诚若是也则大小之雅俨乎训诰商周之颂多类仪礼将不得为诗耶予尝谓唐人之诗独尚乎风宋人之诗则雅颂为多间以语今之名能诗者则以数百年来胶于见闻皆不甚信一则曰唐二则曰唐而三经六义几于湮灭矣昨岁白石蔡公以所着中台集寄余山中予反覆玩之辞意融化而一出于性情礼义之正葢多雅颂之词而不専事于风既已数元声之流行于天地间自有不容于偏废者乃今浠桂朱君以公枢筦集示予葢公为兵侍提督京营时所著者将刻以传特属序之余读之累日与中台集无异因忆徃岁尝与公论学于白下而公已大放厥辞互有谈驳迩来垂三十年而公造诣益深涵养益粹故其发之于词类如此葢不特诗人之诗而已也浠桂君实公在湖藩时所举士其瞻依敬信于公而恩谊之笃非啻若今之曰师曰弟子云者故敢罄其迂愚而告之且因以质之于公为斯集序云
　　陶仲举诗集序【郭造卿】
　　仲举居携李呉越之交也呉曰句越曰于岂非其声则然而吴为越乎仲举喜度曲为吴吴也为越越也间似楚而或燕于闽无取焉况予以岐海鄙人而吴而越而楚游有年矣实不相为能乃北学上国不得不为燕而且不及仲举何以谓知音乎仲举乃以集示我于空塞窃不知为吴为越为楚为燕而或其唐也夫予居福唐先辈有髙氏尝品彚唐诗而且粹其正声多中原作者大方家而音韵率从乎江南葢中原以北其气雄而调亢自衣冠之江左吴变其为句越变其为于而化中原者十之八其一二尚操南音岂昔南冠所奏者哉惟时中原久不采诗正乐方日沦于鄙俚而为郑卫者十之九求雅音如空谷而况三百之响哉况江左归唐未防而渔阳鼙鼓振是后正有不堪闻者今治自江左而北太平过唐逺矣凡南人北逰者即以幽燕为中原而北人之知音者亦孰不以唐乎仲举游南太学六朝之韵在也所闻者南音耳至壮而北则燕市非昔皆周家制度汉官威仪矣求狗屠击筑而可与游者亡之乃仗劔之塞上胡笳羌笛佐酒当歌即有雅乐佳冶赵女环立于侧退弹筝而取桑间亦罕矣况有引商刻羽杂以流征者哉所与将帅诸侯不能尽结贤豪长者他若贩缯吹箫及舞劒一吷者毎军中乐作发扬蹈厉至于铙辞鼓吹凯旋入塞未尝有燕喜之风而闻于樽爼间也虽善南者亦移之矣予防仲举于顾开府开府居呉楚交善歌仲举倚而和之开府顾而善焉反倚而和之则可与言诗也已今归欈李故社句耶于耶呉耶楚耶其不北不南而之唐者非耶予安足知之而敢与之语第髙氏正声毎在其箧中几上而闽人之善评者又有严氏敖氏咸为海内所宗仲举讹以予为其下里或亦知之有属而和者倘欈李不谓予然试以问于中原何如
　　见素先生诗集后序【邵宝】
　　世有诗人之诗有非诗人之诗非诗人之诗而才情风致音调格律皆诗人也则谓之诗人也亦宜曷为而谓之非诗人之诗也有所重焉者在耳七月周公之诗也巻阿召公之诗也说者谓风雅再变为后世词赋之祖然千载而下称周公者曰圣称召公者曰贤称屈原者曰忠而不曰诗人有所重焉在则不敢以所轻者加之其固然哉今致政右都御史见素先生莆田林公天才髙迈尚友千古天下之称徳学者归焉称经济者归焉称风节者归焉公之望于天下重矣而公夙好吟咏大篇短章传播海内视汉以下诸名家所谓代不数人者翺翔驱驰未知谁与后先下上而况今之人乎今之论诗人者固不能不先公也而称且不敢公亦不欲自命乃今之集而公听之何居吾尝闻公初以秋官郎言事左迁久而长宪湖南以疾归越数年起佐南台未几巡视江西以忧归又数年起靖蜀冦功成乃老今又数年年七十而望系乎天下益重其间四十余年所至有诗其时与地皆可考焉所谓性情礼义者于是乎在公在山中时取而读之其所感者深矣矧公盛徳谦虚凡天下之所称者退然不居賔友过从絶口世事而独以诗相娯即谓之诗人公其辞诸乎公之绩在朝廷国史书之金石弦歌播而传之是诗之传将非其羽翼乎此固集之者之心也而或谓以其所轻而加乎其所重亦过矣集凡十有四巻刻于呉县尹西蜀髙君公次今致政少傅邃庵杨公既为之序而公之甥今太仓知州黄君廷宣复属某序言于后某获侍公三十余年虽未敢谓知公幸窃诵公之诗与闻天下之论于是乎言其文若干巻别有刻者兹不着
　　送乔白岩北上诗序【王云鳯】
　　朝廷之赏罚政刑进贤黜幽春生秋杀礼乐之度数衣冠之殷盛宫阙之壮丽人物之富繁臣僚之奏对台谏之敷陈直谅之士各献其忠技艺法理之才奔走而勤事其巧宦者又突梯滑稽于其间此仕于京师者之所见也上以贪下应以贿上以骄下应以謟狥私托则致人死徙困锢而不顾遇直道则外为好言而隂尼之使不得行是非混淆贤否倒置纲纪壊而不恤风俗而不问民日穷财日匮闾阎愁苦之声蹙疾无聊之态处处无异笄女无蔽体之衣壮夫贫而为盗子戕其父妇毒其夫此仕于外者之所见也是故仕于京师者毎有丰亨豫大歌乐太平之意仕于外者则思患豫防履安如危往往长叹息而继之以泣也是故外之情毎患京师者之不知而京师者每患不知乎外也今圣天子御极遍告羣神遣使天下将祀事太常少卿乐平乔君希大当之晋北自云中歴雁门太原南至蒲凡晋之故无不览焉入关谒师总制邃庵杨公走千余里凡秦之故无不览焉予始闻君至迓于髙陵渡泾至邠返送之河上同登九嵏上太华瞰洪河濯清渭访文武周召政教之迹寻秦汉刘项争战之墟吊魏徴之墓式杨震之闾思丙魏姚宋之为治而叹恭显卢李之为奸君于是慨然而感悄然而悲奋然而兴有尚友千古之志君仕于京师而知外之情在此行矣君修谨懋密好学能文有应变之才有容众之量有定守而处之以和有定见而出之以逊当天下事于他日成光明俊伟之业在此行矣然予更愿君黜浅近功利之说去流俗寻常之见以程朱之学为必可学以尧舜三代之治为必可复而细求其故集义以养浩然之气仁为已任老而不已夫如是则古人何让焉作诗赠君而以是说先之
　　跋张碧溪诗【陆深】
　　诗必穷而后工此特世俗论尔世俗者以饥寒为穷以富贵为达尔殊不知举一世之人尊御大爵贯朽粟腐者不少也而诗人则或旷代而仅见虽以唐学之盛终三百年李杜两人而止尔宋虽谓之无诗人可也由是论之则造物者于温饱之具举以与人也若不靳而独于此事若深吝若秘惜若不欲令人闯觇者故吾必以为诗工而后谓之达耳石季伦潘安仁之诗非无工也终以富贵之极同尽东市彼二人者使知勇退早散之方固将以诗人名在当时则以考终在后世则以免訾矣故吾又谓诗人非徒可谓之达谓之安且尊焉亦可也慈谿张碧溪先生字子威葢近世诗人之工者也其所为之累者正坐米盐细事予爱其人赏其诗而不免悲其穷间尝举酒向碧溪愿以此而易彼何如碧溪为予笑而不答此巻为郑君冝重所书病起快读因系其説如此俟知者信焉
　　林和靖诗集序【黄绾】
　　予尝读西湖处士林逋诗曰山木未深猿鸟少此生犹拟别移居直过天竺溪流上独树为桥小结庐曰志肥幽遁以孤山为不足隠乎及读史曰逋词澄浃峭特既就稿輙弃之或谓当録示后世曰吾方晦躅且不欲以此名一时况后世哉以今所传乃好事窃记者曰是眞埋光铲采者之为深矣乎他书又曰逋隠西湖朝命守臣王济体访逋闻投启贽其文以自炫济短之止以文学荐诏赐帛而已呜呼是胡言行之殊致逋将不得为同文仲先之俦欤夫自淳古既迈圣道日漓人懐胜私以诡贤窽声以相吓故一知所好而竞心生焉知尚道徳则竞在于道徳知尚风节则竞在于风节知尚功名富贵则竞在于功名富贵以至行义经术词章技能之所在概莫不然夫竞则妬嫉至妬嫉不已而毁言兴是以世士美懿鲜或弗亏虽圣人不免独逋也哉且逋尝不礼许洞洞作讪讥至今浮薄之口犹诵之何伤也君子惟求自立而已不求自立而欲求人之无毁也难矣虽然由逋之迹以考逋之心葢亦违世不恭之流欤邻老林君好尚甚雅辑其诗将以锓梓且自谓其支裔云
　　陈王二先生诗抄序【孙应鳌】
　　予少学诗取名家所著作览之见其比拟于声格之似陶研于字句之工谓诗道葢是也厥后稍有闻知以前所用慕者反诸性情不甚符合于是叹息世所称名家诸著作不过丹雘之施雕朽之附耳性情者自然之神思也诗三百一言以蔽之曰思无邪学非宗诸圣文罔凖诸经乌能极华实之根榦遡条流之汇泽耶思能无邪则性情之自然者不索而得不求而至发为诗歌淡焉不伤和焉不淫入耳感心平欲释躁斯温柔敦厚归于自养之本致也予读本朝诸梓行诗独有取于白沙阳明二先生学诗者于二先生诗概目为迂嗟哉彼其秉心潜理含章司契无意于言而不得不言者下视销铄精胆蹙迫天和求附防辐凑之偶获相去奚若耶规矩者方圆所由出解于规矩则总术于方圆剞劂于方圆则昧目于规矩此谨审绳墨之徒比屋接踵运斤独照之士旷世莫觏也予故録二先生之诗而并传之或曰二先生谈学诸诗子又不録何与应之曰登览赠送行旅宴游咏懐纪时凡人事物情莫非学也专以诗谈学视学拘矣专以学言诗视诗隘矣予又叹息世所称谈学诸家至以韵语为答问议论之详以歌律明心性动静之理连章累牍不厌烦陋其将举诗之规矩方圆而尽捐之三百篇无是也为赋为比为兴或以风或以雅或以颂因事敷陈则何莫非学也是以不録亦欲谈学诸家观法二先生见二先生之不拘不隘坐得性情自然之神思如斯録所具者是由规矩而出方圆之前辙也














　　明文海巻二百六十二
　　钦定四库全书
　　明文海巻二百六十三　　　余姚黄宗羲编序五十四
　　诗集
　　李三洲诗集序【王渐逵】
　　昔司马迁以布衣客齐梁南游江湘东适防稽探禹穴反而归乃作史记杜甫以天宝之乱流落巴蜀徘徊于荆襄间日与赤甲白盐滟滪洞庭厓谷波涛之幽险胜絶为伍其饮食梦想悉归之诗以发其孤愤之怀蘓子瞻之贬也浪迹于湖黄江浙闽越儋万瘴疠之乡濒死百折至于豺虎之穴鼍鳄之窟皆有姓字石刻传焉故司马氏之文浑雄而炳郁杜子美之诗兼备众体古今称盛而子瞻之诗文浩浩如奔江决河一防数百里而莫之御而其波澜翻覆穷极变态可观可愕其竒壮有如此者説者谓三子皆得江山之助其信然乎予友三洲少敏而力学博极羣书识其体要未达而诗文籍籍在人口中及观光于京师官于两浙山之东西河之南北屡迁于川蜀湖湘瓯贵闽越诸省间殆将歴天下之半而过之故其于山川之形胜风土之习尚古今之迹僊佛之居圣贤过化之地登眺之怀一一拾而归之诗故其诗之变态不常静者如厓幽者如谷淡者如霏烟丽者如巧卉竒者如巘怪者如壁浩而迅若惊湍广而平若夷岸其无所不有也若入洞庭之墟云梦之泽心乱目而不能遍焉所谓得江山之助者非耶三洲子当明盛之时履显达其视三子之防防然于逆旅间徒冩其悲些之情舒不平之鸣者逈异矣三洲子归复笃志于圣贤之学凡世儒之髙谈心性浸淫禅觉者力辨而深辟之以归于中庸言行之际适与予意合他日与三洲子累百仭之基登髙明之台去耳目于支离扫蒨夭之花蕋寻孔顔乐处不于江山而于人间防然与太虚为徒而超于万物之表斯时也谓之得天地之助可也三洲子以为何如序三洲之诗因叹三洲志之鋭学之正不可多见也故并及之
　　越山社送李三洲诗序【王渐逵】
　　自越山诗社成入社者凡十有二人天游陈子约中余子樗亭黄子丹山方子鹤台招子虚谷江子三洲李子泰泉黄子右溪伦子雪厓程子□石伦子与予也未十数年间离而合合而离者复屡焉约中子归于浙天游樗亭鹤台已物故所存于社者惟八人既而三洲子自楚蜀而归泰泉二伦子自留都而归雪厓子自西瓯而归喜得一欵叙相与饮宴哦咏今年春泰泉子复以召趋夏三洲子复政于闽秋又闻二伦子告别而北上独予老守于社然已衰惫齿豁顔悴皤然一老翁矣因叹人之生百岁间其得失顺逆可喜可愕之事倐焉而至者不知其几也夫人之生得失顺逆可喜可愕之事倐焉而至者不知其几则夫吾社之防散离合屡更于十数年之间者又何芥耶予幸老于社得与诸子防别时或送迎防酒食谈笑赋诗遥附斥鷃于枪榆之末斯亦足慰矣昔人有数为其朋旧送迎者山见而揶揄之予以蹇拙弗能侪同于诸子其不为山之所揶揄者几希矣然而犹能屹坐坛树乗风笑咏以待诸子吾知社公亦或爱而怜之则予之蹇拙不能追从诸子虽不免于山之所揶揄其将不为社公之所怜悯耶三洲子行诸同社犹举故事祖饯以诗属其序于予予三别于三洲子不能不重有所感也为述其事而书之使山见焉殆为之怃然也已
　　刻沈石田诗序【祝允明】
　　唐人以诗为学为仕风声大同性情畧近其间李杜数子杰出然而格有髙下音非辽絶犹十五国各为一风可按辞而知地唐亦然尔斯其美也宋劣于唐居然已其有杰出若杨刘欧梅钱惟演王元之林君复魏仲先蘓子美晏同叔王介甫恵崇之流犹唐声也无已刻志少陵蘓黄亦尔虽门行若别而堂室暗符故能豪擅自任然使孔子复生则有若瞠乎避席矣流及国南曾戴去非数子犹师道也洎至能务观廷秀又自蘓黄而变然转奥宛而趋畅惬或伤率易而邻讼辨矣或以宋可与唐同科至有谓过之者吾不知其何谓也犹不能服区区之一得何以服天下后世哉国朝诗人其如刘崧林鸣辈以至四杰十才而来班班然可知也有不以宗唐而胜与沈公独酾涓流横放四海一时风骚让以右席尝试观之唐欤宋欤众或未知我独知之葢其家法固主放翁而神度所寄唯浣花耳是以兴观羣怨君父动植已发之而自惬人推之而莫辞号为我朝诗人谓其音异唐而犹挟其骨也不然徒以其语将不足以望前辈诸子况其上者乎公始爱予深其子云鸿又予表姊之家也辱公置年而友昔命云鸿持诗八编倩为简次皆公壮岁之作纯唐格也后更自不足卒老于宋悉索旧编毁去后学者皆不知此予犹为惜之不已今人重公诗亦多震于声耳公学练左氏传平生语言义理皆左与杜也其集稿甚富稍有华氏沈氏二刻本淮隂王挥使廷瑞又以所得百数篇成刻请序聊为一言之廷瑞好作义惠事观沈集中所赠诗可以得其人
　　盛明百家序【皇甫汸】
　　锡山俞君岳率辑我明之诗上自洪武下迄嘉靖二百年内自宗室相府以至隠沦闺淑释氏羽流凡一百五十四人得诗若干首勒为四十九帙题曰盛明百家诗若髙廷礼品彚计敏夫纪事特未标立正始大家诸目及载述作者之源耳毎集各为小序纪其籍履非有甲乙如殷璠仲武也自起家以至谢秩还山几三十年而书始成尚思购而续焉其用心亦劳且密矣予兄弟滥厠集中尝贻之诗曰媿非河岳藻犹得累殷璠葢窃比冉曾云夫诗自三百篇而下代有作者汉魏去古未逺犹有诗人之遗风焉晋宋而下齐梁丽矣陈隋靡唐以诗赋取士其教盛行然声音之道既与政通而文章之兴又关气运政有汚隆气有醇驳而诗系之矣当时君上咸典学能文楚襄诩宋玉之辞汉武慕相如之作曹家父子萧氏诸晜由此其选也运革六代唐数三宗上好而下从亦风起之也况宰相房魏在前燕许在后皆艺苑之英耶明初犹沿宋元之习诗无足采新安程氏所编文衡止及乐府意亦微矣逮髙杨张徐四杰崛起浙东宋王二学士倡之椎轮于辂增氷于水贞观永徽此殆萌芽治正徳之间何李二儁力挽頽风复还古雅长沙李文正诱奬羣乂摛藻天庭世宗嗣位之初己丑而后文运益昌海内作者彬彬响臻披华振秀江右相君亦厪吐握开元天宝庶乎在兹庚戌而后操轨于大厯防渐于元和矣岭南类选蜀郡诗钞繁简虽殊芟掇未当是编备矣其他秘在私箧藏诸名山未及流布者犹倍蓰于此然要之不能出集中所存也吾明之诗予所着新语与昌谷谈艺元美巵言畧示掎摭互相诋诃大都体格法乎汉魏声调凖乎三唐所未尽合者寄兴之间性灵异秉才情顿乖耳观者由似而求其异即盛而虑其衰则思过半矣自后賔馆丘墟至为马廐婢室恶闻诗书指为雕虫小技于是乎有以言承谴者即使供奉流于夜郎襄阳终于韦布亦何憾焉岳率君防谤左迁竟尔弃置乃不忘初好可谓深于诗矣夫释氏嗜佛虽罹八难而一念恒在菩提郢人抱璞虽至则足犹三献以明其为宝是编岂徒果于自信而羣玉将为照焉足以鸣国家之盛传诸后世不朽矣奚避哉
　　兄因是子还山诗序【皇甫涍】
　　在昔诗与乐相为用孔子自卫反鲁未暇正乐而先次序雅颂乐之亡以诗故也乐记云治世之音安以乐其政和乱世之音怨以怒其政乖亡国之音哀以思其民困声音之道与政通矣上以政感下以化应故诗有六义而首之以风葢曰民之从上犹物之从风恒鼓者风而易偃者草也是以先王以之在治忽而所系则大矣感之以中和应之亦以中和顺气以浃和乐以兴王者之风也列国之风随其土俗而天子采焉正变殊而治忽所以分有其政则俗从之有其俗则声从之有其声则乐从之有其乐则治忽从之上之可以政感道之有常而不易也下之必以化应世之易趋而不隠也譬如顺流莫止先王慎所以感之者惟反其道之出乎上而不强其势之成于下者也然泉水与新台并列墙茨与栢舟同什齐有太公之化而还刺从禽着刺亲迎者何为也卫有康叔之烈而氓狐之音何其多也郑之音圣人所逺以严为治之防者而羔裘风雨温乎君子之心也魏之俭啬唐之杀礼秦之气槩殆与风人始终焉而风气与时升降则又未必其尽同而不变也以谓上以政感亦有政之所不能感者下以化应亦有化之所不必应者是必其人之杰出逈异见之高而养之厚不以外接之虑而移易恒性之懿此又自守笃志者之辞也余壬午下第由江而返作为诗歌率多慷慨之气遗世絶俗之説固自勉于自守笃志虽困踣顿悴而亲老食贫亦不以置之怀中乙酉之秋予与兄又下第由江而返兄于是七上而咸不得志舟中作还山诗若干篇其辞壮而不卑清而不苦当卞和捧玉之辰有谢客登游之思予时病痁弊裘败衾喘息尫废而间一读之不觉洒然出尘飘飘乎将乗桴沧海而举手谢时人乗鹤缑山之顶也如吾兄非见之髙而养之厚自守笃志不受变于俗者乎非所谓政之所不必感化之所不必应者乎予与兄防同寝帏长同师友兄既四屈场屋而予始与之从事于有司或以兄之蹇滞郁匿将俟予而偕奋也今摈辱相依尝防蹇并驱于关门之外而流离大江之波者亦既再矣弱季随试都下亦一举而振矣兄葢俟予而偕踣者也岂不谓之天乎虽然子瞻子由尝欲偕老于山林而不可得雨牀之叹至今凄恻而予二人固已得之矣可以老矣无志于簮笏而甘心布素优游故山之庐矣故能自守笃志虽以政感之而有不应贫贱忧戚则亦不为无助也既越岁予始为之序其诗因忆去秋之事如隔梦寐冷然有懐然亦不以是而移其志使后世有观诗者出焉亦知予二人之所成初不异于古之杰特逈异者也
　　听鹤亭叙别诗引【钱福】
　　治癸丑四月既望太史东莱毛惟之先生得赐归省其二亲过别予于听鹤亭遂循故事为设筵以祖招而至者乔考功希大沈贡士济于时羲驭沦虞太白导宿尊爼陈台辞亭露坐葢有待月之意焉而东按蔽亏清辉迟疑欲前且却若有所俟于是命烛继辉下帘蔽风辉射帘隙自亭达台若筛金碾珀遥连纬芒虽杂莳未郁而蔽隂扶疏与人影错小鹤睨趾引领未唳鼔翼漫舞若和而答乃递起入帘抽毫发思得聨句一首先生和之客继和之复若干首而景物离懐大约尽之矣呜呼良辰嘉防有偶然之数哉事不尽出于天而人不知其然乃委之于天而不知天亦不自知其然而然矣文章勲业垂休命世在我者惜隂悼时不敢自后而究其所成有幸不幸存焉则亦何以异此彼以有尽之年而区区徇不朽之名者殆不知偶然之数哉且出处去就离合反覆相寻而吾生以终亦人所不免或婴情感懐以为大故然不知偶然者也若先生抚景放歌开口酌别葢得之矣
　　九日登高诗序【李黙】
　　汉桓景以九日登髙释于厄后世遂成故事秋髙气清亦登眺之极节也是日偕馆中诸君子薄集西山碧云寺采菊泛酒雅歌防谈俯仰之际以欣以慕以怨以惧随其所得赋之于诗予惟古今同情也悲乐同感也右军之于兰亭李白之于金谷皆能述一时之抱极兴感之由每揽斯文用加艳赏以今视昔其庸有异者哉予尝寤寐厥理矩矱人情凡感极则思悟乐穷而后悲作方在市朝朶頥染指如梦如醉及夫触物生懐索情反本则必有轻富贵于土苴羡身命于朝露以求自肆于形骸之外是皆役于物而不能折之于智谓非惑哉故自其不尽者而观之已非松乔之所能穷自其尽者而观之虽天地有时而毁而况于蜉蝣其间者乎故数者造化范围之术也安其所终而弗为变者达之道也不贪物不丧已守吾正以待之岂不伟欤聊叙羣贤述其所作品以斯意用自列于切磋非以概于前贤云
　　沈青门诗序【王慎中】
　　徃予闻沈青门于顾东桥公谈之不置以江湖诗人第一流也出其诗巻观之巻中既多佳句又工为行草书相与览赏嘉叹久之而罢知公不妄誉人也是时青门诗名已盛士大夫折节下之或忘形迹与缔交盟且满海内予始从顾公所知之予则陋矣转徙宦迹数年斥归闽海上无由一见其人今年冬君裹粮南行逾岭游武彛度三山入清源访予草堂彼此如旧相识予所以驩然于倾葢之顷以在金陵顾公所阅诗巻也君顾谓斯行独有意于予再见则出其集曰吾诗非得尊岩一言未敢以示人人嗟乎予喜觏君方窥其笈冀见一二而恐不可得乃辱不请而尽得之骈珠编玉夺目骇视酬接之不暇连数旦夜不废而后帙穷何其快也夫江湖之人羁穷自放出于无聊不系之迹抉斥物彚迕触光景舂撞其钩棘之腑肠擅极工苦惊人口颊而施于庙朝则见为琐迫伤刿而不可居观君乐府古词杂咏游适之作近于工者之词其所处固然也至于览观京都恭睹今上制度礼乐之钜盛拟为应制之篇形容功德颂美摭华丽而有则夸而不浮与学士达官雍容司存蹈巍要而毘清切者竞其体况岂材之兼者固不以所处自为限局与钱塘繁富明丽江南一都防也君生其土而故少司冦省庵公之季子也习其家学资闻广益闚国家之光而讲中外政俗之变亹亹有伦非生于窘窭崛侧者比也则其长于彼而且兼乎此有不足异也予独有异焉君恂恂恭敕风致蔼然其所为边关诸诗意气激发溢于声律之外如弹铗欲邀公子之车欵户必得美人之首摄衣从虚左之迎犹余矜色持槃招他人以防徐出谩言又如睨柱秦庭不辞碎首燕市击筑髪上冲冠使人读之冯轼而有击毂之争隠几而有按剑之怒抑又何也岂其濩落无用虽托以为佚而雄心侠气犹不能自释时时见于此耶穷者之于诗虽腑肠钩棘以艰拂攻苦擅能亦资磊砢肮脏之气以昌其词一日有引而置之在位投笔而起不难立当世之竒功君知已盈海内徒以为诗人而已无复有意引君者而君亦且病矣斯落落磊砢者将何所泄越其亦日磨岁铄归于澌化已矣予序君诗既论其所长以启众人之好又慨其昔壮而今惫也
　　碧梧轩诗序【王慎中】
　　不得志于时而寄于诗以宣其怨忿而道其不平之思葢多有其人矣所谓不得志者岂以贫贱之故也材不足以用于世而沮于贫贱冝也又何怨焉才足以用于世贫且贱焉其怨也冝也言之所寄出于不平烟云水石蛊鱼鸟兽草木之见者皆可怨之物写而为诗皆不乐之防是其人于中虽未宏而亦其情之所不免与淮府仪賔上海李君士达葢士之不得志者予从其子博士榕得请其诗读之所谓碧梧轩集者也君于诗独冲融寛暇而有和平之想岂其狎于王门之贵富渐染华靡玩习宴偷忘其所欲用于世者而魁杰崛宕之气揉磨铄革至于化尽无所复存其怨也将其安于时之不可冀命之无所复为放其志于事物之外以自释而平其心也不得志于世者于有可冀之中犹万有一焉终不以为不可复为辍其冀之之心而涣然以释也今之昏于宗室之属者则絶其入仕之途而欲有为于世者非入仕则无所用其才君所遇既若此矣虽欲不放焉以自释又可得乎不得志而贱且贫焉其迹足以自髙隠约枯槁偃蹇以见竒龃龉忤触而泄越其芒角其怨宜未甚今见谓不得志而亦为名宠命数之所羁络入与庸庸者伍而出无以自别于繁奢附倚之徒其为郁郁而不可居殆有甚于贫且贱焉之所处君亦何以自释而能平也嗟乎今之托婚于宗室之家者相娯以佚乐竞为绮艳膴腆而患于不足狗马子女之养毕给而喜尔君独深沈寂寞畜其气苦其思以托于烟云水石虫鱼鸟兽草木之间极其陶冶雕镂之力与寒士争其尺寸如恐不及是其心必大有所不释于贵富之养愤懑郁积决焉而肆于此也孰谓君之心果能涣然以平而其诗词虽不怒葢其怨之所存者尤深矣予既观其诗卒编因序以发之而以授博士君博士以醇学笃行为乡国善士而困于有司竟以一经教授尤所谓不得志者其天性独至得吾之文必将然出涕不能自胜以为知其父之志者莫予若也读碧梧轩诗者观于吾文庶有以得李氏父子云
　　陈少华诗序【王慎中】
　　由汉而下为诗者多矣其人大抵陵夸恣傲睥睨倨虐挟能盛气遌众物而犯一世或放浪诙谲剽轻不根喜自佚肆脱去绳束而为慢侮世皆可狎而于人无足严其忧愁陿迫懑愤无聊天地若无所容而人不可与偶好为不平诮刺多怨而善悲故能设竒托怪钩深抉隠穷四时之变而引万物之类作为语言以道人情之所欲写而不能本有而不得以已者其诗之工往往极其至焉虽其诗之工然亦以傲虐慢侮怨悲诮刺负世之累有其材者固不免有其病与予少而喜为诗以为文之穷情极变引物连类指近而寓逺陈显而寄微足以感人动物咏其所志者莫善于诗其好之甚专治之甚勤自顾其睢盱龌龊谨绳墨而蹈规矩于诗人之病不一似之宜其不能工也人各有所受不能相袭勉而为之卑气驽质闲心缓性震掉而排击之非其所习终不似也故亦卒莫能工之乃吾读陈少君之诗心有异焉君简重脩洁禔肃寛穆步趋衣冠颀然成徳君子也于人无所不爱敬发虑出政以临其民尤恐伤之有仁人之风于诗人之病非惟不似之乃薄不为也其诗之工葢予所谓穷情极变引物聨类善言其志而足以感人动物者也如予之愚苟无其病则于为诗不能副其勤而足其所好犹复贪慕强勉几幸似之终以不习而自止非能薄不为也予诚愚不足论然观昔之为诗者皆雄伟恢闳絶伦特出之才犹不免有其病而仅能名其诗以见于世陈君独两得之岂非难哉予既尽读陈君之诗因论而序之以志吾愧且使学者知世之为诗者固有无病而成其材如陈君者也
　　朱碧潭诗序【王慎中】
　　诗人朱碧潭君汶以名家子少从父薄游往来荆湖豫章泛洞庭彭蠡九江之间冲波涛以为壮也登匡庐山游赤壁览古名贤栖遁啸咏之迹有发其志遂学为诗耽酒自放当其酣嬉颠倒笑呼欢适以诗为娯顾谓人莫能知我人亦皆易之无以为意者其诗不行于时屋壁户牖题墨皆满涂汚淋漓以诧家人妇子而已贫不自谋家人诮之曰何物可憎徒涴墙户曾不可食其为画饼耶取笔研掷之欲以怒君冀其他有所为君不为怒亦不变也一日郡守出教访所谓朱诗人碧潭者吏人持教諠问市中莫识为谁久乃知其为君也吏人至门强君入谒君衣褐衣窄袖长裾濶步趋府守下与为礼君无所不敢当长揖上坐君所居西郊僻处田坳林麓之交终日无人迹守独出访之老亭数椽欹倾植竹撑柱坐守其下突昼湿旋拾槠叶煨火烧笋煮茗以饮守皂忍饥诟骂门外君若不闻于是朱诗人之名哗于郡中其诗稍稍传于人口然坐以匹夫交邦君指目者众讪疾蠭起而守所以礼君如彼其降又不为能诗故守父故与君之父有道路之雅以讲好而报旧徳耳君诗虽由此闻于人人犹不知重其诗覆用为谤呜呼可谓穷矣凡世之有好于物者必有深中其欲而大惬于心其求之而得得之而乐虽生死不能易而岂有所计于外诗之不足贾于时以售资而取宠君诚知之矣苦为闭关吟讽冻饿衰沮而不厌其好在此也人之不知重其诗乌足以挠其气而变其所业哉君尝谒予懐诗数十首为贽色卑而词欵大指自喜所长不病人之不知而惟欲得予一言以为信也岂其刻肠镂肺酷于所嗜虽无所计于外而犹不能忘区区之名耶嗟乎此固君之所以为好也君既死予故特序其诗而行之庶不孤其意岂以予文为足重君之诗于身后哉
　　陆龙津诗序【王慎中】
　　维扬陆君龙津少以异质有文名毎出语輙惊其先生长老治举子业哗然着于一时有司试士君即収其最等人谓陆君俯拾场屋俊选如地芥耳君顾不乐为举子业曰是拘曲缴绕者不足为独好为诗陆氏世有诗人以其学传于家君与诸父昆弟相唱和长篇短什易词险语更徃迭来江左诸谢羣阮风流不足多也君诗益工文日益不着有司至试者鲜复録君同辈见其如此亦易视之君独自得视众人以举业浮词躐取声利者泊然如无也不少摧其意其好诗益酷晩乃从一官捧檄书行数千里为人之佐頽然处羣幕中上官大吏皆所谓以举子业得防尊践严君方当趋走伏谒跪拜逡巡手板顚倒色沮气屏得无悔前之为乎昔唐以诗赋取士士既以诗赋収其科发身乃有增治经术者方今号为黜诗赋尊经术士亦必以经术収其科发身然后习为诗赋其轻重不同亦制使之然也然必収其科发身后习为诗赋者乃可以钓誉射声为世所述其不能収其科者虽善为诗赋世亦莫赏也君之为幕职不以卑冗逆自贬薄脩饬振迅趋功急事鋭而不躁上官大吏所以接遇任使之者异于他职彼所以待之异者诚为君能官而已岂知其善为诗若此哉君既不悔其前之好自喜其诗益甚虽在卑冗烦苦簿牒之顷行役之次濡毫伸纸脰引吻决鸣声呜呜从吏走卒为之惊顾不晓为何篇断句落輙复自喜一日持其稿抵予曰先生其为我评之观君之意岂非有感于世之莫知而独有望于予乎予早岁溺于文词气盛志强勇于自信往往为伦辈言诗妄肆雌黄旁视他人皆若无有今方自创气销志弛见人所作輙茫然却顾知不能及况如君诗之善者哉身废名辱虽能知君之诗胡能为轻重君顾独深望予也予既嘉其好又愧其意也读其诗卒编遂序而归之
　　岩居稿序【王慎中】
　　岩居稿者吾同年无锡鸿山华君子潜罢翰林家居所着诗也丙戌赐第当今上图治之始方招延茂异思与翊赞鸿猷黼黻大业之意甚盛于是选其俊彦养之馆中得二十人葢其慎也子潜与姑蘓陆浚明袁永之欈李屠文升在选中尤以才名最于同馆皆呉人也防大臣异意正邪相轧之机未决朝议靡所定馆中所养并除他官无复留在翰林者浚明永之又以谴谪久废而子潜与文升最后乃由郎中改授脩撰陆袁二君废既久著书益多君与屠君以文学进用清显为上左右顾问讲读之臣复善为诗歌而呉中之材虽或废或用要为有盛名于时然文升竟以疾自免君亦继以谗贬自疏乞休词学之士反锢于右文之朝良有不可知者昔之以才困者往往挟持所能之过凭恃傲睨以干世怨而犯神之所忌故不有忤于人则必有畸于天而诸无是也君尤冲雅惠良不以才智先物厚自处而薄责人有君子长者之风而亦以不容呜呼其尤不可知也夫永之文升既长逝惟君与陆君在耳国论方明论思润色之托宜无逾君当有图及此者而君所为诗顾洒然自立于尘情累之表意象之超越音奏之凄清不受垢氛而独契溟涬若木居草茹服食导链沦隠声迹者之所为言非世人语也岂其果于自废不难与世絶无复有意于世用昔日急君上忧民物之志悔其非计而翊赞黼黻之盛如浮沤噩梦永弃而不顾耶呜呼人方有意于君而君乃自絶于人其皭防肥遯而不汚乎其亦懐竒抱珍足已自好怨而不怒也予知是诗之妙含藻发擅长而成名其所以自悦者固其所以自穷欤虽然士之得志于仕显融尊贵者未尝一日无于世而半语片言合乎古而可传于人者不轻使有之也君虽以诗自穷其又何憾民物之事功惟其无意于为之迫之而后起为之而必成逃世自足者人将求之而有意于干世者不得也君岂终穷者哉予既为此序遂书一通以贻陆君共评之当以予为知言也
　　顾洞阳诗序【王慎中】
　　刚柔舒促淫滥泰约之变人之性术情好动于其中而美恶之形成矣因形以有声而得失邪正之言所由以出人之居处有养而践歴有习拘焉而不备则于物之变有所未尝性情之动亦曲而不中羮藜含糗者固不可语膏梁之丰防而饫于珍滋之豢者亦岂知蔬茹之有甘栉风沭雨劳筋惫骨之夫孰知广厦细氊安坐徐行之为适而雍容都雅堕弛其四体者与之谈郊野道涂勤动之故则不省其为何佚乐忧勤之境士大夫居养践习之所阅葢有终身由于此而不适乎彼者矣故人之为言其出于刚悍苛促困滥苦约而无聊者必其阅于忧勤之所为而狎于佚乐之习养常柔驽舒漫泰肆淫靡而不知节如是者莫审于诗久矣夫和平之声不闻于时而士大夫之能美其言者少也毘陵无锡顾洞阳公好为诗其学于古无所不窥而皆以资为诗诗日益工好日益笃虽晩而不倦积日之多其诗至千余篇可为富矣约乎礼而不迫优于兴而不放文质相宣华实各得诵其诗不知其用意立法之至者亦悦其有和平之声洋洋乎其可爱玩而咏叹也公所居天下所称华润膴厚处也故宦家而先世独赢于财士之起糠粝奋蓬藋思陋鄙朴而崛兴者非公俦也仕为行人为郎为郡守以至外台副使弥尊显矣其为行人以谏忤康陵系诏狱杖之阙下仅而不死为郡始为泉州起复为防州皆限带岭海荒阻险侧崎岖而诘曲又俭窳卤确仕所不乐徃为副使乃在珠崖大海岛上往者侵犯惊涛而后至其境毒雾盲风炎厉怪棼之聚故汉所弃地也身外迹逺有蛮夷杂俗之治事机合遝而祸变反覆畏谗虑患焦仡造次而不得休其尝乎忧勤之变熟矣生于佚乐而行乎忧勤所养不以胜其所习而所习有以充其所养宜其为言之美如此葢性情之效而非镕铸意义雕琢句律之所及也世履忧勤而悴瘠都佚乐而宴偷其性情不中甚矣顾妄意于公之为言又乌可以为美乎公守泉时予新以迎婚乞归及侍公公诏以诗予方读李杜诗未熟也公数数谈建安正始之风予退而购魏晋人诗读之然以尚少不能解其防未敢有所请今乃得阅其集而序之信乎公诗之美葢有得于魏晋也予序公诗独论其性情之效以着其所以能为美者非茍然也然予固所谓履忧勤而悴瘠者虽能知公之诗而尤愧恨于不可及也
  </div>
  <div class="pagination">
   <a href="明文海_page70.html">
    上一页
   </a>
   <span>
    ...
   </span>
   <a href="明文海_page66.html">
    66
   </a>
   <a href="明文海_page67.html">
    67
   </a>
   <a href="明文海_page68.html">
    68
   </a>
   <a href="明文海_page69.html">
    69
   </a>
   <a href="明文海_page70.html">
    70
   </a>
   <span class="current-page">
    71
   </span>
   <a href="明文海_page72.html">
    72
   </a>
   <a href="明文海_page73.html">
    73
   </a>
   <a href="明文海_page74.html">
    74
   </a>
   <a href="明文海_page75.html">
    75
   </a>
   <a href="明文海_page76.html">
    76
   </a>
   <span>
    ...
   </span>
   <a href="明文海_page72.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
