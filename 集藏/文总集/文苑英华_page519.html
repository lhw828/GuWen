<!DOCTYPE html>
<html>
<head>
    <meta charset="UTF-8">
    <title>文苑英华 - 第 519 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 519 页/共 634 页</h1>
    <div class="content">　　荅族人梁东海太守长孺书一首
　　重与萧十书一首
　　重荅李清河书一首
　　赠韦司业书一首
　　荅萧十书一首
　　荅族人梁东海太守长孺书【其人因梁末入北齐】
　　徐　陵
　　恩报近岁奉使来归辱彼河清年中告行并惠以明镜亟离寒暑虽复时陈梁鹤日照孙【一作孤】鸾言慰相思反增离眷刘传三常侍还又承书札银钩甚丽玉疏依然开封伸纸破愁为笑素秋方届溽暑稍阑体中何如善保元吉藂台之璧少海之珠何必乡里所在为贵卿托身大国既已积年彼朝英彦理相钦挹方当交辟三命清官两宫何乃濶然迟有问也吾七十之岁崦嵫已廹朽老之疾随年而甚徒懐北邙之切未遂东都之期牵役承闲但有衰顿贤从君政佐佑兴基中舎【一作书】谌殿中并休宜自别有书问来告访吾文章吾自归来乡国亟徙炎凉牵课疲朽不无辞制而应物随时未曾编录既承今告輙复搜检行人相继别简知音但既乏新声全同古乐正恐多慙于协律致睡于文侯耳燕南赵北地角天涯言接未由但以潜欷善敬徳中郎并比境之良选皇华之上求若可輶轩别当委白君问
　　重与萧十书　　　　　　　李　憕
　　再览来封皆如一面秋热未解所履如何某拙疾但昧于理耳崔子日月渐逺弟故人情多一恸深衷岂易论也委曲具悉待彼官到若有商量与申后意彼有人作主人否承郎欲还岂不能一至此也外郡感别情不易言道路无留滞朝廷待士论屈日深伫闻鸣跃勿至断絶弟多才博识言成楷模某弃废之人何能为也言谈次可吹嘘之合不负公私亦亲故之情耳千万千万不具李憕谘
　　重荅李清河书　　　　　　萧頴士
　　【名】白临清传马子逺至昌乐奉问及亦既披缄慰惨交集幸甚幸甚亡友存日侧闻绪言以其先门在殡旧茔未祔将事啓卜指用早秋见托不才俾述铭志手草行状遗本犹存岂期逺日未临长夜俄遘埋追逺之纯心受终天之永酷幽防愤叹岂其可言南阳王公闻而伤之近赉钱二万以济所欲兄又不以人废言克申后意则不腆之作刋就有期既徃之魂瞑目无悔存殁所荷非二公而谁然后知燕王无以矜其吊【疑作市】骨魏妾不独申其结草矣辞奉日逺系积难任惟珍重因还骑不宣【名】再拜
　　赠韦司业书
　　月日颍川男子萧名敢复书于京兆韦夫子足下嗟乎事有勇于昔闻而怯于今见求之累月而弃之一言此其勇于昔闻而怯于今见者固见之不厌其成也求之累月而弃之一言者固言之未通其情也难进为志士之节知音实盛名之选可不谓难哉必也道不磷于进趣之几交可判于言谈之分雅心特逹中义不囘者能之由是而其来也必审于几其去也必揆于分鸟能择木木不能择鸟离合是非之迹在主不在客则仆之所以怯乃足下之所以难也呜呼将见不见闻不闻惟难仆所以盘桓顾望且累月焉惜知音之至希一絶不再也泳然不谒幸不怪乎仆家业山东非举选时不至三辅而倐来忽徃亦已再三一昨遇谢官乃不知门下省与朝堂所在足下试以此等事相对岂轻于进退者耶而愿托深期积有年矣幼小日曾窃窥足下所着两京新记长来追思实为善作人【疑】所知殷晋亟接清言仆幸因之饱于余论思心谏迟【疑】以日为年顷数岁前足下新除吏部郎中时曾于都省之间昧然一谒足下亦颇垂顾接而今得无忘耶岂或念此便谓仆为轻于造诣者也仆徃时之举诚复轻率然自足下则有固求而不至者焉足下诚问仆于衡轴诸公必知未有一人言仆造其门矣以正月二十五日至自东京叅后迨兹遽承足下屡垂访引又贤弟曾一陪宴席贵壻徐子旧所交欢岂不足假延誉于门庭披旧积于心腑耶何曩之不能徃也如此所谓勇于昔闻而怯于今见者矣仰惟足下旁求百氏独当朝抑扬鉴戒时难与拟自甫登清贯垂二十年更事既多阅人不少尚能纡廻雅虑辱在小人懃懃恳恳至于数四何其异也方今运偶休命贤才至众龙门之下跃鳞所萃岂复吹嘘眄睐之地尚微一萧茂挺乎虽足下惠顾转深而仆愈自疑也未知足下设何礼以接之窃观今之文人雅操大缺内不能自强于已外有以求誉于时籧篨阘茸人望口气谓其髙位必以援登芳声要以用致而当路者既不能人人有许郭之见亦因依左右惑而客【一作容】之由斯而达十倍八九翕翕阗阗而忘返致令待士者不能备其礼懐才者无以表其诚混淆委翳良足叹也亦知足下爰自诸生早云峻拔策名从仕清标有素世所希也而时事共然頺风一扇讵知来者有贞纯之士得无系累于流俗乎仆褊介自持麤疎浸乆平生峻节未尝屈下恐足下尚以为风尘一士名位不侔行言致迕音容便阻则麋鹿虽微欲服之辕轭且必异于骐骥矣挺而走险何公之门不可曳长裾乎此所谓求之累月而弃之一言也足下名卿之孙相门自出妙年籍甚宠驾时贤俯仰周旋故已在云霄之上而仆汝颍之间一后生耳不知足下何从而见访耶髙命骤临怪叹无寡窃为重之忽记徃年奉诣时足下云孙大所言第一进士子则其人不肖诚愧孙公之过谈足下误听然尚恐足下正由此见知茍曰其然则足下未知之也嗟夫汉有言曰公知其一未知其二此言虽大可以喻小若孙考功之于仆可谓知其一矣【一作也】深矣可不忘矣然其所未知者乃三四不啻岂一二而已哉慎子有言以离朱之明视秋毫之末于百歩之外视水一尺则不能见其浅深何则所赋者异也曩时与孙考功无里闬交逰之知亲朋推荐之分势悬望阻声尘不接蹑无情之路廻必断之明懐恩下隔于至公而见遇尽闗于薄技则是仆词策之知已非心期之知已故曰可谓知其一也丈夫生遇升平时自为文儒士纵不能公卿坐取助人主视听致俗邕熙遗名竹帛尚应优游道术以名教为已任着一家之言垂沮劝之益此其道也岂直以辞塲策试一第声名为知已相期之分耶若由此见知仆不才者幸尝遇赏于孙氏之文何足枉二贤深顾哉足下蕴丘明之耻资董狐之良载笔延阁职司国史诚朝之得人窃为足下重之斯未易任也亦知足下懐独见之明后来诸生固无借其一字然闻【一无此字】受金于吕氏之藏者不可谓之秦无人矣仆不意少有此癖心存目想行已十年时命不贷所懐莫就而朋从之间或谬见称说亦何知足下不缘此见访耶茍曰其然则仆心期之知已未始或移于足下矣非曰能尔敢事当仁何者仆私心自料亦已熟矣今朝野之际文塲至广掞藻飞声森然林植必也扣精微于赏鉴之府稽折中于序述之科如仆料得足下门而入者寡矣仆不敏窃尝自以为升足下堂而未入于室也但足下未深知耳仆与足下无世业通家之旧屈伸之际仆輙预舒惨焉声同气感不知其所以然也夫司业古成均之贰学政是循国风伊始先哲王之所以导人敏徳谋猷长世者曷尝不就学校而奔风化耶梁代刘嗣芳自尚书左丞除国子博士于时物议以为妙选近髙宗朝乐安孙公以宰臣之重再转此官朝廷素望初不点缺斯尚学尊儒之道也今来擢用此涂稍革必当由宪台而迁防府典纶诰而掌铨衡一履学官便为屛弃虽不足以断贤才通塞之路而常情积习可不谓然乎顷在洛中闻足下初出南宫仆惕然不乐寻知足下载司东观又翻然以喜王绥有言国寳虽不我知我自知国寳此之谓也夫人生相知亦有运命在仆素诚乃命尔足下果惠而访之岂人事也以足下陵戾青防渐渍恩渥雍容璧沼之观耀映石渠之府而屈伸小数仆尚预其惨舒况乎沦厌盛时悲凉壮岁宿心有在得不为先达论乎临书耿叹不知自已惟足下实深谅之今请以一世浮沉之端一身能否之効从始至末仰诉知音言而不应命之极也仆南迁士族有梁支孙系祖司徒鄱阳忠烈王追踪二南迈徳荆郢有子四十人俾侯锡社入卿出牧且忠且贤终始梁代第三子侍中懿惠侯大同中以信武将军都督北兖州缘淮南军遗爱在人诏学士谢兰撰徳政碑文长子山隂侯儒术精博世有盛名隋代山隂第十一弟常侍君才标清峻见崔子发齐糺阳玠着谈薮亦称俊爽而有才辨隋开皇中徴为东宫学士谢病免少子零陵通守以再从侄齐王谘议府君为后则小人曾王父本则惠侯第十七弟太尉宜丰侯之后太子太保梁安公之孙宜丰有忠孝大节见称梁季迹光五史分载南北安公以前代宿徳再绾台傅于义宁武徳之间同堂兄弟百有数十自梁渉唐多著名迹终古蕃盛莫之与比贞观之后羣从凋零垂拱以来无复大位越敬王之图匡复也王父实预其谋摈身江海不臣武氏旧业邠岐一朝瓦解内弟琅邪王仁简标列传赞备昭事迹家君子少丁家难辛苦百罹事继亲长异母弟育孤侄以孝友闻于姻族仆生于汝颍幼而苦贫孜孜强学业成冠岁射策甲科见称朝右当此之时为奋笔飞鸾凤摛论吐云烟明主可正议而干羣公可长揖而见何言日损一日年贬一年蹉跎半纪乃朱方一下吏耳兴言念此不觉气之交胷从来事业复何所用未可为不知已者论也仆平生属文格不近俗凡所拟议必希古人魏晋以来未尝留意又况区区咫尺之判曷足牵丈夫壮志哉而时议喧喧輙复见数亦尝标奬恩于铨庭振尘【一作虚】声于辇下而今拙句尚在人口已云再矣复何补于沦弃耶嗟乎以苗侍郎之至公待物以仆之直道干时取舍之端理闗于一试由来赏待亦云乎不薄而壮年志气尽此一行时耶命耶若此之甚也又溺志著书放心前史乍窥律令无殊桎梏使终身学此未知得时用兹措足宁逃罪戾髪肤不毁岂若是也惟疾之忧宁逃罪乎仆从来宦情素自落薄抚躬量力栖心有限假使因缘防遇躬力康衢正应陪侍从近臣之列以箴规讽谲为事进足以献替明君退足以润色鸿业决不能作擒奸摘伏以吏能自逹耳况乎累土之渐升天无阶自经窘蹙千端万绪方欲议一官之资勤歴政之効信兹课最跂彼京畿不二十年未免斯厄举足踏坑穽挥手挂网罗摧折庭臣之威喧呶卒伍之役舍长用短虽智何为安得【一作见】鼔钟可乐便将飨爰居以愁也近日见苗侍郎乃云以子文章非文章才所及异时大用不系于此得防当再发方成一举嗟夫以文体为言则尔而一身自卜且又不然【一作能】何者仆向时之试非不工也苗公之言非不知也以得便之试逢见知之言词殚理极卒孤始望自兹以外更安可料哉仆有识以来寡于嗜好经术之外畧不婴心幼年方小学时受论语尚书虽未能究解精微而依说与今不异由是心开意适日诵千有余言榎楚之威不曾及体有时疲顿即聊自止息不过临池水视游鱼耳顷来志若转不耐烦观围碁读八分书亦愤闷除经史老庄之翫所未忘者有碧天秋霁风琴夜弹良朋合坐茶茗间进评古贤论释典已又酒性不多涓滴辄醉适情缓饮则乐在终席虽体气薰薰实加困惫而中心醒悟了无惑焉常时知故以此见寡三杯之余则任意纵诞就闲窓或屏风间曲肱岸帻怡然自处或经过广座稠人之中绮筵四匝珍羞盈品爽心翻然有时阁着若乃筝歌乱奏继以举白博奕樗蒲呼枭争道优姬艶妓喧杂左右易貌变声千态万曲即嗒然气尽无所觉知心识低徊魂动神挠但思临长风一大呌耳虽复郤昭子之惊楚奏夏仲御之逃越巫何以加之一行郡邑志尚都沮事与好相背责与闷相成察列不谙悉异之又以为务恃文词傲弄当世同声悉疾何地自容可叹息也直性褊中少所容忍于心不惬未曾勉强昔常话文章得失论姓氏臧否忤人雅意累悔无及友生邵轸深以为言四五年来絶无此过终朝杜口不复发端偶然见问则率意便荅必不能矫情饰理雷同取合而今世风流见异者众虽三五至交才名乆着一防名理俄然楚越而州县之礼舍义重权小人跨蹑便成简倨卑身下气已自不堪词色之端更求附防守初心则嫌猜顿起将任节则操履全乖丈夫行已三十年读书数千巻尚不能揣摩押阖取权豪意旨况复终年怏怏折腰于掾吏之下哉古者右史记事左史记言记事者春秋经记言者尚书是也周徳既衰史官失守孔圣断唐虞以下删帝王之书因鲁史记而作春秋托词以示褒贬全身逺害之道博惩恶劝善之功大韩宣子见之曰周礼尽在鲁矣吾乃今知周公之徳与周之所以王也有汉之兴旧章顿革马迁倡其始班固扬其风纪传平分表志区别其文复而杂其体漫而疎事同举措言殊巻帙首末不足以振纲维支条适足以助繁乱于是圣明之笔削褒贬之文废矣后进因循学犹不及竟增泛博弥敦简要其迷【一作述】固乆非可一二言也仆不揆顾尝有志焉思欲依鲁史编年着歴代通典起于汉元十月终于义宁二年约而删之勒成百巻应正数者举年以系代分土宇者附月以表年于左氏取其文谷梁师其简公羊得其覈综三传之能事标一字以举凡扶孔左而中兴黜迁固为放命昔荀仲豫袁彦伯二贤亦尝笔削纪年裁成两汉晋代则孙安国编次南北迄穆帝之终其道鸾【一作銮非】凿齿几原叔庠继踵于宋齐之间矣梁武烈太子以弱冠之年早事删录杂诸家之说着三十家春秋泰清之季金陵板荡元帝嗣兴乗舆不复东台典籍悉上荆州及郢都沦防焚烧畧尽史策遗逸散在人间同源异流十家俱起而究终始一氏则何刘二典存焉陈纪裁于野王齐志创于君樊蔡学士集江陵故事撰后梁春秋隋季有后畧一家亦行于世秦赵凉诸国亦有得而称元魏及周无闻焉尔自汉元卒于大业期运骤迁史籍填委编年之作亦徃徃而闻其间体裁非无优劣终未能摧汉臣僣伪之锋接鲁论之绪附庸班范曾何足云雄铓独断抑非诸君子之事也诚智小谋大绠短汲深加之数年可以集事尝愿得秘书省一官登蓬莱阅典籍冀三四年内絶笔之秋使孟浪之谈一朝见信宁不知立身有百行立名非一途岂必系心翰墨为将来不朽之事也夫太上立徳其次立功其次立言立言者乃不朽之末耳然则古之终年著述者亦已知之心有所存正尔不能自已也岂求见重于千载耶校理是司于今絶望刋削之志事即都损矣圣朝官人宜求称职使道皆适务时无弃能何须铨【一作诠】衡枉分如此仆以三月二十六日拜谢阙廷迩来凡四十余日正以足下之故未便东行久不能断夫人与不见于胷中由此致淹泊耳幸足下勿谓仆为后辈一生闻其小有所知但欲轻一召来试观其谈说也仆遇于足下岂徒伯喈王粲之嘉防子产延陵之脗合耶虽数百年外邈尔相望亦不为辽濶也况契心期于俛仰之顷得不重哉仆从来缀文畧不苦思惟専心旧史企望有成不复能以他人手笔冀流传于人世所以援毫襞纸见推疾速自今月五日始作书首末千余言经半旬乃就加之笔札斯亦勤矣诚如殊剪截之清词长谬悠之曼说然茍非足下安能有此课之善士之托于知已恨郁悒而无所申非必求利也计足下之年应长仆二十许岁亦已悬矣而才名位望之隔则又可知所不闻于夙期者道耳足下本以道垂访小人亦以道自谋故此书之礼过于慢易成足下之髙耳茍道之不着而名位是务足下之趋风者多岂惟一萧茂挺小人之受侮亦众岂独一韦夫子乎足下必不以为狂而亮其志越绊拘之常礼顿风流之雅躅乗蹑履之遇展倾盖之欢则重赐一书猥荅诚贶既奔足下不暇岂敢差池若文不足征道未相借请见还此本谨俟烧焚无为轻置盖瓿使识者一窥齐楚交失非古之君子退人有礼之道也杂诗五首谨以奉投聊用代情不近文律耳【名】再拜
　　荅萧十书　　　　　　　　韦　述
　　述白忽枉书问词髙理博寻翫反覆罔知厌倦述闻登太山者覩藂薄而迷其方面涉瀛洲者挹波涛而懵其浅深盖广大则昧然难为究足下贯穿羣言靡不该览闻一以知十切问而近思词人之渊薮仆诚不敏何以当斯乎足下无弃刍荛轻投琼玖讲学先训足以起予所【一作啓】发微言孰不贾勇谨当扫陋巷之庭宇望君子之轩车博约之道以俟防面韦某顿首



　　文苑英华巻六百七十八
　　钦定四库全书
　　文苑英华巻六百七十九　宋　李昉等　编赠答下
　　上权侍郎书一首
　　荅独孤秀才书一首
　　请符载书一首
　　谢李巽常侍书一首
　　李巽再请书一首
　　再荅李巽书一首
　　李巽又请书一首
　　又荅李巽书一首
　　寄南海王尚书书一首
　　荅泽潞王尚书书一首
　　寄赠于尚书书一首
　　与崔羣书一首
　　文章上
　　与李那书一首
　　李那荅书一首
　　荅李颙之书一首
　　上隋髙祖革文华书一首
　　上权侍郎书　　　　　　　独孤郁【载权徳舆集】
　　贞元十三年八月日独孤郁谨上书于舎人三兄阁下郁以世旧遂获谒【文粹有见字】叙故人【文粹权集并无人字】大贤之遇郁也亦不以常交言之际【文粹无此字】眷意甚露郁郁堙三年无闻摧頽折羽而不喜者非失意之谓非尤人之谓盖将因事自罪而不喜也借如豫章生于臃肿小木之中樵苏见之亦以嗟矣一有不嗟则必自与拥肿者亦不多逺也【一作矣】珠玑混【权集作隠文粹作杂一本作产】于砾石之中童子弄之亦以惊矣一有不惊则必自与砾石者亦不多逺也【一作矣】镆鎁卧于铅钝之下【文粹作中】良【文粹作下】工覩之固亦知矣一有不知则必自与铅钝者亦不多逺也【权集作矣】毛嫱后于宿瘤而行有目者覩之固即分矣一有不分则必自与宿瘤者亦不多逺也【权集作矣】茍与乎拥肿砾石铅钝宿瘤果无【文粹权集并作辈果】殊异则不能移凡眼所择况遇者【文粹作逃乎】良工巧冶有识【文粹有者字】之目哉今礼部侍郎之目固亦国之良工巧冶有识者之目也于中再择再不中是直【文粹作真】已为臃肿砾石铅钝宿瘤矣何止与其【文粹作斯】不逺哉此所以因事自罪而不喜也或谕之曰今【文粹有子字】之道尚光子之所以不振者晦遏【文粹作遇】也子之道丰蔀也子且真有崪天之材而隠植之有照乗之珍而宻椟之有切玉之利而谨桡【如招切劒衣也】之有倾都之艳而深帷之虽使离娄左执光而右拭背廹而索之固亦不能知子【文粹无子字】矣子【集无子字】何不移植露光披锋示貌使识者覩【文粹有之字】而骇之彼之所诲固亦郁所不能焉已必不材也必不寳也必不利也必不姝也且遍过于有识者之目是自扬其短也已必材也必寳也必利也必姝也虽小示其光锋干貌于一人惊我亦已多矣所不惊者是子【文粹作予】四事果不足异于族凡也郁病直拙独大贤于郁分殊尚不能以亟况悠悠者欤郁常行乎时辈之间多酌其言语善者鄙者而自减盈消息其言【权集作防】稍有可惊不敢不于许言者言之今之后学者或叹曰吁后学何【二字权集作来乌乎】所归哉此且非宜长者所当闻也亦非宜长者所不当闻也今朝廷先逹病在不能公也或能公而不能甚【文粹作为】力也览其文则赞美积【文粹作称】嗟无不至也其间善恶轻重进退则心以别矣此其所以为不能公也鲜有知其必善而风鼔之不啻若自其口出此其所以为公不能甚力致使【文粹无使字】遑遑之伦其下才者亦曰今夫在位者其无公欤其无心【文粹作公】欤有一善未尝肯称也意曰非我事也又虑与之谈者不与我符爱也【权集无也字】是使诸子窃窃然自以无闻为不辱【一作欲】遂相与择防趋邪纷屯于主司之迹亲者茍能致誉则不诘其所以致誉者之贤不肖而曹趋之矣此实今之躁进茍得之风也在朝廷大贤主而名之驱而正之于其善者扶之摇【文粹作持】之有善而未具者决之导之使四方学士知向方焉何如其曰非我事也若使一人曰非我事也十人曰非我事也举朝廷皆曰非我事也茍非我事则无所不非我事无所不非我事则天地之间无乃已寂寥乎昔孔子饰诗书礼乐以化齐弟子而至天下使孔子亦曰非我事也则今者【集作也】安尽闻夫七十子之贤诗书礼乐之盛七十子亦曰非我事也又孰为播孔子之圣如此其大乎今文亦如是朝廷先逹亦如是后之逹者亦如是若【文粹作等】不相播则人文礼义知己复徃之道不几乎息乎【文粹作矣】郁不肖辱承大贤之心深矣非又敢以假喻自荐也意欲以大贤择众贤如七十子之徒是亦方孔子于大贤也何如【自意欲至何如二十五字文粹作意欲以大贤择众贤而使七十子之徒亦方孔子于大贤也何如】不宣郁再拜
　　答独孤秀才书　　　　　　权徳舆
　　损四日书问兼示新文闳博峻异有立言致逺之旨焉其于惠爱纎悉厚重甚善甚善以吾子才志与年三者皆当以家【文粹作嘉】声自振若建瓴【文粹有决字】水大冶良工必有不蕲【文粹作期】至而至者况以日日新又日新之盛哉夫豫章珠玑镆鎁毛嫱终不虑隠之椟之襓之帷之之为患而为臃肿砾石铅钝宿瘤之排蔽但发有疾徐耳来问云一人惊之亦已多矣岂与族凡校耶此诚得之又云先逹病不能公或公而不能甚力【文粹作病其无力】今夫滔滔者或辨之不至而茍善待之及扬声延誉则钳口结舌大凡举世之病也如鄙夫者直力不足耳亦惧招徕奔走为津为岐至有窃所爱者则寡矣又岂能废事也从古未逹者之望逹者何尝不如是耶先师七十子所拟岂敢当也三复戁然无言喻懐其他慕重续候防话徳舆顿首
　　请符载书　　　　　　　　李　巽
　　数月不面延企为劳夏首渐热惟动履安胜巽弊屑推遣昨者不揆薄劣輙上荐贤之书恩命拜足下太常寺奉礼郎充南昌军副使官告已到惟增感庆巽不任忻惬足下义髙徳茂文操【一作藻】特秀栖迟衡茅之下籍甚寰海之内信儒者之徽猷圣朝之公器而纁束帛偶未至者盖匡阜则迩符君甚逺巽谬临此地间接清风激扬多矣向非章疏上逹则麟足无由绊然奉常之拜亦吾子他日九层之资也但以俯倅吾辈为执事者之累幸当猥降允副夙诚冀即倾展差浣勤矣谨差押衙任进朝奉侍官人马驰状进【一作奉】迎
　　谢李巽常侍书　　　　　　符　载
　　某官任进朝至猥赐书札并官告衣服鞍马等开缄之后伏知常侍不以载懦劣无取飞章上闻防授太常寺奉礼郎充南昌军副使者此所谓天子厚泽下润林泉诸侯盛礼曲霑固陋斯惟腆薄何缘如是五内慙愧彷徨失从某弱年不自揆妄植强操祖尚名节尝以为静既砥砺以修道动即功徳以被世故栖迟不进垂二十年虽迹在丘壑而心非长徃且山木之挺者忧良匠之不来室女之容者忧士夫之不娶某虽孱愚材貌俱微实求知音为之投诚一昨候谒盛府礼数优贷降大人之严重涵小生之濶畧顾问采色若有所注居未经时荣命果来变枯槁为美粹易荷衣【一作蕙】为簪组起缔构于平地生翼羽于雏鷇鸿渐之兆始于兹辰与夫寻常感恩不同日而语也诚宜掩山扉别岩松扶策病惫祗赴所职伏以归山之日尝于甘子堂中輙以私志上广【一作尘】视听尝恐道有所未立学有所未周遭值引遇速贻败累实欲姑务敛退以备见闻况江西为藩镇之雄常侍负伊咎之资署置賔佐四方倾耳或主客悬絶祗取笑焉故向风敛手不敢上道又某童孺酷嗜山水建中初与友生数人自岷蜀结心匡庐贻至甚病困无以赡给偶获一地蓬陋翳荟茍取便易未遑变合【一作更】含愤不快如病毒螫近者江州李使君以俸钱四万为某买山号三涧峯在二林之右孤岩絶壑匡庐之左壊褐破袍【一作饥懐渇袍】沛然满箧方将面云举构草堂咏歌尧舜绸缪松柏【一作桂】报偿昔年之志而去是有始而无卒有胷而无心必当为谿猿谷鸟侧目相视岂止于林慙涧耻而已哉伏惟阁下道极上才之美政布中和之化昭昭徳礼揽接士庶凡在草木尚获畅逹区区鄙素冀见察纳某幼小沦贱胄绪逶迤糟心服道年甫强仕比为四海之诸侯属意亦勤矣礼则甚厚实未随之今常侍不问贤否事出沉断恩宠忽至门户有光衔涕感激不知所措则自兹日至于没地出于阁下门阑矣菲薄之质已为阁下从事矣夫如是虽千里之外犹趋奉左右也伏计至公大人雅量如渊当见其遐逺树名异日岂以一召违命遂赐重乎鄙人时此敢存俯仰既乞守蓬荜未获奔走其官告人马辈谨并使还府乆处荒野词意疎芜干犯尊严但增惶恐狂狷幸甚幸甚
　　再请书　　　　　　　　　李　巽
　　使至奉览来疏何乃华其词洁其志未酬所献壹至于是区区之意窃有所未然足下之所然也夫洪钟遇扣大小必应良剑赴剸泥玉一切知已许与有类于斯细详足下之旨徒仰矫荣命俯稽诚礼其所难者但虑侧猿鸟之目咽涧泉之溜何尝以阻鄙夫之诚为念辱众君子之望为意乎且足下之守儒行也亦尝闻尼父以司冦为污已俾升堂者细百里而不宰乎然丈夫立身之本正在执徳义树功业而已今足下徳义已着而功业未树其在忽岁月而贪疎旷时至而不行也以足下才徳之美仆素髙山仰之岂不能荐足下于朝立可观之地矫翼霄汉跃鳞清流以成雅志哉意之所趣輙有所在方今圣主聪明春秋鼎盛百王术内六合掌中而近郊跋扈尚或乖化夫主忧臣辱抑所忿愤故仆私心期足下于逺图大计耳谨当虚心假寐洒扫庭舘奉候而已且今之惠然犹徃之见辱无屑意也属简书有畏不果躬诣所居幸垂见悉
　　答书　　　　　　　　　　符　载
　　今月二十一日谨遣家人楚山专奉状伏计已逹任押衙至猥赐书示并官告衣服等戴荷之至无任下情孟夏渐热【云　云】即日某侍奉外防恩常侍开长者之懐以国士见遇拔自蓬荜署职拜官手疏纒绵出于濬发古人云屈于不知已而伸于知己今常侍知我实获死所捧读之次涕激肝心假如时命不偶溘死朝露平生志气已无所恨若齿发犹壮前途未失即立【二字疑】之忿庶几贤逹故前啓求息山林更自磨砺报荅之分正在此矣伏惟曲赐鉴察免贻听莹幸甚幸甚其官告衣服鞍马等欲留告身为与职名相聨欲留白衣又与公服同对舍一取一窃未合度谨令并却附上伏惟委曲鉴照下情恳望
　　第三书　　　　　　　　　李　巽
　　再驰状皆损还答承抗迹未降虚懐犹郁足下有器业可以资时松筠之质有异蒲柳然白驹骤过良时易晩昔夫子从政亦不待韦编三絶况仆虚薄忝承朝寄惧于覆压寤寐良贤实冀推明道徳俾助薄劣故延仰之诚有加常旨敢更诚请所望虚副幸甚诸已再具故不烦云谨差散将叶公着敬候并官告衣服仆马等延首北睇以得为荣惟垂昭省不宣李巽重简
　　答书　　　　　　　　　　符　载
　　专使孟温朝至再防示及招诱诲喻激切倍剧前书之赐议者云得地千里不如一士阁下以泰山之髙就蚁蛭之卑损折威重一至于此是何节士义夫之不投心服体是何藩臣方伯之不师谦降礼是何浇风弊俗之不易邪蹈正是何奸臣贼子之不悛暴畏义君子动气小人抃手熙熙相贺如见中古如载之不肖犹夫人也常侍之引遇也如是况今有贤于载者乎是知剧辛赵徃邹衍齐来抑有以也夫丈夫处世诚宜种道徳树勲绩頺年急节慨如不及然才短而好进者败谋人而不审己者危三尺童子明详斯防伏览书示阁下又许与过以逺图伏计俯示鄙人实恐孤负聪明视听失所以铅刀为重器以散木为良材反覆思量益用惭惕是以前后懃恳少求退息欲磨钝使利拂昏冀明蹄涔之内灌防涓滴料新营山居松桂未盈尺圬墁未快干即阁下已在凤池矣此不揆懦劣敢希提擕助君治国禆补万一若素尚饱满耳某昧于机要识且迂疎敢恃深知累竭肺腑傥允遂鄙志从容林壑野人之诚也敢不欢愉以受赐或固使愚陋周旋幕府诸侯之礼也敢不恭敬以俟命此进退之分系于主不系于客也意有防切不觉费词伏惟再垂览察幸甚幸甚
　　寄南海王尚书书
　　尚书以雄才盛业作镇南服纡精诚之处【疑】答天子之寄百越乂清幕士灿然甚善甚善公昔典九江载在匡庐被以淳仁扇以清风中林逋客安乐无横至于敞南轩之胜开北楼之防纒绵罇斚操觚发咏者可胜言哉尔后荣迁亚尹承江陵之欢好超拜容府展襄阳之庆荷违奉尊严不十数年伏以英姿奋登云霄光华富贵烜赫当世【某】今藏遁山丘作老书生江湖重阻礼数间絶尚书或眇不寘虑即小子旦暮敢不驰心于旌防耶一昨径理扁舟逺离浔阳不畏道路时伸贺礼属船隘热剧饮食江水度庐陵百余里防防无术痁疾动作药物荒乏邻于委踣以今月十八日逹南康使医工诊视了未蠲愈自揣气力不任支持遂祈戎使君致健步持短书并备旧文缄结敬献阁下运动不偶婴此疾瘵志意莫申端绪未展然不获覩节旄之重挹政化之光仰首向风愁惋盈膺伏计宣逹聪明悉善下贤幸甚幸甚三月中冯翊严謩至山居道杨秀才衡擕挈口累归心大府此人气性岐嶷有纵横之才未遭知己乆见堙压加以蹖【一作舛】駮声音不振如鸳雏铩翮瞻云兴叹况曩昔承欢厚薄齐同一旦流离栖身失图北逰不可立家无路伏惟尚书大厦厰能不以盖覆为意乎伏枕陈露兢惶展转不宣某再拜
　　答泽潞王尚书书
　　某有旧故为南康郡太守今年夏五月徃逰其门至冬十月归山下遂于江州卢使君处伏奉书问并覩押衙卢从史所留示委曲重词异礼一何特逹捧读慙恐若无凭依伏惟尚书忠厚淳粹发于大造灵姿杰立长材卓然以社稷为生死以勲庸为倚任义感生于慷慨闻望归于徳礼属思宏迈逺踪前人由是天子以山东之利兵广土授之使长于诸侯盖有以也夫翊王公之美者莫如贤赞策画之利者莫如才延纳优劣不啻十【一作千】百如某者一蓬荜士也痴缓朴讷无可采择性嗜闲退不求声利顷在山林中饮泉斸药保养性命时运不适即览阅六籍或持竿钓鱼以此竟岁人世机事视之懵然不悟髙明横加鄙夫手疏襟素不师文字是所谓尝苏草【一作蒿苏】而掇兰蕙簸砾石而拣璧欲自隗始为天下士君子之先伏知异日截犬戎壹宇宙拯民戴主在此志也念兹菲薄无用禆补况且多病形惫气衰不任策使实贻败累未获趋拜谢恩铃阁又南归日晩酬答稽疎瞻望旌麾惶灼无次古人有感一言重一顾期于陨越请报国士即小子平生之防岂无是耶伏惟开懐察纳不记疵恡幸甚幸甚不宣某再拜
　　寄赠于尚书书
　　朱校书至猥辱书问并示孟处士碑篆端由捧读弥日忭跃无次夫旌善人采遗美盖有位君子之所行志岂伊薄劣敢议发挥言轻赐重益用惶骇又于朱校书处恭覩制作约数十篇髙格侔山岳迅势拟波涛迈气薄云霄逺思蹑鸳鸿当世翰墨都无此手脏腑怳怳至今悸动斯可谓焕乎文章也一昨奉辞伐罪统貔虎之师沉谋伟畧洞入神鬼以镇则有制以战则有威巍巍赫赫声振寰海斯可谓盛乎武事也文武吉甫佐天子赞襄使奸臣贼子无萌芽于祸乱者我尚书之谓矣小人君子咸知幸甚某一凡夫也栖遁匡庐垂二十年读书不及于竪儒把笔才过于常谈冺冺人世邻乎强仕斯亦不足畏也然徒有愚妄之意爱大名慕大节悬芳竹帛为千古荣懃懃恳恳正为此耳小子聆阁下之事业英姿豪韵迥如古人私心欢喜动作颠沛况前旨稠叠猥赐诱喻令一至岘首【一作山】追赏风景【一作光】小生何人当此珍重诚宜奔走拜伏旌麾间识征南之仪观揖当阳之谈话凝襟滞想从兹泄露属入夏多病气力衰羸火云始生道路且逺瞻仰尊重魂爽飘然若望溟海未知济涉如此诚激何缘上逹唯有简牍可寄肺肠今故特差祗舎人吕及自浔阳専徃奉状尘献铃阁伏惟鉴察愚朴不责狂瞽幸甚幸甚候问起居之礼谨俟异日此无多谈
　　与崔羣书　　　　　　　　韩　愈
　　自足下离东都凡两度枉问寻承已逹宣州主人仁贤同列皆君子虽抱覊旅之念亦且可以度日无入而不自得乐天知命者固前修之所以御外物者也况足下度越此等百千辈岂以出处逺近累其灵台耶宣州虽称清凉髙爽然皆大江之南风土不并以北将息之道当先理其心心闲无事然后外患不入风气所宜可以审备小小者亦当自不至矣足下之贤虽在穷约犹能不改其乐况地至近官荣禄厚亲爱尽在左右者耶所以如此云云者以为足下贤者宜在上位托于幕府则不为得其所是以及之乃相亲重之道耳非所以待足下者【集无者字】也仆自少至今从事于徃还朋友间一十七年矣日月不为不久所与交徃相识者千百人非不多其相与如骨肉兄弟者亦宜【集作且】不少或以事同或以义取或慕其一善或以其乆故或初不甚知而与之已宻其后无大恶因不复决舍或其人虽不皆入于善而于己已厚虽欲悔之亦不可得【三字集作可乎】凡诸【一作此】浅者固不足道深者止如此至于心所仰服【集作伏】考之言【集作百】行而无瑕尤窥之阃奥而不见畛域明白淳粹辉光日新者唯吾崔君一人仆愚陋无所知晓然圣人之书无所不读其精粗巨细出入明晦虽不尽识抑不可谓不渉其流者也以此而推之以此而度之诚知足下出羣拔萃无谓仆从何而得之也与足下情义宁须言而后自明耶所以言者惧足下以为吾所与深者多不置白黑于胸中耳既谓能粗知足下而复惧足下之不我知亦过也比亦有人说足下诚尽善尽美抑犹有可疑者仆谓之曰何疑疑者曰君子当有所好恶好恶不可不明如清河者人无贤愚无不说其善服其为人以是而疑之耳仆应之曰凤凰芝草贤愚皆以为美瑞青天白日奴亦知其清明譬之于食物至于遐方异味则有嗜者有不嗜者至于稻也粱也鲙【集作脍】也肉也岂闻有不嗜者哉疑者乃解解不解于吾崔君无所损益也自古贤者少不肖者多自省事以【集作已】来又见贤者恒不遇不贤者比肩青紫贤者恒无以自存不贤者志满气得贤者虽得卑位则旋而死不贤者或至眉夀不知造物者意竟如何无乃所好恶与人异心哉又不知无乃都不省记任其死生夀夭耶未可知也人固有薄卿相之官千乗之位而甘陋巷菜羮者同是人也犹有好恶如此之异者况天之与人当必异其所好恶无疑也合于天而乖于人何害况又时有兼得者耶崔君无怠崔君无怠【杭蜀集本并作崔君崔君无怠无怠】仆无以自全活者从一官于此转困穷甚思自放于伊颍之【集作水】上当亦终得之近者尤衰惫左车第二牙无故摇动脱去目视昏花寻常间便不分人顔色两鬂半白头发五分亦白其一须亦有一茎两茎白者仆家不幸诸父诸兄皆康强早世如仆者又可以图于乆长哉以此怱怱思与足下相见一道其懐小儿女满眼前【六字集作儿女满前】不能顾念足下何由得归北来仆不乐江南官满便终老嵩山下足下可相就仆不可去矣珍重自爱慎饮食少思虑唯此之望愈再拜
　　文章上
　　与李那书　　　　　　　　徐　陵
　　籍甚清徽常懐虚眷山川缅邈河渭像于经星顾望风流长安逺于期日青要【一作葽诗四月秀葽汉书礼乐志蘴草葽皆草也淮南子青女降霜疑用此章】戒节白露为霜君子惟宜福履多愈雍容廊庙献纳便繁【一作蕃】留使催书驻马成檄车骑将军賔客盈座丞相长史瞻对有劳脱惠笺缯慰其翘想吾栖迟茂陵之下卧病漳水之滨廹以崦嵫难为砭药平生壮意窃爱篇章忽觌髙文载懐劳伫此后殷仪同至止王人授馆用阻班荆常在公筵敬祈名作获殷公所借陪驾才南入重阳閤【一作阁】诗及荆州大乗寺宜阳石像碑四首铿锵并奏能惊赵鞅之魂辉焕相华时瞬安丰之眼山泽晻霭松竹参差若见三之峯依然四皓之庙甘泉卤簿尽【一作备】在清文扶风辇路悉陈华简昔魏武虚怅韩王故台自古文人皆为词赋未有登兹旧阁叹兹幽宫标句清新发言哀断岂止悲闻帝瑟泣望羊碑一咏歌梁之言便掩盈懐之泪至如披文相质意致纵横才壮风云义深渊海方今二乗斯悟同免化诚【疑作城】六道知归皆逾大【一作火】宅宜阳【县名】之作特防幽衿所覩黄绢之词弥懐白云之颂但恨赊逺【二字一作耆阁逺岳】擅特髙峯开上罗浮康公悬溜不获铭兹雅颂耀彼幽岩循环【疑缺二字】用忘饥渇握之不置恒如赵璧翫之不足同于玉枕京师长者好事才人争造蓬门请观髙制轩车满路如看太学之碑街巷相填无异华隂之市但丰城两劒尚不阻来韩子双环必希皆见莫不以好龙无别木鴈可嗤载望琼瑶因乏行李金风已劲玉质宜调书不尽言但闻爻系徐陵顿首
　　答书　　　　　　　　　　李　那
　　繁霜应管能响丰山之钟云触石又动流泉之奏矧伊物候且或防符况乃衿期相忘道术楚齐风马吴防浮云行李无因音尘不嗣殷御正衔命来归嘉言累礼江南橘茂蓟北桑枯隂惨阳舒行止多福足下泰山竹箭浙水明珠海内风流江南独步扶风计吏议折祥禽平陵李防办詶文约况复丽藻星铺雕文锦缛风云景物义尽缘情经纶宪章辞殚表奏久以京师纸贵天下家藏调移齐右之音韵改河西之俗岂直扬云藻翰独留千金嗣宗文雅唯传好事仆世传经术才谢刘歆家有赐书学匪班嗣弱年有意频爱雕虫岁月三余无忘肄业户牖之间时安笔砚嚬眉难巧学步非工恒经枚孺之讥屡被陈思之诮羞逢仲子类居山之鼓琴屡见子将同本初之车服不谓殷侯虚谈成价遂同布鼓轻向雷门燕石空雕终慙比徳楚军虽拂实愧栖桐岂若邯郸举袖唯闻变曲协律飞尘必应不顾是以日南寳贝遥望归秦合浦文犀更希还汉芳春行献鸎其鸣矣悬豫章之床置长安之驿厚筑墙垣思逢郑侨之聘工歌周颂伫奏延陵之乐书缯有复道意无伸李那顿首
　　答李颙之书　　　　　　　徐　陵
　　近谬枉清音无申穷眷忽辱来告文制兼美君山西盛族素挺风流河北辞林【一作人】本所嗟赏子桓虚座宁不敬期伯喈倒屣固以相属一日复其草土思弊衣裾披素清顔但觉形秽公辅之量不负髙名王佐之才信表天骨孺子之榻虽其可悬仲康之车弥轸恒眷孤子皆缘素乏叨簉皇华今日形容无闗天壤残光炯炯虑在昏明余息绵绵待尽钟漏安可以树扬名士游处盛賔来喻泰髙如为善谑文艳质寡何似上林华而不实将同桂树但忘年之欵昔有张裴【一作华】邻国之交非无婴札傥哀骀可恱瓮盎非疑方愿投衿庶比倾盖顷陈阳之疾岁月增深羊祜之疴秋冬弥剧且年光遒尽触面崩心扶力含毫诸不申具孤子徐陵顿首白
　　上隋髙祖革文华书　　　　李　谔
　　臣闻古先哲王之化民也必变其视听防其嗜欲塞其邪放之心导【一作示】以淳和之路五教六行为训民【北史作人】之本诗书礼易为道义之门故能家复孝慈人知礼让正俗训风莫大于此其有上书献赋制诔镌铭皆以褒徳序贤明勲证理茍非惩劝义不徒然降及后代风教渐薄【一作落】魏之三祖更向文词忽君人之大道好雕虫之小艺下民【一作之】从上有同影响争【一作竞】骋文华遂成风俗江左齐梁其弥甚贵贱贤愚唯务吟咏遂复遗理存异寻虚逐微竞一韵之竒争一字之巧连篇累牍不出月露之形积案盈箱唯是风云之状世俗以此相髙朝廷据兹取【一作擢】士禄利之路既开爱向之情愈笃于是闾里童昏贵逰总丱未窥六甲先制五言至如羲皇舜禹之典伊傅周孔之说不复闗心何曾入耳以傲诞为清虚以缘情为勲业【一作绩】指儒素为古拙用词赋为君子故文笔日繁其政日乱良由弃大圣之轨模构无用以为用也捐本逐末流遍天【一作华】壤逓相师祖乆而逾【一作愈】扇及皇【一作大】隋受命圣道聿兴屏黜轻浮【北史作浮词】遏止华伪自非懐经抱质志道依仁不得引预缙绅参厠缨冕开皇四年普诏天下公私文翰并宜实录其年九月泗州刺史司马幼之文表华艳付所司治【北史作推】罪自是公卿大臣咸知正路【北史作道】莫不钻仰坟素弃絶华绮择先王之令典行大道于兹世如闻外州逺县仍踵弊风选吏举人未遵典则宗族称孝乡里归仁学必典谟交不茍合则摈落私门不加收齿其学不稽古逐俗随时作轻薄之篇章结朋党而求誉则选充吏軄举送天朝盖由县令刺史未行风教犹挟私情不存公道臣既忝宪司軄当紏察若闻风即效恐挂网者多请勒有司普加搜访有如此者具状送台
　　一作皆隋书本传












　　文苑英华巻六百七十九
　　钦定四库全书
　　文苑英华巻六百八十　　宋　李昉等　编文章中
　　报三原李少府书一首
　　荅员半千书一首
　　与常侍御书一首
　　赠李舎人使君书一首
　　赠包中丞书一首
　　荅杨湖南书一首
　　代李侍郎与徐州张尚书书一首
　　代辛将军与普闰刘尚书书一首
　　与刘评事伯刍书一首
　　寄李翺书一首
　　答崔立之书一首
　　答皇甫湜书一首
</div>
    <div class="pagination">
<a href="文苑英华_page518.html">上一页</a><span>...</span><a href="文苑英华_page514.html">514</a><a href="文苑英华_page515.html">515</a><a href="文苑英华_page516.html">516</a><a href="文苑英华_page517.html">517</a><a href="文苑英华_page518.html">518</a><span class="current-page">519</span><a href="文苑英华_page520.html">520</a><a href="文苑英华_page521.html">521</a><a href="文苑英华_page522.html">522</a><a href="文苑英华_page523.html">523</a><a href="文苑英华_page524.html">524</a><span>...</span><a href="文苑英华_page520.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
