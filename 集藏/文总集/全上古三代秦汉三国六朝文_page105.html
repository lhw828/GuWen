<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 105 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 105 页/共 658 页</h1>
    <div class="content">　　秉，字伯初，国子。以父任为郎。永平中，历谒者仆射、驸马都尉。章帝即位，拜征西将军，迁度辽将军，征为执金吾。章和中，复拜征西将军，封美阳侯。永元二年，代桓虞为光禄勋。明年卒，谥曰桓侯。
　　◇上书言匈奴事
　　中国虚费，边陲不宁，其患专在匈奴，以战去战可也。故君不可以怒而兴师，将不可以愠而合战。鼓之以仁义，为国之宝矣。（袁宏《后汉纪》十）
　　◇上言宜许南单于出兵
　　昔武帝单极天下，欲臣虏匈奴，未遇天时，事遂无成。宣帝之世，会呼韩来降，故边人获安，中外为一，生人休息六十余年。及王莽篡位，变更其号，耗扰不止，单于乃畔。光武受命复怀纳之，缘边坏郡，得以还复。乌桓、鲜卑，威胁归义，威镇四夷，其效如此。今幸遭天援，北虏分争，以夷伐夷，国家之利，宜可听许。（《后汉·南匈奴传》）
　　◇兵事议
　　孝武时，始事匈奴。匈奴援引弓之类，并左衽之属，故不可得而制也。汉既得河西四郡，及居延、朔方，徙民以充之，根据未坚，匈奴犹出为寇。其后羌胡分离，四郡坚固，居延、朔方不可倾拔，虏遂失其肥饶畜兵之地。惟有西域，俄复内属，呼韩邪单于请款塞，是故其势易乘也。今有南单于形势相似，然西域尚未内属，北虏未有作。臣愚以为光先击白山，得伊吾，破车师，通使乌孙诸国，以断其右臂，未可先击匈奴也。伊吾亦有匈奴南呼衍一部，破此复为折其左角。观往者汉兵出，匈奴辄为乱，五单于争来，必不以五将出之故也。今可先山，以观其变，击匈奴，未晚也。（袁宏《后汉纪》十）
　　◎耿恭
　　恭，字伯宗，第四弟广之子，秉从兄。永平末，为刘张骑都尉司马，拜戊校尉，屯金蒲城，为匈奴所攻。会明帝崩，救不至，车师复叛，拒守逾年。建初初迎归，拜骑都尉，迁长水校尉。后以征羌事忤马防，征下狱，免。
　　◇上言镇抚西羌事
　　故安丰侯窦融，昔在西州，甚得羌、胡腹心。今大鸿胪固，即其子孙。前击白山，功冠三军。宜奉大命镇抚凉部。令车骑将军防屯军汉阳，以为威重。（《后汉·耿附传》，「初，恭出陇西，上言」。）
　　◎朱浮
　　浮，字叔元，沛国萧人。初从光武为大司马主簿，迁偏将军。从破邯郸，拜大将军幽州牧。建武二年，封武阳侯。为彭宠所攻，逃归，拜执金吾，徙封父城侯，迁太仆。二十年，代窦融为大司空。后坐事免，徙封新息侯。永平中赐死。
　　◇上疏乞援师
　　昔楚、宋列国，俱为诸侯，庄王以宋执其使遂有投袂之师。魏公子顾朋友之要，触冒强秦之锋。夫楚、魏非有分职匡正之大义也，庄王但为争强而发忿，公子以一言而立信耳。今彭宠反叛，张丰逆节，以为陛下必弃捐它事，以时灭之。既历时月，寂漠无音。从围城而不救，放逆虏而不讨，臣诚惑之。昔高祖圣武，天下既定，犹身自征伐，未尝宁居。陛下虽兴大业，海内未集，而独逸豫，不顾北垂百姓遑遑，无所系心，三河、冀州，曷足以传后哉！今秋稼已熟，复为渔阳所掠。张丰狂悖，奸党日增，连年拒守，吏士疲劳，甲胄生虮虱，弓弩不得弛，上下ㄡ心，相望救护，仰希陛下生活之恩。（《后汉·朱浮传》）
　　◇因日食上疏言牧守换易宜简
　　臣闻日者众阳之所宗，君上之位也。凡居官治民，据郡典县，皆为阳为上，为尊为长。若阳上不明，尊长不足，则干动三光，垂示王者。五典纪国家之政，《鸿范》别灾异之文，皆宣明天道，以征来事者也。陛下哀愍海内新离祸毒，保宥生人，使得苏息。而今牧人之吏，多未称职，小违理实，辄见斥罢，岂不粲然黑白分明哉！然以尧、舜之盛，犹加三考，大汉之兴，亦累功效，吏皆积久，养老于官，至名子孙，因为姓氏。当时吏职，何能悉理；论议之徒，岂不喧哗。盖以为天地之功不可仓卒，艰难之业当累日月。而间者守宰数见换易，迎新相代，疲劳道路。寻其视事日浅，未足昭见其职，既加严切，人不自保，各相顾望，无自安之心。有司或因睚眦以骋私怨，苟求长短，求媚上意。二千石及长吏迫于举劾，惧于刺讥，故争饰诈伪，以希虚誉。斯皆群阳骚动，日月失行之应。夫物暴长者必夭折，功卒成者必亟坏，如摧长久之业，而造速成之功，非陛下之福也。天下非一时之用也。海内非一旦之功也。愿陛下游意于经年之外，望化于一世之后，天下幸甚。（《后汉·朱浮传》）
　　◇上疏言州牧劾奏宜下三府覆案
　　陛下清明履约，率礼无违，自宗室诸王外家后亲，皆奉遵绳墨，无党势之名。至或乘牛车，齐于编入。斯固法令整齐，下无作威者。求之于事，宜以和平，而灾异犹见者，而岂徒然？天道信诚，不可不察。窃见陛下疾往者上威不行，下专国命即位以来，不用旧典，信刺举之官，黜鼎辅之任，至于有所劾奏宜下三府覆案便加免退，覆案不关三府，罪谴不蒙澄察。陛下以使者为腹心，而使者以从事为耳目，是为尚书之平，决于百石之吏，故群下苛刻，各自为能。兼以私情容长，憎爱在职，皆竞张空虚，以要时利，故有罪者心不厌服，无咎者坐被空文，不可经盛衰贻后王也。夫事积久则吏自重，吏安则人自静。传曰：「五年再闰，天道乃备。」夫以天地之灵，犹五载以成其化，况人道哉！臣浮愚戆，不胜，愿陛下留心千里之任，省察偏言之奏。（《后汉·朱浮传》）
　　◇上书请广选博士
　　夫太学者，礼义之宫，教化所由兴也。陛下尊敬先圣，垂意古典，宫室未饰，干戈未休，而先建太学，造立横合，比日车驾亲临观飨，将以弘时雍之化，显勉进之功也。寻博士之官，为天下宗师，使孔圣之言传而不绝。旧事，策试博士，必广求详选，爰自畿夏，延及四方，是以博举明经，唯贤是登，学者精励，远近同慕。伏闻诏书更试五人，唯取见在洛阳城者。臣恐自今以往，将有所失。求之密迩，容或未尽，而四方之学，无所劝乐。凡试策之本，贵得其真，非有期会，不及远方也。又诸所征试，皆私自发遗，非有伤费烦扰于事也。语曰：「中国失礼，求之于野。」臣浮幸得与讲图谶，故敢越职。（《后汉·朱浮传》）
　　◇上言织绶成
　　诏书曰：「成官皆带王莽时绶，又不齐。因前袁安故绶工李涉等六家所织绶，不能具丙丁文能如组状。勤奋能为丙丁文，谨图一绶丙丁制度，赐缣五十匹。」今王莽时六安都尉留，应募能为丙丁文，谨处武库给食。留昼夜思念，讽诵狂痴，三十日病愈，今又以成。请赐缣五十匹。（《御览》六百八十二引《博物志》）
　　◇奏更乘舆绶
　　车府丞横受诏，乘舆绶五采，何黄多也？可更用赤丝为地。（《初学记》二十六引《汉名臣奏》）
　　◇与彭宠书
　　盖闻知者顺时而谋，愚者逆理而动，常窃悲京城太叔以不知足而无贤辅，卒自弃于郑也。伯通以名字典郡，有佐命之功，临人亲职，爱惜仓库，而浮秉征伐之任，欲权时救急，二者皆为国耳。即疑浮相谮，何不诣阙自陈，而为族灭之计乎？朝廷之于伯通，恩亦厚矣，委以大郡，任以威武，事有柱石之寄，情同子孙之亲。匹夫媵母，尚能致命一餐，岂有身带三绶，职典大邦，而不顾恩义，生心外畔者乎！伯通与吏民语，何以为颜？行步拜起，何以为容？坐卧念之，何以为心？引镜窥影，何以施眉目？举措建功，何以为人？惜乎弃休令之嘉名，造鸱枭之逆谋，捐传世之庆祚，招破败之重灾，高论尧、舜之道，不忍桀、纣之性，生为世笑，死为色，不亦哀乎！伯通与耿侠游俱起佐命同被国恩，侠游谦让，屡有降挹之言，而伯通自伐，以为功高天下。往时辽东有豕，生子白头，异而献之。行至河东，见群豕皆白，怀惭而还。若以子之功，论于朝廷，则为辽东豕也。今乃愚妄，自比六国。六国之时，其势各盛，廓土数千里，胜兵将百万，故能据国相持，多历年世。今天下几里，列郡几城，奈何以区区渔阳，而结怨天子？此犹河滨之人，捧土以塞孟津，多见其不知量也！方今天下适定，海内愿安，士无贤不肖，皆乐立名于世。而伯通独中风狂走，自捐盛时，内听骄妇之失计，外信谗邪之谀言，长为群后恶法，永为功臣鉴，岂不误哉！定海内者无私仇，勿以前事自误，愿留意顾老母幼弟。凡举事，无为亲厚者所痛，而为见仇者所快。（《后汉·朱浮传》，又见《艺文类聚》二十五）
　　◎子密
　　子密，姓氏未详。为彭宠苍头。建武五年，斩宠头诣阙，封不义侯。
　　◇使彭宠作记告城门将军
　　今遣子密等至子后兰卿所，速开门出，勿稽留之。（《后汉书·彭宠传》：「宠与朱浮不相能。帝遣宠从弟子后兰卿谕之，宠留子后兰卿，遂发兵反，自立为燕王。斋，独在便室。苍头子密等因宠卧，缚著床。呼其妻。解宠手，令作记。书成，即斩宠头置囊中，持记驰出城，诣阙。」又见《御览》五百引《东观汉记》。）


卷二十二
◎郭兴
　　兴，字少戆，河南开封人。更始初，为丞相长史，拜谏议大夫，奉命安集关西及朔方、凉、益三州还拜凉州刺史，坐事免。避乱陇西，依隗嚣。建武六年，东归，征拜太中大夫，监岑彭、傅俊军。及公孙述死，留屯成都。坐事左转莲勺令，免。阁阌乡，三公累辟不就。
　　◇说更始西都长安
　　陛下起自荆楚，权政未施，一朝建号，而山西雄桀争诛王莽，开关郊迎者，何也？此天下同苦王氏虐政，而思高祖之旧德也。今久不抚之，臣恐百姓离心，盗贼复起矣。《春秋》书「齐小白入齐」，不称侯，未朝庙故也。今议者欲先定赤眉而后入关，是不识其本而争其末，恐国家之守，转在函谷，虽卧洛阳，庸得安枕乎？（《后汉·郑兴传》）
　　◇说隗嚣不称王
　　《春秋传》云：「口不道忠信之言为へ，耳不听五声之和为聋。」间者诸将集会，无乃不道忠信之言；大将军之听，无乃阿而不察乎？昔文王承积德之绪，加之以睿圣，三分天下，尚服事殷。及武王即位，八百诸侯不谋同会，皆曰「纣可伐矣」，武王以未知天命，还兵待时。高祖征伐累年，犹以沛公行师。今令德虽明，世无宗周之祚，威略虽振，未有高祖之功，而欲举未可之事，昭速祸患，无乃不可乎？惟将军察之。（《后汉·郑兴传》）
　　◇日食上疏
　　《春秋》以天反时为灾，地反物为妖，人反德为乱，乱则妖灾生。往年以来，谪咎连见，意者执事颇有阙焉。案《春秋》「昭公十七年夏六月甲戌朔，日有食之」。传曰：「日过分而未至，三辰有灾，于是官降物，君不举，避移时，乐用鼓，祝用币，史用辞。」今孟夏，纯乾用事，阴气未作，其灾尤重。夫国无善政，则谪见日月，变咎之来，不可不慎，其要在因人之心，择人处位也。尧知鲧不可用而用之者，屈己之明，因人之心也。齐桓反政而相管仲，晋文归国而任郄者，是不私其私，择人处位也。今公卿大夫多举渔阳太守郭亻及可大司空者，而不以时定，道路流言，咸曰「朝廷欲用功臣」，功臣用则人位谬矣。愿陛下上师唐、虞，下览齐、晋，以成屈己从众之德，以济群臣让善之功。夫日月交会，数应在朔，而顷年日食，每多在晦。先时而合，皆月行疾也。日，君象，而月，臣象。君亢急则臣下促迫，故行疾也。今年正月繁霜，自尔以来，率多寒日，此亦急咎之罚。天于贤圣之君，犹慈父之于孝子也，丁宁申戒，欲其反政，故灾变仍见，此乃国之福也。今陛下高明，而群臣惶促，宜留思柔克之政，垂意《洪范》之法，博采广谋，纳群下之策。（《后汉·郑兴传》）
　　臣闻国无政不用善，则取谪于日月之灾，故政不可不慎也。其道务三而已：一曰择人，二曰因民，三曰从时。此应变之要也。昔在帝尧，洪水滔天，帝求俾。岳曰：「鲧哉！」帝知鲧不可，然犹屈己之是，从岳之非，重违众也。昔齐桓公避乱于莒，鲍叔从焉。既反国，鲍叔举管仲，桓公从之，遂立九合之功。晋文公奔翟，从者五人。既得晋国，将谋元帅。赵衰以郄为阅礼乐、敦诗书，使将中军，而五子下之，故能伏强楚之于城濮，纳天子于王城。今衮职有阙，朝论辄议功臣。功臣用，则鲍、赵之举息矣。愿陛下上师陶唐，下览齐、晋，以成屈己从众之德，以济群臣举善之美。臣闻上竭聪明，则下惧其罪。故日者，君象也；月者，臣象也。君威亢急，则臣道迫促。愿陛下留神宽恕，以崇柔克之德。（袁宏《后汉纪》六。案：此与本传各有删节。）
　　◎郑众
　　众，字仲师，兴子。永平初辟司空府，以明经给事中，迁越骑司马。以辞使匈奴系廷尉，会赦，召为军司马，拜护西域中郎将，迁武威太守，历左冯翊。建初六年，代邓彪为大司农。八年卒官。有《春秋左氏传条例》九卷，《孝经注》二卷。
　　◇上疏请爵耿恭
　　耿恭以单兵固守孤城，当匈奴之冲，对数万之众，连月逾年，心力困尽。凿山为井，煮弩为粮，出于万死无一生之望。前后杀伤丑虏数千百计，卒全忠勇，不为大汉耻。恭之节义，古今未有，宜蒙显爵，以厉将帅。（《后汉·耿恭传》）
　　◇上疏谏遗使报单于
　　臣伏料北单于所欲致汉使者，欲以离南单于，令西域诸国耳，故汲汲以致汉使使既到，偃蹇自若。臣愚以为于今宜且勿答。南单于本来归义者，望呼韩邪之助，故归心不二。乌桓慕化，并力保蕃。今闻北单于不屈，汉复通使不止，恐南单于必怀疑，而乌桓亦有二心。单于久居汉地，具知形势，万分离析，规为边害，其忧不轻。今幸有充辽之众，扬威北垂，虽勿答，不敢为害。（袁宏《后汉纪》十）
　　臣伏闻北单于所以要致汉使者，欲以离南单于之众，坚三十六国之心也。又当扬汉和亲，夸示邻敌，令西域欲归化者，局促狐疑，怀土之人绝望中国耳。汉使既到，便偃蹇自信。若复遗之，虏必自谓得谋，其群臣驳议者不敢复言。如是，南庭动摇，乌桓有离心矣。南单于久居汉地，具知形势，万分离析，旋为边害。今幸有度辽之众，扬威北垂虽勿报答，不敢为患。（《后汉·郑兴附传》）
　　◇上言辞使匈奴
　　臣前奉命不为匈奴拜，单于恚恨，故遣兵围臣。今复衔命，必见陵折。臣诚不忍持大汉节对毡裘独拜。如令匈奴遂能服臣，将有损大汉之强。（《后汉·郑众传》，又见袁宏《后汉纪》九，有小异。）
　　◇婚礼（案《晋书·礼志下》《宋书·礼志一》并云「古者冠婚皆有醮，郑氏醮文三首具存。此即三首之一。」）
　　后汉郑众百官六礼辞，大略同于周制。而纳采女家答辞末云：「奉酒肉若干，再拜反命。」其所称前人，不云吾子，皆云君。六礼文皆封之。先以纸封表，又加以皂囊，著箧中。又以皂衣箧表讫，以大囊表之，题检文言「谒表某君门下」。其礼物凡三十种，各有谒文。外有赞文各一首，封如礼文。箧表讫，蜡封题，用皂帔盖于箱中。无囊表，便题检文言「谒箧某群门下」，便书赞文通共在检上。（《通典》五十八。案此约文。）
　　◇礼物
　　案以玄、、羊、雁、清酒、白酒、粳米、稷米、蒲、苇、卷柏、嘉禾、长命缕、胶、漆、五色丝、合欢铃、九子墨、金钱、禄得香草、凤皇、舍利兽、鸳鸯、受福兽、鱼、鹿、乌、九子妇、阳燧，总物之所象者。玄，象天。，法地。羊者，祥也，群而不党。雁则随阳。清酒降福。白酒，欢之由。粳米，养食。稷米，粢盛。蒲，众多性柔。苇，柔之久。卷柏，屈卷附生。嘉禾，须禄。长命缕，缝衣延寿。胶，能合异类。漆，内外光好。五色丝，章采屈伸不穷。合欢铃，音声和谐。九子墨，长生子孙。金钱，和明不止。禄得香草，为吉祥。凤凰，雌雄伉合俪。舍利兽，廉而谦。鸳鸯，飞止须匹，鸣则相和。受福兽，体恭心慈。鱼，处渊无射鹿者，禄也。乌，知反哺，孝于父母。九子妇，有四德。阳燧，成明安身。又有丹为五色之荣；青为色首，东方始。（《通典》五十八。案：此即谒文之约文。《通典》五十八，王彪之上书引郑氏《婚物赞》曰「羊者祥也」。盖礼物三十种，各有谒有赞，各题在检上。）
　　◇婚礼谒文
　　纳采，始相与言语，采择可否之时。问名，谓问女名，将归卜之也。纳吉，谓归卜吉，往告之也。纳徵，用束帛徵成也。请期，请吉日，将迎亲，谓成礼也。（《艺文类聚》四十）
　　◇婚礼谒文赞
　　雁候阴阳，待时乃举。冬南夏北，贵有其所。（《艺文类聚》九十一）
　　粳米馥芬，婚礼之珍。（《艺文类聚》八十五）
　　稷为天官。（《御览》八百四十）
　　卷柏药草，附生山颠。屈卷成性，终无自伸。（《御览》九百八十九）
　　嘉禾为谷，班禄是宜。吐秀五七，乃名为嘉。（《初学记》二十七）
　　长命之缕，女工所为。（《御览》八百三十）
　　九子之墨，藏于松烟。本性长生，子孙图边。（《初学记》二十，《御览》六百二）
　　金钱为质，所历长久。金取和明，钱用不止。（《御览》八百三十六）
　　舍利为兽，廉而能谦。礼义乃食，口无讥愆。（《御览》九百十三）
　　（鸳鸯鸟）雌雄相类。寒凉守节，险不能倾。（《艺文类聚》八十九。案：《通典》所载礼物三十种，自「玄、」至「阳燧」仅二十九种。而无「女贞」，岂脱此一种邪？抑「女贞」即「九子妇」邪？当考。）
　　◎赵熹
　　熹，字伯阳，南阳宛人。更始初，征为郎中，行偏将军事。以破王寻、王邑功拜中郎将，封勇功侯。建武初，拜简阳侯相，迁平原太守。后征为太仆，拜太尉，赐爵关内侯。明帝初，封节乡侯，寻坐事免，起为卫尉，行太尉事。章帝初，进太傅，录尚书事。建初五年卒，年八十四。
　　◇上言宜封禅
　　自古帝王，每世之隆，未尝不封禅。陛下圣德洋溢，顺天行诛，拨乱中兴，作民父母，修复宗庙，救万姓命，黎庶赖福，海内清平。功成治定，群司礼官咸以为宜登封告成，为民报德。百王所同，当仁不让。宜登封岱宗，正三雍之礼，以明灵契望秩群神，以承天心也。（《续汉·祭祀志上》注补引《东观书》「太尉赵熹上言」）
　　◇奏上明帝尊号
　　礼，祖有功，宗有德。孝明皇帝功德茂盛，宜上尊号曰显宗，四时食于世祖庙，如孝文皇帝在高庙之礼，奏《武德》《文始》《五行》之舞。（《续汉·祭祀志下》注补引《东观书》「章帝初即位，太尉熹等奏」。）
　　◎梁统
　　统，字仲宁，安定乌氏人。衬仕州郡。更始时，召补中郎将，使安集凉州郡拜酒泉太守，后为武威太守。建武五年，与窦融遣使归诚，加宣德将军。及隗嚣败，封成义侯。陇、蜀平，入朝，以列侯奉朝请，更封高山侯，拜太中大夫。后出为九江太守，定封陵乡候。
　　◇刑罚务中疏
　　臣窃见元帝初元五年，轻殊死之刑三十四事，哀帝建平元年尽四年，轻殊死者刑八十一事，其四十二事手杀人者，皆减死罪一等，著为常法。自是以后，人轻犯法，吏易杀人，吏民俱失，至于不羁。臣愚以为刑罚不苟务轻，务其中也。君人之道，仁义为主，仁者爱人，义者政理，爱人以除残为务，政理以去乱为心。是以五帝有流、殛、放、杀之诛，三王有大辟、刻肌之刑，所以为除残去乱也。故孔子称「仁者必有勇」，又曰「理财政辞，禁民为非曰义」。高帝受命诛暴，平荡天下，制约令，定法律，传之后世，诚得其宜，可常施行。文帝宽惠温克，遭世康平，因时施恩，省去肉刑，除相坐之法，他皆率由旧章，天下几致升平。武帝值中国隆盛，财力有余，出兵命将，征伐远方，军役数兴，百姓罢弊，豪杰犯禁，奸吏弄法，故设首匿之科，著知从之律，以破朋党，以惩隐匿。宣帝聪明正直，履道握要，以总御海内，臣下奉宪，不失绳墨，因循先典，天下称理。元帝法律，少所改更，天下称安。至孝成、孝哀，承平继体，即位日浅，扣断尚寡，丞相王嘉等，轻为穿凿，猥以数年之间，亏除先帝旧约成律，凡百有余事，或不便于理，或不厌民心。臣谨表取其尤妨政体害善良者，傅奏如左。伏惟陛下苞五常，履九德，权时拨乱，功逾文、武，德侔高皇，诚宜博施济时。而反因循季世之末节，衰微之轨迹，诚非所以还初反本、据元更始也。愿陛下回神明察，考量得失，宣诏有司，悉举初元、建平之所穿凿，考其轻重，察其化俗，足以知政教所处，择其善者而从之，其不善者而改之，定不易之典，施无穷之法，天下幸甚。（《后汉·梁统传》，《晋书·刑法志》，《通典》一百六十三。又袁宏《后汉纪》六，与此小异。）
　　◇复上言
　　有司以臣今所言，不可施行。寻起之所奏，非曰严刑。窃谓高帝以后，至乎孝宣，其所施行，多合经传，宜比方今事，验之往古，聿遵前典，事无难改，不胜至愿。愿得召见，若对尚书近臣，口陈其状。（《后汉·梁统传》，又见《晋书·刑法志》）
　　◇对尚书问状
　　闻圣帝明王，制立刑罚，故虽尧、舜之盛，犹诛四凶。经曰：「天讨有罪，五刑五庸哉。」又曰：「爰制百姓，于刑之衷。」孔子曰：「刑罚不衷，则人无所厝手足。」衷之为言，不轻不重之谓也。《春秋》之诛，不避亲戚，所以防患救乱，坐安众庶，岂无仁爱之恩，贵绝残贼之路也？自高祖之兴，至于孝宣，君明臣忠，谋谟深博，犹因循旧章，不轻改革，海内称理，断狱益少。至初元、建平，所减刑罚，百有余条，而盗贼浸多，岁以万数。间者三辅从横，群辈并起，至燔烧茂陵，火见未央。其后陇西、北地、西河之贼越州度郡，万里交结，攻取珍，劫略吏人，诏书讨捕，连年不获。是时以天下无难，百姓安平，而狂狡之势，犹至于此，皆刑罚不衷，愚人易犯之所致也。由此观之，则刑轻之作，反生大患；惠加奸轨，而害及良善也。故臣统愿陛下采择贤臣孔光、师丹等议。（《后汉·梁统传》「议上，遂寝不报」。）
　　◇与杜林书
　　君非隗嚣，不降志辱身，至簪蒿席草，不食其粟。（《文选·任刘先生夫人墓志》注引《东汉记》）
　　◎梁松
　　松，字伯孙，统子。少为郎，尚光武女舞阴长公主，袭封陵乡侯，再迁虎贲中郎将。永平初，迁太仆，坐罪免，寻下狱死。
　　◇上疏争封石
　　登封之礼，告功皇天，垂后无穷，以为万民也。承天之敬，尤宜章明。奉图书之瑞，尤宜显著。今因旧封，窜寄玉牒故石下，恐非重命之人。受命中兴，宜当特异，以明天意。（《续汉·祭祀志上》「上以用石功难，欲及二月封故诏松欲因故封石空检，更加封而已。松上疏争之，以为」云云。又见《通典》五十四）
　　◇祭泰山议
　　《记》曰：「齐将有事泰山，先有事配林。」盖诸侯之礼也。河岳视公侯，王者祭焉。宜无即事之渐，不祭配林。（《后汉·祭祀志上》）
　　◎梁竦
　　竦，字叔敬，松弟。坐松事徙九真，后听还本郡。章帝纳其女为贵人，生和帝。建初八年，为窦氏所陷，死狱中。永元九年，事白，追封褒亲侯，谥曰愍候。
　　◇悼骚赋
　　彼仲尼之佐鲁兮，先严断而后弘衍。虽离谗以呜邑兮，卒暴诛于两观。殷伊周之协德兮，暨太甲而俱宁。岂齐量其几微兮，徒信己以荣名。虽吞刀以奉命兮，抉目眦于门闾。吴荒萌其已殖兮，可信颜于王庐？图往镜来兮，阙北在篇。君名既泯没兮，后辟亦然。屈平濯德兮，洁显芬香。句践罪种兮，越嗣不长。重耳忽推兮，六卿卒强。赵陨鸣犊兮，秦人入疆。乐毅奔赵兮，燕亦是丧。武安赐命兮，昭以不王。蒙宗不幸兮，长平颠荒。范父乞身兮，楚项不昌。何尔生不先后兮，惟洪勋以遐迈。服荔裳如朱绂兮，骋鸾路于奔濑。历苍梧之崇丘兮，宗虞氏之俊。临众渎之神林兮，东赖职于蓬碣。祖圣道而垂典兮，褒忠孝以为珍。既匡救而不得兮，必殒命而后仁。惟贾傅其违指兮，何杨生之欺真。彼皇麟之高举兮，熙太清之悠悠。临岷川以怆恨兮，指丹海以为期。（《后汉·梁竦传》注引《东观记》）
　　◎梁扈
　　扈，松子。永元中，为黄门侍郎，历位卿、校尉。永初中，为长乐少府。
　　◇遣从兄礻奏记三府
　　《春秋》之义，母以子贵。汉家旧典，崇贵母氏。今梁贵人亲育圣躬，而不蒙尊号，求得申议。（袁宏《后汉纪》十四，《后汉·梁松传》）
　　◎梁商
</div>
    <div class="pagination">
<a href="全上古三代秦汉三国六朝文_page104.html">上一页</a><span>...</span><a href="全上古三代秦汉三国六朝文_page100.html">100</a><a href="全上古三代秦汉三国六朝文_page101.html">101</a><a href="全上古三代秦汉三国六朝文_page102.html">102</a><a href="全上古三代秦汉三国六朝文_page103.html">103</a><a href="全上古三代秦汉三国六朝文_page104.html">104</a><span class="current-page">105</span><a href="全上古三代秦汉三国六朝文_page106.html">106</a><a href="全上古三代秦汉三国六朝文_page107.html">107</a><a href="全上古三代秦汉三国六朝文_page108.html">108</a><a href="全上古三代秦汉三国六朝文_page109.html">109</a><a href="全上古三代秦汉三国六朝文_page110.html">110</a><span>...</span><a href="全上古三代秦汉三国六朝文_page106.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
