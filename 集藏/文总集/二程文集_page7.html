<!DOCTYPE html>
<html>
<head>
    <meta charset="UTF-8">
    <title>二程文集 - 第 7 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>二程文集 - 第 7 页/共 9 页</h1>
    <div class="content">　　二程文集卷十
　　钦定四库全书
　　二程文集卷十一
　　伊川文集　　　　　　　宋　程颐　撰
　　婚礼
　　纳采
　　纳采谓壻氏为女氏所采故致礼以成其意使辞曰吾子有恵贶某室也某【壻父】有先人之礼使某也敢纳采
　　问名
　　问名谓问所娶女子之名若今之小名也使者请辞曰某既受命将加诸卜敢请女为谁氏
　　纳吉
　　纳吉谓壻氏既得女名以告神而卜之得吉兆又徃告女氏犹今之言定使辞曰吾子有贶命某加诸卜占曰吉使某也敢告
　　纳徴
　　徴证也成也用皮帛以证成娶妇之礼使辞曰吾子有命贶某室也某有先人之礼某物使某也请纳徴
　　请期
　　请期实告婚期也必先礼请以示谦使辞曰吾子有贶命某既申受命矣惟是三族之不虞使某也请吉日女氏对曰某既前受命矣惟命之从【一作是聼】使又曰某使某听命于吾子女氏固辞使曰某使某受命吾子不许某敢不告期曰某日【日犹言甲乙之类】
　　成婚
　　期日壻氏告迎于庙初昏【礼虽云初昏然当量居之逺近】壻受命于所尊【谓醮而受告戒之命】出乘前引妇车【受命而出乘马前引妇车迎妇之车也今或用担子】执烛前马【使徒役持火炬居前照道今用烛四或二】宾将至【宾壻也】女氏之摈俟于大门之外主人俟于门内宾降【下车也】摈进揖请事宾对【今以介对】曰某【称壻父】命某【壻名】以兹初昏将请承命摈对曰主人固以恭俟摈揖入门主人揖宾及阶主人揖升介以宾升介南面赞宾就位【东面】再拜赞即席内告具主人肃宾而先宾从之见于庙【见女氏之先祖】至于中堂见女之尊者徧见女之党于东序赞者延宾出就位【赞者以女氏之子侄为之】卒食兴辞【介以宾辞】主人请入戒女氏奉女辞于庙至于中堂母南面于房外女出于母左父西面醮女而戒之母施衿结帨【今谓之整冠饰】戒诸西阶之上摈者出壻降立于庭中北面妇降自西阶壻揖前导立于车前既升而先俟于门外【先之者导之也门外壻家大门外也】妇至主人【壻也】揖妇以入及寝门揖入壻退就次及期【期谓早暮之节】赞者引壻入【赞者壻氏之女相】立东席西面姆侍奉妇立西席东面赞揖壻再拜【男下女也】姆侍扶妇答拜遂即席女之从者沃壻盥于南壻之从者沃妇盥于北【沃盥以水濯手也于坐席之南北】壻搢笏举妇防首【盖头也】复位赞者进酌【用常爵】三爵用巹姆助妇举卒食相者以壻妇兴説服女之从者受壻服壻之从者受妇服烛出【康成云礼毕】女侍待呼于外夙兴妇纚笄衣服以俟见质明赞见妇于舅姑进拜奠贽还又拜见属之尊者长者于东偏南面东上属自为别【是为见已不复特见】若异宫则见诸父各就其寝防者贱者皆见于堂下西面北上舅姑入于室妇盥馈舅姑飨妇于堂之西偏卒食妇降自阼阶【飨礼谓嫡妇】翌壻拜于妇氏之门
　　奠菜
　　三月预祭祀事舅姑复三月然后奠菜祝称妇之姓曰某氏来妇敢奠菜于舅某子姑某氏【此段义有未详】
　　葬説【并图】
　　卜其宅兆卜其地之美恶也非阴阳家所谓祸福者也地之美者则其神灵安其子孙盛若培壅其根而枝叶茂理固然矣地之恶者则反是然则曷谓地之美者土色之光润【一作泽】草木【一作生物】之茂盛乃其騐也父祖子孙同气彼安则此安彼危则此危亦其理也而拘忌者惑以择地之方位决日之吉凶不亦泥乎甚者不以奉先为计而以利后为虑尤非孝子安厝之用心也惟五患者不得不愼须使异日不为道路不为城郭不为沟池不为贵势所夺不为耕犂所及【一本所谓五患者沟渠道路避村落逺井窰】五患既愼则又凿地必至四五丈遇石必更穿之防水润也既则以松脂涂棺椁石灰封墓门此其大畧也若夫精画则又在审思虑矣其火【一作焚】者出不得已后不可迁就同【一作焚】矣至于年祀寖逺曾髙不辨亦在尽诚各具棺椁之不须假梦寐蓍而决也之穴尊者居中左昭右穆而次后则或东或西亦左右相对而啓穴也出母不合亦不合祭弃女还家以殇穴之









　　法决疑
　　古者圣人制卜之礼盖以市朝迁变莫得预测水泉交浸【一作侵】不可先知所以定吉凶决善恶也后代阴阳家流竞为诡诞之説书一术遂至百二十家为害之大妄谬之甚在分五姓五姓之説騐诸经典本无证据古阴阳家亦无此説直是野俗相传竟无所出之处惟堪舆经黄帝对天老乃有五姓之言且黄帝之时只有姬姜二三姓其余姓氏尽出后代何得当时已有此语固妄谬无稽之言其所谓五姓者宫商角徴羽是也天下万物悉配属之行事吉凶依此为法至如以张王等为商武庾等为羽是则同韵相求及其以栁姓为宫以赵姓为角又非四声相管其间亦有同是一姓分属宫商复姓数字征角不辨都无慿据只信其臆説尔夫姓之于人也其始也亦如万物之同形者呼某白黒小大以为别耳后世圣人乃为之制因生赐姓胙土命氏其后子孙因邑因官分枝布叶而庶姓益广如管蔡郕霍鲁卫毛郜雍曹滕毕原丰郇本皆姬姓华向萧亳皇甫本皆子姓其余皆尔不可胜举今者用其祖姓则徃徃数经更易难尽寻究况复书不载古姓若用今姓则皆后代所受乃是吉凶随时变改也人之分宗譬如木之异枝木之性有所宜之地也取其枝而散植之其性所宜寜有异乎若一祖之裔姓音不同同一地遂言彼凶而此吉决无是理设有人父本宫姓子以功勲更赐商姓则将如何用之今二人同言则必择其贤者信之礼圣人所制五姓俗人所説何乃舎圣制而从俗説不亦愚乎昔三代之时天下诸侯之国卿大夫之家久者千余岁其下至数百岁不絶此时者未有五姓也古之时庶人之年不可得而见矣君卿大夫史籍所可见者徃徃八九十岁有百岁者自唐而来五姓法行于世已数世百岁之家鲜矣人寿七八十岁者希矣苟吉凶长短不由于邪则安用违圣人之制而从愚俗所尚吉凶长短果由于耶是乃今之法徒使人家不久长寿命短促大凶之道也进退无取何足言哉夫者藏也一藏之后不可复改必求其永安故孝子慈孙尤所愼重欲地之安者在乎水之利水既利则终无虞矣不止水一事此大槩也而今之者谓风水随姓而异此无大害也愚者执信将求其吉反获其凶矣至于卜选时日亦多乖谬按者逢日食则舎于道左待明而行行是必须晴明不可用昏黑也而书用干艮二时为吉此二时皆是夜半如何用之又曰己亥日大凶今按春秋之中此日者二十余人皆无其应宜忌者不忌而不宜忌者反忌之顚倒虚妄之甚也下穴之位不分昭穆易乱尊卑死者如有知居之其安乎如此背谬者多矣不欲尽斥但当弃而勿用自从正法耳
　　记用栢棺事
　　古人之欲比化不使土亲肤今奇玩之物尚宝藏固宻以防损汚况亲之遗骨当何如哉世俗浅识惟欲不见而已又有求速化之説是岂知必诚必信之义且非欲其不化也未化之间保藏当如是耳吾自少时谋曾祖虞部已下积年累岁精意思索欲知何物能后骨而朽后咸阳原上有人发东汉时墓栢棺尚在又韩修王城圮得古栢木皆坚润如新谚有松千栢万之説于是知栢最可以久然意犹未已因观杂书有松脂入地千年为茯芩万年为琥珀之説疑物莫久于此遂以栢为棺而涂以松脂特出臆説非有稽也不数月嵩山法王寺下乡民穿地得古棺裹以松脂乃知古人已用之矣自是三四十年七经事求安之道思之至矣地中之事察之详矣地中之患有二惟虫与水而已所谓毋使土亲肤不惟以土为汚有土则有虫虫之侵骨甚可畏也世人墓中多置鐡以辟土兽土兽希有之物尚知备之虫为必有而不知备何也惟木坚缝完则不能入求坚莫如栢求完莫如漆然二物亦不可保栢有入土数百年而不朽者有数十年而朽者人多以为栢心不朽而心之朽者见亦多矣【阙】
　　作主式
　　【用古尺】
　　作主用栗取法于时月日辰趺方四寸象嵗之四时髙尺有二寸象十二月身博三十分象月之日厚十二分象日之辰【身趺皆厚一寸二分】剡上五分为圆首寸之下勒前为额而判之一居前二居后【前四分后八分】陷中以书爵姓名行【曰故某官某公讳某字某第防神主陷中长六寸濶一寸一本云长一尺】合之植于趺【身出趺上一尺八分并趺髙一尺二寸】窍其旁以通中如身厚三之一【谓圆径四分】居二分之上【谓在七寸二分之上】粉涂其前以书属称【属谓髙曾祖考称谓官或号行如处士秀才防郎防翁】旁题主祀之名【曰孝子某奉祀】加赠易世则笔涤而更之【水以洒庙墙】外改中不改




　　祭礼【罗氏本有此诸本皆无之恐未必先生所着姑附于此】
　　凡祭洒埽防事设几案于阶下设盥盆帨手巾祭前一日视涤濯五更起安排如法具时菓井菜三饤或五饤盏盘匙筯讫次设香卓次设盥盆茅缩更祭服焚香请曰孝孙某今以仲春之祭共请太祖某官髙祖某官曾祖某官祖某官考某官降赴神位奠酒焚香跪执事者过酒左手把盘右手以酒浇酹于灌盆茅缩处俛伏兴再拜左避位遂行献执事者注酒下食二味或一味随人家贫富顷之再拜亚献如前三献如前事毕焚香曰祭事已毕揖执事者彻馔祭祖妣亦如前式【四时祭】
　　始祖【冬至祭】
　　祭始祖洒扫防事如时祭只设一位以妣配祝执辞出主人之左东向读之曰维年月日孝逺孙某敢昭告于某氏之祖妣今以阳至之始追惟报本礼不敢忘谨备清酌庶羞之奠尚享三献如前式
　　先祖【立春祭】
　　祭先祖者自始祖而下髙祖而上非一人也故设二位曰惟年月日孝逺孙某今以生物之始防请先祖祖妣以下降居神位余如前式
　　祢【季秋祭】
　　祭祢曰孝子某今以成物之始防请考君某官妣某官某封某氏降居神位余如前式









　　二程文集卷十一
　　钦定四库全书
　　二程文集卷十二
　　伊川文集　　　　　　　宋　程颐　撰
　　行状　墓志　祭文
　　明道先生行状
　　曾祖希振任尚书虞部员外郎妣髙密县君崔氏祖遹赠开府仪同三司吏部尚书妣孝感县太君张氏长安县太君张氏父珦见任大中大夫致任母寿安县君侯氏先生名颢字伯淳姓程氏其先曰乔伯为周大司马封于程后遂以为氏先生五世而上居中山之博野髙祖赠太子少师讳羽太宗朝以辅翊功显赐第于京师居再世曾祖而下河南今为河南人先生生而神气秀爽异于常儿未能言叔祖母任氏太君抱之行不觉钗坠后数日方求之先生以手指示随其所指而往果得钗人皆惊异数嵗诵诗书强记过人十嵗能为诗赋十二三时羣居庠序中如老成人见者无不爱重故戸部侍郎彭公思永谢客到学舎一见异之许妻以女逾冠中进士第调京兆府鄠县主簿令以其年少未知之民有借其兄宅以居者发地中藏钱兄之子诉曰父所藏也令曰此无证佐何以决之先生曰此易辨耳问兄之子曰尔父藏钱防何时矣曰四十年矣彼借宅居防何时矣曰二十年矣即遣吏取钱十千视之谓借宅者曰今官所铸钱不五六年即遍天下此钱皆尔未居前数十年所铸何也其人遂服令大奇之南山僧舎有石佛嵗传其首放光逺近男女聚观昼夜杂处为政者畏其神莫敢禁止先生始至诘其僧曰吾闻石佛嵗现光有诸曰然戒曰俟复见必先白吾职事不能徃当取其首就观之自是不复有光矣府境水害仓卒兴役诸邑率皆狼狈惟先生所部饮食苃舎无不安便时盛暑泄痢大行死亡甚众独鄠人无死者所至治役人不劳而事集常谓人曰吾之董役乃治军法也当路者欲荐之多问所欲先生曰荐士当以才之所堪不当问所欲再期以避亲罢再调江寜府上元县主簿田税不均比他邑尤甚盖近府美田为贵家富室以厚价薄其税而买之小民苟一时之利久则不胜其先生为令画法民不知扰而一邑大均其始富者不便多为浮论欲摇止其事既而无一人敢不服者后诸路行均税法邑官不足益以他官经嵗厯时文案山积而尚有诉不均者计其力比上元不啻千百矣防令罢去先生摄邑事上元剧邑诉讼日不下二百为政者疲于省览奚暇及治道先生处之有方不阅月民讼遂简江南稲田赖陂塘以溉盛夏塘堤大决计非千夫不可塞法当言之府府禀于漕司然后计功调役非月余不能兴作先生曰比如是苖稿久矣民将何食救民获罪所不辞也遂发民塞之嵗则大熟江寜当水运之冲舟卒病者则畱之为营以处曰小营子歳不下数百人至者輙死先生察其由盖既畱然后请于府给劵乃得食比有司文具则困于饥已数日矣先生白漕司给米贮营中至者与之食自是生全者大半措置于纤防之间而人已受赐如此之比所至多矣先生常云一命之士苟存心于爱物于人必有所济仁宗登遐遗制官吏成服三日而除三日之朝府尹率羣官将释服先生进曰三日除服遗诏所命莫敢违也请尽今日若朝而除之所服止二日尔尹怒先生曰公自除之某非至夜不敢释也一府相视无敢除者茅山有龙池其龙如蜴蜥而五色祥符中中使取二龙至中途中使奏一龙飞空而去自昔严奉以为神物先生尝捕而脯之使人不惑其始至邑见人持竿道旁以黏飞鸟取其竿折之敎之使勿为及罢官舣舟郊外有数人共语自主簿折黏竿乡民子弟不敢畜禽鸟不严而令行大率如此再朞就移泽州晋城令泽人淳厚尤服先生教命民以事至邑者必告之以孝弟忠信入所以事父兄出所以事长上度乡村逺近为伍保使之力役相助患难相恤而奸伪无所容凡孤防残废者责之亲戚乡党使无失所行旅出于其途者疾病皆有所养诸乡皆有校暇时亲至召父老而与之语儿童所读书亲为正句读教者不善则为易置俗始甚野不知为学先生择子弟之秀者聚而敎之去邑才十余年而服儒服者盖数百人矣郷民为社防为立科条旌别善恶使有劝有耻邑防万室三年之间无强盗及鬬死者秩满代者且至吏夜叩门称有杀人者先生曰吾邑安有此诚有之必某村某人也问之果然家人惊异问何以知之曰吾常疑此人恶少之弗革者也河东财赋窘廹官所科买岁为民患虽至贱之物至官取之则其价翔涌多者至数十倍先生常度所需使富家预储定其价而出之富家不失倍息而乡民所费比常嵗十不过二三民税常移近边载徃则道逺就籴则价髙先生择富民之可任者预使购粟边郡所费大省民力用纾县库有杂纳钱数百千常借以补助民力部使者至则告之曰此钱令自用而不敢私请一切不问使者屡更无不从者先时民惮差役役及则互相纠诉郷邻遂为仇讐先生尽知民产厚薄第其先后按籍而命之无有辞者河东义勇农隙则教以武事然应文备数而已先生至晋城之民遂为精兵晋俗尚焚尸虽孝子慈孙习以为安先生教谕禁止民始信之而先生去后郡官有母死者惮于逺致以投烈火愚俗视效先生之教遂废识者恨之先生为令视民如子欲辨事者或不持牒径至庭下陈其所以先生从容告语谆谆不倦在邑三年百姓爱之如父母去之日哭声振野用荐者改著作佐郎寻以御史中丞吕公公着荐授太子中允权监察御史里行神宗素知先生名召对之日从容咨访比二三见遂期以大用每将退必曰频求对来欲常相见尔一日论议甚久日官报午正先生遽求退庭中中人相谓曰御史不知上未食耶前后进説甚多大要以正心窒欲求贤育材为先先生不饰辞辨独以诚意感动人主神宗尝使推择人才先生所荐者数十人而以父表弟张载暨弟頥为首所上章疏子侄不得窥其藁尝言人主当防未萌之欲神宗俯身拱手曰当为卿戒之及因论人才曰陛下奈何轻天下士神宗曰朕何敢如是言之至于再三时王荆公安石日益信用先生每进见必为神宗陈君道以至诚仁爱为本未尝及功利神宗始疑其迂而礼貌不衰尝极陈治道神宗曰此尧舜之事朕何敢当先生愀然曰陛下此言非天下之福也荆公寖行其説先生意多不合事出必论列数月之间章数十上尤极论者辅臣不同心小臣与大计公论不行青苖取息卖祠部牒差提举官多非其人及不经封驳京东转运司剥民希宠不加黜责兴利之臣日进尚徳之风浸衰等十余事荆公与先生虽道不同而尝谓先生忠信先生每与论事心平气和荆公多为之动而言路好直者必欲力攻取胜由是与言者为敌矣先生言既不行恳求外补神宗犹重其去上章及面请至十数不许遂阖门待罪神宗将黜诸言者命执政除先生监司差权发遣京西路提防刑狱复上章曰臣言是愿行之如其妄言当赐显责请罪而获迁刑赏混矣累请得罢既而神宗手批暴白同列之罪独于先生无责改差签书镇寜军节度判官事为守者严刻多忌通判而下莫敢与辨事始意先生尝任台宪必不尽力职事而又虑其慢已既而先生事之甚恭虽筦库细务无不尽心事小未安必与之辨遂无不从者相与甚欢屡平反重狱得不死者前后盖十数河清卒于法不他役时中人程昉为外都水丞怙势蔑视州郡欲尽取诸埽兵治二股河先生以法拒之昉请于朝命以八百人与之天方大寒昉肆其虐众逃而归州官晨集城门吏报河清兵溃归将入城众官相视畏昉欲弗纳先生曰此逃死自归弗纳必为乱昉有言某自当之即亲徃开门抚谕约归休三日复役众欢呼而入具以事上闻得不复遣后昉奏事过州见先生言甘而气慑既而扬言于众曰澶卒之溃乃程中允诱之吾必诉于上同列以告先生曰彼方惮我何能尔也果不敢言防曹村埽决时先生方救防小呉相去百里州帅刘公涣以事急告先生一夜驰至帅俟于河桥先生谓帅曰曹村决京城可虞臣子之分身可塞亦为之请尽以厢兵见付事或不集公当亲率禁兵以继之帅义烈士遂以本镇印授先生曰君自用之先生得印不暇入城省亲径走决堤谕士卒曰朝廷养尔辈正为缓急尔尔知曹村决则注京城乎吾与尔曹以身捍之众皆感激自效论者皆以为势不可塞徒劳人尔先生命善泅者运细绳以渡决口水方奔注逹者百一卒能引大索以济众两防并进昼夜不息数日而合其将合也有大木自中流而下先生顾谓众曰得彼巨木横流入口则吾事济矣语才已木遂横众以为至诚所致其后曹村之下复决遂久不塞数路困扰大为朝廷忧人以为使先生在职安有是也郊祀霈防先生曰吾罪涤矣可以去矣遂求监以便亲养得罢归自是丑正者竞扬避新法之説岁余得监西京洛河竹木务荐者言其未尝叙年劳丐迁秩特改太常丞神宗犹念先生防修三经义尝语执政曰程某可用执政不对又尝有登对者自洛至问曰程某在彼否连言佳士其后彗见翼轸间诏求直言先生应诏论朝政极切还朝执政屡进拟神宗皆不许既而手批与府界知县差知扶沟县事先生诣执政复求监当执政谕以上意不可改也数月右府同荐除判武学新进者言其新法之初首为异论罢复旧任先生为治専尚寛厚以教化为先虽若甚迂而民实风动扶沟素多盗虽乐岁强盗不减十余发先生在官无强盗者防一年广济蔡河出县境濒河不逞之民不复治生业专以脇取舟人物为事嵗必焚舟十数以立威先生始至捕得一人使引其类得数十人不复根治旧恶分地而处之使以挽舟为业且察为恶者自是邑境无焚舟之患畿邑田税重朝廷岁常蠲除以为恵泽然而良善之民惮督责而先输逋负获除者皆顽民也先生为约前科获免者今必如期而足于是恵泽始均司农建言天下输役钱逹戸四等而畿内独止第三请亦及第四先生力陈不可司农奏其议谓必获罪而神宗是之畿邑皆得免先生为政常权谷价不使至甚贵甚贱防大旱麦苖且枯先生敎人掘井以溉一井不过数工而所灌数畆阖境赖焉水灾民饥先生请发粟贷之邻邑亦请司农怒遣使阅实使至邻邑而令遽自陈谷且登无贷可也使至谓先生盍亦自陈先生不肯使者遂言不当贷先生力言民饥请贷不已遂得谷六千石饥者用济而司农益怒视贷籍戸同等而所贷不等檄县杖主吏先生言济饥当以口之众寡不当以戸之髙下且令实为之非吏罪乃得已内侍都知王中正廵阅保甲权宠至盛所至凌慢县官诸邑供帐竞务华鲜以悦奉之主吏以请先生曰吾邑贫安能效他邑且取于民法所禁也令有故青帐可用之先生在邑岁余中正徃来境上卒不入邻邑有寃诉府愿得先生决之者前后五六有犯小盗者先生谓曰汝能改行吾薄汝罪盗叩首愿自新后数月复穿窬捕吏及门盗告其妻曰吾与太丞约不复为盗今何面目见之邪遂自经官制改除奉议郎朝廷遣官括牧地民田当没者千顷徃徃持累世契劵以自明皆弗用诸邑已定而扶沟民独不服遂有朝防改税作租不复加益及听卖易如私田民既倦于追呼又得不加赋乃皆服先生以为不可括地官至谓先生曰民愿服而君不许何也先生曰民徒知今日不加赋而不知后日増租夺田则失业无以生矣因为言仁厚之道其人感动谢曰寕受责不敢违公遂去之他邑不逾月先生罢去其人复至谓摄令者曰程奉议去矣尔复何恃而敢稽违朝防督责甚数日而事集邻邑民犯盗繋县狱而逸既又遇赦先生坐是以特防罢邑人知先生且罢诣府及司农丐留者千数去之日不使人知老穉数百追及境上攀挽号泣遣之不去以亲老求近乡监得监汝州酒税今上嗣位覃恩改承议郎先生虽小官贤士大夫视其进退以卜兴衰圣政方新贤徳登进先生特为时望所属召为宗正寺丞未行以终元丰八年六月十五日也享年五十有四士大夫识与不识莫不哀伤为朝廷生民恨惜先生资禀既异而充养有道纯粹如精金温如良玉寛而有制和而不流忠诚贯于金石孝悌通于神明视其色其接物也如春阳之温听其言其入人也如时雨之胸懐洞然彻视无间测其蕴则浩乎若沧溟之无际极其徳美言盖不足以形容先生行已内主于敬而行之以恕见善若出于已不欲勿施于人居广居而行大道言有物而动有常先生为学自十五六时闻汝南周茂叔论道遂厌科举之业慨然有求道之志未知其要泛滥于诸家出入于老释者防十年返求诸六经而后得之明于庶物察于人伦知尽性至命必本于孝弟穷神知化由通于礼乐辨异端似是之非开百代未明之惑秦汉而下未有臻斯理也谓孟子没而圣学不传以兴起斯文为已任其言曰道之不明异端害之也昔之害近而易知今之害深而难辨昔之惑人也乘其迷暗今之入人也因其髙明自谓之穷神知化而不足以开物成务言为无不周徧实则外于伦理穷神极防而不可以入尧舜之道天下之学非浅陋固滞则必入于此自道之不明也邪诞妖异之説竞起涂生民之耳目溺天下于污浊虽髙才明智胶于见闻醉生梦死不自觉也是皆正路之蓁无圣门之蔽塞辟之而后可以入道先生进将觉斯人退将明之书不幸早世皆未及也其辨析精防稍见于世者学者之所传尔先生之门学者多矣先生之言平易易知贤愚皆获其益如羣饮于河各充其量先生教人自致知至于知止诚意至于平天下洒扫应对至于穷理尽性循循有序病世之学者舎近而趋逺处下而窥髙所以轻自大而卒无得也先生接物辨而不间感而能通教人而人易从怒人而人不怨贤愚善恶咸得其心狡伪者献其诚暴慢者致其恭闻风者诚服觌徳者心醉虽小人以趋向之异顾于利害时见排斥退而省其私未有不以先生为君子也先生为政治恶以寛处烦而裕当法令繁宻之际未尝从众为应文逃责之事人皆病于拘碍而先生处之绰然众忧以为甚难而先生为之沛然虽当仓卒不动声色方监司竞为严急之时其待先生率皆寛厚设施之际有所赖焉先生所为纲条法度人可效而为也至其道之而从动之而和不求物而物应未施信而民信则人不可及也彭夫人封仁和县君严正有礼事舅以孝称善睦其族先一年卒【一有五字】子【一有三早卒字】曰端懿蔡州汝阳县主簿曰端本治进士业【一有四字】女【一有三夭二字】适假承务郎朱纯之卜以今年十月乙酉于伊川先茔谨书家世行业及厯官行事之大槩以求志于作者谨状元丰八年八月日弟頥状
　　明道先生门人朋友叙述序【叙述四篇见附録】
　　明道先生之頥状其实以求志铭且傋异日史氏采録既而门人朋友为文以叙其事迹述其道学者甚众其所以推尊称美之意人各用其所知盖不同也而以孟子之后传圣人之道者一人而已是则同文多不能尽取取其有补于行状之不及者数篇附于行状之后
　　明道先生墓表
　　宋明道先生程君伯淳之墓　太师致仕潞国公文彦博题
　　先生名颢字伯淳于伊川潞国太师题其墓曰明道先生弟頥序其所以而刻之石曰周公没圣人之道不行孟轲死圣人之学不传道不行百世无善治学不传干载无眞儒无善治士犹得以明夫善治之道以淑诸人以传诸后无眞儒天下贸贸焉莫知所之人欲肆而天理灭矣先生生千四百年之后得不传之学于遗经志将以斯道觉斯民天不憖遗哲人早世乡人士大夫相与议曰道之不明也久矣先生出揭圣学以示人辨异端辟邪説开厯古之沉迷圣人之道得先生而复明为功大矣于是帝师采众议而为之称以表其墓学者之于道知所向然后知斯人之为功知所至然后见斯名之称情山可夷谷可堙明道之名亘万世而常存勒石墓傍以诏后人元丰乙丑十月戊子书
　　孝女程氏墓志
　　孝女程氏其第二十九有宋名臣讳羽之后故宗正寺丞颢之女防而庄静不妄言风格潇洒向髙洁发言虑事逺出人意终日安坐俨然如齐未尝教之读书而自通文义举族爱重之择配欲得称者其父名重于时知闻遍天下有识者皆愿出其门访求七八年未有可者既长矣亲族皆以为忧交逰咸以为非谓自古未闻以贤而不嫁者不得已而下求尝有所议不忍使之闻知盖度其不屑也母亡持防尽哀虽古笃孝之士无以过也遂以毁死病既革颐念无以适其意谓之曰尔喜闻道义吾为尔言之曰何不素教我今且惛矣我死无憾独以不胜防为恨耳尽召兄弟舅甥侄人人教诫防者抚视顷之而絶呜乎是虽女子亦天地中一异人也如其髙识卓行使之享年足以名世励俗并前古贤妇垂光简册不幸短命何痛如之众人皆以未得所归为恨颐谓不然颐与其父以圣贤为师所为尚【一作常】恐不当其意苟未遇贤者而以配世俗常人是使之抱羞辱以没世颐恨其死不恨其未嫁也其生以嘉祐辛丑九月庚戌其卒以元丰乙丑二月丙寅于伊川先茔之东是年十月乙酉也叔父颐志
　　为家君祭司马温公文
　　呜乎公乎诚贯天地行通神明徇已者私众口为容于异论合听则圣百姓曾无于间言老始逢时心期行道致君泽民虽有志而未终救除烦则为功而已大何天乎之不吊斯人也而遽亡溥天兴殄瘁之悲明主失倚毗之望如其可赎人百其身死生既极于哀荣名徳永髙于千古藐兹羸老夙被深知抚柩恸哀聊陈薄奠
　　为家君祭韩康公文
　　呜乎惟公天赋忠义世推孝友忠以事君完始终之大节孝施有政作仪刑于四方乐善本乎至诚好学至于没齿故有识之士无思不服垂老之年其猷益壮位虽极于将相志则歉于施为恢之度若海渎之难量髙邈之风非世俗之可企推贤奨善惟日不足周急乐施室防屡空方逢时之尚年遽奉身而勇退如何不吊奄及云亡忠义之表天不憖遗孝友之规世将安仿寒族有姻家之契二男国士之知感防徳而未酬痛音容之遽隔兹焉归复阻临穴恭陈薄奠以冩哀诚
　　为家君祭吕申公文
　　呜乎公禀则异得天之粹遘兹良辰出为嘉瑞生而富贵处之无累防而聪明充之能至学既知眞仕则为道出入屡更夷险一操二圣临御人望是从起藩入辅命相册公平日视公静宻恂恂国论所防一言万钧谓公无位位为相臣谓公得志志存未伸然公心如权衡所以无间言于率土徳如山岳所以致敬心于人主从容语黙之间人孰量其所补胡上天之不吊不一老之憖遗渊水无涯孰将求于攸济百身莫赎为有识之同悲呜乎哀防羸老余生辱知有素二男论忘势之交不偶无醻知之路阻临穴以伸哀姑托文而披露想英灵兮如在监丹诚而来顾
　　为家君祭李屯田九县君文
　　呜乎夫妇不幸皆终盛年美才不克究其施淑徳不克久其芳此亲戚交旧知闻所共悲也及兹归去故乡之沮洳得水土之深厚幽安显慰其善之报而幸之厚与羸老不任逺之莫由临穴尽于一哀聊为薄奠尚其来飨
　　祭刘质夫文
　　呜乎圣学不传乆矣吾生百世之后志将明斯道兴斯文于既絶力小任重而不惧其难者盖亦有冀矣以谓苟能使知之者广则用力者众何难之不易也游吾门者众矣而信之笃得之多行之果守之固苦子者防希方赖子致力以相辅而不幸遽亡使吾悲传学之难则所以惜子者岂止从逰之情哉兹焉归不克临穴姑因薄奠以叙其哀
　　祭李端伯文
　　呜乎自予兄弟倡明道学世方惊疑能使学者视效而信从子与刘质夫为有力矣质夫于子为外兄弟同邑而居同门而学才器相类志尚如一予谓二子可以大受期之逺到而半年之间相继以亡使予忧事道者鲜悲传学之难呜乎天于斯文何其艰哉官制有拘不克临穴寄文为奠以叙其哀
　　祭杨应之文
　　呜乎昔予与君邂逅相遇于大江之南言契气合遂从予游岁将三纪情均骨肉忽闻来讣何痛如之呜乎应之谁谓君而止于此乎髙才伟度絶出羣类善志奇蕴曽未得施天胡为厚其禀而啬其年人谁不死君之死为可恨也奚止交旧之情悲哀而已管城之原归祔先兆属予衰年惮于长道不能临穴一恸以伸余情姑致菲薄之奠魂兮其来歆此诚意
　　祭朱公掞文
　　呜乎道既不明世罕信者不信则不求不求则何得斯道之所以久不明也自予兄弟倡学之初众方惊异君时甚少独信不疑非夫豪杰特立之士能如是乎笃学力行至于没齿志不渝于金石行可质于神明在邦在家临民临事造次动静一由至诚上论古人岂易其比蹇王臣之节凛凛循吏之风着见事为皆可纪述谓当大施于时必得其寿天胡难忱遽止于此呜乎哀哉不幸七八年之间同志共学之人相继而逝【刘质夫李端伯吕与叔范防之杨厯之相继而逝也】今君复往使予踽踽于世忧道学之寡助则予之哭君岂特交朋之情而已邙山之阳归祔先宅思平生之深契痛音容之永隔陈薄奠以将诚庶英灵兮来格


　　二程文集巻十二
　　钦定四库全书
　　二程文集巻十三
　　伊川文集　　　　　　　宋　程颐　撰
　　墓志　家传　祭文
　　大中自撰墓志
　　程姓珦名伯温字姓源世系详于家牒故不复书曾王父尚书兵部侍郎赠太子少师讳羽曾王母清河太君张氏襄陵太君贾氏王父尚书虞部员外郎讳希振王母髙宻县君崔氏考赠司空讳遹妣追封赵国太夫人张氏冀国太夫人张氏予性质颛学术黯浅不能自奋以嗣先世天圣中仁宗皇帝念及祖宗旧臣例録子孙一人补郊社斋郎厯黄州黄陂吉州庐陵二县尉润州观察支使由按察官论荐改大理寺丞知防州兴国县龚州徐州沛县监在京西染院知鳯磁汉三州事熙寕中厌于事丐就闲管勾西京嵩山崇福宫岁满再任遂请致仕官自大理寺丞十三迁至大中大夫勲自骑都尉至上柱国爵永年县伯食邑戸九百娶侯氏赠尚书比部员外郎道济之长女封寿安县君先三十八年卒追封上谷郡君男六人长应昌次天锡皆防亡次颢承议郎宗正寺丞先卒次颐今为通直郎次韩奴蛮奴皆夭女四人长婆娇防亡次适奉礼郎席延年次冯儿防亡次适都官郎中李正臣孙男五人端懿蔡州汝阳县主簿监西京酒次端中治进士业次端辅早亡次端本治进士业次端彦郊社斋郎孙女八人长适宣义郎李偲次适假承务郎朱纯之次适安定席彦正次未嫁而卒次为李偲继室次适清河张敷次防亡曽孙六人昻昪昺易旻曾孙女一人元祐五年庚午春正月十三日己卯以终于正寝【先居暖室旣得疾命迁正寝】享年八十五越三月孟夏庚戌望于伊川先茔之次上谷郡君祔焉予厯官十二任享禄六十年但知廉愼寛和孜孜夙夜无勲劳可以报国无异政可以及民始终得免瑕谪为幸多矣日切不用干求时贤制撰铭志既无事实可纪不免虚词溢美徒累不徳耳只用此文刻于石向壁安置若或少违遗命是不以为有知也
　　先公大中年七十则自为墓志及书戒命于后后十五年终寿子孙奉命不敢违惟就其阙处【事未至者皆缺字使后人加之】加所迁官爵晩生诸孙及享年之数终时日而已醇徳懿行宜传后世者皆莫敢志着之家牒孤頥泣血书
　　先公大中家传
　　先公大中讳珦字伯温旧名温【一有其字】字君玉既登朝改后名景徳三年丙午正月二十三日生于京师泰寕坊赐第性仁孝温厚恪勤畏愼开府事父兄谨敬过人责子弟甚严公才十余岁则使治家事事有小不称意防公恐惧若无所容自少为族兄文简公所器开府终于黄陂公年始冠诸父继亡聚属甚众无田园可依遂寓居黄陂劳身苦志奉养诸母教抚弟妹时长弟璠七岁从弟瑜六岁余皆孩防后数岁朝廷录旧臣之后授公郊社斋郎以口众不能偕行遂不赴调文简公义之为请于朝就注黄陂县尉任满又不能调闲居安贫以待诸弟之长至长弟与从弟皆得官娶妇二妹既嫁乃复赴调授吉州庐陵县尉时刘丞相沆已贵显其子弟有恃势暴横于乡里者郡守以下皆为之屈公独不与接刘丞相闻而愧之待公甚厚再调州观察支使有侍禁曹元哲者挟权要势与人争田守畏逼嘱公右之公弗为挠当途事繁剧多赖公以济声闻甚着部使者至无有不论荐者改大理寺丞知防州兴国县事防人素号难治而邑之衣锦乡尤为称首自昔治之与他乡异前令欲以惨酷威之盛冬使争者对立于庭以雪埋及膝而人益不服公善告谕之与他乡一视人遂信服在邑防二年而狱空者岁余江西狡民善为古劵契田讼最为难辨而防尤甚旁邑有争积十余岁不能决部使者以委公根连证佐然盈庭公独呼争者前讯之不十数语尽得其情遂皆服事决于顷刻之间人以为神就移知龚州事时宜州反獠殴希范既诛乡人忽传其降言当为我南海立祠于是迎其神以往自宜至龚厯数州矣莫之禁也公使诘之对曰过浔州守以为妖投奉神之具于江中逆流而上守惧乃更致礼公曰试再投之越人畏鬼甚于畏官皆莫敢前公杖不奉命者及投之乃流去人方信其为妄在州二岁部使者未尝入境时潘师旦为提防刑狱最称严察一道畏尝过境上以书谢公曰既闻清治不须至也迁太子中舍明堂覃恩改殿中丞代还在涂而侬智髙作乱破州城后守贷死羁置人皆以公获免为积善之报授知徐州沛县事防久雨平原出水谷既不登晩种不入民无卒岁具公谓俟可耕而种则时已过矣乃募富家得豆数千石以贷民使布之水中水未尽涸而甲巳露矣是年遂不囏食百丐于市者自称僧伽之弟愚者相倡竞遗金钱公杖之而出诸境迁国子博士赐绯鱼袋归监在京西染院迁尚书虞部员外郎知凤州事鳯当川蜀之冲轺传旁午毁誉易得为守者相承务丰厨传主吏多至破产公裁减防半曰是足以为礼未为薄也防汉中不稔饥民自褒斜山谷而出公教于路口为糜粥以待之所济甚众迁司门员外郎丁崇国太夫人忧服除权判鸿胪寺英宗嗣位覃恩迁库部员外郎知磁州事磁城赵简子所筑东南隅水泉恶灌濯亦不可用居民安于久习妇女晨出逺汲不惟劳且乏用风俗以之厯千余岁无为虑者公度城曲之地曰此去濠水数歩之近渐渍既久地脉当变矣穿二井果美泉也人甚赖之时久雨自河以北城垒皆圮公言于帅府请发众治之帅不敢主使听命于朝公请于朝者三不报盖自北朝通好未尝发众治城时韩魏公秉政使人谕公曰城壊州当自治何以请为公曰役大法不许擅兴且完旧非创筑何害乃得请后数月始槩命诸州治城每岁春首兴役治河民间自秋成则为之傋贫室尚患不及是年二役并兴人甚苦之独磁先已毕工民得复营河役之用又筑于未冻之前城得坚固迁水部郎中神宗即位覃恩迁司门郎中是岁城中瓦屋及濠水上氷澌盘屈成花卉之状奇怪骇目郡官皆以为嘉瑞请以上闻公曰石晋之末尝有此朝廷岂不恶之众皆服代还知汉州事迁库部郎中蜀俗轻浮而公临之以安静视事之翌日上谢表命园中取竹为筩众吏持筩走白杀青而文见于中曰君王万岁公知其伪不应吏惧而退中元节宴开元寺盖盛逰也酒方行众呼曰佛光见观者相腾踏不可禁公安坐不动顷之乃定大兴州学亲视敦勉士人从化者甚众汉守有园圃公田之入素称优厚至者无不厚蔵而归公始被命亲旧以其素贫皆为之喜公择而取之终任所获布数百匹而已熙宁中议行新法州县嚣然皆以为不可公未尝深论也及法出为守令者奉行惟恐后成都一道抗议指其有未便者独公一人时李元瑜为使者挟朝廷势凌蔑州郡沮公以为妄议公奏请不俟满罢去不报乃移乞授代不复视事归朝愿就闲得管勾西京嵩山崇福宫岁满再任迁司农少卿南郊恩赐金紫以年及七十乞致仕家贫口众仰禄以生据礼引年略不以生事为虑人皆服公勇决两经南郊恩以子叙迁中散大夫中大夫今上即位覃恩迁大中大夫累封永年县开国伯食邑九百戸勲上柱国元祐五年正月十三日以终于西京国子监公舎先居暖室病革命迁正寝享年八十有五太师文公彦博西京留守韩公缜今左丞苏公颂等九人相继以公清节言于朝诏赐帛二百匹仍命有司供其事以四月十五日于伊川先茔之次始少师厌五代河北之多乱徒少监于京兆之兴平将谋居醴泉及贵赐第于泰寜坊遂再世居京师嘉祐初公卜祖考于伊川始居河南公娶侯氏赠尚书比部员外郎道济之女封寿安县君先公三十八年终追封上谷郡君男六人长曰应昌次曰天锡皆防亡次曰颢任承议郎宗正寺丞先公五年卒次颐也次韩奴次蛮奴皆防亡女四人长防亡次适奉礼郎席延年次防亡次适都官郎中李正臣公孝于事亲顺于事长慈于抚防寛于治民二岁防母祖母崔夫人抚爱异于他孙尝以漆鉢贮钱与之公终身保藏其鉢命子孙宝之开府再娶崇国太夫人时方八岁已能亲顺顔色崇国爱之如已出奉养五十年崇国未尝形愠色开府喜饮酒公平生遇美酒未尝不思亲颐自垂髫至白首不记其曽偶忘也遇人与开府同年而生者士人也无贤愚高下必拜之贱者亦待之加礼开府尝从赵炎者贷钱五千未偿公记其姓名而不知其子孙郷里终身访求以不获为恨始公抚育诸孤弟其长二人仕登朝省二十余年间皆亡长弟之子九岁从弟之子十一嵗公复抚养至于成长毕其婚宦育二孤皆再世亦异事也前后五得任子以均诸父子孙嫁遣孤女必尽其力所得俸钱分赡亲戚之贫者伯母刘氏寡居公奉养甚至其女之夫死公迎从女兄以归教养其子均于子侄既而女兄之女又寡公惧女兄之悲思又取甥女以归嫁之时小官禄簿克已为义人以为难后遇刘氏之族子于防邑偶询其宗系知姻家也未防刘生卒其子立之才七嵗公取归教养今登进士第为宣徳郎矣公慈恕而刚防平居与防贱语惟恐有伤其意至于犯义理则不假也左右使令之人无日不察其饥饱寒暖与人接淡而有常不妄交逰于所信爱久而益笃在防时常假倅南安军一狱掾周惇实年甚少不为守所知公视其气貌非常人与语果为学知道者因与为友及为郎官故事当举代每迁授輙一荐之闻人有庆乐事喜之如在已不为皎皎之行平生不亲附权势而请谒常礼亦不废也至于亲旧之贵显者既不与之加亲亦不示之踈逺故贤者莫不敬爱不贤者亦无敢慢寓居黄陂时主簿贪凶人也常曰谚云明镜为丑妇之寃君居此照我何其不幸也遂颇自敛有欧阳乾曜者以才华自负多肆轻傲易公年少常以语侵公公如不闻后公官岭下乾曜适倦道路公以人船济之乾曜曰可谓汪汪如千顷之波也南昌黄灏有髙才名动江表然颇不羁稠人广坐无所不狎侮公时最少独见礼重常目公曰长者无笑我自少时徳度服人已如此居官临事孜孜不倦厯守四郡温恭待下身率以清愼所至寮属无有敢贪縦者自朝廷行考课法无岁不居上平生居官不以私事笞扑人公之亲爱者常有所怒坚请杖之曰吏卒小人不加以威是使之慢也公曰当官用刑盖假手耳岂可用于私也终不从谦退不伐善常欿然自以为不足所能者虽曲艺小事人莫知也平生所为诗甚多自谓非工即弃去退休后所作方稍编录亦未尝以示人也自少师以来家传清白而公处已尤约官至四品奉养如寒士缣素之衣有二三十年不易者终身非宴防不重肉既谢事遂屏朝衣宾客来者无贵贱见之虽公相亦不往谢方仕宦时每叹曰我贫未能舎禄仕苟得早退休闲十年志愿足矣自领崇福外无职事内不问家有无者盖二十余年居常黙坐人谓静坐既久宁无闷乎公笑曰吾无闷也家人欲其怡悦每劝之出逰时往亲戚之家防园亭佛舎然公之乐不在此也尝从二子游寿安山为诗曰藏拙归来已十年身心世事不相关洛阳山水寻须遍更有何人似我闲顾谓二子曰游山之乐犹不如静坐盖亦非好也晩与文潞公席君从司马伯康为同甲防洛中图画传为盛事年八十防长子亲旧以其慈爱素厚忧不能堪公以理自处无过哀也颐时未仕阖门皇皇不知所以为生公不以为忧也及颐被召叨傋劝讲人皆庆之公无甚喜也尝有召医视脉曰无害公笑曰吾年至此矣有害无害皆可也虽病服药必加巾年七十则自为墓志纪履厯始终而已书其后以戒子孙曰吾厯官十二任享禄六十年但知防愼寛和孜孜夙夜无勲劳可以报国无异政可以及民始终得免瑕谪为幸多矣日切不用干求时贤制撰铭志既无事实可纪不免虚词溢美徒累不徳只用此文刻于石向壁安置若或少违遗命是不以为有知也不肖孤奉命不敢违于既无铭述家传所记不敢一辞溢美取诬亲之罪承公志也
</div>
    <div class="pagination">
<a href="二程文集_page6.html">上一页</a><a href="二程文集.html">1</a><a href="二程文集_page2.html">2</a><a href="二程文集_page3.html">3</a><a href="二程文集_page4.html">4</a><a href="二程文集_page5.html">5</a><a href="二程文集_page6.html">6</a><span class="current-page">7</span><a href="二程文集_page8.html">8</a><a href="二程文集_page9.html">9</a><a href="二程文集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
