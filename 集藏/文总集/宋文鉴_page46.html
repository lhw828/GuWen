<!DOCTYPE html>
<html>
<head>
    <meta charset="UTF-8">
    <title>宋文鉴 - 第 46 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 46 页/共 75 页</h1>
    <div class="content">　　明州谢到任表　　　　　　　　蔡　肇
　　失职之诛尚容自劾非常之宠更以曲加弗获固辞具严名训叨尘特甚感涕难胜臣闻人有能有不能圣主量材而受职仕或去或不去人臣秉义以事君傥已试而可知敢怀安而自止虽君父保全之恩厚不汝瑕疵顾国人可否之论公有腼面目伏念臣昨繇省户擢置词垣尽出圣神独断之明本无左右游谈之助然名过其实者殆用非所习则穷况逢圣治之日新窃仰睿文之天纵咸池张洞庭之野海鸟炫惊秋水灌涯涘之间波臣自荡莫知攸济宜厚厥愆敢期全度之恩更溢褒嘉之典既聨法从仍畀名城恭惟皇帝陛下如天覆临以生以遂薄海内外悉主悉臣眷瓯粤之偏陬控东南之美浸鳄蛟瘴雾之所蟠郁夷舶之所徃来方旋反于使轺将嗣修于贡职谓宜推择以重拊循而臣结约无竒间闗少与徙谿潭之丑类素乏雄文赢贾客之购金初无佳句矧今郡国守令之政具存典谟训诰之书奉以周旋虽不能识其大者求之度数庶几或推而行之有以及民是为报国
　　代范徳儒谢户部表
　　边部终更王庭当觐亟承天宠遽寘地官静以省躬忸于就列臣降才蹇浅志学颛蒙早遇盛时荐膺烦使馈粮千里尝絶汉以知难勤戍六年属黠羌之未谕俯思前训敢妄觊于功名仰奉睿谋务乆宁于封略仅逃余责窃愿投闲惟邦计之实繁湏贤劳而共济乃容疎逺误被选抡臣早预缙绅特縁承冐朝廷不掩其遗直兄弟相戒以尽忠岂谓驯致髙华迭居要剧征西合符而相代省户接轸而并游众谓荣观臣知非据陛下天钧覆育圣鉴清明政在节财方且度县官之用人无求备固将官臣庶之能当勤早夜之思庶有毫铢之补
　　谢昭雪表
　　投畀防人已悟告言之妄蠲除诏令更申论坐之寃没而有知死且不朽窃以前世论事下敢告之章法家原情着反坐之律未闻私书谬悠之谤可致公朝夷灭之刑繄彼无良遘为不令因党友之尺牍形闾巷之有辞引鹰扬尚父之言诵髙贵乡公之语靡慙嗤鄙惟幸诋诬既内慊于不根又隂虚于后患祷其付火固絶意于上闻托以屏人复何施于参验不攻自破欲葢而彰巧谁谓其如簧市共知于无虎虽毁者挟怨必以恶声而小人乘危遂为竒货密腾旧札厯遗众仇险不啻于山川食无余于犬彘逮从吏讯几误国章意所株连人以股栗浩有漂山之势岌如累卵之危頼先帝照瞩之明察权臣吞噬之患特迂清问少缓严科然而先臣诸孤终以屏废阖门百口益复幽囚御瘴疠者十防臣妾者三歳无罪且至于如此大戮亦何以复加令上圣之龙飞破羣疑而氷释谴累所逮诉告必申悼前日之祸机嗟何可及挂有司之罪籍名或未除用再沥于肺肝敢上尘于旒扆理无难者宜靡悼于改为事已灼然遂悉从于厘正此葢皇帝陛下干行以健离丽而明体大舜堲防之方广有唐辨谤之略孤忠素节事已白于九原弱子防孙誓各坚于一死微生何筭洪造难酬
　　谢吏部侍郎表
　　代言西掖已昌至荣列职中台更尘髙选拜恩优渥抚已兢慙【中谢】窃以六典治邦周重天官之任三铨综吏唐推文部之权洪惟神考之正名肇复先王之成宪迄至今日益昭圣功宜得真材以贰选事而臣猥从废斥特降哀矜俄擢寘于近班获预闻于机要事陛下有如上帝敢萌一念之欺仰陛下何啻髙山终乏纎埃之补未正空飡之责遽叨越处之陞静言思之可谓幸矣此葢伏遇皇帝陛下孝隆继志道广用中欲多士之无朋故孤立者与进欲四方之不扰故愚守者并容爰举斯心祗俾厥序臣敢不激昻遭遇饬厉猷为念此余生实圣神之再造誓殚绵力称宠禄之无私
　　谢复官表　　　　　　　　　　邹　浩
　　万里投荒岂生还之敢望九重独断俄意外以防恩感激哀怜纵横涕泪伏念臣最为固陋全昧几微有言輙至于妄陈虽死不足以塞责上頼圣人之救物特寛司冦之严刑但复窜于遐方始使省其徃咎惟昭潭之可畏与新州而不殊形影自随朝夕难保昏昏瘴雾信为提耳之师兀兀愁居因得致身之道惟忠惟孝无古无今命虽甚于垂丝心已期于结草不谓仅存之瘦骨忽还将絶之惊魂既获免于拘挛遂亟谐于定省名蠲罪籍品复文阶在拭之非常皆觊觎之莫及此葢伏遇皇帝陛下道弥天覆徳盛春生十龄光御于丕图万物率由于和气绍隆先烈坐抚太平曲囘进日之明旁烛戴盆之下谓裕陵长育赐之第而除教官谓哲宗保全矜其愚而屈常法召从五岭之表端遇六龙之飞擢于不次之中曾是惟新之数肆令甄叙俯及孤危臣敢不因险阻艰难之备尝念身体髪肤之再造益坚夙志遥瞻北极之尊长与老亲共祝南山之寿精诚所贯髙厚便知
　　代范忠宣公遗表　　　　　　　李之仪
　　臣闻生则有涯难逃定数死之将至愿毕余忠輙留垂尽之期仰凟葢髙之听【中谢】伏念臣赋性拙直禀生艰危忠义虽得之家传利害率同于人欲未始苟作以干誉不敢患失以营私葢尝先天下而忧期不负圣人之学此先臣所以教子而微臣资以事君粤自治平擢为御史继逢神考进列谏垣荏苒五十二年首尾四十六任分符拥节持槖守边晚叨宥密之求再席钧衡之寄遇事輙发曾不顾身因时有为止欲及物固知盈满之当戒弗思祸衅之隂乘万里风涛仅脱江鱼之塟四年瘴疠几从山鬼之游忽遭睿圣之临朝首图纎介之旧物复官异地遣使宣恩而臣自己不明无复仰瞻于圣日身犹可免或能亲奉于尧言岂事理之能谐果神明之见啬未获九重之入觐卒然四体之不随空慙田畆之还上负乾坤之造犹且强亲药石贪恋歳时傥粗释于沉迷或稍纾于报効今则膏肓已逼气息仅存泉路非遥圣时永隔恐叩阍之靡及虽结草以何为是以假漏偷生刳心沥恳庶皇慈之俯鍳亮愚意之无他臣若不言死有余恨伏望皇帝陛下清心寡欲约己便民逹孝道于精微扩仁心于广逺深絶朋党之论详察邪正之归搜抉幽隐以尽人材屏斥竒巧以厚风俗爱惜生灵而无轻议边事包容狂直而无易逐言官若宣仁之诬谤未明致保佑之忧勤不显本权臣务快其私忿非泰陵实谓之当然以至未究流人之徃愆悉以圣恩而特叙尚使存没犹汚瑕疵又安得未解疆场之严禁空帑藏之积有城必守得地难耕凡此数端愿留圣念无令后患常轸渊臣所重者陛下上圣之资臣所爱者宗社无疆之业苟斯言之可采则虽死而犹生泪尽词穷形留神逝
　　通州自便谢表　　　　　　　　陈　瓘
　　恩犹独断泽被孤忠刑部之执守虽坚天子之福威无壅乃公朝之盛事岂小己之私荣恭叙感悰仰黩髙听【中谢】伏念臣昨防善贷赐以生还萍迹孤暌乆寄食于异县荜门干蛊常委事于长男所营不足以藩身其出每縁于糊口去庭闱者累月闻道路之一言耳受而輙行亲危而不显縁帅司深疾其生事故传者多指为病狂万口嗷嗷两路詾詾狐突教子素存不二之风曾参杀人宁免至三之惑事既匿而难晓时浸乆而益疑制所深严就逮于洪仁之外狱辞平允阅实于片言之中矜其无罪之可书许以还家而自便出圜扉而涕感瞻魏阙而神留寻沐寛恩移置近地海岛万里不如无子之无忧淮壖一身弥觉有生之有患擢髪不足以数臣之罪沥血不足以写臣之心羔羊之性自公犬马之情爱主忘身徇国初无系恡之私抱疾呼天惟恃精诚之格忽因诏谕特免拘维此葢伏遇皇帝陛下尧大并容舜明洞照人人皆使之得所事事惟恐其有偏继志用神考之心应天以格王之实旧若氷之将释新庆如川之方流家国平康内外交防遂使赦令昔阻隔而今行士有宿愆姑弃置而终宥全家荷徳无路酬恩蝼蚁之力至微但知恭顺蒲柳之身已老尚可糜捐望虽隔于戴盆向敢忘于倾藿
　　进四明尊尧集表　　　　　　　陈　瓘
　　臣窃以畎畆爱君精诚虽至刍荛议政迂濶难行葵向不习而常倾芹陋敢期于得献独因睿断许贡危【中谢】伏念臣粪土下材犬马贱质数罪固多于擢髪舍生无意于兼鱼初欲糜捐终难缄黙因续前言之绪聊输垂絶之忠非敢有善善恶恶之辞但欲明尊尊卑卑之义此蝼蚁所能知也在缙绅安可藐然八十巻之私书夺此与彼十九年之懿绩可从而违陛下于继述之初首辨明于兹事微臣持将顺之志在流窜而靡忘铺张痛诋之言偏类厚诬之语初谓熈宁之辅不媿有商之臣于成汤敢肆厥欺疑安石有所忽忍及究观于缀笔始粗见其游辞因思大典之乆诬益愿忘躯而徃诉合浦十论申旧疏之余言四明八门撮其要于一序实欲彰火徳之盛不敢畏王氏之强宁碎首于邦诛忍谩心于国是彼效尤于徃辙亦苟逞于陈编难以缕闚略举纲要谓艺祖滥诛无罪谓真宗矫诬上天讪薄裕陵攘夺先美以托训为箝口之术以归过为自誉之媒但矜诋訾之极工罔顾威灵之如在几乎骂矣岂不痛哉读其书宁忍终篇稽其文可为流涕代言之笔尽目其徒为儒宗首善之宫肇塑其形为坐像礼官舞辞而行谄吏书献佞而请观光乎仲尼乃子雱圣父之赞比诸孔子实卞等轻君之情彼衰周之僻王弃真儒之将圣当时不得配太庙之飨后世所以广上下之词今比安石为钦王之臣则方神考为何代之主又况一人幸学列辟班随至尊拜伏于炉前故臣骄居而坐视百官气郁多士心寒自有华夏以来无此悖倒之礼神考之再相安石始终不过乎九年安石之屏迹金陵弃置不召者十载八字威加于邓绾万防独运于元丰岂可于善述之时忽崇此不逊之象因攘先朝三舍之法遂费今日千倍之财人材之可擢不殊国用之添费徒广浸吾民之膏血增彼像之精神美成其私怨集于国陆贽设枝颠之喻承业以财尽为忧忠哉古人爱君之诚异乎今日飬士之意又况临川之所学不以春秋为可行谓天子有北面之仪谓君臣有秩賔之礼礼仪如此名分若何此乃衰世侮君之非岂是先王访道之法赣川旧学记刋于四纪之前辟水新廱像成于一壻之手唱如声召应若响随使王氏浸至于强梁乃元祐助发其气熖昔宣仁权同之际谓介甫节行甚髙宜增崇官仍加美谥司马光书之于简吕公着行之于朝不以稽为心徒发镇浮之议论安石者重加黜责欺神考者略不谁何遂至于滋蔓而难图岂非由偏助之太过虽当时未见诬史而先朝自有圣批恬不奉行飬成乖悖蒙蔽裕陵之众美燿中山之一书四辅之行谋画本生于日録三卫之设规模初定于新经密密乎邓蹇之安排草草乎京摅之传授考其音声则箎唱而壎和譬诸手足则左弱而右强凝如氷山烈若原火愚公老矣益坚平险之心精卫然未舍填波之愿殁而后己志不可渝望虽隔于戴盆梦不忘于驰阙丹诚上格天语遥询要观尊主之恭缓议奸时之罪渊氷在念枭磔宁逃恭惟皇帝陛下天大普容日明徧照览熈丰记勲之史仿虞夏采诗之官咨舆议于多方澄私书之百毁舜纂尧绪孜孜乎善继之勤武广文声斤斤乎丕承之美兹所谓一人之庆可以得万国之欢凡有识知孰不将顺天地尊卑之已定首足上下之宜分孔志在乎春秋汉律严于名分戴上者皆知此义尊尧者岂独臣书燕马以市骨为先鬻骥者必将来矣郑校决防川之壅有舌者其忍黙乎臣命可危众口难遏伏望皇帝陛下念臣役志于享上悯臣积祸于敢恭以尺朽之废材贡一得之愚虑言多妄发事则有稽宣宗当绍宪之时宁容徳裕之夺语武帝以述景为事忍视马迁之短辞父子至情古今一揆不惩谤史之罪则何以谢过于宗庙不毁坐像之悖则何以示顺于华夷国是方强势难遽改大器至重要在深思庶乎苗莠之分始于冠履之辨至美成于刚健大患生乎因循儒宗数人自是一家之説圣主独断乃为我宋之休天心笃爱之甚明人情企想而有待解神考在天之怒成圣主奉先之仁克果断于蔡方人将大觉善光扬于尧绩上可无为于一颦一笑之中成允文允武之事臣将献骏惠太平之颂岂特进狂简不裁之书胸臆无竒但尽恭于文武筋骸已惫当致命于君亲仰酬再造之恩退听一成之议阖门待尽殒首知归
　　台州覊管谢表　　　　　　　　陈　瓘
　　奉圣防陈瓘自撰尊尧集语言无绪尽系诋诬不行毁弃送与张商英意要行用特勒停送台州覊管令本州当职官常切觉察不得放出州城月具存在申尚书省臣即时望阙谢恩发离本家水陆兼行不敢住滞今于十一月初十日巳时台州城内者畎畆之志一书可通刍荛之言万里不隔集羣辞而上逹遭一览以为荣窜路虽遥陈情已毕【中谢】伏念臣材如粪土身若梗蓬非敢以著书为能所陈者戴君之义知诋诬之不可志在尊尧岂行用之敢私心唯助舜语言无绪议论至迂独归美于先猷遂大违于国是不行毁弃有误咨询虚消十载之光隂靡恤一门之沟壑果烦揆路特逮刑章若非恃庇于九重安得延龄于再造由淮入浙自通至台怒涛虽阻于重江毒瘴幸殊于五岭尚留顶踵独頼君亲此葢伏遇皇帝陛下天大并容日明洞照以至慈而善贷推观过之深仁悯此颠隮欲其存在以身偿怨蝼蚁之命至微狥国捐生犬马之心未替梦驰丹阙目想清光重干擢髪之诛徒郁戴盆之望余生易舍大徳难酬














　　宋文鉴巻七十一
　　钦定四库全书
　　宋文鉴巻七十二
　　宋　吕祖谦　编
　　牋
　　对皇太子问政牋　　　　　　　李　至
　　伏奉手书猥赐下问夙夜寻绎喜与忧并何则至常人也识不足以经逺学不足以待问才不足以干事智不足以周身而殿下目之为硕儒曰可以发防号之为端士曰可以延誉得不忧乎殿下忠孝之道贯于神明温文之德彰于天下而犹虚懐访问思所以分君父之忧以元元为念且曰一夫或致于向隅千里将疲于观政此乃圣上有浸渍生灵之泽感动天地之德致使殿下兴言及此实社稷之福而亿兆之幸得不善乎然则愚者千虑必有一得若夫自古太子养德东宫不亲外事唯问安侍膳而已固亦宜哉而黔庶之疾苦稼穑之艰难素所未覩自非生知之异天诱其衷莫得而知矣噫事有背经而合道时有适变而从宜是以五帝三王不相沿袭圣上知其然由是以浩穰之务独命殿下总其纲要而躬决焉殿下复能钦若圣训率由旧章驭吏民必以诚待参佐必以礼慎命令必以简察狱讼必以情恤鳏寡必以仁抑豪猾必以法杜谗佞必以正絶邪僻必以道有一于此犹为善政况兼是数者乎而犹曰奉车苟赐于司南为政何慙于拱北不亦过谦乎然则至虽不敏窃尝读易见羣爻稍过必有悔吝惟谦象独亡是知谦之时义大矣哉愿殿下守之而已勉之而已如此则何正言不入何正道不行若正言入而正道行则生民不泰未之有也政化不洽亦未之有也辄因问及轻肆狂瞽僭易之罪安敢逃焉
　　箴
　　大寳箴　　　　　　　　　　　陈彭年
　　二仪之内最灵者人生民之中至大者君民既可畏天亦无亲所辅者德所归者仁恭已临下辉光益新载籍斯在谋猷备陈内绥万国外抚百蛮治乱所始言动之间观之则易处之甚难由是先哲喻彼投艰苟能虑末乃可防闲审求逆耳无恶犯顔既庶而富教化乃施慈俭之政富庶之基鳏寡孤独人之所悲发号施令宜先及之黄髪鲐背心实多知左右侍从何莫于兹瞻言百辟咸代天工傥无虚授可建大中克彰谨东惟借至公知人则哲视远则聪才固难备道亦少同葑菲罔舍杞梓乃充不扶自直惟蓬在麻非防莫见唯金在沙参备顾问必辨忠邪献替以正禆益无涯自区草泽亦有国华访此髦士可拒朋家三章之立庶民作程钦哉钦哉可以措刑七代之建寇孽是平本仁本义可以弭兵是谓齐礼亦曰好生有教无类自诚而明宗庙社稷飨之以恭宫室苑囿诫之在丰春搜秋狝不废三农击石拊石用格神宗使人以悦乃克成功治国以政罔或不从济济多士用之有光硁硁小器谋之弗臧忠言致益岂让膏梁六艺为乐宁后笙簧任贤弗贰尧所以昌改过不悋汤所以王六合至广万彚攸多风俗靡一嗜欲相摩如驭朽索若防决河左契斯执六辔遂和导之以德民免婴罗不懈于位俗乃偃戈先王之训罔不咸然吾君之治亦取斯焉小心翼翼终日干干三灵降鉴百禄无愆由兹率土永戴先天巍巍洪业亿万斯年
　　用材箴　　　　　　　　　　　田　锡
　　天运四时地生万类以覆以载各得其位天地犹尔人胡求备尧以仁化舜以孝理稷専播谷禹务导水圣贤犹然人胡求全是以有才者不必有德有德者不必有言与人结交能护其短掩短録长交即悠逺任人之职能从其长録长掩短邦实阜昌无好之则忘其不肖无恶之则忘其允臧执心至公取其所彊马或奔踶乃致千里士有跅弛可任以事一善可称则勿求具美然后防众善以涖庶官民实攸暨
　　文箴　　　　　　　　　　　　孙　何
　　尧制舜度緜今亘古周作孔述炳星焕日是曰六经为世权衡万象森罗五常混并游夏之徒得麤防精空传其道无所发明后贤谁嗣惟轲洎卿仁门义奥我有典刑圣人观之犹足化成嬴侯刘帝屈指西京仲舒贾谊名实絶异相如子长才智非常较其工拙互有否臧扬雄歘焉刷翼孤翔可师数子擅父之场东汉而下寂无雄霸亹亹建安格力犹完当途之后文失其官家攘往迹户掠陈言陵夷怠惰至于江左轻浅淫丽迭相唱和圣心经体尽坠于地千词一语万指一意缝烟缀云图山画水骈枝俪叶颠首倒尾治乱不分兴亡不纪齐顿梁絶陈倾隋圮奕奕李唐木铎再扬文之纪纲断而更张钜手魁笔磊落相望凌轹百代直趋三王续典绍謩韩领其徒还雅归颂杜綂其众土德既衰文复喧卑制诰之俗侪于四六风什之讹隣于讴歌懐经囊史孰遏頺波出入五代兵戈不称天佑斯文起我大君蒲帛诏聘鸿硕纷纶邪返而正漓澄而淳凡百儒林宜师帝心语思其工意思其深勿听淫哇防其雅音勿视彩饰亡其正色力树古风坐臻皇极无俾唐文独称往昔贱臣司箴敢告执策
　　省分箴　　　　　　　　　　　王　随
　　夕晦昼明干动坤静物禀乎性人赋于命贵贱贤愚寿夭衰盛谅夫自然防数潜定蕙生数寸松髙百尺水润火炎轮曲辕直或金或锡或玉或石荼苦荠甘乌黔鹭白性不可易体不可移揠苗则悴续鳬乃悲巢者罔穴泳者宁驰竹柏寒茂桐柳秋衰阙里泣麟傅岩肖象冯衍空归千秋骤相健羡勿用止足可尚处顺安时吉禄长享
　　畏言箴　　　　　　　　　　　刘　敞
　　吾甚畏言言可畏也而不能黙然吾言悃悃倡而后和人犹以为过吾言绳誉而不訾人犹以为非非吾言之畏维人之多忌非吾之不能黙然而人实多言若是者其止乎其已乎其勿问而唯乎譬之于物其为石不为水乎水之滔滔徃而不来有防而渊有壅而洄有激而在山椒曰水哉水哉
　　让箴　　　　　　　　　　　　刘　敞
　　资政富公始让枢密直学士又让翰林学士又让枢密副使凡三让所让益尊所守益坚粲然有古人之遗风故作让箴以矫世砺俗云
　　让如何其让非为名欲先信吾道于天下氓让如何其让非为利欲天下之人咸信吾义世有常患患其欲速枉尺直寻卒附于辱世有常患患其在得辞小受大卒没于直公皆咈之公既述之啓之辟之俾世则之曰吾岂恶富贵富贵维德人以厚己我以厚国时岂无人昏夜乞怜纵或得之何如其贤时岂无人乘机射利纵或得之何如其智嗟此富公直哉优优孰眎富公而能勿羞孰持富公携手以游昔宋考父三命益恭嗟此富公千世与同作诗载美穆如清风
　　步箴　　　　　　　　　　　　蔡　襄
　　有足兮动涉坦夷有心兮何由险巇足非有虑兮心役之为用心如足兮蛮貊行之
　　劝讲箴　　　　　　　　　　　赵师民
　　若帝之元于稽古先将以其道格于皇天格天如何谨徽旧典惟圣时宪乃克尽善在帝宅中亮章温雅将以其文化成天下化成如何顺考正道席上之珍兹惟国寳天下有帝体元剏制非先圣之旧章不足以秉同文而执司契日中为市以熭四方非先圣之遗法不足以举大义而正国常帝度其身郁郁乎文彰礼施乐以副皇坟帝出其言穆穆厥声含仁吐义式谐羣情自天降祥我民既康不观于经惧先猷之寖忘四夷放命有严誓令不观于经虑大功之未定无以方隅之多事而谓经籍之宜息虞舜征苗诞敷文德无谓宸居之至尊而忽右文之为贵岐昌造周天经地纬无以陈久之可替乃谓迂阔而难行先哲之言虽无老成无讥鄙生之窭陋而略愚儒之浅昩先师之谈不以人废无以世治之或殊而谓陈言之可悔商弼之谏事不师古无玩嵗月之其除而谓寸隂之已速周王之戒惟日不足有以见世主之御图或万几纷然不酌于古道则风化有时而弗宣有以见人君之居极或百度差忒不断于古义则权制有时而弗克昔令王之居世必去害而称利明主观其书可以效财成于万事昔贤臣之事君有谋猷而必陈明主观其书可以示轨度于羣伦正朝之上法宫之中非賛襄雅奥不足以兴嗜欲于清躬神丽之游光明之处非啓廸深厚不足以立正事于古语是故可以上文可以立武可以奉天地可以为宗主匪止玩其辞而释其诂可以观道可以对万物可以临兆人不止明其旧而知其新靖恭乙夜总覧羣书夫圣人之至德何以加于从容晏朝防绎防防非天下之至精孰能与此臣初闻始元之间儒风寖还待问之臣赐以清间臣复观永平之烈经术未缺羣儒议前称制以决桑干之后来自幽陵束髪右袵斯文有承金陵之君越于夷裔虽则讲习其文已敝李唐之兴贤君挺生正观初治开元既平东壁羣山儒宗墨卿侍从之臣官有佳名在我太祖神武披攘亲驾辟廱真儒有光有赫太宗文武并运经臣师师以承帝问于穆真皇讲求多艺以其人文发为盛际陛下即位纂承天禄肇开二阁以延儒服西临迩英北啓延义瞻仰皇明弥纶圣智成天下之务昔游焉而穆清陈天下之谟湏于兹而讲肄帝坐甚明天章不秘愿以议道愿以求治下臣执经敢告中侍
　　友箴　　　　　　　　　　　　司马光
　　余何游乎余将游圣人之门仁人之里非圣不师非仁不友可乎未可不若游众人之场闻善而迁观过而改
　　视听言动四箴【序】　　　　　　　　程　頥
　　顔子问克己复礼之目夫子曰非礼勿视非礼勿听非礼勿言非礼勿动四者身之用也由乎中而应乎外制于外所以养其中也顔子事斯语所以进于圣人后之学圣人者宜服膺而勿失也作四箴以自警云【一作因箴以自警】
　　视箴
　　心兮本虚应物无迹操之有要视之为【一作为之】则蔽交于前其中则迁制之于外以安其内克己复礼久而诚矣
　　听箴
　　人有秉彜本乎天性知诱物化遂亡其正卓彼先觉知止有定闲邪存诚非礼勿听
　　言箴
　　人心之动因言以宣发禁躁妄内斯静専矧是枢机兴戎出好吉凶荣辱惟其所召伤易则诞伤烦则枝已肆物忤出悖来违非法不道钦哉训辞
　　动箴
　　哲人知几诚之于思志士厉行守之于为顺理则裕从欲惟【一作为】危造次克念战兢自持习与性成圣贤同归
　　审已箴　　　　　　　　　　　王无咎
　　汝曰有德汝未大成汝之有过伤德盖轻圣能恕汝犹曰汝美众人弗逮知慕而已恕汝不知慕汝辄愉汝不自反卒比于愚愚不可比汝孰宜惧圣人之恕众人之慕













　　宋文鉴巻七十二
　　钦定四库全书
　　宋文鉴巻七十三
　　宋　吕祖谦　编
　　铭
　　财货铭　　　　　　　　　　　李　莹
　　暇日读梦书则曰梦虺梦粪者获财因以铭之
　　财货将至梦寐可寻或秽或虺乃玉乃金秽可亲与虺可翫与敢献斯铭以激贪夫
　　续座右铭
　　崔子玉为座右铭白乐天亦为座右铭检身之道几乎殚矣予尝防心防坐自思所为虑向之益友以予位着不我规也因疏其所得亦命为座右铭聊以自勉其辞曰
　　短不可防防则终短长不可矜矜则不长尤人不如尤已好圆不如好方用晦则天下莫与汝争智防谦则天下莫与汝争强多言者老氏所戒欲讷者仲尼所臧妄动有悔何如静而勿动太刚则折何如柔而勿刚吾见进而不已者败未见退而自足者亡为善则游君子之域为恶则入小人之乡吾将书绅带以自警刻盘盂而过防岂如长存于座右庶夙夜之不忘
　　武闗铭　　　　　　　　　　　胡　旦
　　南条东走自雍而荆呀为武闗作扞秦城秦人东顾六国无主汉氏西来子婴为掳彼此鲸鲵更相豺虎吁嗟强秦曾无守御秦而为汉汉复如秦刘氏不纲莽贼造新严严武关前人后人我开则兴我闭则乱一开一闭今古同贯王者邦畿守在四夷礼义干橹道德藩篱逺人不服文德来之化既无外何以闗为
　　彭祖观井图铭　　　　　　　　陈　靖
　　淳化中予将命之狄丘道由彭门有客得彭祖观井图以为贶中有台榭人物山水森森然盖状其佳象幽致表绘事之工予无取所慕者唯彭氏面井而覆之以轮背树而缆之以绳凭杖敛躬局蹐而迎视兢然若将坠也呜呼古人临事而惧之有若是检身逺害之有若是后之君子得无效欤予实好古者厯考其迹于传记虽夐而难信且夫子云窃比于我老彭亦其验也故作铭于座右曰
　　至哉古人逺害全身战战兢兢恒若履氷朽索之驭纳隍是虑天子则之鸿图永据存而惧亡系于苞桑诸侯则之其国必昌若舟弗济夕惕而厉大夫则之其家孔炽直哉惟清执虚如盈士子则之其道元亨不争在丑无愧屋漏庶人则之其食孔阜吾省予行吾慎予守窃比老彭式介睂寿
</div>
    <div class="pagination">
<a href="宋文鉴_page45.html">上一页</a><span>...</span><a href="宋文鉴_page41.html">41</a><a href="宋文鉴_page42.html">42</a><a href="宋文鉴_page43.html">43</a><a href="宋文鉴_page44.html">44</a><a href="宋文鉴_page45.html">45</a><span class="current-page">46</span><a href="宋文鉴_page47.html">47</a><a href="宋文鉴_page48.html">48</a><a href="宋文鉴_page49.html">49</a><a href="宋文鉴_page50.html">50</a><a href="宋文鉴_page51.html">51</a><span>...</span><a href="宋文鉴_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
