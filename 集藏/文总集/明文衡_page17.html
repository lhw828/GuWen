<!DOCTYPE html>
<html>
<head>
    <meta charset="UTF-8">
    <title>明文衡 - 第 17 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文衡 - 第 17 页/共 53 页</h1>
    <div class="content">　　呉敏徳像赞　　王直

　　海虞呉敏徳为都察院右佥都御史持敬慎之心秉亷直之节其议论举措盖有前贤之遗风视世之随俗变化方外而圆内者相去逺矣此其像也而予为之赞允毅呉公率徳自躬圣明御邦克跻显融豸冠峩峩邦之司直必诚必恭不诡不激雍容进退端笏垂绅小人所惮君子所亲维昔名臣始终一致神之相之福禄斯备风霜肃物生意寔存愿弘厥施以畅皇仁

　　自赞小像

　　其才学则迂踈其志行亦狂简幸逢时以效愚毎惴惴于自反然僚友谓之强而主上谓之板愧变通之未能徒为逹士之所莞也强者矫亢不阿之名板者愚执不通之谓盖气质蔽固之已深而学问变化之未至若谬比于憸邪则难合乎公议虽内省之无愧然岂敢忘敬畏也哉

　　讷斋赞　　金寔

　　言可讷乎心因言以宣道假言以传言不可以讷也言不可讷乎身由言而困事由言而偾言不可以不讷也讷乎讷乎殆将讷其所不当言而不讷其所当言也夫在乡党则恂恂在宗庙则便便是为讷之模

　　伏生授经图赞（有序）　　周叙

　　伏生讳胜济南人也案史记伏生故为秦博士孝文时求能治尚书者天下亡有闻伏生治之欲召时年九十余老不能行于是诏太常使掌故晁错往受之先是秦焚书伏生壁藏之兵兴流亡伏生求其书亡数十篇独得二十九篇即以教于齐鲁之间学者由是颇能言尚书诸山东大师无不渉尚书以教矣又按汉书颜师古注当错受书时伏生老不能言言不可晓使其女传言教错齐人语多与颍川异错所不知者凡十二三畧以其意属读而已是图盖当时授经之象中坐者伏生旁侍者其女前跪而坐者错也图用缣素仅二尺而苍山古栢灵芝石床书几之状莫不曲尽巧妙画者之意亦工矣哉于戏圣人之道寓于六经而书者二帝三王治天下之大经大法所由载有天下者不可不以之取则也使非汉文求之伏生传之天下后世将贸贸焉莫知圣帝明王精神心术之所寓而道晦矣愚故谓尚书一经不幸焚灭于秦幸而表章于汉尤幸而传授于伏生也且是时伏生年己九十余使汉文求之不早不几于冺焉矣乎然则是书之传岂非天耶而其所以继往圣开来学之功又岂居汉之诸儒后哉戸部员外郎高君信以是经登进士厯官朝着有声家藏斯图命工装潢成轴以余家传是经也求识之乆之未敢执笔而高君之请益坚敬用书其故而为之赞曰
　　大哉圣道寓诸六经煌煌尚书实统厥成秦亡汉兴斯道几晦展也伏生爰际其会心惟口诵以教以传晁错之受汉文之贤斯文千载既晦而显展也伏生其功不浅咨尔后学是仰是宗拜瞻图像邈焉高风

　　文昌帝君像赞　　刘定之

　　有以孝陵御容传写为文昌帝君像者臣定之稽首赞曰日行于天光寓万形全得为月分得为星云得为霞雨得为虹影得水底火得镜中圆明晶彩晶彩日同于皇开天自天陟降其寓于兹文昌帝像主世之文纬地经天有赫厥用无私其权冲天乌纱朶云龙袍就之日近望之天高臣拜稽古古亦有是宋仁宗像即真武帝

　　明文衡巻二十一

　　●钦定四库全书

　　明文衡巻二十二

　　（明）程敏政 编

　　○七

　　志释寄胡征君仲申　　宋濓

　　华容孝亷与广平文学遇于神明之台孝亷问曰予缔子交巳越二纪其貎固狎其志则未之闻也子能为我扬搉古今而释之乎文学曰走也不敏长自岩穴鹤毳编襦土芝缊食动趾踉蹡发辞■〈言蹇〉吃忽挟缃缥去厯都邑见者大噱指为木刻错愕周章无地寄迹独孝亷暖我以温颜前我以重席迪我以三古之芳猷期我以九能之至域拜孝亷之贶厚矣孝亷有问敢对以臆寓形霄壤不翅蠛蠓时幻歳迁电灭鸟空唯极所适其乐则鸿出游大泽才鶱气雄鼻尖出火耳后生风金张前驱许史后从牵黄臂苍箙矢韔弓仰落双鵰俯搤长熊毛血旁洒尘坌四封入据邃馆廷实惟供罍尊旁午豆爼衡从肉腴含春酎晕移童器周八音律合六同部分立坐筵布西东緑华白台南威紫冲靥辅竒牙瓌质姣容歌喉撼尘舞袖翩龙其有事固日新而弗足也窃有志焉孝廉能许之乎孝廉曰欲败度纵败礼古人所戒子岂宜蹈之愿闻其它文学曰班生投毫令名煌煌终童请缨其齿甚少不有焰焰孰潜其爝非勒铭于燕然必建标于粤徼轩冕以之蝉聨绅笏以之嫽嫽卫霍拥轸樊陈执纛公子扫门王孙媚灶霜露系乎吹嘘予夺视其愠笑其鋭也若孟劳之出鲁襓其重也如天球之镇周庙天下学士挥汗为雨聨袂成帷莫不仰遗光而企末照其视处环堵厄藜藿击壶而越吟倚柱而吴啸卑卑南阳之畊落落滋泉之钓口心共语影形相吊不亦大有径庭乎孝廉曰功髙者身危位隆者名丧此众人之所嗜而君子之所慎也文学曰神封灵壤作镇下方会稽衡华沂岱岳常霍及医闾分布九疆总三条于中区限两戒于外邦他若沧涨荡浮青翰混茫包天裹地循环相通（叶汤）其间怪伟靡可数详天孙岳长水伯渎宗（叶庄）昴宿寳符之贵玄龟青鲤之章金箧玉策之探日月珪璧之藏或隠而晦或露而彰走将简徒御戒楼航濯足于咸池晞髪于扶桑豁氛埃于人瑕发忠信于天光苍水之使稷丘之君庻一问之勺鼎湖而想遗弓履河洛而思圣勲也孝廉曰山川形胜固足以廓子耳目昌子文辞然非至焉子毋徒取则于太史迁也更请大之文学曰去圣逾远学术纷披控名责实礼度是师上下有叙隆杀异宜苛察缴绕弗失丝厘贵俭兼爱上贤右鬼采椽不斵型簋唯土啬然自守与孔齐轨权事制宜诡行遁辞移阴转阳入神出竒变化阖辟千目莫窥秉要执本立为经制法无常形事无成势洞究羣情为万物主仪节或愆峻刑弼之肃如晨霜犯者裂肌仲鞅非到挟之以驰因彼天时以施教令若仪若象测度以定纪纲载明是谓大顺食天所寓邦本所资山泽平地相厥攸宜八政之首着于经彛揣摩国纪宣明帝治或合或兼本末毕具凡有猷为罔越宪制若是喧豗骇猋迅雷震撼乎四极充斥乎九垓沨沨乎海水起立而应龙天飞也戋戋乎五兵杂陈而神授握机也芒芒乎旷野万里而列井布棊也走欲徧索其说而试之不识可乎孝廉曰夫子没而微言絶诸子百氏人人殊未有能一之者也文学曰戡定惟武亦国之程其书漫衍四类是绳阴阳权谋伎巧势形其目昈列翻翻缤缤九宫八门六甲五神军轨兵钤星式雷经金鸡玉狗风角鸟情制器尚精动合神机胄铠罗陈戈戟交施渠答距堙■〈务上鸟下〉冥扶胥象车雀杏行马飞鳬武衡大橹驩耳长殳云火万炬浑脱全躯策全器良其用益张营察六形旗按五方天地定位风云流行龙虎腾趠鸟蛇翼骧正正竒竒巍巍堂堂赫赫赩赩棱棱璜璜以守则固以击则扬或追北于函谷或喋血于太行或徇地于临菑或陷坚于昆阳是亦英雄之壮观也走窃乐之不知饥渴之在已也孝廉曰兵者不祥之器圣人不得已而用之子服儒衣谈儒书又焉用尔为文学曰粤厥轩辕游心太初上超鸿沆下入渺弥有窃其余亦神其躯文宾履生师皇马医玉柱丹砂骑鸣龙师木羊葛由神泉鹿皮折足山图赭衣服闾女丸素书赤斧碧鸡朱璜瘕脱玄俗质虚心存冲寥迹亦佹竒五性既絶九患亦除三阶有严七变无亏身升紫宫位纪琳书阴隆伏骨目炯四规执东象之玉文契九赤之班符御跻虚之龙韈服太极之麟芝入火不爇入水不濡入石不阂入木不拘云卧天行神濳灵飞是盖与天为徒又不特致治于无为也当辟我石室寝我世机服我胎息杀我虫尸洗伐我毛髄销觧我肤肌覩铜狄而摩挲约令威而来归不知能成其志否乎孝廉曰圣人不师仙使其可为则周孔为之矣文学曰荒荒遗文或伪或真学徒巧辨或正或舛先出者堙后出者存何老生怨尤而异师是嗔藏之名山编简乃完何传授有绪而鱼鲁或残汲冢一启虫书再覩何怪言放纷而弗齐于古纬候相传内学是尊何列国寳书而尽阅其文僭辞窃义聋俗簧世日新月巧动莫之制衡错■〈木离〉莹方州部家何立言艰深而莫究津涯始生终通生育及资何其象不一而数皆九为原荧丱冢名性气体何图指佹殊而重摹迭拟触类而言何莫非此沾沾动喙徒见其鄙走将钩其龎鸿掠其纎微悬空明之金鉴俾无遁于妍媸能若是是亦足矣孝廉曰此粗近之然殢于传注童习白纷若华蝉死生其间亦奚益哉文学曰孟轲氏没世乏真儒师师萌庻伥伥奚归孰廓我蒙孰砭我愚羣言孔多契真者谁欲操腐舰以泛具区欲络盲象以驾鼓车纵有智巧寜不殆而呜呼噫嚱一何寥乎九圣之神于昭于天九圣之心存之于文又何昭乎呜呼噫嚱薋葹盈室何有芳荪繁星烂宵孰知朝暾寜不使我怡怡而愮愮乎帝降民衷徳与天一胡不自贵葩藻是溺颠倒首足淆混白黒弃其瓒盘寳厥瓦鬲拊膺自伤泪血交积誓劀宿秽以刬末习驾舂陵以为舟鼓关洛而为檝张武夷以为颿期洙泗之可渉夙兴夜寐偟偟业业凛然如上帝之在目睫若是何如孝廉曰此仆素昔之所究心者也幸与子同之于是执手降台相视而笑笑已继之以歌曰真儒不生世阴阴兮■〈木适〉埴索涂愈幽深兮炯其灵根无古今兮超彼九玄离浊气兮攀渊追骞乗赤麟兮文之兴丧资以身兮任重道远何时而止兮朝斯夕斯相期于殁齿兮

　　文训　　王祎

　　华川王生学文于豫章黄太史公三年而不得其要伥伥焉食而不知其味皇皇焉寝而不安其居望望焉如有求而不获也太史公一日进生而训之曰子之学文有年于兹志则勤矣吾闻天地之间有至文焉子岂尝知之乎夫云汉昭回日星宣朗烟霞巻舒风霆鼓荡者天文之所以畅山岳错峙江河流行鸟兽蕃衍草木茂荣者地文之所以成天地之文不能以自私诞赋于人人则受之故圣贤者出以及瓌人畯士相继代作莫不大肆于厥辞盖自孔氏以来兹道大阐家修人励致力于斯其间鞠明究曛疲弊岁月刓精竭思耗费简札者纷趋而竞驰孰不欲争裂绮绣平攀日月髙视万物之表雄峙百代之下卓然而有为然而踯躅而不进骩骳而不振思穷力蹙吞志而没者徃徃而是而能登名文章之箓者其实无几则所谓至文者固夫人所罕知是故文有大体文有要理执其理则可以折衷乎羣言据其体则可以剸裁乎众制然必用之以才主之以气才以为之先驱气以为之内卫推而致之一本于道无杂而无蔽惟能有是则统宗会元出神入天惟其意之所欲言而言之靡不如其意斯其为文之至乎凡吾之说子岂尝知之茍知之其试以语我生曰文之为物贵适时好粲然相接合喜投乐有如正始不完文气遂偏俗尚化迁而排偶之习兴焉四属六比骈谐俪聨抽黄对白调朱施铅五采相宣八音相便握摛秾纎啽咔寒暄丰腴醲酣眩丽媚妍珠玑溢缄脍炙满篇凡庆函与贺牍咸累幅而迭畨王公之门下逮闾阎彛仪缛典往来交际率奉之以周旋又如大雅既逺诗歌日变玉台西昆其流也渐支为词曲争嫩竞艶字分重轻句恊长短浮声切响清浊和间羽振宫濳啇流征泛笙簧触手锦绘迷盼风月留连莺花凌乱振妙韵于沉冥托葩辞于清婉性情因之而畅宣光景因之而呈献好会暌离欢忻悲叹莫不假是以托情固无间于贵贱也若是者其为文何如太史公曰古语变而四六古声变而词曲文之弊也甚矣请置勿道为言其它生曰命卿选士之法废而科举乃兴以文取士设为范程汉有射策唐有明经复有诗赋逮宋日益増经衍为义而三篇以明赋本于律而八韵以成咸各专其科各精其能其义则意融旨切言粹辞逹枝语蔓引丛论英发刬圣秘而立辨干天机而生说其赋则句錬字戞音核韵轧藻秀春撷花艶晴掇校妍丑于锱铢品抑扬于毫髪他若宏辞制举大科别设文法靡不该文格罔弗列文必学称愽极才号闳杰乃能攻其业凡习于斯者皆贾勇词场角雄艺闼不厉兵而白战争夺弧而先拔若工若拙三年是力若胜若劣一日而决及其中文衡入文彀则遂围棘声彻榜金名掲上贤书于天府承洪恩于帝阙乃跻膴仕乃展遐辙若卿若相鲜不由兹而出矣上以此而求贤士以此而致身文之用世信不可诬也欤太史公曰科举之文趋时好以取世资特干禄营宠之具耳学古之君子耻言之生曰文之古者登诸金石记志颂铭具有成式或钟鼎是勒或琬琰是刻或镌于丽牲悬繂之碑或镵在封岳磨崖之壁莫不炫耀崇勲烜焯茂徳载丕丕之嘉猷纪赫赫之休绩虽皆一笔之力九鼎可扛一字之价千金是直尔其宏奥之思雅健之姿瑰玮之辞攟摭马班凌厉蔡陈蹂躏韩桞玉采金声焜焜煌煌鍧鍧锵锵衮章绣纹炳炳焞焞缤缤纭纭诡然而蛟龙翔蔚然而虎鳯昂翕然而律吕张正音谐■〈音巠〉韺变体类云霆劲气排甲兵沈冥以之而开豁幽閟以之而着宣逖逺以之而绵延然非儒林宗匠艺营宿将道徳为世之模楷名位为国之仪望堂堂焉章章焉擅鸿笔揽魁柄称文章之大家者孰当仁而不让宜其嫓美古昔传信今后照四裔以无伦垂千载而不朽此其为文也不几于古乎太史公曰文至于是谓之古宜也虽然其为用殆不止是已生曰朝廷之上有巨文焉典谟誓诰制册令诏蔼为王言涣为大号而帝王之制作存焉灏灏噩噩浑浑洋洋凌厉蓬孛挥霍奋扬或温润而精粹或宏伟而秀雄或严肃而简重或衍裕而深长经纬天地槖钥阴阳黼黻万化轇轕三光封职则气含阴雨之润授官则义炳重离之明敕戒则吐星汉之华治戎则扬游雷之轰肆赦则垂滋于春露明罚则示烈于秋霜一字之褒沛漏泉于下地一言之感被挟纩于黎蒸朝出九重暮行四方如风动而草偃如山鸣而谷应奋迅乎■〈宀禹〉外旁薄乎域中鼓舞乎华夏陶镕乎帝皇文章之用盖与造化而侔功矣若是何如太史公曰易曰王言如丝其出如纶诗曰辞之辑矣民之洽矣辞之怿矣民之莫矣文之为用诚莫盛于此矣姑舍是岂无复有可闻者乎生曰文之难者莫难于史故良史之才古今或无皇道帝徳王畧霸图运祚兴衰治道隆污将相卿士武烈文谟贤智忠孝凶慝奸谀天文五行地理河渠礼乐兵刑食货赋租选举职官冕服车舆雕题凿齿遐方异区恍惚诡变俗怪习殊凡一代之本末皆载乎史故曰史者一代之成书是故事以实之辞以给之法以立之例以律之作史之要必备乎此然非其能足以通古今之体明足以周万事之理智足以究难知之意文足以发难显之义者曾乌得以称良史盖自纪表志传之制马迁创始班固继作纲领昭昭条理凿凿三代而下史才如二子者可谓特起拔出俊伟超卓后之为者世仍代袭率莫外乎其榘矱论者以为迁固之书其与善也隠而彰其惩恶也直而寛其树义也简而明其防僣也微而严是皆合乎圣人之旨意而非庸史之敢干及乎蔚宗承祚之流则遂肆意妄纂曲笔滥笺暧昧其本旨而义驳以偏破碎其大体而辞謭以纎况乎范陈之不若者则又卑陋而无足观矣故史所以明乎治天下之道而为之者亦必天下之才然后胜其任兹其所为难乎太史公曰噫史之为文诚难乎其尽美矣文而为史诚极天下之任矣抑吾闻之文有二有纪事之文有载道之文史者纪事之文于道则未也生曰圣人既殁道术为天下裂诸子者出各设户分门立言以为文是故管夷吾氏以霸畧为文邓析门以两可辨说为文老聃氏以秉要执本持谦处卑为文列御冦氏以黄老清浄无为为文墨翟氏以贵俭兼爱上贤明鬼非命上同为文公孙龙氏以坚白名实为文庄周氏以通天地之统序万物之性逹死生之变为文慎到氏以刑名之学为文申不害氏韩非氏复流于深刻之文尹文氏又合黄老刑名为文鬼谷氏以捭阖为文苏秦氏张仪氏因肆为纵横之文孙武氏吴起氏以军形兵势图国料敌为文荀卿氏扬雄氏则以明先圣之学为文淮南氏则以总统道徳仁义而蹈虚守静出入经道为文凡若此者殆不可遽数也虽其文人人殊而其于道未始不有明焉譬犹水火相灭亦以相生和敬相反亦以相成易所谓天下一致而百虑同归而殊涂者言本于一揆而已文以载道其此之谓乎太史公曰诸子之文皆以明夫道固也然而各引一端各据一偏未甞窥夫道之大全人奋其私智家尚其私谈支离颇僻驰骋凿穿道之大义益以乖大体益以残矣此固学术之弊而道之所以不传也生曰圣人之文厥有六经易以显阴阳诗以道性情书以纪政事之实春秋以示赏罚之明礼以谨节文之上下乐以着气运之亏盈凡圣贤传心之要帝王经世之具所以建天衷奠民极立天下之大本成天下之大法者皆于是乎有征斯盖羣圣之渊源九流之权衡百王之宪度万世之凖绳犹之天也则昭云汉而掲日星布烟霞而鼓风霆犹之地焉则山岳峙而江河行鸟兽蕃而草木荣故圣人者叅天地以为文而六经配天地以为名自书契以来载籍以往悉莫与之京斯其为文不亦可以为载道之称也乎太史公冁然而惊喟然而叹曰尽之矣其蔑有加矣此固载道之器而圣人之至文矣嗟乎世之学者无志乎文则已茍有志焉舍是无以议为矣是故本之诗以求其恒本之易以求其变本之书以求其质本之春秋以求其断本之乐以求其通本之礼以求其辨夫如是则六经之文为我之文而吾之文一本于道矣故曰经者载道之文文之至者也后圣复作其蔑以加之矣今子知及乎此则于文也其进孰御焉特在加之意而已矣生于是再拜谢曰谨受教敢不拳拳服膺是则是效以无忝夫子之训告

　　巢云对　　贝琼

　　淮南苏恒屋于千仭之厓危乎孤鹤之托一枝而云气出入乎户牖与野马絪缊不絶遂号巢云而处其中凡若干年人莫得见之者有东吴生涉江而过焉恒方据槁梧读老子书因介而进曰甚矣子之好古也自上栋下宇之作以辟风雨寒暑人固别乎鸟兽已谓之巢者假也又谓之巢云者益假也吾甞病世之假不知好古之士亦必假之物而为名则彼之困于假者奚病也抑显晦之迹既殊而忧乐之情悬絶吾请与子论之可乎且以观吾子之所择也曰可曰通都之中左回大川右属羣山宛宛下赴郁郁龙蟠甲第是营缭以崇垣椓之约之如跂如骞文窻洞开朱栱钩连盘盘囷囷仰不见天以居以寝其居孔安不火冬炽无氷夏寒其视巢云为何如对曰扬子有言曰髙明之家鬼瞰其室不能节之以制而侈靡相倾此汉之田蚡梁冀卒蹈大祸曾不及覆茨之为贵也吾恶为哉曰下隰髙原我圃我樊辇石其间可游可观凿而成洼垒而成冢错落星布嵌岩云滃或背而崩或环而拱虎豹纵横驼马交踵神侔擘华势方断陇境与心谋物以机动异卉骈生修条上竦回飙激芳红褰翠涌其视巢云为何如对曰金谷既虚而二十四友为禽宜来者之所戒复忍袭其辙乎曰髙台九层上切星辰俯见百里极乎八垠洞庭为池浩浩沄沄鳬鹥往来鴈千羣霜降之秋雷奋之春以宣其壅以泄其烦朝挹羲和夕宾结邻其视巢云为何如对曰古者国有时台以望氛祲察其丰凶若章华姑苏恒劳民为之而势危累棊者君子不予也矧其下者罄千金以奉一已乐之所在患必随之曰凤吹参差柱促弦张乍抑乍扬移宫变商楚腰卫颊二八分行曲按回波鸾停鹄翔扬蛾联娟吐气兰芳良夜何其厌厌未央絶缨继欢炳烛传觞其视巢云为何如对曰孔子曰郑卫之音比于慢矣吾自吴之越自越而楚而息于此耳庄生之天籁发苏门之啸歌顾不愈乎世俗之好以丧吾真邪曰结友金张连姻卫霍车马相过气炽熏灼耻事占毕击丸六■〈?搏〉遨游狭邪宿留平乐百金一掷割鲜野酌杯观五湖垤视四岳其视巢云为何如对曰鄙哉贵游子弟席奕叶之宠矜其骄豪荒淫无度故积之百年之久而堕于一旦不亦悲夫曰入黄阁趋紫垣理万民总百官令出如流势尊如山门列霜戟堂垂曲旃鱼钥初启鹤盖云团左右之人衣袭绮纨禄周三族国延子孙流光百代比徳前人其视巢云岂不有间乎对曰以非常之才处非常之任者吾絜知校能奚翅鹏鷃之相万又可以妄觊之邪茍居其位必不克矣曰然则与云巻舒一壑一邱撷秀汲清委化而休非几于洁身乱伦之流欤对曰生覩于彼而不覩乎此盖知其一而不知其二也云之为物囿于天地而有时不足囿也藏于山泽而有时不足藏也泛溢如涛汹乎其不可排也回旋如雪冺乎其不可执也蔽乎内外为吾之藩篱也弥乎六合为吾之帷幄也其变不一吾之玩也若狎而昵吾之友也茫茫然莫知其所止油油然莫测其所如也于是拉弘景招太白小匡庐卑少室逍遥徜徉以永朝夕视彼壮丽之居非吾之所安闲旷之囿非吾之所适驰骋非吾之所事声伎非吾之所惑而一时赫赫逺近承风未若终吾天年而守其寂寂也东吴生恍焉若失乃为之叹曰吾子可谓不屈于天下之物而特假以见其志则凡世之沉溺者恶覩物之过乎前其犹太空之云乎遂録其对

　　却巧文　　王达

　　昔桞仪曹曾制乞巧文千载之下有鐡厓亦常拟之矣余读二先生之文感而作却巧文井窥管见其敢追踵前贤哉姑自释其抱耳
　　岁惟壬辰七月之七王子濳居讧讧弗怿适冷风飒然月绽云拆桐籁荐秋露花凝夕有一婵娟歘莅吾席析析步揺灔灔繁饰睨王子而言曰吾天女之孙也职司天巧式利下民祷吾者泰背吾者屯趋吾者富违吾者贫吾久闻子多戆少文吾实恤子来济子身汝或不惮吾悉汝陈王子竦然敛踵觑觑忞忞似梦非梦谓神非神蒲伏而言曰臣固拙矣敢不愿闻天孙整裾端坐怃然曰噫人生两间孰弗冀通今子弗克巧进自贻丑穷不师诡遇祗业专攻末涂噂沓厖言滋丰技夸鬼蜮计逞狙公鸟翼蛇骧蜂聚蚁同托根巍柯名曰宛童俾不曲合焉致斯崇路欺握雉祝天祛虫阳纵阴戢内倾外融憎陋忻嫭人心攸同聋俗簧世谲行迂踪季子繇是而贵曲逆由是而封子不闻欤矧乎妙夺工倕纡行曲施能若是者庸无不宜前邀后障左绳右规笑涴薇露戏焚玉蕤锦心绣腹侮书嫚诗启喙成讼转趾征疵予予夺夺是是非非颠倒纵横起灭提搥倚天拔地断蛟剸犀藻葩缀缛陟降驱驰气劘屈子目短相如诸侯见构豪族争储壹誉可喜壹毁可悲致显若彼汝奚不为今子■〈言蹇〉吃赭颜沉吟支頥穷乡僻地运日以竒我今告汝汝应谛思汝不改辙焉能救而夫骐骥捕鼠弗逮狂狸吾将锡子语穽助子嘲机纳子之黠驱子之痴讵不伟哉王子曰臣闻驽马安步麒麟局躅各有攸得奚慰奚恧良玉浑然乌事刻琢马安善宦倪寛朴学宁为拙伤毋为巧诼岐涂术异彼此相角沾沾求容栩栩强语手擎足旋神辱志沮我嗟其人汩此灵府命栖险竿躬罣游弩蒿目蓬心臣实不取天孙噱然笑曰井蛙不见东海蟪蛄不知春秋弗识宜枢弗察芳猷方枘圆凿事恒弗投毁方瓦合懵不知谋耳与目敌心与身雠么么之技自矜寡俦汝不思变吾实汝羞汝今绛宫弗惩玉堂弗忧攻苦敷澹尫如楚囚匪徒耻之吾实悲之也匪徒悲之吾实悼之也王子又蒲伏而谢曰天孙之心固仁矣启臣之智固备矣然强哭者虽疾不哀强欢者虽笑不妍生龟脱筩顾非自然危鹤断胫乃违厥天机械藏心神徳不全夫巧者言拙者黙巧者劳拙者逸巧者贼拙者徳巧者凶拙者吉此先正之格言敢弗服膺而警惕于是天孙砉然冥逝茫无所得出门视之但见繁星丽天万里一碧

　　翰墨林七更有序　　金寔

　　翰墨林者永嘉谢君廷循图书之府也君以和粹谨饬被眷遇得美名于缙绅间藉甚性嗜清玩畜之颇富甞名其斋曰米家船少傅东里杨先生士竒易以今名而记之予乃为作七更极其辨以进于道意劣辞庸视古之作者固未免有捧心之诮要之发乎情止乎礼义庶几而不差者也
　　觉非先生乆客阛阓心厌喧嚣怔忪堙郁思若无聊安得絶境于焉逍遥涤濯烦襟以永今朝闻永嘉主人有翰墨之林曳杖彳亍若履空谷足音跫然主人出速不言心喻盼睐以目升自宾阶少叙寒燠主人曰噫走也是林不资一地匪穹于岑无松之盛非栢之森骈罗图书错置瑟琴棐几万籖上下古今文房百玩触手可寻少安无躁愿陈至音于是拂几正席焚沉爇蕙缓宫急羽髙卑以序巍巍洋洋无不如意长清短清猗兰飞佩五曲九引纚纚可继先生曰美矣哉太古之声也然锺期既亡伯牙絶响筝篴之耳未能得其惝恍毋劳尔为也主人曰唐虞至圣孑不得与记物设教启其聋瞽以局必方象地之则以道必正神明其徳有白有黒曰阴与阳互陈错举云汉其章防危补罅料敌审已负不可偾胜不可恃两雄相值乃见勍敌龙蛇成阵虎豹坚壁虽曰小数有至理焉无所用心为之亦贤先生曰君子不操胜心毋作机事此孤山处士所以鄙之也愿闻其它主人曰书契初成鸟迹茫昩科蚪再变乃有分隶斯邈之下锺王轶出唐临晋帖如蹈一律狂僧颠史草圣入神苏黄米蔡各自絶伦真迹间存初刻咸在点画使转折旋向背明窻浄几目玩心醉诚一快也先生曰儒者于书固最近事然一好着亦能丧志吾未暇焉主人曰五色作缋肇自姚姒后世因之画事由始晋唐以降好尚蠭起顾吴荆关董郭王李入神造妙区别品第耽嗜成僻千金莫以芳播清流贵动丹扆适情游艺动合玄理宣和纂録寳鉴有史似不可少也先生曰君子寓意于物而不可留意于物此先贤所以恐其泥也敢请大之主人曰陶写性灵妙在得句物情人境动合天趣模拟之精推敲之至昼或忘餐宵恒失寐穷极弥工思灵愈异神惊鬼泣造物所忌我思古人髙不可企先生曰风雅辽阔正声微茫竞趋靡丽大朴日亡安得击壤以反浑厖主人曰经纬天地轇轕后先用与政通体随世迁秦汉雄深齐梁?骳韩公倡唐衰弊特起欧苏曾王鸣宋之盛及今頼之矩矱由正今之作者秀出如云昭回河汉炳耀星辰钧天合奏鸾凤和鸣山辉玉藴渊媚珠呈走将潄其芳润咀其英华寤寐于兹林之下不知岁月之虚盈也若是如何先生曰近之矣而犹未也文以载道匪惟辞工上师圣人吾将子从主人怃然曰命之矣圣人之言世谓之经囊括宇宙含煦生灵未暇细论畧陈其名易备阴阳造化以明书言政事治功乃成感发惩创诗本性情无序不和礼乐由兴春秋拨乱王法权衡学庸论孟规矩凖绳犹如菽粟布帛之征一息不继民不得生浮文胜质奚利攸行走将膏吾车秣吾马由伊洛以遡洙泗而履吾夫子之庭不知其不可也先生离席而立降阶俯首请先羣经旁艺居后以翰墨林为道渊薮

　　明文衡巻二十二

　　●钦定四库全书

　　明文衡巻二十三

　　（明）程敏政 编

　　○策题

　　国学公试策题八首　　苏伯衡

　　问为人君者莫贵于勤莫大于断莫难于信其臣周文之日昃汉宣之励精秦皇之程书隋文之传餐同为能勤也而或治或乱不同焉晋武之平吴宪宗之取蔡苻坚之南伐宋文之北讨同为能断也而或兴或亡不同焉秦穆之于孟明汉昭之于霍光燕哙之于子之徳宗之于卢杞同为能信其臣也而或安或危不同焉学者之论事推其未至之理难为说而抵其已往之迹易为言请陈此十二君者其始何得何失而其后效相反以备清问之及袭其所以成而改其所以败庶有取也
　　问能稼而能穑斯谓之良农能获而能烹斯谓之善猎能开邉而能安邉斯谓之优于为国故汉収河北兵不再兴唐复河陇未甞出师今西蕃朔漠之地秦汉唐宋之所不能有者我国家谈笑而悉取之矣伊欲使沙塞宾服不敢南向而牧马洮陇幽蓟之民目不覩旗旐耳不闻钲鼓而安于耕凿必有良策二三子其悉陈之
　　问井田也学校也礼乐也此王政之大者也为法虽不同而先后常相资颜渊问为邦而孔子则以四代之礼乐语之滕文问为国而孟子则以三代之井田学校告之然则此数者果可偏废欤夫为治未有不本于古而可行于今者也孔孟所言具在方册其设施之次第愿推言之以闻于上
　　问羲和之典厯后夔之典乐皋陶之典刑益之典鸟兽弃之典稼穑皆守一职终其身焉近世仕者一人之身而兼数官者有之一岁之内而厯诸司者有之岂其人皆贤于古人而措诸事业者无施不可欤将徒知计班资之崇庳而耻于效一官欤抑拘于数易之制而材有不得尽欤夫唐虞之时洪水方大天下可谓多事而当其时事无不治今四方大定非有难治之政而当世之务往往废滞夫安其分而专其智能于一职与夫急于进取而无常职其得失亦可见矣居今之世而欲复古之道如之何其可也
　　问常衮之居相位也选举不自专一命已上皆付之定法可谓尽公无私矣而贤愚有同滞之讥崔贻孙之居相位也未一年除吏八百多其亲旧可谓出乎法制之外矣而当时有得人之称后之宰相以常为法乎则涉于避嫌以崔为法乎则近于专权专权致威福下移之谤避嫌失竭诚徇国之义而谓贤相为之乎夫古之贤相孰有加于伊尹傅说周公召公者乎伊尹则敷求哲人傅说则旁招俊乂周召则明扬俊民既不自以为嫌而其君亦不以为疑是果何道欤为相不师伊傅周召顾自处于常崔之间抑可不可欤请为之说
　　问在朝言朝在野言野在学校而言学校可乎有虞胄子之教专之于后夔成周国子之教总之于乐正则乐岂非尤学士之所当重欤后世何以希阔而弗讲欤古者兴师其出也受成于学其反也献俘献馘于学则兵岂非亦学士之所当知欤后世何以忌讳而弗谈欤所言者无非天人性命之理而指六艺为器之末所习者无过记诵词章之间而视六徳六行为空言后世之学校果三代之学校欤夫何佻■ 〈亻达〉城阙则其习至于今而尚存成材就实则其人质诸古而有愧岂非学校仅以着令而存其教养之法已踈欤然六馆三学之士或叩阍上书而挽留先生或倡明大义而不污僭伪或指斥权臣而窜责不恤亦甞见之而君子以为盛事果何以致之欤其岂所谓不待文王而兴者欤国家建首善之地于京师二三子游焉息焉岂惟稽往行以自鉴择善者以自从而已凡古法之当施于今与今日之所当务者极陈之以修举缺陋使教道兴而人材盛亦有司之望也
　　问榖为六府之一农居八政之首是故为国先务未有或先于训农者也今天子每岁孟春躬耕籍田以率天下之民郡县之长吏皆兼训农之职重农亦云至矣是宜事本业之徒什伯于逐末作之辈也而田里之间地有遗力而民多逰手何欤将尽驱之縁南亩欤则井地之法未易复限田之制不可行何以给之不为之禁欤则国家之调度一切取赡于有田之家不能无朘削之病而操竒赢者顾安享厚利将见背本而趋末者滋众品调消息之使农民无所伤而逰民无所利其道何由可得而闻之乎
　　问商书曰事不师古匪说攸闻周书曰不于古训于何其训是以夏商周之有天下其损益者有之而所因者犹一日董仲舒以谓质文有改制之名而无变道之实者是也自秦人废古而先王维持天下之大经大法荡然无复存焉者矣汉兴掇拾于煨烬之余其岂无一二为先王之旧然自秦迄今千五六百年时君世主初未甞谆谆然取法之为务也而不害其为有天下有天下而最盛者莫过汉唐汉之法大抵袭秦唐之政一切因隋而其治则皆几乎三王乃若新莽之复井田宇文周之复六官可谓笃于师古者矣而无救于其昏乱败亡何秦隋之制可以传逺而先王之法度顾不可以垂宪欤夫岂髙帝之大度文帝之仁厚宣帝之励精太宗之英武乃致治之资而莽之恶宇文之庸固自有取亡之道欤将善复古者贵求其实而不贵慕其名在得其意而不在泥其迹欤不然岂所谓世殊事异不相沿袭者不诬而商周之书乃虚言欤幸推明其故

　　明文衡卷二十三

　　●钦定四库全书

　　明文衡巻二十四

　　（明）程敏政 编

　　○问对

　　楚客对　　宋濓

　　宋子泛舟西上夜泊彭蠡褰篷而坐时长空无云明月皎然孤照众星环列一一可数同舟有楚客者忽指月问曰日月一也此何以有亏盈乎宋子曰不然也月圆如珠其体本无光借日为光背日之半常暗向日之半常明其常明者正如望夕初无亏盈但月之去日度数有逺近人之观月地势有正偏故若有亏盈耳曰然则其有夜食奈何曰此为地影之所隔也月上地中而日居下地影既隔则日光不照其隔或多或寡故所食有浅有深盖地居天内如鸡子中黄其形不过与月同大地与月相当则其食既矣唯天之体冲漠无际然其围径之数及去地几千万里巧算者亦可以推之也客曰月之为说既闻命矣五星盈缩占者时有不合此何以无定论乎宋子曰五星从黄道内外而行考其盈缩则于分段距度最宜精审近代占天家于测景授时之法诚可谓度越前古至于星占则微有不同且如辛亥歳正月乙酉朔火当躔房五度彼则谓在房之一度二月辛巳火当入斗初度彼则谓在三月己丑正月己酉金木始当同度彼则谓在乙巳其后验之天象所失昭然若论水星距日之度盈缩之间终不踰二十三度半之外彼则谓正月癸卯水躔斗十九度在晨疾段中较之日躔虚六度已距二十七度此尤所未觧然天道未易言必得明理之儒如许衡者出正之可也客曰星厯之学儒者亦在所讲乎宋子弗荅趣侍史具衾入舟而寝

　　越人对　　胡翰

　　越大荐土沃而泽不竭胡子过之土沃而泽不竭何兹大荐也越人曰子亦知有秋夕之雪乎八月既望日在己丑牵牛未中风雨盲作夜漏下四皷其声寂然而止寒气相薄明发视之则田间之穟戴白者靡靡矣雪作非时稼用大槷胡子曰天亦惨乎哉天非惨也和致祥乖致异民则何眚而降之沴不旱而民荒不涝而民饥轇轕上下变化百物将不有司其柄而冯陵者乎礼有之年不顺成八蜡不通顺成之方其蜡乃通又寕风旱弭烖兵顺丰年逆时雨禬禜以告攻说有辞是先王之制明以治人而幽致严于鬼神也今蜡礼虽废歳时有司修其禬禜山林川泽丘陵坟衍民固有祀者矣享其祀而福不及其民又弃其垂成之绩独可无攻说以执其咎乎越人曰子过矣是冥冥者无以为也子视世之峩其冠褒其衣藉文茵而荫华榱者容貎瑰竒顾盼生辉闳言崇议动无不宜非直冥冥者比也司黜陟之柄决是非辨利害乗坚策肥而周乎四履之内入吾境视吾土之沃也吾泽之不竭也其有信吾稼之不栗者乎信吾稼之不栗且督而吏峻而法日夜务取其公田之赢而不恤吾民之饥且札者何哉吾患之大声而疾呼之曽不一动其心又况此冥冥者乎视之不见孰形其形听之不闻孰声其声藉令可咎也则彼又何加焉子过矣胡子闻之瞿然春秋常事不书而凡日食地震星变则书之雷电雨雹陨霜雨雪则书之螽蝝螟蟊木氷梅李实则书之春秋何书也谨天戒也何以谨天戒修人事也王省惟歳而卿士惟月斯之谓也存其对以问诸肉食者不省之而又病之不助之而又取之是独非吾民已乎何其戾也

　　葬书问对　　赵汸

　　或问葬地之说理有是乎对曰有之然则其说孰胜对曰葬书至矣问曰葬书真郭氏之言乎抑古有其传也对曰不可考周官冢人掌公墓墓大夫掌凡邦墓皆辨其尊卑度数而葬以其族大司徒以本俗六安万民女二曰族坟墓则葬不择地明矣岂有无事而着其法者哉汉书艺文志叙形法家大举九州岛之势以立城郭室舍形人及六畜骨法之度数器物之形容以求其声气贵贱吉凶而宫宅地形与相人之书并列葬地之法其肇派于斯乎予甞读张平子冡赋见其自述上下冈陇之状大畧如今葬书寻龙捉脉之为者岂东汉之末其说已行于士大夫间至景纯最好方伎世见其葬母暨阳卒逺水患符其所征而遂以葬书傅诸郭氏邪然无所考矣问曰葬书世所有然自齐梁至隋唐君子不道至宋司马温公乃欲焚其书禁絶其术何也对曰其言有大悖于理者书固可焚术固当絶也夫盛衰消长之变一定而不可推移者虽圣智巧力无能为盖天之所命而神功之不可测者也后世诸子百氏好为异端竒论者众矣未有敢易此以为言者而葬书独曰神功可夺天命可改嘻其欺天罔神谤造化而诬生民也甚矣世俗溺于其说以为天道一定之分犹有术以易之则凡人事之是非黒白物我得失之细固可颠倒错乱伏藏擒制于方寸之隐发以遂吾私而无难而世道人心遂有不可回者岂非葬书之有以殃之与禁而絶之固善问者曰夫其谬戾既已如此而又以为葬地之理在焉何也对曰术数之书其言不纯徃徃类此夫创物之智难以言传固不可以为言者之失而蔽其善也曰敢问其言之善者何谓也对曰所谓乗生气者是也班孟坚曰形与气相首尾此精微之独异而数之自然最为得形法之要盖与葬书之言相表里夫山川之起止合散其神交气感备百物之情故地形之书与观官宅人物者同出一原而后世杨廖之徒遂精其能而极其变然后坤灵生息之机得乗以葬而后无失焉盖非殊资异识足以尽山川百物之情逆来顺徃旁见侧出皆得其自然之数者不足以语此则事虽鄙而理亦微矣故其书愈多其法愈宻而此三言者足以尽蔽其义盖古先遗语之尚见于其书者乎又问曰星天象也术家以名山岂葬书之旨邪对曰五行阴阳天地之化育在天成象在地成形声色貎象各以其类盖无物不然无微不着而况山阜有形之最大者哉茍至理所存不必其说之皆出扵古也曰直者吾知其为木鋭者吾知其为火转动者吾知其为水而圆之为金方之为土何也对曰易象干为天为金为圆因其从革以观其在镕则知之矣四方形而土居其中盖体坤而得地之象也问者曰然则或谓人间万事皆顺惟金丹与地理为逆者何也对曰人有五藏外应天行流精布气以飬形也阳施阴受以传代也非逆不足以握神机而成变化天有五气行乎地中流润滋生草木荣也絪缊上腾发光景也非逆不足以配灵爽而贯幽明知金丹之为逆者则生气得所乗之机矣夫岂一物对待之名哉又问曰今闽巫方位之说亦得葬书之旨乎对曰论五行衰旺生克此自阴阳家事非所以求形法葬书言方在势与形之次而近世临川吴公刋定其书置是语扵杂篇之首盖甞与人言方位时日无关于地理可谓得其本矣譬诸方伎家起死回生必精乎色脉之度数长生乆视不出乎内外之法象盖形气之冶神机合变不系扵方其本如此问曰然则欲知葬地之理者将即形法而求之备乎抑合阴阳家而论之也对曰是固当辨譬之人事形法其言相也阴阳其推命也有不相待者矣然言相者因百物之异形而各极其情状以察造化之微而知吉凶必不以相人者相六畜也推命者以生年月日时论祸福吉凶犹或失之者由其为术之本不足以范围大化也移之以推六畜则大谬者六畜之生不同于人也夫方位之说本非所以求地理况乎随意所择不得形法之眞而槩以其说加之则亦何异以虚中子平之术而推六畜以论牛马者而论人邪又问曰然则其说何自而始术家多谈之者又何邪对曰不知其所自起也赣人相传以为闽士有求葬法于江西者不遇其人遂泛观诸郡名迹以罗镜测之各识其方以相叅合而傅会其说如此盖瞽者扣盘扪烛以求日之比而后出之书益加巧密故遂行于闽中理或然也势与形理显而而事难以管窥豹者每见一班按图索骥者多失于骊黄牝牡茍非其人神定识超未必能造其微也方位者理晦而事易画师喜模鬼神惮作狗马况覊旅求合之巫恶肯改所难以艰其衣食之途哉此可为智者道尔问者又曰理既如是则葬书所谓反气纳骨以荫所生者固在其术中矣何乃于夺神功改天命之说而斥絶之若是邪对曰本骸得气遗体受荫者气机自然之应也然吉地不易求而求全吉者尤未易葬师甞鲜遇而遇真术者为尤鲜是其术之明晦用舍地之是非得失且悬于天而不可必今其言曰君子以是夺神功改天命何其不思之甚乎孔子曰不知命无以为君子岂葬书之所谓君子者乎又曰然则今之名卿大家其先世葬地多验如执劵取物至其盛时竭力以求輙无所得或反倍谬取祸岂亦分定者不可推移邪对曰不但如是而已夫家之将兴必先世多潜徳阴善厚施而不食其报若是者虽不择而葬其吉土之遇与子孙之昌固已潜符黙契盖天畀之也后世见其先之鼎盛而不知所自来于是妙贪巧取牢笼刻削以为不知何人之计则其急于择地者亦殖私窥利之一端尔其设心如是则获罪于天而自促其数者多矣择而无得与得而倍谬岂非神理之显著者哉问曰然则大儒子朱子亦有取焉何也对曰大贤君子之事不可以常人类论古者三月而葬凡附于棺者必诚必信地风水泉蝼蚁之为患至深善腐速朽之藏如委弃于壑盖时有定制民无得而遗焉皆昔人知之而无可奈何者伊川程子谓死者安则生人安乃自后世择地而言其自然之应尔朱子之葬必择地亦曰为所得为以自尽夫必诚必信之道而不失程子之意云尔然而君子之泽未甞有加于报施之常则其托斯事于季通氏者又岂有所歆羡期必也哉固非可与常人类论也问者又曰死葬者生人之必有而大儒君子所为乃后世之标凖也故世之论葬地者必以朱子为口实则仁人孝子之葬其亲地不可无择也明矣今物理之难明者既如彼而得失之悬于天者又如此则所谓为其得为以尽其必诚必信之道者将何自而可邪对曰死葬以礼祭之以礼敛手足形还之葬与葬以天下一也故丧具称家之有无夫吉地之难得岂特丧具之费而已哉先王制礼致严于庙以尽人鬼之情而藏魄于幽以顺反原之变其处此固有道矣积善有余庆积不善有余殃秦不及期周过其厯祈天永命归于有徳而心术之壊气数随之此必然之理也圣贤岂欺我哉学士大夫秉礼以丧亲本仁以厚徳明理以择术得失之际观乎时义而无所容心则庻乎不悖于性命之常而无憾于慎终之教矣岂非先哲之志而君子之道哉又问曰然则孝经所谓卜其宅兆而安厝之者果为何事而前軰谓中原土厚水深地可不择江南水土浅薄不择之患不可胜道则将奈何对曰圣人之心吉凶与民同患也而不以独智先羣物故建元龟泰筮以为生民立命而窀穸之事亦得用焉岂以偏方地气之不齐而强人以所难知者哉且江南之林林总总生生化化者无有穷时而地之可葬者有时而尽也又安得人传景纯之说而家有杨廖之师哉夫道不足以公天下法不足以关后世而垂训者未之闻也虽然有一于此葬书所谓势来形止地之全气者诚未易言若夫童断过独空缺旷拆水泉砂砾凶宅之速灭亡者固有可避之道也大山长谷回溪复岭之中岂无高平深厚之地可规以为族葬者虽鬼福之应无及于人而盛衰之常得以尽其天分辟如有病不治常得中医其视委之庸巫听其贪戾妄作冥暗颠覆于一抔之壤而不自知者则大有径庭矣昔人谓误解本草为生人之祸今葬术岂轻于本草然药饵得失见于目前而葬地吉凶毎存身后故未有能稽终知弊者也事有关于送终之大节儒先君子有所不废而流俗因仍未能极其表里精粗之藴与夫得失之由故作葬书问对（吾友程君仲本最为留意斯事学之十余歳矣而审问明辨弗得弗措盖有志乎明理以择术者非世俗凡近之为也故书以遗之仲本之师则乡先生朱君充升其人也朱君明逹精愽于六经之藴奥文学之源委邃古之初万物之源阴阳方伎之本昔贤开物致用与其精神思虑之存乎艺事者莫不心悟神解诚穷乡晚进之蓍龟氷鉴也于山川情性寜有不得者哉以仲本之善学而卒业于朱先生如王良造父驾轻就熟将有得夫天理之大全岂曰俯察而已至正十三年十月既朢赵汸子常书于东山精舍）

　　问刑　　蘓伯衡

　　或问曰圣人尚徳不尚刑信欤曰信然则帝舜何为殛鲧流共工放驩兠窜三苖周公何为戮蜚亷杀武庚致辟管蔡孔子何为诛少正卯曰徳其本也刑其末也是故不得已而后用刑初未甞以之专造天下也而圣人至于无已而用刑也必本之以钦恤行之以哀矜钦恤仁也哀矜恕也恕故不喜刻而致深也仁故不加之罪而求其死也是故圣人之刑不徒曰刑而曰义刑圣人之杀不徒曰杀而曰义杀义者宜也在下者非不宜于天理不宜于人情不见刑见杀也在上者非宜于天理宜于人情不刑之杀之也宜于天理人情而后刑之杀之虽刑之杀之而无愧焉不宜于天理人情而后见刑见杀虽见刑见杀而不怨焉是故义杀举而天下莫不畏威矣义刑施而天下莫不逺罪矣帝舜在位所殛窜流放者鲧共工驩兠三苖而已不闻他有所殛窜流放也周公相周所杀戮致辟者蜚亷武庚管蔡而已不闻他有所杀戮致辟也孔子相鲁所诛者少正卯而已不闻他有所诛也盖徳以刑而辅刑以徳而去此所谓圣人尚徳而不尚刑也不尚刑体天也故曰天齐于民俾我一日不尚刑保国也故曰式敬尔由狱以长我王国周道既衰判为十二析为七国而刑日非古矣至于秦而极焉商鞅倡之李斯和之赵髙从臾之吕政力行之胡亥成就之有弃灰之刑有偶语之刑有腹诽之刑有督责之刑有相收同坐之刑有见知故纵之刑刑人半于道上而尸积于市成陵自是以来有国家者耳目习熟谓刑不重奸慝不息也谓刑不重号令不行也谓刑不重纪纲不存也谓刑不重逺近不肃也故虽仁人之议刑寜过于重虽仁君之用刑寜失于重徃徃以刑而鼓其势以刑而作其威以刑而济其怒以刑而绳其下甚者则以刑为嬉而庙堂之上郡邑之间朝夕之所务无非刑者夫刑故圣人之所不废也曷甞以专造天下而后世奈何独尽心焉喜刻而致深加之罪而求其死其刑其杀果义乎果非义乎果无愧乎果无怨乎曰然则三代以上刑愈省而犯者愈寡三代以下刑愈繁而犯者愈众何欤曰古之刑用必得其当无罪有罪生死殊涂人心灼然知所好恶则安得不爱重其性命如泰山也后之刑用不得其当有罪无罪同归于戮人心惛然莫知所趋舍则安得不轻视其死生犹朝暮也是故人之重性命于泰山而重犯法者由在上者视之重故亦自重也人之轻死生于朝暮而轻犯法者由在上者视之轻故亦自轻也夫不此之思而戾戾焉有疾视其臣民之心而惟恐其刑之不胜也前刀锯而后鼎镬左鞭锤而右桎梏使无辜之徒骈首按迹以就死岂刑期无刑之道哉孔子曰道之以政齐之以刑民免而无耻道之以徳齐之以礼有耻且格则人之善恶顾所以道之者何如耳又安用多杀为且牛羊犬彘鸡豚鱼鳖人资焉以飬生者也其于人也异类圣人之杀之犹有所不忍也而用之必以礼焉杀之必以时焉何至为民父母视其同类曽牛羊犬彘鸡豚鱼鳖之不若而忍于旦旦劓之刖之诛之夷之也虽能使人屏气股栗不能自必其性命而于国脉亦已伤矣兽穷则噬鸟穷则攫况于人乎或者不堪其毒而羣起恣肆以决性命于斯湏不识能尽诛之否也昔人有云刑以势行其滥也甚势以刑张其亡也速故嬴秦以刑惧天下传国二世成周刑措不用歴年八百此徃事之验也自古有国者其于社稷之灵长则皆欲同周之厯其于刑之轻用则不免効秦之尤此吾毎观前史未甞不叹其何心也曰然则如之何而用刑曰明徳义以训之谨好尚以仪之旌善良以劝之申命令以敕之而犹有不率不悛者焉于是择其尤无頼者诛一以儆百是之谓张其势以徳不以刑用其刑以义不以势

</div>
    <div class="pagination">
<a href="明文衡_page16.html">上一页</a><span>...</span><a href="明文衡_page12.html">12</a><a href="明文衡_page13.html">13</a><a href="明文衡_page14.html">14</a><a href="明文衡_page15.html">15</a><a href="明文衡_page16.html">16</a><span class="current-page">17</span><a href="明文衡_page18.html">18</a><a href="明文衡_page19.html">19</a><a href="明文衡_page20.html">20</a><a href="明文衡_page21.html">21</a><a href="明文衡_page22.html">22</a><span>...</span><a href="明文衡_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
