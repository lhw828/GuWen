<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 484 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 484 页/共 658 页</h1>
    <div class="content">　　◇敕江谧（建元三年）
　　江谧寒士，诚当不得竞等华侪。然甚有才干，堪为委遇，可迁掌吏部。（《南齐书·江谧传》）
　　◇敕周盘龙（建元三年）
　　角城涟口，贼始复进，西道便是无贼，卿可率马步下淮阴，就安民军。锺离船少，政可致衣仗数日粮，军人抚淮步下也。（《南齐书·周盘龙传》）
　　◇与王珍国手敕
　　卿爱人治国，甚副吾意也。（《梁书·王珍国传》。迁南谯太守，治有能名，齐高帝手敕。）
　　（《南齐书·高帝纪》上有升明元年闰月出屯新亭教，编入《江淹集》中。）
　　◇敕国内令
　　国内殊死以下，今月才五日昧爽以前，一皆原赦，鳏寡孤独不能自存者，赐谷五斛，府州所领，亦同荡然。（《南齐书·高帝纪》上。升明三年三月丁巳下令。）
　　◇上表诛黄回（升明二年四月）
　　黄回出自厮伍，本无信行，仰值泰始，谬被驱驰，阶藉风云，累明显位。及沈攸之作逆，事切戎机，臣暗於知人，冀其搏噬，遣统前锋，竟不接刃。军至郢城，乘威迫胁，陵掠所加，必先尊贵。武陵王马器服咸被虏夺，城内文武，剥剔靡遗。及至还都，纵恣弥甚，先朝御服，犹有二舆，弓剑遗思，尚在车府，回遂启求，以拟私用，僭侮无厌，罔顾天极。又广纳逋亡，多受劫盗，亲信此等，并为爪牙。观其凶狡，忧在不测。恶积罪著，非可含忍，应加剿除，以明国宪。寻其衅状，实宜极法，但尝经将帅，微有尘露，罪疑从轻，事炳前策，请在降减，特原馀嗣。臣过荷隆寄，言必罄诚，谨陈管穴，式遵宏典，伏愿圣明，特垂允鉴。臣思不出位，诚昧甄才，追言既往，伏增惭恧。（《宋书·黄回传》。沈攸之反，回与新亭诸将帅谋应袁粲，攻齐王於朝堂，事既不果，齐王抚之如旧。至是，以回终为祸乱，乃上表诛之。）
　　◇与褚渊袁粲书
　　下官常人，志不及远。随运推斥，妄践非涯，才轻任重，夙宵冰惕。近值国危，含气同奋，况在下官，宁吝身命。履冒锋炭，报效恒理，而褒嘉之典，偏见甄沐，贵登端戎，秩加爵士，瞻言霄衢，魂神震坠。下官奉上以诚，率性无矫，前後忝荷，未尝固让。至若今授，特深忄匡迫。实以衔恩先旨，义兼陵阙，识蔽防萌，宗戚构祸，引诮归咎，既已颜，乃复乘灾求幸，藉乱取贵，斯实国之耻，非臣子所忍也。且荣不可滥，龙不可昧，乞蠲中候，请停增邑，庶保止足，输效淮湄。如使伐匈奴，凯归反旆，以此受爵，不复固辞矣。（《南齐书·褚渊传》。元徽二年，太祖既平桂阳，迁中领军领南兖州，增户邑。太祖固让，与渊及卫军袁粲书。）
　　◇与虞玩之书
　　张华为度支尚书，事不徒然。今漕藏有阙，吾贤居右丞，已觉金粟可积也。（《南齐书·虞玩之传》。元徽中为右丞，时太祖参政，与玩之书。又见《通典》二十二。）
　　◇与江夏内史书
　　汝既入朝，当须文武兼资，人与汝意合者，委以後事，世隆其人也。（《南齐书·柳世隆传》。朝廷疑惮沈攸之，密为之备，太祖与世祖书。）
　　◇报沈攸之书
　　辱足下诮书，交道不终，为耻已足。欲下便来，何故多罔君子。
　　吾结发入仕，岂期远大，盖感子路之言，每不择官而宦。逮文帝之世，初被圣明鉴赏；及孝武之朝，复蒙英主顾眄。因此感激，未能自反。及与足下敛袂定交，款著分好，何尝不劝慕古人国士之心，务重前良忠贞之节。至於契阔杯酒，殷勤携袖，荐女成姻，志相然诺，义信之笃，谁与间之。又乃景和陵虐，事切忧畏，明帝正位，运同休显，启臆论心，安危岂贰。元徽之季，听高道庆流言，欲相讨伐，发威施敕，已行内外。于时臣子钳口，道路以目。吾以分交义重，患难宜均，犯陵白刃，以相任保。悖主手敕，今封送相示。岂不畏威，念周旋之义耳。推此阴惠，何愧怀抱，不云足下猥含祸讠皮。前遣王思文所牒朝事，盖情等家国，共详衷否，虚心小大，必以先输。问张雍州迁代之日，将欲谁拟？本是逆论来事，非欲代张，乃封此示张，激使见怒。若张惑一言，果兴怨恨，事负雅素，君子所不可为，况张之奉国，忠亮有本，情之见与，意契不贰邪？又张雍州启事，称彼中蛮动，兼民遭水患，敕令足下思经拯之计。吾亦有白，论国如家，布情而往，每思虚达。事之相接，恒必猜离。反谓无故遣信，此乃觇察。平谅之襟，动则相阻，伤负心期，自谁作故？先时足下遣信，寻盟敦旧，厉以笃终，吾止附还白，申罄情本，契然远要，方固金石。今日举错，定是谁恧久言邪？
　　元徽末德，执亡祀，足下备闻，无待亟述。太后惟忧，式遵前诰，兴毁之略，事属鄙躬黜昏树明，实惟前则，宁宗静国，何愧前修。废立有章，足下所允，冠弊之讥，将以何语？封为郡王，宁为失礼？景和无名，方之不愈乎？龙逢自匹夫之美，伊、霍则社稷之臣，同异相乘，非吾所受也。登斋有赏，寿寂已蒙之於前；同谋获功，明皇亦行之於昔。此则接踵成事，谁敢异之。
　　谓其大收宫女，劫夺天藏，器械金宝，必充私室。必若虚设市虎，亦可不翅此言；若以此诈民，天下岂患无眼。心苟无瑕，非所耿介。甲杖之授，事既旧典，岂见有任镇邦家，勋经定主，而可得出入轻单，不资宠卫！斯之患虑，岂直身忧。祗奉此恩，职惟事理。
　　朱方之牧，公卿佥意，吾亦谓微勋之次，无忝一州。且魏、晋旧事，帝乡蕃职，何尝豫州必曹，司州必马？折胶受柱，在体非愧。袁粲据石头，足下无不可；吾之守东府，来告便谓非。动容见疾，频笑入戾，乃如是乎！
　　袁粲、刘秉，受遇深重，家国既安，不思抚镇，遂与足下表里潜规，据城之夜，岂顾社稷。幸天未长乱，宗庙有灵，即与褚卫军协谋义断，以时殄灭。想足下闻之，怅然孤沮。小儿忝侍中，代来之泽，遇直上台，便呼一家两录。发不择言，良以太甚。吾之方寸，古列共言，乃以陶、庾往贤，大见讥责，足下自省，讵得以此见贻邪？比踪夷、叔，论吾则可，行过桀、跖，无乃近诬哉！
　　谓吾不朝，此则良诲，朝之与否，想更问之。下受先帝之恩施，拥戎西州。鼎湖之日，率土载奔，而宴安中流，酣饮自若，即怀狼望，陵侮皇朝。晋熙殿下，以皇弟代镇，而断割候迎，罔蔑宗子，驱略士马，悉以西上，郢中所遗，仅馀劣弱。昔征茅不入，犹动义师，况荆州物产，雍、昏、交、梁之会，自足下为牧，荐献何品？良马劲卒，彼中不无，良皮美，商赂所聚。前後贡奉，多少何如？唯闻太官时纳饮食耳。桂阳之难，坐观成败，自以雍容汉南，西伯可拟。赖原即大世，非望亦消。又招集逋亡，断遏行侣，治舟试监，恒以朝廷为族的，秣马按剑，常愿天下有风尘，为人臣者，固若是邪！至乃不遵制书，敕下如空，国恩莫行，命令拥隔，诏除郡县，辄自板代，罢官去职，禁还京师。凶人出境，无不千里寻蹑，而反募台将，来必厚加给赏。太妃遣使市马，赍宝往蜀，足下悉皆断折，以为私财，此皆远迩共闻，暴於视听。
　　主上睿明当璧，宇县同庆，绝域奉贽，万国通书，而盘桓百日，始有单骑，事存送往，於此可征。不朝如此，谁应受诮？反以见呵，非所反侧。今乃勒兵以窥象馆，长戟以指魏阙，不亦为忠臣孝子之所痛心疾首邪？贤子元琰，获免虎口，及凌波西迈，吾所发遣。犹推素怀，不畏嗤嗤。足下尚复灭君臣之纪，况吾布衣之交乎？遂事不谏，既往难咎。今六师西向，为足下忧之。（《南齐书·张敬儿传》。按：《周传》云：「沈攸之送绝交书，太祖口授令裁答。」则此书所作，而其大略乃高帝口授也。今故编入高帝文。）
　　◇与王广之书
　　黄回虽有微勋，而罪过转不可容。近遂启请御大小二舆，为刺史服饰，吾乃不惜为其启闻，政恐得舆，复求画轮车。此外罪不可胜数，弟自悉之。今启依法。（《南齐书·王广之传》）
　　◇书
　　吾今至破岗，在路粗可。寻还，迟见卿不远，愿信知卿深意也。（《淳化阁帖》）
　　◇与崔祖思书
　　明居士标意可重，吾前旨竟未达邪？小凉欲有讲事，卿可至彼，具述吾意，令与庆符俱归。
　　不食周粟而食周薇，古犹发议。在今宁得息谈邪？聊以为笑。（《南齐书·明僧绍传》）
　　◇与王延之书
　　韬云卿未尝有别意，当缘刘家月旦故邪？（《南齐书·王延之传》。延之为江州刺史，每致饷下都，阮韬与朝士同列。太祖闻其如此，与延之书。）
　　◇譬刘悛书
　　承至性毁瘵，转之危虑，深以酸怛。终哀全生，先王明轨，岂有去缣纩，彻温席，以此悲号，得终其孝性邪？当深顾往旨，少自抑勉。（《南齐书·刘悛传》）
　　◇报武陵王晔
　　见汝二十字，诸儿作中最为优者。但康乐放荡，作体不辩有首尾，安仁、士衡，深可宗尚，颜延之抑其次也。（《南齐书·武陵王晔传》。晔作短句，诗学谢灵运体，以呈上报。）
　　◇答刘善明
　　省所献《杂语》，并列圣之明规，众智之深轨。卿能宪章先范，纂镂情识，忠款既昭，渊诚肃著，当以周旋，无忘听览也。（《南齐书·刘善明传》。善明上表陈事，又撰《贤圣杂语》奏之，托以讽谏，上答。）
　　◇又答刘善明
　　具卿忠谠之怀。夫赏罚以惩守宰，饰馆以待遐荒。皆古之善政，吾所宜勉。更撰新礼，或非易制。国学之美，已敕公卿。宣阳门今敕停。寡德多阙，思复有闻。（《南齐书·刘善明传》。善明又谏起宣阳门，表陈宜明守宰赏罚；立学校，制齐礼；广开宾馆，以接邻国。上又答。）
　　◇答萧景光
　　风俗沦败，二十馀年以吾当之，岂得顿埽？幸得数载尽力，救苍生者，必有功於万物也。治天下者，虽圣人犹须良佐，汝等各各自竭，不忧不治也。（□□□□□□□景先启称上德化之美，上答之。）
　　◇答杨公则启经略之宜（建元三年）
　　文弘罪不可恕，事中政应且加恩耳。卿若能袭破白水，必加厚赏。（《南齐书·氐羌传》。晋寿太守启经略之宜，上答。）
　　◇答褚渊（建元中。）
　　公所道臧荣绪，吾甚志之。其有史翰，欲令入天禄，甚佳。（《南齐书·臧荣绪传》）
　　◇即位告天文
　　皇帝臣道成敢用玄牡，昭告皇皇后帝。宋帝陟鉴乾序，钦若明命，以命於道成。夫肇自生民，树以司牧，所以阐极则天，开元创物，肆兹大道。天下惟公，命不于常。昔在虞、夏，受终上代，粤自汉、魏、揖让中叶，咸炳诸典谟，载在方册。水德既微，仍世多故，实赖道成匡拯之功，以弘济於厥艰。大造颠坠，再构区宇，宣礼明刑，缔仁缉义。晷纬凝象，川岳表灵，诞惟天人，罔弗和会。乃仰协归运，景属与能，用集大命於兹。辞德匪嗣，至於累仍，而群公卿士，庶尹御事，爰及黎献，至於百戎，佥曰「皇天眷命，不可以固违，人神无托，不可以旷主」。畏天之威，敢不祗从鸿历。敬简元辰，虔奉皇符，升坛受禅，告类上帝，以永答民衷，式敷万国。惟明灵是飨！（《南齐书·高帝纪》下，又见《南史》四。）

卷三
◎武帝（一）

　　帝讳赜，字宣远，小名龙儿。高帝长子。初为寻阳国侍郎，辟州西曹书佐，出为赣令。泰始中征为尚书库部郎、征北中兵参军，封西阳县子，带南东莞太守，越骑校尉、正员郎、抚军长史、襄阳太守，转宁朔将军、广兴相。元徽中，转司徒右长史、黄门郎。出为镇西长史、江夏内史、行郢州事。升明初为左卫将军，转散骑常侍，征虏将军、江州刺史，封闻喜县侯，征侍中、领军将军，转散骑常侍、尚书仆射、中军大将军、开府仪同三司，进爵为公。齐国建，为齐公世子，加侍中、南豫州刺史，进爵王太子。高帝受禅，为皇太子。以建元四年三月即位，明年改元永明。在位十一年。谥曰武皇帝，庙号世祖。

　　◇下内外官诏（建元四年三月）

　　丧礼虽有定制，先旨每存简约，内官可三日一还临。外官间一日还临。後有大丧皆如之。（《南齐书·武帝纪》）

　　◇原城直诏（建元四年三月）

　　城直之制，历代宜同，顷岁逋弛，遂以万计。虽在宪宜惩，而原心可亮。积年逋城，可悉原荡。自兹以後，申明旧科，有违纠裁。（《南齐书·武帝纪》）

　　◇赈血阝贫民诏

　　比岁未稔，贫穷不少，京师二岸，多离其弊。遣中书舍人优量赈忄血。（《南齐书·武帝纪》）

　　赈忄血灾民诏（建元四年五月）

　　顷水雨频降，潮流荐满，二岸居民，多所淹渍。遣中书会人与两县官长优量赈血忄。（《南齐书·武帝纪》）

　　◇讯狱蠲租诏（建元四年六月）

　　水潦为患，星纬乖序。京都囚系，可克日讯决；诸远狱委刺史以时察判。建康、秣陵二县贫民加赈赐，必令周悉。吴兴、义兴遭水县，蠲除租调。（《南齐书·武帝纪》）

　　◇恤桓康诏（建元四年七月）

　　康昔预南勋，义兼常怀，倍深恻怆。凶事所须，厚加料理。（《南齐书·桓康传》。）

　　司徒褚渊死下诏（建元四年八月）

　　司徒奄至薨逝，痛怛恸怀，比虽瘵，便力出临哭。给东园秘器，朝服一具，衣一袭，钱二十万，布二百疋，蜡二百斤。（《南齐书·褚渊传》。）

　　◇赠谥褚渊诏（建元四年八月）

　　夫褒德所以纪民，慎终所以归厚。前王盛典，咸必由之。故侍中、司徒、录尚书事、新除司空、领骠骑将军、南康公渊，履道秉哲，鉴识弘旷。爰初弱龄，清风夙举。登庸应务，具瞻允集。孝友著於家邦，忠贞彰於亮采。佐命先朝，经纶王化，契阔屯夷，绸缪终始。总录机衡，四门惟穆，谅以同规往古，式范来今。谦光弥远，屡陈降挹，权从高旨，用亏大猷。将登上列，永翼声教。天不遗，奄焉薨逝，朕用震恸於厥心。其赠公太宰，侍中、录尚书，公如故。给节，加羽葆鼓吹，增班剑为六十人。葬送之礼，悉依宋太保王弘故事。谥曰文简。（《南齐书·褚渊传》）

　　◇又诏

　　渊妻宋故巴西公主埏隧暂启，宜赠南康郡公夫人。（同上。）

　　◇宣旨缘淮戍将临会诏（建元四年九月）

　　缘淮戍将，久处边劳，三元行始，宜沾恩庆。可遣中书舍人宣旨临会。後每岁皆如之。（《南齐书·武帝纪》，又见《南史》四。）

　　◇追恤宋建平王景素诏（初即位）

　　宋建平王刘景素，名父之子。少敦清向，虽末路失图，而原心有本，年流运改，宜弘优泽，可听以王礼还葬旧墓。（《宋书·建平王宏传》，又略见《南史》十四。）
</div>
    <div class="pagination">
<a href="全上古三代秦汉三国六朝文_page483.html">上一页</a><span>...</span><a href="全上古三代秦汉三国六朝文_page479.html">479</a><a href="全上古三代秦汉三国六朝文_page480.html">480</a><a href="全上古三代秦汉三国六朝文_page481.html">481</a><a href="全上古三代秦汉三国六朝文_page482.html">482</a><a href="全上古三代秦汉三国六朝文_page483.html">483</a><span class="current-page">484</span><a href="全上古三代秦汉三国六朝文_page485.html">485</a><a href="全上古三代秦汉三国六朝文_page486.html">486</a><a href="全上古三代秦汉三国六朝文_page487.html">487</a><a href="全上古三代秦汉三国六朝文_page488.html">488</a><a href="全上古三代秦汉三国六朝文_page489.html">489</a><span>...</span><a href="全上古三代秦汉三国六朝文_page485.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
