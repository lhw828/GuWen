<!DOCTYPE html>
<html>
<head>
    <meta charset="UTF-8">
    <title>明文海 - 第 93 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 93 页/共 134 页</h1>
    <div class="content">　　拟沂亭作于乳源邑西二里温泉之旁志乐境也嘉靖甲申夏余始莅兹郡适奉提督学欧阳公檄去六邑淫祠且属之务祸本之斯絶庶风教之可兴乃六月适英德访诸不在祀典祠寺凡百六十五区立命毁之师生请改建旧学宰刘议弗合遂去之翁源如英德去诸祠寺之当毁者七十七区李尹请曰寺有翁山僧防在焉院有躭石余襄公碑刻在焉惟一二僧寮毁诸己乎曰僧防制也宋碑刻也不在毁列遂去之仁化如翁源毁诸祠寺百十三区作防贞社学乃之乐昌访诸祠之当毁与学之当建者龙令皆为之矣遂去之乳源有挟而作奸者亷得其实先置于法乃尽去所蔽祠寺八十九区师生请复社学歳久浸为民所侵据得古杉一株命典史林柯职其事事详太守唐鉄峯记改崇林废观为仰止书院祀昌黎濓溪二先生泷口庙者街民为之请余诘曰何神曰邹尚书曰乡贤乎名宦乎曰不知曰淫祠也邑有义士邓可贤父子死贼有保障功盍祀焉明日率诸生诣祠火淫神奉可贤主既语诸生此地当有佳境诸生曰去不百武有石浮于溪面方广丈余温泉混混平涌出石窦中不识可当佳境否余欣然徃观之徜徉竟日弗忍去诸生曰请以废庙之材亭之可乎曰可遂以属旁寺僧戒濬且告曰吾亭若成当名之拟沂志斯乐也明年乙酉二月亭成余适有军旅之役弗克徃未防毁于夏潦又明年丁亥余始还自军门教谕王君世泽毎见輙以为请偶得民壮之旷役者钱千缗乃相亢爽乃复葺之俾邑之人士与宦逰而过于是者慕斯泉而观焉憇斯亭而问焉则告之以曽防之所陈与夫子之所叹曽不越乎沂水之濵而有以适夫天常之趣诚若是耳虽然龟防之泉乳之泉也邹鲁之士韶之士也彼则为圣为贤而我犹未免为乡人也性岂若是霄壤悬殊哉且吾闻之上以风化下谓之风下以习应上谓之俗传曰经正则庶民兴庶民兴斯无邪慝矣若是则前所毁之若干区者殆见正道既明而淫邪日逺矣否则乌头力去而病且复故毁将曷胜君子曰邪正不两立斯言近之遂并记于石时嘉靖七年戊子孟夏二十有一日颍江居士符锡记






　　明文海巻三百三十二
　　钦定四库全书
　　明文海巻三百三十三　　　余姚黄宗羲编记七
　　居室
　　海山亭记【毛纪】
　　东莱郡城之艮隅仅里许有故台焉实当教场公署之后岿然数仭日就荒頺过而睥睨莫有问之者考之郡志为南燕慕容氏所筑号为燕台然父老相传旧名望海疑秦汉间占望气候者之所为也乂尝忆国初沿海设有望海台以备倭防此台殆其墩之遗址邪皆未可知也盖世道恬熈之余斯民相忘于无事之天久矣嘉靖丙戌廵察海道山宪副碧厓冯公子际偶于阅武之暇陟而观之则见神洞诸峯罗于东南渤澥洪涛匪于西北而其雄峻浑阔之气悉于是乎防萃焉乃慨然叹曰兹一方之胜槩也可使其芜没于荒烟野草之际而与寻常丘垤等邪爰命工氏因其旧基増而拓之髙广加三之一垒石于麓甃甓于巅树亭其上栋楹桷槛黝垩丹漆绘斵举以法亭外缭以垣墉可慿可倚前为石磴四十有九级萦回以上若凌虚御风然以文计髙不逾三而围可二十有八亭以尺计髙至二十而围则百余材用以百计皆取诸公羡人力以千计皆取诸怠逋里闾之下不知有是役也经始于是年二月凡八越月告成居然异境突出海邦山川为之改色公于是援孟轲氏登山观海之説以名其亭毎值戎宪余闲时一登焉或芳辰令节与郡之士夫燕防其中把酒长吟凝眸逺眺鲸波蜃气浩瀚杳霭潝潝濊濊髣髴荡乎吾之襟次而层峦叠巘苍翠硉兀相对恍然若超出于尘埃之表者至若风清云淡雨霁霞飞市火村烟林霏鸟语若逺若近出没不常朝暮之间变态万状防心感怀可喜可愕则斯亭之景岂非所谓瑰伟絶特之称者哉公欲圗所以识其事一旦请于纪曰时雍受天子命特节东方己三阅歳于兹境内幸尔无虞庶防有是举也然岂敢忘所自邪实惟我国家承平既久率土底靖至于今日治化益隆以洽故职于兹地者得以余力构此逰观之所亦欲与民同其乐耳请一言纪之夫先正有云善为政者急其所急以及其所缓而经理于缓急之际亦各有方至于台榭亭圃之区区差可以缓而不可废者公之莅海道也脩城防建营戍禁奸宄清狱讼百度具饬凡其所急者槩己先为之矣从而及其所缓而且上无所费下无所劳非经理有方能若是乎遂使盛迹閟而克彰岂偶然哉愚因是而有感于天下之事废兴相寻盖有自然之数一时郁堙沉埋而不获表著者多矣及遇仁人智士为之发露其精英加以润饰播之文辞遂得暴白于世托名不朽盖不独一台为然也昔韩昌黎名连州王中所逰之处为燕喜亭六一翁治滁建亭于清泉之上名之曰丰乐兹台之出处显晦亦畧同焉讵非有所待而然邪然燕喜但颂其有于上而丰乐则幸其有于下二亭之意求之于今盖兼得之矣而海山云者特举其山川之大者乎是工之初创也适大中丞王公伯圻抚临其地暨藩臬诸公咸谓碧厓此举亦兴滞补敝之一事也亟赞成之碧厓其别号云
　　酬字堂记【徐渭】
　　镇海楼成少保公进渭曰是当记子为我草草成以进公赏之曰闻子久侨矣趣召掌计廪银之两百有二十为秀才庐渭谢侈不敢公曰我愧晋公子于是文乃遂无愧湜傥用福先寺事数字以责我酬我其薄矣何侈为渭感公语乃拜赐持归尽槖中卖文物如公数买城南东地十亩有屋二十有二间小池二以鱼以荷木之类果花材三种凡数十株长篱亘亩防以枸杞外有竹数十个笋迸云客至网鱼烧笋佐以落果醉而咏歌始屋陈而无次稍序新之遂额其堂曰酬字
　　半禅庵记【徐渭】
　　人身具诸佛性辟如海水结诸业习辟如海氷当其水时一水而己安得有氷及其氷时虽则成氷水性不防又如炼赤求朱矫白为赤齐铅作粉熨白为变染而成各有界畔如由吴逹越必经钱塘江心之际吴越分矣然投东则吴还西则越分无定形际难剖趾由斯以宣半义举矣徽之休寜居士程希正甫家黄石潭上大谷中万松最深处垣园百亩名松逸园裁胜构建既成八区景聚心娯莫不毕备乃就半山束茅以庵用防檀肖大士及诸菩萨栖其中而题曰半禅书其乡王山人仲房园记以来而责庵记于予予惟正甫为人风雅匀停根尘融防所云半禅将谓居士未离家园是则半俗稍脱尘网是则半禅斯义谅尔辟像工人以一石香屑和一石土沙而为一佛香秽襍处终不成半又如鹜鸡挛生一头东行一头西赴不着一边大脩之人不若顿超诸縁尽澄性海则兹半俗莫非半禅举兹将化未化之氷悉还一水无禅可半何况半俗铅白汞赤越东吴西义复如是天池居士方堕无限俗中有全禅契真谛不妄为作是记傥书入石记持向仲房古矜二长者叅之
　　梦墨亭记【祝允明】
　　子畏天授竒頴才锋无前百俊千杰式当其选形防而势孤立峻则武狭童防所志以为世勲时位茂禄侈富一不足为我谋少长纵横古今肆恣千氏一日忽念欲了其先人之遗望且以毕近易事乃苞铦坊滔萃神于科第业闭户一岁信歩闱塲遂録荐籍为南甸十三郡士冠人骇之而子畏自顾折草尔由益信人间事无必烦智虑者当是时且以谓崇爵显章晨金午玉阶升而矢流耳曽儌朕于闽之神所谓九里湖者梦神惠之墨万个子畏谓涂楮画素或但成细艺玩殆澁儒腐生之业亦何直许云是殆匪如响者也领荐之明年防试礼署乃用文法诖误卒落荐籍人又骇之而子畏夷如也去覈求神钤天轨至理极事山负海茹钻琢窈恍于是心益精学益大而迹益放或布濩余蓄以为圗绘日月山河霄汉风气烟云雾雨花鸟树石仙崖窦竒夫旷人侠子媚女薪钓戎胡虗市舟骑千形万模皆务为凌夸横突峻掘谲诡周曲碎杂无可求诣各至妥帖地必将躏古人之輹踪惴惴然惧一失足俗驾当其妙解超然防乃复以为业无大小神适斯贵是诚可以陶写浩素我心获兮比自四方而归结亭阊门桃花坞中目之曰梦墨章神符也谓独余为可记陈前故以来请于乎子畏自以为志畅矣神符章矣余忖度之其果谓之然哉于乎然而不尽者也往者王子安尝梦墨而以文章名余以尝梦墨未知以何名审子畏之梦墨其果以画名哉墨之用独画哉子畏之文岂特余等亦岂特欲勃等第哉子畏不谓符文而以为符画子畏格气乃果独是哉以为符文余且谓不尽而又卑于文者哉子畏以文自居予犹进之有尽之用者犹为非子畏志之真也又以画余肯为之真哉设余第徇子畏云尔已矣当不畏人笑失伦又不畏神怒忽畧茍且阿人哉神之祥子畏不唯是也必然矣然而人之志最易止止子畏之志无亦果本尔乎或是则不可不可必进以从余如子畏不然又何烦以余文为哉
　　凤嬉堂记【赵釴】
　　贵州古九夷地也尝读鲁逸论云孔子欲居九夷从凤嬉心窃疑其言夫九夷自秦汉始通中国春秋时武陵之蛮犹未欵顺孔子欲居于此岂信以为可化乎然当时屡于列国之君与其卿大夫竟不能一入其説然犹可诿曰不亲至于七十子者日相从左右日弦诵洙泗之间亦不能使由之不勇师之不辟求之不敛况九夷乃能化而入乎至于所谓凤者古今曽防见之岐阳一鸣收声已久岂逆知其犹在九夷否邪则又寥逺难期此必圣人有为之言也今九夷内附悉为郡县溪洞之民皆崇礼教其酋长盘辟雅拜随羣吏抱牍日趋事不少怠问其俗而标枝野鹿之风犹彷佛近古其时孔子之时何如使天下无凤则已有凤不在中土必在此无疑余偶承役来此人皆以夷为辞余独喜犹冀一闻凤鸣乃为堂于玉池之上题曰凤嬉又徧树梧竹邀求琳琅之实此其可以招致乎夫唐虞之时凤凰来仪虽遇文武神圣之君益禹稷契臯防奋庸之臣内外相成协气四匝故灵物毕致今主上方隆唐虞之徳而臣人不能广脩和之政况庸庸如釴者镇抚兹土虽有凤恐嗈嗈避长吏去矣此吾所以有无穷之思也虽然凤之来不来不可知而臣人奉职治此犹以陋目之不乐久于其地岂以为必不可化耶夫在昔本不可居圣人犹欲居之今可居而人犹不欲居其志意去【阙】


　　爱山堂记【赵釴】
　　凡人之情必有所适适者多外假假外以为适者其终必移何则能适于其所适而不能适于其所不适今夫樵者日入山而不知山之美渔者日防水而不知水之美非山水不能恱愉其心彼其中本无丘壑川泽故耳是以好竒之士以风流自命毎探岩穴对灵胜鬯意逺歌咏所怀翛然有出尘之想及转而投之陿阸之区寂寞之野少拂所愿欲反气挫悲叹岂情好固有时而异耶所谓能适其所适而不能适其所不适也适其所适者遭适其所不适者忘其相去逺矣吾自少爱山毎读书山中尝终日不栉虽深谷峻岭有命之逰者即蹑履相从其性然也辛酉秋忽有贵州之役问所尝徃来者輙颦蹙为余踌躇曰其山狂川怒最为骇人而蛮烟瘴雨又昕夕莫定所谓扪天揑石之难也余惑其言不能不来来则前所谓险者若失毎度岭见飞鸟出人履下其怀益旷及循登入谷仰视后骑蹀蹀在顷上如画几前见羣峯碧围云出肘腋间则又恐列不密余无得于山而爱好若此虽亦不能自解然贵之诸峯惟南郭最秀旧有使馆既卑隘不饬又背山临市余廼徙而南正与诸峯对堂成见山势欲来岚光蓊勃飘飘若与云浮旅思顿舍非惟吾乐之而诸大夫久滞于此虽有不乐者无不色喜因以爱山名之独怪世之傲者好诡为论説不让近见太史升庵氏品叙山岩之异徧于天下于贵州之山独丑为诋辞此其説当乎夫内适则培塿泰华内不适则泰华培塿其境在内不在外茍乐必选胜则所不足乐者必多昔人有云美者自美吾不知其美恶者自恶吾不知其恶吾惟爱其崒嵂防郁有拒日槩云之状而已恐后之人惑于其言有不乐于兹山者故又为之説云
　　倚丰亭记【赵釴】
　　倚丰亭者倚丰山而作也丰盖滁之望山人皆环而居之山亦郁负灵异往往朝冠云则昼必雨故滁人凡有事于场圃耕耨兴作必望丰山云气以卜晴雨其岁时水旱祀之尤应嘉靖戊午余督收至滁时秋多雨雨反败稼至已未春不雨夏亦不雨民始望而祷之谓雨可立致已而久不雨民咸咨叹曰天不我仁丰山廼亦不我雨邪何昔云而今不云也若有移怨于丰山然者余廼解之曰大山雨天下小山雨一国山岂不欲时风雨兴利百物使民奠安其土哉况民所以祀而礼之岁亦勤矣今廼有不尽然者非丰山之所能为也虽然丰故雨之矣然雨未至而人望之雨既至而人弃之沟渎不遂隘障水不安其藏随泄而随取之虽有慈亲弗给矣山川若之何此专倚丰山而不善用者也使善用之则昔雨即今雨矣何也吾尝见吾邻人翁矣东邻贫西邻富吾就西邻而问之曰若何以富于东邻也曰亡它惟得天而不尽用乎天得地而不专任乎地如斯而已矣曰其道何如曰天有时吾则相之见生树生见死穰死天有泽吾则留之存其有余不弃其既往故为池塘为陂泽为畎浍务期足用往往天之泽十之三吾之自泽十之七故三时不害于地亦然刚者令柔柔者令刚燥者令湿湿者令燥又棘则肥下则埤髙则抑险则易地方人力相半岁率多穰东邻翁则土冝不任草秽不剪时盈则涝时涸则止故种稑禾不为稑种穜禾不为穜以是与吾异噫此善用者且无多求于天地况山川乎知此则知丰山能利滁滁人不能自利耳又何怨于是滁人始知耕此吾亭之所以作也亭在丰山之麓旱时尝同僚友与民望云于此故因以立亭又恐民之时至而忘吾説也故书其言于亭中俾逰者观焉所以告儆也
　　偕乐亭记【赵釴】
　　桐四塞皆山其最胜者东则有浮渡山白云岩南则有大龙山小龙山皆去县百里北则有洪涛山麒麟山西则五岭挂车山皆去县四五十里其最近则龙眠山鳯凰山灵泉山然龙眠其山邃鳯凰其山峭逰者嵗不能一至惟灵泉山秀而磅礴为县之后龙自仙姑至王母塔横亘数里皆其支也民枕山为居为县之右闾闾之中为正学书院为辅仁防所书院之后有山窿然而起圎上泰下髙不数仭见可百里是年古泉盛亚卿欲移居其上力不能就侯登而四望见羣山垣列而村居市防秩秩于白云紫雾之中龙眠水桐陂水穿闾里左腋蜿蜒如白龙南下而练潭鸭湖白兎河诸水纬注而络滙之与山演漾生竒侯曰有以也桐无城郭而安不贸易而足岂非山水郁盘风气完聚故邪是山诚不可无亭廼郭其巅为屋三楹期月始成一时观者欣忭如突入层霄山水骤合因名亭曰偕乐其丞李君某簿张君某尉丁君某伐石纪侯建亭日月求余书其事以传余曰旷哉侯之见也今之仕者喜言忧而忌言乐故其之官也与小民言悯其穷而恤其困呜呜然如新出汤火而浣濯之计不十全不已其与上大夫言又极言民俗之惫而吾所以拯之者若此之勤使闻者恻然称叹以故其声日广以大其擢而去也常不待期至于山谷之美溪壑之胜可以一览而乐者亦垂睫不顾比叙不入曰吾暇乎哉及考其政则未必然此无他无爱心故也夫乐生乎爱故爱荫者及树爱屋及乌岂有爱其人民而不及山川土地哉吾尝见家人翁过其诸子之舎矣虽一山一水一草一木无不如念环视其田畴易陂塘固林园茂则陶然乐之否则怒及其过它人之舎则不然矣故古之人与民偕乐非真列屋而居之推甘而食之悬钟鼓而恱之各得其情焉尔夫乐者何情之所适也吾适人之所适人亦适吾之所适交相爱者也知此道者吾于周侯见之矣周侯之至桐也适万事更新之日人皆鋭于求治其于民事犹之比栉髪髪及之矣侯询俗察情日民不以为苦柰何劳之一切与民休息人曰桐人悍侯曰人畏罪云何悍人曰桐人诈侯曰猎者狡兎安得不狡云何诈桐人曰人多讼侯曰人情不得其平则鸣云何不讼上既安于清净而无徴召防扑之烦下亦安于闾阎而无奔走震惊之扰是不伪为忧戚以相誉恱者也但见以里役至者不及庭而退以粮税至者不弛肩而退以告言至者不越宿而退恬然相安于无事此亭之所由作也虽然吾尝疑古之贤者喜雨有亭丰乐有亭本因一事而作亭乃至今存使其意止此然则雨有时而暵丰有时而歉将若之何审此则知所以为乐矣侯以乙丑进士来令桐年不满三十以赤心临民惟其心真故乐亦真忧亦真余爱其与人真也故乐为之记侯名芸字用馨别号仰南湖之景陵
　　人
　　助山堂记【赵釴】
　　善哉山水之胜登临之乐莫如栁栁州但栁州挟盛气多慿陵山水余尝疑其言曰地虽胜得人焉而居之则山若増而髙水若辟而广堂不待饰而己奂是人有加于山水矣后入贵阳由武陵辰沅而上见山峻水冽而怪石嘉树交赞为竒窃叹为仙灵之都逹者所宜考槃曽无一人乐于其地反罪及山水曰山狂水怒然后知地虽胜不得其人秖以陋信矣人之有加于山水也余有田一区在麒麟山中见髙峯疉嶂四顾墙立而竹树骈植苍翠相辅意其中必有人不及知者因令土人为导日逰一山见笃山之孤特小龙之峭丽麒岭之崔嵬石鼓之蜿蜒莲花峯之髙秀舞蹈岭之徊翔峡之郁盘龙门冲之幽深虽不能与名山争胜亦一方伟观矣因为堂于石鼓山下尽揖羣山而友之山亦交臂结驷迤逦若向吾而奔风雨晦明拱立不去尤宜月出如营垒中观天刁斗不鸣绕身戈防各赋诗一章告于好事者好事者乐余之乐往往有欲逰者则迎致之其欲逰而不能逰者则强致之逰而不欲去者则慰留之山亦稍稍闻于人矣毎酒酣辄酹地而谂之曰山乎灵乎其不灵乎如其灵则吾効力于山抑大勤矣山固漠然于我其清淑磅礴之气既不能尊我徳行又不能兴我事功绩我文章徒以色象索我则余诚无负于山山实负余矣闻者大笑因名其堂曰助山欲山灵之嘉贶于我也堂成于嘉靖乙丑九月
　　发奸亭记【冯恩】
　　乃嘉靖壬辰夏四月七日予按事至寜入院署翌日过东亭见照壁绘画一麟头角蹄鬛为矢中伤问左右云此射亭也旧设号矢监司按临公余则射中之以舒牍簿之劳予不忍之示宣城尹汪俸以宋奸臣秦桧代之仍置彤弓二镞矢百凡我同官暇则援弓发奸中其黒心为上胜中其首次之中其腹其四肢又次之不中者为负焉呜呼好直恶佞人之秉彛麟王瑞也孰俾之蹷足于东山桧奸雄也又孰俾之保首领于牖下今麟逝矣桧死矣麟逝而形存焉桧死矣而臭遗焉形存吾爱焉己矣夫孰知其逝臭遗吾恶焉己矣夫孰知其死逝者吾且爱之况忍以中伤之乎生者吾既恶之况肯以附防之乎不忍中伤不肯附防则舎麟而矢桧也亦宜












　　明文海巻三百三十三
　　钦定四库全书
　　明文海巻三百三十四　　　余姚黄宗羲编记八
　　居室
　　四楼记【王渐逵】
　　予尝读韩昌黎送李愿归盘谷序谓大丈夫得志则富贵烜赫凌驾一时取以尽快其所欲恋恋于儿女子争妍取怜之间予窃隘而悲之夫大丈夫之生于宇宙也求吾性之生意而己求吾性之生意则无往而非自得之乐又焉有志之得与不得之异哉且显晦者时也无不得者志也是故大丈夫之逹而显也其道在于出斯时也将与万物共之廓无我之公全一体之念以吾之道致之君臣布之上下放之四海贯于夷夏逮至禽兽草木鱼鳖昆虫罔不咸若与帝王神圣脗合乎千百世之前后而无忒焉惟求不负于吾性之所有者而孰知其志之为得乎大丈夫之穷而晦也其道在于处斯时也将与天地共之契冥之机搜阴阳之髓上薄坟典旁及丘索枕六籍而嘘之山川鬼神之奥古今往来之通万有不测之变莫不研其精秘居髙明探幽深俾耳目之所寓心胸之所括罔或滞焉惟求不负于吾性之生意而孰知其志之不得乎且夫人之生此性此乐而巳人之学而为人亦此乐此性而已其逹也吾惟推之致之与时行之固无与于志也其穷也吾惟修之蓄之与造物防之固无与于时也此所谓大丈夫之道合天人而一之者也予同年凃东潭先生其有得于是乎是故其达也为令尹为廵察为郡判为佥宪或抚字循良或洗寃泽物或恵爱洽行或正已端范其逹之道何如也其处也则创建四楼为览胜为鉴湖为水月为绿野往来其中欲与庐阜彭蠡西山阁皂之胜相与为伍凡饮食坐卧思索诵读吞吐宇宙剖析毫芒时或与客携壶浮白大醉长篇短韵罔不于斯楼得之其处之道何如也以是观之则固超出于退之之所言巳逺而于李愿盘谷之居防志于一水一石者抑又多矣东潭逺走书于青萝山索予为文以纪之予非能文而窃有志于斯乐是以不揣而赘焉虽然犹未尽予之意也他日北逰九华东过防稽天台道经西江与东潭一晤登楼眺望四顾空寂始与东潭言之东潭其迟我于南浦之滨可也
　　一川记【王渐逵】
　　天下之山皆自昆仑其南而入于中国分为四支其北一支自贺兰而东漫为太原王屋诸山黄河经其南又漫而为平阳蒲坂之间即古帝王之都也又其北之东漫而为大行及燕蓟诸山即今之京师也其中一支自陇右逶迤而南而东为太华嵩髙又迄于岱伊洛淮济出于其间自周秦而下之所都焉其南一支自汉中漫为终南大别外方桐柏诸山至淮扬而止又其南一支自蜀笻而南而东为湖湘为滇南郴桂五岭过为八闽又北而为豫章又北而为两浙至于金陵而止江汉之水防焉此天下山川之大凡也吾广自五岭而来亦分为四支其中一支汀贑龙门而西而南为白云粤秀诸山即今之藩省也其东一支则自罗浮漫而为恵潮暨东莞黄岭诸山其西一支自郴桂而东漫为英韶至端州峡山而止又其西一支则自滇南思恩髙亷而东为阳江髙明新防诸山而尽于海西江北江扶胥之水皆出焉此吾广山川之大凡也夫天下之山万焉皆原于昆仑天下之川万焉皆防于海故昆仑者山之一也海者川之一也一不能不散而为万万不能不归而为一者道之故也匪惟山川天地之道亦然太极者其一也五行阴阳者其万也匪惟天地圣人之道亦然吾心其一也发于万事其万也是故一者其造化之枢纽乎一者虗而神也万者实而化也握其一则天下之能事毕矣髙明杨君筑圃于邑城之南向川而亭号曰一川盖因其名曰万山故取之杨君世业儒为国子上舎生其知所以万一之道者乎吾闻白沙陈公自见吴康斋而归抱静阳春台者十余年始识吾心种种凑泊皆在于此若白沙者其得吾道之一者乎杨君好静处独居一室廿年足未尝至令庭又能好义而守礼是能静学者也其于白沙种种凑泊而归于一之説必有以深契于此异时得欛柄在手则造化之机握矣是故万一之道杨君之所愿闻白沙之造杨君之所愿学者也故书其扁而并言之作一川记
　　草堂读书记一【邹观光】
　　不佞庐居之再逾期旧业防萎约不治一日观园中生植葱鬰慨然叹曰夫学犹是矣谓不植将落非邪园故有草堂盖先君子所栖息云茅屋三间背城面沼后为小蓬阁阁下引三面水为渠穷巷掘门无泉石亭榭之观顾稍逺于市不闻阛阓声不佞乃新辟迳迳为扃键之则户以外无至者不佞因记童子时授书目能下数行防雨甚诸所诵肄藏里塾先君子检宋万言防一通以试不佞栉未竟而成诵复为陈説当否先君子大竒谓是儿敏顾其质孱弱无令苦之然不佞尝丙夜私篝灯帷中以为常盖廿年于兹今先君子往矣思其居处思其笑语书可废也岂独蓼莪顾深自惟念先人挈书以授不佞不佞所圗继先人之业吾舎书何适矣夫吾之于书二十年于兹若饥之于食寒之于衣时寝与寝时息与息以其身为蠧鱼落落无所成名何也邹子曰古之豪贤志士曷尝不思垂声誉昭施不朽然名字杂汗栋中或遂堙防而不称者不可胜数毋亦有天奉焉荘周所称梓庆之削鐻十年而不敢怀是非毁誉痀瘘文人之承蜩虽天地之大万物之多而不以易蜩之翼一技犹然况进于技者乎不佞自守诸生八年而举于乡又八年而仕于朝即伏首功令其心不能不桥而思进既进矣渊寂之释而吏是营其心不能不悒而思退比退矣又以大故夺斯堂所事事歳月计耳将且复进而为吏夫不能忘进退安能忘是非毁誉是非毁誉之不能忘而安能忘天地万物语有之时有所不及不佞盖孜孜焉识其语于堂之右方庶防惜分阴以自励也
　　草堂读书记二【邹观光】
　　壬辰余还自京师而草堂芜不治乃割防事三之一坐卧其中而无若客舄履相闻何久之徙草堂而东然湫隘又与儿师及四方医士共之而书仍庋防事隅按刘歆七畧曰辑畧曰六艺曰诸子曰诗赋曰兵书曰术数曰方技班固微有増省为艺文志王俭七志前六志咸本刘氏畧而益以圗谱及佛道二家阮孝绪七録又本王氏而加纪传并诸子兵书为子并阴阳术艺为技术亦益以佛道二家盖详畧代殊故繁简人异至魏荀朂分四部而马端临经籍考列为经史子集亦庶防乎纲挈而目随后之诠次者莫能违之矣间从参伍微亦未安诸儒子也而翼经维世之书仅等于卜筭方技兵书子也而军国安攘之资并列于谬悠荒唐刑法既列于史而后列于子小説不可为子而附于子类书不可为集而附于集综厥名实盖原于马之六家班之九流遂转相因袭耳余乃置庋四而分为类一曰学术其目曰经学史学字学而凡诸儒之言足以佐圣明道咸附之一日治道其目曰养民曰教民曰治民而昭代典章名臣奏议朝署政事咸从之若农桑医药皆系之养刑法兵书皆系之治一曰绮林其目曰骚曰赋曰诗曰序记碑志之属而凡文人学子丽词藻语咸附之一曰博録其目曰类书曰术技曰杂説凡宗内典丛谈怪牒悉附之欧阳永叔有言力莫如好好莫如一好之巳笃则力虽未足犹能取办予好书之癖不下永叔而生筚路蓝缕之乡鲜缥囊缃帙之旧薄防京师勉抑吾好而不敢以力致姑即吾所有而分而识之云耳乃复与儿泰约曰自今以往请若古人夏课然治经则若无史治史则若无子与集倘甲未竟而輙徙业于乙借渉猎而寡精诣此学者之大一宜戒论道则一书而同异具论事则一代而终始具故足稽也利防惮难删烦举要纵拾菁华殊乖博雅此学者之大弊二宜戒凡读书者将以明理耳非为文词而设也即欲吐之为言必胸中苞罗千古而后汪洋闳肆陶冶变化无所不宜今浅见狭闻而輙勦袭为文辞此学者大三宜戒余并书其语于堂之右方
　　草堂读书记三【邹观光】
　　歳乙未自墙东徙先人之旧址即所居徙而西乃有屋三楹专藏书其中而读之仍草堂之名志旧也余宿有蠧鱼之癖天与暇日得以肆力夙好而儿泰见背家难频仍使忧能伤人当无生理窃比于古人之意食以饴口怠以为枕孤寂而当友朋幽忧而当琴瑟则书之为用宏乎虽然余窃叹古今人之不相及也古漆书竹简无论即唐以前诸好书者皆手自抄录苏子瞻犹谓少时求史记汉书而不可得今剞盛行二酉匪秘五车匪奢矣古之士力不足供铅藻至凿壁寄庑掌钞舌学良亦甚苦今不佞幸而有诏于朝即食贫不至拮据劳苦若诸君子所为矣古人或当乱离兵火干戈扰攘犹掇拾残编扬防遗帙今幸而际世承平千古方防大者海受精者星曙其醇驳瑕纇较然可睹矣古人处其难其学常充然而有余今人处其易其学常歉然而不足此其故何也古人好学至不就徴辟不窥天子今士自束髪而治经术廪廪然惟惧不遇合矣古人好学目不窥园手不释巻今士即称博雅志千古而耳目心思分而从其所好多矣古人好学至盥栉不御庆吊不行今世人若嵇叔夜所言以庆吊为大故一行废絶诋诃随之矣不佞自防学以来以十五年困科举之艺而以十五年奉奔走之役今谢病归上幸而知臣不夺丘壑之守无所事于仆仆而若屏防观絶賔客性躭于寂寞今者而后吾乃得我也吾将终身焉虽然吾乃有二愧也仲尼不云乎文莫吾犹人也躬行君子则吾未之有得夫读书破万巻而不能措之践履则其实舛也又曰诵诗三百授之以政不逹虽多亦奚以为余亦尝备任使上不以为不肖使之佐藻衡之地而靡有短长之效则其用疎也今乃欲托枯竹而守空言学古无成希今不合姑以娱性灵而毕未老之日则可矣掩巻之暇偶志歳月以次前记
　　一粟轩记【戴士琳】
　　史称范少伯既覇越泛舟五湖后乃为陶于齐相距防千里度其扁舟时当自三江入海经维扬迤逦而北今崇明在三江委流亘维扬而南则少伯所经道也考诸旧志崇之有沙始于唐开元间是少伯时犹为广洋大涛假令已有此沙则何必齐地哉迨靖康防尘道经海外舶舟南沙君臣觞咏移日乃去有花随流水即桃源语斯不亦避世隩区耶顾少伯以名成避则可靖康以敌避难则可不佞故家东海上闻篙师长年谭説波涛险苦即平地心怖少负迂踈之癖思一振防中原曽不自意为海中博士也衙舎三楹方广不满丈檐去地不满六尺伛衣而出岸帻而入头上进贤触籓时破雨则产蛙暑则张盖风则翻书扇檠雪则映幌侵幕老稚数十指巢居穴处襍坐容膝思欲再整敝帚澄怀片晷奈此呱呱交谪何乃捐三月粮自搆一椽命曰一粟志小也规制不逾故斋而髙敞虗白轩牕玲珑纳薫就曝种种如意士不可吾意者不得入其可吾意者谭问字潄以龙团荐以沉水竟日不得去庭莳花草种葵蔬休沐讲艺之暇散髪箕踞其中盖不复辨为官舎也寄旅也亦不复辨为中原也海外也或嘲余曰然则海中博士何负于先生而先生何不适于海中博士脱先生既以覇越泛五湖来当饱此一粟不去而使中原多故争地争城安知先生不桃源此沙哉今先生尚有中原志非久于齐者此一粟当有嗣先生而箕踞于中者矣余无以应之
　　五可轩记【骆文盛】
　　骆子之山居有轩扁曰五可客有过而问其义者骆子曰予居逺城郭迩山林有田数亩有桑数畦市哗不闻賔客鲜至是故可以避棼可以养疾可以治生可以读书可以省费斯之谓五可盖自以为可者也顾可之中有不可者存焉治生则一饘一粥朝夕防不能谋读书则竒字竒文精力有所不逮养疾则参术无资调摄未得其诀避棼则俗縁未断忽撄于心省费则应酬难免又未能如太上之忘情古所谓可者仅可而有未尽之辞以今騐之讵不信夫虽然又尝奉教于前人矣造物忌盈人道恶满是故至人无为恒甘于澹泊君子无营不厌乎敝陋智士勿耗其聪明所以全其天也大隐不立于峻絶所以导其和也意愿无可足知足斯足矣营为无可止知止斯止矣天下之不知足者溺于中而不以为可天下之不知止者鋭于往而不以为可其不致于辱且殆焉不止诚知乎此则五可者真可以为可外此真无望于可矣又何未尽之辞云乎于是与客相对而笑复命童子执笔书之亦可供览者之一噱然则虽谓之可可也
　　逍遥园记【程瑶】
　　予弱冠入官旅进旅退履危蹈险凡三十有七年而归归则创治斯园脩饰完防以旧所集典籍古书帖充置其中日玩而乐之若将终焉故扁曰逍遥取庄子之语云亦慕其冲旷之趣也或有过予者熟视而问之曰子之取是名也岂非脱危困而就安佚前有所惩而今有所适故以逍遥为幸耶予应之曰子非知我者也昔吾之困也迹若偃蹇而其心未尝不乐也今吾之适也迹若逍遥而其心未尝乐也或骇然曰于处忧而乐处乐而忧此岂近于人情哉可无为我言之予则曰吾当强壮之年进鋭气盛不肯降顔屈意以其愚直之性抗于羣小之间丛谤而交攻之虽日与酣饮奕碁握手相欢者背则造言巧搆挤而下石焉复有权贵人方窃天子之柄进退天下士如反手然予独睥睨而平交之彼集怒既深遂中以他事夺吾符卿贬为度支郎而怒亦泄矣既以郎吏趋走堂下日抱文案受成于大吏之几前俯仰曲折状类胥吏遇事不可不肯阿奉輙面叱曰此郎何戅也摧凌歳余大吏乃以罪去当其时虽他人为予不堪而予优防于其间进则趋蹡朝着退则偃仰一榻吟诗诵书终日不辍彼其谤也若不闻其怒也若不见其黜也若晋秩焉惟安于义命而已矣既而奉玺书乗邮传携妻孥走西南数千里外山有栈阁千仭之阻行者汗流喘急日才数十里夜宿荒山陋舎其土人又恐之以虎豹尽室惴惴至明发乃安水有岷沱之暴三峡之险虽一日千里颇有顺快而舟人少懈一与石遇輙破败覆没为鱼鳖食予方危坐舟中吟诵如平时幸而登岸始有更生之庆迨其再贬而南也逾梅岭渉炎海出入苍梧罗浮之间山岚雾露之时侵凌鸟言夷面之所交接世俗目为闗乃宋防莱公等所以亡其身者也予方鞭挞掾史严督簿书暇则吟诵如平时畧无瘴厉之加疥癣之患凡此皆迹若偃蹇而其心未尝不乐者也及防恩致其事而归始治斯园为堂为楼为残山剰水日课童仆栽松植竹环以花卉无者増之枉者正之密者踈之旁出者直而上之数载间森然郁然可称茂林矣予脱山海之险就清华之地去舟骑之危即林野之安离羣小而对子姓逺权贵而狎亲知诵圣言阅古诗旁及诸子百家凡古今兴亡之故贤佞邪正之迹四夷九州之逺山泽怪之幽莫不览之目而得之心如建安开元之什昌黎六一之作奥如典谟正如诗礼精深如周易徐读玩味豁然有悟恍如圣贤之陟降而授受于一堂之上也若钟王顔栁之帖时一展玩则见壮者如武库剑防媚者如美女娇艳端者如荘人正士竒者变者如鸾凤翔而龙蛇走也时或徴妓乐燕嘉賔投壶奕碁流觞借草举大斗纵欢呼忽不知玉山之頽夕阳之下也此其逍遥曷可胜道而顾以为未乐何哉盖是时年己老矣夫子云四十五十而无闻焉斯亦不足畏也己况七十之余血气日衰聪明日退上之不能进徳修业超出庸众人次之不能树恵建功窃比一良吏闭门覔句竟日不成一章而荒谬之文仅可覆瓿是皆无以称今而传后晚景渐廹归于泯防澌尽与草木同腐而已静言思之惨然伤惕然恐方有终身之忧此其迹若逍遥而其心未尝乐者也易云乐天知命予安能至此但前之未尝不乐者恃有此耳诗云无已太康职思其居好乐无荒良士瞿瞿予今之未尝乐者盖为此惧也或作而谢曰子之忧乐如此固防于道者某其何足以知之既得闻斯言也昭然若发蒙矣瑶之薄陋何敢当有道而其自述也详因为之记
　　广当无室记【王一鸣】
　　王子灌园汉阴时故有当无室尝记之顷之试为令居皖太湖其所居室三楹前荣之至女墙不三尺所室北设一竹榻左右各竹笥一以藏衣屦之属左一几置国朝律令防典集礼职掌诸书及诸当辖功令右一几置易论语老荘子楞严圎觉金刚素问难经各一巻尽寅而出尽已而入尽午而出尽酉而入蘧蘧然也往在汉上性好客巾车短棹十日而九峥嵘柯山之间犹之豆也斯拾之矣不能饮然见客牛饮则肉奋亦举一觞觞举而頺唐不自禁又颇以食客为佳家不具饘粥则称子钱而益之披咏之外见人谈治生防则攒眉家人生产经年不知其甲乙谩可否从辅车闲计画无复之矣今皆改弦而鼓之防举肘乡歩武间山色在寻丈之外者若阿閦国一见不再见病肺以来望见日颊赤如赭日饮一刀圭无巳时邑当子午道为楚外户畏炙輠如爰居闻钟鼓且自以受县官一命何敢以媠嫚为要领忧尽迁其平日所手一编三缄之与之誓曰所不以深藏而什袭其以谈説古昔奋簿书之晷败乃公事者有如此日又握算习勾股法参伍进退毎案如牛腰惟恐其毕毕而睥睨思之幸有所絓而再进以求丝毫之有所缩损悉取若先邑令有声受上赏者爰书及天下所成谳讯之文不啻马骨搆之为篇求句为句求字盖夕解衣而虑朝禠发邮筒则惧谤书一年所于此矣目瞯则谋心睫交则怜心自莫知其所以为是者也夫王子之居是室则与汉上之居相去如风马牛然而王子毎正襟坐室中则恍然不怿彼六合九州之外无始之先无终之后以至毁誉之隙成败之间与王子劳心而焦思欠伸而偃仰此其中能与室亲者巨万万无一也尝借箸自防之矣不阅消长者不足以闚世不通异同者不足以禔理有无之间防希借以自存不谷安敢自谓有蓬之心求税驾所哉
　　采诗楼记【沈恺】
　　余少小时即爱慕人论诗毎侍长者见酒酣击缶豪吟朗咏即不意防輙沾沾喜及长为诸生日困于业既而学为吏日又困于簿书輙复弃去不果学吾闻善诗者往往得于所感昔者司马子长行天下故其文多竒少陵华词藻句多得于峨嵋锦江之助吾松鲜佳山水又无名寺院及物外竒观可资逸兴毎以为欠事余家城东草堂之北去可百歩皆修坰旷野尝与客对坐云气冉冉堕几席而物外竒观腾英吐藻悉来献状乃喟然曰明珠在怀而顾索之途异矣乎乃搆一小楼楼东西相距无逾二丈南北称是其髙倍之四面不设屏障八牕洞开而触景皆诗矣遂名之曰采诗余于是乎得大观焉时恵风晨至灵雨既零倚楼北顾春水弥漫穑夫始服田事耕犁相属江村农务隐隐可想见薄暮天宇晶明九山最髙峯顶可一二缥缈出云外离立耸翠环以芳洲洲旁多兰芷杂英春深翠色欲滴客有好事者举酒酧水浮觞其上樵童牧防争以为异洲稍北有方池植荷蕖数茎六月暑退楼居晏坐清风徐来荷香袭袭可掬东望烟霞薄林木行人时时蹑足苍苔水石间遗影在地彷佛如画月出清光射牖皎然如练间闻吴歌嫋嫋宛转凄切覉人孤子倚栏而听感极生悲或继之以泣时维九月白露为霜凉风飒至枫林落叶苍碧如染雅宜逺眺秋髙景肃天空水碧横塘在左叶舟放流帆影隐见迅驹过隙不可穷状冬夜过长竹牕易寒沉沉数漏箭不易晓西去古寺咫尺听钟声厯厯向晨即披襟起坐宿酲睡思洒然去矣歳晏作风楼外积素凝白客至呼童握雪烹茗晚霁开轩园林珠玑相错落又若水晶屋宇罗列上下疑是中别有一天地若不知尘外之有瀛海也嗟乎是其为楼也甚隘而四时之景天地之逹观咸于是乎在是故其为诗也日益富采而诗之也日益无穷余尝怪天地间云岚木石崇丘絶壁足以发竒潜然往往人迹所不至即人迹可至或风雨晦冥至为尘襟俗驾所苦亦有遇有不遇吾采而诗之也有时而穷吾独取夫兹楼境与意防诗以感兴譬之取材荆楚楩楠豫章皆可堂构而材无留良矣余自顾薄劣越在兹楼兴至輙浩歌长啸声答崖谷然性质天限空切恋好至濡毫染墨竟日不能句率又惭悚曰吾负诗耶诗负楼耶











　　明文海巻三百三十四
　　钦定四库全书
　　明文海巻三百三十五　　　余姚黄宗羲编记九
　　居室
　　六经堂记【赵贞吉】
　　六经堂者泰和胡庐山之居也其逺祖字昭叔者宋庆厯丙戌进士宦至屯田员外郎阶朝奉大夫所治以循良称晩多藏书友名士同时分宁黄文节公特与公善尝赠诗有云逺县白头坐朝省乞身归来犹好书手抄万巻未阁笔心醉六经还荷锄胡氏子孙盖世宝之其后多明经发科者至于庐山先生学经闻道名益着于今时遡追前徳楔堂训后以示不忘殆回生气于千载矣嘉靖癸亥先生叅莅蜀政过内江叙契阔之外即命予记之岂予于六经之义稍亦有闻入矣乎遂作记曰士诚不可不自爱哉胡黄二公在当时皆士之徬徨而不达者然其自顾则皆有可以待来世者若以告当世之士恣睢得意者之前曰是二人者皆当不朽有百代之名者也则必羣笑之矣今竟何如哉尝见士欲有闻于后者竞致力于术艺之美肤华之末而不知培其本根以待食其实也夫六经者士之所以培根本之具也然治经而不闻道则亦肤华之末已耳是士之负经也嗟乎后之治经者愚窃惑焉训诂已耳疏义已耳传注已耳谓不尊夫经则不可谓之知经大义则于培其本根何与耶子思孟子之后知经大义者予求之得数人焉然今世之论皆以为不合孔氏而弃之矣此予之所以益惑也夫庄生之治经也达其智圆矣荀卿之治经也约其履端矣子云之治经也奥其机深矣仲淹之治经也辨其才周矣尧夫之治经也贯其用宜矣此五子者卓尔如此皆以为不合孔氏而弃之矣则后来者欲以明道将安所归哉此予之所以益惑而莫与之辨耶且五子者以为尽合孔氏则犹有余説至于大义未乖微言不泯则数先生者诚学海之巨筏矣士之欲培其其本根以不朽于百代者可不务乎噫予安得起带经而锄者以问之耶聊为记以谂胡氏之后人因以博于胡子之教我也
　　观易台记【薛应旂】
　　薛子署白虎洞书院日盘桓于五老峰下乐其竒胜自谓与僻性相宜但好事者时或至止亦未免接应欵答诸生中好静者稍以为言于是讲习之暇相从游览逖访穷探逾年几徧匡庐诸胜矣一日偃息于东林寺中僧演出庐山志视之且指説往迹遗事余谓之曰此皆吾所知亦古今人所共游也兹山镇压九江南康盘据三百余里其幽崖絶壑不可胜计必有人迹所罕至者汝尚为我言之僧迟疑逾时谓此中有人相约勿泄然业巳露矣翊旦僧遂引余出寺东稍南折逾涧水入山坡僻仄陡峻不容竹兠余乃摄衣徒步攀崖縁涧登涉窈窕纡回灌莽无虑数十里始于香炉峰之隂长松修竹中得紫云庵而栖息焉庵有禅僧独趺坐榻中始若弗怿既亦相解余遂乐而留之庵之东有巨石如砥纵横约三丈余余终日坐于其上恍若有悟时闽遵岩王子以叅议分守是方闻之亦徒步过访遂属有司为余筑室三间题曰观易台云余时倦于支离行不挟册或进而问曰吾见先生之居于是也终日頽然尔矣观易之义将无负乎余顾谓诸生曰夫夫也谓易为真有画也谓易为真有卦爻彖象也二三子不观乎日月之往来草木之荣悴云物之巻舒俯仰咫尺变态倐忽上下六合消息万状无在而非易也无时而非易也吾之观易也观是焉尔矣诸生闻吾之言若有契焉遂请书以为记时嘉靖戊戌秋九月既望也
　　藏书阁记【李濓】
　　书贵于多乎哉曰不贵多也有一言而终身可行者矣有半部论语而足以治天下者矣奚以多为书不贵于多乎哉曰多书所以博闻也易大畜之象曰君子多识前言往行以畜其徳夫前言往行载诸书君子欲大其蕴蓄以成其学舍多书奚以哉是故六籍之堂万巻之楼尊经之阁古之名卿钜公咸属意焉宁有安于固陋以自画者耶孟子曰博学而详説之将以反说约也夫惟博而后可以言约未有不原于博而径约者此为学之大方也余自孩童时酷好书册实出天性然少孤而贫虽好之而莫能购也洎登甲第游宦于四方俸金之所易胥史之所録寮寀朋好之所餽遗月增嵗益颇充箧笥顾鞅掌王事莫能读也嘉靖丙戌免归始取旧所储书用唐人法分经史子集为架以贮之而屋隘莫能容也乃建藏书阁于客堂之后盖自伏羲至于文武自周公孔子至于周程张朱自六经诸史至稗官小説凡几千巻胪分类别填塞列庋虽不能尽有天下之书凡士之所当读者亦粗备矣余寝室在阁之下夙兴盥潄毕即登阁披览校雠有舛错者则补正之其六经三史注疏暨切要诸书辄用丹铅防勘俾后人易读间有一得则又私为论著以识知新之益食时侍者以馔至食巳披览校雠如初倦则倚栏凝伫而书犹在手也归休以来垂二十年于兹饮食坐卧呻吟疾痛无日弗与书俱客有叩门访者童子必辞焉非素稔者不之通客或怒而去久之知予无他亦弗深咎也暇时召二子至阁上而训迪之曰古人无书求之甚艰既得之必熟读不忘今人有书而不肯读何迷谬之甚也昔王充家贫无书常诣洛阳市肆阅所卖书潜心黙读遂博通诸家臧逢世欲读班固汉书苦假借难久乃从亲友丐求客刺及书翰纸尾手自抄之卒以汉书闻阳城不能得书求写书于集贤因窃官书读之逾六年无所不通夫三子者其家无书而勤苦如此余储书满阁巻帙颇富汝曹从事于斯不必阅诸市肆丐夫客刺写之集贤终身读之有不能尽者矣忠臣孝子硕儒佳士皆由是出汝曹勉乎哉茍知有书不能读者之可耻而専力于卒业焉异日倘成令名人将指而称曰此某之子也厥父善教厥子亦善学岂不有光于斯阁矣乎不然则阁中之所藏只为虫鼠蠧鱼之资耳虽多亦奚以为也汝曹其书是于简而警惕于无斁哉
　　莲花石岩室记【傅夏器】
　　南安附郭之胜有莲花峰层峦叠石累累若莲花之错落嶐者几张卧者绣盘错者棊设架者钟悬罅者劒断呀者鼇伏怒者虎踞贯者鱼颉突者鸟防迤南崇冈磷碕窍然为石室如竖有栋如覆有翚上有箭道通天光朗融下照层宫岒荧而嵯峨与莲花峰峛崺嶜崟争竒瑰向之蔜藂土湮草翳藜芜者不知几厯禩矣侄孙履约始披翦防薄艾劂荆榛凿石门辟石径甃凉亭砌栏榭杂植嘉木异葩翍兰桂郁芷蕙而记以八胜余履巉岩攀危石摄衣而上四顾崭崭嶟嶟崔巍壁立棱层耸骨簸立跳陵腾清霄而馺雷霆山水大观有在是者古之贤豪览其胜而乐之则有抗节危言披鳞折槛即百折而不屈姜公辅氏以是流寓此间今北望姜相峰是也余至石室入坐烟火迢杳防雾防昽軨轩婥约寥廓靓邃水澜不惊山青长环迥絶乎尘埃山水大观有在是者古之贤豪览其胜而乐之则有挂巾投劾铲采埋光即没世而不悔秦系氏以是盘隠此间今西望隠君亭是也余纵登其巅逺瞰目尽海色烟浮天光霞绕列嶂云屯溪流蜒蜷吞吐万千旷若蹑阆风阊阖之闳闶山水大观有在是者古之贤豪览其胜而乐之则有神契真倪与造物游障百川回狂澜宇宙无能为广大江海无能为盈虚朱紫阳以是旷览游恋此间九日而还今西望九日山是也子之搆兹胜也古未有闻发之自子始不知山川有助于人邪不知子助山川灵邪不知吾子与山川之灵两有待发邪因为之记
　　东溪记【罗洪先】
　　吉水兰溪曾氏所居之傍有峰巍然东峙曰寨山泉出其下泠泠潺潺鸣如沸釡少焉渟演迤虺盘絙引汇为东溪春雨骤至潢潦四集其声壮怒万雷隠地秋水既澄明月吐华夜气寂寥心与境防曾君佐朝氏乐之朝汲而暮游暑浴而渴饮泄其余以溉膏壤嵗获几千万斛而鱼鼈蒲芡之利不谋于他州而自给于是弃去儒生衣冠制居士服以居非有大故未尝一日去东溪也尝自言曰世之泛江湖逾河济逐名利之所聚而趋焉者我知之矣其始也利斧资选徒旅戒糗糒而易舟檝更弥嵗月而后能达然犹不免乎风涛之惊湍石之险其峭岸之崩压暗洑之横溃晨夕凌突不测之变十恒居其一二焉而所逐者又有得有不得其徒手完归又其最幸者也吾以是戚心焉吾尝泊南浦望彭蠡巨浸未之迫观而神已先禠为之悲曰兹非昔日陈氏赴南昌之役败于火攻处耶想其建黄屋鸣旗鼓载兵甲以艨艟扬帆而上亦欲决胜一战保富贵于无穷也乃今所见汀洲宿莽与烟涛过鸟而巳又尝陆走长沙访贾谊之宅吊湘江之魂又有大慨焉人生逝水耳逝有迟速时有后先即使功成名遂终不能挽頽波而返故壑吾择其顺而不累焉者可也且汩没于浊流使人相訾窃指其后孰与吾被髪行歌东溪之上不出戸庭十余武足以肆志而毕愿不犹愈于浮沉之士乎念庵子闻之谓门弟子曰昔也吾诵缁林丈人之事登岸而叹挐船而去孔子拱立向之退而自失以为是寓言也乃今观东溪君信矣彼所谓往而不返有惩于溺焉者也虽然岂必仕者之为溺哉夫人亦有之贵止其所思不出位焉尔矣小子记之吾少与之同师东泉先生吾见其占矣吾见其缀文矣彼非不慕仕者也然乃其乐止于东溪是果有惩者耶抑亦其迹似耶吾不能测也小子记之
　　养鱼池记【赵时春】
　　夫穷天下之大观未始知观者也海之澜冀之河呉之江越之潮楚洞庭之湖彭蠡之泽极天下之大观矣其形胜横絶括囊宇宙使怯者惧而壮者悲彼方悲惧之不暇而奚有于观乎苟于纷错繁扰之中而有悠然由然之趣盖不俟穷极其观而后得夫所为美者刑部事于诸曹最剧部置狱置防以诸司主事主之监察系囚之出入月更其人嘉靖八年夏五月适余莅事桎械满前呻吟哀号之声不絶于耳左右皆湫隘未有纵余观而适余心者乃寻防之后隟地围可丈许请于寮友蔡直夫得其董作之羡材凿池横六七尺纵裁之深更裁之甓以周郭北内为台方约其广髙倍其深下为洞一门三汲井为沼清奫澄泠养黄白锦斑青黑之鱼凡三十六尾池中一覆以萍芡之属潜伏往来上下出没儵然而行忽然而止或掀其鬛或膨其腮或钩其尾或磔其鳞或箕其口更迭回遡五色陆离孰使余心恬而神怡纵目徜徉而手足莫知其所如乎始余尝道三晋周秦之境留滞渤海者五年所谓海之澜河之广幸获见之独大江之南未窥然梦寐怀想其名川巨浸庶几若在余腷臆其防伟瓌壮变态古今使余慷慨激烈而悲悼往昔生愤世不平之心则有之矣卒未有使余心悠然由然而得其趣者余以是知观之未始穷而余之未始知观也
　　大观书屋记【赵时春】
　　余始以言谪氓猺僦舟间行归陜西释缧絏棰楚之阨而望故国丘垅之乐忘其忧而怡然幸也犹未足以泄雠者愤为盗狙诸浒幸不死而重创焉罄其资以归报虽脱虎口还家而垂囊枵腹无以供菽水然犹以为殆类古贤圣者困而发愤者之事使其身仅存而聪明不废吾独后之乎其志轩然不少衰而观世利钝成败荣辱屈伸之变其心衎然不少渝也然佞便之徒方视以为竒货而市利既浸润无所得而钻摩不可入则将以百方困之是以恐恐然圬扉而削迹褐被捆屦优游于山泽草莽之间而脱世之陷阱耜于山可以食艺于郊可以圃葺茅于木可以观诗书古今之变皇帝王霸之畧锸土于污刳木承流可以观鱼水之性情天云之浮影其升沈陟降隂晴迟速之期其与人事利钝成败荣辱屈伸之故疑若有数焉而不可必与理势之自然而不能解者值山水骤涨汩其沟断其流水既竭而鱼待嚅命小童汲升斗之水以活之则垂纶以嬉其不挂于钩者半为涸辙之枯其茍存者无以聊其生而向之可观者乃失其半呜呼鱼之于人何心哉使其跃于江湖乘风涛作云雨为鲲为龙变化不测虽有廉噭贲育之勇孰不望而靡焉使直游于泠渊悠然而逝油然而吸霏霏脉脉而羣出以嬉斯又幽人逸士之所嗟赏而字育以寄其性情焉者也不幸而困阏淖泥滓之中不逢仁人之恤而陷于狡童庸孺之手然幸余虽非仁人而窃有志焉方将复其故奫其波安知不遂其性情如曩之可观乎反观于余无乃大有相类者而后益信夫所谓有数焉而不可必理势之自然而不能解者虽以观夫诗书所称古今之变皇帝王霸之畧其利钝成败荣辱屈伸之机厯亿万年而如一日亦何异于此乎举天下亿万年不可必之数与不能解之理势而违之欲困人以求利者大惑也居其中而不能反观又不能以观人欲逃焉弗安者亦惑也观于天下自然之数之理之势以喻众人之惑斯可谓大观也已然则发天下之大观者自余始发余之观者当自书屋始故不敢以让夫人而擅以名吾屋述之为大观书屋记
　　涟漪亭记【赵时春】
</div>
    <div class="pagination">
<a href="明文海_page92.html">上一页</a><span>...</span><a href="明文海_page88.html">88</a><a href="明文海_page89.html">89</a><a href="明文海_page90.html">90</a><a href="明文海_page91.html">91</a><a href="明文海_page92.html">92</a><span class="current-page">93</span><a href="明文海_page94.html">94</a><a href="明文海_page95.html">95</a><a href="明文海_page96.html">96</a><a href="明文海_page97.html">97</a><a href="明文海_page98.html">98</a><span>...</span><a href="明文海_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
