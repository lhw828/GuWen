<!DOCTYPE html>
<html>
 <head>
  <meta charset="utf-8"/>
  <title>
   宋文选 - 第 10 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋文选 - 第 10 页/共 14 页
  </h1>
  <div class="content">
   钦定四库全书
　　宋文选巻二十二
　　李邦直文
　　固本防
　　讲学者所以进于先王之道轨制其情欲増长其心术扶神理性祛滞决惑如是而已者也人之不学则不知先王之道茫乎如冥行而无所之虽有仁智灵识且化而为邪矣故刚者不学为暴不为断柔者不学为懦不为仁明者不学则过察而偏聪者不学则过聴而乱学先王之道知忠信仁义之原与安危祸福之所自召愚可以为智闇可以为明以中人之资而不失为君子学可不务哉鲁哀公自称曰生于深宫之中长于妇人之手未尝知哀未尝知乐未尝知喜未尝知惧而孔子告之以哀乐喜惧之説窦长君出于田间平勃恐其骄而为不善使与当世贤士长者居故窦长君卒为贤侯今夫百金之家则必求良师友以业其羣防子弟矣师友或不择而使羣子弟日与庸浮民为侪党诩诩嚣嚣相与扇昵而为恶学之不率而恣于毬鞠博簺弹弋狗马之间未见能善其后也虽有百金之产里巷之人咸知其通荡转徙可拱而俟矣惟其友之不择故坠其羣防于小人之涂以遗家之辱非防者之罪长者之弗思也故贤父兄莫不求师友使材其子弟而业之百金之家尚知虑此况有天下之冨将以藩戚为手足而卫心腹将以宗室为枝叶而强本根其体如是之重是尤宜长计而逺虑者岂不若百金之家之为者哉书载尧徳之首必曰亲九族九族亲则曰平百姓百姓平则曰和万邦其先后次第如此本支百世文王也贻厥孙谋以燕翼子武王也周官有师氏保氏大司乐之职其世子皆齿列国子弟而共学而受六徳六行六艺之教其法葢详矣本朝太宗亦尝择王从等厚赐以宠之使训诸王以忠孝而章圣用崔之严以代戚维之不职如此其重慎也今宗枝之盛昌大而蕃衍尊宠而优安振振于古矣然亦或失于不学此非后世之大虑而王室之所甚阙者欤今诸宫虽有其职而任之或非其人虽有其人而待之或非其礼朝廷未尝选当世贤者为宫官其用荐而为之者又未尝延见戒谕之以厚其意宗室知人主任之之薄则师之不得不轻舒惰尊骄孰敢讽砺之者苦学术如垢病视师道如泥涂故贤者亦耻居是职望望以去文孙武子入则与嬖人妾子嬉出则与徒奴幸倡语习于浮滛湛于宴娱耳目惟不善之接非所以重世而光国也虽有河间之雄材东平之乐善唐元轨之长厚亦漂溺矣以明主之仁笃于亲亲之恩差等其戚踈隆以贵爵丰以廪饩虽厚若此徒足其欲而已耳议者考古义而较之于今以谓爱育之道其缺然也臣愿诏大臣选端厉诚洁之士着行能通经术者任以为宗室教导之官而严异其礼以待之使宗室渐知尊学重道之问无有倨而不聴者然后横经聚问指示圣贤之意曰如是谓忠信孝弟仁义礼乐用之必安而终身享其福此可为者也谓不善为之则虽冨贵而有危亡之祸此不可为者也授以六艺之趣三纲五常之极与前史所载歴世治乱之体皆俾畧知大体陛下复于朝防之隙或临幸而察之或召而勉进之又稍为褒贬之格以朂其良以警其惰凡憸薄小人与嬉防非礼之具弗得纳于其门使之日清月糅性习相长九族愉愉知为善归正之路则慈祥笃顺寛博之风行于王家而上荣祖宗下仪四海内矣
　　厚俗防
　　民之厚薄无古今顾治道何如耳今之天下土地广而人民众兵冦不作咸安于渔樵耕织之业其盛可与古治侔矣所愧于古者风俗之不厚也风俗之薄非民之罪非质性而然国家法制之失也风俗之大端孝弟而已矣民之忘孝弟而溺于薄恶考之于古未有甚于今者也贾谊语秦之俗曰家富子壮则出分家贫子壮则出赘借父耰锄虑有徳色母取箕帚立而谇语抱哺其子与公并倨妇姑不相悦则反唇而相稽以为慈子嗜利去禽兽亡几今天下之民莫不割其室庐计其桑柘殊井爨坟墓离血气色膂之亲而邈若胡越其聫族而居者千室无二三焉奚翅秦俗之薄也秦俗之薄亦商鞅为之耳商鞅之法家有两男而不分异者倍其赋秦人安得而孝弟也今国家计丁黄以任征役之事其籍异而口寡者皆幸而免焉幸免者众而征役之事并于同籍之家故乖析者自视以为计而恺悌之民困于调发亦分丁离籍以求幸免于征役之事甚者寡母之嫁喜防期之终朝为天伦暮为邻里朝为九族暮为冦仇争辨锥刀嚣嚣于郡邑奚翅秦俗之薄也夫民固无知在为上者导之而已矣今导之以幸免之路使天性恺悌者廹于征役牵于法制而不得遂其辑睦同居之乐一室为之千室慕之慕恶之风暧然盈于天下耳目之所习民咸以是为适然莫有羞愧怪骇者故曰非民之罪非质性而然国家法制之失也国家建太平之业将以比隆于唐虞轶迹于三代顾与秦同俗而尚不知变乎周之时闾师党正州长乡大夫之职皆亲民之吏也或正嵗或月吉则书其民有孝弟睦婣之行者而谓之贤者国有力政则不及焉其乡师又为乡刑以纠其尤不率者也汉之时孝者复其身时有所赐其奬劝孝弟睦婣之俗而惩薄恶之民教训法度葢详备如此尚惧狃习之未去而民纵其欲而弗勉焉今虽未能如周汉之法为之惩沮而又开幸免之路导民于睽异薄恶而曽不为禁欤其有所谓劝善之法不过诱乡愚夫妇剟髀以食其长上之癯疾者然后赏之以粟帛斯以为孝弟而已矣此正先王之所诛也古之圣人于化民也不务为其所难有一人焉能奋然而为天下之所不能为而无益于治谓之惑世故举世之人不敢为鬼怪非常之行惊众以为髙性适于中和而已今夫田野之民少长怡怡冬夏相羣于丘墓园庐之间弟从其兄子从其父务趋雨泽而力耕耨闲暇有余之时炮羔炊黍腊社而尝烝不为悖慢鬭博踔去他所惑抵戮辱以忧其家者斯足以为孝弟之民矣其斯以为教故民之从之者乐而易今且贱乐易中和之行扰之使不得为而勉之以其所难以导民观先王之教葢未有然者也臣以为欲风俗之厚莫若诱民于孝弟欲民之孝弟莫若使离异者不得幸免其征役今若着为定令同产宗族防服期年以上者虽析籍异赋亦总计其丁黄之数而任征役之事亲尽然后与他戸同既不得以籍异口寡而幸免焉则嚣薄之民无所望而恺悌之民得以遂其常性而为辑睦同居之乐一室为之千室慕之则笃厚之风渐于天下矣不耗刑赏不挠律令非有甚髙之议难行之説奚为而不可为耶若夫约周汉劝惩之防而为之法则又朝廷之美臣愚不能预也民之厚薄无古今顾治道何如耳
　　广助防
　　人之于事不专则不可以有成譬之工人焉智者弹画而按使有力者运斤挥斵各执其具各治其事不复纷纷齐于其上工之长则弹画者不至于错缪而功易成矣或者得智匠而任以为工之长使之为大室不得专于弹画而又齐之以庸工则智者日为庸工之所扰其心以为不已治之彼或奸偷而不力于事乃败一室故左手持斤以治楹右手持斵以治橑又目视榱桶思易而正之中心杂然其智不尽于为室之大体功安得而成哉惟辅相之治国亦然天下之事治富矣治其纲要而弗为烦屑之所丛则虑专而防得夫进贤退奸使百官各得其任为礼乐教化文武法度以镇抚逺近之民上翼天子于道而外应四夷之变此政之本统辅相之所宜思也及乎章牍之后先命诰之详畧程式之髙下勾剥其互异审防其条次细文曲例毫末之间此正吏胥之事耳今也辅相不得专心于巨论大计而常兼为吏胥之事则虽周召之才将不足以给之故朝廷简辅相甚当其强敏者仅足以祛决奏署而无所留而政之本统或不及思则比比负责而去上下輙指朱墨之误以扺辅相而吏胥豪于其间奸有所庇而忧谴不及如是虽周召复出知不可以成治功矣今文武之柄举归之中书枢宻院其所以令于天下者一言之増损或可以系刑罚爵禄之轻重厚薄居二府者故亦不敢以任吏胥也臣愚以为欲分二府耳目之小劳使得专心于巨论大计而不屑簿书之间减曲私之访有谠直博雅之助莫若东汉府掾之制为可复也三公之府有长史有曹掾或主署用迁除或主民户祠祀农桑或主词讼盗贼或主货币盐鐡或主仓谷邮驿或主卒徒转漕或主奏议或録众事皆以天下贤者岩穴防逸郡国茂异为之特为仕进之要而朱穆何敞班彪崔瑗李膺之徒常由此涂用矣有道之士沓然萃至于辅相之左右枉或直之阙或补之而公府为之清明故东汉之世宦竖权宠狼据于内外独公府未尝随而为奸其本正也今二府之吏为天下府吏之冠事虽不出于府史然亦典其籍受其议觇之国论日在庙堂之侧由刀笔不进者积之嵗年或补郎官或徙使目国家待之抑亦不轻矣或进秩増禄而使为外官尚皆牵恋以去彼何为者耶周书谓侍御仆从罔非正人而孟轲亦曰一齐人傅之众楚人咻之言左右不可以不正也今若约东汉之制而诏二府房置一掾慎选天下之材徳亷节以公卿辟署而授之使专其评覈谘受检勘典掌按比烦辱之事又副以小史而书之掾有清绩迁领都掾都掾有年劳出转要官则转相专于国计而弗为小劳之所汨乱周召之材可以行其志成其治矣议者不过谓贤者不可纳于趋走之列以为辱且郡县掾佐亦士人为之趋走于府郡而弗谓之辱何哉朝廷之常礼上下之大分也况二府为天下澄原端本之地而有不可者哉
　　养材防
　　尧舜之世民莫不乐于善而趋于笃厚今之世所谓独行君子者尧舜之民皆以为常故谓之五常有异于此者当世指之为凶人以为天下大戮矣何哉教道素行而为善之人多也后世教衰俗薄如四凶者滔滔皆是故天下以孝弟为异行以忠信为竒节事父兄者望厚赏而无过者以谓堪大臣其崭然出众而以贤杰自名者有不及尧舜之民者矣如之何望天下之治一二于唐虞也故王者之大务莫急于教教者所以养材也养之久材为之日众无教之养之之道则材为之日寡材众足用材寡则不足用矣人之生也自非圣人自然之质未有不待教而成者也是故父兄之善教一家之人才者必多师儒之善教一塾之士才者必多国君之善教一国之臣才者必多非天之有所私聚才而生之所以养才之道备使材能不得而不成也茍不善教则中人以下莫不防溺而入于不善故人众而才者少非天之有所恶不善而生之其所养之教之者非其道使才能不得而成也诚使王者善养天下之材则聪眀技敏之民皆将化而为才取之而称所求用之而称所使昔樊氏善为生尝欲治器先种梓漆里人初笑其迂后皆从而假器用焉故樊氏之富倾天下一为生之民尚知为数十年之先养其材然后治器况王者为万民之盛哉三代之治莫不养材而周最为备秀于民者养之于乡秀扵乡者养之于学秀于学者养之于太学秀于太学者论而辨之位而禄之而养之于朝廷或为公卿大夫或为牧伯将帅皆繇此乎出故古者五十而后爵自成童至于五十其耳之所闻其目之所覩其心之所存莫非诗书礼乐仁义忠孝之道虽有顽悍竒衺而不去者抑亦寡矣自防至于成童其君上之所令其父兄之所率其师长之所诲莫非文武大道虽有天资昏蔽而不可成才者抑亦寡矣故周之世也特长诗人羙之而菁菁者莪之篇作至秦则不然焚防先圣之术其所以示民者非刑则战民莫不奸谲好乱相糅而为恶一旦俱乱而秦亦不能御也惟东汉最重经术太学大盛而四方老师大儒或教授至千人家薫戸习咸竞于学于时天下贤能者日益多明章之后童昏相继推其微弱暗暴之势可以朝夕而亡然长久歴二百载与西汉等岂非君子众多之力欤今天下号为太平然养材之道微缺学校为废区博士为冷官士之进于仁义者非其性则或其家之训而国家所以教育之道不行焉是故仁义之才日寡取之而不称所求用之而不称所使忽有可忧之对至大之责或四顾而无所付此才不素养之效也孔子虽圣其权则匹夫然而门弟子自中人以上莫不成才欲相而有如顔渊欲将而有如仲由欲使为诸侯而有如仲弓欲使宰而有如子防子羽唐太宗之将相房杜李魏二温王陈軰多出于西河汾晋之间大抵皆王通之门人也一圣一贤养材而材之富也如是今材不素养故以天下之大而常患无人臣以谓欲左右皆正小大皆治势危而有以扶事亟而有以托在乎得材材之易得在乎素养素养之术有三一曰兴学校二曰选置五经博士三曰复汉之大学生员三者行而教之养之之道备学者于是通古今乐名节而文武之器班班出矣
　　审分防
　　臣之尊君非从防也君之制法使下必尊上而不敢忽非骄乐而便已也君尊则法尊法尊则令尊令尊则朝廷尊朝廷尊谁敢不从也君尊则大臣尊大臣尊则朝廷尊朝廷尊则进者足以为荣退者足以为辱进退足以为荣辱则赏罚行赏罚行则仁义之民我得而牧技敏之民我得而试豪虣不顺之民我得而抑如是而天下莫不趋走振动惟上之聼也君尊则国之形势彊形势彊则夷狄不敢侮奸宄不敢窥外不为夷狄所侮内不为奸宄所窥近无一旦骇发之隙逺无百年夷之渐如是而天下奚忧不服也故古之明君虽渇闻天下之事渇见天下之治煦煦焉日接臣庶而躬访之然至尊至重至深至固之体小人不得而揺也古之忠臣虽直已之节夺君之非力折死諌小且犯顔色大或肝脑涂地不顾然尊主之礼未尝敢少顷旷也故蹴路马之刍者有诛非谓刍之可贵齿路马者有诛非谓马之不可齿皆所以尊尊也古之法禁行在诸篇之上触其条目则误者迁窜大者诛殛非独以尊君所以窒不顺之原而重社稷安天下也故人君之仪殿陛耽耽而金朱涂其阙虽有贩夫莫之敢指冕戴珠玉日月在衣罏烟辇道而朝羣臣严钟吹盛羽仪旄头警跸驱悉备而适郊庙虽有亲幸莫之敢戯非礼不食非礼不服非礼不动非法不言非以为法所以养尊安之形而杜侵慢之蚤也人臣之礼胪传而趋以进首几至地而俯伏以言非仁义之说不敢以輙闻非忠信之情不敢以自列得废而废得死而死食君之食履君之土戴君之天下之分适然也见君臣之大守也仁主之子育万姓四十载矣其勤未尝过时而朝也日几中而朝者罢未尝有惰色见于外也进臣下以礼而退之以义夫上之不苛责于下而以礼义进退之其恩父爱而天覆之不异矣臣子宜如何自为也而中外之臣或弗明上下之分有偃蹇颉颃而自如者动必诋时言必訾上轻为桀骜而曽不知惮闻政令之误相视而嘻险妄诡儌哗议于列以蔼羣聴以伤柄臣罪万于顔异事百于杨恽而戮辱不及此朝廷所以不尊也迁任小戾于资格小慊于素望则嚣辨不已延却而不前公为慢章取必于上自防曰是而归曲朝廷狂讦丑诋或骇流议无一毫震怛之意有识知礼之士愤其凌冒髪指冠矣而上不诘此朝廷所以不尊也越涯犯职角为豪竒言不当言以求采天下之誉而邀厚福下议上小列大是非贸乱矣而执法不之按公府不之防此朝廷所以不尊也汉华隂守承嘉上封事言朱云可试守御史大夫少傅衡以谓下轻其上爵贱人图柄臣则国家揺动而民不静嘉遂坐之唐文皇时卢相尚固辞父州都督而断首于朝堂故邀君者古之所讳而臣子之所宜同嫉也荀况曰三尺之岸虚车不能登峻故也百仭之山任负车登焉何则凌故也贾谊曰人主尊如堂羣臣如陛众庶如地亷逺地则堂髙近地则堂卑髙者难攀卑者易陵今其势防阤而弛矣其渐不可以不正也是亦无他明君臣之分而责其尤慢者使羣臣増忠裕勤莫不涤去故情而严上之令则朝廷尊矣
　　慎柄防
　　有王者之事有大臣之事有将帅之事有有司之事有嬖臣之事防任忠贤以为将相责之以天下之安危可用则用可黜则黜断之以至公而无所疑王者之事也坐于庙堂夹辅人主进退百官大臣之事也提士众出入于生死帅将之事也审情实以为轻重不敢附私有司之事也结袜折枝尝药彻膳出纳诏教扫除宫中啓闭门闼嬖臣之事也贵贱小大各守其业而天下治嬖臣不可使之为大臣将相有司之事如裳之不可以为衣履之不可以为冠锥之不可以为防也如防之不可负方斛之器犬之不可驾国马之辀也故天下之大柄三曰官赏曰兵曰刑王者之得失治乱之所繋安危之所从天下之所以为休戚故王者重之必付之于将相有司而不以私其左右所谓嬖臣者不过言甘而色令顺指令健于使令宠之极饶之以财而足矣饶之以财而不及于政则天下无恟恟之议小人有终身之安而王者未失为明君后世不然惑其所近忌其所逺意谓天下之人举无足信而莫忠于嬖臣者内外大事凡可以为国忧必嬖臣监督之然后以为安其意侵取将相有司之事任于嬖臣官赏兵刑莫不为小人之所有破大公之法激四海之怒奸盗不顺指之以为辞以至于乱天下彼嬖臣者趦趄煜爚于人君之侧当得金钱足以快口腹耳目之欲则亦已矣又自知巳之可恶常恐天下之人嫉已而诛除之故蚤莫计虑为全安深固之防偷取时柄以自环或专官赏或典兵戎或预刑狱得官赏之柄则进其党伍于朝以为援得兵之柄则震胁主心而威制天下得刑之柄则沮忠直之气而窒言者之口自古危亡未有不始于此者也王者独何取于嬖臣哉汉之衰也有王甫侯覧伍璜张让之徒唐之衰也有李辅国程元振王守澄鱼朝恩刘季述田令孜之徒穴于朝廷之间而私有大柄公卿将相多出其门所欲进则吹嘘咳唾立致贵要弃置大臣如奕棋然又有北军校尉有神防军中尉有观军容有诸道监军兵柄皆在嬖臣而天子或自其废置又有黄门北寺狱有掖庭诏狱有神防北军狱忠贤之不附已者虽将相大刑或留仗内而成于中人之手此汉唐之所以亡也尝谓汉文帝不独有治天下之道而亦善宠小人邓通极嬖矣欲富之则赐之铜山而使之擅铸及戯弄于朝申屠嘉欲举法不敢亟赦之度已困辱然后谢嘉而召通故嬖臣在侧而人下未尝不指目愤怨虽有嬖臣亦为文帝可矣茍如文帝岂惟一嬖臣虽十数犹足以为治后世之君宠小人则付之以将相有司之柄不为文帝之所以嬖之者岂不误哉方明王在上集用天下之正人故小人虽多莫敢輙动屏息敛手以聼朝廷之所为然久屈故态宜有愤鬱弗平之气彼且伺人主之惑待贤者之隙将泄其怒而大有所为此实乱亡之几不可不素虑也徃日用兵之地及河防之要与诏狱之大者輙临讯以寺人而进退大臣又或访其毁誉之诡此可为懔懔者也明主诚能守官赏兵刑之柄不为嬖臣之所盗而有功则虽倾内府以宠之未足以危社稷而为天下之大害可不慎欤
　　觧蔽防
　　君子与小人不能偕立于人君之朝势如水火寒暑之战薄然而小人之党胜十常七八其故何也葢由人君好逸而恶劳乐近而忘逺夫奸声丽色竒异味宫室苑囿狗马弋猎之乐入乎耳夺乎目悦乎鼻口顺乎心腹而便乎身体居防皆其蚤莫之所安于人君而最近固已乐为者矣而小人之道模揣其意曰吾君徳过尧舜基业安于泰山矣此不足以为害言道而入于恶若决江河而下注于万仭之渊故小人之说易行而其党多胜君子则不然直欲人君屈已以事仁义闲情欲而狥天下之民宴安之娱人君之所喜为者也而輙争之曰是不可过为过为必且亡国忧勤恭俭昧旦而朝日旰而食夜分而寐人君之所厌者也而輙强之曰是不可不为茍不能此必且亡国其事最劳而危亡祸乱之形方且藏于茫昧微冥之中其最逺而未易见故君子之道难行多不见纳于人君而常为小人之所胜惟至明极断之主卓然有立而不惑乃能斥已之所乐而忧天下杜一时之欲而善后世不使小人胜乎君子其余莫不沉酣渐渍欲长及成横流溃裂祸及海内然后归之于天曰非我也此阳九百六之数使之然也可不为之悲哉夫中君以上其心亦莫不愿治而恶危亡知君子之可用以为治矣然而用小人至于乱亡者前后相望也幸而君子用矣又不能亲信终始之使就其业不幸而小人用矣或心知其非而不能果决除去浸滛留连乱亡而后已此其故又何也常以为人君之蔽有二一曰不明二曰多欲指真为伪指伪为真是不明也不忍去佞臣恐失其所欲不肯用正人恐妨已之所欲是多欲也唐徳宗曰天下皆言卢杞奸邪朕何不知此不明者也明皇用韩休为相宫中滛乐稍过其节必问左右韩休知否言毕而諌防輙至尝把镜不乐或曰自韩休为相陛下无一日之欢何不逐去而戚戚如是曰吾靣虽瘦天下必肥然终亦罢韩休而用国忠林甫此多欲者也不明之蔽其恶小多欲之蔽其恶大不明之蔽天资不足而不知所以为故曰其恶小多欲之蔽知善而弗为故曰其恶大以不眀之蔽任小人天下怨之怨在于小人而及于君以多欲之蔽任小人天下怨之怨在于君而及乎小人为蔽不同而为祸有先后其乱天下一也人君寡欲而惟明君子胜而天下自治矣
　　辨邪防
　　奸臣之所以难明以其善匿无形而忠臣之所以多不遇以其劲情直指而不恤可疑之地也故虽奸臣必材材多而为患愈大虽忠臣必有过材或不备而忠未尝忘也是故知臣最难御臣之难次之欲人主之知臣莫若指奸臣之形以示人主朝廷之上审按而考绩之如掲氷鉴以待来者其能隠者几希奸臣之形人主不可以不察也有细奸有巨奸才足以覆之言足以发之貌足以持之气足以守之聋上下之聼而偷禄取誉主不能怒众不能语卒之实利在已而害归于众此巨奸者也才不足以自覆言不足以自发貌不足以自持气不足以自守煦煦柔佞偷容苟合而已耳此细奸者也奸之小大人主不可以不察也奸臣必内圆而外方名是而实非始顺而终悖罄乎至诚而甚异于道故有撃断以为公局缴以为明险健以为勇悍讦以为通巧谲以为智骄忮以为介儒懦以为仁抑以为髙不言其所可言以为敦不为其所可为以为慎小信以为忠此奸臣之积人主不可以不察也奸臣之与忠臣固不相若然而奸邪之所排防或外示相与而内实仇之其所汲引或外示乖离而隂为之左右上欲绌贤者则譛之以可排之状上欲进已知则开之以可用之名其言深微其事隠晦使人君随已意以为祸福而不知悟所以然者唐髙宗欲立武昭仪禇遂良守先帝之命而争髙宗欲止李勣知武后必得志于天下曰此家事耳何须问外人明皇欲相牛仙客张九龄力諌李林甫曰天子用人何为不可由二臣奸言而唐室中壊此邪正之论人主不可以不察也奸臣之始进多以非其道商鞅因嬖人以进于秦段颎因宦者以进于汉宇文融皇甫鏄因聚敛王璵因妖妄宗楚客因宫妾郑注因药术王叔文因棊以进于唐非其道而进其末无不为奸臣者臣下之所以进人主不可以不察也夫天变者成王之所以感悟而狼防之诗周大夫之所以开周公也而许史恭显假日变以除周堪张猛武三思造摄提之应以进纪防纳李逢吉张权舆为非衣之謡以倾裴度此奸臣之伪人主不可以不察也故人主善察奸臣之形奸虽未去亦蟠缩而不敢措其用封伦佞于隋而直于唐许敬宗忠谨于文皇而谗謟于髙宗之时是也诗曰为鬼为蜮则不可得彼非鬼蜮其情皆可以得之矣人主诚留意于此彼安得而逃哉










　　宋文选巻二十二
　　钦定四库全书
　　宋文选巻二十三
　　唐子西文
　　悯俗论
　　自古诸侯风俗大小曷尝不与其国相称齐地负海膏壤二千里则其俗阔达寛缓而多智全晋未分时在春秋世最为强国则其俗用意深逺有古帝王之遗风邹鲁居洙泗之间廹于齐楚国小而地狭则其俗亦复龌龊而谨畏今天下大矣尧舜三代之地盖不至于此民生其间耳之所闻目之所睹体之所安者壮矣而风俗之大不足以称之有是理否风俗非一事要以人材为本今士大夫达时变识事情警敏有余矣至于学治道通大体气力度量足以支乆而任重者未可多得是岂无有也有而不容于时今之建言者类皆薄物细故非天下所以治乱安危而士之所言亦不过趣一切办治而已非能有益于宗庙社稷也学术小故无大论议力量狭故无大功名以为上世悉然则前此风俗尝广矣当是之时唯恐其防尔形势非有不同年表日厯非甚相逺而更病其隘是必有说矣吾闻江海之水必有吞舟之鱼通都大邑必有千金之家以四方万里之国而非得恢廓宏逺之风以之是犹衣九尺之衣束十围之带髙视阔歩而血气不逾中人也可乎建武永平之治未必优于西京而风俗不及者正以其小也传曰不知其形视其影也今百工之所造商贾之所鬻士女之所服者日益狭陋而一时人物大率悍而短小此非其影耶古之化俗恶者可使为善邪者可使为正今俗非有他也独患小尔顾不可使知大乎
　　名治论
　　古者一代之兴则有一代之治故曰夏后氏尚忠商人尚质周人尚文虽圣人之道不可以名言而施之政事必有称号可指非但王者如此而一国之治亦然故曰周公治鲁尚齿而亲亲太公治齐尚贤而尊尊自是以来汉唐之臣议论之士亦云以道胜寛和为本今周宋之为政乆矣其所尚者何也士之通经术知古谊者不为不众日夜讲究治道以游于世者亦不为不熟其所称引动以宗周为言而问以当代治体则茫然不知所以名之惟其无得于此是以有慕于彼愚诚不自揆盖尝妄论之矣屦不必同要之适足治不必同要之适时故成周之治任人而国朝之治任法任人者非不用法也以人为本而辅之以法任法者非不用人也以法为本而行之以人自古法无全是亦无全非而人忠佞智愚贤不肖至为辽絶故任法之世无甚利亦无甚害而任人之世非大治则大乱矣周时公卿不过数族周召毛原执政至数百载不絶今之大臣更岀迭入逺者十余年极矣近者期而已虽无累世辅弼之利亦无妨贤专恣之害矣周之诸侯既锡以土宇则刑赏生杀之柄悉举以委之今郡县之权不过鞭扑尔过此以往则相顾而议法矣虽无藩屏形势之利亦无战争侵夺之害矣周官任官必考论人物谓之量才度徳今不然矣以资歴为髙下以注籍为先后掲阙于道应法者得之虽无为官择人之利亦无好恶狥私之害矣周时取士使之自相推择谓之乡举里选今又异于此矣盖自国初以来三易取士之法然要之不离文字糊名易书暗考而名取之虽无岀长入治之利亦无毁誉比周之害矣其大略如此故周之极炽者刑措不用四十余年典章文物之盛信有以絶人而晚节祸败亦足以称此国家受命百五六十年间海内晏然如一日者此任人任法之效也昔者李勣无大胜亦无大败薛万彻非大胜即大败而近世论将未尝不以英卫为先然则今之所得多于成周亦明矣而士方歉然不足争说人主以成康之隆而不知国朝规摹处置所以成就天下之势者固已如此非独不知国朝亦复不知成周矣何则人有情而法无心情之所在恩怨以之其无心者漠然而已今者欲成康乎则必脱略文法而一切任人夫以天下之大利而索之于绳墨之内是犹以李勣之节制而求之万彻之竒胜终不可冀然与其蹈万彻之险孰若李勣之持重足任哉
　　辨同论
　　道至于圣人极矣岂容复有异乎然禹之措置如此汤之措置则如此文武周公之措置则又如此使数人者比肩而事主交臂而共政则论事之际吾意其必有同异者矣宁能尽合乎是犹有辞焉曰时不同也若诸子之论性岂复系于时哉而孟子之说如此荀子扬子之说则如此韩子之说则又如此使数人者比肩而事主交臂而共政则论事之际吾意其必有同异者矣宁能尽合乎是亦有解焉曰师友不同也若子夏子游曾子子张之徒则又将安所诿哉皆岀于周末不可谓之异时皆受道于洙泗之间不得谓之异师请业请益周旋岀处奔走忧患盖无适而不同者此数十年不得谓之异友而论文论学如黒白之相反方圆水火之不相及也此复何哉说者以为孔子没学者无所统一使夫子在学者宜不至此然吾闻夫子行年六十而六十化始之所是卒而非之曰言岂一端而已夫各有所当也此一人尔而有所谓昔日之言者有所谓今日之言者而况于众口乎是以先王知羣言之不可一也因使人人极其说而不以同异为诛赏公卿大夫之岀于斯时者亦人人各荐其所闻而不以同异为喜愠何者闺门之内父子兄弟相与言而有可有不可筮人市筮卜师引而叅之一从一不从故曰物之不齐物之情也宁可罪哉今为申商之学者则不然以谓同心同徳者周人所以兴离心离德者商人所以忘刑赏生杀足以整齐天下而不能塞异议之口则非所以一道徳而同风俗忆古之所谓同心同徳者果谓此邪吾不忍闻是说也周公之时朝廷之士为不少矣而东征之议书称十夫予翼则同者寡而不同者众矣岂皆小人耶岂皆诛之耶夫以周公之权而十人者助之其势足以铢锄羣臣之异已者为有余矣鼻息天下其孰敢违然近于人情通于物理忠于王室而推至公于天下者终不肯为此何则驾驭羣臣正恐其雷同耳奴婢同则家道危臣下同则人主孤人主孤则天下之祸可胜讳哉古之人所以贵和而贱同者虑此
　　察言论
　　古之人臣抵掌缓頬说人主以用兵者其言未尝不引义慷慨豪健俊伟使聴者踊跃激发奋然而从之至考论其心则有为国计者有为身谋者是不可以不察也今夫战则除害于时不战则遗患于后此有必胜之势彼有必败之道思虑深熟利害之形了然于胷中知其决不误国而后为之若此者为国计非身谋也张华裴度是已天下既平谋臣宿将以侯就第杜门却扫无所用其竒则瞠目扼腕争为用兵之说庶几有以骋其智勇而舒其意气若此者为身谋非为国计也臧宫马武是已国家无事贪财嗜利之臣无所侥幸则必鼓倡兵端以求其所欲兵革一动则金钱货币玉帛子女何求而不得若此者为身谋非国计也陈汤甘延夀是已官崇禄厚无所羡慕惴惴然唯恐一日失势而不保其所有则必建开邉之议以中人主之欲以乆其权若此者为身谋非国计也杨国忠是已前侯故将失职之臣负罪忧畏思有以撼动其君则争议邉功以希复进若此者为身谋非国计也窦宪是已古之人臣逆节已萌而功效未着人心未服则未尝不因战伐之功以收天下之望若此者为身谋非国计也桓温刘裕是已嗟乎秦汉以来说人主以用兵者多矣或胜或不胜要之为国计者至少为身谋者如此其多途也可不鍳哉可不戒哉
　　存旧论
　　汉时仪注大抵率意制造不应古谊者十至八九其文采法度略矣然而天下之人见即喜不见即悲中更王氏之乱废弃不用者十余年光武入洛东都之民始见司僚属欢喜踊跃父老或至垂泣曰不图今日复见汉官威仪自是天下翕然归之相与岀力锄去新室以成中兴之业而复其宗庙社稷盖又二百余年虽汉之所以复兴者不专在是然亦不可谓无助也且汉官威仪非若三代之盛叔孙所为非有周公之学萧何智识又杂以秦制非复圣人之法也而遗民见之如盲者复视废者复起如流浪积嵗而返其故乡其见父子兄弟感慨之极至于咨嗟流涕其得民心如此此何理也耶方是之时以三代车服示之吾知其民不复泣矣何者汉之为汉十世于此矣知有刘氏而已矣救天下于战国秦项水火之中而措之于安全逸乐之地百数十年海内无事斯民得以养生得以送死得以事其父母而长育其子孙者汉之力也三代逺矣何有于我哉由是观之古者帝王之兴其正朔服色自为一王法而不慕前朝异姓已陈之迹其用意深矣由是观之国家旧物宜使斯民常见而熟识之以习其耳目而系其心自非不得已者不得轻有改易变置以自絶于民也亦灼然矣向使今日变其一明日废其二祖宗余泽日益就尽不在目前不幸而奸人撼之则人心揺而天下亡矣古者公卿大夫犹知守其家法至数十世不失其衣冠阀阅岂无隆替而国人信服终莫之敢抗谓之名家旧族而况数百年为天下国家者哉
　　祸福论
　　昔人谈祸福者固尝居之善恶矣然其效可睹也其始曰为善者必得福为恶者必得祸取报于天如探左契于是天下之人悚然而畏然为善者果得福乎为恶者果得祸乎是特未可知也言既不效则迁就其说曰为善者未遽有福也要乆而后吉为恶者非遽有祸也要乆而后凶譬之束薪要得其熟于是天下之人怃然而疑今君子长者子孙苖裔不为少矣而果吉乎蠧民害物专门为恶者古亦众矣而果亦凶乎是未可知也既又不效则复迁就其说曰为善者得福常多不幸而抵祸者或寡矣为恶大者防得祸幸而免者亦时时有之于是天下之人哑然而笑今所谓常得者果多乎所谓幸不幸者果少乎是未可知也自始至此三易其说而言輙不效则民益解体而矫激之论生焉曰为善者反得祸为恶者反得福自汉以来尝有是说然蹈道者岂尽得祸乎奸佞险贼不忠不孝者岂尽得福乎其效亦可睹也矣吾意以谓祸福岀于天善恶岀乎人二者不相为谋如五星散行而有时乎相值人见其适相值也而遂引以为常不可谓合于理矣今世或为善而福或为善而漠然无有祸福其为恶也亦如之不为善不为恶者亦如之要之不可测善乎杨子之言曰修其善者为善人修其恶者为恶人善恶之报惟是为有证易称积善余庆诗言自求多福书言福善祸滛孟子言祸福自已求之彼非有失也有为然也
　　正友论
　　庾公之斯以朋友之故废君命而君子不以为私叩轮去金发虚矢以塞责而君子不以为欺郦况之说其友也其言甚甘而君子不以为险其友为之墯肱陨首覆宗絶祀而君子不以为忍知此二义然后可以言友矣方汉之时吕禄之权为如何其宗族亲党日夜相与思虑计议者为如何国家社稷宗庙之势为如何而父又却质其急为如何又安得舍所重以全所轻则以计切之也固宜彼子濯孺子之事岂至是哉以区区之郑固非卫之所以存亡而区区之子濯孺子又非郑之所以强弱敌去而追之兹又国事之区区者而弯弓于其友则在名义为至重此孟子所谓一钩金与一舆羽之势也何得以吕禄比之夫莫重于金莫轻于羽此虽三尺之童足以知之至于轻重之中又有轻重焉则非通孟子者不能权之矣孟子之书世未有通之者故汉魏之臣如苏章子禁之徒皆以得已之事亲诛其友犹复毅然自谓忠于朝廷而世亦莫知其为天下之至恶自是而后一变而相证再变而相告三变而至相诬蔑也岂不愈惑哉呜呼名教之事圣贤谈之尽矣患不深考尔君使已诛其友则如之何曰审之祸大则诛之余者可救而救之可赎而赎之无罪者辨之不可则辞于君要之不可以执戈友为不善则如之何曰审之祸大而诛之其次痛责而力止之不从则去之其小者则忠告之不从则已终不可弃也夫上则善其君下则善其友使君臣朋友之间无不满焉者岂非人之所欲哉不幸而至于此则古人所以处之者亦有道矣而论者不察以君臣为公指朋友谓之私何其不思之甚欤孔子曰以孝事君则忠曽子曰朋友不信非孝也是相生法也何名为私乎父子兄弟岀于天君臣夫妇朋友岀于人而父子兄弟夫妇主恩君臣朋友主义则五教之中近于君臣者唯朋友为然故欲知人臣之忠者必于朋友焉观之宁有贼害其友而能忠于所事者乎是物理之必不然者矣以公心处之何适而非公苟私矣则君臣父子夫妇长防皆私也宁独友哉嗟乎教之所自岀者三而世阙其一曰师其所以为教者五而抑其一曰友
　　上席侍郎书
　　知府侍郎阁下庚备位学校三载于此在辈流中年齿最为老大词气学术最为浅陋教养训导之方最为踈拙所以未即逐去正頼主人以为重今阁下还朝晓夕擢用为执政为宰相为公为师此诚门下小子之所愿闻然孤官小官遽夺所依此其胷中不能无介然者日夜思虑未知所以补报万一而书生门户无有他技因效其所得于古人者唯阁下裁择庚初读书时未习时事意谓古之圣贤例须建立功名其后渉世益深更事益多考论前代经史益见其首尾乃知古人之心本不如此舟遇险则有功烛遇夜则有功药遇病则有功桔橰遇旱则有功戈弩劒防临冲兠鍪遇战鬬则有功草木障塞而益有功民不粒食而稷有功天理人伦颠倒失次而契有功夷蛮贼防干纪乱治而咎繇有功自此以降不可胜举然皆因时立功非圣贤本意伊陟臣扈巫咸相太戊无他竒功以格上帝乂王家为功巫贤甘盘傅说相祖乙武丁不闻有功以保乂有商为功君陈相成王毕公相康王不自立功以循周公之业为功后世知有功之为功而不知无功之为功其去道已逺兹谓圣贤有心于功名其探圣贤益浅矣天下承平日乆纲纪文章纎悉备具无有毫髪未尽未便一部周礼举行略遍但一姓姬尔窃谓今日之势正当持循法度不宜复有増广建置歌呼于吏舍者勿问醉吐草茵者勿逐客至欲有所开说者饮以醇酒勿聴择士唯取通大体知古谊者用之虽不立功而功在其中矣庚之所得于古人者如此不知其当否也阁下傥以为然归见何丞相其亦以此说告之
　　愚斋记
　　元符三年洛阳苏公通守南阳治书室于防事之偏名之曰愚斋而属某为之记某言于公曰愚有等级公将安处也有顔子之愚有髙柴之愚有甯武子之愚杨子以晁错为愚栁子厚自以为愚顔子之愚老子之所谓盛徳者也髙柴之愚中庸之所谓不及者也甯武子之愚则诗人之所谓亦维斯类者也晁错之愚则语之所谓直者也若夫栁子厚之愚则事载在方册有不可语者文章学术为百代所宗自唐以来论当世大儒则必称韩栁而自以为愚可乎然正元之党妇人女子皆知其必败而栁子独不寤也谓之不愚可乎是数子者其愚固有等级公将安处也以谓髙柴之愚材不及于道以为甯武子之愚则生非不逢于时以为晁错之愚则无吴楚之变以为栁子厚之愚则无伾文之事庚将处公以顔子之愚则公岂有意乎公生平嗜书手不释编既已自得于心矣推其绪余以教诸子皆能有立其长子大夀更以文学知名于时而公犹以愚自处此真有意于所谓盛徳者欤传曰希顔之人亦顔之徒公何辞焉请以是为记年日月阳唐庚记
　　易庵记
　　客问陶隠居吾欲注周易本草孰先隠居曰易宜先客曰何也隠居曰注易误犹不至杀人注本草误则有不得其死者矣世以隠居为知言与吾之说大异盖六经者致治之本也汉时决疑狱断国论悉引经术兹岂细故而易言哉本草所以辨物六经所以辨道道者物之所以生物者人之所资以为生一物之误犹不及其余道术一误则无复孑遗矣前世儒臣引经误国其祸至于伏尸百万流血千里本草之误岂至是哉注本草误其祸疾而小注六经误则祸迟而大隠居注本草矣故知本草之为难而未尝注经故不知经为尤难而不可率易如此世以不服药为中医此言虽小可以喻大吾用易不审陷难几死今幸闲废方且据床熟读而深思之复书此二本其一以自警其一以寄二子焉
　　卓锡泉记
　　人之精神亦何所不至哉挥戈可以退日抟臂可以陨霜悲泣可以頺城浩叹可以决石而况于得道者乎诸妄既除表里皆空一真之外无复余物则其精神之运又何如哉吾游罗浮至寳积寺饮泉而甘寺僧曰此卓锡泉也昔梁景泰禅师始居此山其徒以无水难之师笑而不答已而庵成师卓锡于地泉涌数尺自是得井寺中迄今頼之知水者以为甲于峤南而自梁以来未有纪其事者夫师之为人诚不可得知然吾闻世间万有皆心想所生而古之学道未有不用定慧得者定则深完慧则流通以深完流通之精神而致吾心想中物如父之使子君之使臣有必得之势其于此者特未得多也或曰前世之士如李广利耿恭之徒皆功名进取之人以成败得防为心其精神之富不逾常人而喑呜叱咤飞泉为之涌溢与师无异此何理也曰二人者皆一时贵臣左氏所谓用物精多至于神明方其由于絶域之中感奋激发于万死一生之时其用意至到无进退二体唯其岀于一切之诚而无定慧之素以故得之艰勤非若师之頥指目使既防而且逸也嗟乎事之不立也我知之矣志意耗于思虑聪明流于视聴则精神所感不行于父子兄弟之间而尚何有于物苟能全吾之神则虽山石之坚水泉之柔雍容谈笑之间坚者可使辟柔者可使激而跃之而独不得于人乎吾是以知天下之善无不可立者年月日记
　　顔鲁公祠堂记
　　上元中顔鲁公为蓬州长史过新政作离堆记四百余言书而刻之石壁上字径三寸虽崩壊剥裂之余而典刑具在使人见之凛然也元符三年余友强叔来尹是邑始为公作祠堂于其侧而求文以为记余谓仁之胜不仁乆矣然有时乎不胜而反为所陷焉命也史臣论公晚节偃蹇为奸臣所挤见陨贼手是未必然公孙丞相以仲舒相胶西梁冀以张纲守广陵李逢吉以韩愈使镇州而卢杞以公使希烈其用意正相类尔然于数君终不能有所伤而公独不免于虎口由是观之士之成败存亡岂不有命耶而小人轩然自以为得计不以谬乎且吾闻古之尚友者以友天下善士为未足又尚论古之人诵其诗读其书思见其人而不可得则方且欲招屈子于江濵起士防于九原盖其志所愿则超然慕于数千百载之后而况于公乎公之功名事业已絶于人而文学之妙亦不可及因其心画其所在而祠之此昔人尚友之意也尝试与强叔登离堆探石堂观其遗迹而味其平生则公之精神风采犹或可以想见也夫
　　李氏山园记
　　伯阳甫续史记后三百年而老聃伯阳为柱下史后世因以伯阳甫为伯甫则二人为一人矣范武子晋士防也而古今人表置士防于中上列武子于上中则一人为二人矣岂惟人哉龙目一名益智而益智非龙目龙目岀海南山谷间味甘益智岀西域味辛而广雅曰益智龙目也则二物为一物矣枇杷卢橘一也而上林赋曰卢橘夏熟黄甘橙楱枇杷橪柿椁奈厚朴则一物为二物矣夫父祖之事子孙有不及知州里之物耆旧有不徧赌而况述千载之上数千万里之外者乎亦何能无失耶吾南迁惠州寓居于城南李氏之山南园园髙下数十畆草木华实无所不有而龙目卢橘为特盛吾兄弟甥舅无日不往来逍遥于其下而笑旧说之谬盖尝以比伯阳甫之事而为之叹息因书其事使后世知有是园又知吾尝游戯于此又知著述不可以不慎而学诸子百家之言者亦知其有得失而审所取云








　　宋文选巻二十三
　　钦定四库全书
　　宋文选巻二十四
　　张文潜文
　　论法上
　　古之善为天下者不患法不立而患不能为法不患法不足而患法宻而不胜举然则天下之治乱不系法之存亡欤夫亦有推本而后知其至也夫法之所生不生于无事事起而不可理则法从而经之事日益多法日益周事日益新政日益工并起而相制则不胜者受其患故法不胜事则天下之乱纷然而起故治天下者非无法之尚也为其无事之可贵也非法备之可削也为其事变之可虑也昔者三代之治不若尧舜商周之治不如夏后孔子曰后世有作者虞帝不可及也又曰虞夏之道寡怨于民商周之道不胜其夫舜之礼比于夏后之时则略矣商周之礼比于夏后之时则备矣夫四代之治否岂礼不具之罪哉制度日多淳粹日衰矣天下之势譬如人之一身夫世之人有不畏寒暑不治药石恣口之所食肆体之所安夫如是者问其年必壮者也深居奥处爱养备至药石百物毒烈并进而炙艾鍼砭遍肤而无遗问其年则必老者也夫虞夏之道壮者也其不治可为也其不足可补也壮者之疾易治也其成质未亏而可以有为也商周之道老者也其不治难为也以其尝治之而不信故也其不足难补也以其尝补之而不满故也彼之疾方来而吾之术已穷彼之变未休而待之道已尽如是则死继之矣嗟夫天下之不愿取办于法也如此而世之君子抚事制变而尤法之不足岂不悲哉夫法度之起于徳不足而求胜其民而败于启民之邪心而多怨夏之继舜也岂不知舜之为不可及也商周之继夏也岂不知其之将不胜也然而明见其而为不已何也岂其世变日繁而徳有不足故耶徳不足以还民之初熟视其乱而莫之禁则将以智加之故曰法起于徳不足而求胜其民夫上以智胜其下则下亦以智胜其上不络马首则毁衔窃辔之马终身而不知不立门户则穿窬窃发之盗终身而不为法之于民常制其一而开其一制之者易见而开之者难防上下以智相胜而奸邪诡伪不可胜究故天下之人始忘其欢欣戴君之心而有怨怒忌上之仇故曰败于启民之邪心而多怨呜呼夏之后为商商之后为周三代之治未甚相变也其治乱之迹未甚相逺也周亡而为秦天下大乱三王之治扫防而无余治世之迹卒不能复先王之丝毫而三代之俗遂以不见于后世何也夫法未极则俗之变未足夏商之法尝若极矣然民未大厌也民有未厌之心则其淳气美质犹有存者周之法详矣不可以复加其俗之变已穷而民之奸心邪态靡不毕岀其智备其质尽其恶足其美殚故周之亡而不可复为矣此圣人所以深悲之而曰周人之末渎神而贵爵刑罚穷矣此后所以为秦也欤
　　论法中
　　古之有天下者必得于纷争放乱之后夫人之情岀于乱亡之后则其情苦而思安夫惟其情苦而思安故其事简而易教夫下有易教之俗则上无难立之法故有国家者其初下常绥静而易治安平之日乆而民之侈心生嗜欲之动无穷而罪过繁故居其上者乃始日夜补完其缺败而调伏其崛彊曲为之防多为之制法度繁兴刑政毕举文胜而质不足名美而实不称故大抵有国者中世以后天下之事常多而国家之观美益冺民之过日滋而有司之文加备而世之惑者以谓能完上世之不足而务求前人之所未成以为成功而不知其不若使上世之质未散而前人之朴常在也天下之物其势相激而后变生焉观美者实之所由亡文备者伪之所自起盖尝以汉之事考之髙祖取天下于秦民岀于百战夷伤之余父子兄弟仅相保聚以安其生故其气帖然静愿而少事而髙祖文景得以画一之法羁縻而安辑之歴数世而天下安妥内有大乱而豪杰不作此民淳而法简之效也至于武宣天下之势乆习于无事民意日纵豪侠盗贼稍起于里闾而二帝乃修明制度收纳天下之才讲政备物以与天下战于才智之中才者奋而奸者随之强者胜而乱者因之纷纷籍籍以传于不肖之子孙而汉以大壊此则事众而法备之也故天下之难治不在于剏始卤莽之初而常在于积安大备之后是故君子必观其兆而审其宜解其甚而不激其变使其势不为周人之已甚而务使后世可以有加呜呼其本果安在哉盖天下之好极治者必召天下之大乱务穷利者必贻天下之大害污尊而抔饮蒉桴而土鼓天下之人苟未厌其为礼乐也则吾之礼乐虽足以备天下声容藏而勿陈可也搆巢营窟之居衣薪不封之天下之人苟未失其为生死之所安也则我之制度虽足以建九筵之堂五称之衣弃而不用可也不乱则已不必邀其敬不欺则已不必尽其忠是谓不求备于民矣可乆之道起于不求备而效于人不厌譬之万金之家责之千金其力亦足以供我之求然吾日取一金焉于是有不得已而取之百金彼犹乐输而不怨何则彼惟所有者未竭而不厌故也故礼乐刑政之设于下使民有未厌之意则后世有作者得以复加焉故其也可以有救而不至于术穷智竭而无继呜呼惑者徒见法度宻而民不化文理具而功不立日夜从而加之呜呼亦失其本矣天下之势不可以激而民之智不可穷激之以所欲者必得其所不欲穷之以所能者必报之以其所不能徐导其欲激之势而不扶其未用之智则天下可以乆安而无虞然则周人其未足以知此欤彼或者遭其防而有不得已焉故也
　　论法下
　　鸣呼治天下之难也其为物也大而难举其为情也杂而不类为之不得其要用之不中其节用力劳而功不成是故圣人本诸道而明于术凡吾所以为术者制物以使入于吾之道也然则何其不直致吾之所欲而为是委曲纡缓而使之从也夫人之情使之从我而刼之以刑则成功难隂有以役其心使之不得不从我则成功易今夫欲天下之畏也而陈之以刀锯欲天下之爱也而陈之以金帛此直致其畏爱者也夫刑戮赏赐非不足以立畏爱也使必陈其物设其具则刀锯玉帛亦不给矣且天下固有不爱金帛之赏者则赏之所不能悦也天下有不畏刀锯之刑者则刑之所不能惧也故欲求吾欲而直遂焉者其事烦其教粗吾与物以力相胜而物之从之也内有不服之心而吾力之所不周者乱之所从起夫驷马之于车也奔骤舒迟至难齐也夫人之于马必待夫躬临之而后如意耶则一车而四驭未能也今以一御而四马之迟速惟十指之聴者以我所执者辔也以一辔之约制四马之节者执马之要虽欲不我聴而不可得也是先王之所以役天下者执天下之辔也今夫桥衡之举水也右仰则左俯左抑则右扬夫曷不欲俯则卑之而仰者何与焉欲扬则举之而抑者何与焉夫惟卑者有不能使之卑而后仰者用也举者有不能使之举而后抑者用也先王知天下之卑髙有不可以形为也故其为所以卑髙者而不为具形古之知是道者执天下之所必从者如辔而制物理之必应者如衡四凶天下之巨蠧也商容比干箕子商之望也舜能使天下不犯于有司而度罪之不可以尽刑也取天下之巨蠧者而击之天下虽有悍强不化者知所畏矣舜非徒能施刀锯也能沮其不畏之情也武王得商而善者未可尽赏也取世之望者三人而尊礼之而商之为善者恱矣夫武王非徒知尊贤能也能动其说我之心也故舜武王执天下之辔者也昔梁惠王以利问孟子而孟子非之然其终曰未有仁而遗其亲者也未有义而后其君者也何必曰利夫使不遗其亲不后其君利之大者也梁惠王以为利而孟子非之何也孟子者以谓不求不遗于民而后民守之不求不后于民而后民先之彼以利而责望于民则民散而惟利之从而卒不获吾之所求梁惠王之术踈而孟子之术精梁惠王之事拙而孟子之事微老子之道拙术者也其言曰将欲翕之必固张之将欲取之必固与之又曰非以其无私耶故能成其私夫将翕之而合之将取而夺之行其私以成其私是以暑徴暑以寒致寒隂阳之所不能为也天之将寒也不以霜雪为之也金石烈土山焦者所以为今日之霜雪也天之将暑也不以蒸郁为之也震风积雪者所以为今日之炎烈也故邀其及物之功不能逺守其复物之情不能复故孟子之术低昂天下之衡者也夫术有小大道有邪正天下之士徒见夫世之浅人执小术踽邪径而流于谲诈之域而曰圣人无术直道而已矣呜呼亦惑矣圣人之所谓直道非无术之言也过乎术者之言也故其道平易而有成惑者之所谓直道不及乎术者之言也故其道踈鲁而多败文王以仁义而王宋襄公以仁义而亡均为仁义而存亡异何也乌获之力弛而不用遇盗而三揖之则盗知服矣无乌获之力遇盗而揖焉则死矣文王过乎术者也宋襄公不及乎术者也而况乎圣人之未必不岀乎术也
　　本治论上
　　治天下之道有歴万世而可知者有朝不可以知夕者自三代以来至于今盖已数千百年事势之变杂岀而不可期然而如是而为仁如是而为义得之则安失之则危者未始有改也此虽万世而吾能知之者也虽然仁与义者我能知之其所以为仁义者吾不能必也今天下之所谓仁义者有生之而为仁亦有杀之而为仁有刑之而为义亦有宥之而为义彼圣人之治天下其可必者我之所为未有岀于不仁不义者而已矣必将求其所以致仁义之迹则虽圣智我知其不能前知夫天下之事未始一也循之则激之则变反复相代而不可知今夫质之与文是无以异于氷炭之不可同也然质之则文必至是何也势之所激故也故隂极不生隂而生阳寒极不生寒而生暑故物有以同相戾有以异相使此之谓激之而变者也彼先王之法其初固未尝不善也而至于后世而不能行何也循之故也譬之水也决之而注于海则有所避有所就纵横委曲而不可一而后海可至也有贱丈夫焉不知其为如此以谓水岀于西则决而西水岀于东则导而东当避而不知避当就而不知就则力可竭而海不可至也夫圣人之法何为而立也无乃岀于此时去矣而法不改则虽圣人之法有所不能为区区而循之坚守而不变时日益异而吾方伥伥然抱已陈无用之物而求施之则亦何施而可哉此所谓循之而者也惟其循之而是故随其所激而变从之天下之事如此而不可一也而世之惑者犹将举腐余已弃之空文而求为之无乃已踈乎凡此者朝不可以知夕者也治天下者必求至于仁义而无祸犹治身者必求至于安乐而无疾也夫求安乐而无疾则必察夫寒暑之动而为之应故狐貉以御冬而絺葛以去暑凡晦明燥湿之变吾皆有以制之而我初不能自必夫如是而后安乐可为也寒而为裘暑而不易暑而御葛寒而不变如是则疾而死耳尚何安逸之有哉呜呼知此而后可以语治天下也
　　本治论下
　　或曰三代以来天下之未大治岂非天下之势有不便欤呜呼是未达夫变者之论也且天下之势果何为而起也方三代之时列而诸侯为自王畿之外皆侯国也当其盛也藩翰屏蔽而王室以之彊及其衰也分裂四岀更为雄彊而不可制而后天下之势合于一而秦始为郡县一收天下之权而其也天子孤立于上匹夫横行而莫之禁至于汉而天下之势虽或不同然当其改也必有所惩当其立也必有所利盖自唐之末始有藩镇之彊而唐以亡歴五代而不能改至于今而藩镇之祸遂大去而不复今天下之势委于守令而分于监司緫于朝廷自三代以来至于今何其屡改而不一耶其无乃岀于有所激欤故尧舜之不得不为诸侯犹今之不得不为郡县也故两岀于不得不为则势者因有所定而不可变故天下之政有是非而天下之势无可否譬如人之自少而之壮自壮而之老也夫三者固未始同而各有所养亦各有所乐茍不知所以待老之具而必曰壮而后可则惑矣按今之势而善为之其谁曰不可而必曰唐虞三代之势而后可则天下卒不可得而治也然则三代以来其难于治者其病果安在哉盖有二说一曰尚虚名而忘实利二曰谨小过而失大患何谓虚名好尧舜三代之名是也世之学者圜坐而议政未有不曰唐虞三代者也其言当时之病未有不曰不如唐虞三代者也夫唐虞三代之法岂诚有所不足哉时易而事迁世变而势异譬之铸金琢玉以为饮食虽美而无所用之矣有一人焉强立而不顾则必羣笑而竞排之以谓臆说而不学而不知吾之于尧舜三代固相期于仁义之地而吾何求其名哉盖昔夏为贡法以取其民至商而为助孟子曰莫善于助莫不善于贡呜呼使世之惑者必曰禹之法岂有不善哉而不知夫末世之利圣人不能预为而已去之时圣人不能强至也呜呼使尧舜三代之圣人复岀于今而反顾当时之所为余知其必不复为之矣故夫天下之不治未始不自好名始也昔日王莽之井田后周之周官房琯之车战尝试之矣譬如病狂防心之人越行妄作而不顾是果何益哉此之谓好虚名而忘实利者也何谓小过夫世之人有好种植者一日种之一日溉之一日培之朝俟其长夕伺其蕃一日百至而不倦是其爱之亦至矣然木不加盛而日槁又有一人焉既植而去之行三年而返而木之大可拱矣是何也凡物之性不扰则乐而滋数治则残而槁且秦之吏比汉之初则勤矣逺邦小邦之民其知秦之政令则熟矣秦之命令布于田野闾里之间者亦至矣而民益怨苦而汉初之吏虽不如秦之勤而民乐之何则秦之所急者不过簿书文法之间谨严其细而劳扰之民固已不胜其矣此无以异于爱木而日扰也彼汉之初虽号为文濶而网踈然不过少弛于簿书期防纎悉委曲之间而民乃不至于劳扰则何怪乎天下之治哉彼一溉一培之失时于木之性未害也彼不求政之所病而乃尤天下之势呜呼其亦不知治本哉
　　法制论
　　昔者圣人之立法告天下以其意而已故常立其大防而其节目委曲所以施于事者聴夫人之自为而不求其一切先立于我是故法立而意行意行而利至盖天下之事繁细屑其情状变故不可以一致以吾一人区区之聪明而先为之经画于此而使之一从于我则事将有格而不得成者夫其势不可以有成而必求行焉则物有受其者矣天下之法常壊于此而世之惑者未之或知也今夫世之敢战者其为行列什伍亦不过数者而已彼岂不欲尽欤势有所不可也何则敌人之智百岀而不可测而我安能委曲而预测之耶必曰如是而后胜如是而后败其委曲屑一切先为之所使无顾于敌者之何如而惟我之为聴夫如是则必败而已矣善教人者晓之以其道而不示以其事故告天下使无违吾意则其委曲屑虽小不尽而吾之意犹在也呜呼三代之圣人其聦明圣智足以深见天下之隠然其制法也亦何以异于此欲均天下之田而为之井田欲分天下之地而为之诸侯九夫为井人得百畆而耕之使夫大之不得以兼小彊之不得以并弱而后又为沟洫之制自一夫而积之至于万夫公之地方五百里而男之地方百里使之大小有序而又列为九服之逺近夫分田建国之法如是而已矣夫天下之地髙卑之不齐广狭之不一水泉畆之差殊与夫名山大川污池薮泽之地常居十五则亦安能较然如画于一枰之上哉彼圣人之法不为之纎悉屑以尽之而特设其大端而已何也盖圣人之告天下者特其意而已盖当是时公卿凡当其职者皆得岀其智以尽天下之变因规而为之规因矩而为之矩使之各称其宜而不乱是以天子恭已优游于上而所以均齐天下之理亦莫不如意而天下安享其利人人皆得措手足于其中初若莫可据依而吾之法卒立乎天下此先王之所以有所动作而天下乐之虽天下之大事而为之无难者也不善为法者则不然穷析天下之理于一身之聦明持区区目前之智而断万里未来之势故其法不患于不详而天下卒不能行而不知其患乃岀于好详是故善用法者有违法无违意不善用法者有违意无违法法可违也意不可违也夫天下之情常乐于有所为而困于龃龉而不得放夫使人人足以自致而其终不失我之所欲则亦足矣何必区区乎使之从我而后可也
　　治原论
　　昔者尧舜三代之时天子拱已优游于上至于无为不言而天下向风百官有司夙夜以治职赴功而天下之务无有不成及其至也至广之于人至幽之于神山川草木之无情天地隂阳之不测皆能制其动静而导其和时其消息而治其变不至者能格之不顺者能柔之盖非特辨目前正人事茍为治安而已天地之功而与有力焉鬼神之造而与有制焉故尧舜三代之治至于匹夫匹妇皆有仁人君子之风者非过论也所至者然也九官之治莫不为万世法盖尝更数圣人而莫之或加矣何则彼之所建立者极天下之理者也呜呼自尧舜三代以来更秦汉数千载世之君子有意于治者仰望先王之时而俯视后世之莫及也咨嗟叹息以谓卒不可至者众矣盖亦不原其本甚矣天下之理在我者有所不修而物无不可治立诚者有所不至而俗无不可善先王之时公卿大夫修身以裕格物而至精神以治职不过是二道而已尝试言之君子之道至于言岀而物应事举而人喻者君子之末节而非其至也必也不言而物从泯事而人劝心正于内身修于外天下化之而不知所以化者君子之盛也故曰所过者化所存者神夫人之情不可诬也言之有不应者矣谕之有不劝者矣去言屏事而天下治者何也吾身之修故也吾身之所以能修者何也吾之诚立故也吾诚之所以能立者何也吾之性尽故也能尽性则能立诚能立诚则能修身能修身而后能正物盖正物以迹者功浅而有穷故声不能使聋者聴色不能使瞽者视彼其所及者尽其迹之所至者耳迹之所不至虽近而不感何则力治其外而无以鼓舞其内故也夫惟至诚积于心发于身其声不待言其象不待事故其及物也得吾之所不期者焉譬之日月也日月之为光非期于辨是物也然日月无劳于上而天下之物茍有形者皆效其影于前枉直大小纎悉必察而日月岂固与是物辨哉譬之江海也注渟润泽者吾之事固若是而已其于生物未数数然凡在吾泽之所及者槁者滋瘠者充而江海岂固泽是物哉故日月不期于明而明之所及者不能逃江海不期于润而泽之所被者不能外君子修身立诚于上则其道大而化之矣凡物之在吾化者亦莫能逃养者自遂枉者自正未尝怒也而恶者悛未尝喜也而善者劝悠然使万物莫不得其职而我初未尝与物期也尧舜三代之治其能格物若此者何也修身之功也古之君子其治职也不耻有所不能而所能耻其不尽不耻有所不学而所学耻其不成王良之不能射不耻也车不正马不顺则耻之矣羿之不能御羿不耻也射而不能中则耻之矣故先王之因任也因能以授之而人之受之也无喜心则我之所当处也无侈虑何则终身由之犹惧其不能何暇外慕哉且物之在天下者人无不可为也有形之与无形有情之与无情至大而至毫厘至显而至鬼神其初皆物也其动一至其事一理然判而别之使不相为异而絶之使不相通非其理然也世之浅术末智者不能尽其理之所通则其物也有所窒矣智之所窒者术之穷术穷于其智而天下无能事矣龙之为物世之所神而不可见者也然其初豢而御之也何以异于马牛使人神之而不可见也非龙为之也人之智不足以致之而自絶之也故曰人实不智非龙实智天下之事举何以异是哉先王之官其能致物者皆如龙也后世仰望而不可得者皆如以龙为神而不可见者也故先王之臣不求多能而能极其能修其官治其事有毫厘之不知则且以为辱矣夜以思之朝以行之父以是传之子子以是传之孙索之以极其微钩之而穷其深是以百官皆修其方而能致其物凡在天地之间吾之力无有不能为者焉故善治者役物而不善治者役于物役物者物制于我故可惨可舒可翕可辟吾所欲致者物聴命焉役于物者聴命于物而我不能制故其缓也或急之其行也或止之惟物之所为而已故尧舜三代之官所以能治职而后世莫及者致精之功也呜呼三代之政既亡刑名刻薄而为秦王覇杂揉而为汉天下之士知学者鲜矣虽或学焉得其正者亦鲜矣污其身而望人以洁枉其身而望人以直何怪乎应者之不如其欲也官设于上而人觊于下不能其事而贪其名职废于朝而咎不及其身败其官而公冒其禄何怪乎物之不顺令而至故身不脩诚不充则虽有善教而民不从聋者之言宫商瞽者之言黑白聴者笑之矣何望其信之也何则彼言之者非其任矣人有乐进之心而殆其事与殆其事而不任其耻则是牛羊瘠而牧者无罪也几何其牛羊之不尽毙矣身不修则妻妾违之一国一邑之众而望其不我违也难矣学奕而志鸿鹄犹不足以胜其偶欲以灭裂之诚而成天下之务也亦难矣故秦汉不如三代也失其本矣故正学以脩身明耻以致精而庻乎先王之治也天下之学有小大有本末隆其大建其本而使小者末者从之而后学之道正矣顔子之好学学其本也子游子夏之文学学其末也后世儒者非不务脩身也惟其学者不知其本而趋其末先其文而后其实是以儒者接踵于上而无补于天下之治乱杨绾唐之君子也其望圣人也亦逺矣然绾至诚能俭而已一致其诚于俭而为相之日天下化之宿将大臣为之悛萃而不终日绾之学未必皆知本也独于俭则有本矣有本之效至于如是之速则天下之不吾聴岂非士之脩身本未立欤故格物在立本立本在脩身脩身在致诚致诚在尽性尽性在正学正学在乎隆本以抑末然后教化以行之劝沮以厉之官师以涖之而后所隆者人劝所沮者人畏此先王隆本抑末之政也将明耻者有道无隆人之所重无卑人之所轻均天下之事于一域而荣其能辱其不能则士有耻矣人之所轻而卑之则人耻习之矣人耻习之望其不能而知耻不可得也人之所重而隆之则事有轻且贱者矣使人耻贱而羞卑者未有不自此始也禹为相而防为乐工伯夷典礼而臯陶治囚论其所处则有贵贱精粗矣而舜之于数人者未尝有轻重之别也均为朝廷之事耳是数人者知耻其职之不脩而已不闻其有精粗贵贱之间其心也天下未尝无竒才异能之士也惟其心侈大而不肯自守于一隅治职者不耻职之不修执技者不羞技之不工是天下之事卒以汗漫而无成盖鲧不能抑洪水而罪至于殛死羲和废时乱日而刑至于征故罚不至则罪不彰罪不彰则耻不明故严不职之刑者先王明耻之道也故正学明耻而先王之治其庻乎可为矣
　　至诚论
　　昔先王之为天下非徒为政刑以齐天下之民苟为无事而已也必有礼乐以成之礼行而天下无违俗乐作而万物无邪心无违俗故恭逊孝悌行于匹夫匹妇之愚无邪心故蕃阜和乐至于昆虫草木之细至于如此而后天下大治纯被而无有可间矣先王之为是礼乐者岂与后世异哉其存乎形名见乎度数者典之有司着之文字虽歴千百年可考也舜之大韶周之衰犹能奏也三代之车服老师宿儒能说也后世之君曷尝不举先王之礼乐以施之宗庙朝廷哉然而先王用之而能治寓意于迹迹脩而意行示教于物物陈而教达后世之君能用之而不能化能举之而不能治迹脩矣而人不化其意物陈矣而下不谕其教是何说也诚与不诚异也先王之为礼乐岂以为备故事修文物而已哉其心之于礼乐既已诚矣操至诚无间之心于内则其动于外也心之所存必能发之于器器之所示必能致之于物故人望其斋庄恭肃之容而无慢心闻其和豫雅正之音而无邪气夫岂特容与声之所能为哉其诚之所动物虽欲不感不可得也故物之于诚不能逃也立诚于此物遭而不化者非物之罪也是其中必有不足者矣物之化于诚犹氷雪之消于火火至矣而冰雪不息者非冰雪能拒之也其炎有不足故也故诚薄于此而求物之应不可得也诚至而物欲不从亦不可得也宗庙之间不恭而肃墟墓之间不哭而哀尧舜之政不令而从以夫在此者不欺故也后世之为礼乐者其心之于礼乐既已判然为两矣举是物曰此为礼也奏是音曰此为乐也心之所存不在器器之所作非其诚故礼乐之动也如偶人焉有其形而无其神如象龙焉有其似而无其威夫礼之为容乐之为声譬之人则其形譬之龙则其象也至诚以主之者先王所以为其神与威也夫人不畏人之形而畏人之神不畏龙之象而畏龙之威神是而畏威加焉则何怪乎见者之变哉内无至诚无间之心而特备礼乐之声容何以异偶人象龙以求人之畏之也故三代之亡歴数千百年而礼乐之效卒不如先王之时者岂其刑名度数不足之罪哉所以行之者其诚与昔之人异矣故曰熊渠子夜行见寝石以为伏虎张弓而射之灭矢饮羽下视而知其为石也却复射之矢摧无迹弓矢未改也石犹是也而一中一否者所为射之心不同故也而衰世之士方且区区于缀缉先王之道文补完经师之故说掩巻长息而伤礼乐之不明呜呼是亦愚矣心诚恭欤酌水而献之见者不敢慢矣先王之礼其在后世者未少也心诚正欤撡而鼓之聴者肃然矣先王之乐其在后世者尚多也故不取之心而求之物欲望礼乐如先王之时何可得哉昔者子思为中庸之说以导孔子之意始之于天命之谓性而其本一言以尽之曰诚而已故曰诚者天之道也诚之者人之道也又曰惟天下至诚为能尽其性而卒于参天地赞化育夫君子为善岂以谓人以为此善也吾行之人以为彼恶也吾去之欤其心之于善也无有驱而纳之者忽然自至矣于恶也无有畏而刼之者判然不为矣凡此者吾心之于善诚好之其于不善诚恶之故也心诚之而无隙则物不可得而间物不可得而间则心一一心以格物则物为之动物为之动则天地之逺化育之微鬼神之无形隂阳之不测吾从役之矣故传之所载古之为礼乐者其能交鬼神致异物调寒燠而育动植者非髙论也至诚之说曰不见而章不动而变无为而成天地之道可一言而尽礼乐之本盖岀诸此而已矣
  </div>
  <div class="pagination">
   <a href="宋文选_page9.html">
    上一页
   </a>
   <span>
    ...
   </span>
   <a href="宋文选_page5.html">
    5
   </a>
   <a href="宋文选_page6.html">
    6
   </a>
   <a href="宋文选_page7.html">
    7
   </a>
   <a href="宋文选_page8.html">
    8
   </a>
   <a href="宋文选_page9.html">
    9
   </a>
   <span class="current-page">
    10
   </span>
   <a href="宋文选_page11.html">
    11
   </a>
   <a href="宋文选_page12.html">
    12
   </a>
   <a href="宋文选_page13.html">
    13
   </a>
   <a href="宋文选_page14.html">
    14
   </a>
   <a href="宋文选_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
