<!DOCTYPE html>
<html>
 <head>
  <meta charset="utf-8"/>
  <title>
   文选 - 第 20 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 20 页/共 102 页
  </h1>
  <div class="content">
   明年，上将大夸胡人以多禽兽。善曰：明年，谓作羽猎赋之明年，卽校猎之年也。班欲叙作赋之明年。汉书成纪曰：元延二年冬，幸长杨宫，纵胡客大校猎，是也。七略曰：羽猎赋，永始三年十二月上。然永始三年去校猎之前，首尾四载，谓之明年，疑班固误也。又七略曰：长杨赋，绥和元年上。绥和在校猎后四岁，无容元延二年校猎，绥和二年赋，又疑七略误。蔡邕曰：上者，尊位所在。吕忱曰：夸，大言也。说文曰：夸，诞也。秋，命右扶风发民入南山，善曰：冬将校猎，故秋先命之也。尔雅曰：命，告也。汉书曰：武帝以右内史更名右扶风。扶风，在泾州界。南山，终南山也。西自襃斜，东至弘农，南驱汉中，善曰：襃斜，谷名，已见上。汉书，有弘农郡，武帝置；又有汉中郡，秦置。张罗罔罝罘，捕熊罴豪猪虎豹狖玃狐麋鹿，善曰：山海经曰：竹山有兽，其状如豚，白毛，毛大如笄而黑端，以毛射物，名豪。豪，彘也。广雅曰：狖，蜼也，尾长四五尺。郭璞尔雅曰：玃，似猕猴。豹，形如虎而圆文。郑玄曰：鸟罟曰罗。狖，弋又切。玃，九缚切。载以槛车，善曰：刘熙释名曰：槛车，上施栏槛以格猛兽，亦囚禁罪人之车也。汉书音义曰：或曰槛车，有封槛也。输长杨射熊馆。善曰：三辅黄图曰：长杨宫有射熊馆，在盩厔。以网为周阹，李奇曰：阹，遮禽兽围阵也。阹，音袪。纵禽兽其中，令胡人手搏之，自取其获，上亲临观焉。服虔曰：令胡客自取其得也。善曰：广雅曰：搏，击也。是时，农民不得收敛。雄从至射熊馆，还，上长杨赋，聊因笔墨之成文章，故藉翰林以为主人，子墨为客卿以风。韦昭曰：翰，笔也。善曰：翰林，文翰之多若林也。诗大雅曰：有壬有林。君也。此云林，卽文翰林，犹儒林之义也。胡广云：博士为儒雅之林，是也。说文曰：毛长者曰翰。诗序曰：下以风刺下。其辞曰：
　　子墨客卿问于翰林主人曰：「盖闻圣主之养民也，仁沾而恩洽，动不为身。今年猎长杨，先命右扶风，左太华而右襃斜，颜师古曰：动不为身，言忧百姓也。山海经曰：松梁之山西六十里曰太华山，今在弘农县华阴西也。长安东，故言左。高五千仞，广十里。善曰：太华，已见西都赋。椓嶭而为弋，纡南山以为罝。服虔曰：嶭，山名也。孟康曰：在池阳北。颜师古曰：嶭，卽今谓嵳峩也。善曰：说文曰：弋，橜也。又曰：纡，诎也。椓，音卓。，音截。嶭，音啮。罗千乘于林莽，列万骑于山隅。帅军踤阹，锡戎获胡。汉书音义曰：踤，聚也。颜监曰：踤，足蹴也。善曰：锡戎获胡，言以禽兽锡戎，令胡自获之。胡、戎一也，变文耳。踤，音崒。方言曰：踤，蹴蹋也。搤熊罴，拖豪猪。善曰：搤，拖，已见西都赋。木拥枪累，以为储胥。颜师古曰：胥，须也。言有储畜以待所须也。苏林曰：木拥栅其外，又以竹枪累为外储胥也。韦昭曰：储胥，蕃落之类也。枪，七羊切。累，力委切。此天下之穷览极观也。虽然，亦颇扰于农人。三旬有余，其廑至矣，而功不图，善曰：古今字诂曰：廑，今勤字也。尔雅曰：图，谋也。凡人之所为，皆有所图，今则百姓甚劳而无所图。言劳而无益也。慎子曰：无法之劳，不图于功。恐不识者，外之则以为娱乐之游，内之则不以为干豆之事，岂为民乎哉！善曰：礼记曰：天子无事岁三田，一为干豆也。且人君以玄默为神，澹泊为德，善曰：玄默，谓幽玄恬默也。玄默，已见魏都赋。澹泊与憺怕同，已见子虚赋。今乐远出以露威灵，善曰：露，暴露也。数摇动以罢车甲，本非人主之急务也，蒙窃惑焉。」善曰：周易曰：蒙者，蒙也。韩康伯曰：蒙昧，幼少之象也。前年猎长杨，故言数。
　　翰林主人曰：「吁，客何谓之兹耶！善曰：孔安国尚书传曰：吁，疑怪之辞也。若客，所谓知其一未睹其二，见其外不识其内也。善曰：庄子曰：识其一，不知其二；治其内，而不治其外。仆尝倦谈，不能一二其详，善曰：毛苌诗传曰：详，审也。请略举其凡，而客自览其切焉。」善曰：广雅曰：都，凡也。颜监曰：凡，大指也。张晏曰：切，近也。览其近于义也。
　　客曰：「唯，唯。」主人曰：「昔有强秦，封豕其土，窫窳其民，凿齿之徒相与摩牙而争之。　应劭淮南子注云：尧之时，窫窳、封豕、凿齿，皆为人害。窫窳，类貙，虎爪，食人。服虔曰：凿齿，齿长五尺，似凿，亦食人。李奇曰：以喻秦贪婪，残食其人也。晋灼曰：凿齿之徒，谓六国。窫，乌黠切。窳，音庾。豪俊麋沸云扰，羣黎为之不康。善曰：如麋之沸，若云之扰，言乱之甚也。广雅曰：麋，饘也。毛诗曰：羣黎百姓。尔雅曰：康，安也。于是上帝眷顾高祖，高祖奉命，顺斗极，运天关。服虔曰：随天斗极运转也。善曰：毛诗曰：乃睠西顾。孔安国尚书传曰：奉天成命。春秋元命苞曰：命者，天之令。雒书曰：圣人受命，必顺斗极。宋均尚书中候注曰：顺斗机为政也。尔雅曰：北极谓之北辰。天官星占曰：北辰一名天关。又星经曰：牵牛神一名天关。横巨海，漂昆仑。善曰：横度大海也。漂，摇荡之也，匹昭切。提剑而叱之，所过麾城摲邑，下将降旗。颜监曰：摲，举手拟也。苍颉篇曰：摲，拍取也。善曰：郑玄礼记注曰：摲之言芟也。字林曰：摲，山槛切。一日之战，不可殚记。当此之勤，头蓬不暇梳，饥不及餐。善曰：头蓬，发乱如蓬也。鞮鍪生虮虱，介冑被沾汗。善曰：说文曰：鞮鍪，首铠也。韩子曰：攻战无已，甲冑生虮虱。郑玄礼记注曰：介，被甲也。孔安国尚书传曰：冑，兜鍪也。鞮鍪，卽兜鍪也。鞮，丁奚切。鍪，音牟。虮，居绮切。虱，所乙切。以为万姓请命乎皇天。善曰：淮南子曰：高皇帝奋袂执锐，以为百姓请命于皇天。家语曰：孔子曰：分于道谓之命。王肃曰：分于道，始得为人也。乃展人之所诎，振人之所乏。善曰：方言曰：展，申也。诎，古屈字也。贾逵国语注曰：振，救也。规亿载，恢帝业。善曰：杜预左氏传注曰：恢，大也。七年之间而天下密如也。善曰：高祖五年诛羽，自六年至十二年崩，凡七载。尔雅曰：密，静也。
　　「逮至圣文，随风乘流，方垂意于至宁。善曰：随风乘流，言顺从高祖之风流也。躬服节俭，绨衣不獘，革鞜不穿。善曰：言不穿不獘，不更为也。汉书，东方朔曰：孝文皇帝身衣弋绨之衣，履革。六韬曰：尧衣履不獘尽，不更为。服虔曰：鞜，也，音沓。大不居，木器无文。善曰：晏子曰：土事不文，木事不镂。于是后宫贱瑇瑁而疏珠玑，善曰：广雅曰：疏，亦贱也。字书曰：疏，远也。玑，小珠也，音祈。却翡翠之饰，除雕琢之巧。善曰：尔雅曰：玉谓之琱。又曰：治玉曰琢也。恶丽靡而不近，斥芬芳而不御，善曰：广雅曰：斥，推也。抑止丝竹晏衍之乐，憎闻郑卫幼眇之声，善曰：礼记曰：丝竹，乐之器也。晏衍，邪声也。礼记曰：郑、卫之音，乱世之音也。衍，弋战切。幼，一笑切。眇，音妙。是以玉衡正而太阶平也。韦昭曰：玉衡，北斗也。善曰：春秋运斗枢曰：北斗七星，第五曰玉衡。元命苞曰：常一不易，玉衡正，太阶平。出黄帝六符经。
　　「其后熏鬻作虐，东夷横畔。服虔曰：熏鬻，尧时匈奴也。东夷，东越也。一云：吕嘉杀其国王立，国人杀嘉也。善曰：横，自纵也，胡孟切。羌戎睚眦，闽越相乱。晋灼曰：睚眦，瞋目貌也，又猜忌不和貌。善曰：汉书曰：立无诸为闽越王。又曰：武帝建元四年，尉佗孙胡为南越王，闽越王郢兴兵击南越边邑。遐●为之不安，中国蒙被其难。韦昭曰：●，音萌。萌，人也。于是圣武勃怒，爰整其旅。善曰：毛诗曰：王赫斯怒，爰整其旅。乃命骠卫，应劭曰：骠，骠骑霍去病也。卫，卫青也。善曰：汉书曰：霍去病为骠骑将军，凡六出击匈奴。又曰：卫青字仲卿，为大将军，凡七出击匈奴。汾沄沸渭，云合电发。善曰：汾沄沸渭，众盛貌也。汾，音纷。沄，音云。猋腾波流，机骇蠭轶。善曰：尔雅曰：扶摇谓之飙。机骇蠭轶，言其疾也。猋与飙古字通也。疾如奔星，击如震霆。碎轒辒，破穹庐。应劭曰：轒辒，匈奴车也。音义曰：穹庐，旃帐也。服虔曰：轒辒，百二十步兵车，或可寝处。善曰：轒，扶云切。辒，于云切。脑沙幕，●余吾。服虔曰：破其头脑，涂沙幕也。余吾，水名。北山经曰：北鲜之山，多马，鲜水出焉，而北经余吾水。应劭曰：在朔方北。郑氏曰：折其骨，使●膏水也。通俗文曰：骨中脂曰●，古髓字。遂躐乎王庭。孟康曰：匈奴王庭。善曰：王逸楚辞注曰：躐，践也。驱橐驼，烧熐蠡。张晏曰：熐蠡，干酪母，烧之，坏其养生之具也。张揖曰：熐蠡，山名。熐，音觅。蠡，来戈切。分●单于，磔裂属国。韦昭曰：●，割也，音如梨。颜师古曰：凡言属国者，存其国号而属朝。善曰：单于，匈奴王号。汉书曰：单于，广大之貌也，言其象天单于然也。广雅曰：磔，张也。汉书曰：置属国以处匈奴降者。韦昭曰：外国，羌胡，来属汉者也。夷坑谷，拔卤莽，刊山石。善曰：毛诗传曰：夷，平也。卤莽中生草莽也。说文曰：卤，西方地也。郑玄礼记注曰：刊，削也。拔莽削石以通道。蹂尸舆厮，系累老弱。服虔曰：蹂尸，践尸也。颜师古曰：死则蹂践其尸，破伤者，舆而行。如淳曰：舆厮，轮践其厮徒也。善曰：贾逵国语注曰：系，系也。杜预左氏传注曰：累，系也。●鋋瘢耆、金镞淫夷者数十万人，如淳曰：●，括也。孟康曰：瘢耆，马脊耆创瘢处。善曰：如氏之说，以为箭括及鋋所中，皆为创瘢于马耆。孟氏以为耆被金镞过伤者甚众也。服虔曰：耆，鬣。伤者或矛内未出，其疮如含，然或箭插其项未拔，藂若鬣焉。孔安国尚书传曰：淫，过也。杜预左氏传注曰：夷，伤也。吮，辞兖切。皆稽颡树颌，扶服蛾伏。如淳曰：叩头时项下向，则颌树上向也。韦昭曰：颌，音蛤。善曰：说文曰：匍匐，手行也。扶服与匍匐音义同。蛾伏，如蚁之伏也。蛾，古蚁字。二十余年矣，尚不敢惕息。善曰：汉书曰：汉不复出兵击匈奴。三年，武帝崩。前此者汉兵深入穷边二十余年，匈奴极苦之，单于常欲和亲。贾逵国语注曰：惕，疾也。说文曰：息，喘也。夫天兵四临，幽都先加。善曰：天兵，言兵威之盛如天也。尚书曰：宅朔方，曰幽都。回戈邪指，南越相夷。善曰：汉书曰：南越王胡上书曰：今东越擅兴兵侵臣。天子为兴师往讨闽越，闽越王弟余善杀郢以降。广雅曰：夷，灭也。靡节西征，羌●东驰。服虔曰：●，夷名也。善曰：汉书音义曰：节，所杖信节也。●，蒲北切。是以遐方疏俗，殊邻绝党之域。善曰：绝，远也。自上仁所不化，茂德所不绥。善曰：尚书曰：有夏先后，方楙厥德。莫不蹻足抗首，请献厥珍。服虔曰：蹻，举足也，音矫。使海内澹然，善曰：广雅曰：澹，安也，徒滥切永亡边城之灾，金革之患。善曰：史记，士蒍曰：边城少寇。礼记，子夏曰：三年之丧卒，金革之事无避也，礼欤？
　　「今朝廷纯仁，遵道显义，并包书林，圣风云靡。英华沈浮，洋溢八区。善曰：英华，草木之美者，故以喻帝德焉。沈浮，言多也。礼斗威仪曰：帝者得其英华，王者得其根荄。八区，八方之区也。普天所覆，莫不沾濡。善曰：礼记曰：天之所覆。难蜀父老曰：羣生沾濡矣。士有不谈王道者则樵夫笑之。意者以为事罔隆而不杀，物靡盛而不亏。善曰：广雅曰：意，疑也。郑玄周礼注曰：杀，减也。文子曰：物盛则衰。故平不肆险，安不忘危。服虔曰：肆，弃也。颜监云：肆，放也。不放心于险也。善曰：孙卿子曰：平则虑险，安则虑危。乃时以有年出兵，整舆竦戎。善曰：言时不常也。谷梁传曰：有年，五谷皆熟为有年。方言曰：西秦之间，相劝曰耸。竦与耸古字通。振师五柞，习马长杨。善曰：杜预左氏传注曰：振，整也。盩厔有五柞宫也。柞，音作。简力狡兽，校武票禽。善曰：尔雅曰：简，择也。贾逵国语注曰：简，习也。广雅曰：狡，健也。贾逵国语注曰：校，考也。票禽，轻疾之禽也，匹妙切。乃萃然登南山，瞰乌弋。晋灼曰：萃，集也。服虔曰：三十六国，乌弋最在西。西域传曰：去长安万二千二百里，其地暑热莽平，近日所入。善曰：广雅曰：瞰，视也。西厌月，东震日域。服虔曰：，音窟，月所生也。善曰：何休公羊传注曰：厌，服也。尔雅曰：震，惧也。日域，日出之域也。厌，一涉切。又恐后代迷于一时之事，常以此为国家之大务，淫荒田猎，陵夷而不御也。颜监曰：御，止也。善曰：汉书，张释之曰：秦陵夷至于二世，天下土崩。韩诗曰：无矢我陵。薛君章句曰：四平曰陵。尔雅曰：御，禁也。是以车不安轫，日未靡旃。从者彷佛，骫属而还。韦昭曰：不暇税驾支车也。张晏曰：从者彷佛，委释而回旋。善曰：王逸楚辞注曰：轫，支轮木。日未靡旃，言日未移旌旗之影也。委属而还，谓委释其事，连属而回还也。张以释为委。轫，如振切。彷佛，或作髣。骫，古委字也。属，之欲切。亦所以奉太尊之烈，遵文武之度。善曰：太尊，高祖也。尔雅曰：烈，业也。复三王之田，反五帝之虞。善曰：三王之田，文王三驱是也。已见上文。尚书，帝曰：益，汝作朕虞。使农不辍耰，工不下机。韦昭曰：耰，所以覆种，音忧。颜监曰：摩田器也。晋灼云：以耒推块曰耰。善曰：工，女功也。汉书，郦食其曰：农夫释耒，工女下机。婚姻以时，男女莫违。善曰：毛诗序曰：婚姻失时，男女多违也。出凯弟，行简易。善曰：毛诗曰：恺悌君子，人之父母。周易曰：干以易知，坤以简能，易则易知，简则易从，易简而天下之理得矣。矜劬劳，休力役。善曰：毛苌诗传曰：矜，怜也。毛诗曰：之子于征，劬劳于野。孙卿子曰：罕兴力役，无夺农时。见百年，存孤弱。善曰：礼记曰：百年者就见之。说文曰：存，恤问也　春秋说题辞曰：存恤幼孤。帅与之，同苦乐。然后陈钟鼓之乐，鸣鼗磬之和，建碣磍之虡。孟康曰：碣磍之簴，刻猛兽为之，故其形碣磍而盛怒也。善曰：郑玄礼记注曰：鼗，如鼓而小，有柄，宾至摇之以奏乐。碣，一辖切。磍，音辖。鼗，徒刀切。拮隔鸣球，掉八列之舞。韦昭曰：拮，擽也。鸣球，玉磬也。古文隔为击。善曰：贾逵国语注曰：掉，摇也。八列，八佾也。拮，居黠切。球，音求。掉，徒钓切。酌允铄，肴乐胥。张揖曰：允，信也。铄，美也。言酌信美以当酒，帅礼乐以为肴。善曰：毛诗曰：允矣君子，展也大成。又曰：于铄王师。又曰：君子乐胥。听庙中之雍雍，受神人之福祜。善曰：毛诗曰：雍雍在宫，肃肃在庙。又曰：受天之祜。尔雅曰：祜，福也，音怙。歌投颂，吹合雅。服虔曰：声之相投也。其勤若此，故真神之所劳也。张揖曰：诗云，恺弟君子，神所劳矣。方将俟元符，晋灼曰：元符，大瑞也。以禅梁甫之基，增泰山之高。史记，管子曰：古者禅梁父。善曰：难蜀父老曰：增太山之封，加梁甫之事。延光于将来，比荣乎往号。张晏曰：往号，三、五也。善曰：李法言注曰：五帝三王，延光至今不绝也。岂徒欲淫览浮观，驰骋秔稻之地，周流棃栗之林，蹂践刍荛，夸诩众庶，盛狖玃之收，多麋鹿之获哉！善曰：孔安国尚书传曰：浮，过也。说文曰：秔，稻属也。声类以为秔，不黏稻也。汉书，东方朔曰：泾、渭之南，又有秔稻棃栗之饶。刍，马草也。礼记曰：蹴路马刍。说文曰：荛，草薪也。毛苌诗传曰：诩，大也。且盲者不见咫尺，而离娄烛千里之隅；善曰：庄子，南荣趎曰：盲者不能自见。贾逵国语注曰：八寸曰咫。孟子曰：离娄之明。赵岐曰：古之明目者也。盖黄帝时人。趎，音枢。客徒爱胡人之获我禽兽，曾不知我亦已获其王侯。」善曰：说文曰：曾，辞之舒也。
　　言未卒，墨客降席再拜稽首曰：「大哉体乎！允非小人之所能及也。善曰：体，犹法也。乃今日发蒙，廓然已昭矣！」善曰：礼记曰：昭然若发蒙矣。蒙与蒙古字通。廓，除貌。
　　文选考异
　　命右扶风发民　袁本、茶陵本云善无「发民」二字。案：今本汉书有，盖尤依之添也。
　　注「在泾州界」　陈云「泾」，「雍」误，是也。各本皆误。
　　注「名豪豪彘也」　袁本、茶陵本不重「豪」字。
　　注「郭璞尔雅曰」　袁本、茶陵本「曰」上有「注」字。
　　注「诗序曰下以风刺上」　袁本、茶陵本无此八字。案：无者是也。注具甘泉赋，下羽猎赋已不更出，此亦当尔矣。
　　注「颜师古曰动不为身」　袁本、茶陵本「师古」二字作「监」，下再见皆同。案：此尤本误改。
　　注「言有储畜」　袁本、茶陵本「言有」作「高其」，是也。案：今本汉书注与此同误。
　　注「而无所图」　袁本、茶陵本无「所」字。
　　客何谓之兹耶　袁本、茶陵本无「之」字，尤本此处修改。案：今本汉书作「谓之兹耶」，详颜注云「谓兹邪犹言何为如此也」，仍当有「何」字、无「之」字。盖汉书传写讹，尤延之据添，非也。袁、茶陵二本所见与未修改正同，是矣。又案：难蜀父老曰「乌谓此乎」。乌，何也；此，兹也；乎，邪也。子云好拟相如，此亦用彼语，不当衍「之」字甚明。
　　封豕其土　袁本「土」作「士」。何云汉书作「士」。案：「士」是也。茶陵本作「土」，与尤所见同，非也。
　　注「应劭淮南子注云」　案：「劭」下当有「曰」字，「子」下当衍「注」字，汉书注可证。各本皆误。
　　注「颜监曰摲举手拟也」　案：颜汉书正文字作「搟」，上引李奇音车幰之幰而解云「搟，举手拟之也」。盖其字音义与左氏传乃掀公之掀相近。善文选正文作「摲」，与颜不同，别引郑氏礼记注释义，字林释音，乃所以改颜也。传写者并颜注亦为「摲」，失之矣。又「苍颉篇曰摲拍取也」八字，非汉书注，乃善引以证颜者，字亦当是「搟」也。又汉书注「拟」下有「之」字，此无，似亦脱。
　　注「疏亦贱也字书曰疏远也」　袁本、茶陵本作「疏远也字书曰」六字。案：此亦尤增多之误也。
　　注「春秋运斗枢曰北斗七星第五曰玉衡」　袁本、茶陵本无此十五字，袁本注末多「已见魏都赋」五字。案：袁本是也。此亦尤增多之误，茶陵本注末复出「魏都赋注云云」可为证。
　　遐●为之不安　袁本、茶陵本「●」作「氓」。案：此皆非也。正文当作「萌」，注当作「韦昭曰萌音氓萌人也」。今作「●音萌」，误倒。汉书作「萌」，善自与之同。盖五臣作「氓」而各本乱之，因又改韦注也。上林赋「以赡萌隶」注「韦昭曰：萌，民也」。张景阳七命「羣萌反素」袁、茶陵皆有校语云五臣作「氓」，最可证。又如颜延年侍游蒜山作诗「留滞感遗萌」，亦善「萌」、五臣「氓」相乱，彼二本仍云五臣作「氓」，唯此为各本所见皆误，故无校语耳。
　　注「干酪母」　何校「酪」下添「也以为酪」四字。案：依汉书注，是也。各本皆脱。
　　注「颜师古曰」　何校「师古」改「监」。各本皆讹。下「颜师古曰死则云云」，同。
　　注「卤莽中生草莽也」　袁本「中」上有「卤」字，末无「也」字，是也。茶陵本亦脱衍。
　　●鋋瘢耆　茶陵本云五臣作「吮辞兖切」，袁本作「吮」。案：茶陵及尤所见非也，盖此赋有作「吮」、作「兖」两本，小颜以作「兖」为是，故今本汉书字如此。善以作「吮」为是，故最后引服虔云「其疮如含然」，乃训吮为含也。「●」字他无所见，恐是或改「吮」为「」而误成此形耳。袁本无校语，其所见善正文自是「吮」字，尤本注末音云「吮，辞兖切」，不作「●」，亦其一证。又臣佖校汉书以为「鈗」，与颜、李二家迥异，恐属臆说，难以为证。
　　注「项下向」　袁本、茶陵本「项」作「顶」。案：「顶」是也。今本汉书注与此同误。
　　注「汉兵深入穷边」　案：「边」当作「追」。各本皆讹。
　　莫不蹻足抗首　茶陵本云五臣作「手」，袁本云善作「首」。今案：所见皆非也，汉书作「手」，羽猎赋「抗手称臣」善「抗手」注具彼下，此不更出，非作「首」也。
　　注「卒金革之事」　案：「卒」下当有「哭」字。各本皆脱。
　　注「帝者得其英华」　袁本、茶陵本「英华」作「华英」，是也。
　　注「言时不常也」　袁本、茶陵本「言时」作「时言」，是也。
　　注「古文隔为击」　袁本、茶陵本此上有「韦昭戞击为拮隔」，乃校语错入注，因正文用五臣「戞击」，故云然。案：此云古文者，韦所见之古文尚书也，意谓「隔者击也」耳。子云用「拮隔」，汉书及史记乐书俱有其证，杨倞注荀子亦极明晰。五臣乃援东晋古文改窜，荒陋甚矣。宋人校语以「拮隔」属韦，更缪。尤本无之，是矣。
　　注「史记管子曰古者禅梁父」　袁本、茶陵本无此十字。
　　射雉赋
　　潘安仁善曰：射雉赋序曰：余徙家于琅邪，其俗实善射，聊以讲肄之余暇，而习媒翳之事，遂乐而赋之也。
　　徐爰注媒者，少养雉子，至长狎人，能招引野雉，因名曰媒。翳者，所隐以射者也。晋邦过江，斯艺乃废。历代迄今，寡能厥事。尝览兹赋，昧而莫晓，聊记所闻，以备遗忘。
　　涉青林以游览兮，乐羽族之羣飞。乐羽翮之类，或羣或飞，饮啄恣性也。善曰：七发曰：游涉乎云林，薛君韩诗章句曰：青，静也。鹦鹉赋曰：羽族之可贵者。聿采毛之英丽兮，有五色之名翚。聿，述也。述序羽族之中，采饬英丽，莫过翚也。翚，雉也。伊、洛以南，素质五采皆备成章曰翚。英者，雄果之目。名者，声闻之称也。一本聿作伟。善曰：翚见尔雅。厉耿介之专心兮，奓雄艳之姱姿。厉，严整也。耿介，专一也。奓，丰也。姱，好也。美色曰艳，言雉严整其不羣之性，奋扬其雄艳之貌，见敌必战，不容他杂，此之谓英丽也。奓，赤氏切。姱，苦瓜切。善曰：薛君韩诗章句曰：雉，耿介之鸟也。巡丘陵以经略兮，画坟衍而分畿。巡，行也。言周行丘陵，因其坟衍以为疆界，分而护之不相侵越也。青、幽之间，土高且。大者，通之曰坟，雉一界之内，要以一雄为主，余者虽众，莫敢鸣鸲也。此以上言雉之形性也。善曰：左传，楚无宇曰：天子经略。广雅曰：巡略，行也。孔安国尚书传曰：分其圻界，圻与畿同。
　　于时青阳告谢，朱明肇授。时四月也。善曰：尔雅曰：春为青阳，夏为朱明。楚辞曰：青春受谢。王逸曰：谢，去也。靡木不滋，无草不茂。草木具荣。初茎蔚其曜新，陈柯槭以改旧。蔚然，初生之茎，曜其新晖。槭然陈宿之柯，变其旧色，言新旧咸茂也。槭，雕柯貌也。所膈切。天泱泱以垂云，泉涓涓而吐溜。涓涓，清新之色，泱，音英。涓，古玄切。善曰：毛诗曰：英英白云。毛苌曰：英英，白云貌。泱与英古字通。家语，金人铭曰：涓涓不壅，终为江河。溜，水流貌也。麦渐渐以擢芒，雉鷕鷕而朝鸲。渐渐，含秀之貌也。微子曰：麦秀渐渐。鷕鷕，雉声也。又云：雉之朝鸲，尚求其雌。雌雉不得言鸲。颜延年以潘为误用也。案：诗有鷕雉鸣，则云求牡，及其朝鸲，则云求雌。今云鷕鷕朝鸲者，互文以举雄雌皆鸣也。此以上序节物气候，雉可射之时也。鷕，以少切。眄箱笼以揭骄，睨骁媒之变态。揭骄，志意肆也。箱笼竹器，盛媒者也。凡竹器，箱方而密，笼圆而疎，盛媒器，笼形者，养鸟宜圆也。箱密者，不欲令见明也。言感辰景之韶淑，乐山梁之荣茂，悟翚雉之奋逸，思骋艺之肆志，顾视箱笼详察骁媒，恣睢揭骄，意愿得也。楚辞揭骄字作拮矫。揭，居桀切。睨，音诣。善曰：楚辞曰：意恣睢以拮矫。王逸曰：纵心肆志，所意愿高也。奋劲骹以角槎，瞵悍目以旁睐。骹，胫也。角，邪也。槎，斫也。悍，戾也。瞵，视貌。睐，视也。奋其坚劲之胫，以利距邪斫；瞵其刚戾之目，以旁视其敌也。骹，苦交切。槎，千荷切。瞵，力新切。睐，力代切。善曰：曹植斗鸡诗曰：悍目发朱光。绮翼而挝，灼绣颈而衮背。，文章貌也。诗云：有其羽，翼如绮文。则赤也。挝，●也。灼，盛貌也。颈毛如绣，背如衮章，言五采备也。，勑呈切。挝，都瓜切。善曰：●，音陛。郁轩翥以余怒，思长鸣以效能。郁，暴怒也。轩，起望也。方言云：翥，举也。郁然暴怒，轩举长鸣，思见野敌，效其才能也。此以上言媒之形势。能，怒代切。
　　尔乃搫场拄翳，停僮葱翠。搫者，开除之名也。今伧人通有此语。射者闻有雉声，便除地为场，拄翳于草。停僮，翳貌也。葱翠，翳色也。搫，步何切。拄，株庾切。善曰：广雅曰：搫，除也。绿柏参差，文翮鳞次。萧森繁茂，婉转轻利。翳，上加木枝，衣之以叶。上则萧森，下则繁茂而实。绸缪，轻利也。婉转，绸缪之称。衷料戾以彻鉴，表厌蹑以密致。料戾，小而彻也。厌蹑，重而密也。翳外观密致，与草木无别，内视洞彻，多所覩见也。此以上序翳之形饰。厌，于辄切。恐吾游之晏起，虑原禽之罕至。游，雉媒名。江、淮间谓之游，游者，言可与游也。言既芟场拄翳，又恐媒起不早，野雉希至。原禽，雉也。雉不处下湿，故曰原禽也。甘疲心于企想，分倦目以寓视。企想雉出，专视草际，心为之疲，目为之倦也。此以上言拄翳之后，迟获之意也。善曰：说文曰：企，举踵也。左氏传楚子玉曰：得臣与寓目焉。杜预曰：寓，寄也。何调翰之乔桀，邈畴类而殊才。调翰，谓媒也。媒性调良，故谓调翰。乔桀，俊逸也，言邈绝畴类，殊异才气也。善曰：何，疑问之辞也。候扇举而清叫，野闻声而应媒。扇，布也，形如手巾。叫，鸣也。将欲媒雊，振布令有声，媒便清叫，野雉闻卽应而出也。褰微罟以长眺，已踉蹡而徐来。褰，开也。罟，网也。古者当以细网，掩翳窗上，视外处，其制未闻也，今则以板矣。言闻野雉应媒之声，知其必出，开翳户长视，已见踉蹡徐来也。踉蹡，乍行乍止，不迅疾之貌也。善曰：踉蹡，欲行也。广雅曰：蹡，走也。踉音亮。蹡，七亮切。摛朱冠之赩赫，敷藻翰之陪鳃。赩赫，赤色貌。陪鳃，奋怒之貌也。善曰：广雅曰：摛，舒也。藻翰，翰有华藻也。摛，勑知切。赩，许力。首药绿素，身拕黼绘。方言曰：药，缠也，犹缠裹也。言雉首绿色，颈药素也。黼，绣也。绘，画文也。身采如绘也。药，乌角切。青秋莎靡，丹臆兰綷。秋，夹尾间也。莎，草名。楚辞曰：青莎杂树，则莎色青也。言雉尾间青毛如莎草之靡也。臆，膺也，膺色如秋兰之色也。綷，同也。宋、卫之间，谓混为綷也。秋，音秋。善曰：小雅曰：杂采曰綷。音最。或蹶或啄，时行时止。皆得意之形容也。善曰：贾逵曰：蹶，走也。郑玄曰：蹶，行遽貌。字林曰：啄，鸟食也。庄子曰：泽雉十步一啄，百步一饮也。蹶，居卫切。周易曰：时止则止，时行则行。广雅曰：蹶，踶跳。班尾扬翘，双角特起。雄壮之势也。此以上言野雉之状貌也。善曰：说文曰：翘，尾之长毛也。
　　良游呃喔，引之规里。良游，媒也。言媒呃喔其声，诱引令入可射之规内也。呃，于隔切。喔，于角切。应叱愕立，擢身竦峙。峙，立也。既入可射之内，来迅不止，因便叱之，雉闻叱卽惊，竦身而立者也。善曰：杜子春周礼注曰：愕，惊也。捧黄间以密彀，属刚罫以潜拟。捧，举也。黄间，弩名也。张衡云：黄间机张。一名黄肩。善曰：说文曰：彀，张弓弩也。属，谓注矢于弦也。刚罫，弩矢镞也。以铁为之，形如十字，各长三寸，方似罔罫，故曰罫焉。罫，古买切。挂同。倒禽纷以迸落，机声振而未已。射应也。禽被箭，跃起而反落，弩声犹未歇，言其矢来疾也。山鷩悍害，猋迅已甚。鷩雉，似山鸡而小，冠背毛黄，腹下赤，项绿色，其性悍戾憨害，飞走如风之猋也。尔雅曰：扶摇谓之猋，谓暴风从下上也。善曰：字书曰：憨，愚也。呼甘切。越壑凌岑，飞鸣薄廪。鷩性悍憋，闻媒声便越涧凌岑，且飞且鸣，径来翳前也。廪，翳中盛饮食处，今俗呼翳名曰仓也。善曰：薄，至也。方言曰：憋，恶也。裨列切。鲸牙低镞，心平望审。鲸，当作擎，举也。举弩牙低矢镝以射之。善曰：礼记曰：心平体正，持弓矢审固也。毛体摧落，霍若碎锦。雉当不止，于飞中射之，毛体披散，如锦之分碎也。逸羣之儁，擅场挟两。逸羣儁异之雉，不但欲擅一场而已，又挟两雌也。善曰：西京赋曰：秦政利觜长距，终得擅场。说文曰：擅，专也。栎雌妬异，倐来忽往。栎，击搏也。闻他雄鸣，击搏其雌。倐忽往来，无时暂止也。善曰：楚辞曰：荷衣兮蕙带，倐而来兮忽而逝。六韬曰：倐然而往，忽然而来。忌上风之餮切，畏映日之傥朗。餮切，微动之声。傥朗，不明之状。言其忌声而畏光也。餮音铁。屏发布而累息，徒心烦而技懩。屏除其布，不敢散气，意者恐微有所闻，便惊而逝，既无由使媒鸣，欲射则纷纭不定，空心烦而技懩。有伎艺欲逞曰技懩也。音养。善曰：难蜀父老曰：心烦于虑。应劭风俗通曰：高渐离变姓易名，庸保于宋子之家。久作苦，闻其家堂客击筑，伎养不能毋出言也。伊义鸟之应敌，啾擭地以厉响。义鸟，媒也。为人致敌，故名曰义媒。见野雉纷纭难中，啾然擭地而鸣，引令来斗。埤苍曰：擭地，爪持也。三苍曰：啾，声也。彼聆音而径进，忽交距以接壤。彼野雉闻媒声，便径来斗，交距蹶地，土壤相接。善曰：广雅曰：壤，尘也。彤盈窗以美发，纷首颓而臆仰。彤，赤也。盈，满也。言其光彩满当于窗，美取其意而发矢。又曰：既与媒战，形当翳窗，发弩极美，正射其颈，首颓向后，臆仰却毙也。
　　或乃崇坟夷靡，农不易垄。坟，大防，今呼为塘也。夷，靡也。颓，弛也。易，修也。农不修垄，此言田塘荒废也。善曰：毛诗曰：禾易长亩。稊菽藂糅，蘙荟菶茸。稊，稗类也。菽，豆也。谓劳豆之属野生也。田既荒废，杂草繁茂。蘙荟菶茸。深穊貌。菶，蒲动切。茸，如陇切。善曰：孙子兵法曰：林木翳荟。西京赋曰：萃菶茸。鸣雄振羽，依于其冢。冢，山巅也。尔雅曰：山顶曰冢。言野之雄雉，振其羽翼，鸣鸲高坟之上。善曰：毛诗曰：莎鸡振羽。●降丘以驰敌，虽形隐而草动。●，疾貌也。言雉鸲于高丘之顶，●然降下向敌，不见其形，而见草动也。●，一本或作撋。●，尸艳切。撋，而专切。善曰：尚书，是降丘宅土。瞻挺穟之倾掉，意淰跃以振踊。挺穟，草茎也。掉，动也。覩草茎倾动，冀雉将出，意淰跃踊逸也。善曰：淰，失冉切。跃，失药切。暾出苗以入场，愈情骇而神悚。暾，渐出貌也。楚辞曰：暾将出兮东方，向覩草动，冀雉当至，暾然而出，果其所愿，情神愈惊动。望黡合而翳皛，雉脥肩而旋踵。言雉出苗，望诸处黡然闇合，唯翳皛然独显，仍敛翼旋反也。人敛身谓之脥肩。黡，乌簟切。善曰：说文曰：皛，显也。汉书，公孙玃曰：胁肩低首。吕氏春秋，管仲曰：车不结轨，士不旋踵。皛，胡了切。脥，许结切。●余志之精锐，拟青颅而点项。雉既反归，乃从后射，正中项也。颅，头也。●音欣。亦有目不步体，邪眺旁剔。目不步体，视与体违也。邪眺旁剔，视瞻不正，常惊惕也。善曰：国语，单襄公曰：晋侯目不在体，而足不步目。说文曰：惕，惊也。剔与惕古字通。靡闻而惊，无见自●。●，音脉。字亦从脉。方言云：脉，俗谓黠为鬼脉。言雉性惊鬼黠。周环回复，缭绕盘辟。皆回从往复，不正之貌也。善曰：汉书曰：何武所举者，盘辟雅拜。戾翳旋把，萦随所历。戾，转也。把，翳内所执处也。言转翳回旋，随雉所趣，取其便也。善曰：戾，力结切。彳亍中辍，馥焉中镝。彳亍，止貌也。辍，止也。镝，矢镞也。馥，中镞声也。彳，丑亦切。亍，丑录切。馥，被逼切。善曰：今本并云彳亍中辄。张衡舞赋曰：蹇兮宕往，彳兮中辄。以文势言之，徐氏误也。前●重膺，傍截迭翮。正横射也。●，割也。前割重膺，傍断两翮也。●，鲁跌切。
　　若夫多疑少决，胆劣心狷。雉性怯而多疑、胆劣而心戾者。善曰：说文曰：狷，急也。古县切。内无固守，出不交战。内，心也。固，坚也。心无坚守，外无斗意也。善曰：管子曰：民无耻，外不可应敌，内不可以固守。贾逵国语注曰：交，共也。来若处子，去如激电。处子，处女也。庄周云：藐姑射之山，有神人居，绰约若处子。来若处女之畏人，去若激电之迅疾也。善曰：司马兵法曰：始如处女。答宾戏曰：风扬电激。窥●●叶，幎历乍见。●，麦●也。谓在麦田中●叶间，窥●于外，乍见乍隐，不敢出场也。●，丑占切。善曰：●与●并同，古玄切。幎，音觅。于是筭分铢，商远迩。分铢，弩牙后刻画，定矢所至远近之处也。雉既不出，将就草射之，故计其分铢，商其远近也。揆悬刀，骋绝技。悬刀，弩牙后刀也。一名机。揆，度也。筹量可发而发，故言骋绝技也。善曰：释名曰：弩牙，外曰郭，下曰悬刀，其形然也。西京赋曰：妙材骋伎。薛君韩诗章句曰：骋，施也。如●如轩，不高不埤。言至平也。善曰：毛诗曰：如轾如轩。轾与●同。郑玄周礼注曰：埤，短也。埤与庳古字通。●，竹二切。埤，贫美切。当咮值胸，裂膆破觜。射面也。膆喉受食处也。觜，喙也。裂喉破喙也。字书曰：咮，鸟口也。咮，竹秀切。膆，音素。夷险殊地，驯麤异变。地有平险之殊，雉有驯麤之异，随变而应，不可为一准也。不暇食，夕不告勌。言乐之者忘饥倦也。昔贾氏之如皋，始解颜于一箭。善曰：左氏传曰：昔贾大夫恶，取妻三年，不言不笑，御以如皋射雉，获之，其妻始笑始言。列子曰：列子师老商氏，五年之后，夫子始一解颜而笑也。丑夫为之改貌，憾妻为之释怨。妻所以愁恨者，怨其夫之丑也。今见获雉而言笑，则是斯艺能使丑夫变貌、恨妻释忿者也。憾，胡闇切。彼游田之致获，咸乘危以驰骛。骛，疾也。田，猎也。言游猎驰车骋马，飞鹰走犬，陵山越涧，常乘危险也。何斯艺之安逸，羌禽从其己豫。善曰：言斯艺极安，从禽最逸。豫，言禽来就己，故豫不劳。清道而行，择地而住。人多则雉惊，故僻除人从，清道而行，择善地而住为场也。善曰：司马相如上疏曰：清道而后行。班固汉书赞曰：冯参鞠射履方，择地而行。尾饰镳而在服，肉登俎而永御。岂唯皁隶，此焉君举！举，音据。善曰：说文曰：镳，马衔也。董巴舆服志曰：马并以黄金为叉髦，插以翟尾，先多用雉尾。周礼，王后六服，有褕翟阙翟。仪礼，上大夫庶羞，有雉鹑鷃。左氏传，臧僖伯曰：鸟兽之肉，不登于俎，则公不射，若夫山林川泽之实，皁隶之事，非君所及。又曹刿曰：君举必书。
　　若乃耽盘流遁，放心不移。盘，乐也。善曰：东京赋曰：若乃流遁忘返，于心不觉也。忘其身恤，司其雄雌。恤，忧也。司，主也。善曰：左氏传，虞人箴曰：忘其国恤，思其麀牡。乐而无节，端操或亏。善曰：东京赋曰：乐而无节。楚辞曰：内惟省以端操。此则老氏所诫，君子不为。老子曰：驰骋畋猎，令人心发狂。善曰：归田赋曰：感老氏之遗诫。孙卿子曰：此小人之所务，而君子之所以不为也。
　　文选考异
　　注「采饬英丽」　袁本、茶陵本「饬」作「饰」，是也。
　　陈柯槭以改旧　袁本、茶陵本「槭」作「摵」，注同。案：此从「才」「木」二字并通，未审善果何作？余如此者，不尽出。
　　注「赩许力」　案：「力」下当有「反」字。各本皆脱。
　　注「广雅曰蹶踶跳」　案「踶」字当衍，「跳」下当有「也」字。各本皆讹。广雅释诂「二跳也」条，共释十字，有「蹶」无「踶」，可证。
　　注「言其矢来疾也」　袁本、茶陵本无「矢」字。案：盖尤校改「来」为「矢」，遂两有也。
　　注「雉当不止」　袁本、茶陵本「当」作「尚」，是也。
　　注「西京赋曰秦政」　茶陵本「西」作「东」，袁本作「西」。案：「西」乃「两」之讹也。余注放此者，不更出。
　　注「埤苍曰擭地」　案：「地」字当去。各本皆衍，因正文云「擭地」而误耳。又案：韵会举要「攫」下引说文「●也，爪持也」，今徐鼎臣本无下三字。然则「擭」卽「攫」之异文，故五臣改正文为「攫」，亦可证此注不当有「地」字。
　　注「夷靡也颓弛也」　袁本、茶陵本无上「也」字。此处尤本修改。案：「夷靡」乃复出正文，不得有「也」字，尤所据添者，误本耳。
　　无见自●　案：「●」当作「●」，注同。徐云「●音脉，字亦从脉」者，谓「●」之或体字作「●」也；云方言云「脉」者，谓此赋之「●」卽方言之「脉」也；云俗谓「黠为鬼脉」者，方言注云然也。此必五臣用徐注改正文作「●」，后遂以乱善。于是赋及注中各本皆不见「●」字，而徐爰所云绝不可通矣。唯集韵二十一麦载「●」字从「脉」，二十三锡载「●」字从「脉」，皆云「鸟惊视」，其所据此赋未误也。凡此等全失善旧，所宜订正。
　　注「皆回从往复」　袁本「从」作「旋」，是也。茶陵本亦误「从」。
　　注「言转翳回旋」　袁本、茶陵本「回旋」作「旋回」，是也。
　　注「徐氏误也」　袁本、茶陵本「也」作「之」。案：「之」是也。谓以文势言，当为彳兮，而并云彳亍，非潘赋本然，由徐乃尔耳。
　　注「风扬电激」　茶陵本「扬」作「飑」，袁本作「扬」。案：「飑」是也。又江赋注引此。各本皆讹，不更出。
　　注「埤短也」　案：「埤」当作「庳」。各本皆讹。
　　注「故僻除人从」　案：「僻」当作「辟」。各本皆讹。
　　注「冯参鞠射履方」　陈云「射」当作「躬」。各本皆讹。
　　注「于心不觉也」　茶陵本「于」作「放」，是也。袁本亦误「于」。
　　此则老氏所诫君子不为　袁本、茶陵本「氏」下有「之」字，「子」下有「之所」二字。案：此疑善、五臣之异，但二本无校语，今不可考，当各仍其旧。此类亦未全出。
　　　纪行上
　　北征赋流别论曰：更始时，班彪避难凉州，发长安，至安定，作北征赋也。
　　班叔皮汉书曰：班彪，字叔皮，扶风安陵人也。性好庄、老。祖况，成帝时为越骑校尉。父稚，哀帝时为广平太守。彪年二十，遭王莽败，刘圣公立未定，乃去京师，往天水郡，归隗嚣。嚣时据陇拥众。嚣不礼彪。彪后知嚣必败，乃避地于河西，就大将军窦融，劝融归光武。光武问融曰：比来文章所奏谁作？答云：班彪也。融知彪有才，举茂才，为徐令，卒。亦为望都长。
　　余遭世之颠覆兮，罹填塞之阨灾。毛诗序曰：闵周室之颠覆。孔安国尚书传曰：罹，被也。王道不通，故曰填塞。广雅曰：填，塞也。王逸楚辞注曰：险阨，倾危也。旧室灭以丘墟兮，曾不得乎少留。吕氏春秋，烛过曰：子胥谏而不听，故吴为丘墟。楚辞曰：欲少留此灵琐。遂奋袂以北征兮，超绝迹而远游。淮南子曰：奋袂执锐。庄子曰：绝迹易。广雅曰：绝，灭也。楚辞曰：愿轻举而远游。
　　朝发轫于长都兮，夕宿瓠谷之玄宫。楚辞曰：朝发轫于天津兮，夕余至乎西极。长都，长安也。晋灼汉书注曰：有宫观故称都。楚辞曰：夕宿兮帝郊。尔雅曰：周有焦获。郭璞曰：音护。今扶风池阳县瓠中是也。按瓠谷、玄宫皆地名，在长安西。羽猎赋曰：处于玄宫。历云门而反顾，望通天之崇崇。云阳古县在池阳西北，属右扶风。云门卽云阳县门也。汉书，左冯翊有云阳县。楚辞曰：忽反顾而游目。通天，台名，已见上文。乘陵岗以登降，息郇邠之邑乡。汉书，右扶风栒县有豳乡。诗，豳国，公刘所治邑也。栒与郇同。豳与邠同。应劭曰：左传云：毕、原、丰、郇，文之昭也。郇侯贾伯伐晋是也。臣瓒曰：按汲郡古文，晋武公灭郇以赐大夫原点，是为郇叔。又云：文公城郇。然则当在晋之境内，不得在右扶风之界也。今河东有郇城，卽古郇国也。广雅曰：乘，陵也。尔雅曰：大阜曰陵。郇音荀。邠与豳同，方旻切。慕公刘之遗德，及行苇之不伤。尚书曰：公刘克笃前烈。孔安国曰：公，爵。刘，名也。庄子，盗跖曰：此父母之遗德也。毛诗序曰：行苇，忠厚也。诗曰：敦彼行苇，牛羊勿践履。彼何生之优渥，我独罹此百殃？毛诗曰：既优既渥。郑玄礼记注曰：殃，祸恶也。毛诗曰：我生之后，逢此百殃。故时会之变化兮，非天命之靡常。故时会者，言此乃时君不能修德致之，故使倾覆，非天命无常也。时，亦世也。言人吉凶乃时会之变化，岂天之命无常乎？尔雅曰：时，会也。毛诗曰：侯服于周，天命靡常。天命，上天之命也。
　　登赤须之长坂，入义渠之旧城。赤须坂，在北地郡。义渠，城名，在北地，王莽改为义沟。郦善长水经注曰：赤须水出赤须谷，西南流注罗水，然坂因水以得名也。汉书，北地郡有义渠道。忿戎王之淫狡，秽宣后之失贞。嘉秦昭之讨贼，赫斯怒以北征。史记秦本纪曰：昭襄王母，楚人，姓芈氏，号宣太后。秦昭王时，义渠戎王与宣太后乱，有二子。宣太后诈而杀义渠戎王于甘泉，遂起兵伐灭义渠而得其地。杜预左氏传注曰：狡，猾也。赫怒，已见上注。纷吾去此旧都兮，騑迟迟以历兹。杜预左氏传注曰：纷，乱也，谓心绪乱也。楚辞曰：纷吾乘兮玄云。旧都，北地郡也。说文曰：骖，傍马也。毛诗曰：行道迟迟。楚辞曰：喟凭心而历兹。
　　遂舒节以远逝兮，指安定以为期。舒节，将行，舒其志节也。淮南子曰：纵志舒节，以驰大区。汉书，安定郡，武帝元鼎三年置，在泾、渭之间，去长安三百五十里。涉长路之绵绵兮，远纡回以樛流。毛苌诗传曰：绵绵，长不绝貌也。刘歆遂初赋曰：路修远而绵绵。说文曰：纡，屈也。樛流，曲折貌也。樛音虬。过泥阳而太息兮，悲祖庙之不修。汉书，北地郡有泥阳县。汉书曰：班壹，始皇之末，避地于楼烦，故泥阳有班氏之庙也。泥，奴鸡切。释余马于彭阳兮，且弭节而自思。孝武帝伤李夫赋曰：释余马于椒丘。楚辞曰：步余马于兰皋。汉书，安定郡有彭阳，卽今彭原是也。楚辞曰：吾令羲和弭节兮。司马彪上林赋注曰：弭节，安志也。日晻晻其将暮兮，覩牛羊之下来。楚辞曰：日晻晻下而颓。说文曰：晻，不明也，于感切。毛诗云：日之夕矣，牛羊下来。君子行役，如之何勿思。寤旷怨之伤情兮，哀诗人之叹时。思君子为怨旷，嗟行役为叹时。毛诗序曰：大天久役，男女怨旷。广雅曰：叹，伤也。
　　越安定以容与兮，遵长城之漫漫。楚辞曰：遵赤水而容与。又曰：路曼曼其修远。漫与曼古字通。剧蒙公之疲民兮，为强秦乎筑怨。说文曰：剧，甚也。史记曰：蒙恬，齐人也。为秦将，拜为内史。秦使蒙恬筑长城。刘歆遂初赋曰：剧强秦之暴虐兮。舍高亥之切忧兮，事蛮狄之辽患。不耀德以绥远，顾厚固而缮藩。言不光耀道德，以绥远方，反为厚固缮藩而已。广雅曰：切，近也。史记曰：周穆王将征犬戎，祭公谋父谏曰：不可，昔我先生耀德不观兵。杜预左氏传注曰：缮，修也。首身分而不寤兮，犹数功而辞諐。何夫子之妄说兮，孰云地脉而生残。史记曰：赵高者，诸疏远属也。为中车府令，事公子胡亥。始皇崩，高得幸胡亥，欲立为太子，太子已立，遣使以罪赐蒙恬死。蒙恬喟然太息，我何罪于天，无过而死。良久徐曰：恬罪固当死矣。起临洮，属之辽东，城壍万余里，此其中不能毋绝地脉哉？乃恬之罪也。吞药自杀。
　　登鄣隧而遥望兮，聊须臾以婆娑。苍颉篇曰：障，小城也。汉书，武帝谓狄山曰：使居一障间。说文曰：隧，塞上亭，守烽火者也，篆文从火，古字通，词醉切。班固汉书赞曰：不修障隧。其义并同。隧或为坠。说文曰：坠，古文地字也。须臾，少时也。楚辞曰：何须臾而忘反。婆娑，容与之貌也。毛诗曰：市也婆娑。闵獯鬻之猾夏兮，吊尉于朝那。史记文纪曰：匈奴谋入边为寇，攻朝那塞，杀北地都尉。徐广曰：姓孙。尚书曰：蛮夷猾夏。汉书曰：安定郡有朝那县。姚察曰：姓段。从圣文之克让兮，不劳师而币加。惠父兄于南越兮，黜帝号于尉他。圣文，文帝也。尚书曰：允恭克让。币加，加之币帛也。史记文纪曰：南越王尉他自立为武帝，上召他兄弟，以德报之，他遂去帝称臣。又曰：南越王尉他者，真定人，姓赵氏，为南海尉。然为尉，故曰尉他。又云：他，秦时为龙川令，使南越王，值秦乱，遂不归，自立为越王。降几杖于藩国兮，折吴濞之逆邪。史记曰：吴王濞，高帝兄刘仲之子也。高祖立为吴王。孝文时，稍失藩臣之礼，称病不朝，天子赐吴王几杖，老不朝，其谋亦益不解也。惟太宗之荡荡兮，岂曩秦之所图。言文帝知加币以怀边，岂如强秦缮藩而御远也。史记，丞相申屠嘉议曰：孝文皇帝庙宜为帝者太宗之庙。尚书曰：王道荡荡。曩，犹向时也。
　　隮高平而周览，望山谷之嵯峨。汉书，安定有高平县。高唐赋曰：周览九土。野萧条以莽荡，迥千里而无家。楚辞曰：山萧条而无兽。尔雅曰：迥，远也。刘歆遂初赋曰：迥百里而无家。风猋发以漂遥兮，谷水灌以扬波。言水灌注且以扬波也。管子曰：山水之沟，命曰谷水。列女传津吏女歌曰：水扬波兮杳冥冥。飞云雾之杳杳，涉积雪之皑皑。楚辞曰：眴兮杳杳。王逸曰：杳杳，深冥貌也。说文曰：皑皑，霜雪，白之貌也，牛哀切。刘歆遂初赋曰：漂积雪之皑皑，涉凝露之隆霜。鴈邕邕以羣翔兮，鸡鸣以哜哜。毛诗曰：雍雍鸣鴈。楚辞曰：鸡嘲而悲鸣。哜哜，众声也，音喈。
　　游子悲其故乡，心怆悢以伤怀。汉书，高祖曰：游子悲故乡。广雅曰：怆怆悢悢，悲也。悢，力上切。毛诗曰：啸歌伤怀。苍颉篇曰：怀，抱也。抚长剑而慨息，泣涟落而沾衣。左氏传曰：晋子朱怒抚剑从之。说文曰：慨，太息也。周易曰：泣血涟如。古诗曰：泪下沾衣裳。揽余涕以于邑兮，哀生民之多故。楚辞曰：思美人兮揽涕而竚眙。又曰：气于邑而不可止。又曰：哀生人之长勤。国语，桓公问于史伯曰：王室多故。夫何阴曀之不阳兮，嗟久失其平度。阴曀，喻昏乱也。楚辞曰：欲俟时而须臾，日阴曀其将暮。毛苌诗传曰：阴而风曰曀。于计切。谅时运之所为兮，永伊郁其谁愬？尔雅曰：谅，信也。宋衷春秋纬注曰：五运，五行用事之运也。楚辞曰：独郁结其谁语。说文曰：愬，亦诉字。
　　乱曰：夫子固穷游艺文兮，乐以忘忧惟圣贤兮？论语，子曰：君子固穷。又曰：游于艺。又曰：乐以忘忧。达人从事有仪则兮，行止屈申与时息兮？毛诗曰：我从事独贤。庄子曰：形体保神，各有仪则。周易曰：时止则止，时行则行，动静不失，其道光明。家语，孔子曰：君子之行己也，可以屈则屈，可以伸则伸。周易曰：天地盈虚，与时消息是也。君子履信无不居兮，虽之蛮貊何忧惧兮？周易曰：履信思乎顺。论语曰：子张问行，子曰：言忠信，行笃敬，虽蛮貊之邦行矣。
　　文选考异
　　注「栒县有豳乡诗豳国」　袁本、茶陵本作「有栒县豳国」五字。案：此尤延之据地理志改补，是也。
　　注「又云文公城郇」　袁本、茶陵本无「文」字。案：此亦据志，是也。
　　我独罹此百殃　茶陵本「罹」作「离」，云五臣作「罹」字。袁本云善作「离」。案：此尤本以五臣乱善，非也。五臣以「离」是古「罹」字，故从而改之，其实班自用「离」字矣。
　　注「时亦世也」　袁本、茶陵本无「亦」字。
　　注「秦昭王时」　袁本「秦」上有「又匈奴列传曰」六字。茶陵本与尤同。说见下。
　　注「而得其地」　袁本作「于是秦有陇西北地上郡筑长城以拒胡」十六字。茶陵本与尤同。案：此及上条，皆茶陵、尤所见，非。袁本是也。匈奴列传可证。
　　遂舒节以远逝兮　茶陵本无「兮」字，云五臣有。袁本有。又下文「过泥阳而太息兮」句，袁、茶陵二本皆无「兮」字，但不着校语。
　　注「伤李夫赋曰」　袁本、茶陵本「夫」下有「人」字。案：有者是也。
　　注「牛羊下来」　案：「牛羊」当作「羊牛」，此因正文云「牛羊」，因依以改注耳。凡引古但取义同，不嫌语倒。善每知此。各本皆非。
　　寤旷怨之伤情兮　袁本、茶陵本「旷怨」作「怨旷」。案：注复举正文云「思君子为怨旷」，盖尤本误倒。
　　不耀德以绥远　袁本、茶陵本下有「兮」字，亦不着校语。下文「隮高平而周览」、「游子悲其故乡」、「抚长剑而慨息」三句同。
　　注「诸疏远属也」　案：「诸」下当有「赵」字，蒙恬列传文也。各本皆脱。陈云别本有「赵」字。
　　登鄣隧而遥望兮　袁本、茶陵本「鄣」作「障」。茶陵本有校语云善作「鄣」。案：注中「障」字三见，皆不作「鄣」，疑校语未是。
　　注「或为坠说文曰坠」　袁本、茶陵本二「坠」字皆作「墬」。案：「墬」是也。
　　注「圣文文帝也」　袁本、茶陵本无此五字，而所载五臣济注有之。案：此盖尤所见有也。
　　注「使南越王」　袁本、茶陵本无「王」字。
　　东征赋大家集曰：子谷为陈留长，大家随至官，作东征赋。流别论曰：发洛至陈留，述所经历也。
　　曹大家范晔后汉书曰：扶风曹世叔妻者，同郡班彪之女也，名昭，字惠姬。年十四，娉世叔。和帝数召入宫，令皇后、贵人师事焉，号曰大家。兄固修汉书，不终而死，大家续之。时马融受业于大家。
　　惟永初之有七兮，余随子乎东征。惟，是也。东观汉记曰：和帝年号永初。时孟春之吉日兮，撰良辰而将行。礼记曰：孟春之月，日在营室。郑玄礼记注曰：撰，犹择也。楚辞曰：吉日兮良辰。毛苌诗传曰：辰，时也。乃举趾而升舆兮，夕予宿乎偃师。左氏传曰：斗伯比曰：莫敖举趾高。杜预注曰：趾，足也。汉书，河南郡有偃师县，在洛阳东三十里。洛阳故事云：帝喾所都，后为西亳，卽古之易亭。周、秦之世，为偃师，盘庚所迁处也。遂去故而就新兮，志怆悢而怀悲！楚辞曰：怆怳懭悢兮，去故而就新。
　　明发曙而不寐兮，心迟迟而有违。毛诗曰：明发不寐。又曰：行道迟迟，中心有违。酌罇酒以弛念兮，喟抑情而自非。汉书，东方朔曰：销忧者莫若酒。广雅曰：弛，绝也。尔雅曰：念，思也。谅不登樔而椓蠡兮，得不陈力而相追。登樔椓蠡，谓上古未有君臣，又无宫室，不知火化之时也。言信不能同于上古登樔而椓蠡，得不陈力就列而相追乎。礼记曰：昔者未有宫室，夏则居橧巢。韩子曰：上古之世，人民少而禽兽众，人不胜禽兽虫蛇，圣人作，构木为巢以羣居，天下号曰有巢氏。民食果蓏蚌蛤，腥臊恶臭，圣人作，钻燧取火，以化腥臊，天下号曰燧人氏。郑玄周礼注曰：椓，击也。淮南子曰：古者人茹草饮水，食蠃蚌之肉。陈思王迁都赋曰：览干元之兆域兮，本人物乎上世，纷混沌而未分，与禽兽乎无别。椓蠡●而食疏，摭皮毛以自蔽。然陈思之言盖出于此也。尸子曰：卵生曰琢，胎生曰乳。琢与椓，蠡与蠃，古字通。蠡，力戈切。●，力兮切。蚌，蒲讲切。论语，子谓冉有曰：周任有言，陈力就列，不能者止。且从众而就列兮，听天命之所归。论语曰：吾从众。就列，已见上注。墨子曰：贫富治乱，固有天命，不可损益也。遵通衢之大道兮，求快捷方式欲从谁？楚辞曰：夫唯快捷方式以窘步。王逸曰：径，邪道也。乃遂往而徂逝兮，聊游目而遨魂！楚辞曰：忽反顾而游目。韩诗曰：聊乐我魂。薛君曰：魂，神也。
　　历七邑而观览兮，遭巩县之多艰。史记曰：秦庄襄王灭东、西周。徐广曰：周比亡之时，凡七县：河南、洛阳、谷城、平陆、偃师、巩、缑氏。汉书河南郡有巩县。楚辞曰：路修远以多艰。巩，居勇切。望河洛之交流兮，看成皋之旋门。郭璞曰：山海经注曰：洛水东至河南巩县入河。广雅曰：交，合也。汉书河南郡有成皋县。旋门，已见东京赋。成皋县，今虎牢是也。既免脱于峻崄兮，历荥阳而过卷。汉书，河南郡有荥阳县。应劭曰：卷，故虢国，今虢亭是也。卷，丘圆切。食原武之息足，宿阳武之桑间。汉书河南郡有原武县、阳武县。涉封丘而践路兮，慕京师而窃叹！汉书，陈留郡有封丘县。应劭曰：卽春秋所谓败狄于长丘。史记曰：纣醢九侯，西伯闻之窃叹也。小人性之怀土兮，自书传而有焉。论语，子曰：君子怀德，小人怀土。孔安国曰：怀，安也。
  </div>
  <div class="pagination">
   <a href="文选_page19.html">
    上一页
   </a>
   <span>
    ...
   </span>
   <a href="文选_page15.html">
    15
   </a>
   <a href="文选_page16.html">
    16
   </a>
   <a href="文选_page17.html">
    17
   </a>
   <a href="文选_page18.html">
    18
   </a>
   <a href="文选_page19.html">
    19
   </a>
   <span class="current-page">
    20
   </span>
   <a href="文选_page21.html">
    21
   </a>
   <a href="文选_page22.html">
    22
   </a>
   <a href="文选_page23.html">
    23
   </a>
   <a href="文选_page24.html">
    24
   </a>
   <a href="文选_page25.html">
    25
   </a>
   <span>
    ...
   </span>
   <a href="文选_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
