<!DOCTYPE html>
<html>
<head>
    <meta charset="UTF-8">
    <title>文苑英华 - 第 63 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 63 页/共 634 页</h1>
    <div class="content">　　于稽百氏爰得六艺射之制伎之锐既取象于逄防且规模于飞卫寝石遇而洞啓蹲甲彻而激艺【疑作势】于是眄牂牂之叶引觪觪之弓拨长弰而累气虑轻叶之摇风心与手兮冥合神与术兮同标的外凖精和内融杯水凝而色粲粲金镝拟而光雄雄亦既纵横鸣激羽驰虚走空栁虽大忘于所志之外叶虽小舎之必取其中力不屈道必通牢笼五善之奥摠括百中之工时称絶技寔曰巧发贵乎揖譲贱乎矜伐岂直忘归贯星繁弱御月鴈迸落于云霄猿洞呌于岩樾而已哉客有覩之而叹曰弧矢之利器之惟新而彼审鹄为美曷若中叶可珍众谓之叶我视如轮防于灵妙逹于鬼神飞后镞而挺出划前括而相循养叔之复一矢顔髙之持六钧庸丽【一作俪】景而同尘此射礼所以冝尔射善所以温如其发也不虚慎于末善厥初用弓犹有劲杨叶碎无余【不见于动不三字官韵】
　　百歩穿杨叶赋【以艺精意専发必能中为韵】贾　餗
　　有羙一人兮操其矢献其艺发兹手敏与彼心契广塲爰设砥平乎百歩之中【一作外】众目所瞻星流乎片叶之际恒规规而月满乍肃肃而风厉是时也固当审毫厘分巨细槁木斯立自应徃昔之无贯珠而来孰谓后难为继岂非妙归至习道合惟精积少之多而无失以小观大而有程克中之时诟【荘子作吃诟吃口觧切多力也】不能以施力造防之处离娄不得以争明不然则一矢之短宁期乎必至一叶之防若有乎余地谅有开而必先故无徃而不利然后知射也舍耳而任目外形而専意出乎一札焉知来者之不如中乃百全勿虑前功之并弃且夫禀絶伦之伎当明试之前为众所推发不可不中冀君所赏情不可不専由是舍矢而破固叶是穿翻光而白雪驰羽振响而清风激名加彻札术异攻坚非后来之居上信直道而无偏夫然则习艺者不得暂阅控者不可不发不发则吾何以述艺不修则尔亦无必安得穷五善之妙出百夫之能积时之功且弃必获之羙徒称嗟夫【一作乎】今之习射则多选才斯众若穿杨叶者旷千载而一中
　　贯七札赋【以心平体正彻彼坚刚为韵】　　杨宏贞
　　善乎养由之为弓也挟穿杨之技推贯金之诚左乌号兮右青茎睨七属之甲收百中之名神驰手敏体正心平始则一以贯之将叠双不息终则迭于径也俾合七而成頴脱洞逹鳞差混并旁穿而雀角非劲深入而防飞有声【一有观字】夫蹲蛟函彀象弭量歩逺迩廻眸徙倚指锵锵之练取中于兹状累累之珠其端若彼蓦六以进吾无间然吞八之名我异于是是知木之出贯革为先出一札而锋铓自利逾百歩而犀兕无全虚其中螳螂之卫徒设稽其数混沌之窍齐穿岂徒激白羽开月俾晋侯之禽自失汉将之石弥坚且鞬櫜既啓羙六材之定体决拾将临矜壹发于巧心是夸妙捷岂惮重深疑叠翮之摧頺犹惊饮羽类逄【疑作缝】裳之襞积尚谓纫针夫弓以火而劲其彻得火之正故将笑函人之仁掩矍相之盛俾带甲之士知皮之不存在引弓之人则心莫能竞故称矢无虚发艺得専塲考穷深之冝我将用直探破坚之理尔则乗刚方今寰海镜清皇明朗彻泽宫是选貍首为节望正鹄以进【一作振】旅奉弧矢之成列然后彻札之人庻騐其工拙
　　射已之鹄赋【以审诸已而后能中为韵】　　张友正
　　习射之妙惟精惟审其审也在无偏无颇其精也在不食不寝是则动之不虚由已求诸三侯张而六钧始彀一鹄中而百发如初月满指掌星飞庭除已因鹄修其徳惟积鹄为已任其射宁踈志气中叙威仪外舒正其身而有则有凖合其奏而匪疾匪徐原夫彼鹄父射为父子射为子并列其名各承其羙假以成绩修之在已射不应而有善谁观艺不臻而有时奚俟専功绎志每叹于流年时中成人敢忘其寸晷以此怀之常忧殆而日月既徃弧矢既持心超超兮有嵗魂怳怳兮无时非不慎乎规矩逮恐失于毫厘周旋可托进退唯兹镞破的兮流光散出应手兮飞羽相追寔此鹄之是念唯彼侯之敢思立则惟心成因在手且一控而一发亦何先而何后舎意虽晩和容已乆喜满势而暂【疑】维媿直之屡受若乃旌竿并举侯状皆升晓露中滴晴光上凝观武于兹可明七徳之要取才于彼亦彰一艺之能以其独弄旁观者众岂比夫啼猿散绕飞鴈防中傥射已鹄之可称冀鸣而再控
　　射中正鹄赋【以诸侯立戒众士知训为韵】　白居易
　　圣人木为弧剡木为矢惟弧矢之用也中正鹄而已矣是谓武之经礼之纪故王者务以选诸侯诸侯用而贡多士将俾乎礼无秕稗位有降杀广塲辟而堵墙开射夫同而钟皷戒于【一作有】以致国用修嵗贡使技痒者出于羣艺成者推于众在乎矢不虚发弓不再控射绎志也信念兹而在兹鹄小鸟焉取难中而能中乃设五正张三侯叶吉日于清昼顺杀气于素秋礼事展乐容修既五善而斯备将百中而是求于是诚心内蕴壮【一作庄】容外奋升降揖让合君子之令仪进退周旋仰【一作伸】先王之彛训故礼举而义具【一作立】且无声而有闻【一作问】及夫观者坌入射者挺立矢既挟弓既执抗大侯次决拾指正则掌内必取料鹄乃彀中所及雕弧乍满当昼而明月弯弯银镝忽【一作急】飞不夜而流星熠熠其一发也騞若彻札其再中也如贯笠玉霜降而弓力凋金气【一作风】劲而声急惬羣心而踊跃骇众目而翕习若然者安知不能空弯而鴈落虗引而猿泣者也矧乃正其色温如洒如逰于艺匪疾匪徐妙能曲尽勇而【一作可】贾余岂不以志正形直心庄体舒不出正兮信得礼之大者无失鹄也岂反身而求诸斯盖弓矢合规容止有仪必气盈而神正宁心詟而力疲则知善射者在乎合礼合乐不必乎饮羽在乎和容和志不必乎主皮夫如是则射之礼射之义虽百代而可知
　　凡一作皆文集似不及古本谓如诗有闻无声闻虽训问而集本不应径改为问其他大率类此
　　棊赋　　　　　　　　　　呉大江
　　竒谋入妙巧思叅虽一枰之可羙起三隅而邈然似将军之出塞若猛士之临边及其进也则鸟集云布陈合兵连或参差而易决或龃龉而难便开马眼以防后张虎口而遮前磊磊似玉石之相饰粲粲若众星之丽天尔其深思逺虑知白守黒以仁义为反道用谲诡为明德或意在东南而伪击西北类行藏之通变同隂阳之不测于是且侵且战不恃【疑】不平鴈行络绎鱼阵纵横宁扶危以救死不贪败以防生或偏攻于略地或専命于用兵或辘轳以成劫或宛转而入征虽劳形而竭思固难得以言名及夫雌雄有决疑多胜寡心悠扬而不定心沉吟而未下名不可窃智不可假千虑万计复何为者行必量力动则相时其措意也屡巧其适变也多姿既得之者荣失之者辱此余而未已彼懐而讵足驰神不竭应运无穷势出心外命悬手中围初开而复闭路欲塞而不通伊仁智之可翫岂造化之为功使夫离娄防睹首迷术公子罢宴而惊视樵客入山而忘出
　　握槊赋【并序】　　　　　　　邢绍宗
　　握槊今人为【疑作谓】之长行也斯博奕之徒与观其进退迟速虽存于大体因时适变必务于权兴【疑作舆】施之于人可以义存赋曰
　　夫何一枰之内兮而取之多端六艺之外兮其为功乎实难张四维则地理攸载背两目则天文可观不可饰于丹漆宁假贵于琅玕物以羣分故黄而不杂鬬必遇敌惟蚌鹬其何懽彼千变之奚凖任双头之所安遂使象牙在手骏骨登盘为无窍之湏凿故非而见鑚且其广凡几分数不过六参差宛转循环反覆不能者败而成患故能者养之取福则掎角相持首尾俱蹙形同楚汉气陵贲育收七纵之竒功在一掷于余掬或抚防而惊眄或耸身而助速似临敌之旗皷同在师之耳目率成是而败非类吉凶之倚伏多廻君子之虑以实小人之腹尔乃啓行前指要然自能轻彼防之无筭谓我谋之足徴岂知夫否终则倾道非假易持不竞之防力乗骤胜之遗累闭六关而不通因一子而为质乃欲速而贾害翻后世【疑】而获利无以慿陵而顦顇无将徃蹇而自弃实反掌而变生亦随手而时异至若幽人欲寡智士谋深不荡其【一作乎】志以平其心非独巧于徃遂移情于今是知行必有恒事思不乆亹亹终【一作经】略循循善诱或欲退而径前或谋疾而居后虽有敌而必应固无险而不走或用壮而可攻或示羸而难扣不幸灾以矜伐每终吉而何咎虽小道而可观彼多诈而焉有其故柔匪及懦勇必兼防聚或一旅分为数叚始雾委而云集忽风觧以氷泮皆应物以巻舒亦从冝而合散虽触类而则长维吾道之攸贯足明夫正而不谲取又非贪全同坐隐期为手谈必由理胜岂非言甘虽小失其奚爽亦大来而莫慙然则终多防志吁嗟士兮不躭
　　弹棊局赋　　　　　　　　阎伯璵
　　西南之羙有华山之矿【一作□】石焉底贡之珍有荆山之象齿焉于是工人创器轨物备叙丰腹上圆頽根下矩慿陵衡隧掬筭师旅发蹏【一作号】啓行兵綦迭举赴纵奔电影乱飘风左掎右角为枭为雄易心而行俟衅而动奋以武怒贾其余勇作威以袭敌厌阵以承权建瓴桓桓谓戎马之旋路长斜矫矫犹翰音之发【疑作登】天耻交绥而退旅尚彼废而我全侔射隼以藏噐眷得鱼以忘筌惴惴将頺识成败之亹亹累累不絶叹瓞之绵绵始收功而隔涧终制敌以縁边原夫粲若星离偃如云岸映垂奁而黻合拂转巾于雾散示之以弱效羸师以设疑谋之其臧象观兵以静乱克乃因于通理败不由乎强干或应为而不为或当防而不防鄙夫遘战而未非智者见机而已叹连连搏汉必成其鴈行歴歴登垅何异乎鱼贯愧逃【疑】政以周流慙不竞于奔窜谅栖迟以保险仍卼臲而长叹良工饰法以修身小人耻射以作翫鍳炯诫于博奕吾是以箴之藻翰
　　弹棊赋　　　　　　　　　卢　谕
　　惟古人之众技必有托而观智既垂诫以为喻故求能而不累见小人矜捷之迹识君子安全之义孰谓犹贤在于兹戏观乎局之为状也下方广以法地上圎髙以象天起而能伏危而不悬四隅咸举四逹无偏居中谓之丰腹在末谓之縁边棊之为数也各一十二彚其始布也各以其类乃分其位环合相承栉比为次其始作也则云其宻未之为难乃契谋众指意或多端欲因先以获胜恐致危以思安每遇敌其増惕故用之而假欢则有飞迅一系【一作击】纷纭俱散虑加少以为多实思危而不乱谋而后动审而方按或始否而终亨或先倾而后叹若乃临边却舞径天廽越必在知机之防骋异而发至如垂空劲徃应心得隽虽具羙于逾平终易亏于履峻是知冒险者忘于趋进规利者失于戒慎岂与夫所适多方所求唯顺因其利不失于得追其逺若归于信乍从容以周旋时倐忽于一瞬伊众趣之无极谅所戒以唯贪苟能知其义者无弃学而假躭
　　第二　　　　　　　　　　张廷珪
　　其为局也不徴荆山之璞不用蓝田之质兀若之起烂若繁星之出约胜负仗明信但分类而抗行咸背深而列阵唯智是役唯贪是慎败不同奔闘不齐进晓之者敌众多以寡少懵之者起径寸犹万仭徒观其弹射万变精妙入神口与心计行随意新作气者博【疑作搏】乎九天之上犹檀栾而旁击受敌者横坠乎九地之下甘弃置而归仁行必假道居必择邻冲危以防其两虎陪【疑】险更生乎一秦至若狂生侠少使气为主顾怀将恡动越规矩竞縁局而斜衡争隔矢而曲取既向角而散乱复当中而攅聚苟万一之偶中何轻狡之云数曷若恬和之士神清意逺岂棊布而兴来亦手运而情遣先和容而取则兼中敌而为善务専一于道求宁苟贪于席巻或聊假以喻大或有迷而知返夫局势将毕观者逾乐两敌相持三顾而作划去者箭飞分索者星落眄四隅之豁然若万里之清廓
　　戏摴蒱头赋【以酒酣举白为韵】　　　　薛　恁
　　在众艺兮所尚伊摴蒱兮自乆招邯郸少年命诸葛新友分曹列席促罇举酒犹贤博奕将取适于觧頥乃贵先鸣故决争于逰手终日莫闲连宵战酣不防其旗且背城而借一并兼是视岂分土之惟三瞠目贾勇危冠竟【疑作竸】贪鉴座中之奔北为席上之司南然用之斯行舍之斯去老氏以训人立范庄生以亡羊是举佐欢有则任物有叙既无我以推移每随之以处所别有膏粱之子缙绅之客时为此物以代支防初一拟而纯卢忽连呼而成白相顾则笑泯然无隙请倾耳侧目看后来之一掷

　　文苑英华巻一百
　　钦定四库全书
　　文苑英华巻一百一　　　宋　李昉等　编工艺
　　游刃赋一首　　　　　大巧若拙赋一首工先利器赋一首　　　运斤赋二首
　　攻坚木赋一首　　　　刻桐为鱼扣石鼓赋一
　　首　　　　　　　　棘猴赋一首
　　执柯伐柯赋一首
　　游刃赋【以目无全牛必有余地为韵】　　　张　楚
　　善乎庖丁之养刃也锋不钝锐不衂横爽气以凛凛顿霜威之肃肃内则道协于心外则手应于目三年之后不见全牛于是手以之发刃以之投其虚其徐刃以脗合所倚所触血自潜流牛之间兮称有刃之厚兮云无以无厚之刃入有间之躯与切泥而不别将委土而何殊忘其骨节之难易未甞肯綮其斯须以天合天騞然响【庄子作騞然向然】然目不视矣手有存焉窽之导兮自大隟之批【并结反有际之处因而批之】兮自穿始以一剖终以万全匠石代之以运斤未可争长孔【阙】杀之而用劒难乎同年则说屠羊以浅术望鼔刀以战栗期百发而百中笑无固而无必乃知丁之道也可久丁之伎也难有利推百链不愧于太阿声中八音自合于经首【咸池乐章名】日居月诸勇其贾余君欲口传等文惠之相好我方神遇觉良庖之不如若然者游合逍遥之事刃合虚白之意倘游必有方刃何不利冉冉兮虽不可知恢恢兮常有余地方将解千牛然后踌躇以满志
　　右赋题出庄子故多用其文
　　大巧若拙赋【以随物成器巧在乎中为韵】　白居易
　　巧之小者有为可得而窥巧之大者无朕【一作迹】不可得而知盖取之于巽受之以随动而有度不工合规【一作举必合规】故曰大巧若拙其义在斯若【一作尔】乃抡材于山【一有木字】审器于【一有轨字】物将务乎心匠之忖度不在乎手泽之剪拂故为栋者任【一作资】其自天而【一作之】端为轮者取其因地而【一作之】屈其工【一作公】也于物无情其正也于【一作依】法有程既游艺而功立亦居肆而事成大小存乎目击材无所弃用舍在于颐指【一作取舍资乎指顾】物莫能争然后任道用随形制器信无为而为因所利而利不凝滞于物必简易于事岂朝疲而夕倦庶日省而月试知大巧之有成见庶物之无弃然则比其义取其类【岂朝至其类一无此三十二字】亦犹善为政者物得其宜能官人者才适其位嘉其尺度有则绳墨无挠工非剞劂自得不矜之能器靡雕锼谁识无心之巧众谓之拙以其因物不改我谓之巧以其成功不宰不改故物全不宰故功倍遇以神也郢匠【一作人】之术攸同合乎道焉老氏之言斯在噫舟车器异杞梓材殊罔枉枘以凿罔破圆为觚必将考广狭以分寸定【一作审】刓方以规模则物不能以长短隠材不能以曲直诬可谓艺之要道之枢【一无此八字】是谓心之术也岂虑手之伤乎且夫大明若蒙大盈若冲【一作大盈若冲大明若蒙】是以大巧弃其末工则知巧在乎不违天真非役神【二字一作劳形】于木人之内巧在乎无枉物性【一作情】非劳形于棘猴之中【一作非役神于刺之中】若然者岂徒与般尔之軰骋伎而効【一作校】功哉
　　一作皆集本似不及古书之善
　　工先利器赋【以器苟未精将何为巧为韵】　魏　式
　　工有习艺求名志在不朽乃言曰艺未达不可求以诸已器未精徒劳措以其手安得轻进自贻伊丑于是磨砺为先动用为后试【疑作诚】旨趣之可尚实果决之不苟所谓作事谋始本立道生绳墨尽索斤斧毕呈虑妍媸之稍违而或愆规矩审锋铓以求锐必取专精懃懃不怠矻矻有营欲尽心于锼镂用度木于林衡亦如舟楫良然可思其济涉耒耜利始得议其耦耕于【一作原】其发硎可亲以精为贵不然何以能久用之不既验朴斵之有辞惧剞劂之犹未爰究爰度无或不良揣八材之质淬百链之钢然后切磨効奇成至寳之美刳剡中度用巨材之长呈机巧以尽善岂滥窳之是将且斟酌不挠矜名尝巧雕镌非他施功几何既适心而便手因投刃以攒柯向使因循为心则器必残若苟且从事则人亦诋诃安得不分班倕之妙就玉石之琢磨观夫欲展而能先砺其器以工立喻则人不二可为庶事之规宁比匹夫之志故曰用艺者儆戒不逺立身者得失由斯若幸而滥进则人必尔窥是以君子不容易于所为
　　运斤赋【以上下相应其志同为韵】　　　席　防
　　道贵乎朴物疵于妄为谋者必定于前执技者可以事上繄郢人与匠石能器合而神王垩复在鼻将欲表微挥拂以斤何其用壮既分庭以离立亦持刃而相向于是算锱铢慎取舍运之于手将匪疾而匪徐惬之于心宁我欺而尔假志而必中同引满于彀中妙不可传犹斵轮于堂下况乎器也利工也良壮前趾耀雄铓以身运臂兮臂可使以彼契此兮此可忘迫其势则成风含响激其石廼飞电分光欲臻夫妙在慎其相故受刃者不为股栗执柯者无闻手伤向使受刃者震慑执柯者劻勷则必灭尔鼻而剠而【疑作尔】面岂唯破我斧而我斨【用诗语】亦犹朋侪见知工用可称艺成道得合调谐声岂同夫众人遇我狂夫阻之璅璅庻匠丁丁在兹得离娄督绳而尚失以公输削墨而犹疑安能霜刃投虚必去乎蝇翼圆柯在握不失乎毫厘是吾质也实惟何其知音可托无乃后时客有多才博雅好奇尚异糟粕既得颇读古人之书凿枘可规愿行夫子之志将求轮扁之术以广运斤之事乃歌曰彼二子兮以艺相崇得一理兮其心则同运斤在手诚可惧坚立不动神之雄岂运斤者妙其术坚立者知其工幸见遇于郢匠无軗【疑作辍】响于成风
　　第二【同前韵】　　　　　　　　独孤授
　　漆园傲吏志惬神王和而不唱或崆峒之间或濠濮之上诚道枢之同体表人情之异状爰感激于惠施乃兴之于郢匠嗟乎功【疑】有善价吾道之亚既出鬼而入神亦千变而万化可以迎夫逺近可以接夫上下用之朋友管鲍可以全交行之君臣桓文可以致霸请言其始也鼻之垩兮匠之良子有度兮我有长形枯木兮自若斤成风兮允臧土微微以霞散刃荧荧以电光信之者双美疑之者两伤其为心也以济其为妙也更相吾固知青萍之术兮空设公输之巧兮徒甞实由气同者合声同者应挥手余地因悟解牛之能忘情铦锋宛识狎鸥之兴岂两贤之相厄乃二人之俱别有不度其时不稽厥疑蒿目犹视蓬心自师代匠石而忍垢骋锋刃而勿思永昧心得图为面欺苟临事以率尔成后悔而凄其且伤于手之是惧亦何暇乎涅而不缁曷若素缉乃事爰定乃志料轻重审同异曾无恐泥之忧颇识断金之利雕锼合乎神理磨砻出乎人意苟自得以忘形亦可斵乎有鼻至于道洽情融体异心同求之不得感而遂通利器见投尚苍黄于麾下良工斯在乃拂拭于涂中君既有执柯之便岂比夫按劒之雄
　　攻坚木赋【以学者攻艺必求至精为韵】　　李　程
　　工之制器兮雕乎朴人之兴艺兮志乎学利用者拥肿无前善扣者舂容乃觉多闻匪阙于疑殆成器克资乎雕斵故研精方啓于愤悱用当各施于轮桷且夫材有柔劲工有趣舍于以鑚木后其坚乎于以挥斤先其易者钩绳定其规矩斧斤飘其上下剖劂罔辍疾徐既工铲鳞皴于理外摭精粹于文中攅节划以洞解奥义涣乎遂通则知艺或有孚虽至刚而斯剞【疑剖】学乃将习奚异端之可攻方同规于大匠期继业于良工是以木碎其节学殚于艺殊宰我之难雕匪般倕之易制既饰以文亦丽其质讲学所贵乎无方摧坚不可以无术每投虚以措刃故功倍而身逸尽乎精微之理谁谓不然得于心术之间孰云无必艺通兮坚刚则柔学通微兮指归可求俾不才而成用化扞格以优游工之成功志之所至信念兹而在兹因比物而丑类之木也破其轮囷之学也究其奥秘砻斵斯成良工有程殚材人之学好刳者之精终朝匪劳于矻矻空谷谁听乎丁丁既成风于郢匠期大扣于希声
　　刻桐为鱼扣石鼔赋【以感通难测万里相符为韵】
　　物不可以智识念斯石之何为匪兹梧而不克况乎鼓与鱼兮非类吴与蜀兮异域何合应于自然杳励响而不测刃乃霜落鳞非锦攅击蕴玉之形锵锵屡出裁峄阳之干唯唯可观叩寂寞而大音斯发中铿訇而余韵不殚是知同声者其和易殊器者其应难逢逢之韵且千讙讙之音相万不击不考奚呈响亮之功大鸣小鸣岂抱沈潜之怨运之靡终应而不穷覩之者谓声存视听之表疑之者谓音在鬐鬛之中练响而洪纤皆答化气而逺近必通初密如于緜古倐坎然于暗空非诚贯可览将神交所感孤生之质徒効用于汕汕可转之姿终奋响于坎坎嗟乎石之为鼓也发于异乡桐之为鱼也来彼殊方何终岁之寂寂忽盈耳以洋洋自得于惬心应手岂待乎玉质金相栖凤之称既罢在藻之用何长扣之不止音亦无已讵徴冥应之言适谐响答之美相须以成事有类埙篪相应以成声宁限道里则知审音斯发者不可诬懐声思击者不可孤谐千古之善应为二物之合符向不遇张司空也知其蓄灵响而已夫棘猴赋【以视之不见能尽巧心为韵】　　　杨宏贞
　　昔燕王好奇术客甞巧剡棘刺之微物成沐猴而不挠毫末之细雕笼【疑】既施睢盱之状委曲无遗尝【疑】晏隂之静景辨腾捷之幽姿其始未觏如将受欺虚无之中既焦心于观者杪末之上宛成形以究之实兮若虚的尔才见霏微而草上霑露羃防而条端集霰闪孤光而乍分拂轻霭而将观夫至精惟一至小无朋岂侧陋之于用在良工之所能不食而安终有殊于狙怒穷髙是处亦何异于猱升原夫作者经之其勤至矣积冲妙于灵府假锋铓于纤指盖以神遇宁将目视因乎有用之质造彼无间之理何剖劂之一变若还跳之义【疑】止伊竹间之猿父大小相殊相木杪之獑猢依凭酷似若乃徴物类较能不贯虱心者未喻其精微巢蚊睫者自然之妙有庸知造物之意暂假斯人之手披左生之赋方此由心验韩子之书诫其滕口事逺前古名闻至今虽幽通之不测终髣髴而难寻然因棘为猴因成其麽质乃观猴在棘无异于乔林盖同符于神化而中出于人心斯语可徴妙能曲尽倘雕虫之不弃希定价于平凖
　　执柯伐柯赋【以观则于手人道宁逺为韵】　谢　观
　　手运斧而方圆自纵斧有柯而规模可观成【疑作诚】取则之非逺曷持心以常难是知选材于山操刃于手将散朴于大巧是侔形于妙有则可审分寸定妍不脱故而图新瞻前而顾后然后拟议是啓经营靡停方坎坎以无挠聿丁丁而未宁观所措而举措因其形而制形且勿谓效之难尚俟乎绳墨勿谓象之逺仍忧乎差忒左手将举其朴斵右手足见其成式不离指掌之傍自有短长之域镜颇迩仪容在侧见机而作成于目击之间殷鉴不逺便契握中之则何必公输是集梓匠具陈虽欲逺徴其类不如近取诸身于造次颠沛之时尚思行已在一顾一盼之所何必求人庶得揣称攸宜谘谋可考冀析薪之入用知缺斨之足保终懐继踵之诚未爽从绳之道嗟乎柯在手兮至近不能观者有诸道于身而岂逺不能行者信欤故取则于人者失闻道于人者疎乃可端其末慎其初反视于周旋之内收心于躁动之余因而利焉是可宗也譬以身者方或同于夫如是正其规从其本揆度而枉柄无阻睥睨而迷途自返傥忠恕之内存信率性之非逺






　　文苑英华巻一百一
　　钦定四库全书
　　文苑英华巻一百二　　　宋　李昉等　编器用一
　　鼎赋一首　　　　　　寳鼎赋一首
　　丰城寳劒赋一首　　　劒赋一首
　　秦客相劒赋一首　　　太阿如秋水赋一首斗间见劒气赋一首　　斗牛间有紫气赋一首
　　切玉劒赋一首　　　　延陵季子挂劒赋一首
　　鼎赋　　　　　　　　　　赵良器
　　夫君所以为天下重者以其寳位鼎所以为天下贵者以其神器则君得鼎以祚长鼎应君以时昌故黄帝徴大匠稽旧章异国贡物逺人来王铲铜于雷首之下合冶于荆山之傍声沓沓以海沸气曈曈而电光乾坤于是震动日月于是昭彰歘然烟收而烬灭卓尔成功而効祥焕以雕文错虬龙之鳞介腾乎瑞色杂天地之黄盖圣人所以享帝养贤烹餁荐祉重以安国利以出否纳之不以其道则君失其人听之不以其聪则雉鸣于耳是以囊括众彚恢模崇深苞木火于六爻之象镂山川于九牧之金于是总百灵之异见万国之心然美其影射金晶光飞玉铉论者徒议其小大观者宁识其深浅故道归天命无劳楚子之言徳自休明实赖王孙之辨尔其法刚柔之节顺行藏之志乃有道则见生于汾水之隂无道则隠没于彭城之地可以斥奸慝可以御魑魅应时而动吉无不利故曰作者之谓圣述者之谓明何明圣之至神契阴阳之至精徳表先知火不燃而自沸量含光大水不汲而自盈既去故以元吉终取新而利贞则知执虚以待物者正乎位体柔而进已者宜乎亨故能应皇家之至徳垂不朽之鸿名
　　寳鼎赋　　　　　　　　　梁徳裕
　　昔轩皇之有天下也铄至范恢崇谟用建皇极永康帝图徴铁于晋国之野铸鼎于荆山之湖以隂阳作炭以天地为炉下碎矿而星入鼓长扇而风驱炎气旁飞寒雪影消于玉马红光四照晴日色掩于丹乌于是以泄以窦以镕以模故寳鼎之芳迹斯可得而闻乎尔其为状也下实上虚外圆内朗玉铉金耳之饰巽木离火之象法三台之位均九州之壤镂厥奇状文有鸾凤蛟龙御其不若恠无魑魅魍魉故夫长子主之而祭圣人飨之而养徒观其阐微洞幽崇徳辨义作域中之寳通天下之利不汲而盈不炊而沸轻重自随于徳元亨克保于位楚问伊川表周王之至徳齐求谷水岂人功之可致当今鼎命翘车鼎刑措狱道徳以为矩敦厐以淳俗不敢【疑作取】法于六籍不徴金于九牧自获汾水以定郏鄏迈轩后于往图遗夏王于后箓况伊尹作相由巢为仆乃伛偻其身不覆餗于足朗日月于金镜调风雨于玉烛庶绩其凝百姓无欲愚虽复望于其道欲负之而局躅【二字出史记韩信传】
　　丰城寳劒赋　　　　　　　达奚珣
　　劒之利者有丰城之寳锷夫其始也赤山破耶溪涸洪炉洞融金景煽烁虽发挥于人事乃兆朕于天作其为状也锻霆电明秋水杀气森暎光辉四起欧冶失律风胡愕视岂徒决浮云絶地纪若斯而已矣尔其大运回薄陵谷推迁东南地【一作此】没不知夫数千百年腾精动地直上冲天斗牛之间夜雄雄然异金陵之浮王气同寳鼎之在汾川本知浮精粹刚牛【疑】必备明而用晦者君子之时义穷而待达者丈夫之志事兼此数徳难乎见弃知我者寡大赖张公每读旧书多兹感通不觉毛髪尽树起雷息于胷中迨乎发蒙泉开秘匣文积幽翳上藏鳞甲磨砺毕兮见文章摇白日兮星煌煌锋棱可畏动人胆表里分明照眼光黄金装兮緑龟饰荷提擕兮耿霜色岂辱命于洪造冀成能于武力君其试将倚天外不日为君清絶塞苟军国之用在岂能雌伏于一代
　　劒赋　　　　　　　　　　达奚珣
　　代有劒兮物之至珍精钢百链处匣千春含光匿耀守静全真蕴切玉之姿咸称往岁呈斩龙之锐幸在今辰至如欧冶素蕴风胡久委许提抜而非遥期磨砻而在迩莲锷荧煌思緑水之是投霜锋煜爚谅碧天之可以【疑作倚】孰云巨阙亦曰龙泉借衞身而用光眉夀将行佩而永保流年俯而察乃白光畧地仰而观则紫气射天若乃取舍从人沉沦委质埋厚地之声有年望司空之来何日击兕之名已彰决云之势不失大哉寳劒之神用等天地而齐毕
　　秦客相劒赋【以决浮云清絶域通题为韵】
　　有懐其寳而未别【一作后】以其时而自絶始藏用而有疑终因人而一决盖时有遇否非事有工拙愿一二而击辕之歌左右以相劒之说于越之君以五劒闻方潜神以闭匣非有意乎决云且切白玉其犹泥断絶蛟龙忽若篲泛夫以中庸之近者恶识天下之良劒有客来越其至自秦心以通于物理鉴有迈于人伦昔也闻风而恱今为观国之宾以天机之见明利器之因天气得中而不易金精顺理而无逆翼乎秋水之欲波涣乎春氷之将释阳散隂漫霜锷雪脊好勇者不能御其折冲善说者不能离其坚白满谷之马未可齐乎此价倾城之金安得卖乎此客况非景罕匹流星莫【阙】
　　欧冶之术为优【未见浮字官韵】此名噐因而有作明至
　　寳不得无妄劒非人而何识人非劒而何相虽鍜链于良工皆等襄于哲匠劒之能寳【疑】以相着士之用可以劒明抱识者【阙】乎牵复藏噐者以其彚征愿以小人之道而进期君子之鉴惟清重曰析薪如之何匪斧不克求劒如之何非相不得纯钧之器秦客所识非常人之区域
　　此赋多疑误姑阙之
　　太阿如秋水赋【以如彼秋水容色为韵】　贾　餗
　　黯然若秋水者楚王有太阿之锋穷其原则三尺成状窥其底如百尺无踪可以照魑魅鉴形容涵空而表里澄讵私毫髪腾气而风云惨澹如隠蛟龙原其极良冶之功出洪炉之里薛烛增骇风胡视千里万里之斜汉耿耿方侔八月九月之洞庭沉沉相似深浅难测精光不死磨越砥疑穿石之泉淬葛溪如贯河之水气晶荧而不息质莹彻而难比流影耀金精之上涯涘皆空凉飚鸣玉匣之中波涛不起韬暎无慝【疑作匿】埃尘不居澄晓峡黯清渠俯视则孤光溢目横窥而一带澄虚劳【疑旁】作临挟刃之徒疑开别近暎腰金之士似跃游鱼比练之流奚匹容舟之所宁如其文也流而无极其清也掬之不得短长如任器之状荡漾有盈科之则似无云之溪涧径挺其形如落木之江湖深沉其色龙泉非偶巨阙难俦莲影如植文若游星缀明珠孰辨懐珠之浦环分圆月终疑暎月之流洎乎霜露冷天地秋繇是勡勍敌决寃雠故得名溢古今声流逺迩解晋郑于纷若扫欃枪于嘒彼予一智刃于胷中其精如此斗间见劒气赋【以神物下潜精光上射为韵】　王　起
　　彼玉斗兮列乎太清此寳劒兮埋于丰城遥天式瞻谅阑干以成象厚地斯秘遂熠爚而腾精若非五山错秀六合含英则何以下藏锋于頴锐上作气于贞明伊昔雷氏未占张公莫访秘龙渊之奇彩射斗牛之异状或雄雄于曲柄之末或冉冉于斗杓之上金陵之王气莫齐函谷之紫气应让可大可久乃圣乃神嗟日月之逾迈怨土石之湮沦劒也氛氲连白榆与紫贝星为【疑作焉】昭晰应甲与龙鳞下埋照以煌煌上和光于歴歴何寳锷兮斯隠在璇玑而必觌锋惟切玉处玉匣以逾深气则决云每云路而相射匪舍之则藏实闇然而彰仰九霄而游目知百链之雄铓乍灭乍明有扶于佳气若离若合更类乎神光灵气则浮利用犹郁当缭绕而萦斗自表至珍倘陆离而佩身宁逢异物可以察三尺之滞淹可以见七星之沉潜石蕴玉而腾辉未専其美鼎居汾而见气徒有其占固宜仰层穹求外野延瞰于寰城之里冥搜于古狱之下则可以论国都驱骏马是知劒气之在斗间所以求伸于知者
　　斗牛间有紫气赋【以平吴之后异色逾朗为韵】陈章
　　天空原清劒气方呈始象夺朱之色未知埋狱之情氛昏乍歇淮海初平贯斗牛于九霄正当吴分藏辘轳于午夜逺在丰城歴彼岁时间于躔次雄芒既表乎潜感灵物且悲乎遐弃增华台室方期犹【疑作独】见之明流彩天阶乍惑众人之意思上彻而既久欲旁求而未遂谓绕枢之电郁郁弥彰想干吕之云亭亭自异殊祥可验直质不渝委照自归乎有晋藏锋若避于亡吴对西揭之皇【疑作星】望何劳于尹喜临北走之塞相宁借于风胡观其出以标奇凝而成象既蜿蜒而久郁亦曈昽而再朗陋日中之青晕每驻寥空掩天际之非烟潜通惚恍光而不耀昏以为期漠漠而沦精讵灭昭昭而黙识犹而【疑】东方未明始讶乎气之聚也地不爱寳益见乎天将假之仰观列位之中俯叶偃兵之后利刃犹郁清时幸偶宣精溢目乍殷银汉之流侔色衞身未配金章之绶其象也甚殊其明也则逾愤陆沉于江表结一彩于天衢凌夹月之霞徘徊碧落透霭空之露隠暎白榆永夕犹存其光未匿【一作奇光尚匿】齐効珍之金景鄙如虹之玉色不因槎客之犯如遇雷公之识傥观此以见求冀龙泉兮可得
　　切玉劒赋【以天之利刃切玉如泥为韵】　　王　起
　　彼神劒兮出昆吾之溪既成形而若水遂切玉以【一作而】如泥玉则贞坚诚龃龉而难入劒惟铦利将脱頴而莫齐是以从心剖判应手提携入水苍之文乍同夫淬水破鸡冠之赤且异乎割鸡当其琬琰外来球琳毕萃磨而不磷用之不匮以藏乎密地出匣而宣利游恢恢之刃瑕不掩瑜剖琭琭之形刃有余地是知不贪其宝不爱其资苟作砺而斯验将匿瑕而可遗异匵之毁焉斯为过矣同斗之撞也于以碎之璨彼琼华焕如缕切匪流血以为害将凝肪而必截触可磨之玷片片氷开纵不钝之锋重重瓦裂应机则断投刃皆虚可以断珪瓉可以判琼琚雄雄兮化龙之后璨璨兮抵鹊之余苟在镕之金不慙于欧冶则指瑕之璧何爱于相如温润乍分陆离交烛于以慰良冶之至【疑作志】于以窒贪夫之欲耀芒而赫奕六金律刃而荧煌五玉是知斯劒之用也按之无下直之无前以刜钟之声乍移水碧以击柱之势时入山星文每临夫蕴石虹气若断于晴天然则干将所营风胡所狥或剸犀称利或截鸿所【疑】进未若周王切玉之刃
　　延陵季子挂劒赋
　　脩脩陇树兮挂劒于兹所以表徐君之所欲明季子之不欺予取予求昔藏心而可测一生一死终弃宝而如遗盖烈士孤标之节而神明幽感之时当其昔结欢娱从容不阻孤锋乍防密坐之所彼眷眷于目击此黙黙而心许谅他日而来思非伊人而谁与及夫歴聘上国言旋东吴访旧友遵旧涂亦当开寳匣献辘轳何阅水兮不待吊荒埏兮已芜由是执龙泉而慷慨望马鬛而蜘蹰想间岁之披云忽然而在抚今辰之切玉视之若无且曰器可谋新室宁欺暗解腰间之善结仰树杪而延瞰乃脱白刃推赤心耀宿草之煌煌悬拱木之森森错落金镮疑夜月而生垅晶荧霜锷谓春氷之在林龙形蜿蜿而未化蛟枝亭亭而欲寻解佩义广脱骖感深英声遂腾于万国善价不顾其千金呜呼劒之掷也无前人之行也必果诚去彼而取此非祈君之祐我无宿诺匹之以庸庸不食言方之以璅璅向若蔑壤恡青萍重提擕于掌握轻耿介于心灵则三尺之中空腾云而漫漫重泉之下将愧色于冥冥无言者道之不约者信之大峻节卓以特立义风纷而繁防盛矣防挂劒之名将万古而不昧




　　文苑英华巻一百二
　　钦定四库全书
　　文苑英华巻一百三　　　宋　李昉等　编器用二
　　天子劒赋一首　　　　金劒出匣赋一首斩蛟夺寳劒赋一首　　刜钟无声赋一首金跃求为镆鎁赋一首　欧冶子铸劒赋一首昆吾切玉劒赋一首　　渔父辞劒赋一首斩蛇劒赋一首
　　天子劒赋【以天生神物圣君用之为韵】　　李君元
　　物之利者称乎劒人之尊者称乎天固一人之所执谅四海之攸先必当曜武徳静氛烟举之无上挥之莫前独立而光连日月横行而气压山川请详其功夫莫之盛伟夫至寳克符元圣东溟之大不足淬其锋北斗之髙乍若回其柄信功之不宰曷凶徳之能竞足令六合静三光正佩服而寰中小康指挥而天下大定夫然则鄙欧冶掩平津贱镆鎁弃淳钧彼勇不过于匹士我威方御于兆人偶圣斯呈天地感通之谓道逢昏是去隂阳不测之谓神岂比髙祖提之而起沛始皇按之而王秦为斯劒之等伦哉原其始也吹气母链元精为炉而九土开辟鼔橐而八风克生应以六律制以五行带之以恒山渤海锋之以燕谿石城故能所向无敌莫之与京既而徴三度亦以正三统划宇宙以通宰乾坤而利用彼莲花发色玉贝腾文挥大野之中疾如雷电倚长天之外上决浮云争能击刺较势缤纷所谓一夫之勇非为四海之君如是则犀不足剸钟不足刜繄以圣功配兹神物我皇应昌期恢盛时不耀兵锋设道徳以为固不先武力抗仁义以为师人神协賛遐迩平夷真所谓天子之劒也敢继庄生而赋之
　　金劒出匣赋　　　　　　　韦　肇
　　劒者主生杀之气匣者同隠见之心鸣于其中或幽闭以为恨出乎其外信利用以则深岂徒饰以调【疑作雕】玉比之兼金剉雄铓而不举缄异气而尝沉者哉故劒利于人匣因于劒盖所以为重俾神物而不防亦所以表能将瑞光而亦验其始也若耶之溪涸赤堇之山开良金既选欧冶爰来合纯精而铸链召太一与风雷厥功既勤旷岁月而方就厥状斯见法隂阳之所裁于是工技之俦金镂为匣制其象也错玳瑁与琼瑰韬而藏诸秘龙鳞与甲故楚王之未识我含其章风胡之将鉴我耀其光发匣而覩烂然非常环啓蜯以吐月刃披云而降霜若金隄始开横秋水之漫漫如青天欲倚散阳彩之煌煌夫惟义也动而必言【疑作吉】夫惟神也行而无迹号龙泉而其善可珍指斗牛而其光可射用悔【疑作晦】之际思顾盼而无遗出幽之时思佩服之无斁伊昔三劒气凌九霄临敌髙挥而血流千里复讐虚击而疾不崇朝苟防蔽而未发虽晏隂之莫昭且劒之在匣蓄锐而谁玩劒之出匣器利而能断亦将试铦锷于鲸鲵决浮云于天汉或提擕之未及尚埋沦而可叹愿进用于张华如见知于雷焕
　　斩蛟夺寳劒赋【以追残水族济彼惊涛为韵】独孤授
　　昔佽飞兮言越川湄佩寳劒兮安流自持进孤棹以将半乃双蛟而见追曵纽摇环欲夺晶荧之气呼风吸浪先呈夭矫之姿初其劲楫将移轻帆未济嗟履险以多变叹韬锋而自衞俄而积水怒隂云蔽彼拏空撄雾之状当一明一晦之际其来也垒白刃旗短袂不足以当其势朱鬐赤鬛夹巨舰以风驰火尾金鳞夺雄铓而电逝乃言曰彼亦何逃徒为汝劳冲黭黮【二字一作晦淡】以天暝蹙嵯峨而浪髙徒观夫鼎尔腾沸雷然怒号虽欲谷其口牙其刀抗尔以千艘踣若质流若膏尔能伤予之一毛既激气于烟景忽碎尔于灵涛是知计于生而不计于死利于劒而不利于水互出没以神闘汹崩腾而阵起舟傍夺魄求形于似海之喉岸侧甘心挂骨于如霜之齿及其沸渭碎【疑作砰】訇风号雷惊骧首如云阻色腾眸而白日韬精须防勇气励神机生拂首摧爪奋喉裂缨方澒洞于重崄已支离于浚瀛于是海荡山覆川停浪肃莫不骇其类奔其族黄之血随重沫于渊沦磔裂之形蚀余威而蹙缩卒使劒返人安鳞穷血残极浦烟霁澄江景防逶迤然鹢首光转错落尔龙泉影寒氷彩犹鲜激金铛之昭曜星文尚湿归寳匣以防干嗟乎防心者其胜如此恃力者其形若彼徒欲征恠异壮奇诡至今人语其风见英姿之卓尔
　　刜钟无声赋【以利刃无滞合神为用为韵】
</div>
    <div class="pagination">
<a href="文苑英华_page62.html">上一页</a><span>...</span><a href="文苑英华_page58.html">58</a><a href="文苑英华_page59.html">59</a><a href="文苑英华_page60.html">60</a><a href="文苑英华_page61.html">61</a><a href="文苑英华_page62.html">62</a><span class="current-page">63</span><a href="文苑英华_page64.html">64</a><a href="文苑英华_page65.html">65</a><a href="文苑英华_page66.html">66</a><a href="文苑英华_page67.html">67</a><a href="文苑英华_page68.html">68</a><span>...</span><a href="文苑英华_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
