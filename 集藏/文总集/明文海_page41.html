<!DOCTYPE html>
<html>
<head>
    <meta charset="UTF-8">
    <title>明文海 - 第 41 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 41 页/共 134 页</h1>
    <div class="content">　　王君至自松陵方与叶君过秦氏饮而陆使手足下书及诗从湖而西也则爲之嚼一仲雅令仆若仙病游之态涣然以觧至曰仆与献吉为难仆非敢云尔也夫能为献吉不为献吉者莫如于鳞今其集具在有如献吉上书族谱及初唐散篇者乎未也仆直以献吉葢大而未化然所谓驱除者第不得作汉唐髙文耳若于鳞则大不然其文信于有古诎于无古其诗境穷于象事局于情至如换汉魏只字以为汉魏乐府且欲为献吉而不能也亦多矣向何言之易易也孔公号至圣乃其易繋鲁论了无聱牙处扬子云少作觧嘲校猎诸篇自是妙语老不晓事始悔雕虫末技壮夫不爲规易以太规论以法言斤斤孔公咳唾若编韦再絶而坛杏再花也者太仆不觧为何等书自其时人已覆瓿视之法言持论岂不最善恐效颦里妇祗益丑西家无爲也彼不爲献吉者何异此矣仆不揆槩爲此议足下谓是耶非耶仆诸不朽知见刋落殆尽庶几乎仙我而凡人人独事理触而成障未得自蜕防足下发吾之覆犹愿谒之况缕缕乃尔秋盟亦何敢寒哉其贮壶中好月数十夕以俟
　　答华仲达论文【顾冶】
　　鹅湖以西华氏有二达者仆盖闻之王生云而叶生颇以孟达诗眎仆即不竟乃知王生言不虚也王生间而及仲达媾仙事时心怪之一日陆生过仆语仲达爲人甚具稍出便面索仆诗仆所谓鷇音耳未尝鸣于人仲达安所取于仆岂聊借此当数部鼓吹耶盖仆不识仲达仲达谬以陆生故信仆而防二达城也陆生再过灯下手尺书兼寄二絶重以佳箑即誉仆太溢觉载扬清风令人习习欲举于是许陆生旦日访二达及面之则又色温如言穆如也向徒得其心今得其貌矣视诸互郎子营营一世老筭瓮中者真足丑死防陆生几失二达哉已读仲达洎郁人文徃复书乃知二达外复有人文者在也其首论文上陈左氏下逮献吉详乎其言已夫尼父作春秋即称圣然非左氏翼而传之殆隠语已耳记曰作之谓圣述之谓明又曰孔素王左素臣无明不圣无臣不王后之君子才不左将以效左也亦难矣故太史公嗣左不尽左班孟坚嗣史不尽史何哉彼固欲成一家言也政如诗汉而魏魏而六代六代而唐人自爲体者诚恶相袭也至献吉乃曰文必左史诗必汉魏唐岂不韪者譬之商周彛鼎迹其土花绀碧古色浑成固是百千年致之呉儿者强而折一足截一耳仅仅以旬月人力胜而绐诸市曰我彛我鼎也其不爲赏识者所笑几希矣献吉者斯言诚不废毋乃类是乎近世独王元美氏文不一左史然亦左亦史可得十七诗不一汉魏唐然亦汉亦魏亦唐可得十三盖自有成其为元美者要之不必其颛颛似也故仆妄谓文即主左史当班与魏晋佐之乐府五言即主汉魏当六代佐之歌行即主李杜当岑高卢骆佐之律絶即主唐盛当初中佐之而又以我法参焉或即或离勿拘勿肆夫然后斌斌大备雄视终古非尽如献吉之云也仲达谓否乎然耶仆已矣学举不成习为仙学仙不成习为文章学文不成习为狂防防且病也长风千里是在足下二三辈策之而已五日适饮昌阳醉占一诗寄足下因恣笔淋漓及此湖西秋月能载君家酿十石尚期作五禽戯仙防世外
　　与沈朗倩书【杨兆京】
　　薄游白下一身如海鸥日放舸秦淮弄秋水而已闻足下尚翺翔沅湘见归鸿起芦荻间能不回首瞻东路耶然自此三闾无骚贾生无赋矣仆之固陋初非有得乎风雅而持论辄与世好相背心仪佩服惟有足下又复千里辽絶抑抑谁语今非敢逞其狂言聊陈一二不能终灭没于胷中者以请质焉窃以为天下之至文大抵生于意而已意之所至而法生焉其于古人自为合度世之论者或泥古而拙或师心而鄙所以无两得而有两失也即以三百篇言之赋随意敷文不必言矣兴者感时触物意之动于无端而不自知者也比者意之形乎此而寓乎彼甚或有所不忍言不敢言假象于物以使后人寻绎听其知与不知而不问者也此何一非意之所为哉而为诗之法未有外于此矣灵均自是至性人忧防畏讥忠君爱国别有一腔悲愤故离骚九歌遂成千古絶调十九首高情逸态洵乎夐絶风流因诗而可见其人矣乐府时兼数代体亦万殊燕皇天而陈郊祀感从军而奏横吹或防防以志喜或怨思以自伤情之变无方也山林人物惟靖节为领防故得其一语胜读逸民高士传百篇黄初建安之间人自为格家自为调惟彼胸臆中各有云山千叠烟霞百态故至今逸气如生鲜华未落至唐人而旨趣益难言矣彼其运意在虚无缥缈之中故其取格在有神无象之际其为体既非一然体异则格因体而生变格定则意随格而运竒此皆创前人之所无师心匠之独得以成一代之风气者也至若少陵氏以间世之才身遭离乱触目伤心忧思不下屈平故发而为诗世所称才夺苏李气吞曹刘掩顔谢之孤高杂徐庾之流丽者彼目中岂复有古人然古人之妙尽是矣大厯而下余何复详论哉愚所以上观徃哲迄于今兹以为躭于古者其人必有深情发乎情者其言自堪作古意之与法如鸟之双翼车之两轮二而未始非一也今骚坛之士罔论溯厥源流与之言七子辄笑为肤与之言献吉辄讥为腐尚何知汉魏三唐也哉井底之蛙自以为观止矣不免庄生海若之嘲耳其有涉猎羣言畧知声律又复仅袭衣冠全遗神理叔孙优孟而已嗟乎嗟乎大雅不作吾衰谁陈可胜叹哉当今海内豪杰痛絶调之凌夷开后学之荆棘使人不迷其所向又不敢自是其一得则非足下其谁与归仆从此将遨游齐鲁浪迹燕赵吊逐客于江干访神仙于海上不遇子期终不抚不逢伯乐自甘伏枥悲歌忼慨之懐惟足下知之耳晨风无翼握手难期有楚客从都下归聊附此以布区区之意












　　明文海巻一百五十七
　　钦定四库全书
　　明文海巻一百五十八　　　余姚黄宗羲编书十二
　　论文
　　与郭青螺叅政论文书【许孚逺】
　　伏承不鄙以大制序言见委敬撰如别幅呈上深惭俚拙尚借郢正幸毋存彼已形迹徒取皮弁而加衮黼令不快人意也二编之文披诵一过仰窥蕴借渊博学识醇正琢磨镕铸浑然大雅成一家言列于唐宋作者之林未可轩轾而鄙意独羡门下学有渊源宦游粤蜀有政有教有实有文孚逺自媿万万不能及如门下送耿子健督学入闽谬引鄙人相为劝励则贤者与善之寛同心之谊有如此耳编中诸作可以传逺者十二八九愚意所不惬者略在论説三篇其一为妇寺论岩廊禁闼亷逺堂髙体统固尔岂谓世有匪人槩不可近乎且谓大臣亲戚父子兄弟賔客佞幸无一可近而独妇寺差为可近此虑之过者也是説一出将以滋人主逺仁贤昵闺闼之情甚不可为训也其一为管蔡论武王周公之徳不及文王古今仁人君子每窃少之似亦非过但管蔡在当时恐未必有忠于武庚如文王以服事殷之心何者管蔡而有文王之心夷齐之节则当武周之取天下家庭兄弟必有规谏之词不然其意气亦必有防露处周公何得茫然不知而反使之监殷也天下已定武王既没成王在襁褓之中周公居摄而临百官管蔡乃兴流言挟武庚以叛则疑且贪使之也盖歆艶武周所为而不知其时势之不可者也门下惜管蔡不能善处殷周之际谓当如泰伯箕子之为泰伯逊国而逃于荆蛮超然无迹箕子既传洪范遂之朝鲜此万古卓越之事而望之贪昧之夫可乎孔子称泰伯文王为至徳称箕子为仁人而未尝一言及于管蔡千载之下固不得而轻与矣其一为寛严论古之君子禔身以严御众以寛于家言齐于国言治于天下言平法行必自近柔逺而能迩此亲疎详畧之用皆天则也然谓严者専以治国之物而寛者専以治天下之物又谓严必不可用于天下而寛必不可用于身与家旁引曲证则立言过当矣阳舒隂惨天道之常仁义并行圣王之治故锄强遏恶禁暴戢乱则治天下固有利用严之时而有国有家者皆必本于忠厚慈仁培养元气则寛亦未尝不可施之家与国奈何直厘而二之也门下诸作或一时有感云然然议论稍偏虑不足以垂训来学愚意稍加删润毋令为白璧之防瑕可乎昔日尊师庐山先生衡斋篇中辨驳宋儒物理之説涉于太严孚逺犹且疑之而不得一面证以为憾古今文章之士动为高论不纯于义理者多矣顾在有道儒者言出而为天下法程则不可不慎也惟门下其裁之倘有未然不妨徃复以开固陋为荷
　　答邹尔瞻【邹观光】
　　大集谬加丹铅然无能賛一辞自理学先生土苴文词修词之士亦反唇讥之则理学文林判而为二而文章中曰议论曰叙事其体又若相岐而不能相兼尔瞻之文根极理道原本性命葢载道之文而非文人之文也然其开閤抑扬纵横变化不囿于法而无一语不合于法即劘琢其词者蔑以加焉丈必欲以纎埃助高泰岱愿于周秦以上浑浑灏灏之气一加之意耳弟尝谓本朝自正而后有三大文章以理学为文章则王文成破洪荒而超坱圠而河津开其先以气节为文章则李献吉凛秋霜而劲烈日而仲黙为之翼以文章为文章则王司冦成经纬而沛江河而毗陵为之翼司冦毗陵分道而驰若敌国然而乃推而佐之司冦自喜其文于意无所不达夫能达其意而亦不废法则毗陵能耳若乃镵心刻肾雕镂于字句而见为竒如世所尸祝仆不敢耳视也睹日月而知众星之蔑况剪采为花岂不炫目生色蔑矣以尔瞻之学识何所不诣愿益努力以集三君子之大成















　　明文海巻一百五十八
　　钦定四库全书
　　明文海巻一百五十九　　　余姚黄宗羲编书十三
　　论文
　　答王澹生【汤显祖】
　　弟少年无识尝与友人论文以为汉宋文章各极其趣者非可易而学也学宋文不成不失类鹜学汉文不成不止不成虎也困于敝乡帅膳郎舍论李献吉于歴城赵仪郎舎论李于鳞于金坛邓孺孝馆论元美各标其文赋中用事出处及增减汉史唐诗字面处见此道神情声色已尽于昔人今人更无可雄妙者称能而已然此其大致未能深论文心之一二而已有传于司防公之座者公微笑曰随之汤生标涂吾文他日有涂汤生文者弟闻之怃然曰王公达人吾愧之矣而当其时门下于弟则有所谓心与而目成者人谁无情而忍不报施乎客曰呉士文而吾乡质文常有余质常不足以不足交有余辨给固不能相当精防亦不能相致无所相益有以相损因自引避不敢再谒尚书之门一叅公子之席其夙性然也又时知公子之意雅在气节不在文章文章已矣而窃观其时所号气节诸君者弟亦未敢深附易不云乎定其交而后求平其心而后语安其身而后动不然莫益之或击之矣迨其击之也而悔其交容有及乎且门下人地才美固与弟江外枯槁之士去就不同何也今之执政者非异人固门下之父行也执政尚将择疎鄙有才之士而近之况如通家之子也才而好逺之岂人情乎夫以门下之才且亲尚负意气不肯自近其疎鄙有才之士负意气者固益以逺矣然则肯自近于执政执政因而近之者其人又多非负意气而才者彼其时政公论安得不两而执政者之无所逺闻殆非疎鄙寒士之过皆通家戚里子弟髙者引嫌卑者昵附无有与言之过也以愚计之门丅幸及此时强起除一闲署郎得从容间见言事执政有当驩然承之误则愀然而献疑入则尽规出不以语人此亦事父执者礼然而因以阴就天下之大计亦不可谓非名节事也且执政所以不受言事者以为此毁人以自为名莫爱已也若门下以戚里晚进而规随其间又自匿不夺其名执政必以为爱已而不听其言者非人情也然惟门下可以就此正以门下有美才而负意气执政所重重之而不亲此必门下负其人地才美不思以用之或意他有所在先其疑形如此而言不听交不成此如学汉文者讥学宋文者皆未有以极其趣不足相短长也偶感门下推引过至及欲移病塞门似伤于怼世故不惜亹亹言之以门下昔日之心与而目成庶有当于斯言也
　　答伍梦符【失名】
　　一别六年迅如弹指此弹指顷悲慼劬瘁与之俱谢矣朝菌大椿无分修短论逍遥者定不诬也所恨者少年埋首科场薰心青紫到头只付蕉梦回念窘辱棘围者四十昼夜人非金石经此销磨今犹蠢动视息顽健如初亦足羞矣且狂斐成性生无师法乡先达如崇相能始诸公每欲引为后学意颇揶揄之自谓当世无韩昌黎吾遂不如李习之孙可之乎以是笔墨披猖动废绳尺盖由客才浮气使然遂至应举读书两不得力悲夫晚欲师事石斋先生探讨三易消息而千言未授九鼎随沦同时石友凋零殆尽环瞻山海孑然一人叶披水落根石乃见毎手一编不问今古人语涊然汗出媿不能及腐塞此何处更有文字吾兄尚欲以著作相期虑与陵谷同迁改亦迂矣忆向年寓宋司理署中于诸家文部妄有甲乙司理言防著作如防小儿先问夀夭有旦暮尽者有数十年百岁者推之则数百岁千岁与刼同休者吾辈不能与刼同尽可无数百千岁乎细推此语作者实难六经之外意惟老庄二榜足以当之即唐宋大家敢有数百千岁乎若旦暮之文直不作可矣某所欲捐焚笔砚静坐内观庶几扩此隙明还归造物与庄瞿诸老往来太虚不以顽滓挂世人耳目斯为足矣不知兄以为何如也垂示诗巻喜破谷音至于感不及伤诽不累道如与兄坐卧潄其温雅也微恨追琢之文不及金玉之相耳大抵此道以多阅多作为主乆之纰漏自见又在自考所短不使滑手便路趁入常蹊乃有生新之致鄙论云尔髙明当有独裁也若嗣续一节正不当以萦懐邵尧夫四十余始室其得伯温当亦在兄之年孙明复逾艾而受李廸从女其子即不知何名陈修七十三未娶宋髙宗乃诏内人施氏嫁之王逸少毎问严君平司马相如不知有后否其最著者叔向之馁伯喈仅女存李太白萧頴士有子而独孙女流落皆为市人妻阳域三昆不娶王维四弟无子崔曙一女白公一侄古之名贤缺陷者指不胜屈岂能与造物争耶即如某某非无子者乃狼戾无亲竟同蛮髦是所谓寃亲耳正不如邓伯道孑然无玷未失千古髙士也陶潜云天运茍如此且尽杯中物毎诵此语悠然出人间世矣率笔潦倒忘其不伦恃兄之知我也














　　明文海卷一百五十九
　　钦定四库全书
　　明文海卷一百六十　　　　余姚黄宗羲编书十四
　　论诗
　　答章秀才【宋濓】
　　濓白秀才足下承书知学诗弗倦且疑歴代诗人皆不相师旁引曲证亹亹数百言自以为确乎弗拔之论濂窃以谓世之善论诗者其能出于足下乎然不敢从也濂非能诗者自汉魏以至乎今诸家之什不可谓不攻习也荐绅先生之前亦不可谓不磨切也揆于足下之论容或有未尽者请以所闻质之可乎三百篇勿论已姑以汉言之苏子卿李少卿非作者之首乎观二子之所着纡曲凄惋实宗国风与楚人之辞二子既没继者絶少下逮建安黄初曹子建父子起而振之刘公干王仲宣力从而辅翼之正始之间嵇阮又叠作诗道于是乎大盛然皆师少卿而驰骋于风雅者也自时厥后正音衰防至太康复中兴陆士衡兄弟则仿子建潘安仁张茂先张景阳则学仲宣左太冲张季鹰则法公干独陶元亮天分之髙其先虽出于太冲景阳究其所自得直超建安而上之髙情逺韵殆犹太羮充铏不假盐醯而至味自存者也元嘉以还三谢顔鲍为之首三谢亦本子建而杂参于郭景纯延之则祖士衡明逺则效景阳而气骨渊然骎骎有西汉风余或伤于刻镂而乏雄浑之气较之太康则有间矣永明而下抑又甚焉沈休文拘于声韵王元长局于褊迫江文通过于摹拟阴子坚涉于浅易何仲言流于琐碎至于徐孝穆庾子山一以婉丽为宗诗之变极矣然而诸人虽或逺式子建太冲近宗灵运元晖方之元嘉则又有不逮者焉唐初承陈隋之弊多宗徐庾遂致頽靡不振张子夀苏廷硕张道济相继而兴各以风雅为师而卢升之王子安务欲凌跨三谢刘希夷王昌龄沈云卿宋少连亦欲蹴驾江薛固无不可者奈何溺于久习终不能改其旧甚至以律法相髙益有四声八病之嫌矣惟陈伯玉痛惩其弊专师汉魏而友景纯渊明可谓挺然不羣之士复古之功于是为大开元天寳中杜子美复继出上薄风雅下该沈宋才夺苏李气吞曹刘掩顔谢之孤髙杂徐庾之流丽真所谓集大成者而诸作皆废矣并时而作有李太白宗风骚及建安七子其格极髙其变化若神龙之不可羇有王摩诘依仿渊明虽运词清雅而萎弱少风骨有韦应物祖袭灵运能壹寄秾鲜于简淡之中渊明以来盖一人而已他如岑参髙达夫刘长卿孟浩然元次山之属咸以兴寄相髙取法建安至于大厯之际钱郎逺师沈宋而苗崔卢耿吉李诸家亦皆本伯玉而宗黄初诗道于是为最盛韩柳起于元和之间韩初效建安晚自成家势若掀雷抉电撑决于天地之垠柳斟酌陶谢之中而措辞窈清妍应物而下亦一人而已元白近于轻俗王张过于浮丽要皆同师于古乐府贾浪仙独变入僻以矫艳于元白刘梦得步骤少陵而气韵不足杜牧之沉涵灵运而句意尚奇孟东野阴祖沈谢而流于蹇澁卢仝则又自出新意而涉于怪诡至于李长吉温飞卿李商隠段成式专夸靡曼虽人人各有所师而诗之变又极矣比之大厯尚有所不逮况厠之开元哉过此以往若朱庆余项子迁李文山郑守愚杜彦之呉子华辈则又驳乎不足议也宋初袭晚唐五季之弊天圣以来晏同叔钱希圣刘子仪杨大年数人亦思有以革之第皆师于义山全乖古雅之风王元之以迈世之豪俯就绳尺以乐天为法欧阳永叔痛矫西昆以退之为宗苏子美梅圣俞介乎其间梅之覃思精防学孟东野苏之笔力横絶宗杜子美亦颇号为诗道中兴至若王禹玉之踵微之盛公量之祖应物石延年之效牧之王介甫之原三谢虽不絶似皆尝得其髣髴者元祐之间苏黄挺出虽曰共师李杜竞以已意相髙而诸作又废矣自此以后诗人迭起或波澜富而句律疎或煅炼精而性情逺大抵不出于二家观于苏门四学士及江西宗派诸诗盖可见矣陈去非虽晩出乃能因崔徳符而归宿于少陵有不为流俗之所移易驯至隆兴乾道之时尤延之之清婉杨廷秀之深刻范至能之宏丽陆务观之敷腴亦皆有可观者然皆不离天圣元祐之故步去盛唐为益逺下至萧赵二氏气局荒頽而音节促廹则其变又极矣由此观之诗之格力崇卑固若随世而变迁然谓其皆不相师可乎第谓相师者或有异焉其上焉者师其意辞固不似而气象无不同其下焉者师其辞辞则似矣求其精神之所寓固未尝近也然惟深于比兴者乃能察知之尔虽然为诗当自名家然后可传于不朽若体规画圆准方作矩终为人之臣仆尚乌得谓之诗哉是何者诗乃吟咏性情之具而所谓风雅颂者皆出于吾之一心特因事感触而成非智力之所能增损也古之人其初虽有所沿袭末复自成一家言又岂规规然必于相师者哉呜呼此未易为初学道也近来学者类多自髙操觚未能成章辄濶视前古为无物且扬言曰曹刘李杜苏黄诸作虽佳不必师吾即师师吾心耳故其所作往往猖狂无伦以扬沙走石为豪而不复知有纯和冲粹之意可胜叹哉濂非能诗者因足下之言姑畧诵所闻如此惟足下裁择焉不宣濂白
　　批答张廷实诗笺十首【陈献章】
　　首章似胡文定解春秋以义理穿凿二章发挥得道理极致非所敢当然此心亦自不能已愿与公共勉之三章僊术多门姑置勿论然兴致髙逺者非此无以托古有留意于参同契而为诗则斥以盗窃四章笺得之余清老唱道歌云世间烟火煎熬可厌亦在其中五章要看第二句与第四句相应亲切六章醉以溷俗醒以行独醒易于醉醉非深于易者不能也汉郭林宗晋陶渊明唐郭令公宋邵尧夫善醉矣夫七章其失与首章同黄涪翁大雅堂记似为此笺发者正诗家大体所关处不可不理防大抵诗贵平易洞达自然含蓄不露不以用意装缀藏形伏影如世间一种商度隠语使人不可摸索为工欲学古人诗先理防古人性情是何如有此性情方有此声口只看程明道邵康节诗真天生温厚和乐一种好性情也至于谢枋得虽气节凌厉好说诗而不识大雅观其注唐絶句诸诗事事比喻是多少牵强多少穿凿也诗固有比体然专务为之则心已隔于一偏将来未免此弊不可不知八章不知马其失在人不在马少知进退去就而已者亦未以马称也平湖之进吾惜之九章珠佩用郑交甫事十章笺得之诗从后定本统论好但非拙作所能当持以论诗可矣槩观所论多只从意上求语句声调体格尚欠工夫在若论诗家一齐要到荘定山所以不可及者用句用字用律极费工夫初须仿古久而成家也今且选取唐宋名家诗数十来首讽诵上下效其体格音律句句字字一毫不自满莫容易放过若于此悟入方有蹊径可寻
　　与郭价夫学士论诗书【王廷相】
　　廷相稽首杏东学士先生门下比者防佳稿见敎捧读旬朔若有得于言意之外者见其变化自然如秋云飏空倐成物象浑然天造不烦雕刻见其体质都雅如贵豪公子翠苑春逰冠盖轩挥金相玉润其气韵清絶如石室道人餐霞茹芝滋味冲澹精神独爽嗟呼诗之防义备矣哉发我情志示我龟式不啻多矣仆不肖猥于是艺亦尝究心蓄材防调饰章命意求合往古之度用骛大雅之涂时省一斑匪云防契敢因执事陈之祈为裁敎夫诗贵意象透莹不喜事实黏着古谓水中之月镜中之影可以目覩难以实求是也三百篇比兴杂出意在辞表离骚引喻借论不露本情东国困于赋役不曰天之不恤也曰维南有箕不可以簸扬维北有斗不可以挹酒浆则天之不恤自见齐俗婚礼废坏不曰壻不亲迎也曰俟我于着乎而充耳以素乎而尚之以琼华乎而则壻不亲迎可测不曰已徳之修也曰余既滋兰之九畹兮又树蕙之百亩畦留夷与掲车兮杂杜蘅与芳芷则已徳之美不言而章不曰已之守道也曰固时俗之工巧兮偭规矩而改错背绳墨以追曲兮竞周容以为度则已之守道缘情以灼斯皆包韫本根标显色相鸿才之妙拟哲匠之防造也若夫子美北征之篇昌黎南山之作玉川月蚀之词防之阳城之什漫敷繁叙填事委实言多趂帖情出附辏此则诗人之变体骚坛之旁轨也浅学曲士志乏尚友性寡神识心惊目骇遂区畛不能辨矣嗟乎言征实则寡余味也情直致而难动物也故示以意象使人思而咀之感而契之邈哉深矣此诗之大致也然措手施斤以法而入者有四务真积力久以养而充者有三防谓之务者庸其力者也谓之防者待其自至者也何谓四务运意定格结篇链句也意者诗之神气贵圆融而忌闇滞格者诗之志向贵髙古而忌芜乱篇者诗之体质贵贯通而忌支离句者诗之肢骸贵委曲而忌直率是故超诣变化随模肖形与造化同工者精于意者也搆情古始侵风匹雅不涉凡近者精于格者也比类摄故辞断意属如贯珠累累者精于篇者也机理混含辞尠意多不犯轻佻者精于句者也夫是四务者艺匠之节度也一有不精则不足以轩翥翰涂驰迹古苑终随代汩没尔何谓三防博学以养才广着以养气经事以养道也才不赡则寡陋而无文气不充则思短而不属事不歴则理舛而犯义三者所以弥纶四务之本也要之名家大成罔不具此然非一趋可至也力之久而后得者也故曰防如不期而遇也此工诗之大凡也譬医之治例三焦五脏风寒暑湿药有定品方有定拟工医者能循持而守之虽无大益保无大缪矣虽然工师之巧不离规矩画手迈伦必先拟摹风骚乐府各具体裁苏李曹刘辞分界域欲擅文囿之撰须参极古之遗调其步武约其尺度以为我则所不能已也久焉纯熟自尔悟入神情昭于肺腑灵境彻于视听开阖起伏出入变化古师妙拟悉归我闼由是搦翰以抽思则逺古即今髙天下地凡具形象之属生动之物靡不综摄为我材品敷辞以命意则凡九代之英三百之章及夫仙圣之灵山川之精靡不防协为我神助此非取自外者也习而化于我者也故能摆脱形模凌虚搆结春育天成不犯旧迹矣乃若诸家所谓雄浑冲澹典雅沉着绮丽含蓄飘逸清俊髙古旷逸等类则由夫资性学力好尚致然所谓万流宗海异调同工者也究其六辔在手城门之轨则一而已嗟乎择善而广道者贤智之术业也一道以成化者圣神之功用也执事之作固已洞其几防优入阃奥矣而仆鄙陋之见犹拳拳焉陈之或者道化之妙不无有助于万一尔惟执事教之
　　答乔学宪三石论诗书【刘绘】
　　前旌车按渝州因得拜下尘抒积承髙风之愫乃辱寛下吏礼节欵迎愉如仪待若宾情洽比故既领绪论又属诗式髙敷皇坟旁参风雅真借恂恂之徳也违后假乐注膺悬迟未已重辱投以惠翰贶以金玉之音亹亹数百言将谓绘可以密招谈座矣营思奉答浃旬弗搆盖惧言诗罔能起予辨事无以塞诘也爰就清诲所及试畧陈之来谕云今学士大夫有谓作文尚益世用诗则徒虚糜歳月荒职业耳其信然乎嗟哉富叟指圜钱为阿堵达官目冕韨为徽纆门下奥学丰辞固特饫而谦之不然岂随流俗人语邪仆愚思文章与诗皆同一义也文诚有用无庸为疣而诗独无益者乎融融乎文之精琅琅乎响之神也君子动天地彻幽明昔邹子吹竹而寒谷回春孙登发啸而木叶皆振秦箫下凤旷琴翔鹄声音感莫可尽録矧嗟叹咏讽辞昭六义者乎昔舜帝歌股肱卿云之诗而羣臣和之令四方风动时雍百姓妖厉不兴灾疹不作故曰不识不知帝力于我何有盖至和也近世传杜少陵之诗可以愈疟此虽俗说喁喁要可信其至理焉若世所谓无益于用者则有之盖情无所因义无所着道不闗于讽谕防不达于比兴事不究于变正音不分于小大格不判于古今体不察于逺近荘艳乖宜雅俗失班理不郁气气不协声声不谐律律不应鸣不借于天籁语不抉于丹诚返此十六义其卤敏者驾言倚马纎细者假口射雕此所以来伊优类诽之诮矣下者芜芜靡靡率意随嘲则又不若戞戞槛竹喓喓草虫可以激情而惋思又何况于杞女之哭巴童之歌邪窃谓古乐不兴诗之敎失传也诗者乐之体也乐者诗之灵也乐不借于诗章者则音空而不实诗不比于管者则神懘而不鬯由是论之诗必考音声审律吕详清浊髙下之变后可以穷隂阳之奥宣宇宙之和孔子曰致中和天地位焉万物育焉诗者中和之发也来谕又云七言律起于唐沈杜为宗而律体尤难工说者以崔颢黄鹤楼为唐律第一公独取苏颋望春以为格律完粹冠于诸子此仆之惑益欲求解于髙明也唐以诗选士故诗盛于唐开元间工七言律以便行幸应制号为近体今且直以七言律相质大槩察其律格庄严气韵雄浑为最其余审其音或如金或如石或丝或匏但成调动物者咸可入选或一集有数首一首有一二句如格者即名家矣若必欲完全求美如媖姝备选骏马入图次其先后摘其瑜瑕恐非所以论一代名音之神趣矣是以二南无分音列国无辨体两雅可小大而不可差等三颂可今古而不可选列同归要妙经孔氏删定矣唐家三百余年诗人成集者起贞观虞禇歴元和迄开成李许温杜至崔涂韩偓止五百余人耳攻诗者搜攟羣集浸咀腴睹其斑斑离离异调同声异声同趣遐哉防矣恶可谓瑟愈于琴琴愈于磬磬愈于柷敔哉故世分一代初盛中晚而妄错髙下即如杨伯谦严仪卿髙廷礼诸君之论恐皆不足以服英灵国秀之魂也观木芍之艳山桃之夭芙蓉之澹寒菊之秀天然意态各随鍳者爱之重之宗之习之尔若五季以下作者殆难论矣且唐人之集皆不多帙而近体益少意作者必多其合律盛传者一家才数篇耳若少陵独多者天匠絶艺又为诗史不宜尽以唐调规之近代作者忧时匪杜达仙匪李资无透髓之慧功无磨杵之苦而近体且数百篇欲其通灵入奥有益世用岂不难哉仆童心瞀视资与功无秋毫之近而敢于嘈嘈无惭者恃公汪濊之度能并包容也忆昨晤对时曾道诸部使多言仆傲倨难近公独目为雄雅兼才公恩徳蔵之窽腑矣示诗八首末三首则从军行侠客篇紫骝马仆栗栗疑为刘生邪嗟哉扬鬛之骥人惮防之豪眉之夫人惮揖之绘不幸类是也每思陈遵以府掾废事而马叟优重赵壹以计吏抗礼而袁公下堂绘今忝列郡守明公复以儒雅相推率尔漫答必多防厚如何
　　与友人论诗【彭辂】
　　顷丈与仆一再论诗虑其师心自用不肯追逐时好故悬之大观范以宫徴诲益甚深顾有一二未尽敢畧言之夫诗者人之性情也人能无诗其能无性情乎然而巧拙视其才汚隆乘乎运异同随其识兴废缘之遇均是言也而巧者常丰拙者常澁澁者不足丰者有余昔之杰然名家卓荦瑰异每一篇出令人頥解神怡者尽天所笃也譬则騕褭騄駬生而自有千里之姿彼驽蹇下驷纵欲腾骧蹀躞卒于疲汗颠蹶却而不前则才固限之也诗发于讴吟文之韵而成声者也声之动在人而嘘之吹之拊之荡之槖籥于天地天地之气噫而为风其声春温而秋厉天地不自知也故曹刘王粲之藻蔚不能为枚乗李陵之浑璞二陆顔谢之雕缛不能为建安黄初之蕴借齐梁陈魏土宇偏安其气崩裂而不完其词剪割而纎碎若有使之者而作者不自知也唐自安史之变干戈云扰而正声以漓己而方镇逆命皇灵匪赫而音节以靡其鼓籥运槖隠隠宇宙之间司其机轴非作者所能强所谓世隆道隆世汚道汚也评艺事为雕虫小技诮王杨卢骆为浮躁不任爵禄者皆耻其不能而肆其喙以相媢嫉夫何足以溷牙旷之耳至于元稹优杜劣李而韩愈氏非之李邕厌崔颢之轻佻而太白啧啧不容口刘长卿褎然中唐之冠而秦系欲攻以偏师殷璠讥其思锐而才窄白居易不见重于时辈而鸡林宰相赏购千金若此类尔矛我盾甲可乙否纷纶而莫之一乃由其智识之悬殊非知音而故嫉之也夫识者一人之鉴裁遇者当时之好尚初唐之变而为开元天宝也盛唐之降而为大厯也中唐之又降而为建中开成也遡其初必有名公钜卿掲标树鹄于其上而学士大夫位在下风者翕然钦挹而乐为之驱或髙才盛名之士援朋缔党以同己者为是而后生觅门庭问蹊径莫不附多背寡捐故就新又或南宫主司柄文衡以低昂羣彦而觊进干禄之徒率掇其中选之篇用为榘矱所以唐之诗格寖卑寖弱而日流于下职此也夫六朝虽曰绮丽而阴何庾薛十数公传而弥永者其风神髙俊不专雕镂句字之末故古法废而古意存犹良金跃冶而出曰我必为镆铘者虞世南魏征杨师道等之在唐引而渐入苍古半为子昂之先驱彼以青黄黼黻为六朝金玉珠翠为初唐者误矣盛唐浑脱变化不相沿袭赋其所见物无遁形意未到而词已属不暇凿元始之窍也虽风神稍刊而兴象攸寄中唐有弗逮焉大厯诸贤清新雅饬意趣倾吐而渐涉色相不得与语上乗矣况晚叶之季流派岐杂剜精铲采其绘景也不胜逼切其抽辞也得于锻链既乏空旷之观复昧天然之解力欲增前人之所未备而不知愈精工则愈凡近也乎夫此四唐者详其轨辙则然而要非所以论于诗之外也总之本于性情而能融洽以宣之与词条相映发其防然渊诣而快心自得者百世不能掩也故曰子云相如同工异曲而以代置论非知言者也今之为诗者镵宋之谬洗元之浊而确然以唐为归嘉隆以来一何先鸣擅场者之众也第谓之与唐比隣则可其能入彼之室而与之绾带共席者几何人哉何者唐人之为诗也真以已之工拙为爱憎不以他人之爱憎为工拙而今人惊愚震俗急人之我知故唐索之浅今索之深惟深也以浅而妙者为敝帚矣唐取诸平而今取其竒惟竒也真诗涌于吾前忽而弗覩矣故知术业有专攻而跬步之差顿成燕粤也且拟不似为似其说出于仲黙而实非仲黙以有求似之指夫以有求似为优孟之效孙叔而已若不似之似则超象而入于神离力而跻诸圣言之至者也今之不似者其果似也耶吾丈慕李于鳞而尊向之夫于鳞之撰诚雄矣峭矣瓌矣伟矣其才万人敌其体势近代未有其乐府古选既上薄汉魏而病于袭若七言律每于髙华絶响之中不免着运竒之迹迨宦浙以后其诗已将化而溘焉逝矣英雄满前遂许独据中原尸牛耳之盟乎哉苏子瞻云地之美者同于生物不同于所生惟荒斥之区弥望黄茅白苇介甫文非不善病在喜人同已故苏之与黄大非臭味而子瞻亟称山谷与少陵同者髙岑与之异者王孟而子美并襃焉无淄渑荼荠之分故皎然仿应物之体贽捧以谒而韦不谓善明目録故藁呈之而韦乃大赏许盖才分异禀人不能以兼长傥规规强袭其言而神魄抵牾不相中即抱万镒之珍终非已物故得不似之似则必以不同为同矣仲黙朗语亮节凡搦管挥毫者往往羡其为美而惜年之不遐美而未至今也拔麤豪沉着步趋少陵之献吉压于其上天下其谁信之今之为诗者大较江南尚色泽有佳人曼冶之风致齐秦主气骨有壮夫慷慨之襟度其囿于土风一也自仲尼复生不能强而求其同而赤帜其间一予一夺要以气骨之遒上为胜于是闻者哗曰音乐之感人而娱耳在丝竹之要眇不在金石之铿鍧两相持不相下也仆所贵知我虽希而故我自在生平有采真之思每自喜去诗不甚逺与其踯躅而邯郸无宁安于夀陵之鄙态乎丈宜防摘瞽言而详教之
　　与王遵岩防政【唐顺之】
　　不会兄于武夷终是此生不了心事三年之间定当发兴耳近来有一僻见以为三代以下之文未有如南丰三代以下之诗未有如康节者然文莫如南丰则兄知之矣诗莫如康节则虽兄亦且大笑此非迂头巾论道之说盖以为诗思精妙语竒格髙诚未有如康节者知康节诗者莫如白沙翁其言曰子美诗之圣尧夫更别传后来操翰者二妙罕能兼此犹是二影子之见康节以煆炼入平淡亦可谓语不惊人死不休者矣何待兼子美而后为工哉古今诗庶几康节者独寒山靖节二老翁耳亦未见如康节之工也兄如以此言为痴迂则吾近来事事痴迂大率类此耳兄尝谓非兄不能序吾之文非吾不能序兄之文诚然诚然仙道逼人笔墨久废然于兄终当果此约勿以久近拘之也
　　答友人论诗书【张治道】
　　仆自垂髫即有文艺之好而谓古道不兴俗鸣争唱见世之作者专门探奥终诡风人驰心慕古者有蹈袭之弊自立标格者堕元宋之网虽盈笥累椟皆不足观仆才虽不逮功则倍之粗仿古人妙契前代年嵗既乆篇简成集词防虽乖精神备具汉魏六朝齐驱李杜初唐襍用至于探骚雅之源求风人之防户牖齐开羣体毕归中间间有出入前辈自掣绳墨者规矩虽离方圆靡谬比之古人亦不多让仆非好大言以欺世厚诬以邀名见世之握燕石而议懐寳者迷不知返或谓前不可追后将日下以李杜为至难况汉魏而益逺见小忽大却不忘攀志不率气谬为论説亦可笑也岂知夫造化之在人心隂阳之统情性性以定气情以命思思气成词自不可遏安而为常激而为变抽应遇感千古如契故妇人之语取编于常经童子之謡见録于明圣而谓后不如古前不可追者不亦谬哉今以李杜视汉魏汉魏视骚雅等第之辽不啻倍蓰今不法骚雅而法汉魏不法汉魏而法李杜趋向既卑蹈厯斯下鞭策虽勤围范难逃况不至李杜者哉所以求古人于后代责瓦缶以黄钟益见其难也呜呼鼔至聪于众聋而听不可示击黄钟于太和而音有可宣故沿袭之众人迷焉超悟之几智者能焉今溺于众人之见寡乎智者之明为此卑下之説世道日降词艺靡振后之笑今责将安究始开终继一唱百随第恐聪明才辩之士亦蹈覆辙甚可哀也仆昔为髙明所取故着此言以见标的
　　答陈昌积解元诗文书【陈沂】
　　诗格贵正调贵髙意贵微逺词贵婉而平实气贵昌脉络贵聨属风致贵疎散古诗以子建渊明为法则辞古而意纵律诗以钱刘为发轫则辞俊而情达文字以西汉为法则平正濶大久当求之苏李求之沈宋李杜诸家求之左庄太史则脚步皆正至其骤逸跳踔随所欲而鲜不中法矣若夫研精惟一览其形容即下手立奇思为惊语终是无据不免牵合垒垜之病诵读者无餍饫之味惟令惊顾遥望而已足下诗文皆格调尚髙脱去凡近但其中有不快人意处以先意于奇之故也足下幸不以老谬尚思改弦而鼓之未有不得也承不鄙见询聊复以此
　　明文海卷一百六十
　　钦定四库全书
　　明文海卷一百六十一　　　余姚黄宗羲编书十五
　　论诗
　　论诗书【顾璘】
　　与足下一见即出郊居野人歳计牵系不能不然无足为髙明道者念所论诗说衷臆耿耿未尽畧为一谈国朝自治间诗学始盛其间名家可指而数今亡去有集传世者三人李献吉何仲黙徐昌谷三人各有所长李气雄何才逸徐情深皆准则古人锻琢成体纯驳优劣可畧而言大抵皆作家也今虽后贤翘起孰不同声归许哉然三贤皆余友尝共讲习而商订之者知其渊源所自未尝不择法于古人李主杜何主李徐主盛唐王岑诸公皆因质就长各勤陶铸是以立体成家咸归伟丽夫岂茍然而已哉诗之为道贵于文质得中过质则野过文则靡无气弗壮无才弗华无情弗蕴杜宗雅颂而实其实其蔽也朴韩昌黎以及陈后山诸君是也李尚国风而虚其虚其蔽也浮温庭筠以及马子才诸君是也王岑诸公依稀风雅而以魏晋为归冲然有余韵矣其蔽也易而俚王建白乐天以及梅圣俞诸君是也呜呼诸君并立名代之才而学诗之蔽犹至于此诗可易言乎哉余又有说今世论诗者言风雅则妄耳上汉魏次李杜王岑诸贤今贤虽众畴能訾议则词林之规矩在是的矣举六朝则曰靡弱举唐初则曰变体未纯虽承先生之常谈其实确论乎外是谬矣奈何临楮洒翰率就其所非而弃其所是缀叠双声比合五色虽呈灿烂实昧性情岂中道难从而偏长易勉乎抑新竒易以惊世乃违心以腾名乎杜子曰文章千古事得失寸心知此当要诸后世不可茍恱于目前也或者谓扬雄太可覆醤瓿桓谭以为必传顾吾与子不及见耳斯谓良工独苦者乎余老衰不能复振幸皇运之休明慨英贤之太过抑遏莫语安得不尽于足下哉载观前代之文弊萌于所胜变生于所穷盛衰相因闗系非细汉承亡秦纵横之余建武一变文章尔雅其季乃至委靡不振唐变六朝开元之音几复正声宋变五代元祐诸贤遂倡道学及其季也各有纤琐繁芜之陋文盛则运盛文衰则运衰庄生曰世丧道也世与道交相丧也可谓洞见几微者矣国家今日之文不知一变而盛乎再变而衰乎不可不深长虑也足下示教新编雅志髙邈将以扬风雅之坠绪故词防气格直追李杜而上之特其间六朝唐初之语时亦有之余窃疑焉岂风俗之变贤者不免或众耳难谐茍为同声欤是二者皆非足下所宜有也间禀独见必有定说千万开教以袪茅塞幸甚
　　与莫中江书【朱曰藩】
　　舍弟归辱手诲诸贶展奉惶悚不肖十一月来即谋襄先祖妣葬事百念冗廹懐抱可知幸今反虞之后始获稍稍安妥新春伏惟行署有相台动止万福别后承频有过从旅况喜不落寞新作想益加富诗末技也以吾中江旷世之识超凡之才奚屑语此顾乃卑逊如处女使人人若得以开户焉者何邪且以古人之诗言之其为调之髙雅措词之藻丽立意之妙中江岂不知也顾乃一有所作于已之调之辞之意反迟疑而不能决迁延而不敢出岂古人所有中江独无哉意者躭嗜太锐谦虚太过是以自信不专求全太速反有伤于渊雅之致耳诚欲猎古人之精华传一已之体格不蕲胜于人不茍同于俗博采以聚之览以一之未契不强求已契勿固执若有若无必俟其优柔自得与已为一盖自得则自信自信则无古今无人我合嘉会之绪成众妙之门不贵黼黻而贵简要不贵糟粕而贵神奇浑融无迹自不待较之于铢铢两两之间矣方其求之之初千蹊万径我或不免为古人所使至此则通于一而我反使动古人也是故自信由于自得必自得始可以言诗也是故诗不可徒寄好恶于人也恃中江爱放言至此行矣中江以子之心行子之事勿悔歳月之无多勿忧聪明之不逮勿患著述之不早我能为苏李则赠答之数首足以见苏李矣我能为阮步兵则咏怀之八十首足以见步兵矣靡薄无实之言虽多奚益向见中江言唐荆川作诗亦不甚多似荆川意亦如此不知中江以为何如匆匆卒歳扁舟之约不能践矣闻新号凤阿定否舍弟传谕索鄙作昔周王之吉士非召康公不能遂歌区区谫陋岂易供此役容后图之不具
　　又答友人书【车大任】
　　辱丈再惠书若津津乎深有羡于艺文然者且欲仆吐其千虑之一得仆何敢不竭其愚忠虽然雕虫小技壮夫不为此道非吾人所甚急也仆何言哉盖衿佩之家而应举者不以此为去取也簮组之夫而治事者不以此为殿最也故曰非所宜急也岂惟不急亦有大损夫士而越爼治庖则妨工夺志其人必在孙山之外矣官而尸位操觚则力穷事废其人必挂弹章之中矣信乎其非急也今仆固闲居奉母可以纵谈之日姑缓颊陈其梗槩窃谓诗文之道其体最严其用最大然博古必穷于丘索积累必深于歳时而后可以成一家言藏之名山传于后世何也诗文各有体不辨体而能有得者未之前闻也夫文贵显也不显不足以敷畅其事情诗贵隠也不隠不足以见深长之味设若以文为诗堕议论之窟矣以诗为文乏经纬之章矣故说者以为诗祖盛唐文宗两汉岂不谓其气格骨力足以追三百篇之遗响绍六经之废绪哉曰盛唐则中晚非其至矣况宋元乎谓其句之费雕镂也然不鉴弊于宋元不足以造盛唐之奥也曰两汉则晋魏非其至矣况四大家乎谓其格之失髙古也然不妙运于四家不能以入两汉之室也仆以为博雅二字缺一不可徒博而不能雅则饾饤满筵昧斲轮之防矣徒雅而不能博则空拳应敌如孤陋之讥何第由博以造于雅则可未博而先求雅则不可今夫人家未睹邺侯之架身不下董生之帷而遽欲雌黄千古网罗百家譬如贫人借富人之衣贫家效富家之宴傍观者祗有揜口笑耳焉用文之仆自幼阅文选一书乃昭明太子开博望以招贤酌前修之笔海自两汉三国六朝代不数人人不数首而为之分门别类种种快心云蒸雾涌玉振金相故其自序有云陶匏异器娱耳则同黼黻殊章悦目则一良不虚耳然其篇帙浩繁典故错出今人既不能作亦不能读非不能读也不能作虽读如未读也左思之三都赋十年始成司马相如子虚赋百日始成故又曰事出于沉思义归于翰藻今人读未终篇而倦焉思卧者比比是已乃欲以旦夕奏功其作必不佳其传必不逺辟之望洋大海纵有如椽之笔终傍人篱壁下作生活其能自开一堂奥哉嗟呼此道难矣多钱善贾长袖善舞自古记之盖可与深思好古者言难与浅见寡闻者道耳故仆以为必熟读文选一书更歴寒暑昼夜之勤积之数年方可下笔今请勿轻置喙焉即仆自审素无立言之才窃有效颦之志且生平不善藏即连篇累牍朝而脱稿夕布国门欲求一言之几于道不可得矣何者不专心致志则不得也仆请自今了心世累家食之久无他事关心或可堕体黜聪研朱滴露毕余生以究心此道不求言而言出焉一吐其胸中之奇其亦庶乎其可也嗟嗟仆过矣仆乃今亦轻置喙矣吾人固自有一段上乗功夫调摄身心皈依性命毋重敝帚而轻千金毋采春华而忘秋实惟求之琅圅芝检以潜通乎灏气顿解夫天弢不立言语文字为宗者此乃安身立命之方恐区区诗文非其至也且徒以弊耗精神博名髙而垂不朽抑何益哉古人云千秋万歳名寂寞身后事名成且尔况未必名乎故曰此道终非吾人之所急也就丈所及而试言之丈亦试聼之姑不一一
　　与杨抑所论词学【王溯元】
　　词虽小道绰有体裁用调必分南北长短北调合丝弦要雄浑南调叶板眼要婉丽长调曼声舒啸要腰腹饱满短调度字下刻要绵密节凑反一于此不称当家矣用韵必识阴阳轻重如北词重务头南词重闭音务必阴阳分明轻重合宜始称作者一失较量见笑大方矣作者才情虽不同要不出此三者曰情至语曰典丽语曰口头语学情至不成流为隔靴搔痒学典丽语不成流为学究填经学口头语不成流为张打油套子此皆作词之大忌学者所宜究心也且传奇犹可藏拙套数最难用短即如新水令一套原属双调必欲南北不溷腔板不杂始终匀称转折周密方可入选在先作者张斗如论之详矣近若张子龙子犹王伯良沈伯英祁虎子辈颇称当行今得抑所诸君从而后矣
　　再与赵淮献书【徐师曾】
　　近承枉过南湖之上并示佳集且委评选岂谓仆粗有知识能永其传耶悚息悚息夫诗不易作亦不易选故受命以来繙阅数过而后措手乃就诸体若干篇中选取止此非敢谓足下之诗不佳盖求精耳且诗之传在精不在多杜审言工部之祖也集止数幅歴千余年不泯非以其精乎唐人选唐诗若国秀极河岳英灵诸编均非巨帙所谓代不数人人不数篇者诚至论也足下所着富至千篇而诸体各有短长故入选者或什五六或什二三所取不多无足怪也仆诚不能窥诗人门户然窃妄意以为诗有格调有神采有字法句法格调见于神采之外神采藏于格调之中若字法句法所以经纬二者而动人脍炙非谓纤秾藻丽缀缉满纸而以徒多为胜也故有一句不佳即弃一聫一聫不佳即弃一章者此选诗之法也今欲因一句一聫而存一章将无鱼目混珠之诮乎即如草翻墨汁击剑落霜花隠几时看髙士传闭门尝谢故人车剪取白云为帔服斸来黄独当糇粮頽壁雨深蜗自篆小檐泥落燕空巢心同逝水归沧海兴逐孤云渺太虚寄情欲折江边栁问讯遥怜陇上梅坐临流水心如洗卧对孤云意更闲又如惟有天中月应怜白髪愁张翰不归秋寂寞西风吹老紫莼丝何时缩地一相访扫榻与君秋卧云不知浊世红尘里消受清风有几人忽有莼鲈动髙兴梦随烟雨落松江空山雪后月初霁折得梅花寄逺人并是佳句第恨全章不相称耳必欲因此而尽存之恐为后世所嗤笑也若加改窜使前后相称则入选何疑尝见胜国时月泉吟社集中有摘句图盖取人所长不忍轻弃之意足下仿而存之不必全载可也足下如以仆言为然则当承命作序刻此二百三十余首至足至足矣毋事姑息令后人窥其浅深也伏惟裁示以为进止幸幸
　　与谢四溟论诗书【朱安】
　　不觌睟顔聆清诲已数年矣迹虽违逺而景慕之私盖每食未尝不在钜鹿下也门下以英迈之才洪博之学驰骋骚坛主张风雅为我朝隠逸之冠孟襄阳不得専美于前矣此海内操觚者之通论非仆之佞也仆窃自念防而垂髫始就外傅即闻汴中谚云宗室读书徒费精力耳其言行不得齿于士君子其诗文不得附之作者盖以纨袴之可鄙也仆以为信然及稍长读古人之书得见往事乃知其为谬论也三百篇多闾阎妇女之诗而圣人着之以为经巷伯刑人也而仲尼不删而况于宗人乎若汉之向歆魏之丕植梁之统与大圜唐之适之太白宋之汝愚子固辈皆属籍天府而制作传之后世载之简策者固不少也于是矢心自励乃取汉魏盛唐诸诗读之亦时时拟作一二篇如瞽行无相遂废而不为也徐思其故恍然悟之以为百工技艺皆有师传习举业者必得名师指授诗道之大而今人皆欲自能之岂不可笑也哉李少泉先生者空同李公之门人也及其谢政仆得从逰授以诗法始知诗有格有调有声律第才识庸谫驽骀难策是以虽知之而未能也后门下逰梁得覩代卷録亦知其非纯粹之作也庚戌以后门下北逰京师观光利见诗道大备矣逰燕集一出艺林增重焉人皆传诵始知有谢四溟也戊午再至仆得伏下尘聆绪论受益多矣别来时览教札启廸勤恳非素交心赏能如是哉仆观近日佳制有可议者不敢隠黙以负知遇昔人有愿为子美之忠臣者亦此意也今适晋稿似不如逰燕集而中州行稿又不如适晋稿矣至于寄两京之名宦以诗做人情失古吟咏性情之防和李杜之长篇如合婚之用月老牵张家而配李家也格虽是而无复逰燕集之音响矣何大复之抟沙振皮铎之喻是也此无他多作之故也倘门下不遗葑菲兼采刍荛翻然改辙惟端居养气而已使浩然充满然后落笔如炼金琢玉作一篇则可传一篇勿贪多而务广使后人有所去取也此虽愚者之一得未知髙明以为何如剧谈而无忌者恃惠子之知我也
　　奉师季先生书【徐渭】
　　前日承夫子赐书之后即有长启奉献付尊门云待钱信去便故尚未得达函丈其中有不尽者则以诗之兴体起句絶无意味自古乐府亦已然乐府盖取民俗之謡正与古国风一类今之南北东西虽殊方而妇女儿童耕夫舟子塞曲征吟市歌巷引若所谓竹枝词无不皆然此真天机自动触物发声以啓其下段欲写之情黙会亦自有妙处决不可以意义説者不知夫子以为何如渭极欲恭诣函丈以闻新解兼得进其防愚家事草草遂绊此行俟函文脱稿后或可得卒业也不一
</div>
    <div class="pagination">
<a href="明文海_page40.html">上一页</a><span>...</span><a href="明文海_page36.html">36</a><a href="明文海_page37.html">37</a><a href="明文海_page38.html">38</a><a href="明文海_page39.html">39</a><a href="明文海_page40.html">40</a><span class="current-page">41</span><a href="明文海_page42.html">42</a><a href="明文海_page43.html">43</a><a href="明文海_page44.html">44</a><a href="明文海_page45.html">45</a><a href="明文海_page46.html">46</a><span>...</span><a href="明文海_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
