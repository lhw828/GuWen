<!DOCTYPE html>
<html>
<head>
    <meta charset="UTF-8">
    <title>全唐文 - 第 264 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 264 页/共 603 页</h1>
    <div class="content">    正已字子宽，初名元裕，代宗赐今名。元宗幸蜀，命典通义、唐安二郡，累迁成都尹剑南节度采访使太子宾客。大历五年卒，赠太子少保。
    ○请定杖法奏
    准式：制敕与一顿杖者决四十，重杖一顿者决六十，无文至死，式内自有杀却处尽等文，即明重杖只合加数。京城先因处分，决杀者多，一死不可复生，望准式文处分，或决痛杖一顿者。式文既不载，亦请准杖六十例不至死。
    ☆史元璨
    元璨，（《新唐书》无璨字）上元三年官太常博士。
    ○议（上元三年十月）
    按《礼纬》：“三年一，五年一。”《公羊传》云：“五年而再殷祭。”两文虽互，其义略同。《礼记正议》引郑元《志》云：“春秋僖公三十三年十二月薨，文公二年八月丁卯大事於太庙。”《公羊传》云：“大事者何？大也。”是三年丧毕，新君二年当，明年当於群庙。僖公、宣公八年皆有，则後去前五年。以此定之，则新君二年，三年。自尔已後，五年而载殷祭，则六年当，八年当。又昭公十年齐归薨，至十三年丧毕当，为平邱之会。冬公如晋，至十四年，十五年，《传》云“有事於武宫”是也。至十八年，二十年。二十三年，二十五年，昭公二十五年有事於襄公是也。如上所云，则已後隔三年，已後隔二年。此则有合《礼》经，不违传义。谨议。
    ☆李勉
    勉字元卿，郑惠王元懿曾孙。从肃宗於灵武，擢监察御史，累迁京兆尹兼御史大夫，拜岭南节度使。大历中进工部尚书，封国公。德宗立，加检校吏部尚书同中书门下平章事，建中元年检校左仆射，充汴宋滑亳河阳等道都统，四年以司徒平章事徵，罢为太子太师。卒赠太傅，谥贞简。
    ○厨院新池记（谨按是篇一作李华）
    遇知已而用者，匪唯於人，物亦有之。初厨院因前池馀派，浸润坳堂，数步及ニ，才供厨饪涤器而已。邑大夫南阳范，迹累人群，心在遐旷。每休沐之暇，访道山林，见其有天造池沼之形，而遂为沟渎。乃命黄冠等颐指广袤，凿周宇下，骈石以涯之，蓄流以深之。清澜忽平，秋阴满院，执爨无欲清之仆，挈瓶无汲深之劳。不造机事，而功赡於物，范公实所谓新池知已矣。静胜则道纯，境幽则神完，予与吴天师采真洞府，朝夕窥临。莹澈心胆，滑昏潜遁，事苟惬於心，则与登姑苏望五湖而齐矣。故因碑籀馀地，刻而志之，犹诗人有泌泉之作。大历五年岁号上章阉茂八月一日记。
    ○滑州新驿记
    滑台旧驿，天宝丙申岁逆臣盗国，师竞而焚。滑台四衢，通於四海。夷貊奉聘，诸侯觐王，有叠骑击毂，填郛翳术之日也。或寒Ё凝血，或炎赫铄肌，疲心躁愤骈立无寄。刚塞者多气奋盱衡，温愿者犹神忿吐息，虽远馨醪膳，腐积菽槁，小吏夏执轻Ψ，冬备重裘，厌用无所，曷补馁殆。常惕惕祗惧，终氵胥氵胥议繁，亦有吟愤作诬，口吻震发者。幕客请余构驿传以备政，县吏请余广驿传以息责，遂命试光禄卿兼同州别驾裴万以恪以干，俾主剞劂圬墁之工。授其意曰：无尚雕木之异，无荣饰土之奇，揆时勿夺，详费就简。惟疏楹楝，将违暑也；广庭庑，将达风也。取宁体之用，去娱目之奢，彤彩为文，刻像物，有益劳费，岂利荫庥？况玩巧荡神，夸丽逾度乎！及息役休工，阅成度费，则万祗懔不堕，余诚素不违。乘轺之宾，无或嗤余不效徐湛之风亭月观之盛也。大历甲寅岁领先月二日记。
    ☆李阳冰
    阳冰字少温，赵郡人，宝应元年官当涂令，终将作少监。
    ○对元日悬象税千亩竹判
    〈甲悬政象之法阙下，金吾不许。曰职在佐天子以平邦国，浃日而敛之。又乙家渭滨有竹千亩，京兆府什一税之。辞云：非九谷。〉
    司马之职，悬政一时；封君之富，比竹千亩。高标魏阙，事昭晰於周官；近数渭滨，理详明於汉典。所以平邦国之度，通货殖之宜。传称百王，其道不易；著乎三代，厥义难渝。方今区宇义宁，刑辟不用，百工以理，庶绩其凝。实由悬法有孚，执古以道；宁从变俗之礼，以紊守官之政。敛在浃日，孰云其非？至如什一而取，井田遗制；九谷之外，均输未闻。苟修篁之可率，且丹橘其何赋？金吾不许，实懵大猷。乙也有云，雅符旧典。两端是扣，自言斯折。
    ○上李大夫论古篆书
    阳冰志在古篆，殆三十年。见前人遗迹，美则美矣，惜其未有点画，但偏傍模刻而已。缅想圣达立制造书之意，乃复仰观俯察六合之际焉。於天地山川，得方圆流峙之形；於日月星辰，得经纬昭回之度；於□霞草木，得霏布滋蔓之容；於衣冠文物，得揖让周旋之礼；於鬓眉口鼻，得喜怒，惨舒之分；於虫鱼禽兽，得屈伸飞动之理；於骨角齿牙，得摆拉咀嚼之势。随手万变，任心所成，可谓通三才之气象，备万物之情状者矣。常痛孔壁遗文，汲冢旧简，年代浸远，谬误滋多。蔡中郎以丰同丰，李丞相将束为宋，鱼鲁一惑，泾渭同流，学者相承，靡所迁复。每一念至，未尝不废食雪泣。揽笔长叹焉。天将未丧斯文也，故小子得篆籀之宗旨。皇唐圣运，逮兹八叶，天生克复之主，人乐惟新之令。以淳古为务，以文明为理，钦若典谟，畴兹故实。诚愿刻石作篆，备书六经，立於明堂，为不刊之典，号曰大唐石经。使百代之後，无所损益仰明朝之洪烈，法高代之盛事，死无恨矣。阳冰年垂五十，去国万里，家无宿舂之储，出无代步之乘。仰望紫极，远接丹霄，若溘先犬马，此志不就，必将负於圣朝，是长埋於古学矣。大夫衔命北阙，抚宁南方，苟利国家，专之可也。伏望处分，令题简牍，及到主人，寒天已暮，暗烛之下，应命书之。霜深笔冷，未穷体势，傥归奏之日，一使闻天，非小人之已务，是大夫之功业。可否之事，伏惟去就之，阳冰再拜。
    ○唐李翰林草堂集序
    李白字太白，陇西成纪人。凉武昭王九世孙，蝉联组，世为显著，中叶非罪，谪居条支，易姓与名。然自穷蝉至舜，五世为庶，累世不大曜，亦可叹焉。神龙之始，逃归于蜀，复指李树而生伯阳，惊姜之夕，长庚入梦，故生而名白，以太白字之。世称太白之精，得之矣。不读非圣之书，耻为郑卫之作，故其言多似天仙之辞，所为著述，言多讽兴。自三代以来，风骚之後，驰驱屈宋，鞭挞扬马，千载独步，惟公一人。故王公趋风，列岳结轨，群贤翕习，如鸟归凤，卢黄门云：陈拾遗横制颓波，天下质文，翕然一变，至今朝诗体，尚有染陈宫掖之风。至公大变，扫地并尽。今古文集，遏而不行，唯公文章，横被六合，可谓力敌造化欤。天宝中，皇祖下诏，徵就金马，降辇步迎，如见绮皓。以七宝床赐食，御手调羹以饭之。谓曰：“卿是布衣，名为朕知，非素畜道义，何以及此！”置於金凿殿，出入翰林中，问以国政，潜草诏诰。人无知者，丑正同列，害能成谤，格言不入，帝用疏之。公乃浪迹纵酒，以自昏秽咏歌之际，屡称东山。又与贺知章崔宗之等自为八仙之游，谓公谪仙人，朝列赋谪仙之歌，凡数百首，多言公之不得意。天子知其不可留，乃赐金归之。遂就从祖陈留采访大使彦允，请北海高天师授道於齐州紫极宫，将东归蓬莱，仍羽人驾丹邱耳。阳冰试弦歌於当涂，心非所好，公遐不弃我，乘扁舟而相顾。临当挂冠，公又疾亟，草藁万卷，手集未修，枕上授简，俾余为序。论《关雎》之义，始愧卜商；明《春秋》之辞，终惭杜预。自中原有事，公避地八年，当时著述，十丧其九，今所存者，皆得之它人焉。时宝应元年十一月乙酉也。
    ○缙云县城隍神记
    城隍神祀典无之，吴越有之，风俗水旱疾疫，必褥焉。有唐乾元二年秋七月不雨，八月既望，缙云县令李阳冰躬祈於神。与神约曰：“五日不雨，将焚其庙。”及期大雨，合境告足。具官与耆耋群吏，乃自西谷迁庙於山巅，以答神休。
    ☆恶溪铭
    天作巨堑，险于东南。岌邱阚呀，苍山黑潭。殷云填填，怒虎。一道白曰，四时青岚。鸟不敢飞，猿不得下。舟人耸棹，行子束马。知雄守雌，为天下蹊。ピ赫如此，人将畏之。水德至柔，狎侮而死。畏而不死，宁取於彼。
    ○庶子泉铭
    贤哉宫相，牧此滁上。政成务简，心闲迹放。探幽近郭，选奇叠嶂。疏石导泉，飞流泻涨。蓄泄潭洞，空演漾。澄注县瀑，千名万状。能谐吏隐，吻合意匠。退食自公，尔和予唱。遗检舍局，体逸神王。勒铭层崖，来者斯尚。
    ○忘归台铭
    叠嶂回抱，中心翠微。隔山见川，沟塍如棋。环溪石林，春迷四时。曲成吏隐，可以忘归。
    ○龚邱县令庾公德政碑颂（并序）
    荀藐古之良宰也，榆次碣之。庾公今之贤百里也，龚邱颂之。姑无其能，孰（阙三字）议者谓庾公之政尤矣。公初告群吏曰：“昔孝宣忧元元，以为经国致理，先乎令长。”乃择郎官御史，出宰县邑。我自任城尉骤居五百石，非才何以当之，誓务整苏疲人，祗若明命。乃崇礼让，省刑罚，纾力役，辟土田。宣慈务宽，训俭示德，润作时雨，和为春风。於是齐鲁丕变，井闾咸复，三载考绩，一方归最。都督兼侍御史清河张公曰：“昌，牧伯之贤也。训俗驭官，劝直沮枉，述职之地，类能称之曰：“方诸爽气，日暮更清，比之松筠，岁寒转茂。”题以上下之目，出乎群萃之表。百城千里，异声同欢曰：“以伯达之良牧，赏次孙之茂宰，宜矣。”公名贲，字文明。其先颍川人，成周之时，世为掌庾，因以命族，公其胄焉。公之考曰钦嗣，为衮州别驾。王父曰元汪，为寻阳令。曾王父曰师则，为蜀王文学。楷模继代，黾麟接武。大历中，邑老彭滔等三十五人，以公亡攵柔之大，咸愿刻石裒美，申於元戎，元戎允答。县人以阳冰与公周旋，备详德行，俾之作颂，多愧能文。辞曰：
    於穆庾公，宰字之良。化洽百里，风扌卤一方。邑老上请，愿言颂德。元戎嘉之，金石乃刻。
    ●卷四百三十八
    ☆徐承嗣
    承嗣，广德二年官司天台夏正官。
    ○奏岁星太白同躔不犯状
    木处仁君，恩於养也。金全义德，体其政也。今月四日，臣伺候，属轻蒙隐映，光迹暂明，位指东西，不盈南北，势凌密近，切虑相干。陛下展礼齐宫，阴胜又蔽。星拟土措，不露其瑕。及庙宿精诚，天容若镜。今太白避岁，审之二尺有馀。昔荧惑守心之明，三退无谬加以祀，五帝敬告，百神是凭。法象呈休，苍生致福。偃兵归马，不远来期。孝理行歌，起於兹景。事殊古典，应美前书。望付史馆，兼示中外。
    ☆陈简甫
    简甫，石拾遗子昂孙。官御史。
    ○宣州开元以来良吏记
    君子所贵乎德积於中，而化行於外，大可以篆锺鼎，次可以备讴歌，所谓古人遗爱，没而不朽者也。宣州秦故郡之地，阻以重山，缘以大江，封方数百里，而铜陵铁冶，繁阜乎其中。故其俗佻而侈，其人劲而悍，属揭钅殳者，习以为恒，易於寇攘，昔号难治。
    武德中，天下既定，唯兹後附。自是朝廷艰厥官，非勋贤崇茂者，文明中正者，清贞孤拔者，法令峻整者，无以刻符为邑焉。先天之前，人物纷纶矣。自开元距今，惠化浃物，清修迈伦，故事传於府中，淑问存诸故老，得之数公焉。有若裴耀卿者，蕴公辅之器，受分忧之任，以为立政在於树本，树本在於设教，设教在於率身。乃洁其源，举其端，削烦苛，布宽惠。简易得而庶务修，恺悌行而群心化，赭衣垩面者知禁，乡校党序者胥劝，自是宣人始服教矣。开元癸酉岁，国家以天下久平，四海繁富，虑吏之不率，人之不康，乃诏分十道，署廉察以督之。此州统江南之西，包潭、衡十有六州，而班公景倩始受命焉。公清廉以饰躬，苦节以从政，以为法者国之柄，天下之评。宽则阿，阿则公室之权削矣；急则刻，刻则下民之怨生矣。江右荒服，政紊俗讹，济之以猛，弛张在我。乃布甲令，举直绳，恤人之疾苦，除吏之贪暴。逾年，坐贿削免者百有馀辈，澄清之政，於是乎得矣。有若竹公承构，特高孤贞，行懿直方。秉法以驭下，去邪以为治，鳏於是乎康，豪奸於是乎息矣。代班之政，不易其旧，阅岁而属城放黜者几乎前焉。初上以遐方罔迪邦禁，思文法之臣，而二公继莅於兹，政斯清，人斯宁。俾吾楚之俗不愆於度者，二公是赖。岂比夫延年有扫墓之称，郅都垂苍鹰之号，彼皆刻深，而我不滥，可同年而语哉。有若裴公敦复者，继班竹之馀，承法理之极。变而通之，使人不倦；推而广之，使人知化。振纲而群目张，举大而细故削，破觚为圆，齐变为鲁，浇俗由是观於义矣。有若泾大夫李者，行温而恭，政清而简，不矫激以干誉，不严厉以临下，反躬而令行，存诚而化达。天宝初，自太平长迁於泾。泾与太平，壤距而俗二，氵存为二邑，仅盈十稔。盖久於其道，而惠和之德，渐於人之气血矣。故溢於去思，夥於歌谣。後卒此州长史，以桐乡之爱，归於泾，而家因寓焉。广德初，群盗蜂轶，连陷县邑，人士罹难者比肩，而李公之闾独完，由群盗聚而保之。且曰：“无忘公德也。”於戏！召公之化，勿翦其棠；柳季之仁，不薪其墓。岂若凶寇怀惠，束手侵掠，又难於古之人矣。招讨使给事中袁公异而上闻，诏赠宣州刺史，旌善也。有若司功掾张邈者，清而廉，谨而信，非自公无以举，非禄稍无以入。私谒杜於居官，馈赠绝於故吏，肃肃然有寒松贞玉之操焉。由是累辟使车，令奉丹墀，青冥之阶，其在兹也。
    昔在汉世，黄霸课最於颍川，鲁恭化流於中牟，皆异时齐芳，高映简牒。曷若一州之政，年未三纪，而循良者六人欤！大历初，兼御史中丞陈公总方镇临此州，纟面想前哲，徵诸舆诵，以为旌贤者所以崇德，作颂者所以垂劝。以数君之美，霈乎在人，而不播弦歌，传於竹素，逶迤颓靡，与寻常者共贯，则何以激清风教，发挥盛业欤？以小子学乎《春秋》，世於文翰，爰命操简，用纪馀烈。其里氏族望，则世家存焉，故不书。大历己酉岁三月二十五日记。
    ☆卢迈
    迈字子元，范阳人。明经第，补太子正字，累迁尚书右丞。贞元九年以本官同中书门下平章事，迁中书侍郎，以疾乞休，除太子宾客。十四年卒，年六十，赠太子太傅。
    ○议元亘不受誓诫状
    臣按《礼记》：“大夫士将祭於公，既视濯而父母死，犹奉祭。”又按唐礼：散齐有大功之丧，致斋有周亲丧，斋中疾病，即还家不奉祭事，皆无忌，日不受誓诫之文。虽假宁令忌日给假一日，《春秋》之义，不以家事辞王事。今亘以假宁常式，而违摄祭新命，酌其轻重，誓诫则祀事之严，校其礼式，忌日乃寻常之制。详求典据，事缘荐献，不宜以忌日为辞。
    ☆甯龄先
    龄先，广德二年镇南副都护。
    ○合浦珠还状
    合浦县海内珠池，自天宝元年以来，官吏无政，珠逃不见，二十年间，阙於进奉。今年二月十五日，珠还旧浦。臣按《南越志》云：“国步清，合浦珠生。”此实国家宝瑞，共地元敕封禁，臣请采进。
    ☆赵宗儒
    宗儒字秉文，邓州穰人。第进士，累授翰林学士。建中时历屯田司门司勋员郎，贞元中进考功郎中，迁给事中，以本官同中书门下平章事，罢为太子右庶子，迁吏部侍郎。元和朝拜吏部尚书，穆宗立，检校右仆射，守太常卿，拜太子少师。宝历初迁太子太保。太和六年以司空致仕，卒年八十七，赠司徒。
    ○请权罢应制奏
    准今月十五日敕：比者先朝徵集应制人等，已及时限，恐皆来自远方，难於久住，酌宜审事，遂委有司定日就试。如闻所集之人，多已分散，须知审的，然後裁定，宜令所司商量闻奏者。伏以制科所设，本在亲临，南省试人，亦非旧典。今覃恩既毕，庶政惟新，况山陵日近，公务繁迫，待问之士，就试非多，臣等商量，恐须权罢。
    ○顺宗至德大圣大安孝皇帝哀册文
    维元和元年岁次丙戌正月一日丙寅朔十九日甲申，大行太上皇崩於兴庆宫之咸宁殿，旋殡於大内太极殿之西阶。粤以其年七月壬申朔十一日壬午，将迁座於丰陵，礼也。龙せ将进，鱼帷已拂，庭引仪，衢陈备物。哀子嗣皇帝讳，孝思罔极，昭感人神。痛天仪之永，攀德音而靡闻，尽哀诚於祖奠，彻永慕於颢。钦惟宸范，宜光典册，乃诏鲁臣，缵扬圣绩。其词曰：
    太阳丽天，朗曜清悬；元后统位，至化光被。洪惟我唐，绍兴哲王。德宣风土，法化乾纲。为政本仁，宝系攸长。积习和气，变为祯祥。矩范相缵，巍巍煌煌。十叶丕庆，膺兹骏命。禀乎聪明，生知孝敬。秉文成训，惟睿作圣。祚历修归，天保斯定。厥初锡壤，启彼维城。及升上嗣，万邦以贞。道迈储训，业茂继明。总於至妙，御乎至精。天休广运，播兹清问。纬武经文，金铿玉振。不绝驰道，有过兹慎。莫见于微，曷窥其朕。六律谐度，四时齐信。庠筵齿胄，望苑招贤。学阃奥海，词峰峻天。深工八体，尤洞三元。秉志乐善，锐思讨研。敬老尊道，优游文囿。至赜必精，微言咸究。不习而知，莫非天授。建中季祀，邦都盗起。皇舆出狩，幸於郊垒。逆昼霾，冲发如毁。扈跸之辰，从曰抚军。每躬誓众，能感师人。竟扫凶孽，於昭大勋。惟谋静难，惟孝安亲。出震御图，如运枢。虑宏拯物，情穷泣辜。深仁降感，至泽旁敷。洋溢汪，格于天区。宽刑恤隐，省赋蠲逋。斥绝奇贡，归还戎俘。出中宫之音妓，愍戎塞之勤夫。有命焚鸩，永光典谟。元风大扇，庶类忻愉。疾瘵皆愈，荑蕤发枯。理臻至道，我得元珠。垂裳负，怀兹寅畏。美利天下，□行雨施。人自迁善，时称不讳。覆育之恩，无不茂遂。含灵逢幸，澡濯圣政。泰元降祉，媪神荐庆。猛兽皆仁，憬昆遂性。憬夷慕化，向风翘听。八表无尘，一时之盛。方播金石，流于舞咏。爰降冲志，称于倦勤。褰裳释位，思保怡神。惟圣禅圣，光于君临。传万叶之丕构，浃四海之欢心。付托之际，人祗感深。弃代昌期，兴运本枝。遇乾坤之交泰，见尧舜之同时。尊名崇於圣寿，至道体於希夷。嗣皇帝（阙三字）德永裔垂则。资敬问安，乾乾翼翼。一人事亲，化行邦国。冲举何早？栖灵物表，圣慕极於充穷，人悲集於荼蓼。呜呼哀哉！葆俨陈，招摇初转；背紫禁而归寿陵，出青门而临下苑。金鼓声兮二仪震，烟□惨而百里远；宝马避步於逶迟，缟士扬音於楚挽。呜呼哀哉！瞻彼重峰，中起灵宫，众山朝卫，郁郁崇崇。积凝岩之崇霭，聚浩野之悲风；睇长天而怨不极，指流水而恨无穷。呜呼哀哉！万方臣子，心崩以摧。会七月之毕至，望九疑而增哀；攀龙髯而何及，泣鸾辂之空回。呜呼哀哉！崇兹严寝，邈矣终天；兽方护阙，鸟亦耘田。闭虚仪於宸宇，响夜漏於青川。呜呼衣哉！五云之上，六龙以飞。难攀真贺，空睹游衣。寥廓一往，曷其有归？惟英谟与睿范，传万代之洪徽。呜呼哀哉！
    ☆窦从直
    从直，元和中官殿中侍御史内供奉。
    ○进善旌赋（以“设之通衢，俾人进善”为韵）
    邈矣帝德，至哉圣谟。废置殊时，古今合符。孑孑之状可观，将从五达；孜孜之道斯表，克协三无。是以耸彼群彦，致之康衢。愿扬美以归厚，思献忠而效孚。故得继以此信，言由是进。明扬既达，且自殊於表闾；謇谔必陈，岂可同夫先俊？观其悠扬广冲，旖旎从风；谅贤愚以咸觌，固朝野而必同。式委垂而下俯埃，乍直指而上映晴空。过之而凛然生敬，仰止而卓尔在中。苟厥志之有立，当其诚以遂通，俾其不进不止，岂徒自西自东已哉？俟尔贞烈，自非虚设；既异诗人之干旄，非同叔孙之绵蕞，匪善奚取？惟贤是谒。彼谤木焉得而比矣，谏鼓胡可而俦之？苟匡救之惟徵，我无尔诈；而旌别之有制，尔无我欺。则贤既乐只，人将率俾。不独翻晓日以摇摇，猎轻风而靡靡。至仁斯被，至化为淳，何必改旧，然後为新？矫前王之令德，酌古典之攸遵；虽谟训以克备，尚刍荛之是询。万国钦风，岩廊尽英髦之士；百蛮向化，版筑无屠钓之人。故知至德在於求贤，救世资乎择善。则设旌之道也，为皇王之盛典。
    ○唐故河南府司录卢公夫人崔氏墓志铭
    元和甲午岁，有夫人崔氏，粤华宗令人，德门贤妇，以首秋再旬旬外五日，终于东都正俗里之私第，享年六十九。呜呼！母仪厚德，妇道宏训，令问如在，谁其嗣之？夫人讳绩，号尊德性，博陵安平人也。东汉魏晋，延不息，迨至本朝，宜昌而炽。曾大父通，许州司马。王父知，秘书丞，赠国子祭酒。父伦，代宗朝以前御史中丞使吐蕃，拜尚书左丞，殁谥敬公。伯曰谭，左司郎中。伯曰荣，右补阙。叔曰殷，衡州刺史。而皆以礼自持，用荣为诫，善庆所及，夫人益光。夫人即敬公之季女也，年十有一，归于范阳卢公。惟公人伦硕德，冠冕良材，往践王畿，滞登台阁，器业尤重，纪纲洛川。贞元巳卯，先夫人而屈於命，夫人昼哭捐躯，未忘誓志，无违抚育，不易慈仁，克已成家，树立馀业，过此则修学大悲，一切解脱。夫人元昆衍，德宗朝以御史大夫观察宣、歙、池三州，殁谥懿公。夫人与公孝慈以类，告终岁月，十稔而同，同气之言，於斯可验矣。夫人有男一人，女二人。女则组缋禀训，婉娩承华，结衤离从夫，荣耀他族。男曰从雅，顷岁辟召，制有成命，参佐戎律，换万户尉，终养不亏，十年向晦，丁艰筮宅，窃疚其怀。初司录府君先卜梓柏谷（阙）因而焉。至是问从于蓍黾不克，问改于蓍黾袭吉，君子曰：传无不之，今则何远？乃岁十月六日，奉夫人青衤炎，启府君东北九里合，防以虞陵谷，顺也。嗣子谓从直忝懿公顾ツ，又备末姻，尚戴恩光，早详勋阀，托之琬玉，贻厥彤人。铭曰：
    夫人之生，荣耀勋华。鸣环适人，庆彼夫家。姻疾惠怀，靡不称嗟。温玉贞松，保厥终始。母仪妇道，遗范已矣。雪涕鲜原，反覆孝子。
    ☆孙广
    广，永泰中官大理寺评事。
    ○啸旨序
    夫气激於喉中而浊谓之言，激於舌端而清谓之啸。言之浊，可以通人事，达情性。啸之清，可以灭鬼神，致不死。盖出其言善，千里应之。出共啸善，万灵受职。斯古之学道者哉。故太上老君授南极真人，南极真人授广成子，广成子授风后，风后授务光，务光授舜。滨之为琴以授禹，自後或废或续，晋太行仙人孙公能以啸得道，而无所授，阮嗣宗所得少分，其後不复闻矣。
    ☆马燧
    燧字洵美，汝州郏城人。大历中为河阳三城使，汴将李灵曜反，燧击破之，迁河东节度使，又以破田悦功加同中书门下平章门下平章事、魏州大都督府长史兼魏博贝四州节度观察招讨使。兴元元年检校司徒，封北平郡王，讨平李怀光，迁光禄大夫兼侍中，与吐蕃盟平凉，为蕃军所劫，夺兵柄，守司徒，贞元五年图形凌烟阁。十一年薨，年七十，赠太尉，谥庄武。
    ○谕晋隰慈州檄
    兴元元年八月某日，河东保宁奉诚军行营副元帅比平郡王燧，檄告晋州要君廷珍、隰州毛君朝易攵、慈州郑君杭及将士吏等。盖闻率土莫非臣，盍念在三之训；明王伐不敬，有严讨贰之刑。义士不求生以害仁，智者能转祸而为福。其毕弃咎，咸与惟新。国家几叶继明，亿年凝命。天保以上采薇以下，内抚外从，濮铅以北，祝栗以南，德洋风普，神旌递列，{穴契}窳咸诛。尧治时雍，犹有青邱之梗；舜仁天帱，未诛丹浦之凶。李怀光奋渤海之俘，授蒲津之节，始谓狙诈之足使，不虞鹰犬之易，奔命醴泉，粗展勤王之绩；请朝行阙，辄衷犯上之谋。犹念前勋，屡縻好爵；张萌芽於霜雹，悖木水之本原。升鸾之谋肆行，巢父之使弗返。奋二军而歼良将，剽三老而翦近畿。豕心莫悛，音不革。已复汉京之日月，载扬周旅之雷霆。幕府承命齐坛，建牙列镇。正正之旗，堂堂之陈，莫我敢承。赫赫厥声，濯濯厥灵，有征无战。浑侍中率同陕之士，韩仆射统宁之师，唐节度虎视坊，骆将军熊寺镇国。风□助气，草木为兵。诏参伐以清氛，命招旌而缮怒，不前茅之遏，坐成独柳之诛。惟尔三州之士夫，夙被累朝之德泽，峤从处仲，适受逆污，遵事隗嚣，岂为贼守？鼎鱼假息，穴兔阽危，犯大义者众必携，作不善者神弗赦。历数古今所记，未闻叛逆获全。惟岳阻兵，汔膏齐斧；朱Г窃号，亦枭藁街。矧兹锹孥，敢干天罚。犬马犹有主，覆载不容；鳄鲵取以封，胁从罔治。圣上禹汤罪已，文武行仁，凡鸣狐假王之妖，首鼠观衅之将，莫不匿瑕宥戾，硖垢涤污。虽三子犹存蓬艾之闲，岂太阳不回葵藿之照？尚式王命，共惟帝臣，勿相依於辅车，以俱焚於玉石。倘能洗心效顺，解甲来归，绩献关东，疏封带砺，融全河右，纪烈常。若迷复怙终，犹豫不断，蹈干显戮，谥为至愚，岂惟敷虐多方，亦将遗臭千载。请择二者，永肩一心。耆定尔功，复见弓而戈戢；式化厥训，庶几世变以风移。檄到如章，书不尽意。
    ☆李讷
    讷字敦止。第进士，累迁中书舍人，出为浙东观察使，贬朗
    州刺史，召为河南尹，凡三为华州刺史，历兵部尚书，终太子太保。
    ○授卢宏正韦让等徐滑节度使制
    门下：彭城故壤，南据长淮，滑台重镇，西疆岩邑，建牙谋帅，於是攸难，合得全才，式光并命。义成军节度使卢宏正，识略圆明，襟灵倜傥，行有枝叶，文耀菁华，扣洪钟而自韵宫商，挺刃而前无根节。检校左散骑常侍驸马都尉韦让，机谋通敏，诚性端和，族茂簪缨，望兼贤戚，鄙ぷ而必专诗礼，挺玉质而不杂风尘。并禀粹元精，宜符景运。或发声文囿，攘臂吏途，休功流美於剧权，理行推高於良翰，经武著安人之略，事君坚许国之心。或早践通班，腾芳懿行，职守交修于列寺，出纳无愧於有司，操刀呈割之能，驭黠有神明之称。徊翔中外，迭振徽声，简自予心，膺兹阃寄，总齐邦事，节制王师。朕以徐方一军，义勇素著，帅臣无状，戎府不宁。尔其便道持行，著安阖境，推诚宜先乎必信，开怀以勖其後图。使军城保晏开之安，邑居绝夜吠之警，然後昭宣号令，折衷恩威，务壮其猷，以清厥憝，将俾望风而理，岂期期月有成？属在新规，注意弥切。於戏！训戎抚俗，节用厚生，政苟有经，人自知禁，为邦之道，岂易於斯？并进秩於六官，仍亚荣於三事，往践乃职，尔惟戒哉。可检校户部尚书工部尚书各兼节度使。
    ○授薛元赏昭义军节度使制
    门下：上党古今之重地也，束山东之襟要，控河内之封壤，择我良帅，属在全才。银青光禄大夫袁王傅薛元赏，性含宏厚，智识圆方，秉忠孝以立身，参文武而为用。早备器使，雅闻公才，诚明与人，宽大怀物。再尹京邑，威名甚高，寇攘之徒，相视束手。旋以长毂，临于彭城，严而不苛，通则有守。移旆巨野，益恢壮猷，将材吏师，首出藩服。洎总牢盆之任，颇多赡国之能，荐分竹符，理行居最。常慕子文之道，爰从贾谊之徽，恬然自居，物论归重。是用擢於傅导，命以土田，解长裾於戚藩，树高牙於戎阃。尔宜贞厥师律，劭其农功，训齐抚绥，无堕前志。右职分五兵之重，南台膺副相之荣，叠处宠光，俟乃成效。
    ○授陈君从州节度使塞门行营使制
    门下：洛水交波，城旧，地当寇垒，界接王畿，外为襟带之邦，中有赋舆之实。属者点羌未戢，燔燧犹虞，置将或乖。征师向老。思得颇牧，付之边疆，擢吾材臣，式昭奇策。州刺史陈君从，学启玉钤，志昭甲令，机符天与，信愿生知。浸染於勋伐之门，奋发为英谋之士。特禀雄气，魁然壮猷，穷黄石之三编，笑长沙之五饵。久服戎旅，益通武经，遂升外台，俾守邑。歌而苛慝不作，提卒乘而障塞不惊。而又累陈表章，愿展材效。虽遵条共理，仁风见重於朱︶；而授振分麾，将星宜明於紫塞。既申引拔，宁系班资；爰思鼓鼙，乃锡钺。秉列部察廉之务，佐兵车招讨之名。首戴附蝉之冠，位长集乌之府，总制师旅，振扬军声，往图休庸，勉答殊宠。於戏！玉关迢递，定远收功，先零猖狂，营平善计。建此勋者，彼何人哉？宜坚尽敌之心，以固请缨之志。无令直笔，有愧前修。
    ○纪崔侍御遗事
    李尚书夜登越城楼，闻歌曰：“雁门山上雁初飞。”其声激切。召至，曰：“去籍之妓盛小业也。”汝歌何善乎？”曰：“小丛是黎园供奉南不嫌女甥也，所唱之音，乃不嫌之授也。今老且废矣。”时察院崔侍御自府幕而拜，李公连夕饯崔君於镜湖之光候亭，屡命小丛歌饯，在座各为赋一绝句赠送之。亚相为之首唱，崔下句云：“独向柏台为老吏。”皆曰：“侍御凤阁中书即其程也，何以老於柏台？”众请改之。崔曰：“某但止於此任，宁望九迁乎！”是年秋，崔君鞫狱於谯中而终。
    ○东林寺舍利塔铭（并序）
    设位贞观，莫大於乾坤；悬象著明，孰逾于日月？而世闲智识，强推广大之名；系表机深，莫究窈冥之类。是以法身利见，无为之寂风偃；化迹分躯，不尽之灵云李。（疑）竺乾清净之教，始自他方；菩萨慈悲这法，聿行中土。犹是元关幽键，委积龙宫；绀发青眸，光晖雁塔。驱八于忍域，置万物於仁寰，非般若之蕴乎，孰能致于此也？东林寺上坊舍利塔者，有宋佛驮跋佗罗禅师之所立也。尔共一经地理，接化鸟之南图；一纬天文，承斗牛之北次。岗峦出没，下积风□，洲岛萦回，旁罗井邑。割东林之净壤，揆西域之神模。瀑水周轩，炉峰对ニ，丹楹翠ㄆ，标回日月之宫；宝缀珠栊，影出□霓之路。禅师先持舍利五粒，随身供养，於是贮以石函，藏之珍塔。属陈隋代谢，陵谷贸迁。虽入神之作，而有扶助；而必坏之相，终从雕朽。爰有沙门上座昙杰等，柴桑盛绪，兰[
VDK]香名，早悟三明，深知二谛。感禅师无生之业，远酌规模，睹禅师莫泯之踪，愿言兴葺。昔景龙之岁，御史清河房光庭，叹其荒毁，尽留征橐，苏州司马王弼，绍其成绩，更脱侨装，鹭肇于前，鸿嗣其後。轩疏若旧，藻缋惟新。如鸟之甍，入烟霄而重翥；盘龙之桷，得风雨而还飞。复增舍利一十有四，更以金银铁为棺椁，同宝聚之争分，似珠囊之交映。游区果者，觉地位之超升；睹光华者，喜身心之快乐。非圣图之冥感，何公绪之速成耶？跋佗罗禅师者，迦维罗卫国人，汉言贤，某露梵王之苗裔，少孤，为外氏所养。从祖鸠摩罗刹闻其聪异，乃迎还度之。年十七，与同学业习，众皆一月，贤一日览焉。其师曰：“贤一夫敌三十人也。”及受其戒，国以禅律宗之，禅师自西洎东，数见神变，允谓知变化之道者，其知神之所为乎？至长安，常与鸠摩罗什剖析幽旨，什每屈焉。秦主姚兴，大驰末法，禅师退藏於密，犹婴谤议。乃拂衣东愿，杖锡南骞，益修无住之业，即事游方之化，因指庐岳，而慧远法师在焉。远公以禅师名称特高，义谛攸出，庆殊邻之会面，得营道之同心，乃招入香庭，中分兰若，规于塔後，茇草而禅，亦居不求安也。宋武帝深加礼敬，固请还都，止道场寺。先是沙门於于阗得华严前分三万六千偈，未有宣译。至是屈禅师会通华戎，错综文义，故道场寺至今有华严堂焉。皇帝自跃至飞，答中兴之命，先郊後岳，修太平之举，步自开元，今龙集摄提格七月丁丑朔二十八日甲辰，凡一纪而有二载矣。若夫鼓天下之动者，存乎文辞；传不朽之迹者，存乎事业。此寺营建，六代于兹，求其刊勒，两碑而已。远法师高谈色相，欲求寂灭之源；谢康乐初入妙微，不书立言之意。讷才非半古，命不偶时，顷自库部郎中出为此州刺史，剖符淹岁。奉计临歧，杰师以琬玉图文；俯询巴曲，下走以兰荃有兴。因奏楚辞，驻楫抽毫。乃为铭曰：
    大道既隐兮，世运陵迟。法雄利见兮，光启导师。曲阜以夜明为初日，休屠以天际为末时，七觉来晚，三明乐推。诠其不住之法，唱以无缘之慈。爰有上人，挺生迦卫，信美东土，我违西裔。遇澄什于关中，披林远于江ㄛ密句不可以无说，奉宣译于瑶缄；神物不可以终否，宝光晖於铣函。建神模于乍{山各}，耸层台于崭岩。物壮期於必朽，色空在于无灭。其增旧也，见白黑之弥纶；其取新也，有丹青之秀发。惟精惟微兮，等般若而无竭。
    ☆冯伉
    伉，本魏州元城人，徙京兆。大历初登五经秀才科，授秘书郎，建中四年又登博学三史科，三迁尚书膳部员外郎，历给事中。顺宗立，进兵部侍郎，拜左散骑常侍。元和四年卒，年六十六，赠礼部尚书。
    ○科处应解补学生奏
    应解补学生等。国家崇儒，本於劝学，既居庠序，宜在交修。其有艺业不勤，游处非类，樗蒲六博，酗酒喧争，凌慢有司，不修法度。有一於此，并请解退。又有文章帖义，不及格限，频经五年，不堪申送者，亦请解退。其礼部所补学生，到日亦请准可知帖试，然後给厨。後每月一度试，经年等第不进者，停厨。庶以止奸，示其激劝。又准格，九年不及第者，即出监。访闻比来多改名却入，起今已後，如有此类，请送法司准式科处。
    ☆路季登
    季登，阳平寇氏人。大历六年进士，累辟使府，升朝为尚书郎，终左谏议大夫。
    ○皇帝冬狩一箭射双兔赋（以题上六字为韵）
    大矣哉我唐之盛兮，七叶重光。袭文明以为德，表武烈而称皇。于是行冬令，稽旧章。尝清风之戒节，建元律之司方。时因展狩，礼备肃将。信不差于王道，岂取乐干禽荒者哉？若乃整钩陈，严羽卫，星旄烛野，云旗拂а。周长杨而为去，属甘泉以为缀．骋六龙而电发，顾双兔而飙逝。性狡而不恭，足轻迅而靡制。爰从圣射，乃观神艺。銮镳却转，引柘月而随圆；金镞斜飞，叠霜毫而俱毙。既绝系而达臆，亦洞胸而裂眦。歧阳之美，不独称于周王；上林之雄，未可论于汉帝。观夫岁聿暮，时既冬，采吉日，咏车攻。或备鲜于乾豆，或荐芬于祖宗。匪合围而纵获，谅阅武而观农。且箭协阳爻，兔唯阴兽。柔而不犯，信尔类之可全；强以多猜，信我纲之不漏。伊省括而一发，纷应弦而双仆。所以彰圣武于无穷，表灵诛于薄狩。至如驰，跨深密，追捷踪，胜劲质。飘勇气于苍昊，抗棱威于白日。激流电而指顾，蹑奔星而迅疾。叠穿兮彼兔则双，舍拔兮我矢惟一。足使百蛮胆丧，万人股栗，遐哉邈乎，不可谈悉。彼更嬴之绝艺，蒲且之妙术，曾何足以拟议焉？于是杀气肃，英风扇。信合美于三驱，实挺奇于一箭。然後回雕辇，御金殿。或畀台阶，或归鼎膳。乃知我皇之盛德，眇万古之罕所闻见者也。
    ☆韦夏卿
    夏卿字云客，京兆万年人。大历中贤良方正高等，累迁吏部侍郎，转京兆尹太子宾客检校工部尚书东都留守，辞疾改太子少保。卒年六十四，赠尚书左仆射，谥曰献。
    ○东山记
</div>
    <div class="pagination">
<a href="全唐文_page263.html">上一页</a><span>...</span><a href="全唐文_page259.html">259</a><a href="全唐文_page260.html">260</a><a href="全唐文_page261.html">261</a><a href="全唐文_page262.html">262</a><a href="全唐文_page263.html">263</a><span class="current-page">264</span><a href="全唐文_page265.html">265</a><a href="全唐文_page266.html">266</a><a href="全唐文_page267.html">267</a><a href="全唐文_page268.html">268</a><a href="全唐文_page269.html">269</a><span>...</span><a href="全唐文_page265.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
