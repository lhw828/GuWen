<!DOCTYPE html>
<html>
 <head>
  <meta charset="utf-8"/>
  <title>
   文选 - 第 5 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 5 页/共 102 页
  </h1>
  <div class="content">
   乃流辟雍，辟雍汤汤。孔安国尚书传曰：汤汤，流貌。圣皇莅止，造舟为梁。毛诗曰：方叔莅止。又曰：造舟为梁。皤皤国老，乃父乃兄。说文曰：皤，老人貌也，蒲河切。礼记曰：养国老于上庠。孝经援神契曰：天子尊事三老，兄事五更。应劭汉官仪曰：天子父事三老。抑抑威仪，孝友光明。毛诗：威仪抑抑。尔雅曰：善事父母为孝，善事兄弟为友。于赫太上，示我汉行。毛诗曰：于赫汤孙。汉书，上令薄昭与淮南厉王书曰：王欲以亲戚之意，望于太上。如淳曰：太上，天子也。毛诗曰：示我显德行。洪化惟神，永观厥成。文子曰：执玄德于心，化驰如神。毛诗曰：我客戾止，永观厥成。
　　灵台诗
　　乃经灵台，灵台既崇。毛诗曰：经始灵台，经之营之。帝勤时登，爰考休征。东观汉记曰：永平二年，诏曰：登灵台，正仪度。休征，已见上文。三光宣精，五行布序。淮南子曰：夫道，纮宇宙而章三光。高诱曰：三光，日、月、星也。尚书曰：五行：一曰水，二曰火，三曰木，四曰金，五曰土也。习习祥风，祁祁甘雨。毛诗曰：习习谷风。礼斗威仪曰：君乘火而王，其政颂平，则祥风至。宋均曰：卽景风也，其来长养万物。毛诗曰：兴雨祁祁。尚书考灵耀曰：荧惑顺行，甘雨时也。百谷蓁蓁，庶草蕃音繁庑音武。韩诗曰：帅时农夫，播厥百谷。薛君曰：谷类非一，故言百也。又曰：蓁蓁者莪。薛君曰：蓁蓁，盛貌也。尚书曰：庶草蕃庑。屡惟豊年，于皇乐胥。毛诗曰：绥万国，屡丰年。又曰：于皇时周。又曰：君子乐胥。
　　宝鼎诗
　　岳修贡兮川效珍，吐金景兮歊浮云。说文曰：歊，气上出貌，呼朝切。宝鼎见兮色纷缊。焕其炳兮被龙文。东观汉记曰：永平六年，庐江太守献宝鼎，出王雒山。汉书曰：武帝为人祠后土营旁，得鼎，有黄云焉。公卿大夫议尊宝鼎，有司曰：今鼎至甘泉，光润龙变，承休无疆也。登祖庙兮享圣神。昭灵德兮弥亿年。东观汉记，明帝曰：太常其以初祭之日，陈鼎于庙，以备器用。尚书曰：公其以予万亿年，敬天之休。
　　白雉诗
　　启灵篇兮披瑞图，获白雉兮效素乌。范晔后汉书曰：永平十年，白雉所在出焉。东观汉记，章帝诏曰：乃者白乌神雀屡臻，降自京师也。嘉祥阜兮集皇都。发皓羽兮奋翘英，容絜朗兮于纯精。楚辞曰：砥室翠翘絓曲琼。王逸曰：翘，羽名。彰皇德兮侔周成。永延长兮膺天庆。韩诗外传曰：成王之时，越裳氏献白雉于周公。河图曰：谋道吉，谋德吉，能行此大吉，受天之庆也。
　　文选考异
　　注「田肯曰秦带河阻山」　袁本、茶陵本「田肯」作「娄敬」。案：二本非也，此所引高帝纪文，非娄敬传之「秦地被山带河」也。下注所云「娄敬已见上文」者，谓见西都奉春建策注。二本盖因下注致误。何、陈校皆据之改为「娄敬」，殊失之矣。凡二本有误，及何、陈校之非者，多不复出。附辨一二，以为举例，余准是求之。
　　前圣靡得言焉　袁本、茶陵本「得」下有「而」字。案：后汉书亦有。
　　注「震雷凭怒」　袁本「雷」作「电」，是也。茶陵本亦误「雷」。
　　蹈一圣之险易云尔哉　茶陵本无「哉」字，云五臣有「而已哉」字。袁本有「而已哉」。案：袁用五臣也，失着校语，非。后汉书无「而已」有「哉」，或尤依彼添耳。
　　至乎永平之际　袁本「乎」作「于」，茶陵本作「于」。案：后汉书作「于」，似「乎」字非也。
　　正雅乐　案：「雅」当作「予」。后汉书作「予」。章怀注「正予乐」，谓依谶文改「太乐」为「太予乐」也。困学纪闻曰：文选李善注亦引「太予」，五臣乃解为「正乐」。今本作「雅乐」，误，盖五臣本改为「雅」。王伯厚此说最是。善既引「太予」，则作「予」自甚明。袁本、茶陵本所载五臣铣注云：「雅乐，正乐也。」其作「雅」亦甚明。各本所见正文，皆以五臣乱善而失着校语耳。凡如此例者，全书不少，详见每条下。
　　注「作乐名雅」　案：「雅」当作「予」，各本皆误。此因误改正文，又幷误改注也。后汉书明帝纪章怀注所引正是「予」字。
　　注「会明帝改」　袁本「明」作「昌」，「改」作「九」，是也。茶陵本误与此同。案：「会昌帝九」以四字为一句，何于此节注，不得其读，多所纷更。非，今不论。
　　注「正乐官曰太予乐官」　案：「正」下当有「太」字。各本皆脱。颜延之曲水诗序「太予协乐」注引此诏有，可证。
　　躬览万国之有无　袁本、茶陵本「躬」作「穷」。案：后汉书亦是「穷」字。
　　于是皇城之内　袁本、茶陵本「于是」作「是以」，案：后汉书亦作「是以」。
　　注「毛诗传曰古有梁邹」　何校「毛」改「鲁」，案：所校是也。章怀注所引正是「鲁」字。各本皆误。又张载魏都赋注引，亦可证。
　　览驷铁　袁本「驷铁」作「四驖」，茶陵本作「驷驖」。今案：袁、茶陵二本所载五臣铣注作「四驖」，其善注中作「驷铁」，必善「驷铁」，五臣「四驖」，失着校语也。茶陵及此「驷」字未相乱，何云后汉书作「驖」。今考此与彼仍不必全同。范书「驷驖」与善「驷铁」、五臣「四驖」互异，但当各依其本。
　　注「棽大枝条」　袁本、茶陵本「条」下有「棽洒也」三字，是也。
　　注「寝或为侵」　袁本、茶陵本「侵」作「祲」，是也。
　　雨师泛洒　袁本、茶陵本「泛」作「泛」，案：后汉书作「泛」，或尤依彼改耳。
　　陈师按屯　茶陵本「按」作「案」，云五臣作「按」。袁本作「按」，用五臣也。后汉书亦是「案」字。此以五臣乱善，非。
　　輶车霆激　袁本、茶陵本「輶」作「轻」，后汉书亦是「轻」字。案：此尤因善注引毛诗「輶车」而改之。其实善下引传「轻也」，作「轻车」之注自通。二本无校语，未必非。善亦作「轻」，尤改盖非。
　　飞者未及翔　袁本、茶陵本「未」作「不」，下句同。案：后汉书此二字皆作「未」，或尤依之改耳。
　　注「大驾车八十一乘」　案：「车」上当有「属」字。各本皆脱。
　　注「永平三年正月」　案：「三」当作「二」。各本皆讹。
　　注「一天子乐」　何校「天子」改「太予」，云后汉注引作「太予」，陈同，是也。各本皆讹。
　　注「左氏传曰子曰」　何校「子」上添「晏」字，陈同。案：上「曰」字当作「晏」。各本皆误。
　　而怠于东作也　袁本、茶陵本无「也」字。案：后汉书有，或尤依彼添耳。下「翼翼济济也，而不知京、洛之有制也，而不知王者之无外也」三「也」字同。
　　注「分命羲叔」　袁本「叔」作「仲」，是也。茶陵本亦误「叔」。
　　注「织纴紃缯布也」　袁本、茶陵本「紃」作「织」，是也。
　　注「尚书传曰天下诸侯」　何校「传」上添「大」字，是也。各本皆脱。
　　注「苏秦说孟尝君曰」　何校「孟尝君」改「秦惠王」。案：何校误也。章怀注所引亦是「孟尝君」。此齐策孟尝君将入秦章文。今本高注具存，姚宏跋战国策，曾指此条为今本所无，其失检与何正同，附订正之。
　　注「面气」　何校「面」改「而」，陈同，是也。各本皆讹。
　　其诗曰　袁本、茶陵本「诗」作「辞」。案：后汉书作「诗」。
　　注「率土之滨」　袁本「滨」作「宾」，是也。茶陵本误与此同。案：说见后。
　　宝鼎见兮色纷缊　袁本、茶陵本「缊」作「纭」。案：后汉书作「缊」。
　　注「太常其以初祭之日」　何校「初」改「礿」，陈同，是也。各本皆讹。
　　嘉祥阜兮集皇都　何云后汉书无此句，陈同。案：各本皆有。袁、茶陵不着校语，今无可考也。凡疑而未能明者，俱载之，以俟再详，此其例也。
　　容絜朗兮于纯精　袁本、茶陵本「纯」作「淳」，是也。案：后汉书亦是「淳」字。
　　文选卷第二
　　　京都上
　　西京赋
　　张平子善曰：范晔后汉书曰：张衡，字平子，南阳西鄂人也，少善属文。时天下太平日久，自王侯以下，莫不踰侈。衡乃拟班固两都，作二京赋，因以讽谏。十年乃成。安帝雅闻衡善术学，公交车征拜郎中。出为河间相。乞骸骨，征拜尚书，卒。杨泉物理论曰：平子二京，文章卓然。
　　薛综注善曰：旧注是者，因而留之，并于篇首题其姓名。其有乖缪，臣乃具释，并称臣善以别之。他皆类此。
　　有凭虚公子者，凭，依托也。虚，无也。言无有此公子也。善曰：博物志曰：王孙公子，皆古人相推敬之辞。凭，皮兵切。心奓体忲奓、忲，言公子生于贵戚，心志奓溢，体安骄泰也。泰或谓忲习之忲，言习于丽好也。善曰：声类曰：奓，侈字也，昌氏切。小雅曰：狃，忲也。雅好博古，学乎旧史氏，言公子雅性好博知古事，故学于旧史。旧史，太史掌图典者也。是以多识前代之载。善曰：刘向七言曰：博学多识与凡殊。小雅曰：载，事也。言于安处先生公子为先生言也。安处，犹乌处，若言何处，亦谓无此先生也。郑玄礼记注曰：先生，老人教学者。曰：「夫人在阳时则舒，在阴时则惨，此牵乎天者也。阳谓春夏，阴谓秋冬。牵，犹系也。善曰：春秋繁露曰：春之言犹偆也，偆者，喜乐之貌也。秋之言犹湫也，湫者，忧悲之状也。偆，充尹切。湫，子由切。处沃土则逸，处瘠土则劳，此系乎地者也。善曰：国语，公甫文伯之母曰：沃土之人不材，淫也；瘠土之人莫不向义，劳也。韦昭曰：硗埆为瘠。沃，肥美也。惨则尠于驩，劳则褊于惠，能违之者寡矣。违，犹易也。言人惨戚则不能以驩逸，劳苦则不能以施惠，少有能易此者。善曰：尠，少也，与鲜通也。广雅曰：褊，狭也，卑缅切。小必有之，大亦宜然。小，谓庶人。大，谓王者。善曰：庶人因沃瘠而劳逸殊，王者亦因险易而强弱异也。故帝者因天地以致化，兆人承上教以成俗。言帝王必欲顺阳时，居沃土，欢逸其人，使下承而化之，以成奢泰之俗。善曰：管子曰：君据法而出令，百姓顺上而成俗。化俗之本，有与推移。言化之本，还与沃瘠相随逐推移也。善曰：淮南子曰：法其所以为法，与化推移也。何以核诸？核，验也，胡革切。秦据雍而强，周卽豫而弱。高祖都西而泰，光武处东而约。政之兴衰，恒由此作。作，起也。善曰：过秦论曰：秦孝公据雍州之地。吕氏春秋曰：河、汉之间为豫州也。按雍州厥土惟黄壤，厥田惟上上，是沃土也。故云秦据雍而强，高祖都西而泰。荆、河惟豫州，厥土惟坟垆，厥田惟中上，是瘠土也。故云周卽豫而弱，光武处东而约。左传，晋叔向曰：存亡之道，恒由此兴。周礼曰：夫筋之所由憺，恒由此作。先生独不见西京之事欤？请为吾子陈之。善曰：郑玄礼记注曰：吾子，相亲之辞也。
　　「汉氏初都，在渭之涘。涘，涯也。善曰：汉书，东方朔曰：汉都泾、渭之南。毛诗曰：在渭之涘。秦里其朔，寔为咸阳。里，居也。朔，北也。寔，是也。秦地居其北，是曰咸阳。善曰：史记曰：秦孝公作咸阳，徙都之。左有崤函重险，桃林之塞。崤及函谷关、桃林皆在长安东，故言左。善曰：殽、函，已见西都赋。左氏传曰：以守桃林之塞。按桃林，弘农，在阌乡南谷中。缀以二华，巨灵赑屃，高掌远跖，以流河曲，厥迹犹存。华，山名也。巨灵，河神也。巨，大也。古语云：此本一山，当河水过之而曲行，河之神以手擘开其上，足蹋离其下，中分为二，以通河流。手足之迹，于今尚在。赑屃，作力之貌也。善曰：贾逵国语注曰：缀，连也。山海经曰：太华之西，少华之山。遁甲开山图曰：有巨灵胡者，偏得坤元之道，能造山川，出江河。杨雄河东赋曰：河灵矍踢，掌华蹈襄。赑，扶秘切。屃，许备切。跖，之石切。矍，居缚切。踢，丑略切。右有陇坻之隘，隔阂华戎。善曰：汉书音义，应劭曰：天水有大阪曰陇。坻，丁礼切。广雅曰：隘，狭也。说文曰：隔，塞也。小雅曰：阂，限也，五代切。岐梁汧雍，说文曰：岐山在长安西美阳县界，山有两岐，因以名焉。善曰：汉书，右扶风好畤县有梁山。又汧山在扶风汧县西。汧，音牵。陈宝鸣鸡在焉。善曰：汉书曰：秦文公获若石，于陈仓北坂城祠之。其神光辉若流星，从东方来，集于祠城，则若雄雉，其声殷殷云，野鸡夜鸣。以一太牢祠之，名曰陈宝。应劭曰：时以宝瑞作陈宝祠，在陈仓，故曰陈宝。于前则终南太一，二山名也。善曰：尚书曰：终南惇物，至于鸟鼠。汉书曰：太一山，古文以为终南。五经要义曰：太一，一名终南山，在扶风武功县。此云终南、太一，不得为一山明矣。盖终南，南山之总名；太一，一山之别号耳。隆崛崔崒，隐辚郁律。山形容也。善曰：埤苍曰：崛，特起也，鱼勿切。崔，徂回切。崒，情律切。辚，怜轸切。连冈乎嶓冢，善曰：尔雅曰：山脊曰冈。尚书曰：导嶓冢至于荆山。嶓，音波。抱杜含鄠音户，杜陵、鄠县，言终南、太一含裹之。欱沣吐镐，善曰：沣、镐，二水名也，已见西都赋。说文曰：欱，歠也，呼合切。歠，昌悦切。爰有蓝田珍玉，是之自出。蓝田，弘农县也。善曰：尔雅曰：爰有寒泉。范子计然曰：玉英出蓝田。是之自出，谓玉出自蓝田之中也。于后则高陵平原，据渭踞泾。善曰：尔雅曰：大阜曰陵。又曰：高平曰原。毛苌诗传曰：据，依也。大戴礼曰：独坐不踞然。踞，却倚也，音据。澶漫靡迤，作镇于近。澶漫靡迤，陵原之形，为作近镇也。善曰：子虚赋曰：登降迤靡，案衍澶漫。澶，徒旦切。漫，莫半切。其远则九嵕甘泉，涸阴冱寒。日北至而含冻，此焉清暑。九嵕甘泉，其处常阴寒。日北至，谓夏至时犹冱寒而有冻。帝或避暑于甘泉宫，故云清暑。善曰：左氏传，申丰曰：涸阴冱寒。冱，胡故切。汉书曰：夏至于东井，北近极，故晷短为温暑。上林赋曰：盛夏含冻裂地。尔乃广衍沃野，厥田上上，善曰：郑玄周礼注，下平曰衍。汉书曰：秦地沃野千里。尚书，雍州曰厥田惟上上。寔惟地之奥区神皋。神皋，接神之声。善曰：汉书曰：自古以雍州积高，神明之隩，故立畤郊上帝，诸神祠皆聚之。广雅曰：皋，局也，谓神明之界局也。昔者大帝说秦缪公而觐之，飨以钧天广乐。帝有醉焉，乃为金策。锡用此土，而翦诸鹑首。大帝，天也。翦，尽也。善曰：山海经曰：浪风之山，或上倍之，是谓玄圃；或上倍之，是谓大帝之居。史记曰：赵简子疾，扁鹊视之，曰：昔缪公常如此，七日而寤。寤之日，告公孙支曰：我之帝所甚乐。帝告我，晋国且大乱。今主君之疾与之同。二日，简子寤曰：我之帝所甚乐，与百神游于钧天，广乐九奏万舞，不类三代之乐，其声动心。虞喜志林曰：喭曰：天帝醉，奏暴金误陨石坠。谓秦缪公梦天帝奏钧天乐，已有此喭。列仙传赞曰：秦缪公受金策，祚世之业。汉书曰：自井至柳谓之鹑首之次，秦之分也。尽取鹑首之分，为秦之境也。是时也，并为强国者有六，韩、魏、燕、赵、齐、楚。然而四海同宅，西秦岂不诡哉？宅，居也。诡，异也。初缪公梦，然后六国竟灭，秦果幷而居之，岂不异哉？
　　「自我高祖之始入也，五纬相汁，以旅于东井。善曰：五纬，五星也。汉书曰：汉元年十月，五星聚于东井，沛公至灞上。又曰：此高祖受命之符。已见西都赋。方言曰：汁，叶也，之十切。郭璞曰：叶，和也。娄敬委辂，干非其议。善曰：汉书，娄敬脱挽委辂曰：臣愿见上言便宜。又说上曰：陛下都洛阳，不如入关中。言娄敬贫乏人，不合干上，妄议其说，允合帝心。汉书音义，应劭曰：辂，谓以木当胸以挽辇也。辂，胡格切。干，音干。薛君韩诗章句曰：干，正也。谓以其议非而正之。天启其心，谓五星聚也。人惎之谋。惎，教也，谓娄敬之谋。善曰：惎，音忌。及帝图时，意亦有虑乎神祇。宜其可定以为天邑。言高帝图此居之时，意亦以虑于天地阴阳，而思可宜定以为天邑。善曰：尔雅曰：图，谋也。尚书曰：肆予敢求尔于天邑商。岂伊不虔思于天衢？伊，惟也。虔，敬也。言此时岂惟不敬思居天气四交之处邪？谓东京也。岂伊不怀归于枌榆？怀，思也。枌榆，丰社，高祖所起也。岂惟不思归处枌榆社之域，都于洛邑也？善曰：汉书曰：高祖祷丰枌榆社。张晏曰：枌，白榆也。社在丰东北一十五里，是也。天命不滔，畴敢以渝！渝，易也。天使都长安，谓五星聚于东井也。善曰：左氏传，子高曰：天命不滔。滔与，音义同。于是量径轮，考广袤。南北为径，东西为广。善曰：周礼，大司徒掌九州岛之地，广轮之数。郑玄曰：轮，纵也。说文曰：南北曰袤。莫又切。经城洫，营郭郛。洫，域池也。善曰：周礼曰：广八尺、深八尺谓之洫。呼域切。公羊传曰：郛者何？域外大郭也。芳俱切。取殊裁于八都，岂启度于往旧？裁，制也。八都，犹八方也。启，开也。言采取八方异制，以为宫室之巧，非复遵往日之故法也。乃览秦制，跨周法。跨，越也。因秦制，故曰览。比周胜，故曰跨之也。狭百堵之侧陋，增九筵之迫胁。诗曰：筑室百堵。今以为陋。周礼，明堂九筵。今又增之也。善曰：以九筵为迫胁，故增广之。周礼曰：明堂度九筵，东西九筵各九尺。正紫宫于未央，表峣阙于阊阖。天有紫微宫，王者象之。紫微宫门名曰阊阖。宫门立阙以为表。峣者，言高远也。善曰：辛氏三秦记曰：未央宫，一名紫微宫。然未央为总称，紫宫其中别名。疏龙首以抗殿，状巍峩以岌嶪。抗，举也。善曰：三辅黄图曰：日营未央，因龙首以制前殿。上林赋曰：嵯峨嶫。此之谓也。亘雄虹之长梁，亘，径度也。虹，蝃蝀也。谓殿梁皆径度，朱画五色如蝃蝀。蝃蝀有雌雄，雄者色鲜好也。善曰：楚辞曰：建雄虹之采旄。亘，古邓切。结棼橑以相接。善曰：棼橑，已见西京赋。蔕倒茄于藻井，披红葩之狎猎。茄，藕茎也。以其茎倒殖于藻井，其华下向反披。狎猎，重接貌。藻井，当栋中交木方为之，如井干也。善曰：声类曰：蔕，果鼻也。蔕，音帝。孔安国尚书传曰：藻，水草之有文者也。风俗通曰：今殿作天井，井者，东井之像也。菱，水中之物，皆所以厌火也。说文曰：葩，华也，普华切。饰华榱与璧珰，华榱，画其榱也。善曰：璧珰，已见西都赋也。流景曜之韡晔。曜，光也。韡晔，言明盛也。善曰：景，光景也。雕楹玉磶，善曰：西都赋曰：雕玉瑱以居楹。说文曰：楹，柱也。广雅曰：磶，礩也。磶与，古字通。绣栭云楣。栭，斗也。楣，梁也。皆云气画如绣也。善曰：王襃甘泉颂曰：采云气以为楣。三阶重轩，镂槛文。槛，兰也。皆刻画。又以大板广四五尺加漆泽焉，重置中间兰上，名曰轩。善曰：西都赋曰：重轩三阶。王襃甘泉颂曰：编瑇瑁之文。声类曰：，屋连绵也，婢祗切。右平左墄，墄，限也。谓阶齿也。天子殿高九尺，阶九齿，各有九级。其侧阶各中分左右，左有齿，右则滂沱平之，令辇车得上。善曰：西都赋曰：左墄右平也。青琐丹墀。善曰：汉书曰：赤壁青琐。音义曰：以青画户边镂中。王逸楚辞注曰：文如连琐。汉官典职曰：丹漆地，故称丹墀。刊层平堂，设切厓隒。刊，削也。善曰：郭璞山海经注曰：层，重也。宋衷太玄经注曰：堂，高也。切与砌，古字通。说文曰：隒，厓也，和检切。坻崿鳞眴，栈齴巉崄。殿基之形势也。善曰：广雅曰：山坻，除也。文字集略曰：崿，崖也。埤苍曰：眴，音荀。栈，士眼切。齴，音眼。巉，助奄切。崄，鱼检切。鳞眴，无涯也。栈、崄，皆高峻貌。襄岸夷涂，修路陖险。襄，谓高也。夷，平也。陖，陡也。险，危也。重门袭固，奸宄是防。奸，邪也。窃宝曰宄。善曰：周易曰：重门击柝，以待暴客。淮南子曰：闺门重袭，以避奸贼。郭璞尔雅注曰：袭，重也。孔安国尚书传曰：寇贼在外曰奸，在内曰宄。仰福帝居，阳曜阴藏。帝居，谓太微宫，五帝所居。福，犹同也。太微宫阳时则见，阴时则藏。言今长安宫，上与之同法矣。洪钟万钧，猛虡趪趪。洪，大也。猛，怒也。三十斤曰钧。县钟格曰笋，植曰虡。趪趪，张设貌。言大钟乃重三十万斤，虡力猛怒，故能胜之焉。善曰：周礼曰：凫氏写兽之形，大声有力者，以为钟虡。虡，音巨。趪，立黄。负笋业而余怒，乃奋翅而腾骧。当笋下为两飞兽以背负，又以板置上，名为业。腾，超也。骧，驰也。言兽负此笋业已重，乃有余力奋其两翼，如将超驰者矣。朝堂承东，温调延北。西有玉台，联以昆德。皆殿与台名也。善曰：尔雅曰：延，陈也。说文注曰：联，连也。嵳峩崨嶫，形势也。罔识所则。不能名其所法则也。若夫长年神僊，宣室玉堂。四殿之名。善曰：并见西都赋。麒麟朱鸟，龙兴含章。善曰：龙兴、含章，皆殿名也。汉宫阙名有麒麟殿、朱鸟殿。譬众星之环极，极，北极也。环，犹绕也。言宫观台榭楼阁之周于正殿，如众星之绕北极也。善曰：中宫天极星，环之筐十二星，藩臣。西都赋曰：奂若列宿，紫宫是环。叛赫戏以辉煌。叛，犹焕也。赫戏，炎盛也。辉煌，光耀也。善曰：淮南子曰：焜昱错眩，照耀辉煌。叛，音判。戏，音羲。辉，音辉。煌，音皇。正殿路寝，用朝羣辟。周曰路寝，汉曰正殿。羣辟，谓王侯公卿大夫士也。大夏耽耽，九户开辟。屋之四下者为夏。耽耽，深邃之貌也。都南切。善曰：三辅三代故事曰：大夏殿，始皇造铜人十枚在殿前。大戴礼曰：明堂者，古有之，凡九室。郑玄礼记注曰：天子路寝，制如明堂。然则既有九室，室有一户也。说文曰：辟，开也。嘉木树庭，芳草如积。善曰：韩诗曰：绿如蔶。蔶，积也。薛君曰：蔶，绿盛如积也。，音竹。高门有闶，列坐金狄。善曰：毛诗曰：皋门有伉。与闶同。郑玄礼记注曰：皋之言高也。金狄，金人也。史记曰：始皇收天下兵，销以为金人十二，各重千斤，致于宫中。内有常侍谒者，常侍，阉官。谒者，寺人也。奉命当御。善曰：奉传诏命而递当进也。左传，子朱曰：朱也当御。蔡邕独断曰：御，进也。凡进皆曰御也。兰台金马，递宿迭居。兰台，台名。善曰：金马，已见西都赋序。尔雅曰：递，迭也。小雅曰：迭，更也，徒结切。次有天禄石渠，校文之处。善曰：天禄、石渠，已见上文。重以虎威章沟，严更之署。虎威、章沟，未闻其意。严更，督行夜鼓。署，位也。徼道外周，千庐内附。卫尉八屯，警夜巡昼。卫尉帅吏士周宫外，于四方四角立八屯士，士则傅宫外向为庐舍，昼则巡行非常，夜则警备不虞也。徼，音叫。善曰：西都赋曰：徼道绮错。汉书曰：卫尉掌门卫屯兵。孔安国尚书传曰：警，戒也。植铩悬，用戒不虞。植，柱也。善曰：说文曰：铩，铍有镡也。一曰鋋，似两刃刀。方言曰：盾或谓之。周易曰：君子以治戎器，戒不虞。铍，芳皮切。铩，山例切。，音伐。
　　「后宫则昭阳飞翔，增成合驩。兰林披香，凤皇鸳鸾。皆后宫别名，善曰：皆殿名，已见西都赋。汉宫阙名有凤皇殿。羣窈窕之华丽，嗟内顾之所观。观，覩也。谓内顾所覩，皆盛好也。善曰：窈窕，已见西都赋。小雅曰：嗟，发声也。三略曰：将内顾则士卒慕之也。故其馆室次舍，善曰：周礼曰：宫正掌宫中次舍。郑玄礼记注曰：次，自循止之处。采饰纤缛。采，五色也。纤，细也。善曰：说文曰：缛，繁采饰也，音辱。裛以藻绣，文以朱绿。善曰：西都赋曰：裛以藻绣。傅毅七激曰：楹桷雕藻，文以朱绿也。翡翠火齐，络以美玉。善曰：翡翠，鸟名也。火齐，玫瑰珠也。六韬曰：纣作琼室、鹿台，饰以美玉。列子曰：穆王为中天之台，络以珠玉。齐，才计切。流悬黎之夜光，缀随珠以为烛。明月，大珠，夜则有光如烛也。善曰：悬黎、夜光、随珠，已见西都赋。金戺玉阶，彤庭辉音浑辉。彤，赤也。辉辉，赤色貌。善曰：广雅曰：戺，砌也，音俟。西都赋曰：玉阶彤庭。珊瑚琳碧，瓀珉璘彬。璘彬，玉光色杂也。善曰：珊瑚瓀珉，已见西都赋。璘，力神切。彬，方珉切。珍物罗生，焕若昆仑。珍美之物，罗列布见，焕焉如昆仑之所生者。善曰：山海经云昆仑之墟有珠树、文玉树。虽厥裁之不广，侈靡踰乎至尊。谓其裁制，虽事事狭小于至尊，然其靡丽之好，乃过之也。善曰：丧服传曰：天子至尊。裁，才再切。于是钩陈之外，阁道穹隆。善曰：钩陈，已见西都赋。穹隆，长曲貌。属长乐与明光，径北通乎桂宫。长乐、桂宫，皆宫名。明光，殿名也。汉书武帝故事，上起明光宫、桂宫、长乐宫，皆辇道相属，悬栋飞阁，北度从宫中西上城至神明台。命般尔之巧匠，般，鲁般，一云公输之子，鲁哀公时巧人。尔，王尔，皆古之巧者也。善曰：淮南子曰：鲁般以木为鸢而飞之。般，音班。又曰：王尔无所错其剞劂。尽变态乎其中。变，奇也。态，巧也。后宫不移，乐不徙悬。善曰：上林赋曰：庖厨不徙，后宫不移。刘向新序曰：孟献子聘于晋，韩宣子止而觞之，饮三徙，钟石之悬，不移而具也。门卫供帐，官以物辨。善曰：供帐，已见东都赋。门卫，已见上。恣意所幸，下辇成燕。穷年忘归，犹弗能徧。善曰：孙卿子曰：知物之理，没世穷年不能徧也。瑰异日新，殚所未见。瑰，奇也。殚，尽也。言奇异之好，日日变易，皆所未尝目见之物也。
　　「惟帝王之神丽，惧尊卑之不殊。虽斯宇之既坦，心犹凭而未摅。坦，大也。凭，满也。摅，舒也。思比象于紫微，恨阿房之不可庐。庐，居也。时阿房已坏，故不得居也。覛往昔之遗馆，获林光于秦余。覛，视也。善曰：汉书音义，瓒曰：林光，秦离宫名也。覛，亡狄切。处甘泉之爽垲，乃隆崇而弘敷。甘泉，山名。应劭曰：甘泉在冯翊云阳县。爽，明也。隆崇，高也。弘敷，犹延蔓也。善曰：左氏传曰：齐景公欲更晏子之宅，曰：请更诸爽垲者。杜预曰：就高燥也。既新作于迎风，增露寒与储胥。善曰：汉书曰：武帝因秦林光宫，元封二年增通天、迎风、储胥、露寒。托乔基于山冈，直墆霓以高居。墆霓，高貌也。善曰：墆，徒结切。霓，五结切。通天訬以竦峙，通天，台名。武帝元封二年作。汉书旧仪云：高三十丈，望见长安城。訬，高也。竦，立也。峙，住也。善曰：訬，音眇。径百常而茎擢。径，度也。倍寻曰常。茎，特也。擢，独出貌也。上辬华以交纷，下刻陗其若削。辬华，敷大也。刻陗，升高也。善曰：辬，音斑，又音葩。陗，七笑切。翔鹍仰而不逮，况青鸟与黄雀。鹍，大鸟。青鸟、黄雀，皆小鸟。翔。高飞也。善曰：穆天子传曰：鹍鸡飞八百里。郭璞曰：鹍卽鸡也。与鹍同，音昆。左氏传曰：青鸟氏司启者也。杜预曰：青鸟，鸧鹒也。战国策，庄辛曰：黄雀俯啄百粒。伏棂槛而俯听，闻雷霆之相激。伏，犹凭也。棂，台上兰也。俯，低头也。苍颉篇曰：霆，霹雳也。言台之高，于上低头听，雷声乃在下。善曰：俯，古字，音府。柏梁既灾，越巫陈方。建章是经，用厌火祥。善曰：汉书曰：柏梁灾。越俗有火灾，复起屋，必以大，用胜服之。于是作建章宫。汉武故事曰：以香柏为之，香闻数十里。厌，于冉切。营宇之制，事兼未央。兼，犹倍也。所以顺巫言也。善曰：汉书曰：刘向上疏曰：项籍燔其宫室营宇。圜阙竦以造天，若双碣之相望。善曰：字书曰：圜，亦圆字也。甘泉赋曰：直峣峣以造天。音操。孔安国尚书传曰：造，至也。又曰：碣石，海畔山也。又曰：三山，言相望也。凤骞翥于甍标，咸遡风而欲翔。甍，栋也。标，末也。遡，向也。谓作铁凤凰，令张两翼，举头敷尾，以函屋上，当栋中央，下有转枢，常向风如将飞者焉。善曰：楚辞曰：凤骞翥而飞翔。说文曰：骞，飞貌也。骞，许言切。翥，之庶切。阊阖之内，别风嶕峣。善曰：阊阖，已见上文。别风，已见西都赋。何工巧之瑰玮，交绮豁以疏寮。瑰玮，奇好也。疏，刻穿之也。善曰：交结绮文，豁然穿以为寮也。说文曰：绮，文缯也。广雅曰：豁，空也。然此刻镂为之。苍颉篇曰：寮，小窗也。古诗曰：交疏结绮窗。干云雾而上达，状亭亭以苕苕。亭亭、苕苕，高貌也。干，犯也。神明崛其特起，井干迭而百增。崛，高貌。善曰：广雅曰：增，重也。神明、井干，已见西都赋。跱游极于浮柱，结重栾以相承。跱，犹置也。三辅名梁为极，作游梁置浮柱上。栾，柱上曲木，两头受栌者。广雅曰：曲枅曰栾。释名曰：栾，体上曲拳也。累层构而遂隮，望北辰而高兴。齐，升也，子奚切。北辰，北极也。善曰：山海经曰：层，重也。消雰埃于中宸，集重阳之清澄。消，散也。雰埃，尘秽也。宸，天地之交宇也。言神明台高，既除去下地之埃秽，乃上止于天阳之宇，清澄之中。上为清阳，又为阳，故曰重阳。善曰：楚辞曰：集重阳而入帝宫兮，造旬始而观清都。雰，音氛。宸，音辰。瞰宛虹之长鬐，察云师之所凭。鬐，脊也。云师，毕星也。台高悉得视之。善曰：鬐，渠祗切。广雅曰：瞰，视也。如淳汉书注曰：宛，虹也。小雅曰：凭，依也。广雅曰：云师谓之丰隆。上飞闼而仰眺，正睹瑶光与玉绳。飞闼，突出方木也。善曰：春秋运斗枢曰：北斗七星，第七曰瑶光。春秋元命苞曰：玉衡北两星为玉绳。将乍往而未半，怵悼栗而怂兢。怵，恐也。悼，伤也。栗，忧戚也。言恐堕也。善曰：广雅曰：乍，暂也。方言曰，怂，栗也，先拱切。怵，音黜。栗，音栗。非都卢之轻趫，孰能超而究升？善曰：汉书曰：自合浦南有都卢国。太康地志曰：都卢国，其人善缘高。说文曰：趫，善缘木之士也，绮骄切。馺娑骀荡，焘奡桔桀。枍诣承光，睽罛庨。馺娑、骀荡、枍诣、承光，皆台名。焘奡、桔桀、睽罛、庨，皆形貌。善曰：焘，徒到切。奡，五告切。桔，音吉。睽，呼圭切。罛，计狐切。庨，呼交切。橧桴重棼，锷锷列列。善曰：锷锷、列列，皆高貌。反宇业业，飞檐。凡屋宇皆垂下向，而好大屋飞边头瓦皆更微使反上，其形业业然。檐，板承落也。，高貌。善曰：西都赋曰：上反宇以盖戴。，鱼桀切。流景内照，引曜日月。言皆朱画华采，流引日月之光，曜于宇内。天梁之宫，寔开高闱。天梁，宫名。宫中之门谓之闱。此言特高大。旗不脱扃，结驷方蕲。尔雅曰：熊虎为旗。扃，关也。谓建旗车上，有关制之，令不动摇曰扃。每门解下之。今此门高，不复脱扃，结驾驷马，方行而入也。蕲，马衔也。善曰：左氏传曰：楚人惎之脱扃。古荧切。蕲，巨衣切。楚辞曰：青骊结驷齐千乘。轹辐轻骛，容于一扉。驭车欲马疾，以棰栎于辐，使有声也。长廊广庑，途阁云蔓。谓阁道如云气相延蔓也。善曰：许慎淮南子注曰：廊，屋也。说文曰：庑，堂下周屋也，无宇切。闬汗庭诡异，门千户万。善曰：苍颉篇曰：闬，垣也，胡旦切。说文曰：诡，违也。西都赋曰：张千门而立万户。重闺幽闼，转相踰延。移贱切。宫中之门小者曰闼。言互相周通。望窱以径廷，眇不知其所返。窱、径廷，过度之意也。言入其中皆迷惑不识还道也。善曰：窱，他吊切。廷，他定切。返，方万切。既乃珍台蹇产以极壮，墱道逦倚以正东。蹇产，形貌也。墱，阁道也。逦倚，一高一下，一屈一直也。乃从建章馆踰西城，东入于正宫中也。善曰：甘泉赋曰：珍台闲馆。西都赋曰：凌墱道而超西墉。墱，都亘切。逦，力氏切。倚，其绮切。似阆风之遐坂，横西洫而绝金墉。阆风，昆仑山名也。洫，城池也。墉，谓城也。绝，度也。言阁道似此山之长远，横越西池而度金城也。西方称之曰金。善曰：东方朔十洲记，昆仑其北角曰阆风之巅。洫，已见上文。城尉不柝，而内外潜通。，废也。潜，嘿也。言城门校尉不废击柝之备，内外已自嘿通也。善曰：，诗纸切。郑玄周礼注曰：，戒夜者所击也。柝与同音。
　　「前开唐中，弥望广潒。弥，远也。善曰：唐中，已见西都赋。汉书曰：五侯大治第室，连属弥望。弥，竟也。言望之极目。字林曰：潒，水潒瀁也，大朗切。顾临太液，沧池漭沆。漭沆，犹洸潒，亦宽大也。善曰：太液，已见西都赋。漭，莫朗切。沆，胡朗切。渐台立于中央，赫昈昈以弘敞。善曰：渐台，高二十余丈，已见西都赋。埤苍曰：昈，赤文也，音户。清渊洋洋，神山峩峩。列瀛洲与方丈，夹蓬莱而骈罗。上林岑以垒嶵，下崭岩以岩龉。三山形貌也。峩峩，高大也。善曰：三辅三代旧事曰：建章宫北作清渊海。毛诗曰：河水洋洋。三山，已见西都赋。骈，犹并也。垒，鲁罪切。嶵，音罪。崭，士咸切。龉，音吾。长风激于别●，起洪涛而扬波。水中之洲曰●，音岛。善曰：高唐赋曰：长风至而波起。浸石菌于重涯，濯灵芝以朱柯。石菌、灵芝，皆海中神山所有神草名，仙之所食者。浸，濯也。重涯，池边也。朱柯，芝草茎赤色也。善曰：菌，芝属也。抱朴子曰：芝有石芝。菌，求陨切。海若游于玄渚，鲸鱼失流而蹉。海若，海神。鲸，大鱼。善曰：楚辞曰：令海若舞冯夷。又曰：临沅、湘之玄渊。薛君韩诗章句曰：水一溢而为渚。三辅旧事曰：清渊北，有鲸鱼，刻石为之，长三丈。楚辞曰：骥垂两耳，中坂蹉。广雅曰：蹉，失足也。于是采少君之端信，庶栾大之贞固。善曰：史记曰：李少君亦以祠灶谷道却老方见上，上尊之。少君者，故深泽侯舍人主方。栾大，见西都赋。凡人姓名及事易知而别卷重见者，云见某篇，亦从省也。他皆类此。立修茎之仙掌，承云表之清露。屑琼蕊以朝飱，必性命之可度。善曰：汉书曰：孝武作柏梁、铜柱、承露仙人掌之属。三辅故事曰：武帝作铜露盘，承天露，和玉屑饮之，欲以求仙。楚辞曰：屑琼蕊以为粮。王逸曰：糜，屑也。美往昔之松乔，要羡门乎天路。善曰：松、乔，已见西都赋。史记曰：始皇之碣石，使燕人卢生求羡门。韦昭曰：羡门，古仙人也。枚乘乐府诗曰：美人在云端，天路隔无期。要，乌尧切。想升龙于鼎湖，岂时俗之足慕？善曰：史记曰：齐人公孙卿曰：黄帝采首山铜，铸鼎于荆山下。鼎既成，龙垂胡髯下迎黄帝，黄帝骑龙乃上去。名其处鼎湖。天子曰：嗟乎，诚得如黄帝，吾视去妻子如脱屣耳。若历世而长存，何遽营乎陵墓？善曰：言若历代而不死，何急营于陵墓乎？
　　「徒观其城郭之制，则旁开三门，参涂夷庭。方轨十二，街衢相经。街，大道也。经，历也。一面三门，门三道，故云参涂。涂容四轨，故方十二轨。轨，车辙也。夷，平也。庭，犹正也。善曰：方，言九轨之涂，凡有十二也。周礼曰：营国方三门。郑玄仪礼注曰：方，并也。周礼曰：国中营途九轨。西都赋曰：立十二之通门。廛里端直，甍宇齐平。都邑之空地曰廛。甍，栋也。善曰：周礼曰：以廛任国中之地。北阙甲第，当道直启。第，馆也。甲，言第一也。善曰：汉书曰：赠霍光甲第一区。音义曰：有甲乙次第，故曰第也。北阙，当帝城之北也。程巧致功，期不陁陊。言皆程择好匠，令尽致其功夫，既牢又固，不倾陊也。善曰：方言曰：陁，坏也。陁，式氏切。说文曰：陁，落也，直氏切。木衣绨锦，土被朱紫。言皆采画如锦绣之文章也。善曰：说文云：绨，厚缯也。朱、紫，二色也。武库禁兵，设在兰锜。锜，架也。武库，天子主兵器之官也。善曰：刘逵魏都赋注曰：受他兵曰兰，受弩曰锜，音蚁。匪石匪董，畴能宅此？善曰：汉书曰：石显，字君房，少坐法腐刑，为黄门中尚书。元帝被疾，不亲政事，事无大小，因显口决。又曰：董贤，字圣卿。哀帝悦其仪貌，拜为黄门郎。诏将作监为贤起大第北阙下。土木之功，穷极技巧，柱槛衣以绨锦，武库禁兵，尽在董氏。尔乃廓开九市，通阛带阓。廓，大也。阛，市营也。阓，中隔门也。崔豹古今注曰：市墙曰阛，市门曰阓。善曰：九市，已见西都赋。苍颉篇曰：阛，市门，胡关切。旗亭五重，俯察百隧。旗亭，市楼也。善曰：史记，褚先生曰：臣为郎，与方士会旗亭下。隧，已见西都赋。周制大胥，今也惟尉。善曰：周礼曰：司市胥师二十人。然尊其职，故曰大。汉书曰：京兆尹，长安四市皆属焉。与左冯翊、右扶风为三辅。然市有长丞而无尉，盖通呼长丞为尉耳。瓌货方至，鸟集鳞萃。瑰，奇货也。方，四方也。奇宝有如鸟之集、鳞之萃也。鬻者兼赢，求者不匮。鬻，卖也。兼，倍也。赢，利也。匮，乏也。尔乃商贾百族，裨贩夫妇。坐者为商，行者为贾。裨贩，买贱卖贵以自裨益。裨，必弥切。善曰：周礼曰：大市，日仄而市，百族为主。朝市，朝时而市，商贾为主。夕市，夕时为市，裨贩夫妇为主。鬻良杂苦，蚩眩边鄙。良，善也。先见良物，价定，而杂与恶物，以欺惑下土之人。善曰：周礼曰：辨其苦良而买之。郑玄曰：苦读为盬。苍颉篇曰：蚩，侮也。广雅曰：眩，乱也。杜预左氏传注曰：鄙，边邑也。何必于作劳，邪赢优而足恃。，勉也。邪，伪也。优，饶也。言何必当勉力作勤劳之事乎，欺伪之利自饶足恃也。善曰：尚书曰：不作劳。彼肆人之男女，丽美奢乎许史。言长安市井之人，被服皆过此二家。善曰：汉书曰：孝宣许皇后，元帝母。帝封外祖父广汉为平恩侯。又曰：卫太子史良娣，宣帝祖母也，兄恭。宣帝立，恭已死，封恭长子高为乐陵侯。若夫翁伯浊质，张里之家。击锺鼎食，连骑相过。东京公侯，壮何能加？善曰：汉书食货志曰：翁伯以贩脂而倾县邑。浊氏以胃脯而连骑。质氏以洗削而鼎食。张里以马医而击锺。晋灼曰：胃脯，今大官以十日作沸汤燖羊胃，以末椒姜坋之讫，曝使燥者也。燖，在盐切。坋，步寸切。如淳曰：洗削，谓作刀剑削也。张里，里名也。都邑游侠，张赵之伦。齐志无忌，拟迹田文。善曰：汉书曰：长安宿豪大猾箭张回、酒市赵放，皆通邪结党。一云，张子罗、赵君都，其长安大侠。具游侠传。轻死重气，结党连羣。寔蕃有徒，其从如云。寔，实也。蕃，多也。徒，众也。善曰：尚书曰：寔繁有徒。毛诗曰：齐子归止，其从如云。茂陵之原，阳陵之朱。趫悍虓豁，如虎如●。善曰：原，原涉也。朱，朱安世也。史记曰：诛獟猂。獟与趫同，欺谯切。说文曰：悍，勇也，户旦切。毛诗曰：阚如虓虎。呼交切。尔雅曰：●獌，似狸。●，勑珠切。睚眦虿芥，尸僵路隅。僵，仆也。善曰：汉书曰：原涉，字巨先，自阳翟徙茂陵。涉外温仁内隐忍，好杀，睚眦于尘中，触死者甚众。广雅曰：睚，裂也。说文曰：眦，目匡也。淮南子曰：瞋目裂眦。睚，五解切。眦，在卖切。张揖子虚赋注曰：蔕介，刺鲠也。虿与蔕同，并丑介切。丞相欲以赎子罪，阳石污而公孙诛。善曰：汉书曰：公孙贺为丞相，子敬声为太仆，擅用北军钱千九百万，下狱。是时诏捕阳陵朱安世。贺请逐捕，以赎敬声罪。后果得安世。安世遂从狱中上书曰：敬声与阳石公主私通。遂父子俱死狱中也。阳石，北海县名也。若其五县游丽，辩论之士。街谈巷议，弹射臧否。剖析毫厘，擘肌分理。善曰：五县，谓五陵也。长陵、安陵、阳陵、武陵、平陵，五陵也。已见西都赋。毛诗曰：未知臧否。声类曰：毫，长毛也。汉书音义曰：十毫为厘，力之切。郑玄周礼注曰：擘，破裂也，补革切。说文曰：肌，肉也。所好生毛羽，所恶成创痏。毛羽，言飞扬。创痏，谓瘢痕也。善曰：苍颉曰：痏，殴伤也，胡轨切。郊甸之内，乡邑殷赈。五十里为之郊，百里为甸师。殷赈，谓富饶也。善曰：尚书曰：五百里甸服。尔雅曰：赈，富也，之忍切。五都货殖，既迁既引。迁，易也。引，致也。善曰：五都，已见西都赋。迁谓徙之于彼，引谓纳之于此。商旅联，隐隐展展。言贾人多，车枙相连属。隐隐展展，重车声也，丁谨切。善曰：说文曰：，大车枙也，居责切。冠带交错，方辕接轸。冠带，犹搢绅，谓吏人也。善曰：杨雄蜀都赋曰：方辕齐毂，隐隐轸轸。枚乘园赋曰：车马接轸相属，方轮错毂。说文曰：轸，车后横木也。封畿千里，统以京尹。善曰：毛诗曰：封畿千里，惟民所止。汉书曰：内史，周官，武帝更名京兆尹。张晏曰：地绝高曰京，十亿曰兆。尹，正也。郡国宫馆，百四十五。离宫别馆在诸郡国者。善曰：三辅故事曰：秦时殿观百四十五所。右极盩厔，幷卷酆鄠。盩厔，山名，因名县。善曰：汉书曰：右扶风有盩厔县。盩，张流切。厔，张栗切。左暨河华，遂至虢土。暨言及也。华阴县故属京兆。善曰：汉书，右扶风有虢县。
　　「上林禁苑，跨谷弥阜。跨，越也。弥，犹掩也。大陵曰阜。上林，苑名。禁，禁人妄入也。东至鼎湖，邪界细柳。鼎湖、细柳，皆地名也。鼎湖在华阴东，细柳在长安西北。掩长杨而联五柞，长杨宫在盩厔。五柞亦馆名，云有五株柞树。善曰：郑玄毛诗笺曰：掩，覆也。绕黄山而款牛首。绕，裹也。款，至也。善曰：汉书，右扶风槐里县有黄山宫。三辅黄图曰：甘泉宫中有牛首山。缭垣绵联，四百余里。植物斯生，动物斯止。缭垣，犹绕了也。绵联，犹连蔓也。四百余里，苑之周围也。善曰：今并以亘为垣。西都赋曰：缭以周墙。三辅故事曰：北有甘泉、九嵕，南至长杨、五柞，连绵四百余里也。植物，草木。动物，禽兽。善曰：周礼曰：动物宜毛物也，植物宜皁物也。众鸟翩翻，羣兽●騃。皆鸟兽之形貌也。善曰：薛君韩诗章句曰：趋曰●，行曰騃。●，音鄙。騃，音俟。散似惊波，聚以京峙。京，高也。水中有土曰峙。言禽兽散走之时，如水惊风而扬波；聚时如水中之高土也。善曰：峙，直里切。伯益不能名，隶首不能纪。善曰：列子曰：北海有鱼名鲲，有鸟名鹏，大禹行而见之，伯益知而名之，夷坚闻而志之。世本曰：隶首作数。宋衷曰：隶首，黄帝史也。林麓之饶，于何不有？木丛生曰林。善曰：谷梁传曰：林属于山曰麓。注曰：麓，山足也。木则枞栝椶柟，梓棫楩枫。枞，松叶柏身也。栝，柏叶松身。梓，如栗而小。棫，白蕤也。枫，香木也。善曰：郭璞山海经注曰：椶，一名幷闾。尔雅曰：梅，柟。郭璞曰：柟木似水杨。又曰：棫，白桵。枞，七容切。栝，古活切。椶，子公切。柟，音南。梓，音姊。棫，音域。郭璞上林赋注曰：楩，也，似梓。楩，鼻绵切。枫，音风。嘉卉灌丛，蔚若邓林。嘉，犹美也。灌丛、蔚若，皆盛貌也。善曰：山海经曰：夸父与日竞走，渴饮河、渭，不足，北饮大泽，未至，道渴死，弃其杖，化为邓林。郁蓊薆薱，橚爽櫹槮。皆草木盛貌也。善曰：薱，徒对切。橚，音肃。櫹，音箫。槮，音森。吐葩扬荣，布叶垂阴。葩，华也。草则葴莎菅蒯，薇蕨荔苀。善曰：尔雅曰：葴，马蓝。郭璞曰：今大叶冬蓝，音针。尔雅曰：薃，侯莎。又曰：白华，野菅。郭璞曰：菅，茅属，古颜切。声类曰：蒯，草中为索，苦怪切。毛苌诗传曰：薇，菜也。尔雅曰：蕨，也。说文曰：荔，草似蒲，音隶。尔雅曰：苀，东蠡。郭璞曰：未详。苀，胡郎切。王刍●台，戎葵怀羊。善曰：尔雅曰：菉，王刍。郭璞曰：今菉蓐也。尔雅曰：●，贝母。郭璞曰：似韭，武行切。尔雅曰：台，夫须。又曰：●，茙葵。郭璞曰：今蜀葵。●，音眉。茙，音戎。尔雅曰：瘣，怀羊。郭璞曰：未详。苯蓬茸，弥皋被冈。弥，犹覆也。言草木炽盛，覆被于高泽及山冈之上也。善曰：苯，音本。，子本切。筱簜敷衍，编町成篁。筱，竹箭也。荡，大竹也。敷，布也。衍，蔓也。编，连也。町谓畎亩。篁，竹墟名也。善曰：尚书曰：瑶琨筱簜既敷。町，音挺。山谷原隰，泱漭马党切无疆。泱漭，无限域之貌。言其多无境限也。善曰：泱，乌朗切。乃有昆明灵沼，黑水玄址。小渚曰址。善曰：汉书曰：武帝穿昆明池。黑水玄址，谓昆明灵沼之水沚也。水色黑，故曰玄址也。周以金堤，树以柳。金堤，谓以石为边隒，而多种柳之木。善曰：金堤，言坚也。子虚赋曰：上金堤。，卽楩木也。山海经曰：，如杨，赤理。豫章珍馆，揭焉中峙。皆豫章木为台馆也。善曰：三辅黄图曰：上林有豫章观。说文曰：揭，高举也，渠列切。牵牛立其左，织女处其右。善曰：已见西都赋。日月于是乎出入，象扶桑与蒙汜。善曰：言池广大，日月出入其中也。淮南子曰：日出旸谷，拂于扶桑。楚辞曰：出自阳谷，入于蒙汜。汜，音似。其中则有鼋鼍巨，鳣鲤鱮鲖。鲔鲵鲿●，修额短项。大口折鼻，诡类殊种。自鲿魦以上，皆鱼名也。修额至折鼻，皆鱼形也。诡类殊种，多杂物也。善曰：郭璞山海经曰：鼍，似蜥蜴，徒多切。郭璞尔雅注曰：鱣，似，知連切。郑玄诗笺曰：鱮，似鲂，翔与切。尔雅曰：鳢，鲖也，音童。毛苌诗传曰：鲔，似鲇。鲔，乎轨切。鲇，奴谦切。又曰：鲿，扬也。魦，鮀也。鲿，音尝。鸟则鹔鷞鸹鸨，鴐鹅鸿鹍。善曰：高诱淮南子注曰：鷫，長脛綠色，其形似鴈。张揖上林赋注曰：鴐鹅，野鹅。又曰：鹍鸡，黄白色，长颔赤喙。鸹鸨，已见西都赋。凡鱼鸟草木，皆不重见。他皆类此。鹔，音肃。鴐，音加。鹍，音昆。上春候来，季秋就温。善曰：周礼曰：上春生穜稑之种。礼记曰：孟春鸿来。郑玄曰：鴈自南方来，将北反其居也。又曰：季秋之月，鸿鴈来宾。郑玄曰：来宾，止而未去也。列子曰：禽兽之智，违寒就温。南翔衡阳，北栖鴈门。善曰：尚书曰：荆及衡阳惟荆州。孔安国曰：衡山之阳。汉书有鴈门郡。奋隼归凫，沸卉軿訇。奋，迅声也。隼，小鹰也。善曰：周易曰：射隼高墉之上。軿，芳耕切。訇，火宏切。众形殊声，不可胜论。论，说也。善曰：广雅曰：胜，举也。
　　「于是孟冬作阴，寒风肃杀。寒气急杀于万物。孟冬十月，阴气始盛，万物雕落。善曰：礼记曰：孟秋天气始肃，仲秋杀气浸盛。雨雪飘飘，冰霜惨烈。飘飘，雨雪貌。惨烈，寒也。善曰：李陵书曰：边土惨烈。百卉具零，刚虫搏挚。草木零落，阴气盛杀，鹰犬之属，可挚击也。善曰：毛诗曰：百卉具腓。礼记曰：季秋，豺祭兽戮禽也。尔乃振天维，衍地络。维，纲也。络，网也。谓其大如天地矣。振，整理也。衍，申布也。善曰：衍，以善切。荡川渎，簸林薄。林薄，草木丛生也。荡，动也。簸，扬也。谓驱兽也。鸟毕骇，兽咸作。草伏木栖，寓居穴托。谓禽兽惊走，得草则伏，遇木则栖，非其常处，苟寄而居，值穴而托。为人穷迫之意。起彼集此，霍绎纷泊。谓为彼人所惊，而来集此人之前。霍绎纷泊，飞走之貌。在彼灵囿之中，前后无有垠锷。言禽兽之多，前却顾视，无复齐限也。善曰：灵囿，已见东都赋。淮南子曰：出于无垠鄂之门。许慎曰：垠锷，端崖也。虞人掌焉，为之营域。虞人，掌禽兽之官。善曰：周礼曰：山虞，若大田猎，则莱山之野。焚莱平场，柞木翦棘。善曰：周礼曰：牧师赞焚莱。毛苌诗传曰：莱，草也。贾逵国语曰：槎，邪斫也。柞与槎同，仕雅切。左氏传曰：翦其荆棘。结罝音嗟百里，迒杜蹊塞。罝，网也。迒，道也。蹊，径也。皆以网杜塞之也。善曰：迒，公郎切。小雅曰：杜，塞也。麀鹿麌麌，骈田偪仄。鹿牝曰麀。麌麌，形貌。骈田偪仄，聚会之意。善曰：毛诗曰：麀鹿攸伏。麀，于牛切。麌，鱼矩切。天子乃驾雕轸，六骏驳。雕，画也。天子驾六马。驳，白马而黑画为文如虎者。戴翠帽，倚金较。翠羽为车盖，黄金以饰较也。古今注曰：车耳重较，文官青，武官赤。或曰：车蕃上重起如牛角也。善曰：毛诗曰：猗重较兮。音角。说文曰：较，车上曲钩也。较，工卓切。，一伎切。璇弁玉缨，遗光儵音叔爚。弁，马冠也。又髦以璇玉作之。缨，马鞅也。以玉饰之。遗，余也。儵爚，有余光也。爚，音药。建玄弋，树招摇。玄弋，北斗第八星名，为矛头，主胡兵。招摇，第九星名，为盾。今卤簿中画之于旗，建树之以前驱。善曰：礼记曰：招摇在上，急缮其怒。郑玄曰：缮读曰劲。画招摇星于其上，以起军坚劲，军之威怒，象天帝也。栖鸣鸢，曳云梢。礼记曰：前有尘埃，则载鸣鸢。栖，谓画其形于旗上。云梢，谓旌旗之流，飞如云也。善曰：高唐赋曰：建云旆。弧旌枉矢，虹●蜺旄。弧，星名。通帛为●。雄曰虹，雌曰蜺。善曰：周礼曰：弧旌枉矢，以象牙饰。楚辞曰：建雄虹之采旄。上林赋曰：拖蜺旌也。华盖承辰，天毕前驱。华盖星覆北斗，王者法而作之。毕，网也，象毕星也，前驱载之。善曰：刘歆遂初赋曰：奉华盖于帝侧。韩诗曰：伯也执殳，为王前驱。千乘雷动，万骑龙趋。善曰：东都赋曰：千乘雷起，万骑纷纭。属车之簉，载猃●獢。大驾最后一乘悬豹尾，以前为省中侍御史载之。簉，副也。善曰：古今注曰：豹尾车，同制也，所以象君豹变。言尾者谨也。属车，已见东都赋。毛诗曰：輶车鸾镳，载猃猲獢。毛苌曰：猃、猲獢，皆田犬也。长喙曰猃，短喙曰●獢。簉，初遘切。猃，吕验切。獢，许乔切。匪唯翫好，乃有秘书。小说九百，本自虞初。小说，医巫厌祝之术，凡有九百四十三篇。言九百，举大数也。善曰：汉书曰：虞初周说九百四十三篇。初，河南人也。武帝时以方士侍郎，乘马，衣黄衣，号黄车使者。小说家者流，盖出于稗官。应劭曰：其说以周书为本。从容之求，寔俟寔储。持此秘术，储以自随，待上所求问，皆常具也。善曰：尚书曰：从容以和。尔雅曰：俟，待也。说文曰：储，具也。于是蚩尤秉钺，奋鬣被般。善曰：山海经曰：蚩尤作兵，伐黄帝。史记曰：黄帝与蚩尤战于涿鹿之野。苍颉篇曰：钺，斧也。毛苌曰：鬣般，虎皮也。上林赋曰：被班文。般与班，古字通。禁御不若，以知神奸。螭魅魍魉，莫能逢旃。善曰：左氏传曰：王孙满谓楚子曰：昔夏铸鼎象物，使人知神奸。故人入川泽，不逢不若，螭魅魍魉，莫能逢旃。杜预曰：若，顺也。说文曰：螭，山神，兽形。魅，怪物。，水神。毛苌诗传曰：旃，之也。陈虎旅于飞廉，正垒壁乎上兰。陈，列也。善曰：周礼，虎贲，下大夫。旅贲氏，中士也。飞廉、上兰，已见西都赋。结部曲，整行伍。善曰：司马彪续汉书曰：大将军营五部，部有校尉一人，部下有曲，曲有军候一人。左传曰：行出犬鸡。杜预云：二十五人为行，行亦卒之行列也。周礼曰：五人为伍。燎京薪，駴雷鼓。积高为京。燎谓烧之。善曰：周礼曰：鼓皆骇。郑玄曰：雷击鼓曰骇。骇与駴同。纵猎徒，赴长莽。莽，草。长，谓深且远也。方言曰：草，南楚之间谓之莽。迾卒清候，武士赫怒。善曰：郑玄礼记注曰：迾，遮也。迾，旅结切。清候，清道候望也。郑玄毛诗笺曰：赫，怒意也。缇衣韎韐，睢盱拔扈。善曰：缇衣韎韐，武士之服。字林曰：缇，帛丹黄色，他迷切。毛诗曰：韎韐有奭。毛苌曰：韎者，茅搜染也。字林曰：睢，仰目也。盱，张目也。睢，火隹切。盱，火于切。毛诗曰：无然畔援。郑玄曰：畔换，犹拔扈。拔与跋，古字通。光炎烛天庭，嚣声震海浦。烛，照也。海浦，四渎之口。善曰：解嘲曰：未仰天庭。郑玄周礼注曰：嚣，讙也，许朝切。河渭为之波荡，吴岳为之陁雉堵。波荡，摇动也。陁，落也。善曰：汉书曰：自华西名山七，一曰吴山。郭璞云：吴、岳，别名。百禽遽，骙瞿奔触。，犹怖也。遽，促也。骙瞿，走貌。奔触，唐突也。善曰：羽猎赋曰：虎豹之陵遽。白虎通曰：禽，鸟兽之总名，为人禽制。，音陵。遽，渠庶切。骙，音逵。瞿，巨驹切。丧精亡魂，失归忘趋。投轮关辐，不邀自遇。言禽兽亡失精魂，不知所当归趋也。反关入轮辐之间，不须邀逐，往自得之。趣，向也。邀，遮也。飞罕潚箾，流镝。潚萷，罕形也。，中声也。善曰：说文曰：罕，纲也。潚，音肃。萷，音朔。，普麦切。，芳邈切。矢不虚舍，鋋不苟跃。舍，放也。跃，跳也。矢鋋跳跃，必有获矣。善曰：说文曰：鋋，小戈也。当足见蹍，值轮被轹。音历。足所蹈为碾，车所加为轹。善曰：蹍，女展切。僵禽毙兽，烂若碛七亦切砾。僵，仆也。石细者曰砾。谓所获禽鸟，烂然如聚细石也。但观罝罗之所结，竿殳之所揘毕。，缢也。结，缚也。竿，竹也。殳，杖也。八棱长丈二无刃，或以木为之，或以竹为之。揘毕，谓撞也。善曰：，古犬切。揘，音横。毕，于笔切，又音笔。叉蔟之所搀捔，徒搏之所撞。搀捔，贯刺之。撞，犹揘毕也。善曰：蔟，楚角切。搀，士衔切。捔，助角切。撞，直江切。，房结切。白日未及移其晷，已狝思衍切其什七八。晷，景也。狝，杀也。言日景未移，禽兽什已杀七八矣。善曰：汉书，张竦曰：日不移晷，霍然四除。
　　「若夫游鷮高翚，绝坑踰斥。雉之健者为鷮，尾长六尺。诗云：有集唯鷮。翚，翚飞也。斥，泽崖也。善曰：鷮，举乔切。坑，音刚。斥，音尺。毚联猭，陵峦超壑。毚，狡也。联猭，走也。峦，山也。壑，坑谷也。自游鷮至此，皆说禽兽轻狡难得也。善曰：毛诗曰：趯趯毚。音谗。猭，勑缘切。比诸东郭，莫之能获。善曰：战国策，淳于曰：夫韩国卢，天下之骏狗也；东郭●，海内之狡也。环山三，腾冈五，韩卢不能及之。郑玄礼记注曰：比，犹比方也。孔安国尚书传曰：诸，之也。乃有迅羽轻足，寻景追括。迅羽，鹰也。轻足，好犬也。括，箭括之御弦者。鸟不暇举，兽不得发。举，飞也。发，骇走也。善曰：高唐赋曰：飞鸟未及起，走兽未及发。青骹挚于鞴沟下，韩卢噬于●末。青骹，鹰青胫者善。曰韩卢犬，谓黑色毛也。挚，击也。噬，啮也。●，挛也。鞴，臂衣。鹰下鞴而击，犬挛末而啮，皆谓急搏不远而获。善曰：说文曰：骹，胫也。战国策，淳于曰：韩国卢者，天下之骏狗也。骹，苦交切。●，音薛。礼记曰：犬则执绁。郑玄注曰：绁、纼、靮，皆所以系制之者。守犬、田犬问名，畜养者当呼之名，谓若韩卢、宋鹊之属。及其猛毅髬●，隅目高匡。髬●，作毛鬣也。隅目，角眼视也。高匡，深瞳子也。皆谓猛兽作怒可畏者。善曰：髬，普悲切。●，音而。威慑兕虎，莫之敢伉。兕，水牛类也。伉，当也。谓兽猛，兕虎且犹畏之，人无敢当之者。善曰：郑玄毛诗笺曰：慑，恐惧也。伉，古郎切。乃使中黄之士，育获之俦，朱鬕●髽，植发如竿。绛帕额，露头髻，植发如竿，以击猛兽，能服之也。善曰：尸子曰：中黄伯曰：余左执泰行之獶，而右搏雕虎。战国策，范雎说秦王曰：乌获之力焉而死，夏育之勇焉而死。说文曰：鬕，带髻头饰也。通俗文曰：露髻曰●，以麻杂为髻，如今撮也。鬕，莫亚切。髽，士瓜切。●，作计切。袒裼戟手，奎踽盘桓。奎踽，开足也。盘桓，便旋也。善曰：毛诗曰：袒裼暴虎。左传曰：戟其手。广雅曰：盘桓，不进也。奎，欺棰切。踽，去禹切。鼻赤象，圈巨狿。象鼻赤者怒。巨狿，●也。怒走者为狿。谓能戾象鼻，又穿●以着圈。善曰：说文曰：圈，畜闲也，其兖切。狿，音延。●狒●，●窳狻。●，兽身人面，身有毛，被发迅走，食人。●，其毛如刺。窳，●窳也，类貙虎，亦食人。狻，狻猊也，一曰师子。●，●，皆谓戟撮之。善曰：●，子加切。狒，房沸切。●，音谓。●，侧倚切。窳，音庾。狻，音酸。猊，五奚切。揩枳落，突棘藩。善曰：字林曰：揩，摩也，口阶切。说文曰：枳，木似橘，居纸切。杜预左氏传注曰：藩，篱也。落，亦篱也。梗林为之靡拉，朴丛为之摧残。靡拉、摧残，言揩突之，皆擗碎毁拆也。拉，郎答切。善曰：方言曰：凡草木刺人为梗，古杏切。毛苌诗传曰：朴，包木也，补木切。轻锐僄狡趫捷之徒，轻锐，谓便利捷疾也。言如此者多也。赴洞穴，探封狐。陵重巘，猎昆駼。洞穴，深且通也。探，取也。封，大也。陵，犹升也。山之上大下小者曰巘。昆駼，如马，跂蹄，善登高。言能升重巘之岭，而猎取昆駼之兽。善曰：巘，言免切。駼，音途。杪木末，擭獑猢。杪，犹表也。獑猢，猨类而白，腰以前黑，在木表。擭，谓掘取之也。善曰：杪，音眇。擭，于白切。獑，在衔切。猢，音胡。超殊榛，飞鼯。殊，犹大也。榛，木也。，捎取之也。善曰：尔雅曰：鼯鼠，夷由。郭璞曰：状如小狐，肉翅，飞且乳。，大结切。鼯，音吾。
　　「是时后宫嬖人昭仪之伦，嬖，幸也。昭仪，后宫官也。常亚于乘舆。亚，次也。乘舆，天子所乘车。慕贾氏之如皋，乐北风之同车。善曰：左氏传曰：贾大夫恶，取妻三年不言不笑。御以如皋，射雉获之，其妻始笑而言。杜预曰：贾国之大夫。诗北风曰：惠而好我，携手同车。盘于游畋，其乐只且。盘，乐也。善曰：尚书曰：不敢盘于游畋。毛诗曰：其乐只且。辞也，子余切。于是鸟兽殚，目观穷。殚，尽也。穷，极也。所观毕也。善曰：国语，伍举曰：若周于目观。迁延邪睨，集乎长杨之宫。迁延，退旋也。善曰：高唐赋曰：迁延引身也。说文曰：睨，斜视也，鱼计切。息行夫，展车马。息，休也。善曰：左氏传曰：子反令军吏，缮甲兵，展车马。郑玄礼记注曰：展，整也，张辇切。收禽举胔，数课众寡。胔，死禽兽将腐之名也。数，计。课，录。校所得多少。善曰：胔取肉名，不论腐败也。置互摆牲，颁赐获卤。互，所以挂肉。摆，谓破砾悬之。颁，谓以所卤获之禽兽赐士众也。善曰：摆，芳皮切。汉书音义曰：卤与虏同。割鲜野飨，犒勤赏功。谓飨食士众于广野中，劳勤苦，赏有功。善曰：子虚赋曰：割鲜染轮。杜预左氏传曰：犒，劳也。犒，苦到切。五军六师，千列百重。善曰：汉官仪，汉有五营。五军，卽五营也。周礼，天子六军。六师，卽六军也。尚书曰：张皇六师。千列，列千人也。酒车酌醴，方驾授饔。酒肴皆以车布之。善曰：郑玄仪礼注曰：方，并也。杜预左氏传注曰：熟曰饔。升觞举燧，既釂鸣钟。燧，火也。谓行酒举烽火以告众也。以釂，鸣锺鼓也。善曰：升，进也。说文曰：釂，饮酒尽也，焦曜切。膳夫驰骑，察贰廉空。膳夫，宰夫也。察、廉，皆视也。贰为兼重也。空，减无也。言宰人骑马行视，肴有兼重及减无者。善曰：礼记曰：御同于长者，虽贰不辞。郑玄曰：贰，重也。肴，膳也。炙炰伙，清酤●。皇恩溥，洪德施。诗有炰。清酤，美酒也。善曰：史记曰：楚人谓多为伙。音祸。毛诗曰：既载清酤。音户。广雅曰：●，日多也。音支。皇，皇帝。普，博施也。徒御悦，士忘罢。善曰：毛诗曰：徒御不惊。毛苌曰：徒，辇者也。御，御马也。罢，音皮。巾车命驾，回斾右移。巾车，主车官也。回车右转，将旋也。善曰：孔丛子，歌曰：巾车命驾，将适唐都。郑玄周礼注曰：巾犹衣也。相羊乎五柞之馆，旋憩乎昆明之池。相羊，仿羊也。池，卽所谓灵沼也。善曰：楚辞曰：聊逍遥以相羊。憩，息也。登豫章，简矰红。豫章，池中台也。简，省也。缴，射矢，长八寸，其丝名矰。音曾。蒲且发，弋高鸿。善曰：列子，蒲且子之弋，弱矢纤缴，射乘风而振之，连双鸧于青云也。且，子余切。挂白鹄，联飞龙。挂，矢丝挂鸟上也。飞龙，鸟名也。磻不特絓，往必加双。沙石胶丝为磻。非徒获一而已，必双得之。善曰：说文曰：磻，似石着缴也。磻，音波。絓，音卦。
　　「于是命舟牧，为水嬉。舟牧，主舟官。嬉，戏也。善曰：礼记曰：舟牧覆舟。琴道，雍门周曰：水嬉则艕龙舟。浮鹢首，翳云芝。船头象鹢鸟，厌水神，故天子乘之。翳，覆也。为画芝草及云气以为船覆饰也。善曰：淮南子曰：龙舟鹢首。甘泉赋曰：登夫凤皇而翳华芝。垂翟葆，建羽旗。谓垂羽翟为葆盖饰，建隼羽为旌旗也。善曰：琴道，雍门周曰：水嬉则建羽旗。齐女，纵棹歌。善曰：女，鼓之女。汉书音义，韦昭曰：，楫也，杨至切。棹歌，引棹而歌也。西都赋曰：棹女讴。汉武帝秋风辞曰：发棹歌。方言曰：楫或谓之棹。郭璞曰：今云棹歌也，直教切。发引和，校鸣葭。奏淮南，度阳阿。发引和，言一人唱，余人和也。葭，更校急之乃鸣。和，胡卧切。杜挚葭赋曰：李伯阳入西戎所造。汉书曰：有淮南鼓员四人。谓舞人也。淮南子曰：足●阳阿之舞。感河冯，怀湘娥。善曰：感，动也。庄子曰：冯夷得道，以潜大川。说文曰：怀，念思也。楚辞曰：帝子降兮北渚。王逸曰：言尧二女娥皇、女英，随舜不及，堕湘水中，因为湘夫人。惊，惮蛟蛇。，水神。蛟，龙类。惊、惮，谓皆使骇怖也。善曰：杨雄蜀都赋曰：其深则有水豹蛟蛇也。然后钓鲂鳢，纚鰋●。纚，网如箕形，狭后广前。鲂、鳢、鰋、●，皆鱼名。善曰：纚，所买切。●，长由切。摭紫贝，搏耆龟。搏、摭，皆拾取之名。耆，老也。龟之老者神。善曰：相贝经曰：赤电黑云谓之紫贝。楚辞曰：耆蔡兮踊跃。王逸曰：蔡，龟也。摭，之石切。搤水豹，馽潜牛。水豹、潜牛，皆谓水处也。善曰：说文曰：搤，捉也。杨雄蜀都赋曰：水豹蛟蛇。说文曰：馽，绊马也。上林赋曰：沈牛鹿麋。南越志：潜牛，形角似水牛。搤，音厄。馽，中立切。泽虞是滥，何有春秋？泽虞，主水泽官。滥，施●罔也。言不顺时节，常设之也。善曰：周礼曰：泽虞掌国泽之政。国语曰：鲁宣公滥于泗流。擿漻澥，搜川渎。布九罭，设罜。漻澥，小水别名。擿、搜，谓一一周索也。善曰：毛诗曰：九罭之鱼鳟鲂。尔雅曰：九罭，鱼网。国语，里革曰：罝禁罜。韦昭曰：罜，小网也。摘，土狄切。漻，音了。澥，音蟹。罭与緎，古字通。罭，音域。罜，音独。，音鹿。摷昆鲕，殄水族。昆，鱼子。鲕，细鱼族类也。摷、殄，言尽取之。摷，责交切。善曰：国语，里革曰：鱼禁鲲鲕。鲲，音昆。鲕，音而。蘧藕拔，蜃蛤剥。蘧，芙蕖。蜃，蛤蚌也。善曰：蜃，音肾。逞欲畋●，效获麑●。逞，极也。鹿子曰麑，麋子曰●。善曰：左氏传，季良曰：今民馁而君逞欲。广雅曰：逞，快也。孔安国尚书传曰：田，猎也。田与畋同。说文曰：●，捕鱼也。音鱼。国语曰：兽长麑●。麑，音迷。●，乌老切。摎蓼浶浪，所求徧也。善曰：摎，古巧切。蓼，音
　　注「夫筋之所由憺恒由此作」　袁本、茶陵本无「之所由憺」四字。案：此尤校添也。
　　注「于陈仓北坂城祠之」　袁本、茶陵本无「北」字。案：此尤校添也。
　　注「云野鸡夜鸣」　袁本、茶陵本无「云」字。案：此尤校添也。
　　注「二山名也」　袁本、茶陵本此四字作「终南太一二名也」七字。案：二本是也。「二名也」者，谓一山有二名，观下注可见，尤校改非。
　　注「至于鸟鼠」　袁本、茶陵本无此四字。案：无者是也。
　　注「此云终南太一不得为一山明矣」　袁本、茶陵本无「不得为一」四字。案：二本有脱文，今无以补之。尤所校添，未必闇同善旧也。
　　注「山形容也」　袁本、茶陵本「山」上有「隆崛之类皆」五字。案：尤校删，非。
　　注「音户杜陵鄠县言终南太一含裹之」　袁本、茶陵本无此十四字。
　　注「善曰尔雅曰爰有寒泉」　袁本、茶陵本无「善曰」二字。案：各本皆有，误也。「尔雅曰」与「爰有寒泉」，不相承接，今无以订之。尤校添「善曰」，仍未为得善旧也。
　　其远则九嵕甘泉　袁本、茶陵本「则」下有「有」字。案：此无以考也。
　　实惟地之奥区神皋　袁本、茶陵本「惟」作「为」。案：此无以考也。
　　注「善曰五纬五星也」　茶陵本「善曰」在「也」字下，袁本与此同。案：似茶陵是也。老。浶，音劳。浪，音郎也。干池涤薮。善曰：孔安国尚书传曰：涤，除也。郑玄礼记注曰：薮，大泽。上无逸飞，下无遗走。擭胎拾卵，蚳蝝尽取。善曰：国语曰：鸟翼鷇卵，虫舍蚳蝝。韦昭曰：蚳，蚁子也，可以为醢。蝝，复陶也，可食。未乳曰卵。蚳，直尸切。蝝，音缘。取，苍茍切。取乐今日，遑恤我后？皇，暇也。言且快今日之茍乐，焉能复顾后日之长久也。善曰：毛诗曰：我躬不阅，遑恤我后。既定且宁，焉知倾陁？天下已定，贵在安乐，极意恣心，何能复顾后日倾坏也。陁，音雉。
　　「大驾幸乎平乐，张甲乙而袭翠被。平乐馆，大作乐处也。袭，服也。李尤乐观赋曰：设平乐之显观，处金商之维限。善曰：班固汉书赞曰：孝武造甲乙之帐，袭翠被，冯玉几。音义曰：甲乙，帐名也。左氏传曰：楚子翠被。杜预曰：翠羽饰被。披义切。攒珍宝之玩好，纷瑰丽以奓靡。攒，聚也。纷，犹杂也。瑰，奇也。丽，美也。奓靡，奢放也。临迥望之广场，程角抵之妙戏。程，谓课其技能也。善曰：汉书曰：武帝作角抵戏。文颖曰：秦名此乐为角抵。两两相当，角力技艺射御，故名角抵也。乌获扛鼎，都卢寻橦。善曰：史记曰：秦武王有力士乌获、孟说，皆大官。王与孟说举鼎。说文曰：扛，横开对举也。扛与●同，古尨切。汉书曰：武帝享四夷之客，作巴俞、都卢。音义曰：体轻善缘。橦，直江切。冲狭燕濯，胸突铦锋。卷簟席，以矛插其中，伎儿以身投从中过。燕濯，以盘水置前，坐其后，踊身张手跳前，以足偶节踰水，复却坐，如燕之浴也。善曰：汉书音义曰：铦，利也，息廉切。跳丸剑之挥霍，走索上而相逢。挥霍，谓丸剑之形也。索上，长绳系两头于梁，举其中央，两人各从壹头上，交相度，所谓儛絙者也。跳，都雕切。华岳峩峩，冈峦参差。神木灵草，朱实离离。华山为西岳。峩峩，高大貌。参差，低仰貌。神木，松柏灵寿之属。灵草，芝英朱赤也。离离，实垂之貌。善曰：西都赋曰：灵草冬荣，神木丛生。毛诗曰：其桐其椅，其实离离。毛苌曰：离离，垂也。总会僊倡，戏豹舞罴。白虎鼓瑟，苍龙吹篪。仙倡，伪作假形，谓如神也。罴豹熊虎，皆为假头也。女娥坐而长歌，声清畅而蜲蛇。蜲蛇，声余诘曲也。善曰：女、娥，娥皇、女英也。洪涯立而指麾，被毛羽之襳襹。洪涯，三皇时伎人。倡家托作之，衣毛羽之衣。襳，衣毛形也。善曰：襳，所炎切。襹，史宜切。度曲未终，云起雪飞。初若飘飘，后遂霏霏。飘飘、霏霏，雪下貌。皆巧伪作之。善曰：班固汉书曰：元帝自度曲。瓒曰：度曲歌终，更授其次，谓之度曲。毛诗曰：雨雪霏霏。复陆重阁，转石成雷。复陆，复道阁也。于上转石，以象雷声。礔激而增响，磅礚象乎天威。增响，委声也。磅礚，雷霆之音，如天之威怒。善曰：礔，敷赤切。磅，怖萌切。礚，古盖切。巨兽百寻，是为曼延去声。作大兽，长八十丈，所谓蛇龙曼延也。善曰：汉书曰：武帝作漫衍之戏也。神山崔巍，欻从背见。欻之言忽也。伪所作也。兽从东来，当观楼前。背上忽然出神山崔巍也。欻，许律切。熊虎升而挐攫，猨狖超而高援。皆伪所作也。善曰：挐攫，相搏持也。挐，奴加切。攫，居缚切。怪兽陆梁，大雀踆踆。皆伪所作也。陆梁，东西倡佯也。踆踆，大雀容也。七轮切。善曰：尸子曰：先王岂无大鸟怪兽之物哉？然而不私也。白象行孕，垂鼻辚囷。伪作大白象，从东来，当观前，行且乳，鼻正辚囷也。善曰：辚，音邻。囷，巨贫切。海鳞变而成龙，状蜿蜿以蝹蝹。海鳞，大鱼也。初作大鱼，从东方来，当观前，而变作龙。蜿蜿、蝹蝹，龙形貌也。善曰：蜿，于袁切。蝹，于君切。含利颬颬，化为仙车。骊驾四鹿，芝盖九葩。含利，兽名。性吐金，故曰含利。颬颬，容也。骊，犹罗列骈驾之也。以芝为盖，盖有九葩之采也。善曰：颬，呼加切。蟾蜍与龟，水人弄蛇。作千岁蟾蜍及千岁龟，行舞于前也。水人，俚儿，能禁固弄蛇也。善曰：蟾，昌詹切。蜍，市余切。奇幻儵忽，易貌分形。儵忽，疾也。易貌分形，变化异也。善曰：幻，下办切。吞刀吐火，云雾杳冥。善曰：西京杂记曰：东海黄公，立兴云雾。汉官典职曰：正旦作乐，漱水成雾。楚辞曰：杳冥兮昼晦。画地成川，流渭通泾。善曰：西京杂记曰：东海黄公，坐成山河。又曰：淮南王好方士，方士画地成河。东海黄公，赤刀粤祝音呪。东海有能赤刀禹步，以越人祝法厌虎者，号黄公。又于观前为之。冀厌白虎，卒不能救。善曰：西京杂记曰：东海人黄公，少时能幻，制蛇御虎，常佩赤金刀。及衰老，饮酒过度，有白虎见于东海，黄公以赤刀往厌之，术不行，遂为虎所食。故云不能救也。皆伪作之也。挟邪作蛊，于是不售。蛊，惑也。售，犹行也。谓怀挟不正道者，于是时不得行也。尔乃建戏车，树修旃。树，植也。旃，谓●也。建之于戏车上也。侲僮程材，上下翩翻。侲之言善。善童，幼子也。程，犹见也。材，伎能也。翩翻，戏橦形也。善曰：史记，徐福曰：海神云，若侲女卽得之矣。侲，之刃切。突倒投而跟絓，譬陨绝而复联。突然倒投，身如将坠，足跟反絓橦上，若已绝而复连也。善曰：投，他豆切。说文曰：跟，足踵也，音根。百马同辔，骋足并驰。于橦子作其形状。善曰：陆贾新语曰：楚平王增驾，百马同行也。橦末之伎，态不可弥。弥，犹极也。言变巧之多，不可极也。弯弓射乎西羌，又顾发乎鲜卑。弯，挽弓也。鲜卑，在羌之东，皆于橦上作之。善曰：魏书曰：鲜卑者，东胡之余也。别保鲜卑山，因号焉。
　　「于是众变尽，心酲醉。盘乐极，怅怀萃。酲，饱也。萃，犹至也。于是游戏毕，心饱于悦乐，怅然思念所当复至也。善曰：孟子曰：盘游饮酒，驰骋田猎。阴戒期门，微行要屈。要或为徼。善曰：期门，已见西都赋。汉书曰：武帝微行所出。张晏曰：骑出入市里，不复警跸，若微贱之所为，故曰微行。要屈，至尊同乎卑贱也。降尊就卑，怀玺藏绂。天子印曰玺。绂，绶也。怀藏之自同卑者也。便旋闾阎，周观郊遂。善曰：闾，里门也。阎，里中门也。郊，已见西都赋。周礼有六遂也。若神龙之变化，章后皇之为贵。龙出则升天，潜则泥蟠，故云变化。章，明也。天子称元后。皇，汉帝称也。善曰：管子曰：龙被五色，欲小则如蚕蝎，欲大函天地也。然后历掖庭，适驩馆。掖庭今官，主后宫，择所驩者乃幸之。捐衰色，从嬿婉。嬿婉，美好之貌。善曰：毛诗序曰：华落色衰。韩诗曰：嬿婉之求。嬿婉，好貌。嬿，于见切。婉，于万切。捐，弃也。促中堂之陿坐，羽觞行而无筭。中堂，中央也。善曰：楚辞曰：瑶浆蜜勺实羽觞。汉书音义曰：羽觞，作生爵形。仪礼曰：无筭爵。郑玄曰：筭，数也。秘舞更奏，妙材骋伎。秘，言希见为奇也。更，递也。奏，进也。妖蛊艳夫夏姬，美声畅于虞氏。善曰：左氏传，子产曰：在周易，女惑男谓之蛊。音古。又左氏传曰：楚庄王欲纳夏姬。杜预曰：夏姬，郑穆公女，陈大夫御叔妻。七略曰：汉兴，善歌者鲁人虞公，发声动梁上尘。畅，条畅也，勑亮切。蛊，媚也。始徐进而羸形，似不任乎罗绮。嚼清商而却转，增婵蜎以此豸音雉。清商，郑音。蝉蜎、此豸，恣态妖蛊也。善曰：宋玉笛赋曰：吟清商，追流征。婵，音蝉。蜎，于缘切。纷纵体而迅赴，若惊鹤之羣罢。纵体，舞容也。迅疾赴节相越也。相鹤经曰：后七年学舞，又七年舞应节。振朱屣于盘樽，振，犹掉也。朱屣，赤丝履也。奋长袖之纚。舞人特作长袖。纚，长貌也。善曰：韩子曰：长袖善舞。，素合切。纚，所倚切。要绍修态，丽服扬菁。要绍，谓娟婵作姿容也。修，为也。态，娇媚意也。菁，华英也。善曰：楚辞曰：夸容修态。要，于妙切。菁，音精。眳藐流眄，一顾倾城。眳，眉睫之间。藐，好视容也。流眄，转眼貌也。眳，亡井切。善曰：汉书，李延年歌曰：北方有佳人，绝世而独立。一顾倾人城，再顾倾人国。展季桑门，谁能不营？善曰：国语曰：臧文仲闻柳下惠之言。韦昭曰：柳下，展禽之邑。季，字也。家语曰：昔有妇人，召鲁男子，不往，妇人曰：子何不若柳下惠？然妪不逮门之女也，国人不称其乱焉。桑门，沙门也。东观汉记，制楚王曰：以助伊蒲塞桑门之盛馔。说文曰：营，惑也。列爵十四，竞媚取荣。后宫官从皇后以下凡十四等，竞争邪媚求荣爱也。善曰：列爵十四，见西都赋也。盛衰无常，唯爱所丁。善曰：尔雅曰：丁，当也。卫后兴于鬒发，飞燕宠于体轻。善曰：汉书曰：孝武卫皇后，字子夫。汉武故事曰：子夫得幸，头解，上见其美发，悦之。毛诗云：鬒发如云。之忍切。荀悦汉纪曰：赵氏善舞，号曰飞燕，上说之。事由体轻而封皇后也。尔乃逞志究欲，穷身极娱。逞，娱也。娱，乐也。善曰：楚辞曰：逞志究欲，心意安之也。鉴戒唐诗，他人是偷。唐诗，刺晋僖公不能及时以自娱乐，曰：子有衣裳，弗曳弗娄，宛其死矣，他人是偷。言今日之不极意恣娇亦如此也。善曰：国语曰：鉴戒而谋。贾逵曰：鉴，察也。自君作故，何礼之拘？善曰：国语，鲁侯曰：君作故事。韦昭曰：君所作则为故事也。商君书曰：贤者更礼，不肖者拘焉。增昭仪于婕妤，贤既公而又侯。善曰：汉书曰：孝成帝赵皇后有女弟，为婕妤，绝幸，为昭仪。又曰：孝元帝傅婕妤有宠，乃更号曰婕妤，在昭仪上，尊之也。又曰：封董贤为高安侯，后代丁明为大司马，卽三公之职也。许赵氏以无上，思致董于有虞。善曰：汉书曰：成帝谓赵昭仪曰：赵氏故不立许氏，使天下无出赵氏上者。王闳争于坐侧，汉载安而不渝。渝，易也。善曰：汉书曰：上置酒麒麟殿，视董贤而笑曰：吾欲法尧禅舜，何如？王闳曰：天下乃高帝天下，非陛下有之。统业至重，天子无戏言。
　　「高祖创业，继体承基。暂劳永逸，无为而治。善曰：剧秦美新曰：汉祖创业蜀、汉。汉书，平当曰：今汉继体承基三百余年。又杨雄曰：不一劳者不久佚。论语曰：无为而治，其舜也欤？耽乐是从，何虑何思？善曰：尚书曰：惟耽乐之从。周易曰：天下何思何虑？多历年所，二百余朞。朞，一帀也。从高祖至于王莽，二百余年。善曰：尚书曰：殷礼配天，多历年所。徒以地沃野丰，百物殷阜。沃，肥也。丰，饶也。殷，盛也。阜，大也。岩险周固，衿带易守。谓左崤、函，右陇坻，前终南，后高陵。善曰：左氏传曰：制，岩邑也。李尤函谷关铭曰：衿带咽喉。管子曰：地形险阻，易守难攻。得之者强，据之者久。流长则难竭，柢深则难朽。故奢泰肆情，馨烈弥茂。言土地险固，故得放心极意而夸泰之，馨烈益以茂盛。鄙生生乎三百之外，传闻于未闻之者。鄙生，公子自称，谦辞也。三百，自高祖以下至作赋时也。善曰：孔丛子，子高谓魏王曰：君闻之于耳邪？闻之于传邪？者，之与切。曾髣其若梦，未一隅之能睹。善曰：甘泉赋曰：犹髣其若梦。说文曰：彷佛，相似，见不谛也。论语曰：子曰：举一隅而示之。此何与于殷人屡迁，前八而后五？居相圮耿，不常厥土。盘庚作诰，帅人以苦。善曰：广雅曰：与，如也。言欲迁都洛阳，何如殷之屡迁乎？言似之也。尚书曰：自契至成汤八迁。尚书序曰：盘庚五迁。又曰：河亶甲居相，祖乙圮于耿。孔安国曰：河水所毁曰圮。盘庚迁于殷，殷人弗适有居，率吁众戚，出矢言。圮，平鄙切。方今圣上同天，号于帝皇，天称皇天。帝，今汉天子号。皇帝兼同之。善曰：方今，犹正今也。尚书刑德放曰：帝者，天号也。天有五帝。春秋元命苞曰：皇者，煌煌也。掩四海而为家，掩，覆也。善曰：礼记，孔子曰：大道既隐，天下为家。又曰：圣人能以天下为一家也。富有之业，莫我大也。三皇以来，无大于汉者。善曰：周易曰：富有之谓大业也。徒恨不能以靡丽为国华，善曰：国语，季文子曰：吾闻以德为国华。韦昭曰：为国光华也。独俭啬以龌龊，忘蟋蟀之谓何？俭啬，节爱也。蟋蟀，唐诗刺俭也。言独为节爱，不念唐诗所刺邪？汉书注曰：龌龊，小节也。王逸楚辞注曰：谓，说也。何休公羊传注曰：谓据疑问所不知者曰何也。岂欲之而不能，将能之而不欲欤？蒙窃惑焉，言我不解何故，反去西都从东京，置奢逸卽俭啬也。善曰：蒙，谦称也。周易曰：匪我求童蒙也。愿闻所以辩之之说也。」说，犹分别解说。
　　文选考异
　　心奓体忲　案：「忲」当作「泰」。注「奓」「忲」同。薛注云「体安骄泰」者，其本作「泰」，而如字解之也。又云「泰」或谓「忲习之忲」者，读「泰」为「忲」，又一解也。善引小雅曰「狃，忲也」者，为薛后解申说也。然则善本必同薛作「泰」，今各本作「忲」，盖不知者误改之。
　　注「言帝王必欲顺阳时」　袁本、茶陵本无「阳」字。案：此尤校添也。
　　注「核验也胡革切」　袁本、茶陵本无此六字，何校去。
　　注「作起也」　袁本、茶陵本无此三字，何校去。
　　注「汉书曰汉元年」　袁本、茶陵本「曰」作「高纪」二字。
　　注「尚书曰肆予敢求尔于天邑商」　袁本、茶陵本「曰」上有「王」字，无「肆予」二字。
　　注「天命不滔」　案：「滔」当作「」，观下注可见。各本皆讹。
　　注「洫域池也」　案：「域」当作「城」，后「横西洫而绝金墉」句注可证。下「郛者何域外大郭也」，何校「域」改「城」，是也。各本皆讹。
　　乃览秦制　袁本、茶陵本「乃」上有「尔」字。案：此无以考也。
　　注「棼橑已见西京赋」　何校「京」改「都」，陈同，是也。袁本亦误，茶陵本复出前注，更非。凡茶陵例改已见为复出，故其首题增补二字，以后悉放此。
　　雕楹玉磶　案：「磶」当作「舄」。善引广雅「磶」而云「磶」与「舄」古字通，谓赋文之「舄」与广雅之「磶」通也，其作「舄」甚明。各本所见，盖皆误。
　　注「山坻除也」　袁本、茶陵本无「山」字。案：此初亦无，后修添之而误耳。
　　注「陖陡也」　袁本「陡」作「斗」是也，茶陵本作「升」，卽「斗」字之讹。
　　仰福帝居　何校「福」改「褔」，云颜氏匡谬正俗云：副贰之字本为「褔」，从衣，畐声。西京赋「仰褔帝居」传写讹舛，转「衣」为「」，读者便呼为「福禄之福」，失之远矣。今案：所校是也，凡从「衣」之字，每与从「」混，各本传写之误，与颜云云正同，善自作「褔」，不作「福」也。
　　注「说文注曰」　案：「注」字不当有，各本皆衍。
　　大夏耽耽　袁本、茶陵本「夏」作「厦」。案：此疑善「夏」、五臣「」而失着校语。又二本注中字尽作「」，亦涉五臣乱之。
　　注「然则既有九室」　袁本、茶陵本无「既有」二字。案：「则」字亦衍。
　　注「蒉积也薛君曰蒉」　案：当作「薛君曰●积也」六字。各本皆误。
　　注「左传子朱曰」　袁本、茶陵本「左」下有「氏」字，无「子朱」二字，是也。
　　兰台金马　袁本、茶陵本「兰」上有「外有」二字。案：此无以考也。疑善、五臣之异，二本失着校语，尤所见独未误耳。
　　嗟内顾之所观　案：「嗟」当作「羌」，注同。善引小雅广言「羌，发声」为注，是其本作「羌」甚明。袁、茶陵二本所载五臣良注云「嗟，叹声」，是其本改作「嗟」亦甚明。各本所见，以五臣乱善，又幷注中字改为「嗟」，益不可通。特订正之。
　　注「汉书武帝故事」　案：「汉」上当有「善曰」二字，茶陵本此作善注，其薛注「长乐桂宫」至「殿名也」十二字在上，别以「综曰」冠之，最是。尤本自此至末三十七字错入薛注，袁本「长乐」云云十二字错入善注，皆大误也。又何校去「书」字，陈同，各本皆衍。
　　后宫不移　袁本、茶陵本「后」上有「于是」二字。案：此无以考也。
  </div>
  <div class="pagination">
   <a href="文选_page4.html">
    上一页
   </a>
   <a href="文选.html">
    1
   </a>
   <a href="文选_page2.html">
    2
   </a>
   <a href="文选_page3.html">
    3
   </a>
   <a href="文选_page4.html">
    4
   </a>
   <span class="current-page">
    5
   </span>
   <a href="文选_page6.html">
    6
   </a>
   <a href="文选_page7.html">
    7
   </a>
   <a href="文选_page8.html">
    8
   </a>
   <a href="文选_page9.html">
    9
   </a>
   <a href="文选_page10.html">
    10
   </a>
   <span>
    ...
   </span>
   <a href="文选_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
