<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 106 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 106 页/共 134 页
  </h1>
  <div class="content">
   吉安端砚其传不知何始厥面中洼而黝深若盂可盛二合旁缺蚀如蠧如朽株乃其底则顾泽然光凝然脂也是亦岱溜追蠡渐摩使然与或曰石性坚端于石又坚非数十百年不至于是夫砚数十百年阅太守若干人摧颖发墨乂不知几万千也而渐靡于水吾于是识刚柔之用焉吾观斯砚其不穿者盖十五之一夫其不择不辞不吞不吐以至斯也于是审弛张之机焉爰命蔵人砻而收之用告来哲且重系曰呜呼斯砚阅太守若干人方其视事挥毫得之于心而应之于手也公私邪正有太守不暇谋而砚知之者阅歴之间其公私邪正有文献不及载而砚识之者是可畏也夫故记
　　补烛记【王云凤】
　　治柔兆执徐八月哉生魄余直夜祠部吏人进烛瞑目而坐顷之沥沥有声乃睇焉则烛之肤内溶而逆案有故笺列而防之以为奇防复瞑目坐铎廵者报一鼓开目视则炙笺离披汁四溃出循肤而下悬者累累如画猿子母手接探涧果状堕几而矗者若恠石枯松层楼鋭塔奇者若戯儿伏犬最奇者若老翁负子未角之犊奔而返顾蚁蜂蛄蚓攀縁而上上泛滥如河江防缀如珠玉者不数而其势潸然未已也余曰息熖可免乎吏请以末盐补其缺徐以其余为之垣烛烬不复坏也嗟乎烛以坚为体以明为用以不坏为材吾之烛岂固不良于他烛耶内有所炽不能自制而外无劲臣强藩相与周旋保持之吾且闭目焉故笺之防适以为病吾且以为竒防焉向非吏之请其不为弃物也哉余于是有感焉治安之国光大之朝或登一匪人行一戾政则众哓哓然诉啧啧然议矣及乎人之党既繁而政之积弊益甚耳目习惯以为常非惟不形之言亦复不介于心而风俗始变国家始衰矣庸劣之君冥弗之觉方且以故笺治之者世岂少哉汉而唐而宋千载一辙吁其可嘅夫盐之价非贵也吏之言贱也而可使吾烛为良烛然则兴治之防极弊之才世未尝乏顾人不知用之耳载籍称扬侧陋询蒭荛又曰为政在人余于是乎重有感
　　菊记【孙应鳌】
　　嘉靖丁已余提刑江西按察佥事是时天台王敬所子为督学使每秋之季月尝折简相期余过廨舍看所种菊自署万菊主人所种菊率多陶埴器若盂甗形者菊甚茂蔚花繁甚每相期过未尝不赋诗投壶竭情欢洽然后别居无何余迁防议仍江西敬所子亦来为布政使余亦因政事暇以陶埴器学种菊率多槁即不槁亦不茂蔚且不花余因以质敬所子乃敬所子曰物莫不生于土菊者尤草卉类之秉土为性也余虽种诸陶埴器然寘诸土上器内贮土满不用底其气通子以寘诸石除土性既隔气因阏塞矣余于是私识之无何余载迁陜西督学使既至陜亦因暇载学种菊如敬所子之言菊于是果茂蔚花繁甚语曰熟者之智暗者之决讵不信耶自余载学种菊欲尽其方于是攷谱牒遍询善蓻者当春苗时剔根析茎掇去其颠数日则岐出两枝乂掇之每掇益岐至秋则一干数花婆娑如小盖其粪灌宜活水宜鸟兽之燖水宜衣垢水皆可肥粪灌不宜数宜两壶庶水散而徐宜就日不宜熯干宜常润不宜佩麝虑虫啮苞颖宜勤视凡是数者皆敬所子之未余告然敬所子谓毋失土性以阏塞其气则固括是数者何必尽吿于余自余迁官陜西敬所子为文宠行大要称陜本西京流风经术词赋素称雄谬指余亦以经术词赋誉于时谓士不通性命则经术为口耳词赋为俳优欲余进士子于性命此其防与种菊者毋失土性以阏塞其气何异惜进士子于性命之详未余告然以余欲尽种菊之方例之茍知欲毋失其性恐阏塞其气则凡欲以顺时行教随质异裁约禁其淫忒放逾使昏蔽撤去各得所以为心自是循法践矩习耳目手足之则于不识不知由之诵説讽咏得返于性情树辞摛文能摅乎理趣俾硕大光伟之业此焉基之斯曹刿所谓茍中心以图知虽不及将必至焉庸讵两有轨躅哉惜敬所子今逺隔数千里莫相对为欢证前説当否把菊怀人为之怃然淮海孙应鼇记时壬戌秋之季月
　　柱石坞记【陆深】
　　俨山西偏澄怀阁之下小沧浪之上复以暇日周施阑槛用备临观徙倚之适有川石者三髙可丈许并类削成有奇观焉因错树之为三峰中峰苍润如玉弹窝圆莹丰上而鋭下借以盆石有端人正士之象却而望之擎空干云邈焉寡羣岂八柱之遗非耶题曰锦柱傍甃两台其左曰龙鳞石苍碧相晕比次成文俨然鳞甲之状森耸而欲化也其右石首微□而婀娜拱揖有掀舞之意名曰舞花虬合而命之曰柱石坞曲径其下以通往来每当朝日始升夕阳初下曵杖徘徊聊以寄吾孤岸之气时时赋王右丞五言短篇或歌陶彭泽归来词一两解俯槛观游鱼为之一笑意甚乐也客有过者相携而共乐焉疑之者进曰古之君子闲居而寡求今之君子退蔵而喜事是坞也奚取焉俨山人复为之一笑徐应之曰夫生有定理物有定分各还其分以归之理古之道也兹数石者遗弃荒林野草之间蛇虺之所蟠牛羊之所砺樵夫牧竖之所践踏石固无悔也而理有不当然者一旦起而拂拭之立者为峯卧者为岫歆者突者为巗窦圆者中规曲者中矩抗者若介俯者若委参而列之者若同志孤者无党正者不倚各还于理斯固其分也而石亦何加损哉乃若君子之取诸物也近而逺粗而精一以贯之独非古也乎且予之理是也役数夫之力假旦夕之工髙卑以陈动静以位清浊以判治忽以区夷险以奠不曰俭操而博取乎吾子殆求之形迹之际末矣客起曰槩于理遂书为记
　　雪山氷井记【吴国伦】
　　往岁友人以白磁缸一口见遗体圆而资极莹彻髙尺许径一尺有半中可贮水五十升汉人谓玉晶盘与氷同洁兹庶几焉騐之盖正德间器也未几客有载一白石山来求售者大不盈尺髙倍之客不自知其名予曰此玉华石也出将乐洞虽工人稍斵其初而天造奇形故在巉岩礧砢光片片可镜其隂则斗削壁立上下两空洞有含烟出云之形即小山赋不尽其奇矣因以布十疋易之客大溢所望而去顷予抱病溽暑喘息如焚思欲登雪山而浴氷井不可得因取王华石置左名之曰雪山白磁缸置右而实以清泉名之曰氷井乃布竹榻其间朝夕养疴偃仰坐卧焉遂觉暑气渐微凉意渐洽泠泠然爽致宜人间起而摩挲之则倐然山欲雪井欲氷也已而自笑曰炎方六月何自有氷雪哉夫霄壤之间凡可强而名者借也而吾以其不可名者寄焉亦借也岂惟拳石勺水为然仰积气而为天俯积块而为地皆强而名之也托之乎象其形也天地且尔又何一物非借乎乃予之左雪山而右氷井也亦象其形而借其意耳汉书云清室则中夏含霜夫室可霜也安见山不可雪而井不可氷乎客有闻予言而叹者曰信如子言不知真之为借借之为真矣客真知言乎哉
　　醉石斋记【冯梦祯】
　　昔蘓长公以怪石充供饷佛印参寥则文石之滥觞也余观前后怪石供其文甚矣然所称怪石者则以饼饵易之齐安小儿当时良不之贵而石之可怪仅仅多红黄白色其文如指上螺而止似亦非石品之上今六合山中所产絶奇好事者竞出金钱购之而贫者日奔走以自给余至南都则闻程别驾克全所贮不赀请观焉而克全欣然出其所有示余曰喜则取之不可则返无伤也余以故得尽其意于石自甲午至今识弥精取弥寡计前后所蓄仅数十枚皆取其天机而畧其元黄牝牡乃所谓文如指上螺者则掷不顾恨不能起长公于九原与之品石耳然余之所谓佳众俱不解即克全亦不解今岁病后游城南克全具鸡黍淹留竟日凡盆盎间物搜阅几遍所仅取者不能数枚克全见讶又出其所宝若干大都求奇于人物仙释余更揶揄之同一嗜石而意匠相诡如此余谓克全好石日购而聚之不减富人之积金乃不自有而归其精者于余视长公之不自有而以供佛印参寥者何异然而克全之所谓精者自在余未尝夺之也何必余之是而克全之非耶克全所居之斋顔曰醉石尝自为赋而以记属余克全为人长者慎于取与其亷声在抚抚之人尸而祝之夫石坚贞而有文理君子比德焉宜其醉也是通而不溺之谓也余斤斤置辨明已之是张人之非余则溺矣是为记
　　袖清源石小记【蒋德璟】
　　丁丑孟春二十八日林公为磐邀同杨公康侯及予弟中陛礼裴洞复前洞后豋絶顶中台而中陛以事先归予旋豋百丈坪左台再移榻南台雨甚林公复先归仅予偕康侯宿僧寮明晨大雾凌风豋絶顶为右台三台巅皆择小石有孔窍玲珑者带苔藓入袖殊有致比林公游觉海以觉海石见饷而布衣黄公季弢亦饷予白石子三百枚曰佐君盆景余因叹千古花石之富莫如宋艮岳其得祸最惨它如李卫公以平泉醒酒石杀其孙而赵南仲舁灵壁石役卒五百郑璠辇象江六怪石费钱六十万劳民伤财身名俱损近则太湖英德大理玉华之石多为官府嶃凿搬运数千里装揑假山不过供俗子一赏耳以裴晋公之贤结搆緑野已有破尽千家作一池之诮而司马温公独乐园小不过数十椽亦俨然与雒阳诸名园并列晋公未始有余而温公未始不足也况贤不若晋公者乎本朝杨太宰巍每游名山即拾一石归余最慕之予年伯谢公肇淛亦云云山行遇道旁石佳辄掇置卉竹间殊有郊坰雅趣璟以为具四美焉省财省谤一也石受名山雾露日月之精久烟雾凝浮与出椎斧者不同二也每到一山梦寐常不忍忘古人或托之图画或为敲诗作记以供卧游终不若本山佳石日在眼手三也取之无禁携之不难一石题一山名山既无数相对欣然而亦易于勅断不作爱想四也书以似黄林二公比恠石供何如而且渐为大小洞天及七十二福地之游皆从袖清源始
　　弹筝记【苏桓】
　　武宗时东院梁氏弹筝独妙家世善声备供奉天啓甲子二月中予同刘君过之则已无弹筝者矣刘少时击剑饮酒豪闻局中比入梁氏记忆庭径慨然当时居有间问其家三姑善筝者下世今几年一鬟应曰客何从知予三姑也今九十余尚能饭然二三十年来内庭静摄教坊乐部皆湮废时好新声三姑筝尘久矣每家人小集风月闲好姑悲来或一弹促节哀音听者失悦刘因请见三姑冀弹数柱辞再四则列幛座右为奏一曲洪往舒归鲸骇鸾续更时时闻折桂状已若风雾烟雨共冷冷也坐客听者悄然慨叹云后田玉环亦以善筝名第非梁氏所传大抵皆姑蘓太仓间琵琶声兼仪扬里巷所歌陈隋调耳一抑一扬抗云零露伫听移时靡靡焉哀以思也时田锦衣子弟至骄倨顾独慕环费万万缗求环弹筝环弹筝数声即起去田私其色技不为怪且曰筝固如是妙耳其时刘弱亦弹筝但听梁氏筝有词有説田氏止有词又弹时吟胜于弦不知者若以为瑟也弱弹筝则竟唱甘州桐城诸歌矣北风凄劲戍士秋懐把臂宣骄亦自哀激以此谱入筝声未审违合但连弦并拨雨霰惊飞倒柱寂然山花未发亦近世所未有嗟乎筝一艺耳嘉隆所传世无存矣游侠如刘君复不可得长安风景何如耶记昔所闻才经数嵗梁妪已殁田刘适人思向音响渺矣难即伤哉后之欲闻此技者也
　　寒碧琴记【王猷定】
　　余幼嗜琴闻四方有蓄必造观然佳者往往不多得余论琴颇与人异审其质以考其声而知阴阳之所自生察其形以騐气而知清浊之所繇出故琴之有当于余者百不得一二癸巳春汉中杨公某来广陵闻蓄琴甚善过公求观啓其函则铿然石也公曰子识之乎此苏子由之寒碧也子由有寒碧琴説子为我记焉昔子瞻为登州司户叅军子由省之携琴游大海舟覆琴堕海后髙丽人得之献其王王视知为苏氏物也蔵之数百年迨明崇祯间髙丽困于兵请援上遣总兵黄某帅师捄之髙丽戴天子徳意而以黄帅之有劳于其国也赍予甚腆濒行复赠之以琴而琴遂还中国其后黄帅道淮上总漕路公闻之易以良马不可黄帅殁其子辟乱怀琴渡江至金山闻北兵南下益皇恐乃谋之僧匣琴系以铁絙坠郭公墓下沉诸江者三年黄子有姊甚贫因谓姊曰吾无能为姊计有先人之所寳者足朝夕矣乃吿以琴所在遣人取之其姊谋而售焉王子曰有是哉兹琴也失于海沉于江淹于属国其濒于危者亦屡矣幸而复返于中国使又不幸而终于击剑负贩之徒无宁其在江海也而今得功而托焉公其毋易视此石之铿然者也公曰诺吾将归而蔵诸南岐紫陌之山矣琴长三尺四寸濶六寸缺两足


　　明文海巻三百七十八
　　钦定四库全书
　　明文海巻三百七十九　　　余姚黄宗羲编记五十三
　　功迹
　　江淮平乱事状【祝允明】
　　正徳五年秋大憝伏诛疮痍向复国宪昭振文武吐气万邦苍生方仰颂皇烈奠鸿寳于无疆未防羣盗复起或凶丑所遗或余虐所激呼啸团落动至万千最厥渠魁所谓刘六刘七齐彦名杨虎者倡乱于霸州遂至狼戻四方上薄畿辅横行齐鲁旁延荆豫下靡徐沛屠城破邑发庾溃狱杀人如麻烧庐空野钞敓市旅奸掠子女以至窃名号攻宗藩戕百官由盗而逆梗为国疾始于辛未之春逮乎壬申之夏皇帝屡命内外文武大臣分阃专钺四出征讨虽其东扑西燎左翦右蔓然而卒借庙社之灵圣后之徳臣工宣力将士用命凡彼诸酋先后戡戮与其夷类悉同汛扫惟刘七与彦名鞠顽负固奔迸后诛乃七年七月癸巳竟授首于南通州之狼山于是妖孽荡涤王路载夷江河晏澄井邑绸缪兵休于伍民返其业喜极而鸣驩然一情淮安守罗君循贰守胡君轩扬州贰守于君利来属允明纂次其事将请诸太史先生勒碑涯浒允明以为残逆殄除固将登记史注题名太常以示有截而悬无穷惟此一防独在二凶祸始于西北而终于东南故特按荡平之迹凡事聫江淮者繋时叙録以为状据而其他伟绩地属殊方时非此日特书有在兹故畧焉刘六刘七者霸州之民兵也初六年之春朝廷以其故实剧盗下命捕之围困于霸才三十人他盗齐彦名劫围而出与俱奔东兖转上湖广复来山东五月冦大名等地六月甲申冦日照遂冦诸城自甲申至于庚寅凡破州县十三辛卯入文安趋霸州壬申冦武安至于丙午又破州县十六七月己酉朔冦齐河至于乙夘乂破州县八丙辰冦冀州先是他魁杨虎流劫山西转掠而南亦以六月甲申冦武安后为都宪陈公天祥所蹙乃来大名与六七合羣其后或分或并至是二党方聚丁巳遂同围枣强众二千骑烧杀惨毒知县段豸死之自是狂焰转炽戊午六七彦明冦景州至于甲戌又破州县八丁丑虎冦沧州至于八月己夘方解去自桑园至平原而刘七踵至复围之癸未始解沧被围凡七日焚掠死伤不可以数燬漕舸三百艘六七彦明亦自桑园冦陵县由穆陵闗而东至沂州攻城犯藩府数日由峄县兖州出至济宁烧运船千五百余艘径趋大名往来山东纵横残燬初都御史马中锡被命捕贼布招安之令六七来以受招防马马聴之遂至猖獗于是朝廷逮马还以都宪陆公完代之复命中贵谷张二公监总戎务少司徒杨公督理饷给陆公以是月辛巳受命视师癸未陛辞而出首命各郡县募集民兵修濬城池自是贼至不能入城又令诸乡村拘收马骡入城自是贼至野无所掠乃相机运算简将练士师律明肃出辄有功丁亥宣府副总兵许侯泰防击将军郤侯永等与贼战于霸州之平口斩首百一十有竒总兵张侯俊兵备少卿陈侯天祥与战于信安镇斩首二百一十有竒生擒百一十有竒辛丑许副总又破之于阜城之半壁店斩首百九十有竒生擒百一十有竒甲辰郤逰撃又破之于景州之鉴桥集斩首百五十有竒其他小战往往皆捷于是军威始振民之从贼者始有畏心陆公乃乘机布令以晓谕之又于军前立招帜以散胁从于是散去者甚众九月戊申朔延绥副防将冯侯祯及郤永等兵撃贼于景州之宋门店丙寅又撃之于曹州之裴子岩皆大破之宋门之级千有五百裴子之级二千有竒其他小战亦无不克贼魁朱千户为沙长孙所戮刘四齐仲徳皆被杀死四即刘七弟仲徳彦名弟也贼既屡败十一月甲辰又为冯副叅及防将李侯瑾破之于郓城斩首五百六十有竒丙辰郤逰撃破之于髙丽店斩首七百七十有竒由是其势益衰六七彦名先自霸州渡河时十二月丁丑朔乘舆方出郊省牲贼奄至新城涿州之界大肆烧劫以摇京师复往至大名之小滩甲午冯许二公又破之于彰徳之何家屯斩首七百有竒乃奔至山东之桐城驿复上文安时七年正月驾将郊贼窥伏近地而迫于官兵不能肆也始杨虎之解沧围而入平原也乃由髙唐以西随地冦钞既数为陆公部兵所破遂流掠兖州邳宿上下十月壬辰冦永城转冦夏邑虞城丙申冦归徳遂冦亳州总漕巡抚都宪张公缙遣永平衞指挥石坚夏时知亳州张思齐等防御之丁酉坚破贼于卢家庙擒其魁杨经等二十六人斩首四级贼退屯泥台店二将移兵伏白龙王庙集伺之己亥贼来夺船将渡涡河坚至撃破一船溺死其众贼乃返北岸与我相持坚之父玺急命指挥沈勇以其部兵张亳州遣其兵民俱来援颍州兵备佥事李君天衢亦遣指挥巩臣丌麟以兵千余并至战御贼乃退庚子收溺尸得四躯令所俘贼叅伍验之一乃虎也一为李隆与前所擒虎之孙经皆僣王也余贼乃由防城太和行劫入河南境后推其首刘三赵风子等胁从甚众时号河南贼亦为都宪彭公泽咸宁伯仇公钺灭无防正月辛酉郤逰撃等大破六七彦名之众于穆陵关斩首六百贼愈耗衂逋迸自后遇官军不能肆敌陆公益遣兵分道撃御是月甲子河南余党贾勉儿冦砀山丙寅冦萧二月己夘冦睢宁典史袁浩死之张公帅兵往袭甲申贼至宿迁欲渡公所遣指挥周正拒之乃退往桃源公追至白洋河壬辰勉等由灵璧虹县遁去而刘七之众万有七千又自文安南下以是月辛卯由郯城赣榆而西将冦沭阳张公得报当河南贼甫去急引而东丙申入邳戊戌贼至沭阳公遣千户张瀛帅数千骑往觇道遇贼三百骑瀛力战斩三人贼去公所遣他兵追袭亦多斩获复遣兵下清河淮安以捍之辛丑贼冦邳州以八百骑三面薄城余众充塞郊野公视城惟南门东稍门二重要害命瀛守之持兵扼门之险贼破外门瀛并开其内战杀四贼贼不能入乃退败遗马骡百余近水沮洳中以饵我军公曰此莫敖伐绞故智命勿取贼计不得行不三时竟去城以完癸夘贼过吕梁杀官民烧署舍张公帅兵三千追袭之贼奔至滕县甲辰辽东副总兵刘侯晖遇于吕孟社大破之斩级九百有竒贼趋徐又为张公遣兵备宪副冯君显所搤乃东至邳之马古城遇副总及防将李侯鋐之兵三月庚戌夜半与战贼且战且却至鱼头集斩首百三十有竒夺囬虏众贼乃东奔登州海套虽经数败随在胁聚寡而复众陆公乃大集诸路之师毕至分道屯集弥布逺近公指麾诸将各授成算而往动合机宜料决若神于是郤刘李三公及副防将温侯恭之兵并各郡县官校诸君并进与贼遇于嵩浅坡古县集等处奋勇鏖战凡斩首三千级窜遁千余伤残死殁不可胜纪四月丁丑等日也前后灭其酋豪殆尽六七彦名独挟所余骁猛仅三百骑间道而逸驰至河西务其势莫御复下至临清之南陆公策调官军邀撃之癸夘刘温二副叅将等与战于冠县等处大败之斩首二百四十有竒于是止遗剧徒二百而已遂奔河南是月之初河南旧党来冦定逺六安哨骑东躏巢滁惊偪陵寝已而复西戊戌遣二千余骑窃渡白洋又为周正所拒庚子越邳州渐北至双沟频欲渡不得癸夘乃复由灵虹西南遁去而六七彦名复以五月丁未渡枣林庚戌夜渡邳才三百人从光山确山奔上湖广乙丑至阳逻团风舍骑而舟丙寅遇都御史马炳然胁迫之马怒骂贼遂遇害而刘六遂溺水死惟七与彦名防江掠聚其势复盛至七百人闰五月己丑突来瓜州京口寄巢于常熟之福山港通州之狼山遂凌骛江面通州之臯滨江之区咸被创残于时张公洞机研虑随势应变数遣将校守吏遏截衞防通泰仪真瓜洲海门诸要害地募兵万有五千分屯应援储粟积刍除器修隄数出竒畧为必胜之计胡贰守及杨守孙君禄皆承檄以集事贼不安水居日上通州城外游掠城守甚坚贼潜谋掠马窜乱淮北海州张公得侦报急申严防御拘藏马骡贼既窘六月辛亥乃蓦海门而上甲寅越瓜洲过南京丙辰过采石泊芜湖乙丑在段腰遂自湖口县乘风而西防南康迤逦蕲黄以至九江安庆肆暴益甚七月壬午复越洲而南先是陆公自海套冠县捷后身统中军劄镇临清以控制上下至是朝廷以贼势且南复赐玺书令公南下直抵苏浙以穷逋魁务期殄絶公以六月戊申受命即留监督中贵陆公监鎗尹公驻扼通海要冲以遏贼奔而自驰以南是日至杨州防张公议兵所向逻骑报贼将犯仪真张公乃往赴之并温副叅之军以从陆公督刘副总之军趋洲比二公各至灞上而贼已东陆公乃急渡河驻京口守截时总督水利都御史俞公谏亦被勅捕贼陆公分兵与之并命刘郤及都指挥陈璠等往袭贼将犯镇江璠御之陆公又移巡抚都宪王公缜来驻京口区画备贼南冲时罗君方守镇江乃集水工千人治战舰百艘以周戎事惟力诸君俱赴太仓防仇公与叅将金侯辅各以兵来陆公因与仇议以副总兵时侯源守镇江金与逰撃将军陈侯珣守瓜洲部分定彭公且至而陆公已督诸军水陆并东矣丁亥贼泊狼山刘七妾丁氏阮氏逸入通州守兵执之己丑贼令狼山寺奴持书来索不与遂帅众二百余来攻我军撃之败归入船其夕大风发烈甚贼船皆解壊飘落其众颠踣不支仅存八舟将窜而遏于风势兵威惶惑弗能前乃登狼山团聚或下崖散逸輙为通州诸处守兵指挥刘葵胡镇千户王诏通判髙升等邀逐擒斩不絶庚寅斩首六十一俘口四十七辛夘俘十七有漂船至西洋港升岸掳掠辽东官军执之又斩首二十九俘二十壬申陆公在江隂防诸将指挥方畧其夕三更刘副总帅辽东兵千总官任玺帅大同兵副之郤逰击帅宣府兵及诸从校并进癸巳与守兵主客齐集日比午与贼战我军声焰震天风交作贼披靡大溃奔跻山颠古垣峻甚冯髙据险枪矢瓦石雨下鏖敌至于申际刘副总引其部领张椿萧滓髙云李春美饶徴等誓死决战分军为三刘任在山北郤在山南皆载盾跪行而上手施枪礟且上且攻盾上矢集如猬将士有被数箭中数石者不退遂夺其地贼坠崖死者无算刘七下山入舴艋将遁刘侯列兵崖下百矢齐发舰中礟矢并集七堕水死彦名为宣府游兵小旗张鉴所杀刘公擒斩余贼馘截沉水贼级有泅而北者髙云追斩之皆尽时已夜息兵甲午诸军复登山检搜贼已无类乃旋师凡斩级四百七十有竒俘百八十有竒间有逃匿复为通州守兵等擒斩先后三日内所获并前共为级五百八十九俘二百四十八其俘曰刘惠吴汉则皆僣王也遭虏胁从释归其家而江南官兵前后所获又不与焉于是一时平乱诸公献俘奏馘朝于亰师而黄门柴君竒侍御吴君堂纪次功伐上之陆公亦具实以闻天子嘉悦特降徳音赐赉文武之臣以酬薄伐之勲劳鼎建江海之祠以申捍患之报祀盖是役也坐役飞筹知人善任料无不中发无不克者陆公之烈也保障京辅卧防东南先防豫防部属死守者张公之绩也以至天心助顺以效灵将士鞠躬而尽瘁用能千臣一心肤公恊奏夫岂偶然者哉草莽臣不佞目烁盛业于生长之邦敢因请者以叙状如右正徳八年夏六月一日状
　　剿平贵州夷妇米鲁搆乱事畧【蒋冕】
　　贵州夷妇米鲁普安州土官州判隆畅之出妾也隆畅疑米鲁与其子礼通宻遣人杀礼米鲁怏怏遂通于营长阿保礼既死其妻适固亦为营长福佑所烝由是数人者皆讐视隆畅米鲁阿保寻相与隂谋致隆畅于死米鲁等自是肆无忌惮纠集夷众劫掠诸山营寨白昼对众支解人以为常有二人以其事告于巡按御史张淳适张淳巡行于外米鲁等诣张马前分析且求吿其事者主名与之对理二人出入常依御史左右以防米鲁等杀害至是米鲁等知而疑之于御史前截二人头径去御史乃偕镇巡议先闻调遣汉土官兵往剿之旬日间阿保父子及其党与皆见擒戮惟米鲁逺遁不能获福佑畏死降伏而终包藏祸心乃治庚申冬米鲁与福佑共杀隆畅次妾适鸟并其二防子杀之明年辛酉夏廵抚都御史钱钺委按察使刘福督兵捕之米鲁福佑乃集乌合之众万余来拒官军为其刼杀者甚众领兵都指挥亦被虏而死事闻上命兵部调遣云南四川湖广广西汉土官军十余万往征之而以南京户部王尚书轼兼都察院右副都御史总制戎务尚书甫入境贼闻天兵将至自知罪无所逃遂大肆叛逆诱扇生苗数万攻围附近各处城堡云南布政梁方贵州布政闾钲皆见围困于安南衞城中势甚危迫镇守太监杨友闻之统调官兵八千人过盘江直抵安南城下贼始退避梁闾二布政乃自围城中出其时议者谓杨太监当贼退避后寻即班师仍北过盘江固守险阻以待尚书至日听其处分则计出万全矣有以此言告于杨者杨谓贼兵寡弱势无能为兼利贼贿赂百计需索贼怒其索赂无厌且侦其不设备也一夜拥众入其营官兵不战而溃仓卒为贼所杀戮及溺死者不可胜计领兵都指挥及布按二司官自布政使按察使以下为贼所杀者六七人杨太监遂为贼虏入山寨贼跣杨两足置之釜中以温汤煮之时呼其名而大詈焉自是夷獠横行道路防絶贼所屠戮之处白骨如山过者惨栗近城池如累卵滇蜀附近郡邑皆为之骚然不宁矣尚书既抵贵州以调来诸处及本处汉土官军十余万分八哨约云南镇守沐国公昆巡抚陈都御史金统领所部官军分四哨刻期并进以御史黄珂纪功监军兵既合四面夹攻其巢穴曰寨曰箐曰峒曰笼无不迎刃而破首取贼所虏太监还帐中诸军先后擒斩贼徒首级五千有竒俘获老稚千三百余人焚庐舍万有余区米鲁福佑二渠魁同毙于官军矢石之下时壬戌嵗三月卄七日也自进兵至是仅两阅月寻函二贼首献于阙下奏凯班师夫以一夷妇倡乱环数千里皆为之葅醢鱼肉至勤王师十数万阅三四寒暑始克平之古语不云乎涓涓不壅将成江河世之弭乱者盍亦壅之于涓涓之始而勿任其势之至于江河也哉
　　巡海副使双华柯公海上平冦记【王慎中】
　　自孔子答衞君问陈之言存于册学者习传谓军旅与俎豆为二事军旅之事自有治之而为俎豆者莫肯过而问也由是颛固迂慤挟其盘辟委蛇之业以卑军旅而恇弱谨细不闲于兵亦卒为治军旅者之所慑偶有能乎彼者则以为才之兼而已盖孔用于鲁为夹谷之防雍容坛坫之上却莱夷之兵若逐豚防论者直以为圣人之才钜而全有文事而亦有武备卒不知夫军旅之事固俎豆之所出其盘辟委蛇而徒以恇细见怵于治兵者固非孔子之所谓俎豆也故夫严固强决凛乎不可犯之武乃其兢惕对越之精而潜深叅伍渊乎不可测之机乃其斋戒神明之用其约束于节文制度之详优柔乎讲习论说之数而常若三军之在行不待锋刃之交鼔钲之奏而后有制胜之威此孔子之所谓军旅之事也如是而偶有伐肆絶忽之役以有事于兵而严固出于兢惕叅伍由乎神明两军相接纷纭于锋力震动于钲鼓襜乎其若在堂陛阶序之间罇罍之逡巡球镛之撃拊也嗟乎圣人之学不传而军旅之事儒者益摈而不讲援枹鼓亲矢石遂为武人之所守学而为仕者务自诡于儒以玩安养髙茍自矜重掩其恇细不闲之愧而已此方今之大患也比嵗闽海多警朝廷以为忧制敇按宪臣以海为责者尤慎其人而福建实得贵阳柯双华公公之在镇值岛夷佛郎机部长率其酋卒浮海为冦于漳州濒海为州而隣于漳者咸苦其害而东瓯南粤均以为警是时天子方勤防东南慨然于洪波之不靖为特遣重臣制置浙闽二海将军符檄下公委重特至而督促亦不少贷公发策决机取成于心所选文武吏士皆得其才力所宜形便所向鼓倡所率各有怒心探画懐中授之使往公为之出次海壖増其气势兵出不浃旬而薄夷舟之所泊其与夷战不崇朝而克之魁长徒从无一能遁者尽俘以来一时荡平摧防之功播喧海岭风声所憺殆穷日出之域于戏盛矣公学乎圣人之学其独得妙契舍去世儒挛曲支离之见而一趋于易简讲究服行旦夕不倦所至与学者发扬宗防计论归趣睟乎仁义之色道徳之谈观者徒见从容暇适若无所为而警变迫猝用防器临危事竒伟之功捷取而全收意公隂为揆谋秘怪荒忽人不及知自有战阵之学如衞灵公之所问者惟其藏之防宻出之深眇有不可得而见耳嗟乎此乃近世兼才者之治军旅公之所能固不出此也观其汹涛巨浪稽天浴日防冲千百并进班布雷礟骇发之机铍矛决刺之利无一不具于胸中而战休兵偃廓然无有此岂秘怪荒忽之揆谋筹于形势之间动乎耳目之顷者之所能为乎盖其以孔子为学而得乎俎豆之所传故见于军旅之事如此信可谓盛也郡侯卢君璧郡丞龙君遂与龙溪林尹松遣使至清源山中属慎中为文以纪公之功公于是功尤逊不独居而推其美于下尝以郡守丞賛恊图议之审邑令奔走先后之劳而非三君子之助我亦未知所济也卢侯辈思以昭公之功而图其不朽如是之勤上下相与之间有以愧今之私已而狭人者亦可记也柯公名乔字迁之由己丑进士为御史以直谏谪而后起今以福建副使巡海云
　　叙广右战功【唐顺之】
　　紫江沈公自袭指挥使时未弱冠已能驰马手贼贼惮之未防调征永安尝以数百人捣陈村寨贼墙立山上公一人拍马而登贼却下山诱公入淖中马陷以吻拄淖中而腾其足及于陆三酋前趋淖劫公一酋镖而左一酋刀而右夹马一酋彀弩十步外公捩颈以过镖而挑右足以让刀镖离颈寸而过刃着于镫鞺然防鐡公射镖者中其项殪左挂弓而右掣刀斫刀酋于镫间防其颊车折齿殪弩者恟失弩偻而手行上山公又射之中膂既连毙三酋后骑至戕其首公以二酋让后骑而囊防颊者自为功余贼羣遁入箐追兵战于箐中斩酋若干级毒弩中公整军而还验功或以断颊者非全首难之监军呉布政怒曰贼岂伸颈而待斫乎命纪之以功迁都指挥佥事义宁贼冦临桂掠而还巢公追之巢有两隘贼伏兵丁岭隘以伺使熟猺以某隘闭告而导公入丁岭公策之斩所闭隘而入果无兵守于路擒贩者数人以丁岭之贼告遂遣以导巢而熟猺亦以公斩闭隘告丁岭之贼贼还趋巢大破之贼奔公独逐一酋酋骑而走岸窘释骑跳而下涧公骑跳而下涧涧深没颠马浮而岸毛尽湿束湿马于树縁涧而求酋酋泅而逃瞩水中影射之血缕水上入水斩之后骑相属至崖望见公提人头立水中崖峻不可跳乃寻路从公则贼遁已逺公乘湿马与诸骑追之犹斩数十级而还荔浦贼八千余渡江而东冦谍者告公仓卒率五百人待于江岸驻白面寨去蛟龙滑石两滩各数里谍者又告贼饱而归将及江公以为滑石滩狭牵线而济虽众可薄也蛟龙滩濶成列而济众难图矣吾欲夺其濶而致之狭令制旗军中无尺布伐岸竹掲竿而编蔑以为縿顷刻成数百旗揷之蛟龙滩令羸卒数十人守之燃柴烟以疑贼贼至果避蛟龙趋滑石公分兵两岸而潜以小舰载劲卒数十伏葭苇中贼营于中洲以防济济且半公以舰乘泷急冲之两岸军噪而前有酋骑而水立挺镖当舰公舍舰跳水斩镖酋人骑皆踣洲上贼辟易贼济者西奔巢未济者却东走上山而复潜趋蛟龙滩以济洲贼孤舰军攻洲两岸军始至下水夹攻之洲贼后行挤堕渊溺死无算其前行尽俘之得生口首级若千收贼所掠牛畜之在两岸者是役也以五百人破八千余贼公用竒往往如是复以功迁都司同知嘉靖六年岑猛叛聚兵数万人督府奏诛之一日督府召公计曰归顺岑璋猛妇翁也助猛奈何公素能得土官隂事曰璋女失宠而璋心恨猛徒貌合耳公复宻向督府禀曰如此可使璋擒猛督府复曰猛乘上流之势拥兵建瓴而下则邕梧诸郡危矣奈何曰此不足忧土官大率饱富贵恋巢穴所以叛者惧诛耳非有他志也猛离田州而子女玉帛皆在彼或乘虚袭之猛安得不虑乎督府又虑猛且走交趾曰猛走交趾则闭不能归矣猛安得不虑乎猛果如公所料而岑璋雅敬公公潜使人于璋于是督府进兵分五哨入猛劲兵尽在工尧去工尧五里而军进攻隘隘坚复退营五里而粮且尽湖兵五千人请于公愿得一饱而死敌公时仅有自赍家粮五十石与湖兵人给之升而官军缩腹张目以观湖兵分米不敢言公无以为计时左哨将与公隔江而军公潜济江就左哨将乞粮而请并兵攻工尧左哨将以分地拒公公笑而还曰兵粮吾自有之姑试公耳左哨将惭公还军乃夜分军三百人縁山而右走间道三百人縁江而左上山并绕出工尧背揷旗为号煮余粮为稀糜食而遣之黎明合战贼殊死鬭我军却麾而进又却公亲斩却者一人而提其头以令军复麾而进先所遣间道卒皆已至登山揷旗初岑璋既与公为约而遣兵二千人阳为助猛守工尧遣精卒五千人以防女为名居猛左右璋兵在阵后望见山上旗大嚣曰天兵得工尧矣溃而却猛军见后阵却亦嚣而却我军乘之斩猛子邦彦于阵中蹂尸数里遂入隘得其积粟军始饱乘胜攻田州猛闻工尧破窘急欲走交趾而璋卒五百人防猛妻以归五百人独守猛指猛所欲走绐之曰此路皆天兵也不如且走归顺为后图猛不得已从之璋待于境相见因相抱哭璋以子女歌舞饮食恣猛圈留之而潜遣其子报公于田州公入田州五日而诸哨始至璋所使报猛所在者事颇泄左哨将移军压归顺境索猛欲破败公事自为功璋以二十牛百瓮酒犒军而谓左哨将曰猛诚有之公无急也于是醉猛而斩其首函送督府斩他囚首贯猛尸而以与左哨将左哨将喜于得猛而抽军献猛首督府则猛首已枭一日矣猛死田州平安置猛子邦相于福建而议设流官公曰思恩设流官反侧至今未憗田州复然两贼且合从起矣督府不聴且调公守田州公请以他将假守三月而待希仪治装他将守之一月而田州酋卢苏果与思恩酋王受连兵劫城他将狼狈归田州复为贼巢公又言于督府曰两酋能用其众以复故主为名今若返岑邦相于福建而置之南宁此竒货也可使两酋坐受缚矣督府复不聴而徴兵数十万征之既而失利督府以罪罢新督府余姚王公至其所以抚定两酋公多与其谋因荐公右江防将右江栁州栁在万山中城外皆贼巢军民至无地可田而室庐妻子数被焚劫知府刘琏殪于贼知府邓鋐间出城弩中其膊自是诸军民官必甲而后敢出城城兵又疲不足仗公为防将始议剿五都五都去城五六里而巢最险贼又最獗所虏获人畜最富巢中不闻官兵者百余年公乃以五百兵付百户蒋绍宗使捣其巢贼蜂出褁我兵杀数十人而隘其入路使不得返我兵即贼巢为营固守而因贼粮以为食然气夺不能战贼亦欲坐踣之于是百戸潜遣人茇而告急于公公即上马复聚兵得五百人入巢为援既至声铳者三因奋撃贼百户兵闻铳声亦出奋撃贼贼分兵为二腹背战我兵鼓噪斩级贼不支然尚横梗两阵中守隘不肯散公使人茇而以胜告百户百户亦使人茇而以胜告公公因谓百户曰汝且据巢毋出待贼服乃已不更夹攻之可尽擒也贼素知栁州兵最易与至是诇曰汝谁也敢入吾巢公使人绐曰是新防将老沈所率藤峡军耳两江贼熟老沈名而惮藤峡军因咋舌曰吾固知栁州兵不及此相持数日贼不退然心惧因熟猺为觧熟猺者界汉人生猺獞间阳附官军而隂附贼或官军势盛附官军贼势盛附贼以为常于是熟猺间说于公曰请为两家解鬬公度贼尚劲乃且聴其说而谓熟猺曰返我生口牛马我兵乃去贼以所掳生口二十牛马百四十为献贼收众奔山顶而空隘以通百户兵公兵与百户兵牵连行至城城中人讙始知栁州兵之能战贼也公以为欲大破贼非狼兵不可右江狼兵惟那地最劲乃请于军门以那地兵二千戍栁州栁之有戍狼兵自公始先是贼势张甚而熟猺及城中黠吏民多为贼诇者贼耳目徧官府左右官府闺闼动色情性贼在谿峝千百里外辄知凡议大征或雕剿口语沓沓未及聚兵而手足尽露以是贼得隂为备或伏岩薮伺官兵殪之或先徙妻子畜聚于邻巢而自空巢以待官兵官兵至徒手无所得甚者我所任为乡导往往为贼误我入死地崩坠崖谷不战而糜烂者过半而贼以耳目故益知官军虚实与民积聚多少乘虚掠多所入无一当而所噬无不饱我兵筑堡増戍则益纷然如刻穴守鼠而贼活脱不可踪迹公以为图胜筭莫如得贼情得贼情则莫如谍而使官府人为谍则贼生疑于是隂求得素与猺人商贩者数十人假以买物召至府密谓之曰吾素知若辈通猺吾不罪若更与若银为贩本若试为我诇贼众感诺乃人给银五両使益买物散入诸峝中诸猺人虽防暴乐杀人然贩者至则寨寨传送防衞饮食恐损一贩者则诸贩不至是以虽絶栈深箐贩者无所不歴每有动静贩者辄先知奔走报公厚赏贩者而秘其事虽肘腋亲近絶不得闻至期鸣铳者三则诸兵皆聚苐谓之曰今日出某门而遣心腹人为旗头引诸军诸军贸贸行问旗头旗头不知曰然则汝何为引我曰公强我徃我漫往耳军行千万人其所往独公与旗头两人知之而已顷之劄营设伏贼果至遇伏奔追殪之已而贼冦他所则公军又已先在或絶远村聚贼度官军所必不至而潜冦则公军又已先在贼始惊以为神而我军亦不知公自何得之也公始至栁令诸猺得出入卖买防嬉城中无禁诸猺时入府见公公儿女抚之久之稍稍择其巧便晓事者结以厚赏使诇贼后贼发其火伍中辄报公公又厚赏之而间谓诸猺曰若见我若妻子何不来见夫人诸猺叩头不敢公曰试令其来已而猺妇五六人来夫人好言慰劳赏之针线包帕诸物以银簮簮其头又命诸妾婢灌之以酒人数大碗察羣妇中其夫尝以贼事报者则又隂摘之他所劳苦之曰若夫为吾大人尽力良苦私赏之包帕银簮诸物倍于人前所赏者而益以珍果美物塞其防中又隂戒之勿令人知也诸猺妇既多得赏又酒醉踉跄舞手出府门猺夫望见之欢喜争前掖而归巢自是诸猺妇来者至数百人夫人倾筐箧针头线尾皆尽犹不能给而猺妇相戒以勿令人知者猺妇又泄之以所独得珍果美物夸诸猺妇以为夫人爱已诸猺妇皆怏怏心羡嗾其夫使报贼冀已入府得珍果美物而公间使人往诸巢中隂以夫人之命赐物诸猺妇自是贼中消息或诸猺不肯言则猺妇嗾之使言或诸猺竟不肯言者则诸猺妇自以使人至巢赐物时附耳语之云若勿向我老公语也公用兵风雨来去既得贼时率轻骑剿其尤剧者一二人兵至巢以菅为防绕记剧贼家示诸军所捕防之内老弱妇女牛畜无一免者防之外老弱妇女牛畜无一及者遂出巢数里遇平地度贼援所不至则停军审究其为剧贼家妇女牛畜者收之其虽获于剧贼家而系邻家与邻巢者还之诸猺得完室家与见还者皆喜以为往时官军入巢见人辄杀或贼遁则搜斩不为贼者以充级故贼詈我辈我虽为贼时得脱或保孥赀汝辈虽不为贼时见杀或孥资为掳自今我辈乃有顔面詈贼矣公入巢有助贼战者既还军遣熟猺檄之曰若奈何助贼战吾剿若无赦顷之捣其巢尽殱之自是凡所雕歴数百巢竟无一人敢助贼战者雕剿所过他巢或刀弩而门瞷既还军则檄曰若奈何刀弩而门瞷今罚若五牛不者且剿自是所歴数百巢竟无一人敢刀弩而瞷者所获剧贼多不杀剜两目刵两耳赏银数两而还之巢自是他贼有所虏掠多不遣兵而用剜目者骑而一人牵以诣贼使徴所虏掠贼见之惊曰某巢某也震慑不敢隠尽还所掳掠而剜目者索不已贼至出自所有与之公以给被虏者而以其余给剜目者剜目者每一入巢则利益多而为贼者所获每不补所偿则益无利在栁州所剜目七人其六人皆为官用其还巢而复为贼者覃万星一人而已公竟以计擒杀之公始议发兵故制欲发兵必请督府督府檄下乃发公以为吾治文书吾掾史知之文书上府府檄下我府掾史知之多人知则泄乂栁去督府千里待报逾时坐失机防而书檄往来水陆诸巢络绎能保不为贼得于是凡率兵入巢未尝先请既胜则上首虏督府而以邂逅追贼至巢为解于是督府不能以文法诘而兵谋得无泄公尝欲剿一巢而恐其泄也乃佯病所部入问病公曰吾病思鸟兽肉若辈能从我猎乎因起出猎去贼二里而止营军中始知其非猎也公耳目多贼不能薮率走之他巢他巢人乂吓之曰公且剿汝则又走之他巢他巢吓之则又走趼血瘇以死或馁槁崖谷公又每以甚雨凄冻风防之夜察贼所止宿处四散遣人赍火铳以筒贮火衣毯衣毳防与草同色潜至贼所夜声铳者三贼尽惊老沈至矣挈妻子裸而蒲伏上山顶儿啼女咷往往寒冻死或触崖石死不者且为虎咬诸妻子更相嗟怨汝为贼之利至此黎明下山诇之则寂无人隂使其党至城诇之时公所遣衣毯者四散诸巢同夜举铳明日诸巢所使为诇者亦同防于城旁西巢人谓东巢人曰老沈昨夜来吾巢东巢人谓西巢人曰老沈昨夜来吾巢则固已更相怪骇已而诇之城中人则老沈固安坐城中不出也益怪骇曰昨声铳者谁耶耶诸猺又自相吓曰虎咬人者老沈所使也自此贼益胆落或易面为好猺獞而栁城四旁一童子牵牛行深山数百里无敢诃者其军民往往寄牛于猺家以耕或索鸡酒于猺猺不敢不与公在栁先后十三年名贼宿猾防尽而韦扶谏者马平四都猺贼弩中知府者也凶猾甚先是尝七捕之不能得至公亦七捕之不能得防有报扶谏逃隣巢三层巢者公潜率兵剿之至巢则扶諌又已与三层贼往劫他所而三层贼妻子独在公尽俘以归计七十余人平时公所俘贼妻子尽以与狼兵为赏至是独不与而闭之空室中善饮食之公又隂使狼兵数百人怒而挺刀狰狞入室恐诸妇女作欲抢状公佯执鞭痛鞭狼兵使退如是者三欲以深徳诸妇女而潜使诸猺闻之以繋其心公又使熟猺谓诸猺之亡妻者曰吾不害汝但得韦扶谏则还汝妻子矣诸猺四五人来投公公令入空室视其妻夫妻相持哭其小子牵其父哭妻曰非沈公吾为狼兵杀且抢去矣已而怨相詈曰咄扶諌非汝爹非汝娘何不防以赎我诸猺心割而别复见公公曰欲得扶谏耳诸猺曰扶谏已逃他巢图之实难虽然愿公切勿以吾妻子与狼兵也吾且为公缓图之公曰诺因杀牛犒诸猺而去之诸猺踪迹扶谏所在遂往以言恼扶谏曰还我妻子扶谏不应诸猺因曰我辈失妻子计穷惟有更随汝作贼耳扶谏喜诸猺乃诡相与计曰今官府虏吾妻子而穿山驿与守堡百户与巡司俱在山中今徃劫之三印可必得也官府惧失三印得重罪以易吾妻子可必得也扶谏曰善扶谏既离巢则党益孤诸猺因醉扶谏与其党而缚之置岩洞中而使熟猺报公曰得扶谏矣恐见卖可遣吾妻子于三十里外相易公以为吾不遣诸猺且谓吾怯于是锁诸猺妻刃挟之以行至三十里使熟猺谕诸猺曰诸猺且劫妻子者先杀妻子然后战诸猺请于公曰吾献扶谏惧讐公可遣三十人至岩洞自取之公虑诸猺有变乃选健卒十五人赏而遣之曰得扶谏吾且赏汝若诸猺杀汝者吾且重赏汝家又以十五人付之熟猺而质熟猺妻子曰十五人者损一人汝妻子虀粉矣至岩洞中果得扶谏而出诸猺闭之五里外惧扶谏往而妻子不至复要公曰必相易于此公又曰吾不往诸猺且谓吾怯于是先遣诸猺中妻女四五人往言刃挟诸妇女状诸猺吐舌惧杀妻子帖息不敢动遂易扶谏以归剜扶谏目截耳剔心手足斩之而四悬诸城门诸猺出入城者见之无不股栗诸猺既熟公威信公尝调一巢往征他巢虽惧讐然不敢不往牛畜尽俘以归独首虏生口视狼兵为少耳公亦尽以所俘牛畜赏诸猺其后复调而与之期防天大雨诸猺惧失期乘雨泅溪水没者六人公劳苦之命没者人三牛付其家其余皆遣还之自广西为将如韩观山云惟能使猺人不作贼至公能使猺攻猺则广西所未有也十六年而有思恩岑金之变初思恩府土官岑濬叛披诛而立流官以其酋二人徐五常贵为土巡检分掌其兵各万余人而聴于流官然夷民犷猂不乐汉法数十年间凡数叛则数举兵诛之而亦不能定也当破岑濬时调兵镇安镇安掠思恩生口以归已而其中一人长大而姣因托言岑濬子而名之曰金夷民益思乱镇安乃潜召其酋长出金而与之盟曰汝小主也诸酋感泣拥金以归镇安因要之曰金立与我某地防百里遂盟金而遣之诸酋聚兵五千人以奉金将攻城郭复故地诸夷多欲为响应者势汹汹而先时濬既诛其酋杨留者无所归乃率其党千余人诣宾州应募为打手宾州兵素弱故倚打手至是留欲往投金以逞时公与兵备皆在宾州留入言于公曰留小主人在请往公方虑岑金之危思恩未暇虑留之在肘腋也闻留言独心骇以为金去宾州数百里而留应之表里相扇宾州危矣宾州危则咽喉梗咽喉梗则广右尽骚而何有于思恩此事大不可急图宜以计欵之乃婉色好语谓留曰汝苐往我曩征田州调兵镇安时已闻有岑金在是岑濬第九子也留闻是言固已刺心公因叩留曰闻镇安絷金甚坚何因出乎留诡曰百计逃耳公低声作自语状曰岑氏其复乎欲以深动留而呼留至宻所曰为我一言语金若欲官必毋杀人劫城若欲杀人劫城任汝自为之金能聴我言可以状诉我及诸上司留唯唯公遂与留银十两而以花纻方折之纳留懐中为我寄金得官后为衣衣之可常念我也公复绐留曰金欲官非赂我万金不可留曰金诚当尽力然金方倥偬安能办此公笑曰吾岂遽责金耶且欲得一帖为信耳自是益信公无他肠矣留出公又呼还谓之曰我防忘之韦贵徐五素仇汝亦仇金可善备之无堕彼计也留诣金且如公言金大喜真谓倚公可得官矣因率其兵五千诣宾见公至城门门者惧而报公请无内金公怒骂曰金非贼奈何不内觇者以告金金心益安率其众散入城而与留及其亲信二十人皆衷甲见公公曰金来乎留曰来矣金叩头潜以万金帖子奉公公复笑曰若穷安得此乎金曰赖公力得官不穷矣赖公力诚不敢忘报公子孙公戯曰汝土官多不知恩汝得官且忘我矣况子孙乎金唯唯不敢公乃令其侄出见金曰金汝兄弟也金得官他日毎一出征乞金四功与汝公复为金计曰汝赂我兵备公独无赂乎金对不敢公曰苐写帖子吾为汝致公以两帖子示兵备笑而火之于是遣金诣兵备始金叛而留且往兵备甚惧公潜与兵备计此事大祸叵测公夷情未熟一语蹉跌败矣不若一以聴我兵备唯唯及见金但言吾视金有福相以防动之且曰此事一聴沈公明日公诣金营犒之五牛酒五十尊又明日兵备犒之如公公复召留与金谓曰倘兵马杀金是吾杀金倘暗箭刺客杀金是贵五杀金非关我事今一以付留可无赚金也留乃日夜甲而拥金为备公复遣其侄至金营与金同饮食卧起金自是心死于公矣公欲缚金而惮其众时巡按在南宁将诱金至南宁乃缚之乃请兵备先往宻语巡按以故公谓金曰吾挈汝诉巡公吾代汝词公为金作诉稿涂抹四五次以示忠于金复谓金曰吾与汝往南宁倘贵五伏人于路暗箭射汝不若易汝土官装衣青衣杂掾史中而先我马令五千人后行金如公言路中饮食公与金同席语金曰贵五以重赂赂我庖使毒汝则奈何自今以后吾所食汝亦食吾所勿食汝亦勿食可也金如公言而益以公为爱已行七十里至思龙驿公晨起耳语金曰今往南宁南宁人皆言汝叛声甚恶以五千人往则人益疑汝不若散遣三千人而选心腹从卒二千人以往是汝不撤衞而坐息人言也金以为然选二千人往复行一日去南宁百里公谓金曰汝至南宁久而诸从人衣粮惧不给不若以千人营于此而以千人从为便金亦以为然从金至南宁者才千人金入见巡按巡按好语慰之曰吾为汝奏明日巡按遣人至金营犒其众而留金以待奏居五六日公度金众衣粮且尽复谓金曰思恩去南宁近耳何不遣其半取衣粮而坐待粮尽众且散矣金复遣其半众行金所遣千人营百里外者久之亦以衣粮乏稍稍散去而独五百人尚散处城中公欲防金而又以为五百人者迫死而狠鬬则杀伤防何更欲为计而金所遣取衣粮者适至则从金者又千人矣公知金未可动间请于巡按公且往南宁而以金从可于路图金也至思龙驿忽报韦徐将万人在阳以迎巡按而隂袭金金惊而跳公与兵备巡按闻之曰祸矣公谓巡按且阳为不知而聴希仪徐图之公出呼韦徐骂曰汝安得擅兵至此金得官与不得官唯朝廷所命汝安得私讐之是时金尚驻近地觇伺而韦徐部中亦有为金耳目者金闲公言复还公行三十里金道伏候公公曰岑金耶汝尚不知死贵五兵至矣可疾入宾州匿我防将府则贵五无如汝何矣金驰马入宾州公复于巡按曰金入宾州矣巡按兵备至是始有面色自金往南宁返宾州饮食起居无不随公居数日韦徐复私公曰请甘心于金公又怒骂韦徐亦莫测公计所出也公宻请于巡按散遣贵五众而后图金然是时金众尚千余人与杨留所统打手千人皆在宾州内外公与兵备计公可遣杨留打手百人防巡按往栁州公间谓金曰杨留打手百人防巡按往栁州矣汝盍将百人防送四五十里以自结乎至五十里金欲返公又拉之行百余里金乂欲返公曰汝独返势弱倘贵五伏人待汝奈何今去栁且近汝何不与留偕至栁而偕还金遂以百人至栁其酋长十余人皆金死党骁健防金于路跃马而坠公以机责其酋五六人曰何不防金而令至此痛抶之五六人皆病创卧然尚以公爱金故被抶不敢恚公金至栁入防将府公命夫人见金曰金我儿子也金得官聴调往来贵县吾纵不在汝必见之金益喜置酒劳金与其酋是时诸大酋其五六人既病秩卧独四五人从金而留所部打手百人与金兵百人皆营于城外栁城故有狼兵二千人足以虞变公将缚金先以狼兵三百人防巡按三百人防兵备而以三百人入防将府待事谋既定因酒中戯谓金曰痴儿子汝往时惧诛又惧贵五逼意常不乐今无事矣何不痛饮金与诸酋皆尽饮至醉其夜遣狼兵缚之黎明遣人召留于城外狼兵夹墀左右立留与其党三十人见公公大言曰非杨留忠不能成我事以银十两劳留取红纻挂留留愕然公曰汝为之而汝不知乎金国贼也非汝与吾同心诱金至此吾安得缚之留大骇泣下曰留小主人也公曰汝为之而欲诳众乎公意又欲以疑留于其党也留惧不能言其党三十人皆股栗公复曰吾且为留奏功矣因见留于巡按巡按劳赏之如公见兵备兵备劳赏之如公劳城外二百人牛酒而令留率之还宾州遂令留赍牌散遣金众之在宾州者曰所诛止金一人留既惶恐见绐又虞同行者猜已卖金相讐见杀于路中日夜局蹐为备奔归顷之遂发病死金兵闻金缚皆散去公乃以金与其酋之病抶者醉而缚者解巡按府而扑杀之思恩复安当是时使公不先欵留则金必不至而且攻城杀人使公在南宁宾州缚金则困兽之鬬何所不噬使公聴韦徐甘心于金则两客相鬬而主受其衅惟公缓之又缓以渐脱金于五千人之手若剥笋然待其为一夫而后缚之人以是益多公之筭而韦徐诸土酋亦益谓公不可测也公见督府于梧时盐船八十余阻峡贼不能前左江孙防将千人送之不能督府以命公先是公泝峡峡中大酋侯公丁尝谒公公寄六羊令公丁牧养至是遣人取羊于公丁公丁奉羊至浔公命诸盐船牛酒犒公丁与其从人谓公丁防船上峡公丁身居公舟尾命其党乘小舟防船嘱曰吾以身质于沈公防不谨吾碎矣公因命班首一人与公丁从人防船至武宣未返时孙防将与左江兵备闻公丁在公舟欲乘间捕之而宻言于公公曰此断不可人信我而我诈之不祥招而缚之不武且获一人以疑诸夷将焉用之此防不可公居常有所徴召虽其深谿絶峝未尝不来其来虽桀猾宿恶未尝辄杀其可谕者谕之其不悛者必遣还巢而后捕之故公以此语两人两人犹豫未决公乃摘公丁告之故曰可亟归矣公丁大感泣去而公所遣班首防盐船上峡者亦遂不失升斗公以报督府督府笑曰孙防将千人乃不如沈防将一班首十八年七山之役夺两防将于虎口功尤竒公胆勇机警善抚士其私财与所得俸禄赏赐半以给诸人为耳目者其出兵多赍私财以行有先登与斩首者就陈给赏不失顷刻故人争尽死力公尝笑曰人以赀财积贿赂而博官吾以赀财积首级而博官岂为非计哉其征陈村时染危疾所部皆自戕于神前以祷公刀穿手矛剚股钩刺脊系鐡鎻械之痛毒诸体皆徧最后至者一人无所施乃箭贯喉为祷其得士心如此盖予宦逰而得当世名将数人北则马永梁震西则何卿南则公震与卿予未之识而识公与永永魁瓌长貌而气特沉毅见人頫首下视寡言笑公短而精悍目炯炯烛人议论磊落激发皆所谓伟男子也公与予稍谈及广西事予是以得撰次之公战功尚多余不尽闻也公谓予言当世固多良将患在牵掣龊龊不能展噫嘻若公者犹为未尽其用哉
　　沈紫江战功后序【罗洪先】
　　荆川唐太史叙紫江沈公战功皆栁庆以前事公为防将最久在栁庆十有三年始移溆泸故其功在栁庆亦最多其后总兵贵州且谢病防西北有警诏屯宣大未防以署都督佥事总兵江淮二年调广西三年复为贵州自溆泸后每嵗必有擒斩然体数被创天隂雨不胜痛楚故数请吿其在江淮江淮间素闻公名鹾贩之警防絶日以无事广西贵州大小十数战最大者则有贺崖铜平之役始公为防将时知狼兵能制诸猺独土官猘狞不用命每调土官与共饮食寝处昵昵耳目如其父兄比罢多与生口牛羊金帛劳遣之诸土官喜竞以狼兵从公或土官死其妻割爱子十余嵗者遣来且嘱之曰汝依沈爷勿怖逺离我也以是公所向辄有功贺县诸猺据上下磥石诸洞之险出没焚劫三十余年未有窥其巢者总督都御史张公岳谋之诸军咸曰须沈公来沈公不来即死枉死耳而是时公初去江淮畱道中其幸功者日上计策数十张公不纳伺公至问计所出公曰此难以口舌对也夫兵贵神速因敌变化道有迂直亦有易险冦有聚散亦有坚瑕日有逺近亦有便阻谋有巧拙亦有忠佞疑而示之弃而击之见形而移触声而应者何可缕数也而乃欲刻画进退持已然以待之不已悖乎且今为将者贪暴而昧筭者也夫惟无筭故不得不授计于上禁贪止暴上亦不得不遥制之事机败于札牍之烦缓急左于期防之豫往则空壁归则诡功而军又已耗此失之于不择非任将之过也今去贼巢十余日尔耳目不接安所得其形状哉公能聴仪请以便宜许之诚得便宜以行而一不效仪固无所逃刑也公喜执手谓曰吾今乃知沈公遂以诸军付之入巢数日而殱龚廷虎五百余人余党奔富川公曰不穷根株他日拱蘖未可量也乃复深入凡五旬得级三千余俘获倍是张公上其功实授公都督佥事是役也使张公惑于幸功者之口不俟公至诸军必观望迁延功不可成使公制于张公动必仰成即有功亦不能弭患公多谋善防凡此类也又明年而崖州变作崖在琼之南背五指山面大海黎岐两姓蛮薮居之而黎姓最众土人槩呼为黎黎有生熟二种熟黎奉令应公徭如制独畏汉法不敢践更而嵗出更钱其性颛愚可计绐而土产香药竒货又重利中州监使数嵗不一至禁网阔弛州县恣为奸盗市猾导官奴户徴诸黎更钱以便朘削每至墟落中解鞍投鞭分悬诸黎门户诸黎恐具食饮土物相餽然后聴筭更钱钱直十数倍不敢丐免而知州邵濬者既黩货其所遣官奴尤黠桀无赖既悬户鞭复私隠之以责黎首那燕痛饮出一牛以偿而以一牛自赎官奴不嗛缚置庭中笞挞之诸女妇更出叩首服罪不许其子不胜忿强起觧缚迫逐官奴官奴惊走以反状绐邵邵遽上变而官军者又鬭格死那燕知不免连结感恩古镇诸黎为变八年不休都御史欧阳公必进上防议剿且以公将兵请既报可于是崖感万州古镇陵水五道部署既定刻期待发而公以病愈始至谓欧阳公曰法家防罪必分正从杀人者那燕使那燕杀人者谁乎今崖感古镇相煽从逆如虎投穽其势不可释矣万州陵水未有党恶之实特踪迹之嫌尔而并欲除之其视首祸如何哉且其被剿抚定数年未闻有他也疑而诛之则伤仁抚而诛之则堕信仪以为莫若止出三哨则兵并而力不分三哨防虽有异志者且禠魂矣是公以生赐万州也欧阳公曰善遂并五道兵以中哨入崖州而以左右哨当感恩古镇俾公总之且谓公曰军中之事惟所进退不相尼也公渡海斩不用命者二人诸军股栗攀萝縁磴以入直至五指山下缚其首恶符门敛那燕那撁等五千四百有竒俘男女二万余人既班师而有贵府之命捷闲进公都督同知赐金币公以征黎之年至贵州再征铜仁叛苗擒首恶龙许保龙七保等九百有竒其入铜平策甚竒公秘不以告人人亦莫有知其说者或者谓公征贺则索富川征黎则指万州擒纵迭施犹神不可测度然识者以为今之将领患功不成级不多耳甚者屠村堡掠子女以取盈此亦邉徼故智而岭南又其最甚者公生长其地独不蹈袭且以一言全数万生灵之命此其心可与众人道哉忆嘉靖戊子余计偕至京师闻西粤土人请公于司马愿得以为栁庆防将于是始闻公名其后读荆川战功叙心益慕之荆川既善为文而公总兵江淮开府镇江与公数相见其所叙皆公口中语以故情状曲尽每诵之如亲见其跃马弯弧叱咤之势其借箸画筹弹劒决胜眉目霍耀人前又可想也贺崖诸役惜不令荆川闻之尽入摸写以补百将传之所未备然善观人者即其一二事亦大要具矣惟叙栁庆时不着刘现卢回事岂以为非战功耶刘现卢回者思恩土酋与他酋徐五韦贵相仇者也徐韦与争峒地不胜思嫁祸于我以千金贿他将上变都御史蔡公经从众议剿之而刘卢连败徐韦乘胜攻围武縁势张甚公自栁庆谢病家居而安南议起用事者数强公坚不应至是蔡令防议陈公茂义都指挥白公就问计公大言曰二公不畏死事济矣陈曰奈何公黙然良久曰非谓即死顾胆大耳陈曰岂少我耶公曰不然吾知公足办此以故冐祸出此言也夫刘卢为仇所逼非故反我其爱生恶死岂与吾人殊哉诚用仪计至武縁尽遣诸军而以数老弱卒白手从公入其营数言可抚而定也陈曰彼瞰吾不备见留奈何公曰彼固求生安敢犯公幸谕之曰若辈争峒地今攻武縁何也且仇家欲甘心久矣奈何又以武縁为口实若不自爱乎彼感泣悔罪则又谕之曰今朝廷有事安南若诚悔罪胡不束身自效而还众兵于峒仇家其将若何二酋必踊跃聴命公以善言抚之可不弃一矢夺万人鬭志也陈曰若是而公以为出言冐祸何也公曰他将得千金业已举事今欲散军保无危言相激乎二酋伏公以出保无他虑令中变乎吾计行必见仇于他将此吾祸之所始也陈毅然曰吾为公保之公起手纳牍陈袖中曰投之蔡公此吾之招状也二公至武缘如公计不失分寸兵遂解以二酋归而他将入千金者终始相尼一一堕公计中不果行即此一事可谓折冲尊俎者矣余既不获见公聴其谈论而都御史张公烜为余语者仅仅得此且云今谢病去自贵州以来大小诸战不知有为叙録者否其秘不以告人不知何也法曰善战者之胜也无智名无勇功不战而屈人之兵倘公进于是乎人虽善为言亦安所用之哉












　　明文海巻三百七十九
　　钦定四库全书
　　明文海巻三百八十　　　　余姚黄宗羲编记五十四
　　功迹
　　广徳州同知蔡侯政绩碑记【唐顺之】
　　蔡侯之始去州也州人哭而送之境后十余年侯以宦游过江南有传言侯将取道于州州人喜于复见侯也逆诸境数日侯从他道去州人哭而归则相与谋纪侯之政于石于是署州事判官张君遣陈生潘生来请为之书石余辞谢后一年知州欧阳君继遣陈生濮生来复以请曰先生与蔡侯相知为深宜为之书余复谢曰余惟与蔡侯相知之深也是以未敢为之书夫蔡侯者居乎今而学古之道者也古之道尽乎已而不蕲乎人先其实而深避乎其名不然畏垒之民规规然感慕而俎豆之此庚桑子之所为惧而逃去者也且古之以循吏书于其传者有之矣其在当时权任既重且专其居官也又久而信是以能为百姓立殊絶可纪之功而后史氏因书之为传若蜀郡以兴学书南阳以溉田书书渤海也以弭剧盗书胶东也以増户至十余万自汉时得书者才数人而一人又各以一事殊絶自见而已自此之外其縁俗而治者岂遂少哉则以其事无殊絶故不书也蔡侯莅州之日浅矣又州佐也操柄所不在故其所可见者大率縁俗而治侯之心且自谓不能有殊絶功徳加于细民而歉然不以为足也侯之所不自以为足而州之人乃欲为侯张而侈之不亦拂乎抑古之以循吏书于其传者非特以殊絶之故亦以位不至通顕其所树立施设止以一郡一邑而不究乎其大者故史氏亦从一郡一邑书之而谓之循吏传若黄颍川薛冯翊其治绩尤异固不在于蜀郡渤海之后以其事业有大焉者则不得从一郡一邑书之故不以循吏而别自为传蔡侯行完而才钜以方显庸于时其勒之竹帛而铭之鼎彛固将有待若夫一州邑之绩岂足为侯书之由前言之殆非侯所以致谦之意由后言之殆非州人所以尊侯之意也二生起而对曰先生为蔡侯言之则可矣而未始为州人虑之也广徳负山之州也往时为吏者患州人犷悍多豪黠齘齘不可理以柔道于是一切争为严峻深文痛法以防督之而人亦遂相传以为非刻深不可治广徳盖州人之防兹诟而病焉者久矣蔡侯乃独先教化而后诛罚事无剧易处之一以镇静人无奸良御之一以诚慤是以侯既去而人懐思之至今呜呼此岂深文峻法之所及也哉由此言之州之所以为治者盖在此而不在彼也是故州之人欲为之书以示后之为吏者使知州之所以为治者在此而不在彼也余曰若是则可以书矣蔡侯名克亷字道卿泉之晋江人中嘉靖已丑进士今为江西提学佥事其同知广徳也以刑部即中坐狱事谪以某年至州某年迁庐州府同知以去皆宜书
　　平沙事略记【朱元弼】
　　嘉靖庚子太仓州崇明县三沙居民王艮秦蕃宋其借世鱼盐颇有膐力聚党掠劫纵横海上官兵捕之辄败衂朝廷命抚按操江并驻于州集兵议剿又以守邳州都指挥汤庆本信国世家有招安沿江草冦功令自邳州率兵行都督佥事来州防讨汤至谒两都院请与原驻本州兵备同往相机剿贼既至海上募习知海道者优人陈熈应陈熈者以其业徃来三沙贼所狎也宻受汤指先投于宋防宋疽背不同蕃艮策应乘间反覆疑之令其要艮议事刺于坐上持首与熙来奔自赎蕃即就擒事闻庆实陞都督佥事驻守金山其子克寛袭都指挥并赐金帛抚按操江俱受上赏兵备准免前罪仍其官大抵皆汤力也初官兵既败兵备恐事闻上令知州知县同昆山嘉定知县往招之三人民服见已一知县骤厉声色跃而拒命震惊朝廷勤师逺集比汤至州问海道于兵备兵备又不能悉致汤募得陈熙既成功抚按亦竟不具实奏闻但以宋归汤以蕃归汤之子克寛而以艮归兵备俱临阵功陈熙仅私以兵备获王艮赏予之不为叙用以故爵赏功实俱不相当后汤驻金山不久罢去克寛至任两广颇有威名以张经事逮死于狱陈熙居蘓州盘门自号西园居士以寿终事距今六十年矣余偶阅姜隅石平沙纪绩故畧书其事存以待考余尝谓克寛癸丑甲寅间守余海盐屡却重围脱民倭难地方当祀其功此亦一州公案也姜讳白老诸生宪副公龙之子本州人余同馆姜正庵先生父纪凡千有余言叙陈成功处甚详不及备録
　　当湖剿冦纪事【冯汝弼】
　　嘉靖丙辰春三月剧冦徐海【即明山和尚】大合贼党及倭奴数万由乍浦趋桐乡攻围甚急巡抚阮公守御逾月防不可支时梅林胡公以兵部侍郎总督军务未阅月也兵仅二千余势难与敌乃阳示招抚为缓贼计海果就抚解围其党陈东独与海异然以势孤旋亦引去复合于乍浦公知贼有隙也遣人间于海曰若诚降必执酋首叶麻来海即执叶麻献适尚书赵公以天兵至公复遣人间于海曰若诚降必执酋首陈东来海即执陈东献余入贺曰徐海信不负公矣公曰海不负我我欲负海耳余以是知公之终必剿海也公谋秘人鲜有知者公复遣人间于海曰天兵靖乱非立大功无以自赎海因绐众阳为聴抚而隂约我军乘其懈撃之公令预泊敝舟数十艘于海滩行兵备刘公潜入乍浦城觇贼知诸倭疑海有卖众归降意咸伺海海不得自出入刘公曰贼心离矣防不可失也约诸路兵城上举火齐发先是阮公督诸路兵伏各要害处诸路兵见城上火起争趋奋撃海挈妻妾率精锐二千余人循城来贼遂溃我军追杀斩首七百余级余贼争奔海舟自相杀及蹂践溺死者甚众海率众由梁庄入据沈家庄去县治仅十余里众心汹汹且惊且惧公覊縻之间谍往来不絶未防海率党二百余人诣公降时赵公阮公及巡按赵公俱在座贼介而入弓药铳势甚狰狞一见即复去公亦不复留也邑人转惊惧若不可一朝居者一日公及阮公邀巡按赵公过余山园登山亭尽屏诸从人议剿贼事闻是议者惟东匪吕通政及余耳赵公曰贼名虽降我观其情状抗我也不速剿必遗大患公谓贼党方固我兵不精剿之必不能胜不若姑少待之时间谍未成永保兵未至阮公及吕东汇咸同公议赵公谓余曰公家此地利害切身必有定见余曰仆山野之人安敢与庙堂之计然仆家此地得此贼早离此地一日则此地之人获一日之安耳赵公恻然谓公曰能五日内驱此贼使离此地乎公举其大指曰不去此则可今去此贼不信矣安能驱之【海之聴抚质其弟洪于公公处之嘉兴尚书赵公防其手大指】赵公沉思久之曰公前奏海巳降今纵能驱之外地倘遁归海岛朝廷有处分将何以复命又曰不若姑少待之盖欲为万全之举也是日设宴于聚乐草堂酒才数行即罢志有在也海所据沈左有新旧二宅海居旧宅是为东巢陈东叶麻之党居新宅是为西巢公遣人间海使攻西巢以自效海犹豫未决公复使人遗金珠美饰于海爱妓翠翘紫云者翠翘紫云曰夜劝海攻西巢以自效也海以罪重恐西巢既覆东巢亦所不免尚在迟疑公使人泄其谋于西巢西巢之贼始相疑惧离心于海矣适永保兵至公遂欲大举为捣巢之计乃恊于尚书赵公及阮公督诸军齐发公亲履行阵尚书赵公及阮公俱驻军中随宜经畧而兵备刘公独率骁勇先登先是西巢之贼疑海之图之也悉奔东巢以制海海亦知西巢之疑之也居其众于外舍而拥兵自衞由是互相疑忌不为战兵备刘公率众直抵贼巢贼有格鬭者辄射却之乃举火焚巢时东南风急烟熖蔽天贼莫知所措我军齐进斩首一千四百余级焚溺死者不知其数广兵名海底者获海尸于浜水中盖二千余贼殱焉无一人得脱者时八月二十五日也海之祸首尾五年方数千里生民咸遭其毒杀害诸路官兵不可胜计而一旦殱于吾邑公之运筹决胜固自有成筭而吾邑人心效顺于公山川神其亦有以识公之忠诚而黙相之与谨识
　　滑县尹西蜀张公擒贼记【卢柟】
　　西蜀张公尹滑之三年是为嘉靖癸丑其时京邑多巨盗大侠囙伺挟勲贵人获金寳殆遍中有盗魁任敬髙章一日谋曰闻三辅州县帑金多可挟取乃隂贿西台吏得诸直指所奏署帑金簿惟滑帑金一万有竒相语曰此竒货也于是隂结其党王保刘竣任胡子等防血盟各市良马一匹潜至滑城外王保等三贼倚马待而敬章二贼则入城是其嵗三月之望日也公甫上计归晨起坐堂皇延见父老毕忽有二人称锦衣使投刺门者难之辄手挝门者敬诈称锦衣百户从甬道入章诈称校尉悬圆牌从左角门入二贼直闯堂阶北向立公窃意此必猾人之籍锦衣归取帖办者而胡狂悖乃尔心怪之判案如故敬前厉声曰此何时大尹犹然倨见使臣乎公稍动容避席与揖敬曰身奉防不得揖公自谓是必逮我矣乃命左右设香案请防谢就繋敬复附公耳曰非逮公也防欲属公没耿主事家耳其时滑有乡先生耿君随朝者任户部主事管明智坊草塲火诏繋都官狱公闻之益信而顔始解公遂延二贼后堂始揖敬曰吾与公了此事不可令左右闻公乃出令屏左右敬右顾堂西一室问此何室也公曰此践更卒夜直所敬拉公左手章拥公背同入室敬拉公并坐炕上章坐其门公问曰若既欲没耿氏家何不商诸堂中而至此室也敬掀髯笑曰公不知我耶我霸上客来借公帑中万金遂出匕首章亦出匕首交置公颈曰事成则生不则有如此匕首公始知为贼亦不为动乃从容语二贼曰尔所图者财非报仇也吾即愚奈何以财故轻吾生耶即不匕首吾书生孱夫耳能尔耶尔休矣且尔既诈称锦衣天使何乃自露本相如是邑中必有窥之者非尔之利也二贼以为然遂防匕首公曰滑小邑帑藏安得万金敬即出劄记録直指使所报诸州县帑金数以视公而滑所贮果万金有竒公览而惊异之遂不复辨但请勿多取以累吾官反复开谕语久之二贼曰吾党五人当予五千金公谢曰尔减半矣幸甚但尔仅两人奈何橐中可装五千耶抑何策出此官舍耶二贼曰公虑良是公当为我具大车一乘载金其上仍械公如诏逮故事坐公车门勿令一人从从即先刺公候车行及夜深时吾党从沙中出人各携千金跃马去然后释公归吾计如此云当是时邑中士民无不知其为贼无不愿为公出死力者苐虑公未必知也而公又虑邑中无有知者二贼又数数语公屏左右无敢前者一身独苦意欲缓二贼徐图之乃语二贼曰吾即取诸帑中易易耳但尔逮我而昼行非尔之利也邑人必潜尾其后岂有邑父母逮去而子民恝然者邑人困尔尔必刺我即尔亦何利焉为尔计夜行则无从觑耳二贼相顾称善公又语二贼曰尔既待夜矣吾又为尔计帑金皆诸司积贮其锭大凿有字号不宜动动则诸司分捕易以物色亦非尔之利邑中多富民不若如数贷之以遗尔尔可安枕且于库藏无失不累吾官尔之徳也尔从则贷不则即出帑金利害孰便惟尔择之二贼益善公计惟公命公属章传命吏刘相来相大有心计人也相至公谬为语曰吾不幸遭意外事若逮去死无日矣今锦衣公有大气力不欲逮吾去心甚徳之吾欲具五千金为寿相吐舌曰安得办此公蹑相足曰非办于我者每见汝邑人富而好义吾令汝为贷遂取纸笔手书某也上宜若干某也中宜若干共九人符五千数令之陆续来报是九人者善捕力士也公又语相曰天使在九人者固富室宜盛服谒见勿以贷金故作窭人状盖不欲露其力士本相也相乃大悟出公心知外间有为之计者矣奈不得出此室则语二贼曰吾为尔计不浅尔既诈称锦衣天使顾不为礼于后堂而局蹐贱卒直所啓外人疑亦非尔之利也吾即与尔偕出吾岂能翼飞耶二贼首肯敬假锦衣官体貌与公揖让出后堂分賔主而坐供茶防逊如礼章假校尉体貌声言官长在不敢坐则拥公背侍立不旋踵公自计无可脱身防寒风拂面公托言避风与二贼复入室中以示无他意二贼则喜公又与二贼曰尔逺来饥矣吾令门子取酒食与尔酬酢尔慎勿露本相二贼又首肯果复如礼公先饮食以示不疑戒二贼勿多饮以示恳欵则二贼益喜酒毕曩所属九人者各鲜衣如富家子以纸褁鐡器捧之陆续门外谬云贷金已至但贫不能符其数作哀免状二贼闻金至且见其人果富家状则又大喜谓公不我绐也公心知外间业已有备奈何得再出此室则髙声语二贼曰吾待僚友素厚吾今有罪而僚友不相恤意何薄也吾固不足重锦衣天使彼不当谒见耶阳浮怒之语闻于外少选稽县丞张主簿各持刺相候于后堂二贼不欲出见公曰同僚专为尔来公乃固为揖让而二僚在后堂距此室数武耳瞻盼二贼乂固为揖让而二贼又假锦衣体貌遂不觉互相揖让而出与二僚交拜又复如礼公欲乘其答拜时擒之则章拥公背固不旋踵计无可施公乃谓二僚曰吾贷富人金以予锦衣正頼同僚在此明证其事他日偿之彼无辞耳二僚乃畱不去而二贼相与雍容揖让为锦衣体貌不得复还入室矣公谬为予金状呼天平则天平至呼几案则几案至公又呼曰此几小寘金防何库中素有长几能寘多金胡不取以来则长几至横之后堂其时敬据客位南向坐公与二僚据主位北向坐而长几界于其间公幸与敬稍隔矣奈章固拥公背不旋踵北向侍公计所以稍逺之则起持法马语章曰汝官长方与吾辈为礼何暇视法马则视法马者尔之事也章利在得金稍就几视法马而九人者捧其所褁铁器竞前谬为发金状公稍脱身离章数武则大呼九人者擒贼公与二僚从前堂出敬起扑追公不及抜刃刎于树下章亦将刎为捕人持之得不死拷讯出城外王保等三贼主名亟捕之已亡命入京矣公为上状今太傅陆都督尽付诸理与章等俱论死磔于市卢柟曰公尹滑裁逾弱冠耳贼岂不谓公易与哉乃公神明内蕴镇静外施白刃交加了无惧意贼之魄先夺之矣至于从容应对委曲中窽聴其言无非为贼谋亦无非所以谋贼所谓中理之言可以集事贼竟不能出公成筭中矣窃谓公处此事仓卒不乱逆境两忘一动一言若或相之此盖本之以徳运之以量发之以智成之以福异日肩天下大任卜于兹矣善乎万太史碑畧曰宋韩魏公所遇殆荆轲者流彼固莭侠故能激之以忠义如二盗者贪利之心固结于中化不可入威不可用借令魏公当之宁复过此知言哉公之徳政非一滑之民尸而祝之矣兹特论处盗一莭以示天下后世临利害者知所取衷云
　　御史大夫左司焉崌翁张公定浙变记【董份】
　　初浙之有兵变也按部使者以闻因请重臣镇之而朝议以右司马张公者自为令有应变才名重天下及四为镇抚而定皖难定上谷虏难彰彰著大功名益重即欲坐镇非张公不可乃以右司马兼中丞督抚浙云浙故无兵有兵自总督胡公始方嘉靖间倭剽掠甚暴而胡公尽括浙中储以御倭因募瓯婺间若奉骄子厚其月饷恤其家时时数校阅多设金帛屠牛羊豕赏劳一阅费数百千而兵亦自恃能抗倭浆酒藿肉好气为雄豪多恣胡公故濶大轻挥金略文法颇纵舍当是时倭急其势然也而胡公亦以此成御倭功及既久倭不来兵无事而浙中储已括尽乏军兴继者不得不莭缩月饷益减校阅亦益希赏益薄夫其始汰而末简防也兵皆有怏怏心防执政益务节省名多刻核言者承指复议减浙饷部既覆矣而中丞吴公性节亷多畏慎悉如部覆行兵怏怏益甚又见浙无他兵而九营者其七防汛二居守皆借其力因言执羁靮效扞衞积有劳而饷益减不聊生遂从汛甬东而营中噪吴公曰是有言者覆者已着令吾知奉诏防行事耳岂吾得专数谕之而噪不已遂治其甚者以军法兵益恨之而执政行钱法益峻饷既减乂杂钱而市中钱不行食益不给而马文英吴廷明二酋者兵之尤桀黠者也遂画谋率众首难乃先诣按部使者愬而按部两人皆豁达知人情闵其食不给慰抚之因力言吴公吴亦悟示以明日集所司议矣而兵既聚汹汹不能即还复诣治饷佥事愬治饷厉声骂众益激而二酋攘臂前欲捽治饷治饷亟辟匿众无所发怒而二酋谓众曰业已搆不可解矣遂皆至幕府噪而辕门闭乃斩门入廨发其橐意有重赀而尽发无有也因蹑寻吴公拥至营所以犯吴者不可胜道复跪责吴朘削私橐勒手状而以官帑金二千酬之其时天久隂晦冥乾坤防易置矣以是浙中人日夜望张公来定变而张公夕受命朝辞阙以单车疾驰数千里过嘉禾而谍以民变告矣二变交作凶逆参防人错愕而公不顾叱其驭曰驱之复疾驰数十百里至浙入幕府入则车未解骖餐未及下咽而民拥二千余当幕府前噪矣公命大开辕门屏驺从单车出当衢旁无一人舆皆股栗公独正色谕毋反且问所以噪者何而丁仕卿者尤民之最桀黠首难者也相率言吏矫防不公践更有私不法愬上官见抑不平公乃笑曰此特易耳何至以细故取族罪乃下檄悉如愬责吏除之檄已因遣散去而民先一日燔缙绅家虏金钱得利又见兵变有利无害以为官莫奈我何也夕益聚各据诸巷以所夺诸绛裙折竿为旗矫令令每家悬一灯十家揷一旗巷如白日而益燔诸大姓虏金钱益多烧掇焚杆火光烛天震呼动地公乃宻召游撃徐景星曰反果反矣顾今无见兵而能制民者独营兵耳营兵方负重罪汝试往说之宜动动即与来徐知兵善辞说一缓颊得要领且宣布公威徳无贰兵果动而是时七营兵已出汛独两营与二酋在因悉来公乃召其伍长曰前幕府诚过欲汝捐躯而食不给又军法治汝非尽汝罪也然汝亦甚矣今有可以转逆为顺易祸为福者于汝何如夫汝众皆鹰扬甲士而乱民乌合取之如几上肉耳汝能自効否皆叩头曰愿尽力又召二酋谛视曰昔首难而自缚以献者非汝耶曰死罪有之公笑曰诚壮士然古壮士死义耳昔自缚为逆而今自効为忠魂二者不可同语矣且汝知不免而不知立功知重负而不知赎罪何不智也以鹰扬士而不能取乌合何无勇也即智且勇是转逆为顺易祸为福在须叟时矣二酋复叩首曰愿尽力出以谕众众皆叩首曰愿尽力于是以徐游撃所将为中军以两营为左右翼连三战三捷遂于民所燔掳家擒百五十人而以丁仕卿韩谨等渠魁五十人奉勅便宜诛之而其余或末减或释有差厪三日而事定公乃曰乱民当诛良民当抚乃亟改践更役罢间架税间架税者天下所无而防城所独有者也因防亟罢之而防城人懽呼感曰公天人也吾属自是得生矣益问诸郡疾苦而小者立断大者防闻旷然与更始诸郡人亦懽呼感曰公天人也吾属自是得生矣而公以民心既定军志当安安之必自月饷始月饷者前如胡公则太浮后如吴公则太减乃损胡公十之五裒吴公三之一而酌其中焉兵食足矣乃録平乱功而二酋得冠服诸营得赏赉兵知信矣乃开顔以接之虚懐以待之真实不欺表里靡间兵无疑矣而公独念名分者国家之大体纲常者天地之大经故君臣无将上下无越越者将之渐也渐不可长防不可忽故权宜者一时之术而法纪者万世之防当其变则权或可行及其终则法所当正是以胁从或防治而渠魁必先决然公又念假以他事而宻决之则法不当其情无以服反仄待其汛地而分决之则刑不与众共无以示大公故复召徐游撃遍示各营以幕府虽尚寛而天子必无赦然诛一以警百者天子之法而借一以安百者幕府之仁诚各营皆送一渠魁则五千人安矣于是一日而得七渠魁皆反接就戮曰罪自取无怨而二酋者既陷诸营于大恶又敛诸营之钜财稔恶不悛众愤所积宥不可再得幸不可屡徼诸营弃出之亦反接就戮曰罪自取无怨而诸营以有罪既得无辜益安皆懽呼感曰公天人也吾属自是有生矣然予闻公始受命也有劝公请调兵者公弗应有欲以兵助公者公亦弗应而遂单车至浙又单车出临衢斯亦岌岌哉而竟能转瞬不旋踵成是功也使非成算定于中斯岂以身试者哉及其以一身居正千人之上可谓虎穴向使举事一不当可胜道防而戮者无怨存者腾懽斯所谓抗其背扼其喉卒取虎子以出者防夫非常之原黎民惧焉及臻厥成天下晏如也至其正名分定纲常光明磊落益不可及矣史董氏曰始张公成浙功而予浙人也以父母之邦亲所闻覩而蔑贤公卿之勲业弗録心恧焉遂稍次为记而防天子之眷宠转公左司马晋御史大夫召还将得代移幕府湖郡而湖守熊侯旧为公属欲公功名垂永久与其倅来乞予言以赠公予遂以平日之所记著者授之云
　　绥交记【杨寅秋】
　　万厯乙未六月西粤贵县蛮触糜沸孤城危若累棊寅秋既单骑驰定之今督抚陈公戴公前直指黄公合防条其状有龙荒鎻钥豸绣干城之叙乞下部纪録需后用诏可防秋有殷忧病连牍乞罢三台以安南搆讧弗戢不许越月百户余承武持檄部领三台所译审夷目黎早用范彦等抵邕陈公复手劳曰夫非所期子鎻钥干城乎国威邉防中外简册瞻仰若先文贞遗画而若乡逹毛司马公故事具在努力图之寅秋顿首受命先是嵗壬辰交都统使莫茂洽荒淫无度羣臣侧目黎维潭者黎晖之四世孙而黎利后也用世臣郑松计因内应袭执茂洽杀之收其印寻杀莫敬邦殱其族防尽族之孑遗敬用敬恭等奔窜我土司维潭乘胜逐北尽有交地亦具欵文以首事故重译叩闗则陈公方镇抚粤西以夷叵测弗请命戕我贡臣即弗观之兵宜闭闗絶之语在驰报防中明年癸巳维潭复遣使函封称主臣黎氏世孙仗天朝威灵复讐复国愿乞如先朝从象胥后向风内附陈公乃合前督抚陈公直指涂公疏以请若曰彼之雪仇有名来者弗拒及兹勘处西南生灵免于蹂躏尚亦有利下部议报可亦既遴督备指挥吴懐仁知州孙继先临闗体覈有日道路遥阻维潭不胜徯望至是更遣早用等间道泛海抵端叩辕门如前请云余秋既奉檄则采祖宗朝制驭安南载在令甲者熟防之敬用等亦遣目阮诤等以穷乞援语多恢张则探情形揣事势质诸共事靡有坚决有谓黎欵诈也惧我乘其后姑缓我师有谓莫分道屯据所收拾丧亡不下万余如阮诤云有谓维潭未必黎利后或郑松牛易马即利后利猾夏负积怒先朝亡国裔不宜再许余曰嘻似矣未覩其全夫黎岂不知负彼方张而卑词请命毋亦借我名号弹压乎诚如残莫所收丧亡宁啻三户一旅安用以穷奔我利罪章皇帝宥之矣维潭即非利后蛮夷易姓如奕棋诚利后也登庸逐黎以篡维潭逐莫以恢复可同日语哉今日之事不拒黎不弃莫惟防乃成则下檄黎曰汝实负擅杀罪无赦其遵往事范身束组衔璧仰关请死其以尔世系缀旒以报且何以明非郑冐也其以尔首事伪印封还其议安揷莫氏如异日栖尔漆马江例下檄莫曰安南土宇谁家故物既无卷土之期当思一枝之安其早引决以存线绪则又进勘官誓之曰所不共矢精白而甘心辱国剖身干宪人将不食其余防孙知州迁秩去请以左州知州杨继显代无何安平州土官李天爌以交黎劫虏烟邦等村告龙州土官赵英以农倘等村被掳告下雷州土官许应珪以更峒等村被焚刦吿龙英归顺相继告余愕然夫黎不以长驱追北掠我邉鄙而掠于倾心乞欵之日乎是殆匿莫为之招诘之故莫依土司为逋薮土司借莫为侵地囮即日驰报三台栖莫出境外申督诸土司牟利挑衅者按军法敬用等窜七源峝界迩龙州龙州之村墟枕交者被髪结衽与交类时以兵翼敬用知州洎督备抵闗敬用赴勘拥卫不下数百余所置对张皇某虎视海东某雄据髙平知州以为然抱杞忧余曰左矣若以为拥卫尽莫氏子弟所置对果赤情乎是有沈命者苐穷治之飞鸟依人嫌于弃莫下石耳顷之安平出敬用手书流离乞哀防为沟中断吴懐仁亦以敬用等所具结乞安揷愿得髙平如勾践防稽需后图以报人始咋然知莫之自量审曩所谓分道屯据安在而维潭亦遣谅山卫官黎重华等诣勘官陈其吁欵寻以叩闗限请余便宜期以次年二月母后时则严饬毋信土目恐喝鼓煽悮事机毋信狡狯指私觌陈谢以垢清肃毋以修词弗格或涉抗衡失藩臣体则请徴调诸土司精锐碁布要害委防戎李君鳯森扈扬千彰威严请添委南太知府苏民懐吴大绅南宁同知黄淙南太推官卢硕黄喜之共効劻勷请发商税若干金佐军实徴发赉予一切部署机宜每有禀决三台随报如响陈公更益发梧饷若干金犒师银牌等物称是且曰毋靳小费防国体明年丙申正月余会分道防藩林君震以循行先后至太平至则维潭遣候命官杜汪范彦等条具宗枝封识所收银章谅山我土司兵亦云集戱下令诸土司曰有能乘时扶义共襄绥懐盛举吾能优异之思明府土官黄承祖以所探海东莫敬章被殱事率先应命余觇知其故负谴欲自赎且有夙憾于龙州稍推诚鼓之承祖勃勃思奋防勘官黄淙等报杜汪等所输吐率变幻谰辞舛午骜然负彼恢复若曰以登庸之例例之非其辜维潭亦函封亦阳为衔戴隂欲以族目代欵无事身抵闗意余曰异哉立遣承祖择土目可者持檄督之天朝以包荒绥戢汝汝狙诈桥防干命来则臣妾不则俘虏已又深念彼岂有戒心与更檄之汝脱有虞于意外许尔陈兵擐甲入衞成礼而退则又促范彦之稍习汉语者面折之彦加额愿奉条列手檄以还维潭始回肠改襟报曰荒臣无罪擅杀其罪请以范身金人代死谨率臣耆俟命诘伪印曰描摸权使耳必得诏请更铸诘安揷曰夫叛裔也而援我漆马江例哉惟天朝所裁择无敢逆命余顾林君是足借手报成事乎印之不存乌用更铸遂发江州经受降城抵幕府早用等瓣香望尘道左以代身来验以饥病告请期且与之期越日忽称防欵未备土宇授之天子先君不敢闻命以安揷莫裔暂求南归人人相觑失色何物鹿豕惊骇倐忽若是亟蹑之乘夜抜营以去即日趣沿邉缮闗隘饬烽燧示必絶驰报三台投袂回珍余寻奉祝厘之役当行则耳属督备是有土夷煽恐之者去必悔悔必复请请必抑遏之三而许之承祖力能得黎隂事制土夷命若必与之交讙毋相猜宻谕承祖曰幕府隳成得毋以若见妬败乃公事乎两人以此深相结纳宻白三台局已中变讹言当朋兴愿以投杼故遂狡计三台颔之交举觞劳余曰行哉毋留滞乡土三台寻以情形闻省垣以黎酋志在蓄威当事不及时操割剪萌恐遗养虎积薪忧嗟居者固安知荷担之劳哉御史黄公将得代乃发愤上防其略曰臣闻以虎捕鼠必用全力国初物力强盛威武奋扬自季犁之役数遣勲旧大臣四路提兵驿骚数省转输万亿胜负畧相当终鲜勘定今何时臣等以征安南请将求莫氏后立之乎遗孽不振死灰难燃将遂郡县之乎前鍳岂逺今可复蹈妄揣归着不过许以纳贡称臣而已急而兵之固可必得缓而抚之未必终失兵而得之固足扬威抚而有之宁遽不武而劳逸镇扰相距万矣宜稍寛时日再行檄勘部覆如御史请越月维潭乞欵官目郑公义等趾错于涂不许则极陈谅城以饥病请命归整检奏欵非宵遁而懐仁承祖咸合词称其诚恳今日受命有死无霣督抚陈公戴公乃下檄曰是反覆如反掌其以欵物严装抵闗候进止时御史林公受事入境筑舍铄金之口蠭起则简委浔州府同知黄宇思明府同知李陶成往覆按且计画一而督抚两公遣差檄余就道接踵余舍余竣役突未黔适有窀穸事即从垅间据鞍穷旦夜度庾抵端谒督台陈公顾余曰人情左圆右方佥谋未同谁能立功徼外者余竦然敬诺抵桂林林公方行部南邕谒抚台戴公首诘余曰必安莫黎所执言甚正弃莫可乎余曰不可彼耳语者必不深惟重轻徒以推亡固存之义若之何敝屣弃之然则奈何余曰迫黎以吐退不能所退必非人所居髙平尚观望莫亦愿得之畴非我幅即自我剖给之所谓治以官府之法何不可公喜形于色明当歳除防督备报维潭遣杜汪通事唐世畑等运欵及闗聴騐余曰机不容髪即日谢抚台戴星行丁酉正月朔后四日抵宾州闻承祖以所验欵目引世畑等抵邕流言汹汹土夷冐莫屯兵七源剽掠交境扬言夺欵疑我而承祖懐仁同夷使候浃旬格不得入城夷使徘徊解体懐仁索然如死灰承祖怏怏赋归去防且画饼立飞骑驰谕懐仁且止夷使戒承祖母鼓棹明日余至邕谒林公立谭若逆稍及交事余从容陈往局与今结局状公为仰屋良久曰不请命然戕贡臣不篡乎厪厪请欵方物不防乎终不闻命安揷不抗且诈乎余曰彼所执春秋复讐之义非簒也律以黎利登庸之徃事簒犹许之雪仇快于一朝请而图之庸可冀乎欵物远人区区靖献非贡贡有常数欵无常数涧溪沼沚之毛可也薄来谓何不宜与之铢两彼俨然自谓天以吴赐越身为前鉴讵肯安揷以存祸本请以天朝之法剖之谁敢不服林公霍然洞解诘朝谕承祖懐仁率世畑等投谒宣恩威各颁赏有差夷使土官加额大喜过望即日遣世畑还促维潭如限抵官土夷屯兵闻之望风解去余寻别林公横浦巡太平道路流布莫兵且遮道且顿兵钦州四峝余曰此黄赵自修怨何与于莫恩城吏目吴俊哲者从龙州还甚张莫连营结垒鬼门闗以东为梗一倡羣和余曰梗矣安得黎使往来不絶乎知龙州酋以贿行亦有随声隂壊者将乘不意缚龙州寘诸法督备称无左验且未绥外夷先收土司维潭亦当却步宜寛之效狗马从之念非具司马无以预塞狡谋则请委防戎杨君元调三里营兵与土兵犄角有顷范彦郑公义以奏草来验维潭犹然泄泄诘之云去腊不腆欵物及闗逢上国之不闲靡所顿寄运还寿昌是用次且犇命遣彦等伺前旌请更期余曰嘻我实为之使彼得借口乃更与之期差舍人王建立部领彦等防之行因觇之一日懐仁等驰报莫夷勾亡命千余乘夜纵火烧坡垒谅山黎营防尽黎将将死之余曰果莫夷耶谍之一出平而隘一出岜口隘余曰安得莫兵自内出耶彼直以此足恐哃阻遏我耳上下错愕佥谓宜及时返斾李同知从上石具报毋以夜袭故摇欵事黎大队且临余息直压卵意与余合即日下俊哲狱有言返斾如军法则矫三台檄遣李加贞等分督诸土司交之役非独绥逺夷亦为尔土司计邉鄙无耸有贪小图忘隠祸逞狡计隳成功快私怨败公事者天宪具在土司惴恐不数日维潭率黄廷爱等总兵象熛起次谅山既大索诸烧营垒者遣范彦等办香来迎如初阅承祖掲则云奉禁肃清至凛凛夷相顾嗫嚅余曰若以前日之五申三令徒貌言乎立驰示誓之但萌念不生还明日勘官发南闗余与杨防戎相继发幕府至则誓汉土师以迁隆峝土官黄兆基领兵千五百有竒守岜口隘以应袭黄应雷领兵千二百有竒守强村隘以上石土舍黄应宿领兵五百守绢村隘应雷应宿皆承祖之后兆基其壻而龙州平而隘则以把总周大伦领营兵三百名合龙州兵九百名恊守龙州官男赵元璧请行行已之则以欵杠计信地道里属元璧等部领戒之曰是天府藏脱疏虞孰职其咎越日黄李两同知以勘验还自闗一饩无所染取其所对状若世系臣耆供结井井纶纶咸有经纪独维潭入闗匍伏有难色余曰胡以昭示威棱彼所虞土司包藏祸心其尽撤土司兵退数舍许之陈兵露刃以入其可乎立遣督备戒维潭必入闗凡三徃报如命遣候命阮澧等请期期以四月初十日则颁发汉仪及相见礼谕令演习祗对必饬至期以官男赵元璧从余发南闗登昭徳台陈设龙幄仪衞备盛余偕防戎诸供事官行礼毕分班列侍启闗先夷使率夷杠鳞次入次夷目率衞兵鱼贯翼而入次维潭皂防缟衣赤跣白组率通国臣耆入北面伏地既释组聴唱五拜三叩头以次进金人代身进伏罪疏臣耆乞恩疏同知黄宇宣布朝廷恩威待以不死维潭复拜叩如前恭彻龙亭请余以主宾礼见余曰今日受欵非颁封孰为宾不可请稍降余曰衔天子命不降阶见累臣不可承祖从旁厉声曰复国不费梹榔半咽而靳此四拜乎乃拜各耆目俱头抢地罗拜因谕之莫祀未可絶也量给以髙平府治彼有一隅可栖我土司毋敢为之逋薮安莫讵非安黎其敬应母更侵轶维潭唯唯既退张具犒之遣候命杜汪等报谢遂闭闗是日维潭进止不失尺寸凛凛交防之下不是过汉夷兵防半十万无敢喧哗干令土酋匣测假令以伪莫虚噪蹂我五步之变未可知然余不以元璧防隘覊之启闗业已制其命何者非天威赫濯即日驰报三台遣指挥罗万善督土司防欵行遍赉各土司银币牛酒懽声震山谷余振旅东还所过厐眉父母策杖扶笻追惟往事徴发之痛感激防于泣下则率夷使自桂及端以余所勘处端委若诸文武流土之共有效于欵事者惟三台可否三台无不撃节劳苦之寻据实以闻诸流土无劳不録余秋独防上赏而褒辞称露布有光铜柱云仍世启玉闗则以黎利之事余先文贞实賛廷议云五月夷使冯克寛等度庾经白下以少牢祀先文贞祠邑人观者如堵八月上万寿克寛等将欵诣阙下上喜从部覆授维潭安南都统使掌国事锡之勅印上既重念夷邦不可无统推及劳臣赐督抚镇臣白金文绮寅秋得増秩一级赉有加流土各分别陞调赏有差嗟夫余于交欵未尝不抵掌仁哉章皇之禔福两粤无穷也缙绅学士弗身遘猥云文皇得之艰难章皇弃若遗迹讵知实匏不可器而石田之不可艺哉庚子之役副使翁万达多算知兵毛司马实托重之卒从欵附后六十年有今日之事然后知章皇不忍涂中国肝脑以事外夷千古明鉴胡可易也要以定欵等耳于登庸之日易于今日难难者非独一纸之与十万径庭异时残黎在老挝徼外我土司隔絶无梗遏壅阏之虞今残莫匿近闗藩篱中夷酋百相疑土司百相败人情百相倾呼吸变幻之状余难言之矣幸当事掌玩夷情一腔忠猷屹然期于崇国体宣国威以保乂南土宁言舞干毋言标柱而又不鄙夷余也肉食蚉负倾信独任至不难出空墨之印檄俾之便宜从事亦数以翁公故事勅勉之翁有勤施于粤厥后御虏为名臣余何敢望而当事所推毂付托类若斯余即不荜露蛮烟马革褁疆场得乎哉是役也督抚赏不酬伐适有岑峒之擢遂靳重巽夫曲突徙薪自古记之矣陈公讳大科维扬人戴公讳耀清漳人前督府陈公讳蕖安陆人林公讳道楠莆中人前直指黄公讳纪贤眉山人凃公讳宗濬豫章人余寅秋以戊戌三月作绥交记
　　明文海巻三百八十
　　钦定四库全书
　　明文海卷三百八十一　　　余姚黄宗羲编记五十五
　　名号
　　栁塘记【张诩】
　　天下之至乐生于心而防于境心境两得难乎其遇矣心而境閙不害其为心之乐也境寂而心扰所谓境者虽佳心为之役矣谓之安不可也况所谓至乐者耶予少从先君宦游临川前之人于公廨隙地辇土为塘沿塘植栁偃仰披拂于朝烟暮雨之间千态万状可数十本塘之水防波巨浪随风力强弱而变化可数十丈莺燕之歌吟鱼鰕之潜跃云霞之出没不可具状则境与心碍既块然莫知其乐之所以稍长读昔人栁塘春水漫及杨栁风来面上吹之句则心与句得又茫然不知其妙之所寓近歳飬疴之余专静久之理与心防不必境之在目情与神融不必诗之出口所谓至乐与至妙者皆不假外求而得矣是知得于心则虽处諠嚣而江湖之思日逺居阛阓而山林之气日生不然渔钓之徒樵苏之侣土木其形草叶其衣其状若类太古者然叩其中有所得者何鲜也予同年黄户曹弟子振数相过往因出其外舅氏陈公用直别号栁塘者求记予居去公鸡飞之地市井之諠阗突烟之相接求尺丈空隙以为庐居蔬圃之地且不易又安得所谓栁塘者耶然公托意于此殆所谓得于心者非邪若然则乘灏气而与造物游虽居穷巷斗室乐也否则坐乔林以终日泛巨浸于万顷亦境焉耳心既不能与之防所谓乐者又乌从而生哉然此可为有道者道也求道者安得不自身安始而身安安得不自择境始耶粤多佳胜去城西北不数里林木之茂盛泉流之清深在在有之公择其胜为别墅濬池植栁以求所谓心境两得者而老焉彼数百缗之费耳异时从公席緑隂而濯涟漪咏昔人之佳句防至乐于千古为公续记尚未晩也
　　峰湖记【林俊】
　　峰湖本方壶樵谷故链冶处梅峰东引而水与湖防山截焉嘉树蔽亏脩竹环映无飘浮歊之所城中隠一山林残碾防灶参错于假山方池磴回川曲之间又若蜕馽络以游乎方之外予友陈君敦贤爱之翔其直而市之徙文峰之居居焉因引为号久之曰无殆神仙者流意固有寓其未足告也抑地之名旧名之我亦熟矣吾取其似代之易峰湖黜虚就实援之彼以入之于此吾儒运化殆其然欤神仙吾不得而知也世无是人则宜无是事倡为是说非独方士之妄盖有托而逃者矣君风神清脱运博而操之要视天下事若无其难在司谏有直声逆珰时例与调停方壶所以寄也起藩防又起臬贰提学悬穹付以待者不浅峰湖无蚤计耶士君子身虽庙廊未尝一日忘林木鱼鸟之思峰湖尝在烟霏泡沫流止而生灭者祗见其小也傅岩渭滨南阳藏身巷影拔俗而离世一旦乗时应防使人指而骇曰此筑徒也渔辈也耕流也突然起其若是烈也是固吾儒作用之常要之于山水不为无助山受而大水受而深积而至于含元气宰化机长养万族賛发育以逓承二五之匮峰湖固寓彼而取此矣其独留情一玩适哉若乃酬云水赴烟霞还迹山灵梅山香眉山争其崇髙湖鉴湖争其净冽峰湖十年外事未晚也正徳乙亥秋仲鳯山见素子林俊记于云庄青野
　　闲叟记【陈音】
　　李君伯珍家东广之新防以齿徳重于乡乡诸大夫士皆乐与防处白沙陈先生公甫为号曰闲叟其子乡贡进士经上春官因予门生余绍防请为之记予曰叟日何为绍防作而对曰叟之居地僻而静庭植花卉数十本日然香静坐客有造者命童子汲寒泉瀹茗与谈今古事坐久摘蔬出春酿与饮歌陶靖节诗以侑觞生平迹不闯公府郡邑吏未尝窥其面或劝之事要结以张形势辄他顾不答囷有余粟囊有赢赀假于人任其自偿未尝持劵责逋负毎朝旭既升方于于而起杖屦出门行抚茂树而坐与溪云野鹤相徘徊于泉石之间不知轩冕之为何物也予曰叟之闲如此然独无所事乎绍防曰叟有田数十亩春夏课仆耕种耘耔秋敛获供贡赋防敢后时命子弟读书习礼日校其修业与否手尝持一巻独翫怡然若有所得宗戚故旧有吉防事庆吊以礼此叟之所事也予曰叟之事亦殷矣顾安得所闲乎绍防俛而未答予喟然叹曰此叟之所以闲也夫事有当为与不当为者当为而不为与不当为而为之皆非所以贻安而得其闲也盖人之处世有亲戚君臣上下安能恝然无事世有惰其支体浪不知检束以至隳坠先业为公私所窘虽欲求闲不可得者此固天下之弃民也君子奚取焉又或资其智巧趦趄嗫嚅于形势之途凭藉熇熻以陵轹乎人竟至招祸尤触罪罟而不知悔如是者又安得一日闲乎唐人之诗曰好乐无荒良士休休扬子云曰大味必淡知大味者然后能淡天下所不能淡其叟之谓欤予与叟未荆识闻其事而心有慕焉用为之记未知白沙之号叟者其果然否也经持以质之尚旋以告哉
　　越坡记【舒芬】
　　荆之濓豫之洛雍之关闽之建安形于自有天地之后也濓之周洛之程闗之张建安之朱生于自有圣贤之后也然濓不与荆而俱显至周而始显洛不与豫而俱称至程而始称闗不与雍而俱称至张而始称建安不与闽粤而俱称至朱而始称则地固以人而显哉周之生以濓而不羣于濓之所生程之生以洛而不羣于洛之所生张之生以闗而不羣于闗之所生朱之生以建安而不羣于建安之所生在絶学之后千余年矣兹越董杨王韩突然而出其上则人固以道而显哉夫然后知人之所贵者道而地之所贵者人况周之圣二程张朱之贤实有以继尧舜孔孟之统非区区闻道者之比濓洛闗建之独着不亦宜哉不然则王之临川陆之青田得以掉臂争雄其间矣榕城之有越坡亦旧矣而畧未之闻焉吾同年廖子居之而始见称越坡其有遇乎哉予疑越坡与建安连壤建安之山至是而其气始尽建安之水至是而其脉始合是其灵和清淑之钟而为人必将有继朱子者起岂非廖子其人耶五百嵗而圣人出三百歳而贤人出自朱子以至于今岂非其数也廖子之学期于道者也知朱子之所以贤者主乎敬亦知周之所以圣者主乎静盖亦卓然有立者矣俗学文词之陋末习利禄之私岂得而惑之哉诗曰我日斯迈而月斯征必无负于越坡使百年之下得与建安并称庶乎其可也
　　西溪记【许相卿】
　　秀之地以水胜下而平湖水与地半又加胜焉最下而西南有溪卑居受地若尽而水无涯故其胜尤竒方夫上流诸水发于山道于江以达于川泽陂渠之间也大决横放雷驱云拥物鬭势激变怒万状亦壮矣哉逮乎力分气杀疾者舒悍者恬险者夷蜿蜒委蛇以底于斯万顷湛如鉴澈空明黛蓄膏渟凛乎与神俱澄又何胜也而况霞暎错绮空连逺碧风行成文日涵生色云烟雨旸开敛晦明而变态靡状者天若相之险而石蹲危而桥横防岸深林呀如奥如柴扉竹屋隠见萧踈而髙下毕呈者地若形之沙禽水兽之出没游鯈跃鲤之浮沈新緑倒影落红浮声渡者淋漓歌者激烈渔舟逺近泛泛如叶杂然前陈者皆若有意回巧而献技焉此一溪景物之大都也若夫泠泠之声以清耳瀯瀯之状以清目渊浤澄涵之虚以清心触而成画感而成诗至于神防而境遗则善观物者所自得又非言之可尽状也某奕世家溪之东因自号曰西溪适也而游倦也而卧意得而吟事感而啸无不于斯若将终身焉赵君鸿逵其里人也过而谓之曰出处士大节也然古人曷尝容心哉用舍任时而我无与是以处则出之用存出则处之道行要非茍然而已今子乐一溪之适而飘飘然洗耳濯足以为髙是有心以适已与无我以任时者无乃疾也乎某若为不闻也者而歌曰文驷蕐毂非吾期兮泌水濠梁惟吾师兮吾老吾溪其乐只且君不复诘间以语余余曰夫夫也岂有意而相时者耶抑为我而志世者耶直甘于素分而安于乐土者耶俟予兴至泛舟当湖造其庐观其为人制招隠之词以讽之君能索我于西溪之上否乎君曰唯唯兹溪重于秀自子始矣作西溪记
　　鐡桥记【陈沂】
　　鐡桥先生南海人南海有罗浮山四百峯人迹罕至方士称神游羽化之术者托迹于兹山相传多怪诞不稽以骇于世有云山飞云顶最髙峻壑絶涧猱狖所不能縁而至顾其穷处有桥其上恍若云气一人独振履视之鐡所成也冯虚御风进却无所惟果于前而已至此即长逝不知所往余惟惊叹皆不能从焉先生曰窔窅之区至明在焉絶亢之际至夷存焉怫逆之境至顺伏焉荒虚之中至真出焉故惟用幽而后明用险而后夷用违而后顺用妄而后真谓之区化境亡不见其际而不入其中夫然后超也飞云之峰絶渊之壑是使丧气絶想无复有可即之者矣孰构孰冶孰因孰极而又孰后之耶故曰莫由从者妙也不可为者化也非在我者防也非尔力者巧也所谓殊涂而同归也因自号曰铁桥子人称之曰铁桥先生不知者以訾其异先生笑而不答拘虚子相别者十年矣过楚而遇先生见先生之政曰信乎铁桥之难行也
　　石田记【祝允明】
　　君子之心望于世也亷而自治也勤其望之亷故甘为未辑之瑞治之勤则不宁燿其生燿无穷焉盖有不度而试者以杙为楹以挠人之堂殿君子视人恒若余视已恒若虚每退一武曰吾弗彼若则弗可以试非谦也其自期者遐而更觉其歉而不知其已度越余子逺矣伍员之喻石田以弗稼犹无田也沈先生则弗稼者与其以为名所谓君子之心也先生者巢许其居服而禹稷其肾肠既自退曰吾不敢丰望于世为是名已乃去以道自治削萧莠抉沮洳掲其坚白以对日月爽然风尘之表璆琳琅玕从厥自生自润吾亦不强自键闭唯不为太仓玉食之需安于寛闲之野寿于寂寞之滨焉耳吾何恧乎哉或曰审尔先生亦独洁者矣而亦乌乎耀于无穷与余曰先生之植志操节也不可闚吾试与若闚其诗非孝忠节义也无触于膺无寄于声油油乎茁元化之嘉种粒烝民于终古其不类杜少陵与杜之位不过一员郎无片事自振当时而自方稷契人不笑之以诗史燿也而先生又恶乎恧哉先生之为斯称也在少而小子言之于其老凡言诸先者当以期今则定矣敢以垂賛无止
　　南畴记【方豪】
　　予所来刑部所居窻下有一树命曰见树窻间尝和寮友叶国光归兴八首其一有云日月西台上开窓见树孤释犂坐芳防不得比田夫时甫脱风沙颇为简适虽有南畴之懐而未切也故其辞缓以平春来有事圜扉昼不离席夜不安枕与罪人相去者无防矣南畴之懐怦怦忡忡故因沈鲁卿南畴之请题诗若曰南畴生事佳往来东臯叟西台困簿书对尔北回首所处渐困其懐稍切矣故其辞感以悲未毕事一日俄被执以去茫不知所以既至朝门乃知凡谏南巡者皆五日跪予不可免焉跪已以为跪尔岂意复朝挞之挞已以为凡挞者皆予等尔岂意以挞死者相继也创居无事惟以赋诗为事其送徐瓯宁诗有云玉女峰前春水流櫂歌初歇鸟声幽烦君早为营茅屋不复当年梦里游呜呼南畴之懐至是切矣故其辞激以决甚矣予之陋也夫予自昆山以归棠陵之南有地曰平冈先人遗田数亩干溢无所虞每岁稼穑其间固尝躬馌而时课之以为终身南畴焉矣越五年复为贪心所使虽不忘旧懐然非触之也深其懐之也未切而亡有激决之辞矣辞虽激决然乂未知果不为空言否也甚矣南畴子之髙也遂其懐而无俟于触此南畴子之所以为髙也南畴子予浙西人也浙西多腴田南畴子于先遗之外更増创焉桑麻秔秫一望数十里其俗又多管弦歌舞肴醴童奴之奉山木花石亭榭鱼鸟图画之观每芳辰出游则画船载酒歌舞齐发平波缓弹若浮家宅随所意好鲜有弗谐南畴子之所有者予之所无也风埃雨潦被暑冲寒施惨而临秽触祸以殷肤逺贻怵于亲近延悸于妻子予之所有者南畴子之所无也夫南畴子之所有者予昔固畧有之而今尽无之矣南畴子之所无者予则尽有之矣甚矣予之陋南畴子之髙也南畴子名粟字克济姓陈氏南畴者其友沈东臯所命也祖道防翁有仕基隠于村南时号南陈父静庵翁亦隠世为善良人云
　　澄河记【宋仪望】
　　去邑城稍东界于两水之间突为平冈外垤而内洼渐浸为湖湖旁多良畴果园宜于粳稻菽麦槐杨李梅橘柿芙蕖东湖刘氏世居之先世以文物科第望里中姻家刘君玑早岁试诸生绩学待时卒不得售乃退而老于湖上结茅葺屋日偃息其中自号澄湖居士有同子者里中人也喜为老庄言翼日居士过同子剧道湖上之胜同子曰吾子诚有味于湖愿卒言之居士曰余曩也从博士业览镜百家摉猎旧闻废于寝食火蒸蒸内起犹然不肯休今幸见弃有司返乎故吾向之浸淫交鬬之患若濯于清泠之渊而不复干于前每出游湖上旁皇四顾波光上下目接心谋防焉相忘当是时虽有三公之贵百乘之富吾不愿与易也同子曰固也夫水有大有小有清有浊流为江河浸为陂泽渟为湖沼彼泠然之渊静澈凝腻顾而乐之可以怡心神澹智虑宜子之眷然不能舍也假令歴龙门涉洞庭下三峡儵忽之间叫怒撞搪霆鬭汛撃汹汹涌涌破山走石目为之营救耳为之震撼心为之惴栗将卒然失其故常而莫知其所由子将奚若居士曰然吾闻择地而蹈则险之患曷至循性以安则惊鬬之情不作古之人终身岩穴頽然蓬藋之间彼又安知龙门之为鬭三峡之为险乎同子曰嘻如子言子之心殆楗矣夫道无常物有当无常则万变不能执有当则羣类不能逃是故物生有是物生有非必是其所是则是亦非是必非其所非则非亦非非请以水喻人临乎清泠之渊则喜喜果是也邪值乎风涛汹涌之变则惧惧果非也邪喜亦一心也惧亦一心也此为是则彼为非其将皆是与非邪其将无是与非邪是二者则有辨矣子独不见北海若与河伯相讥切乎方夫秋水时至百川灌河河伯欣然自得北造于海望洋而叹北海若示之以人和之以天浸淫之以大道因乎分量察乎盈虚穷乎有无然后知天地之为米也豪末之为丘山也吾子则何居焉于是居士茫然失其所对仰天而叹返袂而走驰见华阳子曰今日吾为同子所困吾防不为人矣愿先生往辞焉华阳子相与偕造同子而问焉曰吾子何难居士之甚也同子曰吾向见居士盛谈湖上之胜意若自足者窃哀其局而不通滞而不化故纵言及于老荘居士乃茫然不能答吾子以为何若华阳子曰居士失矣子亦未为得也子未尝究昼夜死生之变是非利害之因内外动静之端乎古之至人其动也天其静也地入水不溺蹈火不热是故处乎无穷之纪而立乎万物之表内不淆神外不滞物其于昼夜也死生也是非也利害也若氷释冻解循其故然运而不有河伯忘于秋水北海若忘于海居士忘于湖今吾子乃掲掲然索之于是非之辨傲之以所不知宜乎居士之茫然不能对也子不闻程伯子之言乎与其是内而非外不若内外之两忘内外两忘则澄然无事而又何胶胶扰扰得此失彼之足言乎于是居士躩然谢曰予向也蒙未尝得闻大道之方今聴先生之言其于道也若发蒙矣遂去不复与言儿瑜壻于居士辄请书之诗不云乎唯其有之是以似之居士防之矣














　　明文海卷三百八十一
　　钦定四库全书
　　明文海卷三百八十二　　　余姚黄宗羲编记五十六
  </div>
  <div class="pagination">
   <a href="明文海_page105.html">
    上一页
   </a>
   <span>
    ...
   </span>
   <a href="明文海_page101.html">
    101
   </a>
   <a href="明文海_page102.html">
    102
   </a>
   <a href="明文海_page103.html">
    103
   </a>
   <a href="明文海_page104.html">
    104
   </a>
   <a href="明文海_page105.html">
    105
   </a>
   <span class="current-page">
    106
   </span>
   <a href="明文海_page107.html">
    107
   </a>
   <a href="明文海_page108.html">
    108
   </a>
   <a href="明文海_page109.html">
    109
   </a>
   <a href="明文海_page110.html">
    110
   </a>
   <a href="明文海_page111.html">
    111
   </a>
   <span>
    ...
   </span>
   <a href="明文海_page107.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
