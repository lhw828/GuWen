<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 296 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 296 页/共 396 页</h1>
    <div class="content">
　　太白山人传【明李梦阳】

　　太白山人者吴越间放人也终呉越间莫知其所自来人问其姓名山人曰我姓孙一元名问其字曰我字太初问何以称太白山人曰我秦人也尝栖太白之巅于是称太白山人云于是人始知山人为秦人及问其家世山人不之答故人止知山人秦人也而不知秦何人也山人善诗有超逸才尝出秦四游浮湘汉蹑衡庐踰河渉泗谒阙里登岱岳之峯憩日观观日出焉竒之骇呌狂走人颇异之然弗识之也于是山人则南走吴会吴会人识山人又识山人诗于是争礼敬山人山人固善说玄虚又肤莹渥颜飘须望之如神仙中人于是愈敬礼山人而好异之士踵接于门矣山人徃来越吴间多在支硎南屏山寺中巨家则争造寺馈山人美饮食鞋服以是饶裕冠佩之士慕名求访山人辄供具欢洽竟日酒酣畅歌意态超脱令人起尘外之思人士或事功人说及时事山人则又善说时事率凿凿副名实于是人士转相誉称为孙山人闻四方矣一日山人病且革仓皇属其友曰死葬我佳山幸题我墓曰明诗人孙一元之墓已而山人苏起而愤曰几负我志而呉越人以是觇知山人初无羽化术徒空谈放浪形骸稍稍疑避而山人则顾益说世务恒切齿不平其诗亦多为愤激悲壮之音于是用世之士顾益喜之乐与之交义投情合犯涛弄月扣舷和歌俛仰一笑每自许于世无双而湖举人施侃者雅喜山人而病其放因说之居山人然之于是买田苕溪之旁又说之婚则婚侃妻妹张氏喜山人者率移书相庆曰太初为全人矣是时建业刘麟龙霓咸徙居湖与吴充陆昆暨山人结社游号苕溪五隐山人始讲吾儒性命之学无何病作竟死年三十七矣
　　李梦阳曰予不识孙山人何如人未之面也徃刘子过夷门葢素称山人风神藻雅云日与之游令人坐忘而山人亦时持诗寄来然予竟莫知其何人也

　　邵道人传【李梦阳】

　　邵道人者蜀人也至庆阳年七十余矣道人不欲言凡所頥指色授故莫究所自来然见之者率知其异人也道人馆于钟楼街周家筑土被衲无昼夜露坐郡中诸子弟少年争来事道人道人凡所頥指色授之诸子弟少年无不当道人意者道人喜看病病者家请徃乃令病者张目又令其嘘即可活道人则目诸弟子而诸弟子则置饭病者前道人出其袖中铁尺横饭上诵大悲咒巳起尺摩病者曰瘥矣脱不活道人则趋而出病者家以死日请道人则出其指示日数如其指数然道人不取钱每岁自正月始活一人取其布尺里衲里完弗取也病者家脱有见饭饭道人以椀列诸案无问多少道人食之若加饭更以椀列之不食也若见饭是草恶食道人即喜食之曰更为造美食道人则不食其见饭或杂荤物道人曰第择去荤物终不欲更造也道人善饮水乡野人闻之争来请愿观道人饮水道人微笑颔然之弟子前置水道人目弟子令乡野人自置水亦以椀列诸案无间多少道人饮之若冬月水氷则闻道人齿间瀺瀺声顷之肩踊面红汗簌簌下如雨也道人与予世父同时世父患胫疡久不愈以问道人道人曰此祟也若徃聘于某氏乎谓其女陋也将更聘之女惭而缢死此其祟也世父大惊伏地顿首曰柰何道人曰今遇我三日觧矣三日疡果瘥居十余年忽谓诸弟子曰吾将归欤诸弟子曰先生福庆之人庆之人无敢慢先生者何遽言归耶道人不应一日道人令设几三层而坐其上诸弟子始悟其归谓死也环守之夜有登几而伺其息者道人犹挥股坠焉半夜霹霹隐隐起屋脊若戈士甲马战闘之声诸弟子震慑伏地天明起视则道人死矣
　　赞曰子不语恠若道人者何如人哉二氏惑世乱政而道人口悛悛不欲道时急人之难毙而后巳呜呼是所谓逃于墨者非邪

　　六烈女传【李梦阳】

　　儒生刘德举来言六烈女事李子闻之泫然而涕出刘生曰夫子奚恸也李子曰予葢伤为臣不忠云于乎死生亦大矣徃逆瑾之乱予实丁焉当是时人士大都以赇行问之曰救死尔又曰死瑾无谓于乎死生亦大矣彼粉黛笄祎之人乃顾若是烈耶自死瑾无谓之说兴于是赇者公言于朝群议于巷偶语于途以逮至则问金多少为罪重轻于是天下吏曰考掠桎梏之咸金逋也下敛而上聚公簿而显输曰姑救死尔夫为臣宜若是否耶设靡赇瑾能尽死之耶于乎死生之际难矣彼粉黛笄祎之人乃顾若是烈耶予葢伤焉于是作六烈女传陈氏者陈杰女也年十八聘杨瑄居无何瑄卒女痛哭将死之父母不许欲徃哭瑄又不许女则窃剪发属媒氏徃置其夫懐汴俗聘女必以年帖朱绮金字与男家号定婚帖于是瑄母以定婚帖裹其髪懐瑄葬焉而女乃遂卸容饰素笄缟衣居无几父母谋改聘女缢而死天顺五年六月十一日也后五十三年为正德甲戌瑄有侄曰永康者改葬瑄而求陈氏骨合焉二骨朽矣髪定婚帖独鲜完刘生曰葬之三年而岐榖了瓜产于墓李子曰世人葢多言青陵台事予窃疑焉连理之木比翼之禽今以岐榖了瓜观之不其信耶张氏者李杰妻也年十八归杰踰年而夫病且死握其手诀曰我死汝必更然善侍后人矣妻泣矢之曰君死妾死不愿更也杰死张氏谓棺匠曰棺大之夫性喜寛大也其父母曰棺第狭之勿大匠从其父母狭其棺张氏哭毁其狭棺曰不大不棺也棺成自经而死高氏者夏永昌妻也嫁三月而永昌病死高氏欲从之然家人防之严则日至前焚香窃祝曰永昌俟我其母知之泣谓之曰汝今十九年耳柰何轻死高氏曰嗟母谓百年永耶然均死耳竟缢死刘氏者魏相妻也相之死也祖姑王觇妇有决志乃引妇登楼同寝妇哭之达旦不辍声已绐其祖姑曰我饥渇甚祖姑信之下楼取水食妇以手巾二幅接缢于梁上年二十一矣王氏者孙林妻也林病贫无以疗王氏卖衣办汤药夜龥天祈以身代林死则匍匐哭不絶声水浆不入口者二日乃潜诣后园枣树自经死张氏者田孝子妻也孝子曰田鋭尝刲股疗母病母死庐墓三年于是称田孝子云孝子有甥宿舅铺而夜杀其邻铺客盗其财于是逮孝子狱无何孝子死出其尸墙为之崩张氏之死也或劝之矣则忿哭曰我与田鋭夫妇二十年矣彼既为孝子我独不得为节妇耶竟死今按六女者皆祥符郭门西人也六十年间烈者六焉足谓之兴矣闻风者激耶抑地之灵使然耶李子曰予于六女而重伤时俗之偷也孔子曰匹夫不可夺志乃人不欲死顾诧人曰我死弗获死今以六女事观之然邪否邪夫巨镬之吓盈诸耳甘绮之诱战于中人鬼之关须臾是决乃六女者方视死如归求亡如饴侦间伺隙如探金攫玉惟恐后时而靡获也斯其志可夺耶不可夺耶夫粉黛笄祎之人至微也穷阎敝阓顦顇下贱之女非有闺阁之储文史之训父兄之指训闻见之开卓也而一旦有如此者彼冠裳鸣佩之夫口先王而讲诗书者乃徃徃狼贪而茍生患难之至不化蘅为萧则豕突鼠窜矣于乎极矣予于六女安得不重伤时俗之偷也刘德举曰斯举也予倡首义于乡人复白其事于官司矣业为六女立庙郭西
　　赞曰贵非必爵辉岂惟华有碎而完有凶而嘉于烈陈女甘心未家槁骸竟双并蔕则瓜岐穗离离载嘉者禾五女继兴愤义执情陨躯舍生展哉令名于惟六女生犹鸿毛死而遽巍山岳其高瞻庙者拜过里者式无贵无贱无识不识即迹揆心持独验同古今一感人心至公熊掌取譬瓦全是耻尔忠尔孝敢告君子

　　倪云林传【沈周】

　　倪云林姓倪氏讳瓒字符镇所居号云林故号云林生其家常州无锡富家至正初兵未动鬻其家田产不事富家事一意作诗人窃笑其为及兵动诸富家剽剥废田产人始赏其有见性好洁盥颒易水数十次振拂冠服着时数十次振拂斋阁前溪树石尝洗拭不已见俗士避去如恐浼与王文友读书文友死敛葬不计所费一如其所亲交张伯雨后伯雨至其家会鬻田产得钱百千缗念伯雨老不再至悉推与不留一缗盛年诗名在馆阁晩当至正末虽在飘流旅寓中益自喜作诗其诗信口率与唐诗人语合后人惜其诗散逸无全藁云
　　赞曰谓其有意于荣进与咏謌弹琴诵古人之书谓其为阔畧于世故与能扩先世之业昌大其门闾逍遥户庭名闻京都忽自逸于尘氛之外驾扁舟于五湖性印朗月身同太虚非欲会玄觉于一致而贯通于儒者邪

　　张节妇传【罗玘】

　　节妇新淦营膳郭师孟女玉峡张洪本妻蒲台训导鉴之母监察御史芹之祖母也年七十八殁当弘治庚戌月在仲春日为廿八又明年壬子二月二日葬柿坑之茔歴十有八年为正德己巳御史铨得南院蒲台亦觧教事来就养予徃也语次必嚬呻曰鉴欲夫子之有言也已则■〈口答〉然御史来也语次亦嚬呻曰芹欲夫子之有言也已则■〈口答〉然他日又来入状曰微芹祖母无以有芹父况芹乎芹父子不及今征夫子言传之后世安知有芹祖母又安知芹绪之几絶而复续乎言已泣予辞又泣去蒲台归二年至是二月讣来予徃就吊位御史泣言若昔者而益凄予退讨状玉峡张着自胜国前人故曰古张又曰库张谓假贷之便若取诸库然洪本父曰季彻其尤也季彻死洪本奉母李氏嗣家政而属有象厄日用隐忧以李故欝欝弗忍泄未四十死蒲台方脱襁褓固在厄洪本者所欲居货中则节妇譬则柜也先抉掲之攫取惟其便乃入李以言具为妇急捐姑雏他奔状踪迹秘谲而隐约李姑不疑日改而新之绪猬刺百出使可覆验觉李微动随嗾妁来节妇骂逐妁去截发泣三日龥天自誓曰吾所不为张氏鬼者有如皦曰李乃寤间亦发恚数其恶曰吾今执汝告县官然终以爱掩止节妇计曰彼果逐我乎厄斯子也而已耳果厄斯子乎利吾有也而已耳假令真能不拔一毛而顾于吾重者毫发蹉跌吾与张氏存者几何今吾扫地赤立则何如于是闻夺一墅去守者告曰墅去矣曰知之继闻发一廪去守者告曰廪去矣曰知之或扼腕曰可讼也揺手指蒲台曰有是在积数岁至无所可夺可发而蒲台亦胜冠或又曰可使商也补前之匮乎曰吾闻业不遂者改业之况几贾大祸而幸脱者乎然择之莫儒为宜乃赍送之金陵就户曹学学七年然后归遂就庠舎而御史适生命曰芹志更业意也御史在乳而母死哺藉携扶一惟节妇稍长知学常以一缸膏坐之于纺砖侧永夜诵纬成饰之贽或于是乎取之邻之妇熏而为夜作为鐡石心者亦多有洪本有寡妺门尸絶李以虐子之荡覆无所于归也且惭不以言节妇节妇心知之于丧李之日迎与同食者终其身距今闾里传之若前日事蒲台用戊午贡授今官御史亦以是年领贤书登壬戌进士官福州推官而至转于院蒲台之封亦用其贵居院敢言人所不敢言凛凛树英烈风要之忠节一道也其亦有所本也与予旧史氏也为着节妇传以竢后征焉
　　赞曰立人之孤而世之与起人之死而生之孰神乎曰必起人之死者也然则孰难乎曰必立人之孤者也何也循古之方而用之而人偶生焉观者孰不惊以为神乎而或使复为之其又可能邪若夫非自少艾而白首出万死而一生而人之孤未有可一偶为之而立者也故曰立孤难耳亦何贵于人之惊以为神也乎曽子谓可以托六尺之孤而谓之君子于乎若节妇女中之君子也与

　　梁太傅储传【霍韬】

　　公立朝四十年多自掩蔽无所夸其功故人不得知闻谤不辨谤言日积居之恬然施德于人不责报人赖公德以自庇覆反操戈向公公亦不较海内后进不面公徒闻谤公云云亦相附和毁公故世罕知公者正德间秦王请陜之边境益其封壤内交嬖臣江彬朱宁宦者张说皆有赂为之祈武皇帝诏与之兵曹臣奏曰祖皇帝有令禁兹土不得畀藩封武皇帝曰与之兵科臣执奏曰兹土遂畀秦藩悖祖皇帝制武皇帝曰业已与之六科十三道谏臣各执奏曰秦王请益封壤不可听许武皇帝曰朕念亲亲与之勿距大学士杨公当草制念曰若遂草制畀地秦藩恐贻后虞执不草制则忤帝怒辱不可测遂引疾不视事大学士蒋公亦继引疾公曰如皆引疾孰与事君武皇帝震怒内臣督促草制公承命草上制曰昔太祖皇帝着令曰此土不畀藩封非吝也念此土广且饶藩封得之多畜士马饶富而骄奸人诱为不轨不利宗社今王请祈恳笃朕念亲亲其畀地于王王得地宜益谨毋收聚奸人毋多畜士马毋听狂人劝为不轨震及边方危我社稷是时虽欲保全亲亲不可得已王慎之毋忽武皇帝览制骇曰若是其可虞其勿与回天之力决于数词然公未尝自以为功也正德己卯武皇帝躬廵边羣臣谏曰万乗不宜轻出乃自称威武大将军廵边云诏宰臣草威武大将军勅大学士杨廷和引疾不草勅大学士蒋冕亦引疾武皇帝御左顺门召大学士梁储面促草勅储奏曰勅不敢草帝曰何逆命对曰凡事可将顺独勅不可草帝曰何不可对曰陛下为君乃自卑而臣臣草勅是臣名君故不可帝震怒手剑立曰不草勅齿此劔储免冠觧衣带伏地涕泣曰臣有罪今日就死他日陛下犹悯臣若遂草勅他日陛下觉而怒曰臣储无礼以臣名君显戮臣臣罪死不可赦武皇帝察其诚欵掷劔起不促草勅君子曰储固诚能悟主然帝之仁明殆亦不可诬也已已卯宸濠反武皇帝议视师羣臣诤曰不可大学士杨廷和梁储蒋冕亦曰不可武皇帝曰朕视师廷和储冕议居从曰如皆从跸孰与守如皆守孰与图上之危艰乃议杨公居守曰社稷是保梁公蒋公从是时也三公葢联股肱而共成一人之身矣武皇帝视师南都议幸苏浙荆豫云又议南都郊大学士储冕奏曰南都郊仁祖皇帝配天北都郊太祖皇帝太宗皇帝配天若遂南都郊配位不知所裁定武皇帝乃不郊又将南幸储冕手奏跪在门外请毋南幸自卯至酉汗浃背武皇帝遣内臣谕起对曰臣未奉俞旨不敢起武皇帝乃俞曰不南幸储冕方起君子曰江南不扰二公之力也宸濠未反时多内交士夫凡所馈皆有记籍濠诛后阅馈籍惟厚斋梁公晋溪王公无受馈世人犹多指此疵二公皆不察之过也厚斋自入仕至归老负郭不増寸土广郡沈同知尚经曰顺德南海番禺梁厚翁田无百畆所有者香山浮坦从化贼巢不食之土耳平日于人之馈未尝却随计其直酬之归老曰家无余财尝见一匠人何云公归闾曰议建祠妥祀其先计工匠之直曰需八金匠何六徃曰未有以给也盍少需寻不能营给祠竟不克建公在位日乃王御史溱请典刑公田给事中赋请没公之赀代天下输租之半刘瑾矫诏抄公之家公在南京报闻皆不动也上御极言官聨疏劾公假宸濠卫兵故纵反者请置诏狱正其罪公不辩惟曰余只致仕去巳勿论宸濠卫兵事由也劾者犹不巳久之知与宸濠卫兵非公也实石斋杨公当制正德九年三月十五日也旧例凡阁下当制拟旨人亲署衔着笔迹故不得诬移之他公惟引罪连三疏乞致其仕无片言自辩公去位后大臣被劾无不辩者然后知公之大

　　张风传【夏鍭】

　　张风天台山中农家风貌恶善为优尽得于笛能以鼻成声用是不欲蓄其家其家固传视焉日食于富人之馆聚少年昼夜讴弄或讙沸逹旦旭入无一食之储出有终身之馈故凡邑里之为燕会鼓音席上必有风虽不召风风固且徃自得之出见富人大庐輙止廧下振管箕踞冀彻室中以晓富人小子群走环之以入曰吾且入就食矣未尝洁其言为不欲状风之为人如此或以笑而贱风风曰人饱其欲谁不如我我固易盈而鄙人耳彼谓之则曰士大夫乃得而贪焉此为利其恶有纪极哉且若是而闭焉匿焉则能不失一语不见一迹以示于人齿舌至引神鬼相证设祸福应子孙以求其盖呜呼吾何故而为是也于此吾有求必以在于口吾心之未徃足已举而加之矣放而随之不盖而益章之吾是以处世而人不我贵则世固有梦而不寤者耶又曰吾持身以食于富贵之人富贵之人或以利败有方贫贱而以植德兴去其一而存者犹是也去其二而存者犹是也败者相属而患不及我吾常得食焉他日遇其人于道路见项而趋之其衣履甚不似也顾而见我自若焉曰始吾为富而有今日子以贫而守其常吾乃以后不敢轻子矣嘻子见晩矣子前日庸得乎乃今其固也吾尝客于子子饮酒亦饮酒子持粱亦持粱吾求子不能胜我也且衣冠加于子之身而视于吾之目积谷如山金钱布地传子而守不使子用子之身忧且劳焉子行其劳而以得食也我弃其劳而亦得食焉子食我而以其忧也我食于子而不与子之忧焉子用其名我用其实是子向也几不见为吾卖顾犹可追而傲我耶向也吾固以目子矣而子不知则子亦梦也赤城居士曰是为梦固然矣风盖处其地因而梦夫人风亦幸也然吾得其言而思之吾亦有梦于此而不知也世之梦多矣为之传以告夫寐者而自取焉

　　文章辨体彚选巻五百三十六

　　●钦定四库全书

　　文章辨体彚选巻五百三十七

　　（明）贺复征 编

　　○传十

　　孝烈妇唐贵梅传【明杨慎】

　　烈妇姓唐氏名贵梅池州贵池人也笄年适朱姓夫贫且弱有老姑悍且滛也与徽州一富商有私弘治中富商复至池一见妇悦之自拊心曰吾无头风何以老妪虚拘哉乃宻以金帛赂其姑姑利其有诲妇滛者以百端弗听廹之弗听加以棰楚弗听继以炮烙体无完肤终不听乃以不孝讼于官通判慈溪毛玉亦受商之赂倍加官刑几死者数商犹慕其色冀其改节复令姑保出之亲党咸劝其吐实妇曰若然全吾名而污吾姑非孝也乃夕易袿襡雉经于后园古梅树下及旦姑不之知也将入其室挺之手持桑杖且骂且行曰恶奴蚤从吾言又得金帛且享欢乐今定何如而自苦乎入室无见寻之至树下乃知其死姑大恸哭之亲党咻之曰生既以不孝讼之死乃称妪心何哭之恸姑曰妇在吾犹有望妇死商乃必倒赃吾哭金帛不哭此恶奴也尸悬于树三日颜如生樵夫牧儿咸为堕泪每岁梅月之下影影见其形冉冉而没有司以碍于府官之故终不举余舅氏喻士积薄游至池州稔闻其事作诗吊之归属慎为传其事呜呼妇生不辰遭此悍姑生以梅为名死于梅之株冰操霜清梅乎何殊既孝且烈汗青宜书有司失职咄哉可吁乃为作传以附露筋碑之跗

　　义虎传【祝允明】

　　荆溪有二人髫丱交壮而贫富不同窭子以故宴安无他技独微觧书数妻且艳富子乃设谋谓言若困甚盍图济乎窭告以不能故富子曰固知也某山某甲丰于贿乏主计吏觅久矣若才正应膺此耳若欲吾为若策之耶窭感谢富子即具舟费并载其艳者以去抵山又谓言吾故未尝夙语彼彼突见若夫妇得无少忤子一忤且不可复进留而内守舟吾若先容焉计也窭从之偕上山富子宛转引行险恶溪林中窭胼胝碎破血出被踝踵不已至极寂处乃蹴而委之地出腰钺斫之陨絶富子谓死矣哭下山谓艳者若夫君啮于虎矣若之何妇惟哭富子又谓言哭无为吾试同若徃检觅不见乃更造计耳妇亦从之偕上山富子又宛转引行别险恶溪林中至极寂处拥而求滛之妇未答忽虎出丛柯间咆哮奋前啮富子去毙焉妇惊定心念彼习行且尔吾夫其果在虎腹中矣不怨客转身而归迷故途顺途而哭■〈亻炙〉见一人歩于傍问故妇陈之人言尔勿哭当返诸舟可归尔舟在彼遂导之返见舟而灭盖神云妇登舟莫为计俄而山中又一人哭以出遥察之厥雄也妇疑骇其夫鬼与夫亦疑妇当为贼收矣何独尚存哉既相逼果夫果妻也相携大恸而苏各道故夫曰彼图滛若固未滛若图死我固未死我则我可置我憾也妇曰吾苦若死若固不死图报贼贼固自得报矣我憾亦何不可置耶于是更悲而慰哭而笑终归完于乡祝子曰视贼始谋时何义哉巳乃以巧败受不义之诛于虎虎亦巧矣非虎也天也使妇不遇虎得理于人而报贼且未必遂遂且未若此快也故巧不足以尽虎以义表焉可也

　　阿寄传【田汝成】

　　阿寄者淳安徐氏仆也徐氏昆弟别产而居伯得一马仲得一牛季寡妇得阿寄阿寄年五十余矣寡妇泣曰马则乗牛则耕踉跄老仆乃费我藜羹阿寄叹曰噫主谓我力不若牛马耶乃画策营生示可用状寡妇悉簮珥之属得银一十二两畀寄寄则入山贩漆期年而三其息谓寡妇曰主无忧富可立致矣又二十年而致产数万金为寡妇嫁三女婚两郎赍聘皆千金又延师教两郎既皆输粟为太学生而寡妇则阜然财雄一邑矣顷之阿寄病且死谓寡妇曰老奴马牛之报尽矣出箧中二楮则家计巨细悉均分之曰以此遗两郎君可世守也言讫而终徐氏诸孙或疑寄私蓄者窃启其箧无寸丝粒粟之储焉一妪一儿仅敝褞掩体而已呜呼阿寄之事予葢闻之俞鸣和云夫臣之于君也有爵禄之荣子之于父也有骨肉之爱然垂缨曵绶者或不讳为盗臣五都之豪为父行贾匿良献苦否且德色也乃阿寄村鄙之民衰迈之叟相婺人抚髫种而株守薄业户祚雕落沟壑在念非素闻诗礼之风心激宠荣之慕也乃肯毕心殚力昌振镃基公尔忘私毙而后已是岂寻常所可及哉鸣和又曰阿寄老矣见徐氏之族虽幼必拜骑而遇诸途必控勒将数百武以为常见主母不睇视女使虽幼非传言离立也若然即缙绅读书明于礼义者何以加诸移此心也以奉其君亲虽谓之大忠纯孝可也

　　五忠传【郑晓】

　　雪庵和尚名暨不知其姓靖难初方黄之狱杀几万人即不杀谪戍穷边不死于道死于边者又几万人当是时和尚壮年始恸哭落发为僧西南走重庆重庆大竹善庆里山水竒絶可庐和尚又走善庆里里墟中有隐士杜景贤知和尚非常人与之逰徃来白龙诸山山旁有松栢滩滩水清驶林篁森蔚和尚欲寺焉景贤豪有力亟为之寺寺成和尚率其徒数人入居之昕夕诵经山中人不知书谓且诵佛经乃不知其诵易干卦也景贤曰和尚相释而诵儒不可可亟诵佛经景贤意和尚不宜诵儒书恐有踪迹然又不肯显言言恐和尚走去以故婉觧之乃和尚亦知景贤意遂弃儒经不诵诵观音经寺因名观音云和尚好观楚词时时买楚词袖之登小舟急棹滩中流朗读一叶輙投一叶于水投已辄哭哭已又读读终巻乃巳众莫测其云何景贤固知之然亦不问和尚和尚好酒不戒酒日注酒一壶俟客客至辄饮客不至拉樵牧竖入饮饮半酡呼儿童歌曰我歌尔和歌竟瞑焉而寐和尚颀形秀爽指柔白剪剪落笔成章词不甚工宻然意气涣发又能感怆人或曰和尚当建文壬午为御史不数月帝逊位和尚因秘迹以死死之日其徒问曰师即死宜铭何许人和尚张目曰松阳问其姓名不答和尚有诗若干篇今且百四十余年尚未敢显行于世
　　河西佣不知何许人建文四年夏六月成祖入京即帝位佣被葛衣走是冬至金城行乞市中金城边地极寒佣常衣葛衣明年过河西依庄浪豪鲁家为佣佣亦取值稍积钱买羊裘披之虽寒必覆故葛衣葛衣益破缕缕竟不肯脱故葛衣或曰破衣曷不肯弃直闷闷不答佣钱稍有余走市买牛肉酒与诸乞儿食饮佣力作倦时时自吟哦或夜闻其哭泣声永乐中有留都官从宋总兵至庄浪者识佣欲与语走南山避旬月留都官去乃还有问留都官佣何人者留都官亦不答在庄浪数年病且死呼主人谢嘱曰我死勿殓我棺幸西北风大起火无埋我骨鲁家从其言
　　川中补锅匠亦不知何许人徃来夔庆间为补锅每至州邑不过三日即去去或复来夔庆人有欲学补锅者即教之补锅不索谢钱直令负担从有后曹学者至即遣先学者去如是数年夔庆间人识之皆呼为老锅匠补锅或与钱布米不择当食时与之食即不复索钱钱稍稍积囊中遇风雨寒暑不出补锅即出钱买酒饭自食饮常寄宿萧寺中忽夔州市中有冯翁者遇之相顾愕然巳而相持哭哭巳相牵入山岩中坐语竟日学补锅者屏不得闻二人语语已又相持哭且别去言今永诀不可复相见巳竟莫知其所终蜀中娥眉亭尝有建文遗臣题诗云一个忠臣九族殃全身远害亦天常夷齐死后君臣薄力为君王固首阳
　　冯翁亦不知何许人在夔州以章句教童子给衣食能为对句及古诗诗辄自题马二子或马公或塞马先生尝作诗大书壁间比见补锅匠归即铲去诗曰夜梦何竒特龙飞天汉津朝横沧海曲夕过滇池濵光采皆五色蜿蜒无损鳞渊田变化间张主籍高旻时盖永乐甲申乙酉间未几辞主人去莫知所终
　　东湖樵夫居浙东临海东湖上日负柴入市口不贰价建文壬午文皇即位诏至临海湖上人相率走县庭听诏或归语樵夫曰新皇帝登极矣樵夫惊曰皇帝安在或曰火烧宫走矣樵夫恸哭遂投湖中死竟不知姓名论曰余闻之陶征士齐二客鲁两生史并失其名操行之难而姓名翳然抚巻长叹不能已巳余独幸雪庵軰忍垢茹荼卒晦其名以不灭其族也悲哉

　　杜生传【郑晓】

　　杜生宋阳翟人不知名字人皆称杜五郎云生壮时有田城南五十畆与兄嫂力田自养既兄有子娶妇不能赡则尽让其田与兄兄又不肯受则遂携妻子走城西里中倩草庐而居庐前有隙地数丈周匝皆槿篱篱中宻植菜窳花卉篱外桑柘数株是时生理方窘乃为人选日卖药人谢之布粟新盐即受或以金钱不受也子既壮任稼器乡人与田三十畆耕之有余力又为人佣耕自此稍稍赡给生曰嗟乎一日两饭三岁一衣人不急我我不急人人巳各足吾又何求于是呼乡邻贫者教之择日卖药乡邻愚不能骤觧术不售生又左右之得钱谢即与乡邻时时端坐不出篱门者三十年黎阳孙尉闻而造之问曰闻生三十年不出篱门信乎生曰告者过耳十五年前尝携老妻坐桑下纳凉前年娶子妇时饭其母亦曽避之东篱外但无用于世无求于人偶自不出亦不喜逺游耳问生何以为养曰数年前曾卖药今直耕田问观书否曰二十年前亦曾观书问何书曰邻翁遗一抄本无题欵其间名说净名经亦不知净名经何书当时极爱其议论今顾忘之问书何在曰春雨中屋漏湿曝之日中有过客见即索之去矣问今尚有何书曰有大字古本周易儿夜读一二卦卧听之耕倦不能读亦不强读子可宦否曰村朴儿何能宦然质性颇温厚薪水出门可数行迹以待其归处其妻甚欢爱然未尝见嬉笑也孙尉闻其言闵然若有失归数日忽忽自咎曰痛哉杜生视吾軰若蝇蛆矣生居城西五十年未尝速客人召之亦不徃好事有力者高其节相造请生亦终不报谢生孤立行一意然人皆敬爱之与村父老三四軰相徃来极欢洽或经月不面亦不相呼也即来坐谈必竟日夜坐久饥倦为菜羹餤麦饼取饱而巳村父老或携酒饮生生辄饮饮不醉不辞有肉即食肉生不能具酒肉也室中有两瓮盛菜米一榻草荐气宇闲旷言论精简颓然山立不见喜怒无贤不肖皆知其为有道君子年九十八而终
　　论曰余读后汉书极慕申屠生王叔度可谓近道矣不揺其神不失其身不交于人郭林宗符融殆有愧焉谓其不能忘情于名也呜呼名与身孰亲若杜生者贤矣哉

　　唐伯虎传【阎秀卿】

　　唐寅字伯虎一字子畏吴县吴趋里人有俊才博习多识善属文骈俪尤絶歌诗婉丽学刘禹锡为人放浪不覊志甚竒沾沾自喜衡山文林自太仆出知温州意殊不得寅作书劝之文甚竒伟林出其书示刺史新蔡曹鳯鳯竒之曰此龙门燃尾之鱼不久将化去寅从御史考下第鳯立荐之得隶名末果中式第一先是洗马梁储挍寅巻叹曰士固有若是竒者耶觧元在是矣储事毕归尝从程詹事敏政饮敏政方奉诏典会试储执巵请曰仆在南都得可与来者唐寅为最且其人高才如此不足以毕其长惟君卿奬异之敏政曰吾固闻之寅江南竒士也储更诣请行三事曰必得其文观储令寅具草上三事皆敏捷会储奉使南行寅感激持帛一端诣敏政乞文饯后被逮竟因此论之寅罢归朝臣多叹惜者归无几縁故去其妻寅初为诸生尝作怅怅诗允与其事合盖诗纎也后作多怨音每谓所亲曰枯木朽株树功名于时者遭也吾不能自持使所建立置之可怜是无枯朽之遭而传世之休乌有矣譬诸梧枝旅霜茍延奚为后复感激曰大丈夫虽不成名要当慷慨何乃效楚囚因图其石曰江南第一风流才子
　　论曰伯虎以不能谨行终身歴落欲施于世者可以观矣其所逮事不可知就其家论之不裕纵使果然世之为市科目者多而彼独白着岂非命与且如伯虎之才授之底石何愧惟其不克令终豪士亦觧骨也

　　周主事传【杨爵】

　　周主事名天佐字宇弼号碛石福建晋江县人登嘉靖乙未进士授户部广东司主事以言得罪死于狱中杨爵曰凡天佐其它行实爵未能详知今不记姑记其死之岁月日时与其所由以死焉耳辛丑年春爵以监察御史上封事大畧谓雪雨不可为祥瑞而颂之谓权奸不可为忠信而迩之谓土木之工不可不止谓朝讲之礼不可不修谓邪说之妨政害治者不可不斥谓谠言之益国与民者不可不听凡此皆爵一时愚昩之见狂妄之词信有罪矣二月初四日干冒宸聪初五日械系下狱十三日夜复蒙笞挞备极栲掠血淋漓衣前襟尽成赤紫色桎梏■〈木匣〉鎻昼夜困苦间伺警惕罔敢疎寛坐卧处血流地上可手抔之履袜衾苫之类为血所沾若滞于水中然天威震动之下人人悚惧谓爵必死而不可救矣延两月余夏四月初九日九庙灾天子诏百官使言时政阙失天佐应诏上疏其畧曰陛下以宗庙灾变痛自修省凡政事阙失许各衙门条陈且欲务关国体民瘼不许泛滥弥文虚应故事仰见皇上畏天之诚求言之切治道更新之会转灾为祥之机也大小臣工孰不感惕思効其愚乃今阙政犹有在而忠言未尽闻此何故与实以圣明采察之度未宣而臣下畏望之心犹存也葢示人以言未若示人以政求言之切乃示人以言耳而御史杨爵之狱未释是未示人以政也臣愚即欲冒昧上陈但闻诏书且下意旷荡之恩必首及杨爵今复不蒙恩宥臣展转思之心实未安况明旨既许条陈茍有所见宁忍终黙国家置言官以言为职杨爵所言之事岂逃睿见惟以过直犯怒诚可矜察而爵今在狱中已经数月且圣怒之下一则曰小人一则曰囚犯以尽言极谏为小人则为缄黙逄迎之君子不难也以奉直纳忠为囚犯又孰不能为容悦寡过之臣哉言行君子之所以动天地也人君一喜一怒上帝临之陛下试一思焉其所以怒爵而罪之者果合于天心否耶昔人谓雷霆之所摧折万钧之所覆压者爵既遭矣身非木石命且不测万一先朝露而殒是使诤臣饮恨直士寒心杨爵一身之利害不足深惜而所关系圣德之损益不细也方今陛下恭黙思道畏天勤政圣心洞然臣愿察爵之疏原爵之心特赐释放仍乞明示嘉纳不吝旌爵之忠谠以风天下之直则圣德如天地之广如日月之明由此而天意不回未之有也疏上有诏周天佐笞六十下镇抚司狱牢固■〈木匣〉囚天佐体干细弱其手梏微寛可自脱出守者以鐡炼贯梏目中令不能转侧絶其饮食三日死矣当此九重赫然之际爵实延一息以待旦暮之尽而人孰不以爵为戒哉天佐以未信疎逺之小臣执以是非好恶之常理奋笔于言论之间而纳其区区之忠窽焉宜其言出而身即死也故法凡死狱中者司官必具题死者日时縁故请监察御史刑部主事各一员验其尸然后出之葢虑有不得其死所以重人命广德爱也天佐笞之甚重两臀烂裂腹上俱青黑色验者御史主事立尸傍吏验尸讫高告曰遍身上下并无他故止因急病身死御史主事即据其所言题请出尸未验尸时天晴日皦俄而云霭横空震雷微雨尸既出雷已天佐妻某氏候于门外见尸出以头触地几死柩寘寺无不悲痛民有张弼者祭于柩前而哭之人曰子与旧相识乎曰否吾伤公以忠谏而死是以痛之深也呜呼可痛哉可痛哉爵与天佐未尝一相识亦未尝以名相通天佐初下狱爵不知天佐为何许人亦不知其言何许事也既而知之思欲以识其面貌然各闭于幽室中困于■〈木匣〉鎻又天佐以救爵故下狱故狱戒谕甚严凡厕所徃来必间其期未得一相遇焉然爵一念恻恻洒泣恐天佐不能堪其困苦之甚而思有以寛觧之呼一人即膝上手作困卦二字以潜慰天佐乃示以困亨贞大人吉旡咎之义也闻天佐首之且微有笑颜狱中人有以宜自寛心语为天佐慰者天佐应之曰事吾所自为则死吾所当安吾心何不寛乎五月初六日下狱初八日未时死爵亦未得亲哭其尸终不得一见其形容也死之次年福建一士来狱中爵问以天佐事其人曰天佐年甚少风神清秀当谓其少年柔顺而巳不知其人之刚烈能作如此事传闻其无子死时一女在既死之后又生一女未知是否又闻其父母兄弟俱在家甚贫亦未知是否柩停数月其妻归葬于闽中呜呼遭际之不易葢自古皆然也士当总丱藏而修之于家塾焉承师模执典训必明与心誓而期以终身之践履事亲无或有不孝焉事君无或有不忠焉及后登仕版身荷天工此心所在君恩所在固造次颠沛而罔敢易也顾以脂韦依阿之风胜而三极大中之矩冺然于流靡波荡之汹涌而承以孑然独立之一身斯时也必欲上不负吾君下不负所学其不杀身而成人世之恨者鲜矣天佐之死天地为之震动万人为之流涕焉呜呼天也命也不肖爵之罪也复何尤

　　文章辨体彚选卷五百三十七

　　●钦定四库全书

　　文章辨体彚选巻五百三十八

　　（明）贺复征 编

　　○传十一

　　王太史传【明王维桢】

　　王太史者无锡人也名道立字懋中举嘉靖乙未进士巳选为翰林吉士是岁天子躬御文华殿授简命题挍第诸进士乃得选者三十人而关中人王维桢在其中时李文康公在内阁月试吉士凡两而顾文康公典教书李公文尚温夷尔雅诗婉切乃懋中文即温夷尔雅诗婉切适与劵合一试辄冠吾曹再试再冠又再试又再冠如此至五而顾公又数数称誉之由此名显桢竟试与懋中同案懋中见桢作至阁次则恒独居后为叹之已规曰子第易子手即可前不易不前也乃桢固不易其后懋中授编修桢亦为检讨懋中既为编修列史职称曰夫太史之官立为其志一代之故集古先之鉴也乃吾今守其事矣隘而罔识阙而弗修如职何于是卜避逺居尽括古坟籍刺取之今事大者皆牒记客时过其门每见其下■〈啑，木代口〉也葢自其为士时日坐一小楼连数旬不下即宗党造者莫得覩其面则耽嗜读书其天性也后十二岁为嘉靖丁未太史自告起还翰林相见亟称欧阳永叔之文粹固须法诗谈唐张司业刘随州以为质而近及索其自作读之果皆似敬之予亦出作观太史太史冁然曰子自昔固不易而今乃如此太史为人静定沉笃蔑世俗靡靡之好既乃赎故邸复■〈啑，木代口〉门著述如曩时不辍居无何太史病肺桢说之辍业巳察其面霜白两颊销缩骨棱棱出又说之归太史于是遂疏归太史号尭衢顷改海樵语曰脱吾疾瘳以请而得走锡山也将腰斧伐林于海之侧群樵人倘佯足终吾年吾誓与云霄冠佩絶矣疏上未报而太史卒即其年十一月二十四日也年三十八耳父曰九岩以礼部郎中自免家居太史在京师遇一果一肉之珍不輙食必函致九岩公为书讯其亲必盥手焚香乃始书书就含泪封至不胜其孝如此与人交虽简黙艰合然心依忠厚得一善必扬之人过则口悛悛不忍道一词也是皆足不死乃顾死天道诚逺哉太史美髭髯垂几及脐貌癯而骨清曰者咸指为竒将穹致显融绵绵久也今若此则人相石室之篇诬耶龙湖张公者太史举主也病数自来视卒哭之哀曰王生好读书竟坐是死诸大夫闻者咸为嘅惜曰才人死矣始与太史同选者今在京若干人既会哭其邸榇还又送之郊踰年而桢为作传太史有二子一孺人唐氏出唐氏永州太守有懐公之女荆川太史之妺先三年卒
　　王维桢曰余甚悲太史亡而靡有憾焉孔子曰朝闻道夕死可矣太史病且革予入省其卧内见案侧有札取视之则自记病起加减除日次予问记何为以白吾亲令寛之勿系戚病子也会又孝烈皇后薨太史自枕上加素冠曰即一日不死犹为朝臣安可以病废仪嗟乎由二事观之孔子所谓闻道者非耶死可哉死可哉世以寿命终者岂少乎若其罔罔泯泯也诚何以死哉

　　孙孝子传【赵贞吉】

　　孙孝子者余姚孙长公也名堪字志健忠烈公之长子也世系绵邈语具忠烈传中公歴官都督佥事赠都督同知顷以御史上其事旌为孝子不称官重孝子之行也孙孝子生有异质无所不学雄于古文词而不屑为举子业谈经济之畧而不营仕进慷慨慕古忠孝大节事器识出行軰人上故有盛名于乡矣当正德巳卯奉母家居而江西之难作变闻即洒涕挺戈从之至则逆魁巳擒因改治忠烈之殡一恸而死苏时遂瞶其两耳当是时阳明先生哀孝子之悲愤而为文以吊忠烈曰公为忠臣公之令子为孝子故世之称孝子者自王公始也孝子乃结庐忠烈之墓所三年而孺子泣复墨衰九月又歴三年而不色喜于是有一茎九葩之芝生于墓左矣久之上念忠烈之事録孝子入禁卫孝子乃与其弟墀升约曰终天之痛已不可为吾以未死之年奉圣善之养似可勉竭也纉先绪而酬国恩其在二弟乎始治宣武里第率二弟以奉太夫人者无不备明年嘉靖丙戌孝子以才中武试第一大司马嘉鱼李公嘉其贤行而孙孝子之名动于京师然孝子则痛其先人之烈也又自伤巳之不可离亲以有为也故敛其果毅之气恢竒之才精絶之艺惟思亲怡母之为计沉抱幽懐黙以待老不复顾世之知我矣独时时事翰墨作为恠石幽香寒英竒峤逺水沧浪诸数十百本流散人间其寄情若此止耳室尠媵姬门无杂宾祭祀必斋室家振振聚美百行以光二人则孝子之志日孜孜焉孝子尝自叙曰先人之变期一恸而死此残年者为老母留也其言凄絶如此故孝子之视生也若浮其视死也若休其于世也若暂寓而寡俦其于名利若不可与谋其气素刚其言素庄其在太夫人之前则气和而言柔矣是时孝子渐已耆老二弟亦皆贵显诸郎孙俱入高等而孝子旦夕率之为婴儿之嬉于太夫人之前则无不翕然愉愉以从太夫人偶有诃责孝子必长跪于前觧之音辞恻怆故太夫人即瞥然意释而无伤太夫人每哭忠烈忌甚哀孝子率阖室助之毕哀旋必百计以求其意平诸子弟徐察孝子所独居处尝有泪痕宛在枕间终不令太夫人闻也癸丑之秋孝子年六十七而太夫人始捐馆孝子毁甚初孝子虽老而健过壮夫以缩于水浆故逮极尫愈烈烈不可夺旅次钱塘一夕陨石于江涌水荡舟众共讶之明日孝子以不胜哀卒于旅处嗟乎若孝子畴昔所自叙之言信矣柩前之卒与殡前之瞶葢如一日也岂非至性不可觧于中而卒能不食其言以成其纯孝也欤
　　论曰歴选古之孝者五十而慕自重华以来或有之矣然未若孙孝子之于二亲哀亡养存各极其情若此之至者也抱兹至德以配忠烈可谓能子矣

　　节妇凌太安人传【李攀龙】

</div>
    <div class="pagination">
<a href="文章辨体汇选_page295.html">上一页</a><span>...</span><a href="文章辨体汇选_page291.html">291</a><a href="文章辨体汇选_page292.html">292</a><a href="文章辨体汇选_page293.html">293</a><a href="文章辨体汇选_page294.html">294</a><a href="文章辨体汇选_page295.html">295</a><span class="current-page">296</span><a href="文章辨体汇选_page297.html">297</a><a href="文章辨体汇选_page298.html">298</a><a href="文章辨体汇选_page299.html">299</a><a href="文章辨体汇选_page300.html">300</a><a href="文章辨体汇选_page301.html">301</a><span>...</span><a href="文章辨体汇选_page297.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
