<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 48 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 48 页/共 634 页
  </h1>
  <div class="content">
   朝献太清宫赋
　　冬十有一月天子既纳处士之议承汉继周革弊用古勒崇扬休明年孟陬将摅大礼以相籍越彛伦而莫俦歴良辰而戒吉分祀事而孔修营室主夫宗庙乗舆备乎冕裘甲子王以昧爽春寒薄而清浮虚阊阖逗蚩尤张猛马出腾虬捎荧惑堕【汀火反】旄头风伯扶道雷公挟舟【一作辀】通天台之双阙警溟涨之十洲浩刼礨砢万山【一作仙】飕飗歘臻于【一作乎】长乐之舎嵬入乎昆仑之丘太一奉引庖牺在【一作左】右尧歩舜趋禹驰汤骤郁曾【一作閟】宫之嵂崒拆元气以经构断紫云而扞【一作竦】墙抚流沙而承霤纷隳珠而防【一作隐】碧防波锦而浪绣森青防而欲雨赩色【一作光】炯而初昼于是翠俄的藻借舒就祝融掷火以焚香溪女捧壶【一作盘】而盥潄羣有司之望幸辨名物之难究琼浆自间于粢盛羽客先来于介胄烁皇祖之储祉敬云孙而及此诏轩辕使合符敕王乔以视履积昭感于嗣续匪正辞于祝史君【一作若】肸蠁之有慿肃风飇而乍起扬流苏于浮柱金英霏而披靡拟杂佩于曾巅孔【一作芝】盖欹以飒纚中漎漎以回复外萧萧而未已上穆然注道为身觉天倾耳陈僣号于五代复战国于千祀曰呜呼昔苍生纒孟徳之祸为仲逹所愚凿齿其俗窫窳其孤赤乌髙飞不肯止其屋黄龙哮吼不肯负其图伊神器臬兀而小人呴喻厯纪大破疮痍未苏尚攫拏于吴蜀又颠踬于西胡纵羣防之发愤谁一统于亨衢在拓防与宇文岂风尘之不杂【一作殊】比聦廆及坚特浑貔豹而齐驱愁隂鬼啸落日枭呼各拥兵甲俱称国都且耕且战何有何无维累圣之徽典恭淑慎以允缉兹火土之相生非符防之备及炀帝终暴叔寳初袭编简尚新义旗爰入既清国难方覩家给窃以为数子自诬敢贞乎五行攸执而观者潜悟或喜至于泣矧鳞介【一有以字】之鸣虡【一作簴】昆蚑以【一有之字】振蛰感而遂通罔不具集仡神光而閜【一作閍】罗诡异以戢孴地轴倾而融曳洞宫俨以嶷岌九天之云下垂四海之水皆立凤鸟威迟而不去鲸鱼屈矫以相吸扫太始之含灵殊形而可挹则有虹蜺为钩带者入自于东揭莽苍履崆峒素髪漠漠至精浓浓条弛张于巨细觊披写于心胸盖脩竿无隙而仄席已容裂手中之黒簿睨堂下之金钟得非拟斯人于夀域明返朴于踪忽翳日而翻万象却浮云【一作空】而留六龙咸詟跖而壮兹应终苍黄而昧所从上犹色若不足处之弥恭天师张道陵【一有等字】洎左君者【一有前字】千二百官吏谒而进曰今王巨唐帝之苖裔坤之纪纲土配君服宫尊臣商起数【一作数起】得统特立中央且大乐在悬黄钟冠八音之首太昊斯啓青陆献千春之祥旷哉勤力耳目冝乎大带斧裳故风后孔甲充其佐山稽岐伯翼其傍至于易制取法足以朝登五帝夕宿三皇信周武之多幸存【一作好】汉祖之自强且近朝之滥吹仍改卜乎祠堂初降素车终勤恤其后有客白马固漂沦不忘伊庶人得议实邦家之光臣道陵等试本之于青简探之以缥囊列圣有差夫子闻斯于老氏好问自乆宰我同科于季康敢【一作取】拨乱反正乃止【一作此】其所长万神开八骏回旗掩月车畜雷骞七曜烛九垓能事頴脱清光大来或曰今太平之人莫不优防以自得况是蹴魏踏晋批周抉隋之后兴乎更始者也【一作哉】　　凡一作皆集本
　　朝享太庙赋
　　初髙祖太宗之栉风沐雨劳身焦思用黄钺白旄者五年而天下始一歴三朝而戮力今庶绩之大备上方采厖俗之謡稽正统之类盖王者盛事臣闻之于里曰昔武徳已前黔黎萧条无复生意遭鲸鲵之荡汨荒嵗月而沸渭衮服纷纷朝廷多闰者仍亘乎晋魏臣窃以自赤精之衰歇旷千载而无真人及黄图之经纶息五行而归厚地则知至数不可以久缺凡材不可以长寄故髙下相形而尊卑心【一作各又作必】异惟神断系之于是本先帝取之以义壬辰既格于道祖乗舆即以是日致斋于九室所以昭达孝之诚所以明继天之质具礼有素六官咸秩大辂毎出或黎元不知丰年即【一作则】多而筐筥甚实既而太尉叅乗司仆扈跸望重闉以肃恭顺法驾之徐疾公卿淳古士卒精一黕【一作黙】宗庙之逾深抵职司之所宻宿翠华于外戸曙黄屋于通术气凄凄于前旒光靡靡而嘉栗阶有宾阼帐有甲乙升降之际见玉柱生芝击拊之初觉钧天合律笋仡以碣磍干戚宛而婆娑鞉鼓埙篪为之主钟磬竽瑟以之和云门咸池取之至空桑孤竹贵之多八音循【一作脩】通既比乎旭日升而氛埃灭万舞陵乱又似乎春风壮而江海波鸟不敢飞而甲嵺以岳峙象不敢去而鸣佩剡【一作爚】以星罗已而上干豆以登歌美休成之既飨璧玉储精以稠叠门栏洞豁【一作洞壑又作洞豁】而森爽黒帝归寒而激昻苍灵戒晓而来往熈事莽而充塞羣心麌以振荡桐花未吐孙枝之鸾凤相鲜云气何多宫井之蛟龙乱上若夫生佐命之道死配贵神之列则殷刘房魏之勲是可以中摩伊吕上冠防卨代天之工为人之杰丹青满地松竹髙节自唐兴以来若此时哲皆朝有数四名垂卓絶向不遇拨乱返正之王君臣父子之别【音别分之别】奕叶文武之防注意生灵之切虽前辈之温良寛大豪俊果决曽何以措其筋力与韬钤载其刀笔与喉舌使祭则与食则血若斯之盛而已尔乃直于主索于祊警幽全之物散纯道之情【一作精】盖我后常用惟时克贞膋以萧合酌以茅明嘏以慈告祝以孝成故天意张皇不能残【一作殄】其瑞神姧妥帖不敢秘其精而无【一作抚】絶轨享鸿名者【一有矣字】于以奏永安于以奏王夏福穣穣于绛阙芳菲菲于玉斚【舜祠宗庙以玉斚】沛枯骨而破聋盲施殀胎而逮鳏寡园陵动色跃在藻之泉鱼弓剑皆鸣汗铸金之风马霜露堪吸祯祥可把曾宫歔欷隂事俨雅薄清辉于鼎湖之山静余响于苍梧之野上窅然漠漠惕然兢兢纷益所慕若不自胜瞰牙旗而独立吟翠駮而未乗五老侍祠而情【一作精】骇千官逖听而思凝于是二丞相进曰陛下应道而作惟天与能浇讹散淳朴登尚犹日慎业业孝思烝烝恐一物之失所惧先王之咎征如此之勤恤匪懈是百姓何以报夫元首在臣等何以充其股肱且如周宣之教亲不暇汉武之滛祀相仍诸侯敢于迫胁方士奋其威棱一则以防弱内侮【三字一作言劝内】一则以轻举虚【一作飞】冯又非陛下之【一无之字】恢廓绪业其细亦曷足称丞相退上局天蹐地授绥登车伊澒【一作鸿】洞枪櫐皆【一作先】出为储胥本枝根株乎万代睿想经纬乎六虚甲午【一有方字】有事于采【一作防】坛绀席宿夫行所如初　　凡一作皆集本
　　有事于南郊赋
　　盖主上兆于南郊聿懐多福者旧矣今兹练时日就阳位之美又所以厚祖考通神明而已职在宗伯首崇禋祀先是春官修【一作条】颂祗之书献祭天之纪令泰而不昧俟万事之将履掌次锐【一作阅】氊邸之则封人考壝宫之防司门转致乎牲牢之系小胥専逹乎悬位之使二之日朝庙之礼既毕天子苍然视于无形澹然若有所听又斋心于宿设将旰食而匪寜旌门坡陁以前骛彀骑反覆以相经颉【一作顿】曽城之轧轧轶万方【一作户】之荧荧驰道端而如砥浴日上而如萍掣【一作制】翠旄于华盖之角彗黄屋于钩陈之星神仙戍削以落羽魑魅【一作魍魉】幽忧以固扄战岐栗华摆渭掉泾地囬囬而风淅淅天泱泱而气清清【一作青青】甲胄乗陵转迅雷于荆门巫峡玉帛清逈霁夕雨于潇湘洞庭于是乗舆霈然乃作【一有翳字】夫鸾凤将至以冲融寥廓不可乎弥度声明通于纯粹溟涬为之垠堮驷苍螭而蜿蜒若无骨以柔顺奔乌获之黝蟉徒有势于杀缚朱轮竟野而杳冥金鋄【范万切见西京赋】成隂以结络吹堪舆以轩轾枪寒暑以前却中营宻拥乎太阳宸眷眇临乎长薄熊罴弥【周礼小祝弥兵用此弥字】耳以相防虎豹髙跳以虚攫上方将降帷宫之綝缡屏玉以蠼畧【二字见甘泉赋】人门行马以拱乎合沓之坛【一作塲】皮弁大裘始进于穹崇之幕冲牙铿锵以将暮【一作集】周衞轇轕而咸若月窟黒而扶桑寒田烛稠而晓河【一作星】落肃定位以告絜蔼严上而清超云菡蓞以张盖春葳以建杓簮裾斐斐罇爼萧萧方面曲折周旋寂寥必本于天王宫与夜明【祭法王官祭日夜明祭月】相射动而之地山林与川谷俱标于是乎官有御事有职所以敬鬼神所以勤稼穑所以报本返始所以度长立极酒明水之上越席防布之侧必取先于稲秫麴糵之勤必取着于纷纯纹【一作文】绣之饰惟三牲八簋丰备以相沿而苍璧黄琮实归乎正色先王之丕业继纪【一作起】信可以永其昭配羣望之徧祭在斯示有以明其翼戴由是播其声音【一有以字】陈【一有列从二字】乎节奏以进退韶夏濩武采之于训谟钟石陶匏具之于梗概变万形于动植听宫征于砰礚英华发外非因乎笋簴之髙和顺积中不在乎雷鼓之大既而脔骨胿罥柴燎窟块□擘砉【一作砉擘】赫葩【一作】斜晦溃雷【一作电】纒风升雪飒星碎拂勿侹濙【一作□濚】溟芊淬【一作苁淬】圣虑岑寂黄増霈苍生颙昻毛发清籁雷公河伯或騃以脩耸霜女江妃乍纷纶而晻暧执绂秉翟朱干玉戚鼓瑟吹笙金支翠旌神光倐敛祀事虚明于是涾乎涣汗纡余乎经营浸朱崖而洒朔漠淗【一作汹】旸谷而濡若英耆艾涕而童子儛丛棘折【一作拆】而狴牢倾是率土之滨覃酺醵以涵泳岂【一作非】奉郊之县独宴慰以纵横泽淡泞乎无极殷荐绸缪乎至精稽古之时屡应符而合契圣人有作不逆寡以防【二字一作而推】成尔乃孤卿侯伯羣儒三老俨而絶皮轩趋帐殿稽首曰臣闻燧人氏已徃法度难知文质未变太昊氏继天而王根啓闭于厥初以木传子摅【一作据】终始而可见洎虞夏殷周兹焕炳而葱旧秦失之于狼贪蚕食汉缀之以蛇防龙战中莽茫【一叠茫字】夫何以【一无以字】从圣蓄缩曾不下眷伏惟道祖视生灵之磔【一作】裂丑害马之蹄齧呵五精之息肩考正气之无辙协夫诒孙以降使之造命更挈【一作防】累圣昭洗中祚触蹶气黩乎脂夜之妖势廻薄乎龙蛇之孽伏惟陛下勃然愤激之际天关【一作阙】不敢旅拒鬼神以【一作为】之呜咽髙衢腾尘长剑吼血尊卑配宇县刷挿紫极之将頺拾清芬于已缺鑪之以仁义锻之以贤哲聨祖宗之耿光卷夷狄之彯撇盖九五之后人人自以遭唐虞四十年来家家自以为稷卨王纲近古而不轨天聼贞观以髙掲蠢尔差僣粲然优劣冝其课宻于空积忽防刋定于兴废继絶而后覩数统从首八音六律而惟新日起筭外一字千金而不灭上曰吁昊天有成命惟五圣以受我其夙夜匪遑定【一无定字】实用素朴以守于嗟乎麟凤胡为乎郊薮乃上帝之降鍳及兹元之垂裕乎后夫圣以百年为鹑【口豆切】道以万物为刍狗今何以【一有此字】茫茫临乎八极眇眇托乎羣后端策拂于周汉之余缓歩濶视于魏晋之首斯上古成法盖其人已朽不足道也于是天子黙然而徐思终将固之又固之意不在抑殊方之贡亦不必广无用之祠金马碧鸡非理人之术瑚翡翠此一物何疑奉郊庙以为寳増怵愓而【一作以】孜孜况大庭氏之时六龙飞御而【一作之】归　　凡一作皆集本







　　文苑英华卷五十四
　　钦定四库全书
　　文苑英华卷五十五　　　宋　李昉等　编禋祀二
　　至日圆丘祀昊天上帝赋二首
　　东郊迎气赋一首　　东郊迎春赋二首
　　西郊迎秋赋二首　　北郊迎冬赋一首
　　东郊朝日赋一首　　南郊享夀星赋一首至日圆丘祀昊天上帝赋【以题为韵】萧頴士
　　政教之始莫重乎郊祀郊祀之先莫尊乎昊天是以前王垂之于典训后帝奉之以周旋以事大矣其仪盛焉日之至也所以明气之至丘之圆也亦以象天之圆于是致斋于宫合乐于律羣有司肃肃以儆戒百执事干干而荘栗牲用骍犊以贵诚酌用酒以明质岂但爱人而尊祖葢欲报天而主日天子乃乗玉辂驾苍虬搢方珽服大裘率九仪之卿士从五等之诸侯旌旗露卷冠盖云浮展国容于御路行大礼乎郊丘百役既备司仪辨位剑佩纷纭以陆离钟鼓铿訇而沸渭君明其义臣敬其事执鸾刀以啓毛奠苍璧以为贽爵一献而上下胥悦乐六成而神祗麏至后乃取血膋陈玉币寘于薪樵【一作积薪】之上燔于嘉坛之际飞燎烟于太清合萧光于上帝是以神降我福人懐我恵时罔凶荒物无疵疠致洪化于仁夀岂不由肃敬于大祭客有旅逰函关钦兹至道观祀事于国典仰明灵于有昊敢陈舆颂式播造颂曰日南至兮既望祀太一兮圆丘上万斯年兮承天贶
　　第二【同前韵】　　　　　　　　贾　餗
　　惟天为大惟圣奉天所以就阳位郊上礼髙明之覆育荅生植之陶甄告太一以祗敬拥神休而吉蠲于是采遗范于周故封土以成丘取法于干故象形以应圆顾椒糈之莫逹慿柴燎以斯传是时星昏东壁日躔南至爰命有司肃将祀事罗幄帟以云黕骈罍爼以鳞次借白茅兮取诸洁荐苍璧兮象其类皇威允穆司仪辨等而以班明徳惟馨祝史陈辞而不愧于是啓禁扃警仙跸千官拱立六龙齐膝济济锵锵匪徐匪疾奉常告备乗舆乃出覆玉叶之卿云昭扶桑之初日斋心涤虑所以感无不通乐徧礼成故能神降之吉观夫广塲还合泰坛五畤告万物之生成当一阳之初晷揖羣望以咸秩列众灵以备祀紫防开兮天意通元气调兮薰风起祀之大者莫盛兹道展敬乎皇心报功乎造奏搏拊之清乐彻纯殷之苍昊寔祀典之所崇谅邦家之攸保若乃陈以牲币酌以秬鬯歌大吕以为节舞云门以为状逹诚于氤氲之际降灵于阊阖之上腾瑞气而宛延烛神光兮溥畅我国家报本克禋顺时脩祭配太祖于座于以敬宗祀皇天于郊为能飨帝此所以神祗降鍳天人合契保昌运兮永贞崇明祀兮不替
　　东郊迎气赋【以青陆朝觌阳和啓蛰为韵】　贾　餗
　　圣人克崇祀典大啓皇纲布发生之新令遵迎气之旧章于以式绥景福于以开化光南至生春送固沍之律东郊展礼迎煦妪于青阳于时太史陈词嵗发其木天子乃警仙跸纛黄屋苍龙矫首以虚徐玉辂啓行而肃穆千官万骑拱神位于中霄太皥勾芒扇和风于东陆明徳惟馨苍精降灵寒色尚留于坛墠淑气已生乎杳防少阳始来随初日而其辉未赤新春乍应拂大旌而其色弥青天统则彰礼容斯觌乐声动荡于木气黄道丽彩于苍璧【一本云乐声动荡于黄道丽彩初鳞于苍璧】气先四序克配于木徳震宫光被八纮不逃于金壶玉厯迎之伊何神人以和明命既颁于执事遐迩必闻于赓歌时也韶景熈熈仁风习习日月克符于躔次草木遂生于原隰施恵而谷雨垂恩发号而春雷起蛰其道孔昭其律已调礼展于斯且殊夫礼月之夕拜之于晓有类乎拜日之朝我后崇五帝之经教酌三代之典礼振六乐之锵锵列千官之济济八音已陈夫濩武万祗既歆于坛陛夫如是者惟圣所符惟天所啓故迎气之祀事正皇王之大体者矣
　　东郊迎春赋【以立春之日备礼东郊为韵】　王　起
　　我皇则铜浑而有伦应木徳之惟新展东郊之盛礼出左个而迎春所以先庚有秩旧典攸遵将钦承上帝而敬授于下人者也于是法驾铿锵严城翕习见太史之先谒知勾芒之已及都人士女候彩仗以骏奔文物声明拥翠华而鳞集莫不聼玉漏而雷动起灵坛而岳立于是辟重门遵九逵服苍玉载青旗草木之萌必因兹而动矣原野之蛰亦自此而啓之展圣容之穆穆引天歩之迟迟有翼有严不徐不疾百辟陪乗千官扈跸遵皇衢而却转度青门而廻出八銮振响随解冻之和风五辂腾辉映丽天之迟日东郊之中肃穆防同爼豆莘莘而骇目衣冠楚楚而鞠躬祥云为之郁霭佳气为之葱茏青帝克禋必来顾而来飨穹广覆何自西而自东当是时也四遐纵观五服来备瞻圣皇之廻轮知太昊之整辔登台者渐乐击壌者咸遂莫不荷煦妪于隂阳感温仁于天地夫然则跂行可以不夭根着可以渐苞贵【疑作异】逆暑之吹豳空闻乎徳肃于火殊迎寒于旁磔何足以礼行于郊则知和气熙熙盛容济济必苍龙之整驾当青鸟之司啓握金镜而明王道调玉烛而昭国体莫不在迎春之盛礼
　　第二【以天子率公侯共行事为韵】　　　　谢　观
　　防之政已息青帝之令将行太史先三日以奏天子率千官以迎是知斋沐夙兴防恭慎栗命奉常按东郊以严备诏金吾肃中禁以警跸内外相比上下是率俄而斗转招摇日当甲乙裭冕于残漏挂青衣于晓律翠华忽举见阊阖之初开苍龙啓行与朝阳而对出观夫飞辇辂俨珠旒万骑而前分仪仗千乗而后列公侯出青门之郊至祈神之地簨簴罗植珍羞有次陈灵威于中宫之座设太昊于配享之位东向西向勾芒嵗星而对列左之右之三辰七宿以相厠既竭百辟之心用展一人之事帝乃玉色以进磬折而前求发生之候不忒祈温和之气罔尽敬于地冀祐于天一拜而北陆之寒去矣再拜而东方之风煦然献酬既已尊卑备矣拂祥光于龙顔之上纳和气于御衣之里凤诏还阙金舆反轨逐举措而凝令载行随指顾而发生四起我风有截郊祀无假于文王我化无为律吕不劳于邹子故乃布徳施政逺逹幽通髙卑咸沐贵贱攸同始振蛰虫在好生恶杀遂行庆赐可防私狗公乃得化洽方隅恩光岐雍遵古典以立则授人时而敬用愿迎乎千春万春与夷夏之所共
　　西郊迎秋赋　　　　　　　张秀明
　　彼天平分以成乎嵗也惟日有令将法于王者服苍玉而应春居明堂而顺夏既随时而有义皆率礼而无舍若乃律中夷则神司蓐收凉风以厉大火西流草木不芳谁忍闻于鶗鴂囹圄再缮亦申命于鷞【一作爽一作州】鸠先三日而太史以谒率百官而天子乃逰然后天仗齐列野庆清秋乗白辂而啓行载白旗而扈从天顔廼【一作斯】穆帝典攸重彼词客与史臣咸作歌而陈颂既啓銮辂爰居总章备水潦修隄防鸿鴈将賔待横舟于汾曲鹰隼已击且校猎于长杨实惟道映三五何啻声超百王而已哉别有原宪长贫仲尼少贱朝逰白社惊一叶之辞秋夜宿灵台聚羣萤而烛卷既覩西郊之礼将述东山之禅欣庇影于禹隂愿陈力于周谚
　　第二【以题为韵】　　　　　　　　马　逢
　　稽夫王者御极上法璿衡分五方以辨位察四时以作程节既云徂躬履端而御厯气之将始必出郊以亲迎然后人心不惑君徳用明是时火官威寝金精气浮有司来奏诘旦迎秋皇帝乃斋心以待晓御衮龙以垂旒俄而金阙戒辰司鱼钥以撒链玉漏将晓直鸡人以献筹乗舆乃驾赫奕皇州天仗倐以云合风旗闪而星流驰六飞以啓道腾八骏以夹辀祝【疑作祀】三辰与七宿俨公卿与诸侯在位则其帝少皥配坐则其神蓐收我皇乃顺时候育黔黎佩白【一作皇】绶执白圭盛徳在金就金方以蒇事西成有望出国门以面西岂比夫箫鼓徒乐于汾水玉帛空朝于防稽诫辰既毕酒缩灵茅笙镛谒庙粱稻充庖日转天旋既将归于北极云行雨霈匪空自于西郊是月也天地始肃秋冬【疑】将布劳我农民张我王度疑狱在断命司冦而按囚徒逺方来賔发天兵而开武库然后人畏威而自正俗知禁而刑措休祥毕至则河涌灵图庆赐遂行乃山呼圣祚于赫哉国容既备时令将徂乐万姓以雍熈惣【疑】百川而奔注余亦愿于賔王效武贲而作赋
　　北郊迎冬赋【以题为韵】　　　　　王　起
　　我皇审缇幕候英法天之序作人之程律变于冬必顺时而冬命水盛于北亦随方而北迎所以修旧典阐鸿名受太史之先谒率羣辟而躬营况肃杀以北陆将昭宣乎上京于时时和嵗丰劳农息力结氷于坎改火于国天欣玉烛之太和人受铜浑之罔忒由是文物成声明饰皇皇济济锵锵翼翼向仙跸之驻方引斾于司南望晓星之残尚建杓于礼北及夫禁城啓寒漏极分天仗而云布遵皇衢而绳直严颷絶辂之响爱日动鐡骊之色一人由之而展容万姓于焉而仰徳既而臻灵坛荐嘉肴奠之以玉缩之以茅虽布政于堂以居乎左个而司晨者黒帝必祭于北郊盖示敬于端冕非取乐于悬匏及夫整宸仪回天歩考时训而咸若稽月令而毕赋导严凝之气无夺其伦应广莫之风不于度则知北郊之为礼所以佐天而成功亦以感神而叶中故宜百神肸蠁万防朝宗岂止运行而成嵗闭蛰而为冬
　　东郊朝日赋【以国家行仲春之令为韵】　　陆　贽
　　日为炎精君实阳徳明至乃照临下土徳盛则光被四国天垂象圣作则候春分之节时则罔愆顺周官之仪事乃不忒于是载青旂俨翠华葢留残月旗拂朝霞咸济济以皇皇备礼容于邦家天子躬整服以待曙心既诚而望賖倐而罢严更辟禁城五辂齐驾八鸾啓行风出郊而草偃泽先路而尘清卷余霭于林薄动神光于斾旌初破镜而半掩忽成轮而上征杲耀荣光分辉于千品万类烟煴瑞色均烛于四夷八纮一人端冕以仰拜百辟奉璋而竭诚故曰天为父日为兄和气旁通帝徳与日徳俱逺清光相对帝心与日心齐明时也春事既用夹钟律中登观台而瑞集覩芳甸而农众东为阳位故出拜于国东仲居时中乃展礼于春仲既而盛礼毕陈钖銮回轮家有罄室巷无居人备礼服之灿灿殷防车之辚辚人望如草我泽如春惟天徳与圣夀配朝日而长新伊兹礼之可持歴前代而脩之汉拜庭中成烦防之细事魏朝嵗首失礼经于旧时国家钦若天命率由时令矫前王之失徳修古典而施敬俾伯夷之掌礼侔轩后以作圣恭承命于春卿遂观光而兴咏
　　南郊享夀星赋　　　　　　周　钤
　　玉露初降金风正秋有夀星之发彩出离方而若浮太史于是奏时令賛天休谓三光之丕显盖万乘之勤脩天子乃命有司灌鬰鬯登灵坛以蒇事敬南极而延望当其氛雾寝烟霞旷循大象之昭回见孤光之寥亮月来嵗往常居赤帝之前目击心祈空仰碧霄之上所欲精诚斯感肸蠁潜交瞩神灵兮心驰箕斗奠椒浆兮酌满陶匏事异乞言殊养老于东序祭惟合礼同祀月于西郊时也隂阳正位昼夜平分思荐祉于人夀遂大享乎天文则知秩天宗用郊祀斯祭也象在角亢坛用戊已月皎皎而清汉波流夜萧萧而白榆风起斋心常洁苹蘩之荐已申夀域光开鹤之年可俟祀事既道之南恍惚兮光临爼豆依稀兮气动烟岚由是见星躔之不爽知君徳之相参彼牛女迢逓以増思参商隐见而差失处圆灵兮徒分炳焕于敬授兮未为真吉曷若我冠众星而称老当三秋而迥出既有补于乾坤讵废书于时日是宜执牺象展鸡彛召冯相而司厯命祝史以陈辞如此则所谓一人有庆兆民赖之

　　文苑英华巻五十五
　　钦定四库全书
　　文苑英华卷五十六　　　宋　李昉等　编禋祀三
　　迎长日赋二首　　　禋六宗赋一首
　　祠灵星赋一首　　　祀后土赋一首
　　大蜡赋一首　　　　焚柴赋一首
　　雍畤举爟火赋一首　郊特牲赋一首
　　迎长日赋【以三王郊礼日用夏正为韵】　　栁宗元
　　惟飨帝于事天必推防而迎日寅方肇建候啓蛰以展仪夘位将初爰用牲而恊吉送烈烈之凝气导迟迟之阳律犹分可爱之辉式停寅賔之质稽之虞典期匪疾而匪徐行以夏时契惟精而惟一职在冯相事传小正符上春以备仪必修其始先仲春而有事故谓之迎时也淑景初【一作方】延幽阳潜啓当四时之首位用三代之逹礼探赜索隐得郊祀【一作禋】之元辰极徃【一作数】知来正邦家之大体事冠前古仪标后王皮弁乍临土圭之影犹积泰坛既罢玉漏之声潜【一作渐】长变熙熙之纯曜流杲杲之晴光璧彩【一作影】始融丽景欲【一作才】凝于城阙轮形尚疾斜晖未驻乎【一作于】康荘是知迎长【一无此字】日之仪实王心之【四字一作圣王二字】所共兆南郊之正位乗阳事之所用故可以知上下之分际见天人之交动浮晨光于爼豆散防照于苞茅周流金石晖照陶匏异乎天纪不修秦伯尚矜于泰畤日官失职晋侯徒继乎夏郊于以迎之则无违【一作为非】者委照将久岂【一作寕】三舎之足慿延光可期胡再中之云假自然应以繁祉锡之纯嘏礼仪允洽于【一作于】神人正朔克周于戎【一作夷】夏今我后再新古礼【一作典】与天地相参应戬谷之宜受之千亿奉郊祀之报至于再三然则迎长日恭祀事并虞夏而何慙
　　晖照【一作辉映】
　　第二【同前韵】　　　　　　　　李　程
　　气之至兮景之长郊之初兮国之阳将有事于新日以无忘乎旧章太史先期而以告天子斋心而有常且曰经纪不忒乃贞明而成象疾徐中度胡躔次而可量俟一人天临而斯出俾羣后景从而有光可以冠千古之嘉礼轶三代之盛王然后五辂乃驾六龙是骖迎炎精表着明于君象就阳位乃展礼于国南斯可以人咏明哉且知配虞帝之二工升歌也奚独美文王之三且天有两曜兮日无其匹域有四大兮王居其一将报本而郊天因宣明而主日大司徒执圭以表位羣有司奉璋而有秩羲和御之而有伦畴人则之而无失运行之次望迟迟以就阳寅賔之时见杲杲而已出始也戒职司明国体卜郊之典无阙迎日之义爰啓受命于祖作于祢是皆匪愆于仪未有不谨于礼礼容必呈祀事孔明迎扶桑之初乃实柴而荐敬因吉土之兆同扫地而贵诚信列辟之盛节俾歴代而作程魏则朝于献嵗夏则置乎小正今则听封人之善祝采从臣之嘉颂时令空美于风行帝力孰知其日用人悦于下礼行于郊不独服尚素器遵陶匏是知礼之设也教之大者彼孔称从周殷因于夏曽未若我后敬授人时而天锡纯嘏禋六宗赋【以享神精洁四气叶和为韵】　　王　起
　　王者稽祀典竭至诚禋六宗而钦若致四海之和平宗者以尊为称禋者以敬为名爰是崇而是长必惟一而惟精则四序三光运有恒度水旱寒燠灾无所萌上乃择元辰留睿想万乐备百礼徃圭璧陈爼豆敞灵坛岳立拥千官而式瞻天仗星陈覩一人之可象玉食皓皓而方积珠旒穆穆而斯仰观乎荐在有翼而有严贵其诚故来格而来享原夫禋于三辰天【一作六】宗必降嘉荐是列歆之以防恭奠之以丰洁使两曜合璧不为薄蚀之亏五星连珠讵有欃枪之孽其禋于四时也将以恤蒸人感明神使还周克序鳞次相循攻【一作攷】之于葭灰不愆于候调之以玉烛无夺其伦其祭寒暑也将以周万类均二气时当律无堕指以成灾节变朱明曷流金之足畏其祭水旱也则天无作孽人获大和祅魃不生乎灾炽商羊自屏于滂沱相彼六宗皇圣是接戬谷降而肸蠁文物纷其暐晔聆夫管磬知律吕之克谐列彼苾芬信幽明之允叶然后一徳不二三皇可四地发嘉生天呈上瑞授百神之职兴兆人之利君子谓大舜之克禋唯我皇之能
　　祠灵星赋【以工奏云汉祈彼嘉谷为韵】　　失　名
　　祀有典兮惟敬天垂象兮在崇奉灵星之徳祈戬谷是丰乃命宗伯诏乐工征旧典于祝史答嘉贶于穹以夫灵者降休祐星者烛宇宙况出应天田见彰农候足使野夫致享祠官敬授礼而有异岂雩禜之同登乐则必伦乃丝簧之并奏于是騐星纪稽帝文覩【一作观】农祥之晨正彰土膏之脉分奠玉杯于青帝用洁牲于白云乃啓云坛爰登玉瓉拜天贶之昭彰见星光之照烂列黍稷而馨感明灵奏和乐而声闻霄汉瞻彼太极载乎紫微神之至兮云映暧灵之降兮日扬飞列缀兆于峻舞征歌颂于丝衣礼成文兮乐终变神胥乐兮俨将归雕豆玉觞自殊器于宗祀青主绀席乃叶礼于禳祈懿夫髙祖建始福禄奚委礼用太牢名存汉氏皇家复位乐器是备【一作庀】异晋皇之配飨因南郊而道弛礼容盛兮在今时祀丰兮迈彼且夫与众祈祷曷不称嗟溥天之恵罔不休嘉岂比夫贾生吊屈空祀三闾之水汉皇幸蜀【疑】虚祷万里之沙者哉是知我礼有肃苾祀不黩告农可以劝躬耕祀圣可以厉浮俗固宜不害三时方成九谷然后覩观泽之礼承届天之福庻慿之而多祐覩秋成于西陆
　　祀后土赋　　　　　　　　张余庆
　　粤若盛唐勃成天光礼乐克备典谟允固以轥轹轩昊跨蹑尧汤豚鱼信行于防县鹓鹭才擢于岩廊至于我后招贲林薮即金镜于南面运璿枢于北斗防四灵为祯祥以万物为刍狗将以天之灵命纉乎已躬国之盛烈在祀与戎乃询访太史防揽英防金门晓辟御路横通隔嵗梅花氛氲于帐殿迎春杨栁摇曳于离宫戈横鐡骑旗掣长虹叠灵鼓于流水引繁笳于朔风威单于而过代比祠后土而幸河东故致防诚拣吉日甸师清野宗伯奉秩端旒垂綖左辅右弼修五礼之大道酌千灵之故实防币藻耀层坛崷崪黄琮展前以备陈白茅有借而间出酒式降以尚本瑞珪不【音篆】而贵质繁【一作盘】缨藻带灿烂于祭容孤竹云和铿锵于声律郁人献爵司干授器据青野之雕阜肃黄祗之神位鼎气歊云神光烛地魏珠映天子之辇汾鴈入大夫之贽薰风偃草以浃洽迟景暄空而明媚河圗所以无隠天寳由其不秘于是湛露沕潏羣后徜徉接武委质述职勤王神具醉止降福穣穣包六合而布化横万乗以腾芳吾君终以守谦静重贤良其仪不忒其言有章岂比夫鲁蜡有乖仲尼闻而发叹汉祀多僻匡衡陈其用祥顾惟不才宅生帝道愿候云亭之事素懐封禅之草傥中人之见谈赋上林之振藻
　　大蜡赋【以暮冬律变新阳载动为韵】　　　杨　諌
　　大蜡之祭兮所以飨田神赏农务隂律穷冬暮星回于旧列日极于余度必也介僎谋牲牷具狐裘以黄皮弁以素盖欲息田夫而褒嵗赋夫搜索之谓蜡闭藏之谓冬其索也可以举羣祀其藏也可以务三农欲硕苖而不害则迎猫暨于田防俾昆虫之无作则祭坊与夫水庸以夫月建丑日在戍磔牺牲之体所以尚其腥登水草之菹所以贵其质咏豳诗以合雅击土鼓以应律瑞穣穣芬苾苾百日之勤一日之荐或酧或酢既腾觚于无筭为宫为征方播乐于六变命清祀兮在殷复嘉平兮处秦繄率仁而终义实革故而迎新乐举斯陶嗤子【疑作贡】之来觌礼成而出美仲尼之为賔故圣人之举事也务于崇劝戒敦否树之瓜华告多藏者必覆致乎女鹿示不徳者斯亡岂唯乎其仪抑抑其乐洋洋【未见阳字官韵】是以伊耆之礼不易大罗之职有常嗣嵗将兴或祈谷于上帝人才不匮或观政于四方则知徳厚者必祀功髙者必载司啬之祐维永瑞于我唐先惞之神岂独见于前代故曰蜡也移万人登百种可以志隂阳之变动
　　焚柴赋【以报天享日精意蠲洁为韵】　　　何　迥
　　于穆圣君功髙徳奥利泽能广灵祗必祷溢周夏之珍符继三五之徽号顺甿心而展礼择良日而大报所以后土祈谷圎丘祭天雍雍济济翼翼干干建朱干而日曜张翠帐而云悬皇帝严法驾而戾止诏羣官而萃旃借白茅以颙若望青坛而仡然我君精洁我后孝享容卫翩翻威仪森爽就阳之位斯在荐帝之仪罔失陶匏必成牲玉惟栗风伯戒道防司律惟天命子之辰惟帝告天之日灵神以之保艾昊穹以之宥宻殽核洋溢鼓钟铿鍧三灵同感庶物皆精故祭者修礼之义柴者告成之意燎焜煌而上熏烟勃窣而傍驶朝野美乎圣泽华夷賛乎能事恵浃洽于煇胞恩汪濊于民吏则知柴而致福祭示吉蠲效周室之为理望虞家之有年福福应兮飞熖神神来兮驾烟珪组既陈酒醴皆洁继功前王垂裕来哲化成而万嵗无疆礼毕而四方有截谅夏郊之义举媿序能之笔拙
　　雍畤举爟火赋【以享神之期候此为节为韵】王　起
　　防防雍畤兮神州之壌赫赫爟火兮桥衡之象所以郊祀克明所以照临是仰成形中度知有要而有伦烛幽以时表来顾而来享肇秦帝而有制洎汉皇而不爽伊昔克修羣祀大合百神声明云集文物星陈仰珠旒则严其待曙听玉漏则闇然未晨晦威仪之秩秩迷爼豆之莘莘张华灯而其光不逺秉神烛而其明不均则雍畤之举爟火也莫之与伦既而亭亭有掲焰焰方爇于以观百里之备于以昭五夜之节拂瑞云之表乍疑乎烛龙方来入灵坛之中又似乎神光不絶由是皑皑炳映盏斚罇彜咸若光而若灭罔颠之而倒之燿爚无替荧煌自持在质明而有譲当委照而无私殊太叔之于田盘游是举异齐侯之设燎朝防为期荐嘉者于焉仰止执热者难乎向迩电延而自西自东星繁而一彼一此比王屋之火空际不流似陈寳之光祠中乍委则雍畤之义斯焉取斯爟火之作为于有为照苾苾与芬芬自明无黩烛跄跄与济济方表有仪故将崇其明祀立我洪规岂徒散孤光于地表煽丹熖于天垂而已哉国家祀典式崇旧章必授思宅中而图大雍畤方法居上而克明爟火斯候足以掩前王之纯懿谅介福而何究
　　郊特牲赋【以茧栗之防贵乎诚慤为韵】　　韦　充
　　天实至尊物难致味所以郊祀之展礼惟重牲牺之用犊有为故能昭徳馨导生气叶上帝精明之感必因诚以告防示下土恭谨之心有以小而为贵由是选才斯始禀命有归固资于至敬之荐不在乎充身之肥尽黒黄苍赤之形举书其数用齿角皮毛之状具体而防苟山川之不舍曷天地以相违当其大礼既陈泰坛斯践形殊归兽角若独茧羁縻忽至无悚于肇牵觳方来终有悲于余喘肃然之内蠢尔如生委质未分于天理亡躯终狥于物情足以上祗明命下逹精诚干干之意不亏因必之于心敬戢戢之仪斯异亦何假于楅衡可以荐明时可以撰吉日天子以之合礼而具备有司用此陈仪而罔失杀身之际虽有补于馨香登爼之时固无慙于榛栗斯可以见至徳在斯入用惟时实礼之大者在信以成之介葛虽闻于早辨荘周诚得而兴悲是故圣人制礼作乐必资后学分隆杀于轻重之心辨等仪于长短之角彼賔客者满尺宗庙者盈握曽何足以表于斋荘固未可以彰其忠慤方今四海既定小信咸孚郊天祀地之礼将展博硕肥腯之用奚无所以下臣稽首而歌曰惟吾君之徳也与天地之巍乎





　　文苑英华卷五十六
　　钦定四库全书
　　文苑英华巻五十七　　　宋　李昉等　编禋祀四
　　明水赋六首　　　　大羮赋一首
　　象樽赋一首　　　　黄目樽赋二首
　　明水赋【以泠然感化洁我蒸尝为韵】　　　崔　损
　　大飨之礼明水攸先其水也所以本太古之淳朴其明也所以享至敬之昭宣从朗月之潜化应隂燧而通暗度晴空泛银河而色静晓临清庙浮玉露而光鲜既润下以功慱亦就湿而义全朕兆于至理契幽防于自然加五齐而致献首三酒而告防观其象在乎天徳包乎坎类影响之相召恊隂阳之应感其礼斯节其色斯洁不假缩于包茅复何施于麹蘖将污樽而并用与越席而齐列或异乎勿幕有孚岂比夫不食而渫【一作食而贵渫】皛皛荧荧清清泠泠明徳为馨神人是听从无味而有味自无形而有形深源莫测实资造化濯桂影于遥天洗蟾光于永夜懿夫昭洁着賛溉赏常蒸宜玉斚之见贮匪金盘之见承若乃鼎爼备设嘉羞众伙苾苾芬芬名之莫可尚其本也知享献而靡他贵其新也谅斟酌而在我于维巨唐穆穆皇皇崇初祀异【一作与】蒸尝酒乃荐至诚允臧天降其福地出则祥醴泉洋洋明水是将彻庆云之色映瑞日之光羣臣作颂歌孝治【唐讳】之无疆
　　第二【以化无宰至精感通为韵】　　　　夏　棱
　　祭祀上洁精诚克宣伊明水之为用谅至诚以为先积隂以成符嘉应于数以鉴而取咸【疑作感】无私于上将假以表敬式彰乎告防皎皎泛月瀼瀼降天既禀气在隂亦成形于夜有无虽繋于恍惚融结寕随于冬夏明者诚也我则暗然而彰水惟信焉吾非倐尔而化徒观其清霄雾敛朗月轮孤鍳清荧而类镜水滴沥而疑珠混金波而共洁迷玉露而全无感而遂通配阳燧之为火融而不涸异寒氷之在壶彼既无情此何有待始同方而合体寕望逺而功倍故能佐因心于霜露均润下于江海有形有实徒加以强名无无声孰知其真宰是以昭其俭洁其意含水月之淳粹修粢盛于丰备作酒而礼崇登清庙之诚贵【疑】嗤潢污之野荐陋甘醴之莫致【未见至字官韵】祀事孔明其仪既精无朕而有不为而成二气相临本自蟾蜍之魄三危莫比殊非沆瀣之英至道自而兆醴泉因地而生原夫月丽于天水习乎坎物有时而出故方诸而夜呈事有朕而因故隂灵而不【疑作下】感大满若冲其来不穷风尘莫染其真质天地不隔其幽通况国家崇仪礿祀荐敬旻穹方欲行古道稽淳风客有赋明水之事敢闻之于閟宫
　　第三【前韵】　　　　　　　　欧阳詹
　　智之不测有明水焉方诸在手圆月居天象质遐分则迢遥而回逺精华潜合遂滴沥以留连【一作流连】可谓妙自斯妙之又兹【一作此】道也自何而来彼至【一作灵】也从何而借越杳杳之苍昊滋遥遥【一作阻防防】之永夜望蟾魄而光彩殊流端蛤形而清泠忽下等阳燧之通感实柔祗之閟化岂非【二字一作岂不以】月包隂徳蛤乃隂余【一作我唯阳徳伊乃隂徒】英精【一作精灵】合契气类相符共禀坤而配坎谅交律【一作津】以有濡是【一作此】理焉自取【一作精】之乎必有斯水也遂生之于本无精洁可嘉清明斯在湛玉壶以无垢入牺尊而有待处罍实爵今则由于鬯人置下升堂以不闻【一作已不关】乎真宰观其【一作稽夫】所自原夫所致临庭目击虽从隂鍳而来向月心祈允【一作又】似上天而至来莫我繋【一作挈】至莫我精弃【一作叶】本不仁故存名而曰水从仪【一作宜】酌号遂表性以【一作而】称明信可荐宗祏祈【一作祁】上清是故【一作故得】祭先展敬类帝昭诚【一作师先享嵗告帝功成】首三酒而上献【一作冠三酒而首进】掩五齐以先行招百神之景福致万姓之惟真【一作元祯】无益下【一作于】人鄙玉浆于夜漏自求其溢哂珠露于金茎逰原习坎固有旁感【一作固有防感】处陆腾【一作浮】空不无通龙吟云而致雨虎啸谷以【一作而】来风动无千里之熯【一作效】润才百里之功岂【一作讵】若以握中之琐细映【一作向】天上之朣朦精液下融神人以崇而福禄攸同者乎
　　第四【前韵】　　　　　　　　韩　愈
　　古【一有者字】圣人之制祭祀【一有也字】必【一无此字】主忠敬崇吉蠲不责【一作贵】其丰乃或荐之以水不可以渎斯用致之于天其事信美其义惟月实水精故水【一作求】其本也明为君徳因取以名焉于是命烜氏候清夜或将祭【一作祀】圆丘于冬或将祭方泽于朱夏持鍳而精气旁射照月而隂灵潜下视之不见谓合道于希夷挹之则盛方同功于造化应于有生于无形象未分徒逞离娄之目光华暗至如还合浦之珠既齐高【一作芳】于醴酒【一作酒醴】讵比贱于潢污明徳惟馨神【一作】功不宰于以表诚洁于以诫荒怠苟失其道杀牛之祭何为如得其情【一作宜】明水之荐斯在不引而自致不行而善至虽辞麴蘖之名实处罇罍之器降于圆魄殊匪金茎之露出自方诸已【一作乍】似鲛人之泪将以賛于隂徳配夫【二字一作非独配于】阳燧夜寂天清烟消气明桂华吐耀兎影流精【一作玉兎腾精】聊设教【一作鍳】以取水伊不注而能盈霏然有【一作垂】象的尔而呈始茫茫以【一作漠漠而】霜积渐防防而浪生岂不以徳叶于坎有【一作同】类则感形昭【一作蔵】在空气应则通鹤鸣在隂之论【一作理】不谬虎啸于谷之道【一作义】可崇庶令知圣真【一作足以验圣贤】之无党验天地之至公窃比大羮之贵味幸
　　希荐于庙中　　　　凡一作皆集本
　　第五【同前韵】　　　　　　　　陈　羽
　　彼美明水含精自天孤影流辉乃凝空作润万灵来享故为酒称所以贵新涤虑殷荐告防水本涵清表至深之心着明以比徳惟馨香之义全想夫含气遥空成形永夜出隂鍳则凝清自美对明烛则摇光相借至诚所感同就湿而流大飨是资若待神而化斯可谓至精无朕明诚有孚泛清月而乍融乍结洗轻烟而若有若无润而鲜见湛露之濡金镜皛兮洁类清氷之在玉壶至若髙天委秋皎月分彩氤氲既合精粹斯在方昭徳以防神异趋下而归海是知严而敬者其徳大洁而祀者其福倍繄景命之不渝岂成功之不宰原夫明水之化也天子斋心司烜蒇事望灵月露隂燧皎皛浮光清冷在器自无而有知灵化之不测应感而来知神物之斯至其或崇国祀设方明备礼乐洁粢盛用陶匏之器荐蠒栗之牲秩神祗而配坐望天地之含精匪明水而神不降无明水则祀不诚是以明处作离水居为坎谅明水之潜化本隂阳之所感其名也合五行之徳其用也冠三酒之功泊尔味淡凝然色融至馨无臭至洁含光则是水也与灵物幽通
　　第六【同前韵】　　　　　　　　失　名
　　明水之设其义斯水以洁着明由色宣神灵是享祀典攸传笾豆静嘉取其濯溉麴蘖不用存乎吉蠲审灵变之无方实太隂之相借月当盘而防召水承月而潜化冲融其色连桂影于晴空泛灔其光映银河于永夜理包幽奥质本虚无在洞澈而弥朗介清明而不污冠澄酒之奠礼其式序方行潦之酌亦实有殊懿夫净透霄光逺浮星彩取之不竭从而不改彰至敬而用恊神心兆无形而道符真宰信体防而义慱知事简而功倍当其配飨宗祧告成天地坛壝【一作墠】广设粢盛大备爰命司烜聿持隂燧月晃朗而遥临水潗防而潜至既清既洁表勤昭事之心克诚克明载展奉先之意原夫物以类聚应因感生水惟坎徳月实隂精所谓声同即应气合乃并行之斯行且比夫流而不滞止之斯止亦似【二字一作何异】乎满而不盈徒观夫皓魄凄清湛然澄澹出于朕兆【一作无朕】形乎有感国家蒸尝是奉享献惟崇明水载挹至诚遂通始分素魄之下俄传清庙之中应召而生寕假挈瓶之智顺时而委岂烦汲井之功固将降肸蠁于纯嘏表防恭于圣衷者哉
　　太羮赋【以宗本诚敬遗味由礼为韵】　　　施肩吾
　　至诚尚洁在礼惟恭飨异四时大飨以先王为裕羮重五味太羮以无味为宗荐既殊于禘礿礼乃变乎秋冬则知此祭不数此羮不混法明水以成功恶咸鹾而是撙【一作损】义由反古类槀秸之无文道尚全真喻恬淡而为本故宜轻八簋黜三牲其味唯徳其色唯清若谓我在物则物不在于盐莱若谓我在水则水不在于污行小周人之尚臭哂家之贵声虽无形而可挟务展礼而由诚观乎一鼎无包百王是庆法君长以为尊事鬼神而聼命既陈既酌弥重乎精诚不絮不调莫先乎圣敬聿修前典不可度思因七献以成礼纳【一作约】三嵗而为期飨防既终于勿勿礼容方盛乎迟迟且在有名而可重孰云无味而见遗是以不飨甘苦不由饔饩湆虽假于一烹用不因乎多味澄渟在洁恶姜桂以为滋肸飨降灵歆明徳以为气是以礼因羮而克举羮因礼而允脩乍同西伯之禴寕比东隣之牛一以表専一而不二一以表通防而阐幽岂徒不和而为贵亦以明反本之所由懿夫其名类餗其正在礼下以叙人伦上以亲祖祢苟倾覆之无虞谅威仪之由体者也
　　象樽赋【以观器礼肃为韵】　　　　　失　名
　　稽太古之至荐也以污樽抔饮除地而为坛迄后圣之礼禋也其笾豆牺象咸饰其碧丹是以五礼秩经于宗伯六樽诏典于春官实有严而有翼岂无取于异端故殷王有肜日之祭鲁圣有禘月之观且皇周之享也肇绘象于兹器既普淖于式洁乃登堂而奠次耀如金石以率舞派若洪瀛而赑屭腾圭瓉以沃畅达群神于秘敬宗宜社以交其幽明返本归仁以尊其天地可以等上下之列可以防隂阳之位岂齐夫斗筲之外役寕假乎挈缾之凡智愤季氏之将旅耻王孙之寕媚况今交节以【一作异】义具物昭洗介兹夀考以洽百礼柔嘉涤濯以修其防恭登降挥觯以流其恺悌夫礼以器成器以礼肃拟氷壶之洁彻鍳膳鼎之覆餗望尧衢而感恵頼嘉时而有淑既无列野之郊致诚于工祝
　　黄目樽赋【以礼尚治情酌中形外为韵】　　李　程
　　彛器之美黄目是尚黄者取黄理而中孚目者象清明而外畅征戴礼而有谓懿周人之是创将表敬于宗祧必荐馨于鬰鬯爰设嘉名是用饰情彼因外而有制犹自中而立诚酌于心终有假于圭瓉象乎目难取比于兕觥必因樽彜爰佐齐醍以明大享之品物以助诸侯之孝悌故以目而为名因酒而成礼尔其克修祀典遐本淳风将抔饮而体异等牺罇而义同殷荐有恒守笾豆之列备用何所在宗庙之中追述作之深防谅昭明而有融用当其无物不为薄齐纳金而饮酎等用茅以明酌挹而未竭故不惭于金罍执而不挥寕有愧于玉爵立制有经创意圗形洁以新樽冀精诚之可达歆于明徳知黍稷之非馨其象也则小取喻也斯大虽斟酌在中必仪形于外嘉其不泛不滥可继可传罔施丹雘徒假雕镌讵同乎巵信乎美而无当岂比乎斗则有象而在天徒虚无以为说非洁芳以告防甚矣哉前王之创物俾后代之相沿
　　第二【以清庙之器所以礼神为韵】　　　　裴　度
　　圣人之制祭也因物逹情比象配类尽内心之享礼定黄目之彛器居樽之上察神之至黄其色保纯固于中央目以名洞清明于幽防将以賛禘祫报天地成形而百代犹传徧祭而万灵具醉懿夫周礼尽在殷荐孔明郁鬯馨而外逹湛醪华而内清濩落为用昭彰表诚自可配于龙杓焉取俦于兕觥当其霜露盛时金石奏庙告防之始在物居要动明酌而曼醁腾光澄旧汚而圎规纳照且礼经所纪象设有以首瑚琏之序助宗庙之美体含足擎跽从祝之献而如鼎之峙精气皎于外餙黄润艶于通理严敬而挹且见夫爵盈明徳之歆讵闻乎罍耻若乃笾豆并置陶匏共陈亦可以备观光之祭法摅素懐于蜡賔酌其中谅明明之取义华其睆将属属以交神至如夜燎之时宿设之所含霜若丽夫金质导气更宜夫桂醑自合礼于宗彛匪齐名于杜举是知纯嘏将降明禋在兹逹臭隂于勿勿驻灵驾之偲偲尚礼然也明王用之方今乐和同礼无体粢盛式务欝器光啓客有习于声诗愿奉樽而观礼
  </div>
  <div class="pagination">
   <a href="文苑英华_page47.html">
    上一页
   </a>
   <span>
    ...
   </span>
   <a href="文苑英华_page43.html">
    43
   </a>
   <a href="文苑英华_page44.html">
    44
   </a>
   <a href="文苑英华_page45.html">
    45
   </a>
   <a href="文苑英华_page46.html">
    46
   </a>
   <a href="文苑英华_page47.html">
    47
   </a>
   <span class="current-page">
    48
   </span>
   <a href="文苑英华_page49.html">
    49
   </a>
   <a href="文苑英华_page50.html">
    50
   </a>
   <a href="文苑英华_page51.html">
    51
   </a>
   <a href="文苑英华_page52.html">
    52
   </a>
   <a href="文苑英华_page53.html">
    53
   </a>
   <span>
    ...
   </span>
   <a href="文苑英华_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
