<!DOCTYPE html>
<html>
 <head>
  <meta charset="utf-8"/>
  <title>
   文选 - 第 43 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 43 页/共 102 页
  </h1>
  <div class="content">
   殆其兹怙　袁本云善作「兹怙」。茶陵本云五臣作「怙兹」。案：各本所见皆非也。此但传写误倒，非善独作「兹怙」。何云当从汉书作「怙兹」，于韵乃协。陈同。
　　注「不自勖慎」　袁本、茶陵本无此四字。案：二本是也。此亦颜注窜入。
　　注「言王不思鉴镜之义」　袁本、茶陵本「思」下有「之不」二字，无「义」字。案：二本是也。尤误依颜注改。
　　注「又邓展曰岋」下至「危也」　袁本、茶陵本无此二十三字。又上颜注十二字亦无。说具于前。
　　于赫君子　案：「赫」当作「昔」，此善作「昔」，五臣作「赫」。故善注云「叹美昔之君子」。袁本、茶陵本所载五臣翰注云「于赫美也」。各本皆以五臣乱善，所当订正。考汉书作「昔」，五臣误耳。唯此节下颜注仍为误取窜入，不相比次。说具于前。
　　励志四言　广雅曰：励，劝也。此诗茂先自劝勤学。
　　张茂先
　　大仪斡运，天回地游。大仪，太极也。以生天地谓之大，成形之始谓之仪。郑玄曰：极中之道，淳和未分之气也。斡，转也。春秋元命包曰：天左旋，地右动。河图曰：地有四游，冬至地上行，北而西三万里；夏至地下行，南而东三万里。春秋二分，是其中矣。地常动不止而人不知，譬如闭舟而行，不觉舟之运也。四气鳞次，寒暑环周。礼记曰：四气之和，以着万物之理。李尤辟雍赋曰：攒罗鳞次，差池杂沓。范子曰：度如环无有端，周回如循环，未始有极。星火既夕，忽焉素秋。星火，火星也，已见上。尔雅曰：秋为白藏，故云素秋。凉风振落，熠耀宵流。其一。凉风，已见上。毛诗传曰：熠耀，磷也。吉士思秋，寔感物化。思，悲也。谓鸿鴈来宾，雀入大水为蛤之类。毛诗曰：有女怀春，吉士诱之。淮南子曰：春女悲，秋士哀，而知物化矣。日与月与，荏苒代谢。毛诗曰：日居月诸。淮南子曰：二者代谢而踳驰。颜延年曰：一寒一暑，一往一复为代。去者为谢。逝者如斯，曾无日夜。论语曰：子在川上曰，逝者如斯夫，不舍昼夜。嗟尔庶士，胡宁自舍？其二。言逝川之流，不舍日夜，亦当感之以励志，何得晏然自舍哉？仁道不遐，德輶如羽。求焉斯至，众鲜克举。论语，子曰：仁远乎哉？我欲仁，斯仁至矣。毛诗曰：德輶如毛，人鲜克举。大猷玄漠，将抽厥绪。毛诗曰：秩秩大猷。说文曰：玄，幽远也。又曰：漠，寂也。广雅曰：漠，泊也。说文曰：漠，无为也。言大道玄远幽漠，知之犹从小引其端绪，而至于可知。先民有作，贻我高矩。其三。毛诗曰：自古在昔，先民有作。又，匪先民是经。先民，周公、孔子也。虽有淑姿，放心纵逸。田般于游，居多暇日。孙卿子曰：其为人也多暇日者，其出入不远也。如彼梓材，弗勤丹漆。虽劳朴斵，终负素质。其四。尚书曰：若作梓材，既勤朴斵，惟其涂丹雘。养由矫矢，兽号于林。淮南子曰：楚恭王游于林中，有白猨缘木而矫，王使左右射之，腾跃避矢不能中。于是使由基抚弓而眄，猨乃抱木而长号。何者？诚在于心，而精通于物。蒱卢萦缴，神感飞禽。蒱卢，旧说云，卽蒲且也。已见西京赋。汲冢书曰：蒲且子见双凫过之，其不被弋者亦下。故言感也。末伎之妙，动物应心。研精躭道，安有幽深？其五。物，兽与禽也。尚书序曰：研精覃思。答宾戏曰：浮英华，躭道德。安心恬荡，栖志浮云。体之以质，彪之以文。庄子曰：恬淡寂漠，道德之笃也。淮南子曰：使神恬荡而不失其充。答宾戏曰：仲尼抗浮云之志。说文曰：彪，虎文貌。如彼南亩，力耒既勤。藨蔉至功，必有丰殷。其六。以农喻也。左氏传，赵文子谓祁午曰：譬如农夫，是藨是蔉，虽有饥馑，必有丰年。杜预曰：藨，耘也。壅苗为蔉。水积成渊，载澜载清。土积成山，歊蒸郁冥。荀卿子曰：土积成山，风雨兴焉；水积成川，蛟龙生焉；种善德而神明自得，圣心循焉。尸子曰：土积成岳，则楩柟豫章出焉；水积成川，则吞舟之鱼生焉。夫学之积也，亦有所出也。傅毅显宗颂曰：荡荡川渎，既澜且清。张揖字诂曰：歊，气上出貌。山不让尘，川不辞盈。管子曰：海不辞水，故能成其大；山不辞土，故能成其高；士不猒学，故能成其圣。勉尔含弘，以隆德声。其七。周易曰：含弘光大。蔡邕袁乔碑曰：于兹德声，发闻遐迩。高以下基，洪由纤起。老子曰：高必以下为基。又曰：合抱之木，生于毫末。川广自源，成人在始。礼记曰：王者之祭川也，皆先河而后海，或源也，或委也。郑玄曰：始于一勺，卒成不测。论衡曰：自源发流，安得不广？国语，晋赵武冠，见韩献子，献子曰：戒之，此谓成人。成人在始兴善，敬之哉。累微以着，乃物之理。孙卿子曰：尽小者大，积微者着。纆牵之长，实累千里。其八。凡言物之大，必资于小；故此言若轻于小，亦累于大。战国策，段干越谓韩相新城君曰：昔王良弟子驾千里之马，过京父之弟子。京父之弟子曰：马，千里之马也；服，千里之服也；而不能取千里，何也？曰：子缠牵长，故缠牵于事万分之一也，而难千里之行。今臣虽不肖，于秦亦万分之一也，而相国见臣不怿者，是缠牵长也。千里之马，系以长索，则为累矣。人虽有容貌，不修德，如千里马也。复礼终朝，天下归仁。论语，颜渊问仁，子曰：克己复礼为仁。一日克己复礼，天下归仁焉。孔安国曰：复，及也。身能及礼，则为仁也。马融曰：一日犹见归，况于终身。若金受砺，若泥在钧。大戴礼曰：君子学不可以已矣，是故金就砺则利。在钧，已见西征赋，谓陶家泥轮以能成器也。老子曰：埏埴以为器。进德修业，晖光日新。易曰：君子进德修业，欲及时也。又曰：君子之光晖吉。又曰：日新之谓盛德。隰朋仰慕，予亦何人？其九。庄子曰：管仲有病，桓公往问之：仲父之病病矣！寡人恶乎属国而可？对曰：隰朋可。其为人也，愧不若黄帝，而哀不己若者。朋慕管之德，华言隰朋犹慕德，我是何人，而不慕乎？
　　文选考异
　　注「广雅曰励」下至「自劝勤学」　袁本、茶陵本无此十四字。
　　注「毛诗传曰熠耀磷也」　袁本无此八字，有「熠耀已见秋兴赋」七字，是也。茶陵本所复出，与此皆误。
　　注「一寒一暑一往一复」　袁本、茶陵本无此八字，有「来者」二字，是也。何校添「来者」于「复」字下，陈同，仍衍八字。
　　注「论语曰」下至「不舍昼夜」　袁本无此十七字，有「逝者已见秋兴赋」七字，是也。茶陵本所复出，与此皆非。
　　注「人鲜克举」　茶陵本下有「之」字，袁本无。陈云引诗脱「之」字，是也。
　　注「又匪先民是经先民周公孔子也」　袁本、茶陵本无此十三字。
　　田般于游　袁本、茶陵本「田」作「出」。何校依之改，陈同。案：此尤本讹耳。
　　注「淮南子曰楚恭王」下至「而精通于物」　袁本无此五十八字，有「养由已见幽通赋」七字，是也。茶陵本所复出，与此皆非。
　　注「荀卿子曰」　案：「荀」当作「孙」，各本皆讹。
　　注「种善德」　茶陵本「种」作「积」，「善」下有「成」字，是也。袁本误与此同。
　　勉尔含弘　袁本、茶陵本「尔」作「志」。案：此亦尤本讹也。
　　注「成人在始兴善敬之哉」　茶陵本「兴」作「与」，无「敬之哉」三字，是也。袁本无「兴善敬之哉」五字，非。
　　注「颜渊问仁」　袁本、茶陵本无此四字。
　　注「克己复礼为仁」　袁本、茶陵本无此六字。
　　注「孔安国曰复」下至「况于终身」　袁本、茶陵本无此二十七字。
　　注「老子曰埏埴以为器」　袁本、茶陵本无此八字。
　　注「易曰君子进德修业欲及时也」　袁本无此十二字，有「进德修业已见闲居赋」九字，是也。茶陵本所复出，与此皆非。
　　注「晖吉」　茶陵本「晖」上有「其」字，是也。袁本亦脱。
　　注「隰朋可」　袁本、茶陵本「隰」上有「则」字，是也。
　　文选卷第二十
　　
　　献诗公燕祖饯
　　　献诗
　　上责躬应诏诗表魏志曰：黄初四年，植朝京都，上疏并献诗二首。
　　曹子建
　　臣植言：臣自抱舋归藩，植集曰：植抱罪，徙居京师，后归本国，而魏志不载，盖魏志略也。杜预左氏传注曰：舋，瑕隙也。贾逵国语注曰：舋，兆也，谓罪萌兆也。刻肌刻骨，孝经钩命决曰：削肌刻骨，挈挈勤思。追思罪戾，昼分而食，夜分而寝。尔雅曰：戾，罪也。韩子曰：卫灵公至濮水，夜分，闻有鼓琴者。诚以天网不可重罹，圣恩难可再恃，老子曰：天网恢恢。洞箫赋曰：蒙圣主之渥恩。窃感相鼠之篇，无礼遄市专死之义，感，犹思也。毛诗曰：相鼠有体，人而无礼；人而无礼，胡不遄死？尔雅曰：遄，速也。形影相吊，五情愧奴简切。文子曰：昔者中黄子曰：色有五章，人有五情。说文曰：，面惭也。以罪弃生，则违古贤夕改之劝；曾子曰：君子朝有过，夕改，则与之；夕有过，朝改，则与之。忍垢苟全，则犯诗人胡颜之讥。卽上胡不遄死之义也。孔安国尚书传曰：胡，何也。毛诗谓何颜而不速死也。殷仲文表曰：亦胡颜之厚。义出于此。伏惟陛下，应劭曰：陛，升堂之阶。王者必有执兵陈于阶陛之侧，臣与至尊言，不敢指斥，故呼在陛者而告之，因卑以达尊之意也。若称殿下、合下、侍者、执事，皆此类也。德象天地，恩隆父母，汉书曰：孝文皇帝德厚侔天地。尚书曰：天子作民父母。施畅春风，泽如时雨。汉书音义曰：畅，通也。苏顺陈公诔曰：化侔春风，泽配甘雨。风赋曰：不择贵贱高下而加焉。吕氏春秋曰：甘露时雨，不私一物。是以不别荆棘者，庆云之惠也；史记曰：若烟非烟，若云非云，郁郁纷纷，萧索轮囷，是谓庆云。七子均养者，鸤鸠之仁也；毛诗曰：鸤鸠在桑，其子七兮。毛苌曰：鸤鸠之养其子，旦从上下，暮从下上，其均平如一。舍罪责功者，明君之举也；矜愚爱能者，慈父之恩也。孔安国尚书传曰：矜，怜也。论衡曰：父母之于子恩等，岂为贵贤加意，贱愚不察乎？是以愚臣徘徊于恩泽，而不敢自弃者也。左氏传，士贞伯曰：郑伯其死乎！自弃也已。前奉诏书，臣等绝朝，心离志绝，自分黄耇，永无执珪之望。分，谓甘惬也。毛诗序曰：尊事黄耇。珪者，古之诸侯所执。周礼曰：上公之礼执桓圭，诸侯之礼执信圭。史记，陈轸曰：越人庄仕楚执珪。不图圣诏，猥垂齿召。猥，犹曲也。尚书曰：降霍叔于庶人，三年不齿。孔安国曰：三年之后，乃齿录之。至止之日，驰心辇毂，毛诗曰：至止肃肃。胡广汉官解诂注曰：毂下喻在辇毂之下，京城之中。僻处西馆，未奉阙庭，东京赋曰：阙庭神丽。踊跃之怀，瞻望反侧，毛诗曰：踊跃用兵。又曰：瞻望不及。又曰：展转反侧。不胜犬马恋主之情。史记，丞相青翟曰：臣不胜犬马之心。谨拜表并献诗二篇，词旨浅末，不足采览，贵露下情，冒颜以闻。臣植诚惶诚恐，顿首顿首，死罪死罪。汉书音义，张晏曰：人臣上书，当昧犯死罪而言也。
　　文选考异
　　注「市专」　袁本、茶陵本作「市专切」，在注末，是也。
　　注「毛诗谓何颜而不速死也」　袁本、茶陵本「谓」作「曰」。案：考毛诗传笺，皆无此文。盖「毛」字传写有误，此所引或在三家诗传耳。五臣向注乃云「诗无此句，而以表言诗为误。」果尔，岂子建误称，善又从而误注耶？五臣卤莽每类此。
　　责躬诗四言
　　曹子建
　　于穆显考，时惟武皇。毛诗曰：于穆清庙。礼记曰：王立七庙，曰显考庙。毛诗曰：时惟鹰扬。武皇，谓曹操也。受命于天，宁济四方。毛诗序曰：文王受命作周也。郑玄曰：受天命而王天下也。傅毅明帝颂，表曰：体天统物，宁济蒸民。朱旗所拂，九土披攘。李陵与苏武书曰：雷鼓动天，朱旗翳日。登徒子好色赋曰：周览九土。汉火德，操为汉臣，故建朱旗也。时献帝在故。玄化滂流，荒服来王。广雅曰：玄，道也。谓道德之化也。蔡邕陈留太守颂曰：玄化洽矣。尚书曰：四夷来王。超商越周，与唐比踪。商、周用师，故云超越；唐、虞禅让，故云比踪。笃生我皇，奕世载聪。我皇，文帝也。毛诗曰：笃生武王。国语，祭公谋父曰：奕世载德。武则肃烈，文则时雍。毛诗曰：相土烈烈。毛苌曰：相土，契孙也。郑玄曰：威武之盛，烈烈然也。尚书曰：黎民于变时雍。孔安国曰：雍，和也。受禅于汉，君临万邦。魏受汉禅，已见魏都赋。尚书曰：君临周邦。又曰：协和万邦。万邦既化，率由旧则。毛诗曰：不愆不忘，率由旧章。郑玄曰：率，循也。广命懿亲，以藩王国。尔雅曰：命，告也。尊君令谓之命。左氏传，富辰谏王曰：昔周公封建亲戚，以藩屏周，不废懿亲。毛诗曰：生此王国。帝曰尔侯，君兹青土。魏志曰：建安十九年，植封临淄侯。临淄属齐郡，旧青州之境。尚书，帝曰尔谐。汉书，封齐王曰：受兹青土。奄有海滨，方周于鲁。毛诗曰：奄有龟蒙。毛苌曰：奄，大也。尚书曰：青州海滨广斥。孔安国曰：滨，涯也。论语注曰：方，比方也。毛诗曰：建尔元子，俾侯于鲁。车服有辉，旗章有叙。尚书曰：车服以庸。国语曰：为车服旗章以旌之。毛诗曰：庭燎有辉。礼记曰：以为旗章，以别贵贱。郑玄曰：章，帜也。应劭汉官典职，杨乔曰：威仪有序。济济儁乂，我弼我辅。毛诗曰：济济多士。尚书曰：儁乂在官。尚书大传曰：天子有四邻，左辅右弼。伊余小子，恃宠骄盈。毛诗曰：闵予小子。班固汉书景十三王述曰：胶东不亮，常山骄盈。举挂时网，动乱国经。家语，孔子曰：治天下国家有九经，其所以行者一也。作蕃作屏，先轨是隳。孔安国尚书传曰：隳，废也。傲我皇使，犯我朝仪。魏志曰：黄初二年，植就国。使者灌均希旨，奏植醉酒勃逆，劫胁使者。有司请治罪，帝以太后故，贬爵安乡侯。国有典刑，我削我黜。植集曰：博士等议，可削爵土，免为庶人。尚书曰：象以典刑。韦孟讽谏诗曰：轻此削黜。将寘于理，元凶是率。魏志曰：有司请罚植罪。广雅曰：将，欲也。周易曰：寘于丛棘。毛苌诗传曰：寘，致也。司马迁书曰：遂下于理。郑玄礼记注曰：理，治狱之官。仪礼曰：率，导也。明明天子，时惟笃类。魏志，诏云：植，朕之同母弟，骨肉之亲，舛而不殊，其改封植。毛诗曰：明明天子，令问不已。又曰：孝子不匮，永锡尔类。郑玄曰：长以与汝之族类也。不忍我刑，暴之朝肆。杀人陈其尸曰肆。论语，子服景伯曰：吾力犹能肆诸市朝。杜预左氏传注曰：肆，市列也。违彼执宪，哀予小臣。韦孟讽谏诗曰：明明羣司，执宪靡顾。杨雄交州箴曰：牧臣司交，敢告执宪。仪礼曰：小臣正辞。改封兖邑，于河之滨。魏志曰：帝以太后故，贬爵安乡侯。又曰：黄初二年，改封鄄城，属东郡，旧兖州之境。尚书曰：济河惟兖州。植表曰：行至延津，受安乡印绶。股肱弗置，有君无臣。尚书大传曰：股肱惟臣。荒淫之阙，谁弼予身？韦孟讽谏诗序曰：王戊荒淫不遵道，作讽谏诗。焭焭仆夫，于彼冀方。植集曰：诏云，知到延津，遂复来。求出猎表曰：臣自招罪舋，徙居京师，待罪南宫。然植虽封安乡侯，犹住冀州也。时魏都邺，邺，冀州之境也。一云时魏以雒为京师，比尧之冀方也。大戴礼曰：骊驹在门，仆夫具存。毛苌诗传曰：于，往也。尚书，五子之歌曰：惟彼陶唐，有此冀方。嗟余小子，乃罹斯殃。赫赫天子，恩不遗物。谓至京师，蒙恩得还也。植求习业表曰：虽免大诛，得归本国。毛诗曰：赫赫在上。周易曰：曲成万物而不遗。冠我玄冕，要我朱绂。周礼曰：王之五冕，皆玄冕朱里。毛诗曰：朱茀斯皇。茀与绂同。礼记曰：诸侯佩山玄玉而朱组绶。苍颉篇曰：绂，绶也。魏志曰：朱绂光大。光光大使，我荣我华。杨雄侍中箴曰：光光常伯，儵儵貂珰。文子曰：有荣华必有愁悴。剖符受土，王爵是加。魏志曰：黄初三年，立为鄄城王。四年，封雍丘王。喻巴蜀檄曰：剖符而封，析珪而爵。仰齿金玺，俯执圣策。左氏传，羽父曰：寡人若朝于薛，不敢与诸任齿。杜预曰：齿，列也。汉书曰：诸侯王皆金玺。史记曰：高祖封三王，皆以策书。皇恩过隆，祗承怵惕。西京赋曰：皇恩溥。尚书曰：祗承于帝。又曰：怵惕惟厉。咨我小子，顽凶是婴。说文曰：婴，绕也。逝惭陵墓，存愧阙庭。匪敢傲德，寔恩是恃。威灵改加，足以没齿。班固汉书述曰：震我威灵，五世来服。四子讲德论曰：圣德隆盛，威灵外覆。论语，子曰：管仲夺伯氏骈邑三百，没齿无怨言。孔安国曰：齿，年也。昊天罔极，生命不图。言生之夭寿，不可预谋也。毛诗曰：欲报之德，昊天罔极。家语，孔子曰：分于道谓之命。毛诗传曰：不虑不图。尝惧颠沛，抱罪黄垆。论语曰：颠沛必于是。马融曰：颠沛，僵仆也。淮南子曰：上际九天，下契黄垆。高诱曰：泉下有垆山。愿蒙矢石，建旗东岳。左氏传曰：荀偃亲受矢石。东岳镇吴之境。子建诗曰：我心常怫郁，思欲赴太山。与此义同。庶立毫牦，微功自赎。汉书音义曰：十毫为牦。班超上疏曰：冀立微功，以自陈効。危躯授命，知足免戾。论语，子曰：见危授命，亦可以为成人矣。左氏传，太史克曰：庶几免于戾乎。甘赴江湘，奋戈吴越。天启其衷，得会京畿。左氏传，吕相曰：天诱其衷。杜预曰：衷，中也。迟奉圣颜，如渴如饥。迟，犹思也。张奂与许季师书曰：不面之阔，悠悠旷久，饥渴之念，岂当有忘。毛诗曰：忧心烈烈，载饥载渴。心之云慕，怆矣其悲。天高听卑，皇肯照微。史记，子韦谓宋景公曰：天高听卑。尔雅曰：皇，君也。又曰：肯，可也。班固说东平王苍曰：愿隆照微之明，信日之听。
　　文选考异
　　注「庭燎有辉」　袁本「辉」作「辉」。案：正文作「辉」，「辉」、「辉」同字，袁本是也。茶陵本亦作「辉」，盖皆依今诗字改也。
　　注「魏志曰黄初二年」　陈云「志」当作「书」。此王沈魏书，见国志注。案：所校是也。各本皆讹。
　　注「仪礼曰」　案：「礼」下当有「注」字。各本皆脱。
　　注「舛而不殊」　何校「舛」改「舍」，「殊」改「诛」。陈云国志作「舍而不诛」。细寻恐如李注所引为得，谓植虽有过，不忍遽绝耳。又「骨肉之亲，析而不殊」，汉宣帝封海昏侯诏中语也。今案：陈校是也。考求通亲亲表云：「骨肉之恩，爽而不离。」李彼注引汉书「粲而不殊」。如淳曰「粲」或为「散」，此「舛」与「爽」、「粲」、「散」、「析」互异而义皆同。汉书宣纪作「粲」，武五子传作「析」，当各依其旧。今国志盖误，而何据之，非矣。又荀悦汉纪，宣帝诏作「舍而不诛」，亦后人所改。
　　注「魏志曰朱绂光大」　袁本、茶陵本无此七字。案：二本是也。考国志下文「光光大使，我荣我华」，作「朱绂光大，使我荣华」。然则「朱绂光大」乃「光光大使」句之异，不应以注此明甚矣。必或记于旁，而尤延之误取耳。又案：善下文注引「光光常伯」，是选本无误。今国志自不与善同，何、陈皆用国志校者，亦非当各依本书。余所有异同，准此。
　　注「毛诗传曰不虑不图」　陈云「传」当作「笺」。案：「雨无正，弗虑弗图」，笺云「而不虑不图」，此引之以注「不图」也。
　　应诏诗四言
　　曹子建
　　肃承明诏，应会皇都。尔雅曰：肃，敬也。东都赋曰：下明诏。又曰：春王三朝，会同汉京。会，朝会也。星陈夙驾，秣马脂车。毛诗曰：星言夙驾。又曰：言秣其马。又曰：既脂尔车。命彼掌徒，肃我征旅。郑玄礼记注曰：肃，戒也。朝发鸾台，夕宿兰渚。鸾台、兰渚，以美言之。汉宫阙名曰：长安有鸳鸾殿。公孙乘月赋曰：鸡舞于兰渚。芒芒原隰，祁祁士女。毛诗曰：宅殷土芒芒。又曰：采蘩祁祁。经彼公田，乐我稷黍。毛诗曰：雨我公田。又曰：我黍与与，我稷翼翼。爰有樛木，重阴匪息。毛诗曰：爰有寒泉。又曰：南有樛木。又曰：南有乔木，不可休息。虽有糇粮，饥不遑食。毛诗曰：乃裹糇粮。毛苌曰：糇粮，食也，音侯。吴越记，采葛妇人诗曰：饥不遑食四体疲。望城不过，面邑不游。郑玄周礼注曰：面，犹向也。仆夫警策，平路是由。舞赋曰：仆夫正策。郑玄周礼注曰：警，勑戒之。玄驷蔼蔼，扬镳漂沫。广雅曰：蔼蔼，盛也。舞赋曰：龙骧横举，扬镳飞沫。流风翼衡，轻云承盖。甘泉赋曰：风漎漎而扶辖。楚辞曰：云霏霏而承宇。涉涧之滨，缘山之隈。孔安国尚书传曰：滨，涯也。说文曰：隈，曲也。遵彼河浒，黄坂是阶。毛诗曰：在河之浒。毛苌曰：水崖曰浒。尔雅曰：阶，因也。西济关谷，或降或升。陆机洛阳记曰：洛阳有西关，南伊阙。谷，卽大谷也。騑骖倦路，再寝再兴。韩诗曰：两骖鴈行。薛君曰：两骖，左右騑骖。毛诗曰：言念君子，再寝再兴。将朝圣皇，匪敢晏宁。弭节长骛，指日遄征。楚辞曰：吾令羲和弭节兮。司马彪上林赋注曰：弭节，安志也。蔡琰诗曰：遄征日遐迈。毛苌诗传曰：遄，疾也。前驱举燧，后乘抗旌。毛诗曰：伯也执殳，为王前驱。西京赋曰：升觞举燧。薛综曰：燧，火也。汉书，终军曰：骠骑抗旌，昆邪右袵。周礼曰：析羽为旌。轮不辍运，銮无废声。毛诗曰：銮声锵锵。郑玄周礼注曰：銮在衡，以金为铃。爰暨帝室，税此西墉。毛诗曰：召伯所税。毛苌曰：税，犹舍也。又曰：墉，城也。嘉诏未赐，朝觐莫从。毛苌诗传曰：觐，见也。仰瞻城阈，俯惟阙庭。说文曰：阈，门楣也。长怀永慕，忧心如酲。楚辞曰：情慨而长怀。毛诗曰：忧心如酲，谁秉国成。
　　文选考异
　　祁祁士女　袁本、茶陵本有校语云善作「女士」。案：二本所见，传写倒也。此「女」字协韵，非与五臣有不同。尤本不倒，盖改正之矣。
　　注「糇粮食也」　陈云「粮」字衍，此引小雅伐木三章传文，是也。各本皆衍。
　　注「风漎漎而扶辖」　袁本「漎漎」作「从从」。案：当作「●●」。说已见前。茶陵本作「漎漎」，与此皆误。
　　注「情慨而长怀」　袁本、茶陵本重「慨」字，是也。
　　关中诗四言　岳上诗表曰：诏臣作关中诗，辄奉诏竭愚作诗一篇。案汉记，孝明时，护羌校尉窦林上降羌●岸，以为羌豪。岸兄●吾复降，问事状，林对前后两屈，坐诬誷，下狱死。齐万年编户隶属为日久矣，而死生异辞，必有诡谬，故引证喻，以惩不恪。
　　潘安仁
　　于皇时晋，受命既固。毛诗曰：于皇时周。又曰：天立厥配，受命既固。郑玄曰：受命，受天命以王天下也。三祖在天，圣皇绍祚。臧荣绪晋书曰：宣帝追号曰高祖，文帝号曰太祖，武帝号曰世祖。圣皇，惠帝也。毛诗曰：三后在天，王配于京。尔雅曰：绍，继也。德博化光，刑简枉错。周易曰：善世而不伐，德博而化。又曰：后得主而有常，含万物而化光。尚书曰：五辞简孚，正于五刑。潜夫论曰：简刑薄威，此德之上。论语曰：举直错诸枉。微火不戒，延我宝库。其一。王隐晋书曰：惠帝元康五年十月，武库灾，焚累代之宝。蠢尔戎狄，狡焉思肆。毛诗曰：蠢尔蛮荆。傅畅诸公赞曰：北地卢水胡马兰羌因此为乱，推齐万年为主。左氏传，申公巫臣曰：夫狡焉思启其封疆。贾逵国语注曰：肆，恣也。谓思恣凶逆也。虞我国眚，窥我利器。左氏传，莒子曰：孰以我为虞。杜预曰：虞，度也。孔安国尚书传曰：眚，过也。老子曰：国之利器，不可以示人。国语曰：利其器用。韦昭曰：器，兵甲。岳牧虑殊，威怀理二。尚书曰：内有百揆四岳，外有州牧侯伯。左氏传，魏绛曰：戎、狄事晋，诸侯威怀。又曰：晋郄缺言于赵宣子曰：叛而不讨，何以示威？服而不柔，何以示怀？非威非怀，何以示德？无德何以主盟？将无专策，兵不素肄以寘切。其二。贾逵国语注曰：素，预也。又曰：肄，习也。翘翘赵王，请徒三万。朝议惟疑，未逞斯愿。傅畅晋诸公赞曰：司马伦，字子彝，咸熙中封赵王，进征西假节都督雍、梁、晋诸军事。伦诛羌大酋数十人，胡遂反，朝议召伦还。朱凤晋书曰：宣帝桓夫人生赵王伦，位至相国。伦请三万人往平齐万年，朝议不许。司马相如美人赋曰：恒翘翘而西顾。贾逵国语注曰：逞，快也。桓桓梁征，高牙乃建。干宝晋纪曰：梁王彤为征西大将军，西讨氐。尚书曰：勖哉夫子尚桓桓。牙，牙旗也。兵书曰：牙旗，将军之旗。旗盖相望，偏师作援。其三。汉书曰：冠盖相望。左氏传，韩献子曰：以偏师陷，罪孰大焉。又曰：要结大援。援，助也。虎视眈眈，威彼好畤。干宝晋纪曰：彤为大都督，督关中诸军，屯好畤。易曰：虎视眈眈，其欲逐逐。素甲日曜，玄幕云起。楚汉春秋，赵中大夫曰：臣闻越王句践素甲三千。曹植辨问曰：赫然而日曜之。汉书五行志曰：云起于山中。谁其继之？夏侯卿士。王隐晋书曰：齐万年帅羌胡围泾阳，遣安西将军夏侯骏西讨氐、羌。左氏传曰：子产为政，舆人诵之；子产若死，谁其嗣之？又曰：楚伐吴，子鱼先死，楚师继之。毛诗曰：皇甫卿士。惟系惟处，列营棊跱。其四。王隐晋书曰：解系，字少连，济南人，为雍州刺史。又曰：周处，字子隐，吴兴人，朝廷以处忠烈，欲遣讨氐，乃拜建威将军。谢承后汉书曰：西夷蠢动，奸雄棊跱。夫岂无谋，戎士承平。汉书，师丹曰：今累世承平。守有完郛，战无全兵。孙子兵法曰：凡用师以全兵为上。锋交卒奔，孰免孟明？杜笃众瑞颂曰：猛将与虏交锋。左氏传曰：楚师车驰卒奔。又曰：子墨衰绖，败秦师于殽，获百里孟明视、西乞术、白乙丙以归。飞檄秦郊，告败上京。其五。王隐晋书曰：周处、解系与贼战于六陌，军败。汉书，高祖曰：吾以羽檄征天下兵。应劭曰：以鸡毛系檄。魏武奏事云：边有警，辄露插羽以檄，急之意也。左氏传曰：王师败绩于茅戎。又曰：王人来告败。边让章华台赋曰：声肃恭乎上京。周殉师令，身膏氐斧。周处别传曰：氐贼齐万年为乱，处仰天叹曰：古者将受命，凿凶门以出，盖有进无退，我为大臣，以身殉国，不亦可乎！遂战死。臧荣绪晋书曰：氐，西戎别名。人之云亡，贞节克举。毛诗曰：人之云亡，邦国殄瘁。楚辞曰：原生受命于贞节。卢播违命，投畀朔土。孙盛晋阳秋曰：振威卢播伐万年。王隐晋书曰：卢播诈论功，免为庶人，徙北平。广雅曰：违，背也。毛诗曰：投畀有北。尔雅曰：朔，北方也。为法受恶，谁谓荼苦？其六。左氏传，孔子曰：赵宣子为法受恶。毛诗曰：谁谓荼苦？其甘如荠。哀此黎元，无罪无辜。孝经钩命决曰：天有顾眄之义，受图于黎元。孔安国尚书传曰：黎，众也。高诱战国策注曰：元元，善也。毛诗曰：无罪无辜，谗口●●。肝脑涂地，白骨交衢。檄蜀文曰：肝脑涂中原。汉书曰：一败涂地。古出夏北门行曰：白骨不覆，疫疠淫行。魏许昌碑表曰：白骨既交，横于旷野。夫行妻寡，父出子孤。郑玄孝经注曰：五十无夫曰寡。礼记曰：少而无父谓之孤。俾我晋民，化为狄俘芳于切。其七。诗曰：覆俾我悖。贾逵国语注曰：伐国取人曰俘。乱离斯瘼，日月其稔。言乱离之道，于此将散，论其日月，为恶又熟，言必亡也。韩诗曰：乱离斯莫，爰其适归。薛君曰：莫，散也。毛诗曰：乱离瘼矣。毛苌曰：瘼，病也。今此既引韩诗，宜为莫字。左氏传曰：周毛得杀毛伯过。苌弘曰：毛得必亡，是昆吾稔之日也。杜预曰：稔，熟也。天子是矜，旰古旦食晏寝。孔安国尚书传曰：矜，怜也。左氏传，伍奢曰：楚君、大夫其旰食乎！杜预曰：旰，晏也。主忧臣劳，孰不祗懔。史记，范雎曰：臣闻主忧臣辱，主辱臣死。周书曰：君忧臣劳，主辱臣死。孔安国尚书传曰：懔，危也。愧无献纳，尸素以甚。其八。两都赋序曰：朝夕献纳。薛君韩诗章句曰：何谓素飱？素飱者，质人但有质朴，而无治民之材，名曰素飱。尸禄者，颇有所知，善恶不言，默然不语，苟欲得禄而已，譬若尸焉。皇赫斯怒，爰整精锐。毛诗曰：王赫斯怒，爰整其旅。战国策，季良谓魏王曰：恃兵之精锐而欲攻邯郸也。命彼上谷，指日遄逝。王隐晋书曰：孟观，字叔时，稍迁至积弩将军，封上谷郡公。及关中氐反，诸将败退，乃遣观也。曹植应诏诗曰：指日遄征。亲奉成规，棱威遐厉。孙资别传曰：成规之画，资皆管之。汉书，武帝与李广书曰：威棱憺乎邻国。王逸楚辞注曰：厉，烈也。广雅曰：厉，恶也。首陷中亭，扬声万计。其九。孙盛晋阳秋曰：孟观为建威将军，击氐、羌于中亭，大破之。陷，犹败也。万计，谓所诛之数。羽猎赋曰：仗镆邪而罗者以万计。兵固诡道，先声后实。言观扬声合于诡道也。司马兵法曰：兵者诡道，故能而示之不能。汉书，广武君谓韩信曰：兵固有先声后实。闻之有司，以万为一。言有司疑观之诈，故观言诛万，有司以之为一。纣之不善，我未之必。以纣喻观也，言观虽妄声，而同纣之不善，我未以为必然。疑有司抑之太甚也。论语，子贡曰：纣之不善，不如是之甚也。虚皛胡皎湳奴感德，谬彰甲吉。其十。说文曰：皛，显也。苍颉篇曰：皛，明也。孔安国尚书传曰：彰，明也。湳、甲，二羌号也，德、吉，其名也。言观虚明诛二羌之功，此观之过也。虚皛缪彰，其义一耳，但交相避。东观汉记曰：金城、陇西卑湳、勒姐种羌反出塞外。说文曰：湳水出西河美稷县，故羌人因水为姓。汉冲帝时，羌湳孤奴归化，是其先也。左氏传曰：晋人灭赤狄甲氏。杜预注曰：甲氏，赤狄别种。雍门不启，陈汧危逼。汉书，右扶风有雍县、陈仓县、汧县。左氏传曰：申、息之北门不启。观遂虎奋，感恩输力。王隐晋书曰：孟观身当大敌，功盖一时。左氏传，栾盈曰：昔陪臣输力于王室。重围克解，危城载色。晋中兴书曰：观从中亭北出，何恽领二万人以继之。雍围解。班固耿恭守疏勒城赋曰：日兮月兮阨重围。毛诗曰：载色载笑。毛苌曰：色温润也。岂曰无过？功亦不测。其十一。过谓虚皛湳德，功谓重围克解。毛诗曰：岂曰无衣。黄石公记序曰：虑若源泉，深不可测。情固万端，于何不有？范晔后汉书，邓禹曰：变故万端。西京赋曰：林麓之饶，于何不有。纷纭齐万，亦孔之丑。谓争万年也。王隐晋书曰：初，夏侯骏上言斩氐帅齐万年，及孟观至，大战数十，生送万年。纷纭，乱貌。长杨赋曰：纷纭沸渭。毛诗曰：日有食之，亦孔之丑。曰纳其降，曰枭其首。二曰皆语辞也。观曰纳降，骏曰枭首。汉书音义曰：悬首于木上曰枭。畴真可掩？孰伪可久？其十二。言谁为真事而可蔽掩，谁行伪事而可久施乎？言真伪之理立卽可明，观言为真，骏言为伪。尔雅曰：畴，孰谁也。楚辞曰：孰虚伪之可长。既征尔辞，既蔽尔讼。谓有司考验之也。左氏传，子犯曰：盟征其辞。周礼曰：司寇断狱蔽讼，则以五刑之法。郑司农曰：蔽，断其狱讼。当乃明实，否则证空。其言当者，明示以事实；其理否者，显告之状空。郑玄毛诗笺曰：否，不通也。说文曰：证，告也。好爵既靡，显戮亦从。言赏罚之法，在乎功过，当者既靡之以好爵，否者亦从之以显戮。周易曰：我有好爵，吾与尔靡之。尚书，王曰：不迪有显戮。不见窦林，伏尸汉邦！其十三。此喻骏也。东观汉记曰：护羌窦林奉使，羌●岸降，诣林，林欲以为功，劾奏言大豪。后●岸兄●吾复诣林，林言其第一豪。问事状，林对前后两屈。林以诬誷诣狱，上不忍诛，免官。后凉州刺史奏林赃罪，复收系羽林监，遂死狱中。周人之诗，寔曰采薇。北难猃狁，西患昆夷。毛诗序曰：采薇，遣戍役也。文王西有昆夷之患，北有猃狁之难。郑玄曰：昆夷，西戎也。猃狁，今匈奴也。晋灼曰：尧曰熏粥，周曰猃狁，秦曰匈奴。旧说疏曰：黄帝曰熏粥，唐舜曰蛮夏，殷曰鬼方，周曰匈奴，秦曰胡。以古况今，何足曜威？言古弱而患，今强而胜之，抑亦常理，何足以曜威乎？西都赋曰：曜威而讲武事。徒愍斯民，我心伤悲。其十四。不足曜威，而为诗者为愍斯民，故言之也。毛诗曰：王事靡盬，我心伤悲。斯民如何？荼毒于秦。毛诗曰：生民如何？尚书曰：不忍荼毒。孔安国曰：荼毒，苦也。师旅既加，饥馑是因。论语，子曰：加之以师旅，因之以饥馑。疫疠淫行，荆棘成榛。元康七年正月，周处死。七月，雍州疫，大旱，关中饥，米斛万钱。诏骨肉相赎者不禁。郑玄周礼注曰：疠疫，气不和之疾也。古出夏北门行曰：疫疠行。老子曰：师之所处，荆棘生焉。绛阳之粟，浮于渭滨。其十五。谓运绛阳之粟以赈关中也。汉书，河东郡有绛县。郦善长水经注曰：绛则绛阳也，盖在绛、浍之阳。左氏传，重耳曰：余从狄君，以田渭滨。明明天子，视民如伤。明明，已见上文。左氏传，逢滑曰：国之兴也，视民如伤。申命羣司，保尔封疆。尚书曰：申命羲叔。韦孟讽谏诗曰：明明羣司。左氏传，知罃曰：而帅偏师，以修封疆。靡暴于众，无陵于强。诫羣司也。言无以众而暴寡，无以强而陵弱。韩子曰：其理国也，使强不陵弱，众不暴寡。苍颉篇曰：陵，侵也。惴惴寡弱，如熙春阳。其十六。谓关中民也。羣司既整，寡弱免于陵暴，心皆慕义，如悦春阳。毛诗曰：惴惴其栗。毛苌曰：惴惴，惧也。寡弱，已见上文。尔雅曰：熙，兴也。说文曰：兴，悦也。神农本草曰：春为阳，阳温生万物。惴惴或喣嘘。
　　文选考异
　　注「都督雍梁晋诸军事」　陈云「晋」当作「秦」，是也。各本皆讹。
　　注「毛诗曰皇甫卿士」　袁本、茶陵本无此七字。
　　注「古旦」　袁本、茶陵本作「旰古旦切」，在注末，是也。
　　注「成规之画」　陈云「之」字疑。今案：国志注所引作「外规庙胜之画」，或此传写讹脱也。
　　注「虚皛谬彰其义一耳但交相避」　袁本、茶陵本无此十二字。案：此当是二本脱。「交」当作「文」，传写讹耳。
　　注「林欲以为功」下至「复诣林」　袁本、茶陵本无此十九字。案：此当是二本传写脱。范蔚宗书在西羌传，文句小异。
　　注「论语子曰」　何校「子」下添「路」字，陈同。各本皆脱。
　　注「尚书曰申命羲叔」下至「以修封疆」　袁本、茶陵本无此三十一字。案：此当是二本脱去一节注也。
　　注「惴惴或喣嘘」　袁本、茶陵本「嘘」下有「也」字。案：此当云「熙或作喣。喣，嘘也」。各本皆误。五臣铣注云「熙犹喣也」，卽袭善此注为之，可借为证。
　　　公燕
　　
　　公燕诗五言
　　曹子建赠答杂诗，子建在仲宣之后，而此在前，疑误。
　　公子敬爱客，终宴不知疲。公子，谓文帝，时武帝在，谓五官中郎也。清夜游西园，飞盖相追随。明月澄清景，列宿正参差。字书曰：澄，湛也。说文曰：景，光也。楚辞曰：宣游兮列宿。秋兰被长坂，朱华冒绿池。朱华，芙蓉也。毛苌诗传曰：冒，犹覆也。潜鱼跃清波，好鸟鸣高枝。神飙接丹毂，轻辇随风移。解嘲曰：客徒欲朱丹吾毂。飘飖放志意，千秋长若斯。古诗曰：荡涤放情志。战国策曰：犀首为张仪千秋之祝。
　　文选考异
　　注「谓五官中郎也」　案：「谓」当作「为」，「也」当作「将」。各本皆讹。
　　公燕诗五言
　　王仲宣
　　昊天降丰泽，百卉挺葳蕤。尔雅曰：夏为昊天。毛诗曰：百卉具腓。字林曰：卉，草揔名也。楚辞曰：上葳蕤以防露。王逸注曰：葳蕤，草木初生貌。凉风撤蒸暑，清云却炎晖。孔安国论语注曰：撤，去也。蒸，热气也。南方为火而主夏，火性炎上，故谓夏日为炎晖也。高会君子堂，并坐荫华榱。汉书曰：汉王置酒高会。毛诗曰：既见君子，并坐鼓瑟。上林赋曰：华榱璧珰。嘉肴充圆方，旨酒盈金罍。毛诗曰：嘉肴脾臄。南都赋曰：珍羞琅玕，充溢圆方。毛诗曰：旨酒思柔。又曰：我姑酌彼金罍。管弦发徽音，曲度清且悲。孔安国尚书传曰：徽，美也。合坐同所乐，但愬杯行迟。愬与诉同。常闻诗人语，不醉且无归。毛诗曰：厌厌夜饮，不醉无归。今日不极欢，含情欲待谁？汉书曰：田蚡卒饮，极欢而去。含情，谓含其欢情而不畅也。古乐府歌曰：今日尚不乐，当复待何时？见眷良不翅升豉，守分岂能违。言上见恩遇，不翅过于本望，己守常分，岂敢违越乎？言不敢也。家语，子曰：爱人之谓德教，何翅惠哉！不翅，犹过多也。论语摘襄圣承进谶曰：徐衍守分身亡。古人有遗言，君子福所绥。左氏传，正常曰：夫子有遗言。夫子，谓鲁季桓子。毛诗曰：乐只君子，福履绥之。愿我贤主人，与天享巍巍。主人，谓太祖也。论语，子曰：巍巍乎，惟天为大，惟尧则之。杜预左氏传注曰：享，受也。克符周公业，奕世不可追。史记曰：周公旦辅翼武王，用事居多。奕世，已见上文。此诗侍曹操燕。
　　文选考异
　　注「升豉」　袁本、茶陵本作「翅升豉切」，在注中「不翅犹过多也」下，是也。
　　注「论语摘襄圣承进谶曰」　袁本、茶陵本「襄」作「衰」，是也。
　　公燕诗五言
　　刘公干魏志曰：东平刘桢，字公干，少有学，太祖辟丞相掾属。太子尝请诸文学，酒酣，命甄氏出拜，坐中皆伏，桢独平视。太祖闻之，收桢，减死输作。着文赋数十篇。卒。
　　永日行游戏，欢乐犹未央。永日，长日也。尚书曰：日永星火。毛诗曰：且以永日。毛苌曰：永，引也。古诗曰：游戏宛与洛。苏武诗曰：欢乐殊未央。遗思在玄夜，相与复翶翔。秦嘉赠妇诗曰：遗思致款诚。毛诗曰：河上乎翶翔。辇车飞素盖，从者盈路傍。古诗曰：日出东南行，观者满道傍。月出照园中，珍木郁苍苍。新语曰：楩梓豫章，立则为众木之珍。风俗通曰：太山松郁郁苍苍。清川过石渠，流波为鱼防。周礼曰：以防止水。郑玄曰：堰潴，畜流水之陂。防，潴旁堤也。芙蓉散其华，菡萏溢金塘。毛苌诗传曰：菡萏，荷华也。金塘，犹金堤也。灵鸟宿水裔，仁兽游飞梁。假美名以言之。楚辞曰：蛟何为兮水裔？思玄赋曰：亘螭龙之飞梁。华馆寄流波，豁达来风凉。生平未始闻，歌之安能详？毛苌诗传曰：详，审也。投翰长叹息，绮丽不可忘。翰，笔毫也。
　　文选考异
　　注「少有学」下至「减死输作」　袁本、茶陵本无此四十二字，有「为司空军谋祭酒掾属转为平原侯庶子后为五官将有文学」二十四字。案：二本是也。
　　注「古诗曰日出东南行」　案：此当作「古日出东南隅行曰」。各本皆误。
　　侍五官中郎将建章台集诗五言　魏志曰：建安十六年正月，天子命公世子丕为五官中郎将。
　　应德琏魏志曰：汝南应玚，字德琏，太祖辟为丞相掾属。后为五官将文学，卒。
　　朝鴈鸣云中，音响一何哀！以鴈自喻也。毛诗曰：鸿鴈于飞，哀鸣●●。问子游何乡？戢翼正徘徊。毛诗曰：鸳鸯在梁，戢其左翼。郑玄曰：戢，敛也。言我寒门来，将就衡阳栖。淮南子曰：北极之山曰寒门。高诱曰：积寒所在，故曰寒门。西京赋曰：南翔衡阳，北栖鴈门。尚书曰：荆及衡阳惟荆州。往春翔北土，今冬客南淮。管子曰：夫鸿鹄春北而秋南，不失时者也。远行蒙霜雪，毛羽日摧颓。东观汉记曰：世祖蒙犯霜雪。古临高台辞曰：我欲负之，毛衣摧颓。常恐伤肌骨，身陨沈黄泥。简珠墯沙石，何能中自谐？简珠，喻贤人也。沙石，喻羣小也。淮南子曰：周之简珪，产于垢土。尔雅曰：简，大也。又曰：谐，和也。欲因云雨会，濯翼陵高梯。乐动声仪曰：风雨感鱼龙，仁义动君子。范晔后汉书，邓骘上疏曰：披云雨之渥泽。高梯，喻尊位也。贾逵国语注曰：梯，犹阶也。良遇不可值，伸眉路何阶？汉书曰：左冯翊薛宣为书晓高陵令杨湛曰：君自图进退，可复伸眉于后。公子敬爱客，乐饮不知疲。汉书曰：陈平厚具乐饮太尉。和颜既以畅，乃肯顾细微。郑玄礼记注曰：畅，充也。鬼谷子曰：以识细微。赠诗见存慰，小子非所宜。孔丛子，卫君谓子思曰：犹步玉趾而慰存之。郑玄周礼注曰：存，省也。毛苌诗传曰：慰，犹安存之也。为且极欢情，不醉其无归。不醉无归，已见上文。凡百敬尔位，以副饥渴怀。毛诗曰：凡百君子，各敬尔仪。孔丛子，子思谓鲁穆公曰：君若饥渴待贤。
　　文选考异
　　注「后为五官将文学卒」　袁本、茶陵本「官」下有「中郎」二字，是也。
　　皇太子燕玄圃宣猷堂有令赋诗四言　王隐晋书曰：愍怀太子遹，字熙祖，惠帝卽位，立为皇太子。杨佺期洛阳记曰：东宫之北曰玄圃园。
　　陆士衡
　　三正迭绍，洪圣启运。三正，夏、殷、周也。周建子为正月，殷建丑为正月，夏建寅为正月。尚书大传曰：正色三而复者也。春秋合诚图曰：赤受天运。宋均曰：运，录运也。自昔哲王，先天而顺。尚书曰：在昔殷先哲王。周易曰：大人者先天而天弗违。又曰：汤武革命，顺乎天而应乎人。羣辟崇替，降及近古。国语，蓝尹斖曰：吾闻君子唯独居思念前世崇替。韦昭曰：崇，终也。替，废也。班固汉书项羽赞曰：近古以来，未尝有也。黄晖既渝，素灵承祜。魏为土德曰黄。晋为金行曰素。干宝搜神记曰：魏推五德之运，以土承汉。又程猗说石图曰：金者晋之行也。建安五年初，桓帝时，有黄星见于楚、宋之分野。辽东殷馗善天文，言后五十岁，当有真人起于谯、沛之间，其锋不可当。至此凡五十年，而公破绍，天下莫敌矣。晋世祖武皇帝姓司马，名炎，字安世，受魏陈留王禅，以金德王，都洛阳。金于西方为白，故曰素灵。尔雅曰：渝，变也。祜，福也。乃眷斯顾，祚之宅土。毛诗曰：乃眷西顾，惟此与宅。左氏传，众仲曰：胙之以土，而命之氏。尚书曰：降丘宅土。三后始基，世武丕承。三后，谓宣、景、文也。世武，世祖武皇帝也。国语，太子晋曰：自后稷始基静民。尚书，伊尹曰：肆嗣王，丕承基绪。协风傍骇，天晷仰澄。国语曰：虞幕能听协风，以成乐生物者也。韦昭曰：协，和也。广雅曰：骇，起也。说文曰：晷，日景也。言日澄清也。谓不薄蚀。淳曜六合，皇庆攸兴。国语，史伯对郑桓公曰：夫黎为高辛氏火正，以淳曜敦大，光照四海。吕氏春秋曰：神通乎六合。自彼河汾，奄齐七政。晋在河、汾之阳。毛诗曰：自彼氐、羌。尚书曰：璇玑玉衡，以齐七政。孔安国曰：七政，日月五星各异政也。时文惟晋，世笃其圣。周礼，栗氏量铭曰：时文思索。郑玄曰：言是文德之君，思求可以为民立法者。尚书曰：世笃忠贞。毛苌诗传曰：笃，厚也。钦翼昊天，对扬成命。尚书曰：钦若昊天。毛苌诗传曰：翼，敬也。毛诗曰：对扬王休。又曰：昊天有成命，二后受之。九区克咸，燕歌以咏。刘騊駼郡太守箴曰：大汉遵周，化洽九区。尚书，夔曰：戛击鸣球，搏拊琴瑟，以咏祖考来格。皇上纂隆，经教弘道。皇上，惠帝也。尔雅曰：纂，继也。经，犹理也。论语曰：人能弘道。于化既丰，在工载考。毛诗曰：在宗载考。郑玄曰：考，成也。俯厘庶绩，仰荒大造。尚书曰：允厘百工，庶绩咸熙。孔安国曰：厘，理也。毛苌诗传曰：荒，大也。左氏传，吕相曰：我有大造于西也。杜预曰：造，成也。仪刑祖宗，妥绥天保。毛诗曰：仪刑文王。又曰：天保定尔。笃生我后，克明克秀。我后，谓太子也。机为洗马，故称我后。毛诗曰：笃生武王。又曰：克明克类。体辉重光，承规景数。尚书曰：昔先君文王、武王宣重光。尔雅曰：景，大也。尚书，周公曰：王嗣无疆，大历服。又，舜曰：天之历数在尔躬。茂德渊冲，天姿玉裕。尚书曰：有夏先后，方懋厥德。家语，齐大夫子舆见孔子曰：今知海渊之为大。字书曰：冲，虚也。桓子新论曰：圣人天然之姿，所以绝人远者也。应劭汉官仪曰：太子有玉质。广雅曰：裕，容也。蕞尔小臣，邈彼荒遐。左氏传，子产曰：谚云蕞尔小国。仪礼曰：小臣正辞。韦孟讽谏诗曰：抚宁遐荒。厥负檐，振缨承华。臧荣绪晋书曰：杨骏诛，征机为太子洗马。左氏传，陈公子完曰：于负檐。杜预左氏传注曰：振，整也。洛阳记曰：太子宫在大宫东，中有承华门。匪愿伊始，惟命之嘉。左氏传，周子曰：孤始愿不及此。尔雅曰：嘉，善也。
　　文选考异
　　注「又程猗说石图曰」　袁本、茶陵本「又」下有「曰」字，是也。
　　注「惟此与宅」　陈云「惟此」二字当乙。各本皆倒。
　　注「言日澄清也」　袁本、茶陵本但有「澄」字，无上「言日」、下「清也」四字。陈云「言日」当据左太冲诗注作「方言曰」。案：此或尤延之校添，而又脱误耳。
  </div>
  <div class="pagination">
   <a href="文选_page42.html">
    上一页
   </a>
   <span>
    ...
   </span>
   <a href="文选_page38.html">
    38
   </a>
   <a href="文选_page39.html">
    39
   </a>
   <a href="文选_page40.html">
    40
   </a>
   <a href="文选_page41.html">
    41
   </a>
   <a href="文选_page42.html">
    42
   </a>
   <span class="current-page">
    43
   </span>
   <a href="文选_page44.html">
    44
   </a>
   <a href="文选_page45.html">
    45
   </a>
   <a href="文选_page46.html">
    46
   </a>
   <a href="文选_page47.html">
    47
   </a>
   <a href="文选_page48.html">
    48
   </a>
   <span>
    ...
   </span>
   <a href="文选_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
