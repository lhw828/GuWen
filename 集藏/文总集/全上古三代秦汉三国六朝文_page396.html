<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 396 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 396 页/共 658 页</h1>
    <div class="content">
　　○甘蕉赞

　　扶疏似树，质则非木。高舒垂荫，异秀延瞩。厥实惟甘，味之无足。（《艺文类聚》八十七，《御览》九百七十五。）

　　○怀香赞

　　有卉惟翠，因实制名，绿叶，荏苒弱茎，寄芬微风，寓秀闲庭。怀而芳之，为玩于情。（《艺文类聚》八十一）
湛方生
方生为卫军谘议参军，有集十卷。

　　○风赋

　　有气曰风，出自幽冥。萧然而起，寂尔而停。虽宇宙之洪远，倏俄顷而屡经。同神功于不疾，等至道于无情。胡马感而增思，风母殒而复生。启惨冬之潜蛰，达青春之句萌。因严霜以厉威，顺和泽以开荣。故君德喻其靡草，风人假以为名。及其猛势将奋，顿云结阴。洪气郁佛，殷雷发音。勃然鼓作，拂高凌深。天无澄景，岭无停林。六为之退飞，万窍为之哀吟。亦有飘泠之气，不疾不徐。微扇，清舒。王乔以之控鹤，列子以之乘虚。若乃春惠始和，重褐初释。遨步兰皋，游眄平陌。响咏空岭，朗吟竹柏。穆开林以流惠，疏神襟以清涤。轩濠梁之逸兴，畅方外之冥适。（《艺文类聚》一。《初学记》一。）

　　○怀春赋

　　夫荣凋之感人，犹色象之在镜。事随化而迁回，心无主而虚映。眄秋林而情悲，游春泽而心令。孰云知其所以，乘天感而叩性。虽四时之平分，何阳节之清淑。日婉变以舒和，气有仁而无肃。雷发响于南山，雨渐泽于四溟。启潜蛰于九泉，收灵蛇于天庭。修虹焕绿以东ぁ，幽涧泮冰而流清。鸿飘翮于归风，燕衔泥而来征。鸷鸟感仁而革性，鹈乘化而变声。麦而含秀，桑蔼蔼而敷荣。华照灼以烂林，叶婀娜以媚茎。（《艺文类聚》三，《初学记》三，《御览》二十。）

　　○秋夜

　　悲九秋之为节，物凋悴而无荣。岭鲜而殒绿，木倾柯而落英。履代谢以惆怅，睹摇落而兴情。信皋壤而感人，乐未毕而哀生。秋夜清兮，何秋夕之转长。夜悠悠而难极，月而停光。播商气以清温，扇高风以革凉。水激波以成涟，露凝结而为霜。凡有生而必凋，情何感而不伤。苟灵符之未虚，孰兹恋之可忘。何天悬之难释，思假畅之冥方。拂尘襟于玄风，散近滞于老庄。揽逍遥之宏维，总齐物之大纲。同天地于一指，等太山于毫芒。万虑一时顿渫，情累豁焉都忘。物我泯然而同体，岂复寿夭于彭殇。（《艺文类聚》三）

　　星倾晖以流素。（《北堂书钞》一百五十四）

　　气入肌以凄凛。风洒林而萧索。（同上）

　　白露霏以静降。（同上）

　　○游园咏

　　谅兹境之可怀，究川阜之奇势。水穷清以彻鉴，山邻天而无际。乘初霁之新景，登北馆以悠瞩。对荆门之孤阜，傍渔阳之秀岳。乘夕阳而含咏，杖轻策以行游。袭秋兰之流芬，幕长猗之森修。任缓步以升降，历丘墟而四周。智无涯而难恬，性有方而易适。差一豪而遽乖，徒理存而事隔。故羁马思其华林，笼雉想其皋泽。矧流客之归思，岂可忘于畴昔。（《艺文类聚》六十五）

　　○怀归谣

　　辞衡门兮至欢，怀生离兮苦辛。岂羁旅兮一慨，亦代谢兮感人。四运兮道尽，化新兮岁故。气惨惨兮凝晨，风凄凄兮薄暮。雨雪兮交纷，重云兮四布。天地兮一色，六合兮同素。山木兮摧披，津壑兮凝Ё。感羁旅兮苦心。怀桑梓兮增慕，胡马兮恋北。越鸟兮依阳，彼禽兽兮尚然。况君子兮去故乡。望归途兮漫漫，盼江流兮洋洋。思涉路兮莫由，欲越津兮无梁。（《艺文类聚》十九）

　　○上贞女解

　　伏见西道县治下里龙怜，年始弱笄，出适皮氏，未逾半年，婿京殒没。京兄弟三人，相寻凋落，外靡期功之亲，内绝胤嗣之继，怜货其父母之资，躬亲机杼之勤，数年之间，三丧俱举，四节蒸尝，于今不辍，志存匪石之固，行无片言之玷，贤良屡聘，誓而弗许，守节穷居，于今五十馀年矣。详观之遗烈，书于记传者，或毁发肤之体，以绝求者之望，或自经沟中，苟全不夺之志，虽操存而身亡，行立而形亏，寡能兼全其道始终若斯者也。怜盖草莱之妇人耳，生于幽谷之中，长于荒榛之下，目不见尺素之文，耳不闻今古之说，师心率己，蹈兹四德，抑可谓禀灵山岳自然天知者矣。而彤管未挥，令问不彰，非所以表贤崇善激扬贞风也。（《艺文类聚》十八）

　　○修学校教

　　贵郡之境，山秀水清，岭举云霞之标，泽流清旷之气，荆蓝之璞，岂不在兹。（《艺文类聚》三十八）

　　○七欢

　　有岩栖先生者，学道养生，离亲绝俗，漱清泉，荫茂木，慕赤松之清尘，乃餐霞而绝谷。朝隐大夫寻条援葛，往而问之曰，营中都以起馆，指土圭以正宫。宅既平而土沃，实商旅之所通。究精巧之妙思，尽土木之所穷。南轩高馆，北连修堂。左互东序，右列西厢。飞甍云构，轩轩锵锵。连栋抗榱，若飞若翔。幽笼纳响，素壁流光。乃有倾城之色，玉质凤章。手习清弄，心达宫商。子能从我而玩之乎？

　　大夫曰，岁季月除，大蜡始节。繁霜朝氛，凄风夕发。策龙驷以偕逝，问虞人于中林。审蹊径之所由，知此泽之多禽。前批猛兽，後拉黄罴。声不得发，爪不暇施。此游猎之壮观，子能从我而观之乎？

　　大夫曰，青阳开运，和气流人。天无纤翳，地无飞尘。五湖静波，四渎凝津。命向方之嘉友，聊泛舟以游春。此舟戢之骏游，子能从我而乘之乎？

　　大夫曰，有峄山之孤桐，生千仞之峻峤。乘危岩以托根，问丹霞而竦标。若丽霜之凄切，困寒风之萧条。若乃清秋遥夜，器朗弦彻。闲心理气，临流镜月。伯牙挥爪以清弄，锺期中曲而抚节。子能从我而听之乎？

　　大夫曰，良畴沃壤，傍山之阿。灵泽津其根，春露染其禾。上荫玄云轻蔼，下流石泉清波。含山泽之清润，结玉实于秋霜。简嘉穗以精微，璀冰散而珠光。酿缥醪于九秋，蕴二日于三阳。米望面而冰消，瓮未启而流芳。此五谷之精液，子能从我而尝之乎？

　　大夫曰，生乎三季之世，隔乎大国之间。戎马生于郊畿，英雄森以比肩。意气冠宇宙，毫势扼丘山。强虏元师，悬首太白。勋勒王府，功刊金石，此不世之奇遇也。子能从我而立之乎？

　　大夫曰，盖闻至道以无主员应，囊以内盛无穷。阴阳以烟カ咸化，五行之守分相攻。是以抚往运而长揖，因归风而回轩。挂长缨于朱阙，反素褐于丘园。靡闲风于林下，镜洋流之清澜。仰浊酒以箕踞，间丝竹而晤言。（《艺文类聚》五十七）

　　○庐山神仙诗序

　　浔阳有庐山者，盘基彭蠡之西，其崇标峻极，辰光隔辉，幽涧澄深，积清百仞。若乃绝阻重险，非人迹之所游，窈窕冲深，常含霞而贮气，真可谓神明之区域，列真之苑囿矣。太元十一年，有樵采其阳者，于时鲜霞褰林，倾晖映岫，见一沙门，披法服独在岩中，俄顷振裳挥锡，凌崖直上，排丹霄而轻举，起九折而一指，既白云之可乘，何帝乡之足远哉？穷目苍苍，翳然灭迹。（《艺文类聚》七十八）

　　○羁鹤吟序

　　乡人王氏有养鹤者，摧翮虞人之手，心悲志丧，後三年，羽翮既生，翻然高逝，有感余怀，乃为之吟。（《艺文类聚》九十）

　　○木连理颂

　　相彼神奇，远见祯祥。同根连柯，本枝俱昌。皇基增构，灵祚惟长。运隆周室，道均三王。丕显奕世，依风载扬。（《艺文类聚》九十八）

　　○老子赞

　　教由严宗，化必有资。深矣若人，乃作皇师。亦参儒训，道实希夷。恂恂孔父，是敬是祗。（《艺文类聚》七十八）

　　○孔公赞

　　文王既没，微言将坠。邈哉孔公，龙见九二。阐化系象，素王洙泗。发挥中叶，道映周季。（《艺文类聚》二十，《初学记》十七）

　　○北叟赞

　　乐为忧根，祸为福始。数极则旋，往复迭起。世人迷之，横生欣耻。滔滔北叟，独亮玄理。丧马弗希，折肱愈喜。淡哉一生，无泰无否。（《艺文类聚》三十六）

　　庭前植稻苗赞（《初学记》作孙苗叶赞）

　　嘉苗，离离阶侧。弱叶繁蔚，圆株疏植。流津沃根，轻露濯色。（《艺文类聚》八十五，《初学记》二十七）

　　○长鸣鸡赞

　　精心妙觉，独晓冥冥。风雨如晦，不愆其鸣。（《艺文类聚》九十一）

　　○灵秀山铭

　　岩岩灵秀，积幽重。傍岭关岫，乘标挺峰。桂柏参干，芝菊乱丛。翠云久映，爽气晨蒙。笼笼疏林，穆穆闲房。幽室冬暄，清荫夏凉。神木奇生，灵草真香。云鲜其色，风飘其芳。可以养性，可以栖翔。长生久视，何必仙乡。（《艺文类聚》七）

　　○吊鹤文

　　余以玄冬修夜，忽闻阶前有鹤鸣。溯寒风而清叫，感凄气而增悲。属听未终，余有感焉。乃为文以吊之。
</div>
    <div class="pagination">
<a href="全上古三代秦汉三国六朝文_page395.html">上一页</a><span>...</span><a href="全上古三代秦汉三国六朝文_page391.html">391</a><a href="全上古三代秦汉三国六朝文_page392.html">392</a><a href="全上古三代秦汉三国六朝文_page393.html">393</a><a href="全上古三代秦汉三国六朝文_page394.html">394</a><a href="全上古三代秦汉三国六朝文_page395.html">395</a><span class="current-page">396</span><a href="全上古三代秦汉三国六朝文_page397.html">397</a><a href="全上古三代秦汉三国六朝文_page398.html">398</a><a href="全上古三代秦汉三国六朝文_page399.html">399</a><a href="全上古三代秦汉三国六朝文_page400.html">400</a><a href="全上古三代秦汉三国六朝文_page401.html">401</a><span>...</span><a href="全上古三代秦汉三国六朝文_page397.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
