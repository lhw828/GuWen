<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 101 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 101 页/共 658 页
  </h1>
  <div class="content">
   扬雄作《玄书》，以为玄者，天也，道也。言圣贤著法作事，皆引天道以为本统，而因附属万类、王政、人事、法度，故宓羲氏谓之「易」，老子谓之「道」，孔子谓之「元」，而扬雄谓之「玄」。《玄经》三篇，以纪天、地、人之道，立三体有上、中、下，如《禹贡》之陈三品。三三而九，因以九九八十一，故为八十一卦。以四为数，数从一至四，重累变易，竟八十一而遍，不可损益。以三十五（当作「六」）蓍揲之。《玄经》五千余言，而传十三篇也。（《后汉·张衡传》注，《通鉴》三十注）
　　王公子问：「扬子云何人邪？」答曰：「扬子云才智开通，能入圣道，卓绝于众。汉兴以来，未有此人也。」国师子骏曰：「何以言之？」答曰：「才通著书以百数，惟太史公广大，其余皆丛残小论，不能比之子云所造《法言》《太玄经》也。《玄经》数百年，其书必传（已下对大司空王邑、纳言严尤问也，见《汉书·雄本传》）。世咸尊古卑今，贵所闻，贱所见也，故轻易之。老子，其心玄远而与道合（语未竟，《雄本传》作「昔老聃著虚无之言两篇，薄仁义，非礼学，然后世好之者，尚以为过于《五经》，自汉文、景之君及司马迁皆有是言。今扬子之书，文义至深，而论不诡于圣人。」），若遇上好事，必以《太玄》次《五经》也。」（《论衡·超奇篇》，《文选·东京赋》注，袁彦伯《三国名臣赞》，《史通·内篇·自序》，《御览》四百三十二，又六百二）
　　时农。（《元和姓纂·支韵》。案：此条未知所属，姑载于此。）
　　通人如子礼。（《元和姓纂·渔韵》）
　　余同时佐郎官有梁子初、杨子林，好学，所写万卷，至于白首。常有所不晓百许寄余，余观其事，皆略可见。（《御览》六百十九）
　　茂陵周智、孙胡，不为赋讼酬应之文。为大司徒掾，见使典定文义，兼领众事。（《北堂书钞》未改本六十八）
　　昔神农氏继宓羲而王天下，上观法于天，下取法于地，近取诸身，远取诸物，于是始削桐为琴，绳丝为弦，以通神明之德，合天地之和焉（《意林》，《艺文类聚》四十四，又八十八，《文选·月赋》注，《鲍明远白头吟》注，《御览》五百七十九，又八百十四，又九百五十六）。琴长（此二字意补）三尺六寸有六分，象期之数；厚寸有八（当有「分」字），象三六数；广六寸（《道藏》本《意林》作六分，今依官本），象六律。上圆而敛，法天；下方而平，法地；上广下狭，法尊卑之礼（《意林》）。琴隐长四寸五分，隐以前长八分（《文选·七发》注。）五弦，第一弦为宫，其次商、角、徽、羽。文王、武王各加一弦，以为少宫、少商（《通典》一百四十四。此下尚有说者不同。「又琴之始作，或云伏羲，工云神农，诸家所说，莫能详定」二十一字，当是杜佑语，不录。）下徵七弦，总会枢要（《文选·长笛赋》注），足以通万物而考治乱也（《文选·思玄赋》注，《初学记》十六，《御览》五百七十九。）八音之中，惟丝最密（《初学记》作「惟弦为最」），而琴为之首（《初学记》十六，《御览》五百七十九）琴之言禁也，君子守以自禁也（《玉篇》十六）。大声不震哗而流漫，细声不湮灭而不闻（《文选·啸赋》注）。八音广博，琴德最优（《文选·芜城赋》注，《长门赋》注）。操似鸿雁之音（《文选·长笛赋》注，又《琴赋》注作「操似鸿雁咏之声」），达则兼善天下，无不通，故谓之。《尧》经逸不存（《意林》，《文选·琴赋》注，《七发》注）。《舜操》者，昔虞舜圣德玄远（《北堂书钞》「玄」作「达」），遂升天子，喟然念亲，巍巍上帝之位不足保，援琴作操，其声清以微（《意林》，《文选·琴赋》注）。《禹操》者，昔夏之时，洪水襄陵沈山，禹乃援琴作操，其声清以溢，潺潺志在深河（《北堂书钞》未改本一百九）。《微子操》，微子伤殷之将亡，终不可奈何，见鸿秸高飞，援琴作操，其声清以淳（《意林》，《文选·琴赋》注，《御览》九百十六）。《文王操》者，文王之时，纣无道，烂金为格，溢酒为池，宫中相残，骨肉成泥，璇室瑶台，蔼云翳风，钟声雷起，疾动天地，文王躬被法度，阴行仁义，援琴作操，故其声纷以扰，骇角震商（《北堂书钞》四十一，《御览》八十四）。《伯夷操》（《文选·舞赋》注，《长笛赋》注。案：此语未竟。《长笛赋》注「伯夷操」下有「似鸿雁之音」五字，乃总说操字，义当在上文，非专说伯夷），《箕子操》，其声淳以激。（《意林》。右一章，采各书引见三十四事，依《意林》次第之，佚阙尚多。本传：「《琴道》一篇，未成，肃宗使班固续成之。」注引《东观记》曰：「《琴道》未毕，但有发首一章。」案：《文选·琴赋》注：「《七略》：《雅》第十七曰《琴道》，曰《尧》，逸。又曰，达则兼善天下，无不通，故谓之。又曰，《微子操》，微子伤殷之将亡，终不可奈何，见鸿秸高飞，援琴作操。」足说《要》所载，正是发首一章，故刘歆采用之地。）
　　晋师旷善知音。卫灵公将之晋，宿于濮水之上，夜闻新声，召师涓告之曰：「为我听写之。」曰：「臣得之矣。」遂之晋。晋平公飨之，酒酣，灵公曰：「有新声，愿奏之。」乃令师涓鼓琴。未终，师旷止之曰：「此亡国之声也。」（《后汉·陈元传》注）
　　雍门周以琴见孟尝君，孟尝君（《蜀志》注不重言「孟尝君」，盖转写脱，今依《文选·笙赋》注，《别赋》注，《豪士赋序》注加）曰：「先生鼓琴，亦能令人文悲乎？」对曰：「臣之所能令悲者，先贵而后贱，昔（《笙赋》注改「故」）富而今贫，摈压穷巷，不交四邻；不若身材高妙，怀质抱真，逢罹谤，怨结而不得信；不若交欢而结爱，无怨（《别赋》注作「故」）而生离，远（弱晖《和王主簿怨情诗》注作「一」）赴绝国，无相见期；不若幼无父母，壮无妻儿（《恨赋》注作「子」），出以野泽为邻，入用堀穴为家，困于朝夕，无所假贷。若此人者，但闻飞乌（李陵《答苏武书》注作「鸟」）之号，秋风鸣（《答苏武书》注作「萧」）条，则伤心矣。臣一为之援（《别赋》注作「挥」）琴而长太息，未有不凄恻而滋泣（《别赋》注作「凄怆而流涕」）者也。今若足下，居则广厦高堂，连闼洞（《陆士衡日出东南隅行》注作「邃」，《说宛·书说篇》亦作「邃」）房，下罗帷（刘休玄《拟古诗》注作「帐」），来清风；倡优在前，谄谀侍侧，扬激楚，舞郑妾，流声以娱耳，色以淫目；水戏（《西京赋》注、《七》命注作「嬉」）则舫龙舟，建羽旗，鼓吹（《蜀志》注作「钩」，依沈约《宋书·乐志》一改）乎不测之渊；野游则登平原，驰广囿，强驽下高鸟，勇士格猛兽；置酒娱乐，沈醉忘归：方此之时，视天地曾不若一指，虽有善鼓琴，未能动足下也。」孟尝君曰：「固然。」雍门周曰：「然臣窃为足下有所常悲。夫角帝而困秦者君也，连五国而伐楚者又君也。天下未尝无事，不从即衡；从成则楚王，衡成则秦帝。夫以秦、楚之强，而报弱薛，譬（《蜀志》注无「譬」字，依《魏都赋》注加。《说苑》作「譬之」）犹磨萧斧而（《魏都赋》注作「摩萧斧以」）伐朝菌也，有识之士，莫不为足下寒心酸鼻（《蜀志》注无「酸鼻」二字，依王重宝《褚渊碑文》注加。《说苑》作「酸鼻者」）。天道不常盛，寒暑更进退，德秋万岁之后，宗庙必不血食；高台既以倾，曲池又已平，坟墓生荆棘，狐兔（《蜀志》注作「狸」，依《恨赋》注、张孟阳《七哀诗》注、任彦升《为卞彬谢修卞忠贞墓启》注改）穴其中，游儿（《七哀诗》注、谢修《下忠贞墓启》注作「樵儿」。《豪士赋序》注作「游童」）牧竖，踯躅其足而歌其上，行人见之凄怆（此六字依《七哀诗》注加），曰：「孟尝君之尊贵，亦犹若是乎（《七哀诗》注作「如何成此乎」！）」于是孟尝君喟然太息，涕泪承睫而未下。雍门周引琴而鼓之，徐动宫徵，叩（《豪士赋序》注作「挥」，《说苑》作「微挥」）角羽，初（「初」字依《豪士赋序》注加。《说苑》作「切」，亦「初」之误。《说苑》异文尚多，以非本文，不具载）终而成曲，孟尝君遂欷而就之曰：「先生鼓琴，令文立若亡国之人也。」（《三国志·蜀正传》注）
　　宣帝元康、神爵之间，丞相奏能鼓雅琴者，渤海赵定，梁国龙德。召见温室，知趣为侍郎。（《北堂书钞》七十一，《御览》二百四十八）
　　黄门工鼓琴者有任真卿、虞长倩，能传其度数，妙曲遗声。（《文选·司马绍统赠山涛诗》注）
　　成少伯工吹竽，见安昌侯、张子夏鼓琴，谓曰：「音不通千曲以上，不足以为知音。」（《御览》五百八十一）
卷十六
◎蔡茂
　　茂，字子礼，河内怀人。哀、平间征试博士，对策高等，拜议郎，迁侍中。莽居摄，以疾自免。更始时，避乱河西，窦融以为张掖太守，固辞。建武十三年，与融俱征，复拜议郎，再迁广汉太守，代戴步为司徒。二十三年卒，年七十二。
　　◇上书禁制贵戚
　　臣闻兴化致教，必由进善；康国宁人，莫大理恶。陛下圣德重兴，再隆大命，即位以来，四海宴然。诚宜夙兴夜寐，虽休勿休。然顷者贵戚椒房之家，数因恩势，干犯吏禁，杀人不死，伤人不论。臣恐绳墨弃而不用，斧斤废而不举。近湖阳公主奴杀人西市，而与主共舆出入宫省，逋罪积日，冤魂不报。洛阳令董宣，直道不顾，干主讨奸。陛下不先澄审，召欲加棰。当宣受怒之初，京师侧耳；及其蒙宥，天下拭目。今者外戚╂逸，宾客放滥，宜敕有司，案理奸罪，使执平之吏，永申其用，以厌远近不缉之情。（《后汉·蔡茂传》）
　　◎申屠刚
　　刚，字巨卿，扶风茂陵人，丞相嘉七世孙。仕郡功曹。平帝时，举贤良方正对策，罢归田里。王莽篡位，避地河西，转入巴蜀二十余年。后依隗嚣。建武七年，征拜侍御史，迁尚书令，出为平阴令。复征拜太中大夫，以病去官。
　　臣闻王事失则神怨怒，奸邪乱正，故阴阳谬错。此天所以谴告王者，欲令失道之君旷然觉悟，怀邪之臣惧然自刻者也。今朝廷不考功校德，而虚纳毁誉，数下诏书，张设重法，抑断诽谤，禁割论议，罪之重者，乃至腰斩，伤忠臣之情，挫直士之锐，殆乖建进善之旌，县敢谏之鼓，辟四门之路，明四目之义也。臣闻成王幼少，周公摄政，听言下贤，均权布宠，无旧无新，唯仁是亲，动顺天地，举措不失，然近则召公不悦，远则四国流言。夫子母之性，天道至亲，今圣主幼小，始免襁褓，即位以来，至亲分离，外戚杜隔，恩不得通。且汉家之制，虽任英贤，犹援姻戚。亲疏相错，杜塞间隙，诚所以安宗庙、重社稷也。今冯、卫无罪，久废不录，或处穷僻，不若民庶，诚非慈爱忠孝承上之意。夫为人后者，自有正义，至尊至卑，其势不嫌，是以人无贤愚，莫不为怨，奸臣贼子，以之为便，不讳之变，诚难其虑。今之保傅，非古之周公，周公至圣，犹尚有累，何况事失其衷，不合天心者哉！昔周公先遣伯禽守封于鲁，以义割恩，宠不加后，故配天郊祀三十八世。霍光秉政，辅翼少主，修善进士，名为忠直，而尊其宗党，摧抑外戚，结贵据权，至坚至固，终没之后，受祸灭门。方今师傅，皆以伊、周之位，据贤保之任，以此思化，则功何不至？不思其危，则祸何不到？损益之际，孔父攸叹，持满之戒，老氏所慎。盖功冠天下者不安，威震人主者不全。今承衰乱之后，继重敝之世，公家屈竭，赋敛重数，苛吏夺其时，贪夫侵其财，百姓困乏，疾疫夭命盗贼群辈，且以万数，军行众止，窃号自立，攻犯京师，燔烧县邑，至乃讹言积弩入宫，宿卫惊惧。自汉兴以来，诚未有也。国家微弱，奸谋不禁，六极之效，危于累卵，王者承天顺地，典爵主刑，不敢以天官私其宗，不敢以天罚轻其亲。陛下宜遂圣明之德，昭然觉悟，远述帝王之迹，近遵孝文之业，差五品之属，纳至亲之序，亟遣使者征中山太后，置之别宫，令时朝见。又召冯、卫二族，裁与冗职，使得执戟，亲奉宿卫，以防未然之符，以抑患祸之端。上安社稷，下全保傅，内和亲戚，外绝邪谋（《后汉·申屠刚传》）
　　◇说隗嚣
　　愚闻人所归者天所与，人所畔者天所去也。伏念李朝，躬圣德，举义兵，龚行天罚，所当必摧，诚天之所福，非人力也。将军本无尺土，孤立一隅，宜推诚奉顺，与朝并力，上应天心，下酬人望，为国立功，可以永年。嫌疑之事，圣人所绝。以将军之威重，远在千里，动作举措，可不慎欤？今玺书数到，委国归信，欲与将军共同吉凶。布衣相与，尚有没身不负然诺之信，况于万乘者哉！今何畏何利，久疑如是？卒有非常之变，上负忠孝，下愧当世，夫未至豫言，固常为虚，及其已至，又无所及，是以忠言至谏，希得为用。诚愿反覆愚老之言。（《后汉·申屠刚传》，「隗嚣据陇右，欲背汉而附公孙述。刚说之，嚣不纳」。）
　　◇将归与隗嚣书
　　愚闻专己者孤，拒谏者塞，孤塞之政，亡国之风也。虽有明圣之姿，犹屈己从众，故虑无遗策，举无过事。夫圣人不以独见为明，而以万物为心。顺人者昌，逆人者亡，此古今之所共也。将军以布衣为乡里所推，廊庙之计，既不豫定，动军发众，又不深料。今东方政教日睦，百姓平安，而西州发兵，人人怀忧，骚动惶惧，莫敢正言，群众疑惑，人怀顾望。非徒无精锐之心，其患无所不至。夫物穷则变生，事急则计易，其然也。夫离道德，逆人情，而能有国有家者，古今未有也。将军素以忠孝显闻，是以士大夫不远千里，慕乐德义。今苟欲决意徼幸，此何如哉！夫天所者顺，人所助者信。如未蒙助，令小人受涂地之祸，毁坏终身之德，败乱君臣之节，污伤父子之恩，众贤破胆，可不慎哉！（《后汉·申屠刚传》）
　　◇苏竟
　　竟，字伯况，扶风平陵人。平帝时为博士进书祭酒。莽篡位，拜代郡都尉。光武即位，就知趣代郡太守。建武五年，入为侍中，以病免。
　　君执事无恙。走昔以摩研编削之才，与国师公从事出入，校定秘书，窃自依依，末由自远。盖闻君子愍同类而伤不遇。人无愚智，莫不先避害然后求利，先定志然后求名。昔智果见智伯穷兵必亡，故变名远逝，陈平知项王为天所弃，故归心高祖，皆智之至也。闻君前权时屈节，北面延牙（延岑字伯牙），乃后觉悟，栖迟养德。先世数子，又何以加！君处阴中，土多贤士，若以须臾之间，研考异同，揆之图书，测之人事，则得失利害，可陈于目，何自负畔乱之困，不移守恶之名乎？与君子之道，何其反也？世之俗儒末学，醒醉不分，而稽论当世，疑误视听。或谓天下迭兴，未知谁是，称兵据土，可图非冀。或曰圣王未启，宜观时变，倚强附大，顾望自守。二者之论，岂其然乎？夫孔丘秘经，为汉赤制，玄包幽室，文隐事明。且火德承尧，虽昧必亮，承积世之祚，握无穷之符，王氏虽乘间偷篡，而终婴大戮，支分体解，宗氏屠灭，非其效欤？皇天所以眷顾踟蹰，忧汉子孙者也。论者若不本之于天，参之于圣，猥以《师旷杂事》轻自眩惑，说士作书，乱夫大道，焉可信哉！诸儒或曰：今五星失晷天时谬错，辰星久而不效，太白出入过度，荧惑进退见态，填星绕带天街，岁星不舍氐、房，以为诸如此占，归之国家。盖灾不徒设，皆应之分野，各有所主。夫房、心即宋之分，东海是也。尾为燕分，渔阳是也。东海董宪，迷惑未降，渔阳彭宠，逆乱拥兵，王赫斯怒，命将并征，故荧惑应此，宪、宠受殃。太白、辰星，自亡新之末，失行度，以至于今，或守东井，或没羽林，或裴回藩屏，或踯躅帝宫，或经天反明，或潜藏久沈，或衰微暗昧，或煌煌北南，或盈缩成钩，或偃蹇不禁，皆大运荡除之祥，圣帝应符之兆也。贼臣乱子，往往错互，指麾妄说，传相坏误。由此论之，天文安得遵度哉！乃者五月甲申，天有白虹，自子加午，广可十丈，长可万丈，正临倚弥。倚弥即黎丘，秦丰之都也。是时月入于毕。毕为天网，主网罗无道之君，故武王将伐纣，上祭于毕，求助天也。夫仲夏甲申为八魁。八魁，上帝开塞之将也，主退恶攘逆。流星状似蚩尤旗，或曰营头，或曰天枪，出奎而西北行，至延牙营上，散为数百而灭。奎为毒螯，主珍。此二变，郡中及延牙士众所共见也。是故延牙遂之武当，托言发兵，实避其殃。今年《比卦》部岁，《坤》主立冬，《坎》主冬至，水性灭火，南方之兵受岁祸也。德在中宫，刑在木，木胜土，刑制德，今年兵事毕已，中国安宁之效也。五七之家三十五姓，彭、秦、延氏不得豫焉。如何怪惑，依而恃之？《葛累》之诗，「求福不回」，其若是乎！图谶之占，众变之验，皆君所明。善恶之分，去就之决，不可不察。无忽鄙言夫周公之善康叔，以不从管、蔡之乱也；景帝之悦济北，以从不吴濞之畔也。自更始以来，孤恩背逆，归义向善，臧否粲然，可不察欤！良医不能救无命，强梁不能与天争，故天之所坏，人不得支。宜密与太守刘君共谋降议。仲尼栖栖，墨子遑遑，忧人之甚也。屠羊救楚，非要爵禄；茅焦干秦，岂求报利？尽忠博爱之诚，愤满不能已耳！（《后汉·苏竟传》）
　　◎窦融
　　融，字周公，扶风平陵人，孝文窦后弟广国之七世孙。莽居摄中，为强弩将军王俊司马，以从平翟义功封宁武男。地皇末，太师王匡请为助军，迁波水将军。更始即位，大司马赵萌以为校尉，知趣巨鹿太守，未行，迁张掖属国都尉，自行河西五郡大将军事。建武五年，遣使归诚，授凉州牧。八年，封安丰侯。十三年入朝，拜冀州牧，迁大司空。二十年免，寻加位特进，行卫尉事，兼将作大匠。永平二年致仕。五年卒，年七十八，谥曰戴侯。
　　◇上疏让爵土
　　臣融年五十三。有子年十五，质性顽钝。臣融朝夕教导以经艺，不得令观天文，见谶记。诚欲令恭肃畏事，恂恂循道，不愿其有才能，何况乃当传以连城广土，享故诸侯王国哉？（《后汉·窦融传》又《艺文类聚》五十一引《东观汉记》，又袁宏《后汉纪》六。）
　　◇复遣长史刘钧上书归诚
　　臣融窃伏自惟，幸得托先后末属，蒙恩为外戚，累世二千石。至臣之身，复备列位，假历将帅，守持一隅，以委质则易为辞，以纳忠则易为力。书不足以深达至诚，故遣刘钧口陈肝胆。自以底里上露，长无纤介。而玺书盛称蜀、汉二主三分鼎足之权，任嚣、尉佗之谋，窃自痛伤。臣融虽无识，犹知利害之际，顺逆之分。岂可背真旧之主，事奸伪之人；废忠贞之节，为倾覆之事；弃已成之基，求无冀之利？此三者，虽问狂夫，犹知去就，而臣独何以用心！谨遣同产弟友诣阙，口陈区区。（《后汉·窦融传》）
　　◇上书请隗嚣
　　隗嚣闻车驾当西，臣融东下，士众骚动，计且不战。嚣将高峻之属，皆欲逢迎大军，后闻兵罢，峻等复疑。嚣扬言东方有变，西州豪杰遂复附从，嚣又引公孙述将，令守突门。臣融孤弱，介在其间，虽承威灵，宜速救助。国家当其前，臣融促其后，缓急迭用，首尾相资，嚣势排迮，不得进退，此必破也。若兵不早进，久生持疑，则外长寇仇，内示困弱，复令谗邪得有因缘，臣窃忧之。惟陛下哀怜。（《后汉·窦融传》）
　　◇封皇子议
　　大司空融、固始侯通、胶东侯复、高密侯禹、太常登等奏议曰：「古者封建诸侯，以藩屏京师。周封八百，同姓诸姬并为建国，夹辅王室，尊事天子，享国永长，为后世法。故《诗》云，「大启尔宇，为周室辅」。高祖圣德，光有天下，亦务亲亲，封立兄弟诸子，不违旧章。陛下德横天地，兴复宗统，褒德赏勋，亲睦九族，功臣宗室，咸蒙封爵，多受广地，或连属县。今皇子赖天，能胜衣趋知趣，陛下恭廉克让，抑而未议，群臣百姓，莫不失望。宜因盛夏吉时，定号位，以广藩辅，明亲亲，尊宗庙，重社输入尖古合旧，厌塞众心。臣请大司空上舆地图，太常择吉日，具礼仪。」（《后汉·光武纪》，「建武十五年三月，大司空融等奏议。制曰：』『可，』」）
　　◇与隗嚣书
　　伏惟将军国富政修士兵怀附。亲遇厄会之际，国家不利之时，守陈不回，承事本朝。后遣伯春，委身于国（袁宏《纪》此下有二句云：「忠孝冠周冠周霍，德让配吴札」），无疑之诚，于斯有效。融等所以欣服高义，愿从役于将军者，良为此也。而贫ぉ之间，改节易图，君臣分争，上下接兵。委成功，造难就，去从义，为横谋，百年累之，一朝毁之，岂不惜乎！殆执事者贪功建谋，以至于此，融窃痛之！当今西州地势局迫，人兵离散，易以辅人，难以自建。计若失路不反，闻道犹迷，不南合子阳，则北入文伯耳。夫负虚交而易强御，恃远救而轻近敌，未见其利也。融闻智者不危众以举事，仁者不违义以要功。今以小敌大，于众何如？弃子徼功，于义何如？且初事本朝，稽首北面，忠臣节也。及遣伯春，垂涕相送，慈父恩也。俄而背之，谓吏士何？忍而弃之，谓留子何？自起兵以来，转相攻击，城郭皆为丘，生民转于沟壑。今其存者，非锋刃之余，则流亡之孤，迄今伤痍之体未愈，哭泣之声尚闻。幸赖天运少还，而大将军复重于难，是使积疴不得遂瘳，幼孤将复流离，其为悲痛，尤足愍伤，言之可为酸鼻。庸人且犹不忍，况仁者乎！融闻为忠甚易，得宜实难。忧人大过，以德取怨，知且以言获罪也。区区所献，惟将军省焉。（《后汉·窦融传》）
　　◎窦宪
　　宪，字伯度，融曾孙。建初中，以皇后兄拜为郎，迁侍中虎贲中郎将。和帝即位，拜车骑将军，以征北匈奴功进大将军。永元四年，封冠军侯，遣就国，迫令自杀。
　　◇上皇太后疏请以桓郁刘方入侍讲
　　《礼记》云：「天下之命，悬于天子；天子之善成乎所习。习与智长，则切而不勤；化与心成，则中道若性。昔成王幼小，越在襁保，周公在前，史佚在后，太公在左，召公在右。中立听朝，四圣维之，是以虑无遗计，举无过事。」孝昭皇帝八岁即位，大臣辅政，亦选名儒韦贤、蔡义、夏侯胜等入授于前，平成圣德。近建初元年，张、魏应、召训亦讲禁中。臣伏惟皇帝陛下躬天然之姿，宜渐教学，而独对左右小臣，未闻典义。昔五更桓荣，亲为帝师，子郁，结发敦尚，继传父业，故再以校尉入授先帝，父子给事禁省，更历四世，今白首好礼，经行笃备。又宗正刘方，宗室之表，善为《诗经》，先帝所褒。宜令郁、方并入教授，以崇本朝，光示大化。（《后汉·桓郁传》，又见袁宏《后汉纪》十二作「伏惟皇帝躬天然之资，不肃而成。然以至尊之德，独对小臣，非所以揄扬圣心、增益辉光者。窃见屯骑校尉桓郁，结发受学，白首不倦，经为人师，行为儒宗。昔侍帷幄，入授先帝，父子奕世并为帝师。愚以为可长乐少府，入授帝经」。）
　　◎窦章
　　章，字伯向，融玄孙，避羌乱，家于外黄。安帝时，入东观为校书郎，迁长水校尉。顺帝初，擢羽林郎将，迁屯骑都尉。永和中，迁少府。汉安末，转大鸿胪。有《集》二卷。
　　◇移书劝葛龚
　　过矫仲彦，论升仙之道；从苏博文，谈超世之高；适马季常，讲坟典之妙；所谓乔、松可与驰骛，何细疾之足患邪？（《汝南先贤传》。案：矫慎字仲彦。苏章字博文。）
　　◎窦武
　　武，字游平，融玄孙。延熹末，拜郎中。以长女立为皇后，迁越骑校尉，封槐里侯。寻为城门校尉。灵帝立，拜大将军，封闻喜侯，与太傅陈蕃等谋诛中官，事败自杀。
　　◇上表谏宦官封侯
　　陛下即位以来，梁、孙、邓、亳，贵戚专势，侵逼公卿，略驱吏民，恶熟罪深。或诛灭相续，以常侍黄门，窃弄王命欺罔竞行，谤ゥ争入。如忠臣李固、杜乔，在朝必竭忠奉之节，觉其奸萌，因造妖言，陷之祸门。陛下不察，加以大戮，冤感皇天，痛入后土，贤愚悲悼，小大伤摧。固等既没，宦党受封，快凶慝之心，张豺狼之口，天下咸言：「直如弦，死道边，曲如钩，封公侯。」谣言之作，正为于此。陛下违汉旧典，谓必可行，自制制度，妄爵非人，今朝廷日衰，奸臣专政，臣恐有胡亥之难，在于不久；赵高之变，不朝则夕。臣实怀愚，不惮瞽言，使身死名著，碎体粪土，荐肉狐鼠，犹生之年，虽尊官厚禄，不以易之也。谨冒死陈得失之要，凡七十余条，伏惟陛下深思臣言，束骸候诛。（袁宏《后汉纪》二十二，延熹九年）
　　◇上表
　　今冬大寒过节，毒害鸟兽，爰及池鱼，城傍松竹，皆为伤绝。（《初学记》三引谢承《后汉书》）
　　臣闻明主不讳讥刺之言，以探幽暗之实，忠臣不恤谏争之患，以万端之事。是以君臣并熙，名奋百世。臣幸得遭盛明之世，逢文武之化，岂敢怀禄逃罪，不竭其诚？陛下初从藩国，爰登圣祚，天下逸豫，谓当中兴。自即位以来，未闻善政。梁、孙、寇、邓，虽或诛灭，而常侍黄门，续为祸虐，欺罔陛下，竞行谲诈，自造制度，妄爵非人，朝政日衰，奸臣日强。伏寻西京放恣王氏，佞臣执政，终丧天下。今不虑前事之失，复循覆车之轨，臣恐二世之难，秘将复及，赵高之变，不朝则夕。近者奸臣牢，造设党议，遂收前司隶校尉李膺、太仆杜密、御史中丞陈翔、太尉掾范滂等，逮考，连及数百人，旷年拘录，事无效验。臣惟膺等建忠抗节，志经王室，此诚陛下稷、离、伊、吕之佐，而虚为奸臣贼子之所诬枉，天下寒心，海内失望。惟陛下留神澄省，时见理出，以厌人鬼喁喁之心。臣闻古之明君，必须贤佐，以成政。今台阁近臣尚书令陈蕃，仆射胡广，尚书朱宇、荀绲、刘、魏朗、刘矩、尹勋等，皆国之贞士，朝之良佐，尚书郎张陵、妫皓、苑康、杨乔、边韶、戴恢等，文质彬彬，明达国典。内外之职，群才并列。而陛下委任近习，专树饕餮，外典州郡，内干心膂。宜以次贬黜，案罪纠罚，抑夺宦官欺国之封，案其无状诬罔之罪，信任忠良，平决臧否，使邪正毁誉，各得其所，宝爱天官，唯善是授。如此，咎征可消，天应可待。间者有嘉禾、芝草、黄龙之见。夫瑞生必于嘉士，福至实由善人，在德为瑞，无德为灾。陛下所行，不合天意，不宜称庆。（《后汉·窦武传》）
　　◇上疏
　　奉承诏命精爽陨越。（《文选·刘琨劝进表》注）
　　◇屯都亭下令军士
　　黄门常侍，反逆无道，何尽随之反乎？先降有重赏。（袁宏《后汉纪》二十三，又《后汉·窦武传》作「黄门常侍反，尽力者封侯重赏」。）

卷十七
◎鲍永
　　永，字君长，上党屯留人，司隶校尉鲍宣子。为郡功曹。莽时举秀才，不应。更始二年，征再迁尚书仆射，行大将军事，持节安集河东并州朔部，封中阳侯。更始败殁，为发丧。罢兵来降，拜谏议大夫，出为鲁郡太守，封关内侯，迁扬州牧。母忧去官。建武十一年，征为司录校尉。十五年，迁东海相，拜兖州牧，卒官。
　　◇奏劾赵王良
　　今月二十七日，车驾临故中郎将来歙丧还，车驾过须臾，赵王良从后到，与右中郎将张邯相逢城门中，道迫狭，叱邯旋车，又召候岑尊诘责，使前走数十步。按良诸侯藩臣，蒙恩入侍，知尊让侯吏六百石，而肆意加怒，令叩头都道，奔走马头前。无藩臣之礼，大不敬也。（《后汉·鲍永传》注引《东观记》）
　　◎鲍昱
　　昱，字文渊，永子。建武初，试守高都长。后为Г阳长。再迁，中元初，拜司隶校尉。永平中。坐事免。后拜汝南太守。一年，代王敏为司徒。建初四年，代牟融为太尉。六年卒，年七十余。
　　◇择灾眚问
　　臣闻圣人理国，三年有成。今陛下始践天位，刑政未著，如知失得，何能致异？但臣前在汝南，典理楚事，系者千余人，恐未能尽当其罪。先帝诏言，大狱一起，冤者过半。又诸徙者骨肉分离，孤魂不祀（袁宏《纪》此下有「骸骨流离，死生被毒」）。一人呼嗟，王政为亏。宜一切还诸徙家属，蠲除禁锢，兴灭继绝，生死获所。如此，和气可致。（《后汉·鲍永附传》。又见袁宏《后汉纪》十一，有小异。）
　　◇救耿恭关宠议
　　今使人于危难之地，急而弃之，外则纵蛮夷之暴，内则伤死难之臣。诚令权时，后无边事可也，匈奴如复犯塞为寇，陛下将何以使将？又二部兵人裁各数十，匈奴围之，历旬不下，是其寡弱尽力之效也。（袁宏《纪》此下有「兵家先名后实」。）可令敦煌、酒泉太守各将精骑二千，多其幡帜，倍道兼行，以赴其急。匈奴疲极之兵，必不敢当，四十日间，足还入塞。（《后汉·耿恭传》。又见袁宏《后汉纪》十，与此小异。）
　　◎鲍德
　　德，昱子。永元初为黄门侍郎，出为南阳太守，征拜大司农。
　　◇说窦宪弟夏阳侯瑰
　　陈宠奉事先帝，深见纳任，故久留台阁，赏赐有殊。今不蒙忠能之赏，而计几微之故，诚伤辅政容贷之德。（《后汉·陈宠传》「章帝崩，窦宪常衔宠，乃白太后，令典丧事，欲因过中之。微素敬宠，说夏阳侯瑰」。）
　　◎欧阳歙
　　歙，字王思，乐安千乘人。莽时为长社宰。更始即位，以为原武令。迁河南都尉，行太守事。建武初，为河南尹，封被阳侯，寻拜扬州牧，迁汝南太守，更封夜侯。十五年，代韩歆为大司徒，坐汝南臧罪发，死狱中。
　　◇下教论繇延功
　　西部督邮繇延，天资忠贞，禀性公方，典部折冲，摧破奸雄，不严而理。《书》曰：「安民则惠，黎民怀之。」盖举善以教，则不能者劝。今与众儒共论延功，显之于朝。太守敬嘉厥休，牛酒以养德。（袁宏《后汉纪》七。又略见《后汉·郅恽传》，《风俗通》，并删节。）
　　◎郅恽
　　恽，字君章，汝南西平人。莽时以上书系狱，会赦得免。建武中，积弩将军傅俊请为将兵长史，后归为县门下掾，病去。又为郡功曹，去客江夏郡。举孝廉，为上东城门候，后为梁令，迁长沙太守。坐事左转芒长，寻免。
　　◇上书王莽
　　臣闻天地重其人，惜其物，故运机衡，垂日月，含元包一，甄陶品类，显表纪世，图录豫设。汉历久长，孔为赤制，不使愚惑，残人乱时。智者顺以成德，愚者逆以取害，神器有命不可虚获。上天垂戒，欲悟陛下，令就臣位，转祸为福。刘氏享天永命不可虚获陛下顺节盛衰。取之以天，还之以天，可谓知命矣？若不早图，是不免于窃位也。且尧、舜不以天显自与，故禅天下，陛下何贪非天显以自累也？天为陛下严父，臣为陛下孝子，父教不可废，子谏不可拒，惟陛下留神。（《后汉·郅恽传》）
　　◇因废郭后上书
　　臣闻夫妇之间，父不能得之于子，君不能得之于臣，况臣欲得之于君乎？是臣所不敢也。虽然，愿陛下念其不可，勿乱人伦，使天下有议社稷者。（袁宏《后汉纪》七）
　　◇上书谏猎
　　昔文王不敢盘游于田，以万民惟正。陛下既游猎山林，夜以继昼，其如社稷宗庙何？暴虎冯河，可为至戒，小臣所窃忧也。（袁宏《后汉纪》七。又见《后汉·郅恽传》，有小异。）
　　◇说逯并
　　当今上天垂象，智者以昌，愚者以亡。昔伊尹自鬻辅商，立功全人。恽窃不逊，敢希伊尹之踪，应天人之变。明府傥不疑逆，俾承天德。（《后汉·郅恽传》）
　　◇谏傅俊
　　昔文王不忍露白骨，武王不以天下易一人之命故能获天地之应，克商如林之旅。将军如何不师法文王，而犯逆天地之禁，多伤人害物，虐及枯尸，取罪神明？今不谢天改政，无以全命，愿将军亲率士卒，收伤葬死，哭所残暴，以明非将军本意也。（《后汉·郅恽传》）
　　◇说太子
　　久处疑位，上违孝道，下近危殆。昔高宗明君，吉甫贤臣，及有纤介，放逐孝子。《春秋》之义，母以子贵。太子宜因左右及诸皇子引愆退身，奉养氏，以明圣教，不背所生。（《后汉·郅恽传》）
　　◇誓众
　　无掩人不备，穷人于厄，不得断人支体，人形骸，放淫妇女。（《后汉·郅恽传》）
　　◎朱勃
　　勃，字叔阳，扶风平陵人。莽时，试守渭城宰。建武中，为云阳令，去官。有《集》二卷。
　　◇诣阙上书理马援
　　臣闻王德圣政不忘人之功，采其一美，不求备于众。故高祖赦蒯通，而以王礼葬田横，大臣旷然，咸不自疑。夫大将在外，言在内，微过辄记，大功不计，诚为国之所慎也。故章邯畏口而奔楚，燕将据聊而不下。岂其甘心末规哉，悼巧言之伤类也。窃见故伏波将军新息侯马援，以四年冬始归正朔。当此之时，虏述矫号于益州，隗嚣拥兵于陇、冀，豪杰盱睢，且自为政。援拔自西州，钦慕圣义，间关险难，触冒万死，孤立群贵之间，傍无一言之佐，驰深渊，入虎口，岂顾计哉！宁自知当要七郡之使，徼封侯之福邪？八年，车驾西讨隗嚣，国计狐疑，众营未集，援建宜进之策，卒破西州。隗嚣克定，援有力焉。及吴汉下陇，冀路断隔，豪强叛城，酋羌杀吏（二语从《书钞》一百五十六引《东观记》补）。唯独狄道为国坚守，士民饥困，乃敢驽者履（此语从《书钞》补。梅鼎祚《文纪》别收《东观记》一条，题云「救狄道策」，列于《理马援书》之后，实即此书之约文），寄命漏刻。援奉诏西使，镇慰边众，乃奋不顾身，间关山谷之中，挥戈先零之野，招集豪杰，晓诱羌戎，谋如涌泉，势如转规（《文选·王仲宣诔》注引作「转圜」），遂救倒悬之急，存几亡之城，兵全师进，因粮敌人，陇、冀略平，而独守空郡，兵动有功，师进辄克。诛锄先零，缘入山谷，猛怒力战，飞矢胫。征在虎贲，则有忠策嘉谋于国。又出征交，土多瘴气，援与妻子生诀，无悔吝之心，遂斩灭征侧，克平一州使王府纳越裳之贡，边境无兵革之忧。间复南讨，立陷临乡，师已有业，未竟而死，吏士离疫，援不独存。夫战或以久而立功，或以速而致败，深入未必为得，不进未必为非。人情岂乐久屯绝地，不生归哉！惟援得事朝廷二十三年，北出塞漠，南渡江海，触冒害气，僵死军中，名灭爵绝，国土不传。海内不知其过，众庶未闻其罪，卒遇三夫之言横被诬罔之谗，家属杜门，葬不归墓，怨隙并兴，宗亲怖栗，死者不能自明，生者莫为之讼，臣窃伤之。夫明主Ο于用赏，约于用刑。高祖尝与陈平金四万斤以间楚军，不问出入所为，岂复疑以钱谷间哉？夫操孔父之忠，而不能自免于谗，此邹阳之所悲也。《诗》云：「取彼谗人，投畀豺虎。豺虎不食，投畀有北。有北不受，投畀有昊。」此言欲令上天而平其恶。惟陛下留思竖儒之言欲令上天而平其恶，无使功臣怀恨黄泉。臣闻《春秋》之义，罪以功除；圣王之祀，臣有五义。若援得事朝廷二十三年所谓以死勤事者也。愿下公卿平援功罪，宜绝宜续，以厌海内之望。臣年已六十，常伏田野，窃感栾布哭彭越之义，冒陈悲愤，战栗阙庭。（《后汉·马援传》，袁宏《后汉纪》八）
　　飞鸟寺衡，马惊触虎，物类相生，亦无不有。（《文选·赭白马赋》注引《东观记》。案：朱勃《理马援书》，范《书》、袁《纪》各有删节，今合录之，复据《东观记》补足三语，此又其佚文也。）
　　◎马援
  </div>
  <div class="pagination">
   <a href="全上古三代秦汉三国六朝文_page100.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page96.html">
    96
   </a>
   <a href="全上古三代秦汉三国六朝文_page97.html">
    97
   </a>
   <a href="全上古三代秦汉三国六朝文_page98.html">
    98
   </a>
   <a href="全上古三代秦汉三国六朝文_page99.html">
    99
   </a>
   <a href="全上古三代秦汉三国六朝文_page100.html">
    100
   </a>
   <span class="current-page">
    101
   </span>
   <a href="全上古三代秦汉三国六朝文_page102.html">
    102
   </a>
   <a href="全上古三代秦汉三国六朝文_page103.html">
    103
   </a>
   <a href="全上古三代秦汉三国六朝文_page104.html">
    104
   </a>
   <a href="全上古三代秦汉三国六朝文_page105.html">
    105
   </a>
   <a href="全上古三代秦汉三国六朝文_page106.html">
    106
   </a>
   <span>
    ...
   </span>
   <a href="全上古三代秦汉三国六朝文_page102.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
