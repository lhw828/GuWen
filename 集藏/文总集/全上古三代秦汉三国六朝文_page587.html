<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 587 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 587 页/共 658 页
  </h1>
  <div class="content">
   ◎彭城王勰
　　勰，字彦和，献文帝第六子。太和九年封始平王，加侍中、征西大将军。拜光禄大夫，转中书令，改封彭城王。除中军大将军、开府宗师。寻为司徒、太子太傅。宣武即位，出为骠骑大将军、定州刺史。寻领扬州刺史，进大司马，领司徒录尚书，加侍中。为高肇所谮，永平元年九月遇害，谥曰武宣王。孝庄帝即位，追尊曰文穆皇帝，庙号肃祖。
　　◇上孝文帝谥议
　　谨案谥法，协时肇享曰孝，五宗安之曰孝，道德博闻曰文，经纬天地曰文，仰惟大行皇帝，义实该之，宜上尊号为孝文皇帝，庙曰高祖，陵曰长陵。（《魏书·彭城王勰传》）
　　◇奏驳甄琛弛盐禁议
　　琛之所列，富乎有言，首尾大备，或无可贬。但恐坐谈则理高，行之则事阙，是用迟回，未谓为可。窃惟古之善为治者，莫不昭其胜途，吾其远理，及于救世，升降称时。欲令丰无过溢，俭不致敝，役养消息，备在厥中，节约取足，成其性命。如不尔者，焉用君为？若任其生产，随其啄食，便是刍狗万物，不相有矣。自大道既往，恩惠生焉，下奉上施，卑高理睦。然恩惠既交，思拯之术广，恒恐财不国，泽不厚民。故多方以达其情，立法以行其志。至乃取货山川，轻在民之贡，立税关市，裨十一之储。收此与彼，非利己也，回彼就此，非为身也。所谓集天地之产，惠天地之民，藉造物之富，赈造物之贫。彻商贾，给戎战，赋四民，赡军国，取乎用乎，各有义已。禁此渊池，不专大官之御，敛此匹帛，岂为后官之资？既润不在己，彼我理一，犹积而散之，将焉所吝？且税之本意，事有可求，固以希济生民，非为富贿藏货。不尔者，昔之君子，何为然哉？是以后来经图，未之或改。故先朝商校，小大以情，降鉴之流。（疑）兴复盐禁。然自行以来，典司多怠，出入之间，事不如法，遂令细民怨嗟，商贩轻议，此乃用之者无方，非兴之者有谬。至使朝廷明识，听营其间，今而罢之，惧失前旨。一行一改，法若易棋，参论理要，宜依前式。（《魏书·甄琛传》。世宗践阼，琛表请弛盐禁，诏付八座议可否以闻。司徒、录尚书、彭城王勰，兼尚书邢峦等奏。）
　　◎彭城王劭
　　劭，字子讷，勰子。永平中袭爵。孝明时历宗正少卿、平东将军、青州刺史。孝昌末，徵为御史中尉。孝庄帝即位，尊为无上王。寻遇害河阴，追谥曰孝宣皇帝。
　　◇奉家财以充军用表
　　伪竖游魂，窥觎边境，劳兵兼时，日有千金之费。臣仰藉先资，绍飨厚秩，思以埃尘，用裨山海。臣国封徐州，去军差近，谨奉粟九千斛、绢六百匹、国吏二百人，以充军用。（《魏书·彭城王勰附传》）
　　◎北海王详
　　详，字季豫，献文帝第七子。太和九年封北海王，加侍中、征北大将军、光禄大夫。转秘书监。行中领军留守。又行司州牧。除护军将军，兼尚书左仆射。受遗为司空辅政。宣武即位，迁侍中、大将军、录尚书事，除太傅，领司徒。正始元年，以罪废为庶人，暴死。永平元年复本封，葬以王礼，谥曰平王。
　　◇奏劾甄琛李凭
　　臣闻党人为患，自古所疾。政之所忌，虽宠必诛，皆所以存天下之至公，保灵基于永业者也。伏惟陛下纂圣前晖，渊鉴幽慝，恩断近习，宪轨唯新，大政蔚以增光，鸿猷于焉永泰。谨案侍中、领御史中尉甄琛，身居直法，纠摘是司，风邪响黩，犹宜劾纠，况赵修奢暴，声著内外，侵公害私，野朝功齿。而琛尝不陈奏，方更往来，绸缪结纳，以为朋党，中外影响，致其谈誉。令布衣之父，超登正四之官；七品之弟，越陟三阶之禄。亏先皇之选典，尘圣明之官人。又与武卫将军、黄门郎李凭相为表里，凭兄叨封，知而不言。及修衅彰，方加弹奏。生则附其形势，死则就地排之，窃天之功，以为己力，仰欺朝廷，俯罔百司，其为鄙诈，于兹甚矣。不实不忠，实合贬黜。谨依律科徒，请以职除。其父中散，实为叨越，虽皇族帝孙，未有此例，既得不以伦，请下收夺。李凭朋附赵修，是亲是仗，交游之道，不依恒度，或晨昏从就，或吉凶往来，至乃身拜其亲，妻见其子，每有家事，必先请托。缁点皇风，尘鄙正化。此而不纠，将何以肃整阿谀，奖厉忠概！请免所居官，以肃风轨。（《魏书·甄琛传》。赵修死之明日，琛与李凭以朋党被召诣尚书，兼尚书元英、邢峦，穷其阿附之状。司徒、录尚书、北海王详等奏。）
　　◇奏请改制条还附律处
　　窃惟奸劫难除，为蠹日久，群盗作患，有国攸病。故五刑为用，犹陷触网之诛，道几胜残，宁息狗窃之响。是以班制垂式，名为治本，整纲提目，政之大要。谨寻夺禄事条，班已周岁。然京邑尹、令，善恶易闻；边州远守，或难听审，皆上下同情，迭相掩没。设有贼发，隐而不言，或以劫为偷，或遏掠成盗，更令贼发难知，攘窃惟甚。臣等参议，若依制削夺，则县无期月之宰；附条贬黜，郡靡岁稔之守。此制必行，所谓法令滋章，盗贼多有。昔黄龚变风，不由削禄；张赵称美，岂惮贬退。然绥导之体，得失在人。乃可重选慎官，依律劾禁，不宜轻改法令，削黜群司。今请改制条，还附律处。其励己公清，赏有常典，风谣黩贿，案为考第。（《魏书·北海王详传》。景明二年，详与八座奏。）
　　◇上言集议仪注
　　奉旨集议，佥以为之设，前代彝典，惠蔚所陈，有允旧义，请依前克，敬享清宫，其求省时祭，理实宜尔，但求之解注，下逼列国，兼时奠之敬，事难辄省，请移仲月，择吉重闻。（《魏书·礼志》二。景明二年七月，侍中、录尚书事、北海王详等言。诏可。）
　　◎北海王颢
　　颢，字子明，详子。永平元年，袭封北海王，累迁至都官尚书。正光中，出除散骑常侍、抚军将军、徐州刺史。孝昌中，为征西将军、西道行台、尚书右仆射，迁车骑大将军、仪同三司。武泰初，进侍中、骠骑大将军、开府、相州刺史。孝庄即位，授太傅。寻奔梁，梁立为魏帝。以永安元年十月入据南兖州之钅至城，建元孝基。明年五月入洛，改元建武。寻战败南奔，为临颍县卒江丰所斩。孝武即位，追赠骠骑大将军、冀州刺史。
　　◇入洛上梁武帝表
　　河北、河南一时已定，唯尔朱荣尚敢跋扈，臣与庆之自能擒讨。今州郡新服，正须绥抚，不宜更复加兵，摇动百姓。（《梁书·陈庆之传》）
　　◎清河王怿
　　怿，字宣仁，孝文帝第五子。太和二十一年封清河王。宣武即位，拜侍中，转尚书仆射，进司空。孝明即位，转司徒，进太傅，领太尉。正光元年为元叉所害，谥曰文献王。（案：《北史·李先传》，先曾孙义徽太和中补清河王怿府记室。笺书表疏，文不加点，清典赡速，当世称之。《魏书·清河王怿传》有谏灵太后使沙门惠怜以咒水疗病表，据《北史》是义徽草奏，今编入义徽文，馀姑归怿集。又案，《魏书·袁翻传》，翻子跃，为清河王释文学，怿之文表，多出于跃。）
　　◇乞议定丧礼表
　　臣闻百王所尚，莫尚于礼，于礼之重，丧纪斯极。世代沿革，损益不同，遗风馀烈，景行终在。至如前贤往哲，商确有异。或并证经文，而论情别绪，或各言所见，而讨事共端。虽宪章祖述，各自名家，而论议纷纶，理归群正。莫不随时所宗，各为一代之典，自上达下，罔不遵用。是使叔孙之仪，专擅于汉朝；王肃之礼，独行于晋世。所谓共同轨文，四海画一者也。至乃折旋俯仰之仪，哭泣升降之节，去来阃巷之容，出入闺门之度，尚须畴谘礼官，博访儒士，载之翰纸，著在通法。辩答乖殊，证据不明，即诋诃疵谬，纠劾成罪。此乃简牒成文，可具阅而知者也。未闻有皇王垂范，国无一定之章；英贤赞治，家制异同之式。而欲流风作则，永贻来世。比学官虽建，庠序未修，稽考古今，莫专其任。暨乎宗室丧礼，百僚凶事，冠服制裁，日月轻重，率合博士一人，轻尔议之。广陵王恭、北海王颢同为庶母服，恭则治重居庐，颢则齐期垩室，论亲则恭、颢俱是帝孙，语贵则二人并为蕃国，不知两服之证，据何经典。俄为舛驳，莫有裁正。懿王昵戚，尚或如斯。自兹已降，何可纪极。历观汉、魏丧礼诸仪，卷盈数百。或当时名士，往复成规；或一代词宗，较然为则。况堂堂四海。蔼蔼如林，而令丧礼参差，始于帝族，非所以仪刑万国，缀旒四海。臣忝官台傅，备位喉唇，不能秉国之钧，致斯爽缺。具瞻所诮，无所逃罪。谨略举恭、颢二国不同之状，以明丧纪乖异之失。乞集公卿枢纳，内外儒学，博议定制，班行天下。使礼无异准，得失有归，并因事而广，永为条例。庶尘岳沾河，微酬万一。（《魏书·礼志》四。熙平二年十一月，太传清河王怿表。）
　　◇官人失序表
　　孝文帝制，出身之人，本以门品，高下有恒，若准资荫，自公卿令仆之子，甲乙丙丁之族，上则散骑秘著，下逮御史长兼，皆条例昭然，无有亏没。自此或身非三事之子，解褐公府正佐；地非甲乙之类，而得上宰行僚。自兹以降，亦多乖舛。且参军事专，非出身之职，今必释褐而居，秘著本为起家之官，今或迁转以至，斯皆仰失先准，有违明令，非所谓式遵遗范，奉顺成规。此虽官人之失，相循已久，然推其弥漫，抑亦有由。何者？信一人之明，当九流之广，必令该鉴氏族，辨照人伦，才识有限，固难审悉。所以州置中正之官，清定门胄，品藻高卑，四海画一，专尸衡石，任实不轻。故自置中正以来，暨于太和之日，莫不高拟其人，妙尽兹选，皆须名位重于乡国，才德允于具瞻，然后可以品裁州郡，综核人物。今之所置，多非其人。乞明为敕制，使官人选才，备依先旨，无令能否乖方，违方易务；并革选中正，一依前轨。庶清源有归，流序允穆。（《通典》十六。孝明帝时，清河王怿以官人失序上表。案：今《魏书·孝文五王传》全缺，以《北史》补之，故无此表。《通典》所据，乃魏收原书也。）
　　◇奏立表伺晷度
　　天道至远，非人情可量；历数幽微，岂以意辄度。而议者纷纭，竞起端绪，争指虚远，难可求衷，自非建标准影，无以验其真伪。顷永平中虽有考察之利，而不周岁穷究，遂不知影之至否，差失少多。臣等参详，谓宜今年至日，更立表木，明伺晷度，三载之中，足知当否。令是非有归，争者息竞，然后采其长者，更议所从。（《魏书·律历志上》。延昌四年，太傅清河王怿，司空、尚书令、任城王澄，散骑常侍、尚书仆射元晖，侍中、领军、江阳王继奏。）
　　◇奏请追夺于忠赏爵
　　窃惟先帝升遐之初，皇上登极之始，四海谧然，宇内晏清。至于奉迎乖舆，侍卫省闼，斯乃臣子之常节，职司之恒理，不容以此为功，妄开井邑。臣等前议所以广建茅土者，正以畏迫威权，苟免暴戾故也。是以中议之际，以十三日夜入为无勋，唯以拒违矫令，抑黜奸回，微可褒叙。以前侍中臣忠总摄文武，侍中臣光久在枢密，赞同其意，故唯赏二人。今尚书臣昭等无涯上诉，奉敕重议。案王显阴结奸徒，志为不逞；高肇远同凶逆，遥构祸端。无将之罪，事合ㄜ戮。而忠等徵罪，唯以厥身，不至孥戮，又出罪人，穷治不尽。案律准宪，事在不轻。暨皇上纂历，圣后别宫，母子隔异，温清道绝，皆忠等之咎。过方厥勋，功微罪重。又忠专权之后，擅杀枢纳，辄废宰辅，令朝野骇心，远近怪愕。功过相除，悉不合赏，请悉追夺。（《魏书·于栗附传》。灵太后临朝，解于忠侍中、领军、崇训卫尉。旬馀，太傅清河王等奏。）
　　◇奏定五时冠服
　　谨案前敕制五时朝服，尝访国子，议其旧式。太学博士崔瓒等议：「自汉逮于魏晋，迎气五郊，用帻从服，改色随气。斯制因循，相承不革，冠冕仍旧，未闻有变。今皇魏宪章前代，损益从宜。五时之冠，谓如汉晋用帻为允。」尚书以礼式不经，请访议事，奉敕付臣，令加考决。臣以为帝王服章，方为万世则，不可轻裁。请更集礼官，下省定议，蒙敕听许。谨集门下及学官以上四十三人，寻考史传，量古校今，一同国子前议。帻随服变，冠冕弗改。又四门博士臣王僧奇、蒋雅哲二人，以为五时冠冕，宜从衣变。臣等谓从国子前议为允。（《魏书·礼志》四。熙平二年九月，太傅清河王怿、给事黄门侍朗韦延祥奏。）
　　◇胡太后父庙制议
　　太学博士王延业及卢观等各率异见。案《礼记·王制》：「天子七庙，三昭三穆，与太祖之庙而七；诸侯五庙，二昭二穆，与太祖之庙而五。」并是后世追论备庙之文，皆非当时据立神之事也。良由去圣久远，经礼残缺，诸儒注记，典制无因。虽稽考异闻，引证古谊，然用舍从世，通塞有时，折衷取正，固难详矣。今相国、秦公初构国庙，追立神位，唯当仰祀二昭二穆，上极高曾，四世而已。何者？秦公身是始封之君，将为不迁之祖。若以功业隆重，越居正室，恐以卑临尊，乱昭穆也。如其权立始祖，以备五庙，恐数满便毁，非礼意也。昔司马懿立功于魏，为晋太祖，及至子晋公昭，乃立五庙，亦祀四世，止于高曾。太祖之位，虚俟宣、文，待其后裔，数满乃止。此亦前代之成事，方今所殷鉴也。又《礼纬》云：「夏四庙，至子孙五；殷五庙，至子孙六；周六庙，至子孙七。」明知当时太祖之神，仍依昭穆之序，要待子孙，世世相推，然后太祖出居正位耳。远稽《礼纬》诸儒所说，近循晋公之庙故事，宜依博士王延业议，定立四主，亲止高曾，且虚太祖之位，以待子孙而备五庙焉。
　　又延业、卢观前经详议，并据许慎、郑玄之解，谓天子、诸侯作主，大夫及士则无。意谓此议虽出前儒之事，实未允情礼。何以言之？原夫作主之礼，木以依神，孝子之心，非主莫依。今铭旌纪柩，设重凭神，祭必有尸，神必有庙，皆所以展事孝敬，想象平存。上自天子，下逮于士，如此四事，并同其礼。何至于主，惟谓王侯。《礼》云：「重，主道也。」此为埋重则立主矣。故王肃曰：「重，未立主之礼也。」《士丧礼》亦设重，则士有主明矣。孔悝反┙，载之左史；馈食设主，著于《逸礼》。大夫及士，既得有庙，题纪祖考，何可无主。《公羊传》：「君有事于庙，闻大夫之丧，去乐卒事；大夫闻君之丧，摄主而往。」今以为摄主者，摄神敛主而已，不暇待彻祭也。何休云：「宗人摄行主事而往也。」意谓不然。君闻臣丧，尚为之不绎，况臣闻君丧，岂得安然代主终祭也。又相国立庙，设主依神，主无贵贱，纪座而已。官位拟诸侯者则有主，位为大夫者则无主，便是三神有主，一位独阙，求诸情礼，实所未安。宜通为主，以铭神位。（《魏书·礼志》二。神龟初，灵太后父胡国珍薨，赠太上秦公。时疑其庙制，侍中、太傅、清河王怿议。又见《通典》四十八）
　　◇又议
　　古者七庙，庙堂皆别。光武已来，异室同堂。故先朝《祀堂令》云：「庙皆四伏五架，北厢设坐，东昭西穆。」是以相国构庙，唯制一室，同祭祖考。比来诸王立庙者，自任私造，不依公令，或五或一，参差无准。要须议行新令，然后定其法制。相国之庙，已造一室，实合朝令。宜即依此，展其享祀。（《魏书·礼志》二、《通典》四十八）
　　◇作主议
　　原夫作主之礼，本以依神，孝子之心，非主莫展。今铭旌纪柩，设重凭神，祭必有尸，神必有庙，皆所以展事孝敬，想像生存。上自天子，下达于士，如此四事，并同其礼。何至于主，唯谓王侯？若位拟诸侯者则有主，位为大夫者则无主，是使三神有主，一位独阙，求诸情理，实所未安。宜通为主，以铭神位。（《通典》四十八。）
　　◎清河王
　　，怿子。正光中嗣封清河王。孝庄末，为特进车骑大将军。普奉初，历仪同三司、侍中、骠骑大将军，进太傅。太昌初，迁司徒。孝武西迁，以大司马承制总万机。天平二年薨，谥曰文宣王。
　　◇承制大赦（永熙三年八月）
　　晦为明始，乱实治基，爰著天道，又符人事。故姬祚终微，践土有市勤王之役；刘氏将倾，北军致左袒之举。用能隆此远年，克兹卜世。永熙之季，权佞擅朝，群小是崇，勋贤见害。官缘价以贵贱，狱因货而死生。宗┙飘若缀旒，民命弃如草莽。大丞相位居晋郑，任属桓文，兴甲汾川，问罪伊洛。群奸畏威，拥迫人主，以自蔽卫，远出秦方。虽车驾流移，未即返御，然权佞将除，天下延颈。魏邦虽旧，其化惟新，思与兆民，同兹更始。可大赦天下。（《魏书·出帝纪》。帝出于长安。八月，推司徒公、清河王为大司马，承制总万机，居尚书省。戊辰制。）

卷二十一
◎卫操
　　操，字德元，代人。晋征北将军卫以为牙门将。后举族归猗，猗是为桓帝，累迁右将军，封定襄侯。至猗卢之三年卒。猗卢是为穆帝。
　　◇桓帝功德颂碑
　　魏，轩辕之苗裔。言：桓、穆二帝，驰名域外，九译宗焉。治国御众，威禁大行。声著华裔，齐光纯灵。智深谋远，穷幽极明。治则清断，沉浮得情。仁如春阳，威若秋零。强不陵弱，隐恤孤茕。道教仁行，化而不刑。国无奸盗，路有颂声。自西讫东，变化无形。威武所向，下无交兵。南壹王室，北服丁零。招谕六狄，咸来归诚。超前绝后，致此有成。奉承晋皇，捍御边疆。王室多难，天网弛纲。豪心远济，靡离其殃。岁翦逆命，奸盗豺狼。永安元年，岁次甲子。奸党犹逆，东西狼寺。敢逼天王，兵甲屡起。怙众肆暴，虐用将士。邺洛构隙，弃亲求疏。乃招异类，屠各匈奴。刘渊奸贼，结党同呼。敢击并土，杀害无辜。残破狼籍，城邑丘墟。交刃千里，长蛇塞涂。晋道应天，言展良谟。使持节、平北将军、并州刺史、护匈奴中郎将、东赢公司马腾，才神绝世，规略超远。时逢多难，惧损皇祀。欲引兵驾，猃狁孔炽。造设权策，济难奇思。欲招外救，朝臣莫应。高算独断，决谋盟意。爰命外国，引军内备。简贤选士，命兹良使。遣参军壶伦、牙门中行嘉、义阳亭侯卫谟、协义亭侯卫等驰奉檄书，至晋阳城。」
　　又称桓、穆二帝，「心在宸极。辅相二卫，对扬毗翼。操展文谋，雄奋武烈。承命会议，谘论奋发。昔桓文匡佐，功著周室。显名载籍，列赏备物。大众回动，熙同灵集。兴军百万，期不经日。兄弟齐契，决胜庙算。鼓噪南征，平夷险难。」
　　（又云：）二帝列镇，「言若合符。引接款密，信义不渝。会盟汾东，铭篆丹书。永世奉承，慎终如初。契誓命将，精锐先驱。南救涅县，东解寿阳。窘迫之邑，幽而复光。太原、西河，乐平、上党，遽遭寇暴，白骨交横。羯贼肆虐，六郡凋伤。群恶相应，图及华堂。旌旗轻指，羯党破丧。遣骑十万，前临淇漳。邺遂振溃，凶逆奔亡。军据州南，曜锋太行。翼卫内外，镇静四方。志在竭力，奉戴天王。忠恕用晖，外动亦攘。于是曜武，振旅而旋。长路匪夷，出入经年。毫毛不犯，百姓称传。周览载籍，自古及今。未闻外域，奔救内患。弃家忧国，以危易安。惟公远略，临难能权。应天顺人，恩德素宣。和戎静朔，危邦复存。」
　　（又云：「）非桓天挺，忠孝自然。孰能超常，不为异端。回动大众，感公之言。功济方州，勋烈光延。升平之日，纳贡充蕃。凭瞻銮盖，步趾三川。有德无禄，大命不延。年三十有九，以永兴二年六月二十四寝疾薨殂。背弃华殿，云中名都。国失惠主，哀感欷。悲痛烦冤，载号载呼。举国崩绝，攀援靡诉。远近齐轨，奔赴梓庐。人百其身，盈塞门涂。高山其颓，茂林凋枯。仰诉造化，痛延悲夫。」
　　（又云：）桓帝「忠于晋室，骏奔长衢。隆冬凄凄，四出行诛。蒙犯霜雪，疹入脉肤。用致薨殒，不永桑榆。以死勤事，经勋同模。垂名金石，载美晋书。平北哀悼，祭以丰厨。考行论勋，谥曰义烈。功施于人，祀典所说。」
　　（又云：）桓帝经济，「存亡继绝。荒服是赖，祚存不辍。金龟箫鼓，轺盖殊制。反及二代，莫与同列。并域嘉叹，北国感荣。各竭其心，思扬休名。刊石纪功，图像存形。靡辍享祀，飨以牺牲。永垂于后，没有馀灵。长存不朽，延于亿龄。」
　　其颂又称：桓帝「金坚玉刚。应期顺会，王有北方。行能济国，武平四荒。无思不服，区域大康。世路纷纠，运遭播扬。羯胡因衅，敢害并土。哀痛下民，死亡失所。率众百万，平夷险阻。存亡继绝，一州蒙祜。功烈桓桓，龙文虎武。朱邑小善，遗爱桐乡。勋攘大患，六郡无（缺）悉之来，由功而存。刊石勒铭，垂示后昆。」（《魏书·卫操传》：桓帝崩，操立碑于大邗城南，以颂功德云云。时晋光熙元年秋也。皇兴初，雍州别驾雁门段荣于大邗掘得此碑，文虽非丽，事宜载焉，故录于传。）
　　◎许谦
　　谦，字元逊，代人。昭成擢为代王郎中令，兼掌文记。后徙长安，道武登国初来归，为右司马，赐爵关内侯。并州平，以为阳曲护军，进爵平舒侯、安远将军。皇始元年卒，赠平东将军、左光禄大夫、幽州刺史、高阳公，谥曰文。
　　◇遗杨佛嵩书
　　夫杖顺以翦逆，乘义而攻昧，未有非其运而显功，无其时而著业。慕容无道，侵我疆场，师老兵疲，天亡期至，是以遣使命军，必望克赴。将军据方邵之任，总熊虎之师，事与机会，今其时也。因此而举，役不再驾，千载之勋，一朝可立。然后高会云中，进师三魏，举觞称寿，不亦绰乎。（《魏书·许议传》。慕容宝来寇，太祖使谦告难于姚兴。兴遣将杨佛嵩率众来援，而佛嵩稽缓。太祖使谦为书，以遗佛嵩。）
　　◇瑕杨佛嵩盟
　　昔殷汤有鸣条之誓，周武有河阳之盟，所以藉神灵，昭忠信。夫亲仁善邻，古之令轨，歃血割牲，以敦永穆。今既盟之后，言归其好，分灾恤患，休戚是同。有违此盟，神斯殛。（《魏书·许谦传》）
　　◎张衮
　　衮，字洪龙，上谷沮阳人。初为郡五官掾，道武为代王，选为左长史。皇始初，迁给事黄门侍郎，拜奋武将军、幽州刺史，赐爵临渭侯。天兴中，黜为尚书令史。永兴二年卒。太武时追赠太保，谥曰文康。
　　◇疾笃上明元帝疏
　　臣既庸人，志无殊操，值太祖诞膺期运，天地始开，参戎氛雾之初，驰驱革命之会，托翼邓林，寄鳞溟海，遂荷恩宠，荣兼出内。陛下龙飞九五，仍参顾问，曾无微诚，尘山露海。今旧疾弥留，气力虚顿，天罚有罪，将填沟睿。然犬马恋主，敢不尽言。方今中夏虽平，九域未一，西有不宾之羌，南有逆命之虏，岷蜀殊风，辽海异教。虽天挺明圣，拨乱乘时，而因几抚会，实须经略。介焉易失，功在人谋。伏愿恢崇睿道，克广德心，使揖让与干戈并陈，文德与武功俱运，则太平之化，康哉之美，复隆于今，不独前古。昔子囊将终，寄言城郢，荀偃辞，遗恨在齐。臣虽暗劣，敢忘前志，魂而有灵，结草泉壤。（《魏书·张衮传》。永与二年，疾笃，上疏。）
　　◎张白泽
　　白泽，字锺葵，衮玄孙。文成帝初，除中散，迁殿中曹给事中。太和初，转散骑常侍，迁殿中尚书。卒赠镇南将军、相州刺史、广平公，谥曰简。
　　◇表谏献文帝
　　伏见诏书，禁尚书以下受礼者刑身，纠之者代职。伏惟三载考绩，黜陟幽明，斯乃不易之令轨，百王之通式。今之都曹，古之公卿也，皆翊扶万机，赞徽百揆，风化藉此而平，治道由兹而穆。且周之下士，尚有代耕，况皇朝贵仕，而服勤无报，岂所谓祖袭尧、舜，宪章文、武者乎？羊酒之罚，若行不已，臣恐奸人窥望，忠臣懈节。而欲使事静民安，治清务简，至于委任责成，下民难辩。如臣愚量，请依律令旧法，稽同前典，班禄酬廉，首去乱群，常刑无赦。苟能如此，则升平之轨，期月可望，刑措之风，三年必致矣。（《魏书·张衮附传》。显祖诏诸监临之官，所监治受羊一口、酒一斛者，罪至大辟，与者以从坐论。纠告得尚书已下罪状者，各随所纠官轻重而授之。白泽上表谏。）
　　◇谏文明太后
　　臣闻上天爱物之生，明王重民之命，故杀一人而取天下，仁者不为。且《周书》父子兄弟，罪不相及，今群凶肆虐，に裂诛尽，合城无辜，柰何极辟。不诬十室，而况一州，或有忠焉，或有仁者，若淫刑滥及，杀忠与仁，斯乃西伯所以叹息于九侯，孔子所以回轮于河上。伏惟圣德昭明殷鉴，水镜前礼，止迅烈之怒，抑雷霆之威，则溥天知幸矣。昔厉防民口，卒灭宗姬，文听舆颂，终摧强楚。愿不以人废言，留神省察。（《魏书·张衮附传》。太和初，怀州民伊祁苟初谋反，将杀刺史。文明太后欲尽诛一城之民，泽谏。）
　　◎张论
　　伦，字天念，白泽子。累官护军长史、员外常侍，转大司农少卿、燕州大中正。熙平中，出为后将军、肆州刺史。孝庄初，进太常少卿，不拜，转大司农卿。
　　◇谏遣使报蠕蠕表
　　臣闻古之圣王，疆理物土，辨章要甸，荒遐之俗，政所不及。故《礼》有壹见之文，《书》著羁縻之事。太祖以神武之姿，圣明之略，经略帝图，日有不暇，遂令坚子，游魂一方，亦由中国多虞，急诸华而缓夷狄也。高祖光宅土中，业隆卜世，赫雷霆之威，振熊罢之旅，方役南辕，未遑北伐。昔旧京烽起，虏使在郊，主上案剑，玺书不出。世宗运筹帷幄，开境扬旌，衣裳所及，舟车万里。于时丑类款关，上亦述遵遗志。今大明临朝，泽及行苇，国富兵强，能言率职。何惮而为之，何求而行此？往日萧衍，通敬求和，以诚肃未纯，抑而不许。先帝弃戎于前，陛下交夷于后，无乃上乖高祖之心，下违世宗之意。
　　且虏虽慕德，亦来观我，惧之以强，傥即归附，示之以弱，窥觎或起，《春秋》所谓「以我卜也」。又小人难近，夷狄无亲，疏之则怨，狎之则侮，其所由来久矣。是以高祖、世宗，知其若此，来既莫逆，去又不追。不一之义，于是乎在。必其委贽玉帛之辰，屈膝蕃方之礼，则可丰其劳贿，籍以珍物。至于王人远役，衔命虏庭，优以匹敌之尊，加之相望之宠，恐徒生虏慢，无益圣朝。假令选众而举，使乎称职，资郦生之辩，骋终军之辞，凭轼下齐，长缨系越。苟异曩时，犹为不愿，而况极之以隆崇，申之以宴好，臣虽下愚，辄敢固执。
　　若事不获已，应颁制诏，示其上下之仪，宰臣致书，讽以归顺之道。若听受忠诲，明我话言，则万乘之盛不失位于域中，天子之声必笼罩于无外。脱或未从，焉能损益。徐舞干戚以招之，敷文德而怀远。如迷心不已，或肆犬羊，则当命辛、李之将，勤卫、霍之师，荡定云沙，埽清逋孽，饮马瀚海之滨，镂石燕然之上，开都护，置戊己，斯亦陛下之高功，不世之盛事。如思按甲、养民、务农、安边之术，经国之防，岂可以戎夷兼并，而遽亏典制。将取笑于当时，贻丑于来叶。昔文公请隧，襄后有言，荆庄问鼎，王孙是抑。以古方今，窃为陛下不取。又陛下方欲礼神岷渎，致礼衡山，登稽岭，窥苍梧，而反与夷虏之君，酋渠之长，结昆弟之忻，抗分庭之义，将何以瞰文命之遐景，迹重华之高风者哉？臣以为报使甚失如彼，不报甚得如此。愿留须臾之听，察愚臣之言。（《魏书·张衮附传》。熙平中，蠕蠕主遣使来朝，抗敌国之书，不修臣敬。朝议将依汉答匈奴故事，遣使报之。伦表。不从。）
　　◎长孙嵩
　　嵩，代人。昭成时，代父仁统军。道武时，以为南部大人。除冀州刺史，赐爵钜鹿公。历侍中、司徒、相州刺史。明元即位，假节，督山东诸军事。太武即位，进爵北平王，司州中正，迁太尉，加柱国大将军。卒年八十，谥曰宣王。
　　◇议答吐谷浑慕瑰
　　前者有司所处以为秦王荒外之君，本非政教所及，来则受之，去则不禁。皇威远被，西秦王慕义畏威，称臣纳贡，求受爵号。议者以为古者要荒之君，虽人土众广，而爵不拟华夏。陛下加宠王官，乃越常分，容饰车旗，班同上国。至于缯絮多少，旧典所无，皆当临时以制丰寡。自汉魏以来，抚接荒遐，颇有故事。吕后遗单于御车二乘、马二驷，单于答马千匹。其后匈奴和亲，敌国遗缯絮不过数百；呼韩邪称臣，身自入朝，始乃至万匹。今西秦王若以土无桑蚕，便当上请，不得言「财不周赏」。昔周室衰微，齐侯小白，一匡天下，有赐胙之命，无益土之赏；晋侯重耳破楚城濮，唯受南阳之田，为朝宿之邑。西秦所致，唯定而已。塞外之人，因时乘便，侵入秦、凉，未有经略拓境之勋，爵登上国，统秦、凉、河、沙四州之地，而云「土不增廓」。比圣朝于弱周，而自同于五霸，无厌之情，其可极乎？西秦王忠款于朝廷，原其本情，必不至此，或左右不敏，因致斯累。检西秦流人贼时所抄，悉在蒲坂，今既称藩，四海咸泰，天下一家，可敕秦州送诣京师，随后遣还。所请乞佛三人，昔为宾国之使，来在王庭，国破家迁，即为臣妾，可勿听许。（《魏书·吐谷浑传》。慕贵表言，土不增廓，财不周赏，并请敕遣乞佛等。太尉长孙嵩及议郎、博士二百七十九人议答。）
　　◎长孙稚
　　稚（《南史》作「幼」。）字承业。初名冀归，嵩四世从孙。袭父观爵上党王，例降为公。孝文时，拜前将军，授七兵尚书、太常卿、右将军。宣武时，出为抚军大将军，领扬州刺史，假镇南大将军，都督淮南诸军事。进大都督。坐事除名。复假镇西将军，除平东将军，进尚书右仆射。孝明时，出为行台、雍州刺史。孝庄初复封上党王，寻改冯翊王，后降为郡公。迁司徒，加侍中，兼尚书令、大行台，仍镇长安。前废帝即位，迁太尉，录尚书事。孝武时，转太傅，录尚书事。从入关，拜太师，复封上党王。大统元年卒，赠假黄钺大丞相、都督三十州诸军事、雍州刺史，谥曰文宣。
　　◇奉表自明
　　与琛同在淮南，俱当国难，琛败臣全，遂生私隙。且临机夺帅，非算所长。（《魏书·长孙道生附传》。鲜于修礼反，以稚为大都督北讨。寻诏稚解行台，遣河间王琛为大都督。稚遣子子裕奉表。）
　　◇复收盐池税表
　　盐池天资货贿，密迩京畿，唯须宝而护之，均赡以理。今四境多虞，府藏罄竭。然冀、定二州，且亡且乱，常调之绢，不复可收。仰惟府库，有出无入，必须经纶，出入相补。略论盐税，一年之中，准绢而言，犹不应减三十万匹也，便是移冀、定二州，置于畿甸。今若废之，事同再失。臣前仰违严旨，不先讨关贼而解河东者，非是闲长安而急蒲坂。蒲坂一陷，没失盐池，三军口命，济赡理绝。天助大魏，兹计不爽。昔高祖升平之年，无所乏少，犹创置盐官而加典护，非为物而竞利，恐由利而乱俗也。况今王公素餐，百官尸禄，租徵六年之粟，调折来岁之资，此皆出入私财，夺人膂力。岂是愿言，事不获已。臣辄符司监将尉还率所部，依常收税，更听后敕。（《魏书·长孙道生附传》。灵太后时，有诏废盐池税，稚上表。）
　　◇上表乞定乐舞名
　　臣闻安上治民，莫善于礼，移风易俗，莫善于乐。《易》曰：「先王以作乐崇德，殷荐之上帝，以配祖考。」《书》曰：「戛击鸣球，搏拊琴瑟以咏，祖考来格。」诗言志，律和声，敦叙九族，平章百姓，天神于焉降歆，地可得而礼。故乐以象德，舞以象功，干戚所以比其形容，金石所以发其歌颂，荐之宗庙则灵只飨其和，用之朝廷则君臣协其志，乐之时义大矣哉！虽复沿革异时，晦明殊位，周因殷礼，百世可知也。
　　太祖道武皇帝应图受命，光宅四海，义合天经，德符地纬，九戎荐举，五礼未详。太宗、世祖，重辉累耀，恭宗、显祖，诞隆丕基，而犹经营四方，匪遑制作。高祖孝文皇帝承太平之绪，纂无为之运，帝图既远，王度惟新。太和中，命故中书监高闾草创古乐，闾寻去世，未就其功。闾亡之后，故太乐令公孙崇绩修遗事，十有馀载，崇敷奏其功。时太常卿刘芳以崇所作体制差舛，不合古义，请更修营，被旨听许。芳又厘综，久而申呈，时故东平王元匡共相论驳，各树朋党，争竞纷纶，竟无底定。及孝昌已后，世属艰虞，内难孔殷，外敌滋甚。永安之季，胡贼入京，燔烧乐库，所有之钟，悉毕贼手，其馀磬石，咸为灰烬。普泰元年，臣等奉敕营造乐器，责问太乐，前来郊丘悬设之方，宗庙施安之分。太乐令张乾龟答称芳所造六格：北厢黄钟之均，实是夷则之调，其馀三厢，宫商不和，共用一笛，施之前殿，乐人尚存。又有姑洗、太族二格，用之后宫，检其声韵，复是夷则，于今尚在。而芳一代硕儒，斯文攸属，讨论之日，必应改古，深有明证。乾龟之辨，恐是历岁稍远，伶官失职。芳久殂没，遗文销毁，无可遵访，臣等谨详《周礼》，分乐而序之。
　　凡乐：圜钟为宫，黄钟为角，太族为徵，姑洗为羽，若乐六变，天神可得而礼。函钟为宫，大族为角，姑洗为徵，南吕为羽，若乐八变，地示可得而礼。黄钟为宫，大吕为角，大族为徵，应钟为羽，若乐九变，人鬼可得而礼。至于布置，不得相生之次，两均异宫，并无商声，而同用一徵。《书》曰：「於予击石拊石，百兽率舞，八音克谐，神人以和。」计五音不具，则声岂成文。七律不备，则理无和韵。八音克谐，莫晓其旨。圣道幽玄，微言已绝，汉魏以来，未能作者。案《春秋》鲁昭公二十年，晏子言于齐侯曰：「先王之济五味、和五声也，以平其心，成其政也。声亦如味，一气、二体、三类、四物、五声、六律、七音、八风、九歌以相成也。服子慎《注》云：「黄钟之均，黄钟为宫，太簇为商，姑洗为角，林钟为徵，南吕为羽，应钟为变宫，蕤宾为变徵。一悬十九钟，十二悬二百二十八钟，八十四律。」即如此义，乃可寻究。今案《周礼》小胥之职，乐悬之法，郑注云：「钟磬编县之，二八十六枚。」汉成帝时，犍为郡于水滨得古磬十六枚献呈，汉以为瑞，复依《礼图》编悬十六。去正始中，徐州薛成送玉磬十六枚，亦是一悬之器。检太乐所用钟、磬，各一悬十四，不知何据。魏侍中谬袭云：《周礼》以六律、六同、五声、八音、六舞大合乐以致鬼神。今之乐官，徒知古有此制，莫有明者。又云：「乐制既亡，汉成谓《韶武》、《武德》、《武始》、《大钧》可以备四代之乐。奏黄钟，舞《文始》，以祀天地；奏太簇，舞《大武》，以祀五郊、明堂；奏姑洗，舞《武德》，巡狩以祭四望山川；奏蕤宾，舞《武始》、《大钧》，以祀宗庙。祀圜丘、方泽，群庙祭之时则可兼舞四代之乐。汉亦有《云翘》、《育命》之舞，罔识其源，汉以祭天。魏时又以《云翘》兼祀圜丘天郊，《育命》兼祀方泽地郊。今二舞久亡，无复知者。臣等谨依高祖所制尺，《周官·考工记》凫氏为钟鼓之分，磬氏为磬倨（句）之法，《礼运》五声十二律还相为宫之义，以律吕为之剂量，奏请制度，经纪营造。依魏晋所用四厢宫悬，钟、磬各十六悬，埙、篪、筝、筑，声韵区别。盖理三稔，于兹始就，五声有节，八音无爽，笙镛和合，不相夺伦，元日备设，百寮允瞩。虽未极万古之徽踪，实是一时之盛事。
　　窃惟古先哲王，制礼作乐，各有所称：黄帝有《咸池》之乐，颛顼作《承云》之舞，《大章》、《大韶》，尧舜之异名，《大夏》《大》，禹汤之殊称，周言《大武》，秦曰《寿人》。及焚书绝学之后，旧章沦灭，无可准据。汉高祖时，叔孙通因秦乐人制宗庙乐，迎神庙门奏《嘉至》，皇帝入庙门奏《永至》，登歌再终，下奏《休成》之乐，通所作也。高祖六年，有《昭容乐》、《礼容乐》，又有《房中祠乐》，高祖唐山夫人所作也。孝惠二年，使乐府令夏侯宽备其箫管，更名《安世乐》。高祖庙奏《武德》、《文始》、《五行》之舞，孝文庙奏《昭德》、《文始》、《四时》、《五行》之舞，孝武庙奏《盛德》、《文始》、《四时》、《五行》之舞。《武德》者，高祖四年作也，以象天下乐己行武以除乱也；《文始》舞者，舜《韶舞》，高祖六年更名曰《文始》，以示不相袭也；《五行舞》者，本周舞，秦始皇二十六年更名曰《五行》也；《四时舞》者，孝文所作，以明天下之安和也。孝景以《武德舞》为《昭德》，孝宣以《昭德舞》为《盛德》。光武庙奏《大武》，诸帝庙并奏《文始》、《五行》、《四时》之舞。及卯金不祀，当涂勃兴，魏武庙乐改云《韶武》，用虞之《大韶》、周之《大武》，总号《大钧》也。曹失其鹿，典午乘时，晋氏之乐，更名《正德》。自昔帝王，莫不损益相缘，徽号殊别者也。而皇魏统天百三十载，至于乐舞，迄未立名，非所以聿宣皇风，章明功德，赞扬懋轨，垂范无穷者矣。
　　案今后宫飨会及五郊之祭，皆用两悬之乐，详揽先诰，大为纰缪。古礼，天子宫悬，诸侯轩悬，大夫判悬，士特悬。皇后礼数，德合王者，名器所资，岂同于大夫哉。《孝经》言：「严父莫大于配天。」宗祀文王于明堂，以配上帝，即五精之帝也。《礼记·王制》「庶羞不逾牲，燕衣不逾祭服」，《论语》，「禹卑宫室，尽力于沟洫」，「恶衣服致美于黻冕」。何有殿庭之乐过于天地乎？失礼之差，远于千里。昔汉孝武帝东巡狩封禅，还祀泰一于甘泉，祭后土于汾阴，皆尽用，明其无减。普泰元年，前侍中臣孚及臣莹等奏求造十二悬，六悬裁讫，续复营造，寻蒙旨判。今六悬既成，臣等思钟磬各四，钅瓜相从，十六格宫悬已足，今请更营二悬，通前为八，宫悬两具矣。一具备于太极，一具列于显阳。若圆丘、方泽、上辛、四时五郊、社稷诸祀，虽时日相交，用之无阙。孔子曰：周道四达，礼乐交通。传曰：「鲁有乐，宾祭用之。」然则天地宗庙同乐之明证也。其升斗权量，当时未定，请即刊校，以为长准。
　　周存六代之乐，《云门》、《咸池》、《韶夏》、《武》用于郊庙，各有所施，但世运遥缅，随时亡缺。汉世唯有虞《韶》、周《武》，魏为《武始》、《咸熙》，错综风声，为一代之礼。晋无改造，易名《正德》。今圣朝乐舞未名，舞人冠服无准，称之文、武舞而已。依魏景初三年以来衣服制，其祭天地宗庙：武舞执干戚，著平冕、黑介帻、玄衣裳、白领袖、绛领袖中衣、绛合幅衤夸袜、黑韦；文舞执羽，冠委貌，其服同上。其奏于庙庭，武舞、武弁、赤介帻、生绛袍、单衣绛领袖、皂领袖中衣、虎文画合幅、白布袜、黑韦；文舞者进贤冠、黑介帻、生黄袍、单衣白合幅，服同上。其魏晋相因，承用不改。古之神室，方各别所，故声歌各异。今之太庙，连基接栋，乐舞同奏，于义得通。
　　自中原丧乱，晋室播荡，永嘉已后，旧章湮没。大武皇帝破平统万，得古雅乐一部，正音歌五十曲，工伎相传，间有施用。自高祖迁居，世宗晏驾，内外多事，礼物未周。今日所有《王夏》、《肆夏》之属二十三曲，犹得击奏，足以阐累圣之休风，宣重光之盛美。伏惟陛下仁格上皇，义光下武，道契玄机，业隆宝祚，思服典章，留心轨物，反尧舜之淳风，复文武之境土，饰宇宙之义刑，纳生人于福地，道德熙泰，乐载新声，天成地平，于是乎在。乐舞之名，乞垂旨判。臣等以愚昧参厕问道，呈御之日，伏增惶惧。（《魏书·乐志》。普泰中，前废帝诏录尚书长孙稚、太常卿祖莹营理金石。永熙二年春，稚、莹表。）

卷二十二
◎张渊
  </div>
  <div class="pagination">
   <a href="全上古三代秦汉三国六朝文_page586.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page582.html">
    582
   </a>
   <a href="全上古三代秦汉三国六朝文_page583.html">
    583
   </a>
   <a href="全上古三代秦汉三国六朝文_page584.html">
    584
   </a>
   <a href="全上古三代秦汉三国六朝文_page585.html">
    585
   </a>
   <a href="全上古三代秦汉三国六朝文_page586.html">
    586
   </a>
   <span class="current-page">
    587
   </span>
   <a href="全上古三代秦汉三国六朝文_page588.html">
    588
   </a>
   <a href="全上古三代秦汉三国六朝文_page589.html">
    589
   </a>
   <a href="全上古三代秦汉三国六朝文_page590.html">
    590
   </a>
   <a href="全上古三代秦汉三国六朝文_page591.html">
    591
   </a>
   <a href="全上古三代秦汉三国六朝文_page592.html">
    592
   </a>
   <span>
    ...
   </span>
   <a href="全上古三代秦汉三国六朝文_page588.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
