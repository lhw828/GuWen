<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 382 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 382 页/共 603 页
  </h1>
  <div class="content">
   按沙门释惠皎自状其事云：永福寺一名孤山寺，在杭州钱塘湖心孤山上。石壁《法华经》在寺之中，始以元和十二年严休复为刺史时惠皎萌厥心，卒以长庆四年白居易为剌史时成厥事。上下其石六尺有五寸，短长其石五十七尺有六寸，座周於下，荩周於上，堂周於石，砌周於堂。凡买工凿经六万九千二百有五十，钱十经之数。经既讫，又成二石为二碑，其一碑，凡输钱於经者，由十而上，皆得名於碑，其输钱之贵者，若杭州刺史吏部郎中严休复、中书舍人杭州刺史白居易、刑部郎中湖州刺史崔元亮、刑部郎中睦州刺史韦文悟、处州刺史韦行立、衢州刺史张聿、御史中丞苏州刺史李谅、御史大夫越州刺史元稹、右司郎中处州刺史陈岵，九刺史之外，绅之由杭者，若宣慰使库部郎中知制诰贾饣束以降，鲜不附於经石之列，必以输钱先後为次第，不以贵贱、老幼、多少为先後；其一碑，僧之徒思得声名人文其事以自广。予始以长庆二年相先帝无状，谴於同州，明年徙会稽，路出於杭。杭民竞相观睹，刺史白怪问之，皆曰：“非欲观宰相，荩欲观曩所闻之元白耳。”由是僧之徒误以予为名声人，相与日夜攻刺史白乞予文。予观僧之徒所以经於石、文於碑，荩欲相与为不朽计，且欲自大其本术。今夫碑既文，经既石，而又九诸侯相率贡钱於所事，由近而言，亦可谓来异宗而成不朽矣；由远而言，则不知几万千岁而外，地与天相轧，阴与阳相荡，火与风相射，名与形相灭，则四海九州，皆大空中一微尘耳，又安知其朽与不朽哉？然而羊叔子识枯树中旧环，张僧繇世世为画师，历阳之气，至今为城郭，狗一叱而异世卒不可化，锻之子学数息则易成，此又性与物一相游，而终不能两相忘矣；又安知夫六万九千之文，刻石永永，因众性合成，独不能为千万劫含藏之不朽耶？由是思之，则僧之徒得计矣。至於佛书之妙奥，僧当为予言，予不当为僧言，况斯文止於纪石刻，故不及讲贯其义云。长庆四年四月十一日，浙江东道都团练观察处置等使通议大夫使持节都督越州诸军事越州刺史兼御史大夫上柱国赐紫金鱼袋元稹记。
    ○翰林承旨学士厅壁记
    旧制，学士无得以“承旨”为名者，应对、顾问、参会旅次班第以官为上下，宪宗章武孝皇帝以永贞元年即大位，始命郑公为承旨学士，位在诸学士上，居在东第一ト。乘舆奉郊庙，辄得乘厩马，自灶由内朝以从；揭鸡竿，布大泽，则升丹凤之西南隅；外宾客进见於麟德，则止直禁中以俟。大礼大诰令、大废置、丞相之密画、内外之密奏，上之所甚注意者，莫不专受专对，他人无得而参。非自异也，法不当言。用是十七年间，由郑至杜，十一人而九参大政，其不至者，卫公诏及门而返，事适然也，至於张，则弄相印以俟其病间者久之，卒不兴，命也已。若此，则安可以昧陋不肖之稹，继居九丞相、二名卿之後乎？俯仰瞻睹，如遭大宾。每自诲其心曰：“以若之不俊不明，而又使欲恶欹曲攻於内，且决事於冥冥之中，无暴扬报效之虑，遂忿行私易也。然而阴潜之神，必有记善恶之馀者，以君父之遇若如是，而犹举枉措直，可乎哉？使若之心忽而为他人尽，数若之所为而终不自愧，斯可矣。”昔鲁共王馀画先贤於屋壁，以自警临；我以十一贤之名氏，岂直自警哉！由是谨述其迁授，书於座隅。长庆元年八月十日记。
    ○重修桐柏观记
    岁太和己酉，修桐柏观讫事，道士徐灵府以其状乞文於余，曰：有葛氏子，昔仙於吴。乃观桐柏，以神其居。葛氏既去，复荒於墟。墟有犯者，神犹祸诸。实唐睿祖，悼民之愚。乃诏郡县，厉其封隅。环四十里，无得樵苏。复观桐柏，用承厥初。俾司马氏，宅时灵都。马亦勤止，率合其徒。兵执锯铝，独持斧。手缔上清，实劳我躯。棱棱巨幢，粲粲流珠。万五千言，体三其书。置之妙台，以永厥图。不及百年，忽焉而芜。芜久将坏，坏其反乎。神启密命，命友余徐。徐实何力，敢告俸馀。侯用俞止，俾来不虚。曾未讫岁，奂乎于于。乃殿乃阁，以廪以厨。始自础栋，周於墁圬。事有终始，侯其识欤。余观旧志，极其邱区。我识全圮，孰烦锱铢。克合徐志，冯陈协夫。
    ○沂国公魏博德政碑
    陛下以元年正月壬戌诏臣稹曰：“朕有臣宏正，自魏入镇。魏人思之，因守臣状其德政，乞文於碑。尔司予言，其文以付。”臣拜稽首，退而奏书於陛下曰：
    始安禄山以元宗四十三年盗幽州兵，劫击郡县，逾关据京，天下掉挠。肃宗征之，海内甫定，而夹河五十馀州，或服或叛，更立迭夺，废置、征伐、朝觐、赋入之宜，皆自为意。五纪四宗，容受隐忍。田承嗣始有魏、博、相、卫、贝、澶之地，承嗣卒，以其地传兄子悦，悦传绪，绪传季安。既而季安悍诞淫骄，风勃蛊蠹，发则喜杀左右，渐及於骨肉，往往顾妻子曰：“安用此？”由是内外惴悸。妻元氏，因人不忍，移置他所。馀一月乃卒，是岁先皇帝元和之七年八月也。季安子怀谏始十馀岁，众袭故态，名为副大使，而家臣蒋士则逆虐用事。士众不分服，日夜相告曰：“田中丞兴博大孝敬，於军谨廉，读儒家书，好言君臣事，傥可依倚为将帅乎？”闻者皆踊跃，一朝牙旗下（一作丁）众来捧附。兴仆地不肯起，众亦不肯去。乃大言曰：“尔辈即欲用吾语，能不杀副大使，且许吾取天子恩泽，洗汝痕秽，使千万众知君臣父子之道，从我乎？”皆曰：“诺。”遂杀蒋士则等十数人，以兴知留後事，移怀谏於外，明年归之朝，荩七年之十月四日也。兴乃图六州之地域，籍其人与三军之生齿，自军司马已下，至於郡邑吏之废置，尽献於先帝。先帝诏兴以工部尚书长魏、博、相、卫、贝、澶之地，仍敕司封郎中知制诰裴度使於兴，且以钱一百五十万缗，赐其军，曲赦管内，使百姓一年勿复事，问耆羸，赈乏困，褒殛诛之不以法者。魏之人相喜曰：“归天子乃如是耶！”兴又悉取魏之僭服、异器，人臣所不当为者，斥去之。先帝曰：“兴吾六州善心者，田兴也。使兴宏吾至正，不亦可乎！”因名曰宏正。
    先是魏诸宾犹仆役也，将卒无畏避。宏正始求副节度，以下於朝，至则迎迓承奉，虽功勋将，莫不乘者避，谒者趋，付授咨度，始用宾礼。先是诸将之外有权者，莫不拘劫妻子以为固，四方之来聘问者，莫不防碍出入以为密，士吏工贾，限其往来，人多惧愁，稀复会聚，至是皆旷然矣。魏之人又相喜曰：“人之生不当如是耶！”滑以水害闻於朝，请移河於卫之四十里，且役卫工三万馀，诏宏正议之。皆曰：“坏吾地，役吾人，以利他邑，古无有也。”宏正曰：“魏於滑信彼此矣，朝廷何异焉。”不时兴工，以教人让。魏俗丕变，先帝多之，以右仆射就加焉。十三年又加司空，以子布之会蔡有劳也。是岁，李师道烧河阴，惊洛邑，阴通元济，诏宏正诛之。明年，破贼五万於东阿，进收郓之阳谷，距其城四十里营焉。二月壬戌，刘悟斩师道，加司徒平章事，复归於魏。其年八月朝京师先帝待之有加焉，乞留不获，诏加侍中以遣之。又明年，陛下以成德丧师，诏宏正入焉。
    初王武俊以战朱滔功，得有赵地传子孙，凡三十九年，矣至承宗为卢从史、李师道所诖误，先皇帝征而赦之者再，忧畏戚恧，不克来觐，既而闻陛下天覆海深，悉包悉受，乃果自信，将朝有时，未行会病，将没，以志付其弟承元，听命於朝。陛下语宰相曰：“宏正在魏，吾何患焉？”即日内出五诏，诏宏正为中书令，节度於镇，且诏父子皆为帅，以大其威。十一月甲寅，成德献状曰：“宏正自去魏，魏人哭之，镇人歌之。”奉宣诏条，除去僭异，犹魏政也。
    且臣闻之，德之至者有二，政之大者有三。三政：一曰仁，为惠政；二曰法，为善政；三曰谦，为和政。二德：一曰忠，为令德；二曰孝，为吉德。今宏正献魏博六州之地，平淄青四代之寇，入镇冀不测之泉，可以为忠矣；祖考食宗庙，父子分土疆，兄弟罗轩冕，可以为孝矣；始初山东键闭束缚，泳而游之，歌而舞之，可以为仁矣；始初山东逼越废怠，裁而制之，举而用之，可以为法矣；始初山东傲狠侵蓉，德以让之，功以助之，可以为谦矣。谦法仁孝，资之以忠，不曰德政，谓之何哉？臣请奉制以一百九十二字付守臣，铭之石，用申约束，铭曰：
    帝命宏正，予言是听。理乱有数，其道甚明。乱则隐约，理由乱生。既理复乱，生於玩轻。唐受天命，海内承平。高祖太宗，不荒不宁。元宗抑危，其否乃革。四十三年，奄有丕宅。始视燕寇，胡雏弄儿。虽我宠重，彼将胡为。所细所忽，忽焉而罹。四後垂顾，山东不夷。逮我圣父，殷忧俭克。乘其淫骄，乃伐乃殛。尔视群孽，胡为而亡。僭久而大，顽昏暴狂。尔亦自视，胡为而昌。忧畏逼侧，永思悠长。曩尔之无，今尔之有。既克而有，在克而守。惟尔惟我，而今而後。尔虽穹崇，无忘辱诟。我虽平宁，无忘燕寇。铭之戒之，以永声臭。
    ○葬安氏志
    予稚男荆母曰安氏，字仙嫔，卒於江陵之金隈乡庄敬坊沙桥外二里妪乐之地焉。始辛卯岁，予友致用悯予愁，为予卜姓而授之，四年矣。供侍吾宾友，主视吾巾栉，无违命。近岁婴疾，秋方绵痼，适予与信友约浙行，不敢私废，及还，果不克见。大都女子由人者也，虽妻人之家，常自不得舒释，况不得为人之妻者，则又闺衽不得专妒於其夫，使令不得专命於其下，外己子，不得以尊卑长幼之序加於人，疑似逼侧，以居其身，其常也。况予贫，性复事外，不甚知其家之无，苟视其头面无蓬垢，语言不以饥寒告，斯已矣。今视其箧笥，无盈丈之帛，无成袭之衣，无帛里之衾，予虽贫，不使其若是可也，彼不言而予不察耳，以至於其生也不足如此，而其死也大哀哉！稚子荆方四岁，望其能念母亦何时？幸而立，则不能使不知其卒葬，故为志且铭。铭曰：
    复土之骨，归天之魂。亦既墓矣，又何为文。且曰有子，异日庸知其无求墓之哀焉。
    ○唐故工部员外郎杜君墓系铭
    予读诗至杜子美，而知古人之才有所总萃焉。始尧舜时，君臣以赓歌相和，是後诗人继作，历夏殷周千馀年，仲尼缉拾选练，取其干预教化之尤者三百篇，其馀无闻焉。骚人作而怨愤之态繁，然犹去风雅日近，尚相比拟。秦汉以还，采诗之官既废，天下俗谣、民讴、歌颂、讽赋、曲度、嬉戏之词，亦随时间作。逮至汉武赋《柏梁诗》，而七言之体具，苏子卿、李少卿之徒，尤工为五言，虽句读、文律各异，雅、郑之音亦杂，而词意简远，指事言情，自非有为而为，则文不妄作。建安之後，天下文士，遭罹兵战，曹氏父子鞍马间为文，往往横槊赋诗，故其遒文壮节，抑扬怨哀，悲离之作，尤极於古，晋世风概稍存。宋、齐之间，教失根本，士以简慢、歙习、舒徐相尚，文章以风容、色泽、放旷、精清为高，荩吟写性灵，流连光景之文也，意义、格力无取焉。陵迟至於梁、陈，淫艳、刻饰、佻巧、小碎之词剧，又宋、齐之所不取也。唐兴，学官大振，历世之文，能者经出，而又沈宋之流，研练精切，稳顺声势，谓之为律诗。由是而後，文体之变极焉，然而好古者遗近，务华者去实，效齐、梁则不逮於晋、魏，工乐府则力屈於五言，律切则骨格不存，闲暇则纤莫备。至於子美，荩所谓上薄风骚，下该沈宋，言夺苏李，气吞曹刘，掩颜谢之孤高，杂徐庾之流丽，久古今之体势，而兼昔人之所独专矣。使仲尼考锻其旨要，尚不知贵其多乎哉；苟以为能所不能，无可无不可，则诗人以来，未有如子美者。时山东人李白，亦以奇文取称，时人谓之“李杜”。予观其壮浪纵恣，摆去拘束模写物象，及乐府歌诗，诚亦差肩於子美矣；至若铺陈终始，排比声韵，大或千言，次犹数百，词气豪迈，而风调清深，属对律切，而脱弃凡近，则李尚不能历其藩翰，况堂奥乎？
    予尝欲条析其文，体别相附，与来者为之准。特病懒未就，适子美之孙嗣业，启子美之柩，襄事於偃师，途次於荆楚，雅知予爱言其大父之为文，拜予为讠志，辞不可绝。予因系其官阀，而铭其卒葬云。系曰：
    晋当阳成侯姓杜氏，下十世而生依艺，今家於巩。依艺生审言，善诗，官至膳部员外郎。审言生闲，闲生甫。闲为奉天令。甫字子美，天宝中献《三大礼赋》，明皇奇之，命宰相试文，文善，授率府曹。属京师乱，步谒行在，拜左拾遗。岁馀，以直言失官，出为华州司功。寻迁京兆功曹。剑南节度使严武拔为工部员外，参谋军事。旋又弃去，扁舟下荆、楚间，竟以寓卒，旋殡岳阳，享年五十九。夫人宏农杨氏女，父曰司农少卿怡，四十九年而终。嗣子曰宗武，病不克葬，殁命其子嗣业。嗣业以家贫无以给丧，收拾乞丐，焦劳昼夜，去子美殁後馀四十年，然後卒先人之志，亦足为难矣。铭曰：
    维元和之癸巳，奥某月某日之佳辰，合窆我杜子美於首阳之山前。呜呼！千岁而下，曰此文先生之古坟。
    ○唐故开府仪同三司检校兵部尚书兼左骁卫上将军充大内皇城留守御史大夫上柱国南阳郡王赠某官碑文铭
    南阳王姓张氏，讳奉国，本名子良，以某年月日薨於家。其子岌哭於其党曰：“唐制三品以上，殁既葬，碑於墓以文其行。我父当得碑，家且贫，无以买其文。卿大夫谁我肯哀者？”由是因其舅捧南阳王所受制诰凡八通，历抵卿大夫之为文者，予与焉。予故闻南阳王忠功，每义之，然其请。明日，子岌状其故闻官阀以告曰：
    我南阳西鄂人。我高祖盈，左武卫将军闲厩使，我曾祖兰，朝散大夫沙州别驾，我祖景春，朝请大夫太仆少卿。我父南阳王，太仆府君之第某子也。少学读经史子，至古今成败之言，尤所穷究，遂贯穿於神枢鬼藏之间，而久擒纵弛张之术矣。大历末，始以戎服事郭汾阳於。建中中，以骑五百讨希烈於蔡。遭太夫人丧，号叫请罢，遂克终制。仆射张建封以寿帅移於徐，始以涡口三城授於我。仆射殁而徐师乱，子乘乱以自立，王不忍讨，以师二万归於润。德宗异之，诏召至京，授侍御史，复职於浙西，就加御史中丞，又加国子祭酒，是元和之元年也。二年，李叛，王擒之以献，加检校工部尚书兼右金吾卫将军御史大夫上柱国，进封南阳郡王，食实封一百五十户，遂锡嘉名。寻迁检校刑部尚书充振武、麟、胜等州节度营田观察处置等使，复以刑部尚书兼左金吾卫将军御史大夫，历左龙武统军、鸿胪卿，就加检校兵部尚书，转左骁卫上将军，充大内皇城留守。以疾薨，寿八十三，特诏赠某官。我南阳郡夫人熊氏，祖元皓，皇朝礼部尚书左金吾卫将军进国公。岌与嵩，南阳夫人之二子也，嵩任某官，岌以某官夺丧制。葬以某年月日於某地。岌不肖，能言先将军之职官，而不能知先将军之勋业矣。乞为碑。予按仆射张建封以贞元十六年薨於徐，徐人立其子求命，南阳王不义其所为，以涡之众尽弃去，由是泗、濠之守皆据郡，不能令卒帖徐，由南阳王之断其臂也。元和之二年，润帅求觐京师，既许之，不克觐，辱中贵人，杀其臣寮以令下。杨帅锷以叛告，朝廷甚忧之。初管盐於润有年矣，削虐暴狠，其下甚畏之，而库庾之藏以亿计。润之师故南韩晋公之所教训，弩劲剑利，号为难当。是时初定蜀，兵始散，物力未完，加诛於，甚难之。宪宗皇帝不得已下诛诏，不浃日，露章自润曰：“十月十二日，就擒，从乱者无遗馀。”问其状，则曰：“既叛，以是月十一日，命南阳王田少卿、李奉仙率锐众以图池。南阳王喜养士，又能为逆顺言。明日，与二将誓所部回讨，城守不敢出。环其城。是夕攻愈急，众坏散，缒於城下，遂就擒。”自是南阳王勋名显於代。性卑顺不伐，在振武时，以检俭同士卒劳苦，居馀官皆谨慎专至如不及，在朝廷十馀年，似无功能者，未尝图进取。薨之日，家甚贫，几无以葬其身。天子怜之，废视朝，赙布帛，给班剑鼓吹以葬之。呜呼！举三十年为言，其间至将相者凡百数，耳目相远之後，非其子孙能识其姓名者，十不能一二焉。若南阳王缚弃，全徐完润，自取爵位，以贻不朽，无几希矣。碑於其墓，不亦宜乎。铭曰：
    在昔徐帅，知於南阳。付授兵柄，涡俾为防。徐丧其帅，徐人恃强。强以嗣，不归其丧。我欲尽殄，亦与亡。不忍自我，焚其构堂。我或不去，童必猖。猖甚则蹶，其能久长？乃挈万众，宾於邻疆。果惴惴，不假不狂。逮及终殁，全归其吭。润待我，不逾於行。一日叛诞，肆其昏荒。我乃遽取，归之天王。非不可杀，示人不戕。报以惠，报以常。称示厚薄，俾之相当。克勇克义，不伐不扬。铭於墓石，以永无疆。
    ○唐故越州刺史兼御史中丞浙江东道观察等使赠左散骑常侍河东薛公神道碑文铭
    天下万族，言多大冠冕人物者，凡八姓，薛其一也。自晋安西将军懿避寇汾阴，後世子孙遂与裴氏、柳氏为河东三著姓。近世诸薛群从伯季，死丧犹相功者数十人，迭居中外要秩，皆州刺史宝胤之二世、三世孙。公讳戎，字元夫，父曰湖州长史赠刑部尚书同，母曰赠某郡太夫人陆氏，尚书景融女，祖曰河南县令赠给事中缣，河南於州为季子。刑部五男，终郎，丹终宾客，拥终御史，公实刑部府君第某子，今尚书兵部侍郎集贤殿学士放於公为季弟。
    公初不乐为吏，徒以家世多贵富，门户当有持之者，会两弟相继举进士，皆中选，公自喜，遂入阳羡山，年四十馀不出。李衡为刺史，能以礼下公。及衡观察江西，求公为幕中宾，公许衡。衡迁，复为观察使齐映乞自佐。映卒，河南观察使李巽遽辟之。未几，福建观察使柳冕奏署书下，诏公判冕观察府中事。累迁殿中侍御史，冕俾公摄行泉州刺史事，时贞元中，宠重方镇，方镇喜自用，不用朝廷法。公在郡用朝廷法，不用冕所自用者，冕恶之。先是宦者薛盈珍谮马总为泉州别驾，冕谕公陷总，总无罪，公不忍陷，冕怒，并囚之。值冕病，俱得脱，公由总以义闻。冕卒，阎济美代冕使福建，复请公副团练事，始受五品服。济美使浙东，公亦随副之，转侍御史。给事中穆质有直气，爱公，称於朝，因拜尚书刑部员外郎，改河南令。王师出征，以中贵人护诸将，州府吏迎迓馆谷畏不及，持畚於道路者相接，唯公境内按故，道途无所役，且制无得授。留守卒坏公制，公命诸狱，留守怒，遣将率徒略出之，公不与卒致留守，诸市人皆赖之。迁衢州刺史，到所部，视前刺史所为皆便俗，公忻然无所改，不周月而政就。移刺湖州，其最患人者，荻塘河水潴淤，逼塞不能负舟，公之百馀里。改刺常州，不累月，遽刺越州，仍以御史中丞观察团练浙东、西。所部郡皆禁酒，官自为垆，以酒禁坐死者，每岁不知数。而产生祠祀之家，受酒於官，皆ㄤ伪滓坏，不宜复进於否卷者。公即日奏罢之。旧制包橘之贡取於人，未三贡鬻者，罪且死。公命市贡之鬻者无所禁，旬月之内，越俗无馀弊，朝廷宜之。积累岁不迁。长庆元年，以疾自去。九月庚申，薨於苏州之私第。始生岁丁亥，至是七十五年矣。天子废视朝，使使者赠、赙祭临，且以左散骑常侍追加焉。十一月庚申，洎夫人韦氏葬偃师河南府君之墓左。公後娶李夫人，亦又殁於夭。子曰沂，始九岁；洽次之。有女四人，皆及其嫁。
    公始以隐者心为吏，不尚约束，不求名誉，人人便安，尤恶苛杂。为郡时，有善归之所部县；为镇时，有善归之所部郡。是以在郡、在镇时，无灼灼可惊者，既去人思。赋敛多饶裕人，然而俭於用。予视其库庾、案牍，盈羡无逋负。予在中书时，公既殁，浙东使上公所羡之财，贯、缗、积帛之数，凡三十有九万，则其去他郡也可知矣。惜乎今之人扬善政者少，公既不自称，人亦莫能尽知公之所以理。至於脱马总之祸，抗居守之略，弛酒禁，市贡橘，惠施於人，而殁而盈羡，皆予之适知者，非公之不能有以多於此也。性诚厚温重，然而欢爱亲戚，及为大官，远近多归之，衣食婚嫁之外无馀财。一旦尽所有分遗亲戚曰：“吾病矣，尔辈各为归去资。”亲戚故旧皆哭泣，尽散去。及公去越之日，徒御不过数十人，观者嗟叹多出涕。公为河南令，余以御史理东台，自是熟公之所为，又尝与公季弟放为南北曹侍郎，公殁矣，非我传信，孰当传焉？铭曰：
    婉婉州，厥生九子。子又生孙，实大以祉。祉延於公，有浙之东。仲氏临汝，季氏南宫。门户有赫，有赫斯融。我禄斯美，我族斯丰。朋旧亲戚，羁离困穷。无远无迩，有来斯雍。公之丧矣，族亦瘁止。分散舟车，各自卿里。有今之季，悲哀不已。前年孟亡，今年仲死。抚视遗孤，瞻望坟垒。何以推之，古今同此。贻之斯文，以永来祀。
    ○唐故使持节万州诸军事万州刺史赐绯鱼袋刘君墓志铭
    岁长庆之癸卯五月日乙亥，处士禄汾以予友保极丧讣於予，且告保极遗意，欲予志卒葬。予哭泣受妻子宾友吊，又哭泣退叙事。
    保极讳颇，姓刘氏。汉燕王子孙之在其国者，皆称昌平人。後世有清夷军使拯，为清夷军使时，会侯希逸叛，辽海侧近军郡守将皆弃走，拯独不弃军，军乱，害及拯，朝廷忠之，以平州刺史告其第。平州生表里，表里官至深州长史，亦用忠战死於军。长史生子骞，子骞官至银青光禄大夫唐州刺史，与周增等谋溃李希烈，觉皆杀之。君实唐州之长子，希烈不忍其幼，养之麾下，凡攻战必携去。年十四、五，始读书。希烈死，得脱，举进士。文咏词调，有古时人气候，不肯学蹙蹙近一题者，试一不中，遂不复试。复田於唐，唐刺史愿得君为婿，君不顾为刺史婿，刺史怒，暴租其田。君乃大集里中诸老曰：“刺史谓田足以累我耶？”由是火其居，出契书投火中，尽畀诸老田，弃去汝上，读书赋诗，厚自期待。刺史陆长源器异之。
    三十馀试授秘书省校书郎，复以协律郎从事於。元和初，高崇文方下蜀，宰相杜黄裳以君为大理评事画於君，後为寿安主簿。适乌重允以怀、汝之师来伐蔡，请君为监察御史判怀、汝营田事，寻改节度判官，赐章服。是时贼始盛，陈、许、怀、汝之众，怯怯未振举，都统韩宏在大梁，君乃请於乌曰：“青陵故城地高，要得之，可以据贼矣。公能使我於韩，可以得。”乌使之。韩一见奇之，竟夕与语，遂命陈、许、怀、汝大梁之众据青陵，克日遂据之。自是官军乃大振。凡乌之战陈、谋取、案牍、书奏之事，皆咨之。常为乌启事京师，宪宗皇帝语及阵法，曰：“卿何以知战？”对曰：“臣固淮西之战者也，读书馀事耳。”
    遭太夫人丧，服阕，以从从来所赋诗投宰相令狐楚，楚屡吟赏於有文章者。宰相段文昌在蜀时，爱君之磊落，善呼吸人，遂相奏天子，以君为殿中侍御史银州长史知刺史事。先时，银之长不命於朝数十年矣，诸将摄理，夺其马牛，夷人苦，益复叛远。君始受命，指赢输之白四足者谓予曰：“君为我识之，此马苟无死，不复易矣。”至所治，党项诸羌来会聚，君告以忠信廉俭，皆出涕，无敢违告者。岁馀受代，酋长拓拔建宗等七百馀众遮拥不欲去，君驰去之。建宗等稍稍随至境，果以赢输之白四足者归京师，自外无馀畜。及君之没，诸羌之长不绝聘。寻授河西令，侍中宏方在蒲，得君喜甚，因请自贰，朝廷以水部员外郎兼侍御史充河中节度副使。又岁馀，君所善元稹为宰相，朝谓君曰：“君将展矣。”亟荐之，稹竟不能用。寻除万州刺史，病於汝竟，以长庆三年某月日卒所寓，年若干，以某月日葬某所。
    君五男二女，李氏妇洎处子，皆女也，统明、既明、越明、坎明、聪明，皆男也。处士禄汾，始终视其丧。始君善交人，凡气志豪健尚功名者多师之，投分誓且死为收。长用慈俭，闾里皆爱惜。少为陆尚书长源、李尚书元素、郑司徒馀庆、杜司空黄裳所知，群公更处重位，君亦不能遂所欲。乌之知且委也，事以丧废，韩之器且荐也，卒不能获用，命也已！予为监察御史时，始与君更相许与为将相，予果为相，而不能毫发加於君，非命也，予罪也。抑不能专善善恶恶之柄耶？不然，何二世死忠之家，既生如是之杰，而卒不能成就之？呜呼！铭曰：
    气成郁噎，必为风云。有志不泄，死当能神。神固不昧，故吾有云。天子思我，朋嫉我恩。虽我感，心我不泯。誓致尧舜，封山侍巡。恸告君墓，报君知人。
    ○唐故京兆府县尉元君墓志铭
    唐县尉讳某，字某，姓元氏。於有魏昭成皇帝为十四世孙，曾曰尚食奉御某，祖曰绵州长史赠太子宾客某，父曰都官郎中岳州刺史某，母曰某望阎夫人，妻曰陇西李氏女，子曰某、曰某，女曰某。君始以荫入仕，四仕为尉，丁太夫人忧，遂不复仕。享年五十五，以疾殁於衢州，元和十五年四月某日，归於咸阳县之某乡某里。君少孤力学，通《五经》书，善鼓琴，能为五言、七言近体诗。事亲愉愉然，终身不忘婴儿之慕；奉兄恭恭然，若童子之爱敬；临弟、侄、妻、子煦煦然，穷年无愠厉。居官以谨廉，贞顺而仁爱，寮友之悍诞鄙异者，游於君，则必怡然，无自疑於我矣。呜呼！总是数者，非古之所谓淑人君子欤？不寿不达，命适然也。是月二十一日，犹子晦跪於予曰：“某日孤子震襄事，请铭於季父。”由是铭，铭曰：
    或仁而夭，或鄙而寿。天乎不识，人乎安究。我之北原，五世其墓。子子孙孙，前後左右。殁有令人，乃克来。斯焉克终，亦又何疚。
    ○有唐赠太子少保崔公墓志铭
    公讳亻，字德长。以孝公为从祖父，则其官族可知也。沔弟涛，官至大理少卿，涛生仪甫，官至大理丞，赠刑部侍郎，公即刑部之第某子。母曰范阳卢氏，赠本部太君。公再娶，前夫人荥阳郑之尚女，後夫人范阳卢国倚女，封范阳郡君。七女三男，三女既嫁，郑出也，两男三女出於卢，逞千牛，乃明经，迅挽郎。公以长庆三年二月四日薨於洛阳时邕里，寿至七十一年，官至户部尚书，赠太子少保，阶至正议大夫，勋至上柱国，爵至安平县开国男，紫服、金鱼之赐其尚矣。葬以其年十一月之某日，於某地。
    公始以太庙郎，再任为东阳主簿，刺史李衡，一见自得，衡迁湖南，宾之府。罢授宣州录事参军，观察使崔衍状为南陵。会南陵赋钱三万，税输之户，天地相远，不可等度，由是岁累逋负，人被鞭迫，而又屠牛铸钱，贼杀吏卒，莫敢禁止者。公始至，然无约束。适有屠牛铸钱之徒败觉者，尽窟穴诛之，群盗皆散走。一旦命负担者三四人，悉以米盐醯酱之具於担，从十数辈，直抵里中佛舍下，因召集老艾十馀人与之坐。遍谓里中：“赋输之粗等者，吾不复问；贫富高下之大不相当，亟言之。不言，罪且死；不实，罪亦死。”既言之，皆笔於书，然後取所负米盐醯酱，饱所从而去。又一里亦如之。不数十日，久诸里所传书，因为户输之籍，有自十万钱而降於千百者，有自千百钱而登於十万者。卒事悬於门，莫敢隐匿者，是岁前逋负尽入焉。宣使骇异之，当去复留者凡七载。歙州阙刺史，府中宾皆愿去，宣帅衍不遣去，以公摄理之，用能也。
    累迁京兆府司录，拜侍御史，转膳部员外郎、转运判官。会朝廷始两税使，俾之听郡县，授公检校膳部郎中，襄州湖鄂之税皆莅焉，且主转运留务於江陵。公乃取一大吏，劾其赃，其馀眇小不法者牒按之，所莅皆震竦。岁馀计奏，宪宗皇帝深嘉之，面命金紫，加检校职方郎中，移治留务於扬子，仍兼淮、浙、宣、建等两税使。寻拜苏州刺史，迁湖南都团练观察处使兼御史中丞潭州刺史，破坏豪黠，除去冗费。岁中，廪藏皆羡溢。宪宗驿召至京城，擢拜户部侍郎判度支。不累月，会上新即位，顿堂内外，修奉景陵，一日下诏移五镇，幽州、镇州赐钱皆亿万，郊天地，上徽名，太和公主嫁可汗，吐蕃请降使，使者往返凡数辈，幽州囚将帅，镇州杀将帅，食饷半天下兵，自七月至十二月，一出於有司，则其供办之能可知也。陛下特加工部尚书以偿之。
    会凤翔阙节度，宰相奏名皆不可，上曰：“得之矣。”明日出白麻书，以公为检校礼部尚书兼凤翔府尹御史大夫充凤翔、陇州节度观察处使。先是岐吴诸山多椽栎柱栋之材，薪炭粟刍之数，京师藉赖焉，负气势者名为相市，实出於官，公则求者无所与，由是负气势者相与皆怨恨，又无可为毁，乃扬言曰：“以崔之峭削廉隘，好是非人，士众不愿久为帅。”陛下一旦问宰相，予虽心知其不然，然亦惑於众口，卒不能坚辨上意，赖上仁圣不受谗，乃以公为检校礼部尚书河南尹。是後岐下诸将，比比有来者，予谓曰：“公於里闾间，吾不复问矣，军怨乎？吏怨乎？何为谤？”皆曰：“举其一二可知也。凡军之怨，怨不均也，先是岐之军，食於府者同一斛，食於省者盈一一焉，公乃岁以六十四万斛就其盈，由是言之，怨乎哉？吏之怨，怨不厚也，先是郑少师得请於上，吏之俸有加焉，然而後郑者辄以所加之俸管於库，其府吏以下未尝获一钱，公乃悉出所馀，命纠掾以下均取之，仍著令曰，自是加俸贮於克府，赏信易取也，人人皆便之。”言讫叹愤，多出涕。理河南不旬月，家家自谓有崔尹，卒吏无敢过其门，识事者皆云：“五十年无是尹都者。”是岁七月抗疏云：“臣七十当致仕。”词意不可遏，朝廷嘉之，拜户部尚书以遂之。近世未有心胆既强，声势方稳，而能自引去者。明年春，暴疾薨於家。
    予与公更相知善有年矣。公之气性刚方，理家理身，廉俭峻直，颇有文章。考公之所尚，仁孝友爱，内外死丧婚嫁之不能自持者，莫不己任之。尝以户部侍郎为其兄乞换一五品致仕官，天子怜其意，特以太子谕德与其兄。至於亲戚僚友，间无所阙，由是议论不能饶借所无者，而所无者亦以是畏避之。为理尚严明，勤於举察，胥吏辈始皆难於公，然而终卒无大过。词色朗厉，若不可支梧，然而下於己者，能以理干之，无不即时换己见。此其所多也。铭曰：
    怯声佞，直持劲正根乎性。抑厄病横，寿景盛由乎命。我用其劲，齿与位并。铭於子孙，用我为镜。
    ●卷六百五十五
    ☆元稹（九）
    ○故中书令赠太尉沂国公墓志铭
    长庆二年某月某日，司礼氏持第一品弩已下，备卫，椎钲鼓鸣铙箫笳笛，前导我沂国公洎某国夫人某氏合葬於某县某乡某里某原。先是沂国嗣子肇乞予铭墓石。
    按沂国公姓田氏，讳某，字某，平州卢龙人。曾祖，官至郑州别驾；祖延恽，官至安东都护府司马，沂国既贵，赠尚书右仆射；父庭，官至银青光禄大夫相州刺史中丞，沂国既贵，累赠至司空。公本讳兴，司空第某子。幼敏隽，年十八，为魏博衙前都知兵马使，自是魏剧地剧职，尽更之，由太子宾客沂国公累加殿中御史、侍御史、中丞、秘书监。元和七年同节度副使，步射之众皆隶焉。魏帅季安卒，子怀谏始十馀岁，恶辈树之，不累月，魏法大坏。一旦万众相叫噪，皆曰“田中丞当为帅”，公曰：“叱叱止止。”众曰：“何谓也？”公曰：“尔辈牵制孺子犹一累，吾焉能受？尔辈即欲受吾使，用我乎？”皆曰：“诺。”公曰：“孺子之家敢有辱者死，擅杀人者死，掠财者死，天子未命敢有言吾麾节者死，讫吾世敢有不从吾忠孝者死，汝辈可乎？”皆曰“可。”公乃状其事於先帝，先帝大悦，降工部尚书魏、博、相、卫、贝、澶六州节度支度营田观察处制，刻节以授之，而又赐缗钱、赦死罪、复租入。公乃献地图，编口籍，修职贡，上吏员，凡魏之废，不关於有司者悉罢，军司马已下，皆请命於廷，然後斩暴乱，叙劳旧，除僭异，弛禁闭，家家始以灯火相会聚，亲戚吉凶通吊问，出入封无所诘。魏之人，老者闻见平时多出涕，少者不知所以然，百辟四方皆奉贺。明年锡嘉名，莹铟年加仆射，十三年子布功於蔡，加司空，十四年帅师克东平，加司徒平章宰相事，八月朝京师，乞侍从，先帝付以山东，加侍中实封以遣之。十五年，会上新即位，成德表帅，上曰：“非吾勋贤，莫可入者。”转中书令以往焉，是日命子布节度河阳以张之。公既入镇，去就事法犹在魏，魏之人相与立石乞文於陛下，陛下诏臣稹为文以付之。先是瀛之乐寿、博野入於镇，公乃奏归之。
    长庆元年七月，幽州乱，公即日命将悉帅麾下集於境，镇人初受制，未惯用於王，是月二十八日潜作乱，公薨於师，年至五十八。天子震悼，罢五日朝，册赠太尉，下诏征天下兵，且命子布脱总魏师以自报。兵势未合，布冤愤自杀，遂罢讨。三年，镇人归其丧，诏葬有加焉。
    呜呼！魏之法虐切疑忌，诸将以才多死者，公既故为刺史子，又多才好读书，识理乱形势，孝友信义，士众多附服，官望已重，不宜免，然而晦养谨慎，不下二十年，讫无祸，用是建大勋，更大镇，模样声名，施於後世，身以忠殁，子以孝殁，累累在坟下者，如公几何人？公若干男、若干女，子布，终魏博节度使，子肇，凤翔府少尹，子某将军，子某某官，子某某官，女邵氏、某氏妇。近世勋将，尤贵富者言李、郭，然而汾阳、西平，犹不得父子并世为节制，公与子布同日登将坛，诸子洎伯季，龟纟呙金银，被腰佩者十数人，不亦多乎哉！铭曰：
    忠乎仁乎？可以用於彼，而不可用於此乎？何魏人之不我以异，而镇人之不与我为徒？化苌宏而为血，辨青於苇蒲。感异物之先兆，岂人力之能图。送横之客歌《薤露》，吁嗟沂公今已乎。
    ○唐故中大夫尚书刑部侍郎上柱国陇西县开国男赠工部尚书李公墓志铭
    按李发事魏，为横野将军申国公，十一世而生有唐绥州刺史明，明生太子中允进德，进德生昌明令珍玉，珍玉生雅州别驾赠礼部尚书震，公即尚书第三子，讳建，字杓直。
    始以进士第二人试校秘书郎，判容州招讨事，复调为本官。会德宗皇帝选文学，公被荐。上问少信臣，皆曰闻而不之面，唯宰相郑瑜对曰：“臣为吏部侍郎时，以文入官当校秘书者八，其书则驰他人书，建不驰，故独得。”上嘉之，使居翰林中，就拜左拾遗。会德宗皇帝崩，郓帅擅师于曹，诏归之，公不肯与姑息，时王叔文恃幸，异公意不随，卒用公意，郓果帖。後一年，司直给事府。会朝廷以观察防御事授路恕治於，恕即日就公求自贰，降拜六而後许，诏赐五品服，供奉殿中以贰焉。会恕复取不宜为宾者，公罢去，归为殿中侍御史。有诏天下俟三节来献，先是襄帅均（裴均）献在邸，亟相命俟节以献之，公力争不可，意作《谬官》诗。寻为员外比部郎，转兵部、吏部。始命由文由部而仕者，岁得调，编类条式，以便观者，罢成劳书，凡成否之状急一月，人皆便之。迁本曹郎，换兵部郎中知制诰。丞相视草时，微有窜益，遂不复出，乐为少京兆。会仲兄尚书逊被口语，上疏明白，出刺沣州。入以亚太常，於礼部中核贡士，用已鉴取文章，选用多荐说者。遂为礼部侍郎，迁刑部，权於吏部郎众品。一夕，无他恙，而奄忽将尽，举族环之，请召咒妖巫，摇首若不欲者，寡嫂至，敛衣若礼焉，竟不克言而遂薨，年五十八，是岁长庆元年之二月二十有三日也。上为之一日不视事，以工部尚书追命之。後四月，先君於凤翔府某县某乡某里，实五月之二十有五日。夫人渭源县君房氏，容州济之女，在太尉为犹孙。生五男，长曰讷，始二十，朴、恪、悫、硕次第焉。二女，皆十年而下。
    长於议论，用体识为文章。於朋友间好尽言，然而未尝以胜负形喜愠。进退之际，几微不苟，受官法与操行牢不夺，亦未尝皎皎自辨。性洁廉，而沓贪有才者皆进之，考行取友甚峻，能铢两人伦，而滔滔者莫见其厚薄，终肯延荐人，常为讳避其短。善承受得丧，故没身无诞叹之言。没之日，会上合百辟宴御史吏，骤闻其丧，闻者皆怛然爱惜无异词。公始校秘书时，与同省郎白居易、元稹定死生分，至是稹与白哭泣不自胜，且相谓曰：“杓直常自言，在江陵时无衣食，赖伯兄造焦劳营，为纵两弟游学。不数年，与仲兄逊举进士，并世为公卿，而伯兄先杓直没。今杓直复不以疾闻於许，一旦发其丧，其兄何如哉！”许信至，果诲其犹子讷曰：“尔父有不朽行，宜得知者铭，吾悲挠不忍为，尔其告若父之执。”子讷遂来告，曰为志，且铭，铭曰：
    日出入安归？今日之日是，前日耶非？君去此安之？念君梦君兮，是君也非？之死信冥冥兮，安用铭此为？死而尚可识兮，鱼膏大夜，安忍观此词！
    ○唐故朝议郎侍御史内供奉盐铁转运河阴留後河南元君墓志铭
    有魏昭成皇帝十一代而生我隋朝兵部尚书府君讳某，後五代而生我比部郎中舒王府长史府君讳某，君即府君之第二子也，讳某，字元度。娶清河崔邻女。生四子：长曰易简，荥阳尉；次从简，曲沃尉；次行简，太乐丞；幼宏简。长女适刘中孚，中孚早卒；次婴疾室居；次适苏京，举进士；次适李殊，殊妻早夭。君始以恒王参军附太学治《春秋》，中授左清道府录事参军，历湖丞，秩罢。丁比部府君忧，服阕，调兴平、长安、万年尉。丁荥阳太君忧，服阕，除万年丞，迁监察御史，知转运永丰院事、殿中侍御史。留务河阴，加侍御史，赐绯鱼袋。元和十四年以疾去职，九月二十六日，殁於季弟虢州长史稹之官舍。
    呜呼！我尚书府君有大勋烈於周、隋氏，我比部府君责大学行绅间，我诸父法尚严，家极贫，而事事於丧祭宾客，虽帚除薪水，不免於吾兄。贞元初，蝗且俭，我先太君白府君货女奴以足食，君泣曰：“太夫人专门户，不宜乏使令。”取新妇氏媵婢以给货。向是三十年，养育八男女，始元和中，乃复奴婢之籍焉。先府君丛集群言，裁成《百叶书抄》，君惧不得授，乃日一食以斋其心者一月，先太君怜而请焉，由是尽付其书。是岁货婢足食之一日也，日一粥而课写千言，三岁乃卒业。先府君违养之岁，前累月而季父侍御史府君捐馆，予伯兄由官阻於蔡，叔季皆十年而下，遗其家唯环堵之宫耳，皆曰货是以襄二事可也，君跪言於先太君曰：“斯宇也，尚书府君受赐於隋氏，乃今传七代矣，敢有守失以贻太夫人忧，死无以见先人於地下。”由是匍匐乞以终其丧。自兴平、长安、万年尉，俸不过三四万，然奉颜色、礻勺祀、备吉凶、来宾客，无遗焉均也。己虽游千里贸费，毫厘未尝不疏之於书，还启先太君，下示仲、叔、季，且曰：“尊夫人慈不我责，不如是自束，陷不义矣。”其在於京邑，专捕盗者八年，破囊橐，掘盘牙，不可胜数，莫不刑者不恳，强者不暴。其在河阴也，朝廷有事於淄蔡，累百万之费，一出於是，朝令朝具、夕发夕至者，周五星岁。而後功成役罢，凡主供馈之百一於君者，皆以课迁，唯君终不言赏，赏亦不及。
    呜呼！君之生六、七十年矣，四十年事亲，无一日之怠，三十年养下，无一词之倦。抚诸弟无正色之训，而亦不至於不恭；教诸子无鞭笞之责，而亦不至於不令。以闲处剧，而吏不忍欺；以直立诚，而忤不及物。没之日，三子不侍，无一言之念，知叔、季之可以教侄也；室空墙壁，无一顾之忧，知叔、季之可以任丧祭也。呜呼！爱我者张仲，知我者鲍叔，予生几何，惧不克报，或不忘，记之斯文。铭曰：
    唐元和之己亥，惟孟年十一月十六日仲月之良辰，合葬我元君於咸阳县之洪渎川，从先太君之後域，而共於夫人崔之坟。
    ○唐故建州浦城县尉元君墓志铭
    君讳某，字莫之。有魏昭成皇帝十七世而生某官某，君即某官之次子也。少孤，母曰渤海封夫人，提捧教训，不十四五，其心卓然。读书为文，举进士，每岁抵刺史以上，求与计去，且取衣食之资以供养，意义渐闻於朋友间。无何，宗侄义方观察福建，子幼道远，自孤其行，拜言勤求，请君俱去。太夫人曰：“吾有尔兄养吾足矣，尔其遂行。”旋受建州浦城尉，宗侄之心腹耳目之重，以至闺门之令，尽寄於君，上下不怨，诚且尽也。又无何，宗侄观察坊，君亦俱去，心腹耳目之寄皆如初。宗侄殁，子公庆号骇迷谬无所据，君自始至卒任持之，公庆事公虽及喜愠不敢专。元和中，丁封夫人丧，痛毒哽咽，结气膏肓，既免丧，卒不散。十五年八月二日，终於京城南，享年五十八。公庆襄其事。夫人濮阳吴氏，贤善恭干。生一女，女亦惠和，夭君前累月。呜呼！吴夫人可谓生人太苦矣。予与君伯季之间，十岁相得，师学然诺，出入宴游，无不同也。及逾三十年，予亦窃位偷名，官进不已，然而终无濡缕之力及君。君何足悲，适自悲耳！铭曰：
    维元和庚子十一月之四日，四禽交加六神没，吁嗟元君归此室。
    ○夏阳县令陆翰妻河南元氏墓志铭
    予陆氏姊，事父母以孝闻，事姑如事母；善伯仲以悌达，事夫如事兄；睦族以惠和，煦下以慈爱。四者谓之吉德，然而不贵不寿，夭也。呜呼！享年三十有五，殁世於夏阳县之私第，是岁有唐之贞元二十五年十二月之初五日也。冬十月十有四日，葬於河南洛阳之清风乡平乐里之北邙原，从祖姑兆，太上永贞之元年岁乙酉朔旦景申，辰在己酉，须时顺也。
    我系祖有魏昭成皇帝，後嗣失国，今称河南洛阳人焉。六代祖讳严，在周为内史大夫，以谏废，在隋为兵部尚书昌平公，以忠进。君子曰，“忠之後必复”，降五世而生我皇考府君。府君讳某，以四教垂子孙：孝先之，俭次之，学次之，政成之。当乾元、广德之间，郡国多事，由云阳、昭应尉，冯翊、猗氏长，迁於殿中侍御史，或未环岁，或未浃时，而五命自天，非夫公不来则人不苏，公不迁则善不耸，何是之速也。董方书奏议者凡八人。其在比部郎中也，宗人得罪有不察。夫玉与珉类而不杂者屈，我府君为虢州别驾，累迁舒王府长史。至则悬车息宴，浩如也。尝著《百叶书要》，以萃群言，秘牒一开，则万卷皆废，由（阙）惧夫百氏之徒，一归於我囿，所不乐也，故世莫得传。呜呼！盛德大业至矣，不峻其位，不流其化，时哉！时哉！我外祖睦州刺史荥阳郑公讳济，官族甲天下。我太夫人圣善仪六姻、训子妇，以悯默罚婢仆佣保，以庄厉为鞭笞用，至於儿稚不能名夏楚，而高々於他门。肆我伯姊，穆其严风，柔以慈旨，於人有加矣。生十四年，遂归於吴郡陆翰。
    翰国朝左侍极兼右相敦信之元孙，临汝令泌之元子，魏出也。魏之先文贞，有匡君之大德。翰少孤，事亲以至行立，释褐太平主簿。我姊由是而归之，逮陆君之宰夏阳也，事姑垂二十年矣。姑爱之若慈母，妇敬之若严君，虽母兄之馈，不授於姑则不至，而况於私其财乎？闺门之内，未尝以往复之言闻婢仆，而况於相色乎？及太夫人之沈痼也，夫人亦不利行作有年矣，然而药不尝於口则不进，衣不出於手则不献，冬之夜、夏之日，环侍其侧者周二、三岁，衣不释体，倦不形色，曾不以己之疾为矣。呜呼！闵之养其亲也，方於此何如，吾不知也。至於陆君之在疚也，克哀敬以终之，旧疾暴加，不数日而衅作。陆君縻职他县，至则无及矣。将诀之际，子号女泣，问其遗训，则曰：“吾幼也辞家，报亲日短，今则已矣，不见吾亲。亲乎，亲乎！”西望而绝。
    痛夫！孝於亲，敬於姑，顺於夫，友於兄弟；辞世之日，母不获抚，夫不及决，兄不得临，弟不得侍。天乎淑善，反以为罪乎？二女曰燕、曰迎，两男师道、峤。夫人兄沂、兄，弟积、弟稹，或游远，或守官，或归养，皆不克会葬。陆君先是职於使，又不克董丧。从父季&lt;厂┆&gt;以二子襄事，礼也。我尊夫人有命於小子稹曰：“吾大惧夫馨香之行，莫炽於後，尔其识之。”是用衔┰陨涕，篆铭於圹。铭曰：
    呜呼！有唐陆氏孝夫人元氏之墓。
    ○唐左千牛韦母段氏墓志铭
    唐少保赠仆射韦公幼子左千牛，母曰武威段氏，故衢州司田参军岌之第二女也。其四代祖褒国公扬州都督赠辅国大将军，生曾祖宣州长史讳宏圭，生大父州刺史讳怀本。先是仆射裴夫人早世，女抱子幼，思所以仁之者，命主养之。始长安令至於都留守，敞钆户、主婚嫁者，殆十五岁。当贵大之家，处谦谦之势，然而不怨不德，礼得其宜，信难矣。今仆射丧益不失，非盛勋烈之後，其孰能如此哉！元和四年九月十九日，暴疾终於履信第，享年四十。定其年十二月二日，葬於河南县龙门乡之午桥村。凡韦氏之族姻闻其丧，莫不亲者悲，疏者叹，不亦善处其身哉。故仆射诸子洎诸女，皆服兄弟之母服，而哀有加焉。始予亡妻生不月而先夫人殁，免水火之灾，成习柔之性，用至於妆栉、针组、书诫、琴瑟之事无遗训，诚有以赖焉。是以予妻之言於予曰：“离则思，思则梦，梦则悲，疾则泣，恋恋然予不知其异所亲矣。”诀予之际，切以始终於敬为托焉。今日之志其终乎。铭曰：
    母以子贵，贵必因人。人本乎祖，祖盛厥勋。昔我稚室，没怀其仁。仁莫之报，没而有云。今复泯矣，报之斯文。
    ○唐故福建等州都团练观察处等使中大夫使持节都督福州诸军事守福州刺史兼御史中丞上柱国赐紫金鱼袋赠左散骑常侍裴公墓志铭
    公讳某，字某。河东闻喜其望也。唐故长安县令讳安期，赠左散骑常侍讳後己，赠工部尚书讳郜，其父祖其曾也。赠晋阳县太君王氏，其母也。故清河县君房氏，其室也。昭应县令稷，虔州刺史，县令及，其季也。进士诲，进士警，其子也。辛少穆孝尧一阳观李及，其婿也。参军於彭，尉於雒，丞於湖城，复尉於奉先，主簿於太常，录事於华，户曹於京兆，检校水部员外郎侍御史佐於襄，令於醴泉，检校库部员外郎侍御史兼中丞团练观察於福建，其官也。中大夫、上柱国、紫绶金鱼，其阶、其勋、其赐也。岁某月之某日、癸卯某月之某日、甲辰某月之某日，其始、其薨、其葬也。某县某乡某里之某原，其墓也。少好学，家贫，甘役劳於师，雨则负诸弟以往，卒能通开元礼书，中甲科。在湖城时，杖刺史若初宠卒，返致若初谢。在华时，会刺史故相郢将至，旧法尽取行器於人，公不取给，官司所有粗陈之。其他廉法不挠皆称是。刺史郢卒以上下考讠州之，初状请白京兆尹於陵，由是奏为剧曹掾。佐襄时，新换帅，公为新帅均驰抚其师，会众卒将食旧帅宾，公遏之不果食，既而均至，傲狠不用礼，公去之。在坊时，岁旱，廪库空少，不数年皆羡溢。在郑时，朝廷有事淄蔡，驴车粟刍，一出於郑，均次征役，征人用不扰。义成节度光颜将出师，乞自副，且专留事，讫师还不绝粮饷。义成换帅，仍为副，皆带刺史事。理郑凡三年，郑人宜便。观察福建时，锭俗佻剽，食税重繁，急则散去，缓则偷苟，持之五载不失所。逮其就徵，内外以才自许为剧职者皆开路。不幸薨於扬。天子闻之，罢一日朝，降使者赙粟帛，仍以左散骑常侍追加焉。予与公姻懿相习熟，及予来东，自谓与公会於途，晨涉淮而夕闻其讣。其子诲，雅知予有旧，因请铭。大凡公之行，孝爱友顺，显扬前人，冬曹晋阳，宠备幽穸，而又勤尽让，不为竞争，官卑时多为官重者所与，居重官人皆以经惯吏理为美谈，不如是安能富贵其身哉。铭曰：
    实而无文，行则不振。不有好辞，安知令闻。我有禄位，荣於子孙。亦又记志，其期不泯。
    ○故金紫光禄大夫检校司徒兼太子少傅赠太保郑国公食邑三千户严公行状
    曾祖方约，皇利州司功参军赠太常少卿。祖挹之，皇徐州符离县尉。
    父丹，皇殿中侍御史东川租庸盐铁青苗等使赠礼部尚书。
    某州某县某乡某里，严某，字某，年七十七。
    公少好学，始以大历八年举进士，礼部侍郎张谓妙选时彦，在选中。不数年，补太子正字。历栎阳尉，试为大理评事福州支，使复以监察里行为宣歙观察判官，转殿中兼侍御史，充团副，加检校著作郎，赐章服。入拜尚书刑部员外郎，一年转太原少尹，赐金紫。寻加北都副留守兼御史中丞，又加行军司马检校司封郎中。特命为银青光禄大夫检校工部尚书河南节度支度营田观察处等使兼太原尹御史大夫北都留守，再命加检校尚书右仆射，三命加金紫光禄大夫检校尚书左仆射扶风郡开国公，食邑二千户，四命加检校司空，始特命至是凡九年。朝京师，真拜尚书右仆射，依前检校，寻以检校司空拜荆南节度观察支度等使兼江陵尹御史大夫，进封郑国公，食邑三千户。後累岁迁山南东道节度观察处支度营田等使兼襄州刺史，司空大夫皆如故，就加淮西招抚使，征拜太子少保，依前检校司空，换检校司徒兼太子少保，判光禄卿事，复换太子少傅，依前检校司徒。疾告久之，有司上言“百日不视事当绝俸”，特诏有司无绝俸。长庆二年五月二十七日，薨於家，上为一日不听朝，诏赠太保，出内帛以赠赙之，恩有加也。
    初贞元中，宣歙观察使刘赞以公勤信精尽，深所委异，十年之间，政无细大，一以咨之。及赞府除，掌赞馀务，德宗皇帝善公之所为，是有刑曹之命，且欲任用焉，会太原节度使李说婴疾旷废，遂命副助之，其实将代说矣。公事说愈谨，待下愈谨，及说薨而人人皆愿为帅，德宗皇帝因人焉。元和初，杨惠琳反於夏，公上言曰：“陛下新即位，惠琳不诛，威去矣。臣请偏师断其头。”优诏许之。公乃秣刍以载於车，粮以曝於日，赍挽轾重，人利百倍。惠琳诛，是有金紫大夫尚书左揆开国扶风之命焉。明年，贼辟劫蜀兵以叛，诏公分师以会伐，令司空光颜将往会。公乃悉出帐下卫以骁果之柄以付之，然後丰其资赏，副以兼乘，涉栈道者五千馀骑，人无徒步而进者，马有羡力，兵不劳困，蜀人骇窜，自我功为多。役罢，是有检校司空之命焉。公之始帅太原也，内外乘马不过千馀匹，三年，皂而秣之者六千匹，出之於野者以万数，及今十不能一二焉，尝大阅於并城东，种落毕会，旗帜满野，周回数十里不绝。时回鹘悔录将军来在会，闻金鼓震伏。其在江陵也，蛮酋张伯靖杀长吏，劫据辰、锦诸州，连九洞以自固，诏公讨之，公上言曰：“缘溪诸蛮，狐鼠ㄣ窜，王师步趋，不习嵌，氵斥水行舟，进寸退里，昼不得战，夜则掩覆，攻实危道，招可怀来。臣今谨以便宜，未宣讨诏，先遣所部将李志烈赍书谕旨，俟其悛心。”不十馀日，伯靖果以隶黔六州之地乞降下公。天子褒异，一以委公，公命志烈复往，伯靖遂以其下舒秀和等来就戮，诏公皆署麾下将以抚之。由是六州平，而伯靖亦卒为我用。荆俗不理室居，架竹苫茅，卑庳褊逼，风旱麾戛，高然自火。公乃陶瓦积材，半入其直，勉劝假借，俾自为之。数月之间，廛如化，灾害减少，人始歌之。及朝廷有淮蔡之师，乃命公为襄阳节度以招抚之。既至，再旬而王师济汉，器备车徒，皆若素具，俸秩禀禄，一以资军。
    公之大概，推诚厚下，善用人之所长，故诛琳破辟，柔伯靖、秀和，皆谈笑指麾，而人人自输其效。理身理家，和易孝敬，亲丧不自支，事兄嫂有过人者。前後四显亲，而先府君位尚书，先夫人封虢国。朋友姻戚，泳游於德宇者如归焉。自始建牙选将，开幕壁，於今才二十年矣，目击为将相者，逮不肖凡九人焉，其馀从公而同奉朝请者可知也。公之先自两汉至隋氏，郡守、列侯、驸马、御史、郡丞、将军、刺史、著作郎，数百年冠冕不绝代，若公之出入更践，位与寿极，其上无如也。高祖协，贞观中文皇征辽，为海东运粮使洮州都督。自高祖至王考礼部府君，为政皆严明无畏避。初府君为松滋、江陵令，恃豪赖军目气势者，比比皆杖杀，邑人相与刻石歌咏之。先是开元天宝间，安之尉京剧，挺之更右职，破坏豪黠如神明，至是挺之子武洎府君又著称。有唐言断者，先严氏焉。自公始用儒素谦廉见推於早岁，及为大官，益自劳谨，贵贵尊尊，而哀贱下於己者，虽走胥、负卒、幼子、童孙，终不得闻辱诟之言，而窥怠惰之容矣。用是享年七十七，仕五十年，一为尚书，三历仆射，六兼大夫，五任司空，再践司徒，三居保傅，阶崇金紫，爵极国公，荆并襄皆天下重地也，继为统帅者十有四年，前後奏名刺率百辟以慰庆吉凶者凡八载，然而褫免之诮，不闻於耳，忧悔之绪，不萌於心，非夫上取信於其君，下取信於其友，权近不疑於畏逼，戎旅赖我以安全，其孰能如此哉！《诗》所谓“终温且惠，淑慎其身”，於实敢信。
    备录闻诸有司，谨状上尚书考功。稹燮赞无状，孤负明恩，天付郡符，官未称责，日夜忧畏，岂暇为文？无何，太保公诸子，以稹门吏之中，恩顾偏厚，具状官阀，且讣日时，愿布有司，以旌懿行。其间亲承讲贯，子孙不得而闻者，往往漏略，恐他人纂撰，益复脱遗，感念曩怀，遂书行实。其所行事，由荆而下，皆所经见，由荆而上，莫非传信。饰终定谥，期在至公。谨状。
    ○告畲三阳神文
    维年月日，通州司马稹，用肴酒为州人告於畲三阳之神：图籍镌载，耆艾传述。通之盛时，户四万室。耕稼骈致，谣讴涌溢。廛珠玉，楼雉丹漆。孝顺子孙，廉能吏卒。轩然神功，坐受嘉栗。政式不虔，人用不谧。夺富挠豪，轧穷役疾。弱者逋播，悍者愤怫。饥馑因仍，盗贼仓卒。闾落焚燔，城市剽拂。人民遂空，万不存一。神居毁荡，神气萧[
O51]。再完陋宫，榻不容膝。仅有鸡，无复芬。豺虎号噪，麋鹿幽噎。厉鬼瘅人，贪吏殄物。邱墟，门户蒿荜。神又何情，受人祈乞。呜呼！罔天轴地，罗星走日。水火炎润，原隰生出。古不独加，今不独屈。化由人兴，胡不为率。我贰兹邑，星岁三卒。熟视民病，饱闻政失。自丧守後，月环其七。弊深力薄，未暇纤悉。都卢虚持，先後排比。附防风俗，简用纪律。功不甚农，虚不胜实。乃劝州人，大课芟钅至。人人自利，若受鞭扌失。旋六十里，功旬半毕。呜呼！教则人功，理有阴骘。农劝事时，赏信罚必。市无欺夺，吏不侵轶。非神敢烦，在我有术。雷蛰雨枯，蒸顽曝郁。（阙）导百来，呵厉四逸。非我敢知，有神之吉。惟我惟神，各┰其┰。神永是邦，我非常秩。继我者谁，为神斯栗。尚飨。
    ○告畲竹山神文
    稹闻天好平施，而特累山岳，许其嵩崇，圣王亦视之公侯，不惜牲币，盖以其镇定区宇，舒贮风云，毓栾栌栋础，洎百谷万货，以资养於人也。至於蒙翳荟罗，恶木穴窟，虺蜥虎豺，迎碍吞噬，以遂其高傲坚顽之势，非天意也。按通之载号神，为名山川，且迩邑屋，而扶道途，然而不砟不获，不础不柱，集ァ蟒，蔽弊道路，将五十年矣，实人力之不足於山也，非神之过。今天子斩三叛之明年，通民毕赋用其间，馀夹津而南，开山三十里，为来年农种张本。自十月季旬，周甲癸而功半就。郡司马元稹，率属攸酒肴，以告於神曰：“通之邑居，才二百室，一旦为神剪翳秽，戮豺狼，幅员六十里之地，亦足为用力於神，神其戒哉。”敬用嘉祝，祝曰：“为山输力，为民丰食。廪以万亿，蟊贼以殛。报用黍稷，谥用正直。播布不殖，淫厉不息，风雨不式。麋不比，俾民无得，将他山是啬。弃神之域，为神之羞，永永无极。神其畏哉。尚飨。”
    ○报三阳神文
    维元和十三年九月十五日，文林郎守通州司马权知州务元稹，谨遣摄录事参军元叔则，以清酒庶馐之奠，以报於三阳神之灵：越九月始践朔，霖雨既旬。式从典，俾吏拜稽首，祈三辰克霁於明神。神初飨若不逾祈，幽妖灵虬不克乱，负输获熟者赖神之仁。仁必报，式备报典不敢谖。伏惟尚飨。
    ○祈雨九龙神文
    稹始以长庆二年夏六月相天子无状，降居於同，愁惭焦劳，求念人隐，思有以报陛下莫大之恩。涉岁於兹，理用不效，冬不时雪，春不时雨，越二月，宿麦不滋，耒耜不利。大惧兹岁，患成於人，以羞陛下之奖寄，刻责罪悔，罔识攸咎。大凡天降疵厉，必因於人，岂予心之虚削孤独，依倚气势耶？将予刑之僭滥失所，冤哀无告耶？或予政之抑塞和令，开泄闭藏耶？举动云为，罔不在我，神怒天在谴，降灾於我身，我不敢让。今夫蠢蠢何罪，物物何知，使不肖者长理，而灾害随至，无乃天之降罚，不得其所耶！痛毒恻怛，无所赴露。惟龙司水於同，同人神之，谨斋戒沐浴，叩首挥泪，愿以小子稹为千万请命於龙。龙其鉴之：克三日，雨我田畴，其有以报，不然，灾於予身，亦足以谢。伏惟尚飨。
    ○报雨九龙神文
    同州刺史元稹，谨以清酌庶馐之奠，敬祭於九龙之神。是月己巳，刺史稹以二从事蒙受尘露，百里诣龙，为七邑民赴诉不雨。予固惭恻，言讫涕下，亲为龙言。龙意享若，是夕而应，庚午而降，辛未而洽，癸酉而饫，甲戌而霁，乙亥而报。报典不渝，龙宜永，讫是嘉谷，勿旱勿霪，岁其有成，无忘龙德。尚飨。
    ○幽州平告太庙祝文
    维长庆元年岁次辛丑五月景申朔十四日己酉，孝曾孙嗣皇帝臣讳某，敢昭告於太祖景皇帝：天革隋暴，付唐养理。高祖太宗，奉顺天纪。元宗平宁，六合同轨。物盛而微，墉崇则毁。网漏鲸鲵，隙开蝼蚁。幽燕狼顾，齐赵虎视。割据封壤，传序孙子。不贡不觐，自卒自始。圣父披攘，震骇波委。擒灭斩除，如运支指。冀方独迷，再伐再已。碣石是征，承诏唯唯。逮臣寡昧，虔奉先旨。洞照诚明，涤濯痕耻。承元云奔，总亦风靡。悉率赋舆，尽献州里。不命一将，不戮一士。不费一金，不亡一矢。五纪逆命，一朝如砥。实天垂休，实圣垂祉。敢荐成功，以永千纪。尚飨。
  </div>
  <div class="pagination">
   <a href="全唐文_page381.html">
    上一页
   </a>
   <span>
    ...
   </span>
   <a href="全唐文_page377.html">
    377
   </a>
   <a href="全唐文_page378.html">
    378
   </a>
   <a href="全唐文_page379.html">
    379
   </a>
   <a href="全唐文_page380.html">
    380
   </a>
   <a href="全唐文_page381.html">
    381
   </a>
   <span class="current-page">
    382
   </span>
   <a href="全唐文_page383.html">
    383
   </a>
   <a href="全唐文_page384.html">
    384
   </a>
   <a href="全唐文_page385.html">
    385
   </a>
   <a href="全唐文_page386.html">
    386
   </a>
   <a href="全唐文_page387.html">
    387
   </a>
   <span>
    ...
   </span>
   <a href="全唐文_page383.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
