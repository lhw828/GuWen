<!DOCTYPE html>
<html>
 <head>
  <meta charset="utf-8"/>
  <title>
   古文集成 - 第 22 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古文集成 - 第 22 页/共 23 页
  </h1>
  <div class="content">
   东莱批【看回互转换贯珠相似辞简意多大抵文字使事须下有力言语】
　　晋文公既受原于王难其守问寺人勃鞮以畀赵衰【先说事因使事起头要接有力】余谓守原政之大者也【主意】所以承天子植霸功致命诸侯【文势见意已着寺人】不宜谋及媟近以忝王命【接有力分开铺叙见得出处应】而晋君择大任不公议于朝而私议于宫不博谋于卿相而独谋于寺人虽或衰之贤足以守国之政不为败【正文公罪轻过了】而贼贤失政之端由是滋矣【上说朝与宫下说卿相寺人下四句不合掌所谓异様不俗承上说双闗回互○下字好轻过】况当其时不乏言议之臣乎【此一叚生下句先理一句亦应卿相大抵如贯珠前既说不谋于卿相到此説防外】狐偃为谋臣先轸将中军【左僖二十八年】晋君防而不咨外而不求【下字】乃卒定于内竪【与媟近相应】其可以为法乎且晋君将袭齐桓之业以翼天子乃大志也【换新意好○与政之大者相应】然而齐桓任管仲以兴进竪刁以败【史齐世家桓公既得管仲脩齐国政桓公始霸管仲病桓公问谁可相者曰竪刁如何对曰自宫以适君非人情难亲管仲死桓公不用管仲言竪刁専权公卒竪刁立公子无诡为君五公子争立作乱】则获原啓疆适其始政所以观视诸侯也【文势下字文字好处】而乃背其所以兴迹其所以败【引○意到语壮】然而能霸诸侯者以土则大以力则彊以义则天子之册也诚畏之矣乌能得其心服哉【过好换好下文回缓衰既是贤説到此正难解说故以土则大几句见得有力回互好处】其后景监得以相卫鞅【史本传公孙鞅八秦因孝公宠臣景监以求见孝公以鞅为左庶长后封为商君】石得以杀望之【縁他好误了○萧望之传】误之者晋文公也【趣上说】呜呼得贤臣以守大邑则非失举也盖失问也【此一叚余意精神○又是一意举赵衰未为不是问寺人则非】然犹羞当时陷后代如此况于问与举又两失者其何以救之哉【精神】余故着晋君之罪以附春秋许世子止赵盾之义【外事结切○又是一个意缴结好○事见左昭十九年】
　　楚议【宛丘】
　　楚虽三户亡秦必楚楚人之志也而言卒验何也曰杀人者必见杀虐人者还自虐自有覆载以来未有能免者何则天道也秦防六国秦虽防乎楚楚怨秦最深怨深者复之必力人事也此理之所必至也又何怪焉
　　韩信议【宛丘】
　　或问韩信服高帝乎余曰韩信为高帝将数年常将重兵防大国而动以武涉蒯通之邪説信无所顾召之而至令之而行何为不服然则何为卒反余曰信服高帝之智力而不服其为人是以反也然则何也夫信之反非重失楚也在夫伪游云梦而执之也夫伪游云梦之计是市井下俚之智而万乗之主亲行之此信所以怏怏北面而薄其君以谓不足为其下也夫暴夺人之冨贵而幽囚之欲使夫雄桀者帖然而无怨非服之以徳屈之以理则不可夫以下俚市井之策而诈韩信彼身可执心轻其上矣彼且问其计出于谋臣则君臣皆轻是不反何待然则为高祖者奈何必从夫反形明白乃明其罪引天下兵诛之耳信虽难制然不过数年而定一伪游而缚韩信自尔出令天下谁敢信之欤
　　韩信议【宛丘】
　　自古士有所负而功名见于世者未尝有肯以身轻就人者也何者彼轻就人者其规矩凖绳将在彼矣夫如是则我之所有安得尽布之哉且保镆鎁之利者不以试薪售和氏之璧者不以登门彼皆不求人而人自求之若不得已焉而后即之者亦自其理然也韩信当秦之亡天下之穷士也非有孔孟进退之节然萧何独察其非汲汲于求显待之不厚礼之不至则不为用也故以高帝之倨必使之筑坛斋戒备礼而后官之举之三军之下而加之诸将之上而不疑知不若是信将不满而无留心矣诸葛亮战国之防士也高卧于隆中其主就而后起而后能使刘备三分天下而伸于彊敌彼孙武求试兵法于宫人叔孙通度上所能行而蕝礼其事业功名卒以不显有以也夫
　　平江南议【宛丘】
　　余闻诸故老言樊若水不得志于李氏乃献浮梁自采石济江卒用其策取江南余尝恨焉若水李煜之臣叛其主而来且不当受况献防以防其国乎是时艺祖西平巴蜀南朝吴越威徳响震而李氏自周以来国蹙民惧亡可立待朝廷使防江诸郡大治舟师顺流而下由歴阳趋金陵李煜不足亡也何患无防而用此奸人叛夫之计乎晋文不以原易信而诸侯服汉高帝斩丁公以正君臣之大义余谓当缚若水送李煜使甘心焉不然正其叛主之罪而诛之以示天下江南君臣当望风向义之不暇岂不谅乎伟哉惜乎当时在廷无为此言者也
　　救灾议【南丰】
　　东莱批【此一篇后面应得好説利害体】
　　河北地震水灾隳城郭壊庐舍百姓暴露乏食主上忧悯下缓刑之令遣持循之使恩甚厚也【转】然百姓患于暴露【转】非钱不可以立屋庐患于乏食非粟不可以饱【两句纲目】二者不易之理也【此一叚文字有操纵】非得此二者虽主上忧劳于上使者旁午于下无以救其患塞其求也有司建言请发仓廪与之粟壮者人日二升幼者人日一升主上不旋日而许之赐之可谓大矣然有司之所言特常行之法非审计终始见于众人之所未见也【闗鎻破前説○结前説】今河北地震水灾所毁败者甚众可谓非常之变也遭非常之变者亦必有非常之恩然后可以振之【应常行字】今百姓暴露乏食已废其业矣使之相率日待二升之廪于上则其势必不暇乎他为【作文好散说】是农不复得修其畎畆商不复得治其货贿工不复得利其器用闲民不复得转移执事【开说文字畅】一切弃百事而专意于待升合之食以偷为性命之计是直以饿莩之徒养之而已非深思逺虑为百姓长计也【警策】以中户计之户为十人壮者六人月当受粟三石六斗幼者四人月当受粟一石二斗率一户月当受粟五石【下得好】难可以久行也则百姓何以赡其后久行之则被水之地既无秋成之望非至来嵗麦熟赈之未可以罢自今至于来嵗麦熟凡十月一户当受粟五十石【筭得分明】今被灾者十余州州以二万戸计之中戸以上及非灾害所被不仰食县官者去其半则仰食县官者为十万户食之不遍则为施不均而民犹有无告者也食之徧则当用粟五百万石而足何以办此又非深思逺虑为公家长计也至于给授之际有淹速有均否有真伪有集防之扰有辨察之烦厝置一差皆足致弊又羣而处之气久蒸薄必生疾疠此皆必至之害也且此不过能使之得旦暮之食耳【转】其于屋庐构筑之费将安取哉屋庐构筑之费既无所取而就食于州县必相率而去其故居虽有颓墙壊屋之尚可完者故材旧瓦之尚可因者什器众物之尚可頼者必弃之而不暇顾甚则杀牛马而去者有之伐桑枣而去者有之其害又可谓甚也今秋气已半霜露方始而民露处不知所蔽盖流亡者亦已众矣【警防】如不可止则将空近塞之地失鬬战之民此众士大夫之所虑而不可谓无患者也空近塞之地失耕桑之民此众士大夫所未虑而患之尤甚者也【结生下意结前生后】何则失战鬬之民异时有警边戍不可以不増尔失耕桑之民异时无事边籴不可以不贵矣二者皆可不深念欤万一或出于无聊之计有窥仓库盗一囊之粟一束之帛者彼知己负有司之禁则必鸟骇鼠窜窃弄锄梃于草茅之中以扞游徼之吏【不重説盗贼文字有回互】强者既嚣而动则弱者必随而聚矣不幸或连一二城之地有枹鼔之警国家胡能晏然而已乎【回互】况今外有夷狄之可虑内有郊祀之将行安得不防之于未然销之于未萌也然则为今之防【前説害自此以下説利】下方纸之诏赐之以钱五十万贯贷之以粟一百万石而事足矣何则今被灾之州为十万户如一戸得粟十石得钱五千下户常产之赀平日未有及此者也【说利破有司说○献防】彼得钱以完其居得粟以给其食【应】则农得修其畎畆商得治其货贿工得利其器用闲民得转移执事一切得复其业而不失其常生之计与专意以待二升之廪于上而势不暇乎他为岂不逺哉此可谓深思逺虑为百姓长计者也由有司之说则用十月之费为粟五百万石由今之説则用两月之费为粟一百万石【説利害分明】况贷之于今而收之于后足以振其艰乏而终无损于储峙之实所实费者钱五钜万贯而已此可谓深思逺虑为公家长计者也【与前相应得刘向文字体】又无给授之弊疾疠之忧民不必去其故居苟有颓墙壊屋之尚可完者故材旧瓦之尚可因者什器众物之尚可用者皆保而不失况于全牛马保桑枣其利又可谓甚也虽寒气方始而无暴露之患民安居食足则有乐生自重之心各复其业则势不暇乎他为虽驱之不去诱之不为盗矣夫饥嵗聚饿殍之民而与之升合之食无益于救灾补败之数此常行之弊法也今破去常行之弊法以钱与粟一举而赈之足以救其患复其业河北之民闻诏令之出必皆喜上之足頼而自安于畎畆之巾负钱与粟而归与其父母妻子脱于流离转死之祸则戴上之施而懐欲报之心岂有已哉天下之民闻国家厝置如此恩泽之厚其孰不震动感激恱主上之义于无穷乎如是而人和不可致天意不可恱者未之有也人和洽于下天意恱于上然后玉路徐动就阳而郊荒夷殊陬奉币来享【文字】疆内安辑里无嚣声岂不适变于可为之时消患于无形之内乎此所谓审计终始见于众人之所未见也【结】不早出此或致于一有枹鼓之警则虽欲为之将不及矣或谓方今钱粟恐不足以办此夫王者之富藏之于民有余则取不足则与此理之不易者也故曰百姓足君孰与不足百姓不足君孰与足盖百姓富实而国独贫与百姓饿殍而上独能保其富者自古及今未之有也故又曰不患贫而患不安此古今之至戒也是故古者二十七年耕有九年之蓄足以备水旱之灾然后谓之王政之成【前食货志】唐水汤旱而民无捐瘠者以是故也【同上】今国家仓库之积固不独为公家之费而已凡以为民也虽仓无余粟库无余财至于救灾补败尚不可以已况今仓库之积尚可以用独安可以过忧将来之不足而立视夫民之死乎古人有言曰剪爪宜及肤割发宜及体先王之于救灾发肤尚无足爱况外物乎且今河北州军凡三十七灾害所被十余州军而已他州之田秋稼足望令有司于籴粟常价斗増一二十钱非独足以利农其于増籴一百万石易矣斗增一二十钱吾权一时之事有以为之耳以实钱给其常价以茶荈香药之类佐其虚估不过捐茶荈香药之类为钱数钜万贯而其费已足茶荈香药之类与百姓之命孰为可惜不待议而可知者也夫费钱五钜万贯又捐茶荈香药之类为钱数钜万贯而足以救一时之患为天下之计利害轻重又非难明者也顾吾之有司能越拘挛之见破常行之法与否而已此时事之急也故述斯议焉















　　古文集成巻七十三
　　钦定四库全书
　　古文集成巻七十四　　　宋　王霆震　编前癸集五
　　议
　　举逸民议【刘龙云】
　　探射隠伏妄意必得是前识者之诡性也要之以逹道则踬矣贱近贵逺比所从说是小智者之私婴也防之以公心则屈矣古之人于贤者有一言焉必曰求乎云尔而未始置疑于前识小智则非以夫幽必诣逺必索然后显乃可用近乃可得故邪斯举逸民之意也盖贤者退藏于深渺如罩罩之鱼未易得也洁白不汚如皎皎之驹不徒来也应而非曲徇也出而非虚觏也翔而非苟集也永矢以逝而非不得已也彼将臣之必先賔之彼有馈焉必曰献焉则何世而无逸民哉则亦无时而不举矣窃尝谓潜徳之士如五噫之梁鸿三黜之下惠无适而不有彼惟耻与世俗子浪自沽激规巾糈末利转徙蛮触之域是以蝉蜕嚣埃谢縁人封而在上者或不得而知之知之或不得而如审非必高逝独往皆投渊洗耳徒也亦犹古人藏畔埋民自谓陆沉则岂率在寛闲之野寂寞之濵也邪然人君之求之也不异乎众而直取之寡不丰昵狎迩而先诸振拔之所不逮释此稔熟之后尘伫彼方驰之来轸则亦逸民者诚在所急故也时无有莘之躬耕则三往之币聘为虚礼人非傅岩之操筑则惟肖之物色为徒饰必有臧丈人之贤然后可载而与之俱必有南阳之髙卧然后可以起而与之共亊彼汉之君尝知此矣至其久也弊卒乘焉武帝始以蒲轮迎枚生见主父偃而叹息然犹不免有方朔之尚容光武委礼于故旧之严光势适然尔未见有助也而樊英杨厚之徒激其颓波至三阅顺帝之聘而不少屈李固朱穆以谓处士纯盗虚名良亦有由也至于唐人则殆又甚焉士之既文而不既实非士成绮则公文轩之比也徇物而不徇己非南荣趎则满苟得之类也李渤隠少室韩愈诋以索价高而终南嵩少区区穷絶之域至号仕途捷径逸民之弊一至于此彼孔子所谓天下之民归心焉果若是乎国家由祖宗以来士之防长松而借丰草伍猿鹤而辈鹿豕以逸民自占者时有人焉如杨朴种放辈或召而不至或至而爵不留故大中祥符之制曰颁一尺之诏方俟于来庭驰驷马之车未闻于戒道其急得人乃如是圣上侧席异人惟恐弗及譬犹剖璞穷崖洗去埋蚀披豹防雾发彼幽姿下取文木之殚残更增青黄之新饰往嵗至有徒步由处士而起頴隂者未能阅歳旋见蹑文石摩螭头而厠侍从之列矣士于斯时翕然向慕甚于逺壑之赴隆墀一何盛哉迨今盖歴稔矣卒未有嗣其后者岂遂无其人邪且技痒之卜肆不无拔俗之君平末业之鱼盐时有晚出之胶鬲则况万里之海隅乎直求之未悉尔然贤者耻于自进则惟恐人知而未尝从人而求知缓于必得则惟恐利合而未尝赴人而合利东海之濵有贤人焉吾得而知之然后举北海之濵有贤人焉吾得而知之然后举则是知之每审而举每随之也既已举之则贤否不待较而明矣方复曹搜伍比角之以无益之空文则犹科举若也彼来游来歌者能勿望望而惊乎前日之敦遣是已为今之说也莫若于每嵗之终县委之令而举诸守州委之守而举之监司监司于是乎举而升诸朝朝委二三执政大臣相与诹逮而稽察之信乎其不窽于实也然后即其地给传遣行亦若古人之所谓劝驾之为者率一道无一人焉虽勿举可也率数人而聚一道虽遍举之亦可也及其用也然犹视是人适亊之材否而加举者之惩劝焉则竒伟防出之士宜有出而应上之求矣齐之纨楚之绡防稽之竹箭豫章之金铁陈夏之髹漆穷巴之文梓阿井之沉液与夫丹砂赤箭或生蛮蜒或产儋耳初非近人也惟其人近之是以中国无一物之缺而冨家巨室卒取盈焉又况于逸民者乎顾上之人所求如何耳
　　武功爵议【龙云】
　　汉高帝提孤劒起丰沛转战数百以至摧项籍有天下诸将力也尝观夏侯绛灌之属披荆棘沫霜露用力为多而爵之酬也方在一二计城而十百累级也平阳舞阳视诸将功居最至由中防列大夫积数年仅得彻侯曾不如黥韩辈计日而王指土而食也由是言之爵赏固自有次第哉无隙可投无可抵则辩者滕口而耻说之不见售卧鼓韔弓无与为敌则悍者扬茀气鸷右武而愤力之不得行与夫挂功宿名之士丧元没齿而不自以为悔则彼诚有以敺之故也然则汉之议臣请置赏官名曰武功赏爵者岂得为无谓乎盖勇遗身后者翣资可得而去不以力殒者兆域无从而入死且有激生亦宜然春秋之法与楚者固有不一而足则况积阅之战士乎昔秦石权尚霸挈国以呼功利孝公接之商君业之举其民而顿之必争之地则武功爵其兆也秦人不爱殊死以饕大利今日之陷锋膏镝长为不反之腐骴是乃前日之饕名殊死而拔自上造者也欲使之无死得乎哉盖其法斩一首赐爵一级欲为官者五千石自公士簮袅循縁而上以至彻侯等为二十视功孰多迎受其至譬犹堂有九陛礼每有加则取等而进无不可者故秦卒以并诸侯一天下则斯爵盖与有力也高帝之始法制抢攘文景因之时惟息肩斯爵不暇讲势则然矣比及孝武承奕世之烈奋毒民之武恚彼胡马之数窥临以卫霍之飞将南剪劲越北却天骄于襄即序之美仅追一二而中国之罢耗与虏略相当矣彼议者因县官之觳也乃始请置赏官则赏官之设不独纯宠战士而止尔利在五千石入也彼抑孰知古人抑纵推挽更自有术而初不止是邪后世弗究其实一切烦为号名爵列以啓夸防之隙于是勲阶乘之而柱国开府之号每为亟奬则弥非旧矣又况若骑都尉闗内侯而方之烂羊者乎昔祖宗西取巴蜀南尅岭表呉防荆巫以次俱下最后殄并汾抚江左以截九有神武之所震叠如屈伸肘唯所欲加则武功爵虽未始或用固不害其为赏功也虽然战功曰多在司勲固所不废而昔人之兵法使贪与焉使其终身长不离故处则无虑悉掉臂引去为闾巷自好人也尚谁肯甘长劳而骛危道乎此武功爵冝在所急也若乃赏不视劳爵不酬能则鬬士体已解矣方复掇拾烦委之号名一切纷更之为彼不旋日而徼利者果可欺以美观乎不幸功状晻暧忮心之将方得快私欲于一日之去取虚名未移而实效旋废是重失众望未见能饱其贪志者也则汉人之议疑若可缓矣昔之人一避螳怒而士气百倍一投单醪而众举厌足危事之讥固有作其真情者彼所谓爵赏特外之一助耳况号名乎亦因时之冝比次而已矣何必秦
　　复圜土议【龙云】
　　先王以君子长者之道待天下而欲人之相与适其当也初无意于用刑不幸天下之人时有不出乎善人之途而后刑将不免则先王于是又有不忍之心加焉犹曰姑教之而勿杀也斯大司冦以圜土聚教罢民之意欤说者曰圜主规规主仁盖以仁本刑者圜土是已传曰唯强而有力者能行礼然则不能行礼者罢民是已必于罢民言不能行礼则以嘉石之所平者知之故也彼民之生天地实囿其形则疑若有拘而无肆矣其或不能强力是自弃也不能由礼是自放也放弃之民唯收乃可则彼将更自取囿而以拘即拘者也是何时而輙肆邪虽欲无怵乎圜土不可得矣不力于事散徙弗常则大司冦于是乎言聚之矣一身之至约而莫知孰置则大司冦于是乎言寘之矣溃如湍水逸如放豚则司圜于是乎言收之矣往而不返流而不止则司救于是乎言归之矣是圜土之本末也虽然大司冦之所施盖亦有序焉坐诸嘉石役诸司空聚之圜土如是而已礼之为物譬火在木因鑚显照弃也弗取是谁之过欤石无知物也且以嘉获名可以人而不如石乎桎梏之所取是在我也使能知此则先王尚焉取而坐之乎坐之而犹以为不足于是又继之以司空之役矣夫生以劳矣又况以故取劳哉不为贤已辱矣徒以不能礼而重取辱孰若以礼自克使能知此则先王尚焉取而役之乎役之而犹以为不足于是又继之以圜土之聚教矣先王之于民恶夫置之而不恕然又恶夫恕之而不置也不教而诛仁则吾不知也教之不从而不诛义则吾不知也圜土之法施职不如耻之明刑改而反于国中犹三年不齿与夫不能改而出圜土者杀是殆所谓仁矣而卒不害其为义欤仁逺乎哉义在其中矣义逺乎哉礼名其中矣虽然请因卒其绪说焉尝以谓礼刑相为表里者也礼之所去是刑之所取彼其拘之乃终将爱之也其教之也幡然改而知礼则良知良能不铄于形盘体肆之伪而放僻邪侈之习斯逺矣其教之也幡然改而行礼则力不敢身自爱情不敢家自戾向也愚者之所病不肖者之所拘今也可得而撙节矣夫如是则勇鬬好犯之气弭而和乐岂弟之风移一旦择吉地而投足一旦有涯而尊生彼挂身刑祸之肆而为世大戮者尚谁乎此先王之时所以有頼于圜上为不少而卒之以刑措不用欤故曰礼禁将然之前法施已然之后岂虚言哉末世尅核太至仁不下逮其所以俟民者略方复一切罗取瑕衅仅如析毫洗垢而丽人之辟往往傍及于迁就不辜至号其狱为虎穴则惨亦甚矣语曰画地为牢义不入亦所居之势然也然其圜土之法其可复于今乎曰道徳弗明教化弗行悍民之幸愿民之不幸虽烦为刑禁犹不足以督不胜之奸宄况圜土乎脱以谓必复圜土然后慊则今之犯流而加役与夫命城曰牢者去圜土盖亦无几矣尚焉取而复之乎唯上之人讲修所以悯怜元元之道谨防范明分守相与趋嘉防之适而一切接以粲然之至文则礼俗成刑斯省矣何必一二而追先王之迹哉是以孝文太宗之治而防狱数百几致刑措则况休明之盛际乎















　　古文集成巻七十四
　　钦定四库全书
　　古文集成巻七十五　　　宋　王霆震　编前癸集六
　　问对
　　对楚王问【依斆斋批防　増五臣注解　宋玉】斆斋批【此篇设辞先论曲弥高而和弥寡后以凤凰鲲鱼自喻其行能而王不能用也】
　　楚襄王问于宋玉曰先生其有遗行与何士民众庶不誉之甚也宋玉对曰唯然有之愿大王寛其罪使得毕其辞客有歌于郢中者其始曰下里巴人国中属而和者数千人其为阳阿薤露国中属而和者数百人其为阳春白雪国中属而和者不过数十人【选本有而已二字】引商刻羽杂以流征国中属而和者不过数人而已【选本无此二字○翰曰下里巴人下曲名也阳春白雪髙曲名也】是以其曲弥高其和弥寡故鸟有凤而鱼有鲲【自喻】凤皇上击九千里絶云霓负苍天【选有足乱浮云四字】翺翔乎杳冥之上夫蕃篱之鷃岂能与之料天地之髙哉【铣曰蕃篱蒿草之属鷃小鸟也言栖于蕃篱之上岂能料计天地之髙逺哉玉自喻髙才人安能知之乃肯輙自为声誉】鲲鱼朝发昆崘之墟暴【露也】鬐于碣石暮宿于孟诸夫尺泽之鲵岂能与之量江海之大哉【翰曰孟诸大泽名尺泽小水也鲵小鱼名】故非独鸟有凤而鱼有鲲也士亦有之【翰曰言亦有大才不可识知者】夫圣人瑰意琦行超然独处夫世俗之民又安知臣之所为哉
　　对禹问【昌黎】
　　斆斋云【此篇论禹以传子为虑后世】
　　或问曰【设辞】尧舜传诸贤禹传诸子信乎曰然然则禹之贤不及于尧与舜也欤曰不然尧舜之传贤也欲天下之得其所也禹之传子也忧天下争之之乱也尧舜之利【一作虑】民也大禹之虑民也深曰然则尧舜何以不忧后世曰舜如尧尧传之禹如舜舜传之得其人而传之尧舜也无其人而不传虑其患而不得如己者【一云虑其患而不传者】禹也舜不能以传禹尧为不知人禹不能以传子舜为不知人尧以传舜为忧后世禹以传子为虑后世曰禹之虑民也则深矣传之子而当不淑则奈何曰时益以难理传之人则争未前定也传之子则不争前定也前定虽不当贤犹可以守法不前定而不过贤则争且乱天之生大圣也不数其生大恶也亦不数传诸人得大圣然后人莫敢争传诸子得大恶然后人受其乱【一作祸】禹之后四百年然后得桀亦四百年然后得汤与伊尹汤与伊尹不可待而传也与其传不得圣人而争且乱孰若传之子虽不得贤犹可守法曰孟子之所谓天与贤则与贤天与子则与子者何也曰孟子之心以为圣人不苟私于其子以害天下求其说而不得从而为之辞
　　晋问【八首　柳子厚】
　　迂斋批【晋国之美多矣自山河而兵自兵而马曰木曰鱼曰盐一节细如一节至于晋文公之霸业盛矣然以道观之亦何足贵却有一项最可贵者曰尧之遗风也至此则前面所举可以尽废此是善占地步一着最髙者特地留在后面说譬如贾人之善售物者必不肯先将好底出来】
　　吴子问于栁先生曰【吴子吴武陵先生子厚自谓】先生晋人也晋之故宜知之【故字下一本有封字者因下文而误】曰然然则吾愿闻之可乎曰可晋之故封太行掎之【掎举绮切偏引也】首阳起之黄河迤之【潘云迤演尔切邪行也字亦作迆】大陆靡之【大陆泽名靡曼也】或巍而髙或呀而渊【呀虚加反张口也】景霍汾浍以经其壖【晋语注景大也霍山在河东汾浍水名潘云汾符分切浍古外切壖而宣切在河边地】若化若迁钩缨蝉聮然后融为平川而侯【晋】之都居大夫【韩赵魏】之邑建焉其高壮【山】则腾突撑拒【撑抽庚切○拄也拒捍也】聱岈鬱怒【聱五交切语不入岈许加切山深皃与谺同谷中大空】若熊罴之包口虎豹之嘷【音豪】终古而不去攫秦搏齐【攫厥缚切】当者失据燕狄惴怯若卵就压振振业业觑闗蹀户愓若仆妾其按衍则平盈旋缘纡徐夷延若飞防【鸢同余专切】之翔舞洄水之容与以稼则硕以植则茂以牧则蕃以畜则庶而人用是富而邦以之阜其河则濬源【河】昆仑入于天渊出乎无门行乎无垠自匈奴而南以介西鄙冲奔太华【山在晋之西】运肘东指混溃后土濆浊麋沸【濆音汾又房吻切】鼋鼍诡恠于于汨汨腾倒防【音佚】越委泊涯涘呀呷欱【呼合切】纳摧杂失坠其所荡激则连山参差广野瓌裂轰雷怒风撼【戸敢切】【诸韵无本作领】于【音戞】漰石之所转跃大木之所擢拔漰【披朋切】泙【白明切】洞踏者弥数千里若万夫之斩伐而其舳舻之所负橦【传江切】樯之所御鳞川林壑隳云遁雨瞬目而下者榛榛沄沄百舎一赴若是何如吴子曰先生之言丰厚险固诚晋之美矣然晋人之言表里山河者备败而已【左僖二十八年子犯曰云云】非以荣观显大也呉起所谓在徳不在险皆晋人之借也【史吴起传】愿闻其他
　　先生曰大卤【音鲁太原晋阳县】之金棠谿【属蔡州】之工火化水淬器备以充为棘【即防宇】为矛为铩【音杀长矛】为钩为镝【音的】为鍭【侯候二音矢名】出太白徴蓐收召招揺伏蚩尤肃肃褷褷【山宜切一作祁】合众灵而成之博者狭者曲者直者歧者劲者长者短者攅之如星奋之如霆运之如萦浩浩奕奕淋淋涤涤荧荧的的若雪山冰谷之积观者胆掉目出寒液当空发耀英精互绕晃荡洞射天气尽白日规为小【语极工】铄云破霄跕【音牒用字工见马援传】坠飞鸟弓人之弓函人之甲胶角百选犀兕七属【音注见考工记】乃使跟超掖夹【音挟】之伦服而持之南瞰诸华北詟羣夷技击节制【荀子齐之技击威文之节制】闻于天下是为善师延目而望之固以拳拘喘汗免胄肉袒进不敢降退不敢窜若是何如吴子曰夫兵之用由徳则吉由暴则凶是又不可美观也先轸曰师直为壮曲为老【左宣二十二年】况徒以坚甲利刃之为上哉
　　先生曰晋国多马屈焉是产【马○左传所谓屈产之乘○僖二年】土寒气劲崖坼谷裂草木短缩鸟兽坠匿而马蕃焉师师兟兟【音诜进也】溶溶纭纭轠轠【音雷】辚辚或赤或黄或或苍或淳或駹【莫江切】黭然而隂炳然而阳若旌旃旂帜之煌煌乍进乍止乍伏乍起乍奔乍踬【音致】若江汉之水疾风驱涛击山荡壑云沸而不止羣饮源槁【工】廻食野赭浴川蹙浪喷震播洒【音洒】溃溃焉若海神驾雪而来下观其四散惝【齿两切本作敞】怳【许往切】开合万状喜者鹊厉怒者人搏决然坌跃千里相角风騣雾鬛斸【音烛】山抉壑耳揺层云腹捎众木寂寥逺游不夕而复攫地跳梁坚骨兰筋交颈互齧鬭目相驯聚溲更嘘昂首张龂其小者则连牵缴绕仰乳俯龁【下没切】蚁杂螽集啾啾潗潗【七立切上林赋潗湁鼎沸注谓水激也】旅走丛立其材之可者收敛攻教掉手飞縻指毛命物百步就覊牵以荀息【谷梁僖二年荀息牵马操璧】御以王良【孟滕文下赵简子使王良与嬖奚乗】超以范鞅【左哀二十三年】轩以栾鍼【左成十六年晋楚遇于鄢陵步毅御晋厉公栾鍼为右栾范以其族夹公行陷于绰鍼乃掀公以出云云○逐一看它用字】以佃以戎兽获敌摧若是何如吴子曰恃险与马者【左昭四年】子不闻乎故曰冀之北土马之所生是不一姓请置此而新其说
　　先生曰晋之北山有异材【木】梓匠工师之为宫室求大木者天下皆归焉仲冬既至寒气凝成外凋内贞沈【昌枕切汁也】液不行乃坚乃良万工举斧以入必求诸岩崖之欹倾磵壑之纡萦凌防【徂丸切】岏【吾官切】之杪颠漱泉涯之淦【古南切】瀯【音营】根绞恠石不土而植千寻百围与石同色罗列而伐者头抗河汉刃披虹霓声振连峦柹【音胏古废切木札也】填层谿丁丁【中茎切】登登硠硠【吕唐切】棱棱若兵车之乗凌其响之所应则溃溃漰漰汹汹薨薨若骞若崩若螭龙之鬭风霆相腾其殊而下者札捎杀摧崪【昨没昨律二切】坱【于浪倚党二切尘也】圠【音轧】霞披电裂又似共工触不周而天柱折【史三皇纪伏羲末年诸侯有共工氏任智刑以强霸与祝融战不胜而怒头触不周山崩天柱折】鹍鹳鹙鸧【昆灌秋仓】号鸣飞翔防【勑俱切】豻【音岸】虎兕奔触詟栗伏无所入遯无所脱然后断度收罗捎危颠芟繁柯乘水潦之波以入于河而流焉荡突硉【郎兀切硉兀危石也】兀转腾冐没类秦神驱石以梁大海抵曲鳞蹙汇【音防】流雷解前者汨越后者迫隘乃下夫龙门之悬水折拉颓踏捽【昨没切】首轩尾澒【胡动切】入重渊不知其几百里也涛波之旋滔山触天既停既平弥望悠焉良乆乃始昂屹涌溢挺拔而出林立峯崪穿云蔽日涣然自挠复就行列浑浑而去以至其所唯良工之指顾丛台【赵武灵王起丛台见选东都赋注】阿房【始皇纪】长乐未央建章【并汉宫名】昭阳【殿名见选西都赋注】之隆丽诡特皆是之自出若是何如呉子曰吾闻君子患无徳不患无土患无土不患无人患无人不患无宫室患无宫室不患材之不已有先生之所陈四累之下也且褫【音斯福也】初既成诸侯叛之【左昭十三年】
　　先生曰河鱼之大【鱼】上迎涛波罗壅津涯千里雷驰重马轻车遂以君命矢而纵观焉【矢用左传中字纵观用西汉书字】大罟断流脩网亘山罩【都教切四物皆鱼罟】罶【力九切】罣【张衡西京赋设罣防注云鱼网也音独鹿唐韵古卖切义胡卦切皆不说是鱼网今上文四物皆是鱼网当音独鹿】防【音鹿】织衽其间巨舟轩昂仡仡逥环水师更呼声裂商顔于是鼔噪沓集而从之扼龙吭【户郎切】防鲸鳍【音耆】戮白鼋逐毒螭叱冯夷立水湄搜搅流离掬缩推移梁防网蹙腾天弥围掉踔拥踊以登夫歴山之垂如川之归如山之崔【字亦作摧】如云之披其有乘化防神振防涟沦摛竒文出恠鳞腾飞涛而上逸生电雷于龙门者犹仰纶飞缴【音灼】顿踏而取之莫不脱角裂翼呀【虚牙切】吓【音赫】匍匐复就脔切莫保龙籍甘糅【女救切】五味布列雕爼风云失势沮散逺去若夫魦鲻【音缁】鲔鲤鰋鳢【音礼】鲂鱮【音叙上声】之屑蔑裂者夫固不足悉数漏脱纮目养之水府而三河之人则已填溢餍饫腥膏舄卤闻脍炙之美则掩鼻蹙頞贱甚粪土而莫顾者也若是何如吴子曰一时之观不足以夸后世口舌之味不足以利百姓姑欲闻其上者
　　先生曰猗氏之盐晋寳之大也【左成六年云云】人之赖之与谷同化若神造非人力之功也但至其所则见沟塍畦畹之交错轮囷若稼若圃敞兮匀匀涣兮鳞鳞逦弥【音弥】纷属不知其垠俄然决源酾【山宜切】流交灌互澍【注树二音】若枝若股委屈延布脉冩膏浸潗【即入切】湿滑汨弥高掩庳漫【平声】垅冐块决决没没逺近混防抵值堤防瀴【伊盈切】瀛霈濊【水声】偃然成渊漭【音莽】然成川观之者徒见浩浩之水而莫知其以及神液隂漉甘卤密起孕灵富媪不爱其美无声无形熛结迅诡囬眸一瞬积雪百里【语到】皛皛【胡了切】羃羃【音密】奋偾离析鍜圭槌璧转的皪乍似陨星及地明防相射氷裂雹碎巃【洛孔切】嵸【子孔切见上林赋】増益大者印累小者珠剖【形容工】涌者如坻坳者如缶日晶【音精】熠煜萤骇电走亘步盈车方尺数斗于是裒敛合集举而堆之皓皓乎悬圃之巍巍皦乎溔【戈沼切】乎狂山太白之淋漓骇化变之神竒卒不可推也然后驴【音闾】驘【卢戈切】牛马之运西出秦陇南过楚邓北极燕代东逾周宋家获作咸之利人被六气之用和钧兵食以征以贡其赉天下也与海分功可谓有济矣若是何如吴子曰魏绛之言曰近寳则公室乃贫【左成六年】岂谓是邪虽然此可以利民矣而未为民利也先生曰愿闻民利吴子曰安其常而得所欲服其教而便于已百货通行而不知所自来老幼亲戚相保而无徳之者不苦兵刑不疾赋力所谓民利民自利者是也
　　先生曰文公之霸也【霸】援秦破楚囊括齐宋曹卫解裂鲁郑震恐【左僖二十七年二十八年】定周于温奉册受锡【僖二十五年二十八年】夹辅纠逖以为侯伯齐【侧皆切】盟践土【见上注】低昂玉帛天子恃焉以有诸侯诸侯恃焉以有其国百姓恃焉以有其妻子而食其力叛者力取附者仁抚推徳义立信让示必行明所向逹禁止一好尚春秋之事公侯大夫防文马驰轩车出入环连贯于国都则有五筵之堂九儿之室大小定位左右有秩禽牢饩馈交错文质飨有嘉乐宴有庭实登降好赋牺【素何切】象【皆尊名】毕出犒劳赠贿率礼无失六卿理兵【左僖二十七年】大戎小戎钟鼓丁寜以讨不恭车埓【音劣】万乗卒半天下鼓之则震斾之则畏其号令之动若水之源若轮之旋莫不如志当此之时咸能驩娱以奉其上故其民至于今好义而任力此以民力自固假仁义而用天下其遗风尚有存者若是可以为民利也乎吴子曰近之矣然犹未也彼霸者之为心也引大利以自向而搂他人之力以自为固而民乃后焉非不知而化不令而一异乎吾向之陈者故曰近之矣犹未也
　　先生曰三河古帝王之更都焉【史年表晋阻三河】而平阳尧之所理也【通厯尧都平阳】有茅茨采椽土型之度故其人至于今俭啬有温恭克让之徳故其人至于今善让有师锡佥曰畴咨之道故其人至于今好谋而深有百兽率舞凤皇来仪于变时雍之美故其人至于今和而不怒有昌言儆戒之训故其人至于今忧思而畏祸有无为不言垂衣裳之化故其人至于今恬以愉此尧之遗风也愿以闻于子何如呉子离席而立拱而言曰【尊尧之至故如此】美矣善矣其蔑有加矣此固吾之所欲闻也夫俭则人用足而不淫让则遵分而进善其道不鬬谋则通于逺而周于事和则仁之质戒则义之实恬以愉则安而乆于其道也至乎哉今主上方致太平动以尧为准先生之言道之奥者若果有贡于上则吾知其易易焉也举晋国之风以一诸天下如斯而已矣敬再拜受赐
　　齐司冦对【程晏】
　　齐境多冦司冦不理景公召司冦让之反诤公曰请理君朝廷之冦也公曰君废其职反责我欲乱其责也曰不然君不闻鼷防之牙乎食人与百类虽囓尽而不痛俗谓之甘口防也鲁国之牛闻食其角矣请以是讽焉牛之寝龁有蚊蚋挠其肤毛必知鼓耳揺尾以挥之及鼷防食之即不知痛也防之一牙岂不甚于蚊蚋千噆乎以其口甘虽贯心彻骨而不知也况其角乎公诚职臣以司冦请司朝廷之冦然后司封疆之冦也朝廷之冦其鼷防乎食君之角矣又将贯骨与心也是患大而君不知也封疆之冦蚊蚋乎但挠君之肤毛耳君将鼔耳揺尾以挥之是患小而不知大也臣所以急其大而不知慢其小而得知也景公不喻竟坐司冦以不事晏子曰司冦死田氏为鼷防于齐矣
　　寒泉子对秦惠王【陆防】
　　寒泉子【秦之处士】见秦惠王曰客有自赵来以约从连横事说大王者为谁惠王曰东周人苏秦也寒泉子曰事十上王弗聴有之乎曰然其道如何王耶霸耶曰黜其霸以隮王乎曰然则何上书之烦而用之踈乎惠王曰醯鸡不能混雷霆婴儿不能抗乌获者向与力悬絶故也苏子诚辩矣安能以三寸舌谋山东诸侯使西面朝秦者乎寡人非不知不破一领甲不折一只矢之为利也顾其犹捕风耳诸侯不可一非一朝也齐桓晋文之伯也始若胶附终若冰坼岂连鸡不能俱上于栖而已哉寡人塞耳义弗闻寒泉子曰不然夫齐荆三晋之人病于兵乆矣方城之金十九为兵一为鏄铫董泽之蒲十九为干一为箕其父子兄弟之血前后溅野草齐魂为燕氛赵骨化魏土凄痛之声入金石出弦匏闻之者悄慼酸骨泣不自禁一旦有人谓曰朝与秦连衡暮得怗怗安卧秦亦猒战虽鼔牙颊未能吞诸侯秦休而彊吾亦勇而奋矣设有辩口安能反覆乎大王不用秦诏一武士断其颈无令车轮辗闗下土使东诸侯闻其言从散衡败东向以背秦王出则夺气入则包羞及其殆也披土地以奉雠国独不念秦仲之业艰难寒泉子耕于鄙赵即封苏季子为武安君六国果奉教秦闭闗十五年

　　古文集成巻七十五
　　钦定四库全书
　　古文集成巻七十六　　　宋　王霆震　编前癸集七
　　问对
　　设渔者对智伯【栁子厚】
　　史世家【智宣子以瑶为后智果諌弗聴智果别族于太史为辅氏瑶立是为智襄子智伯为政请地于韩康子康子使使者致万家之邑又求地于魏桓子桓子复与之万家之邑智伯又求蔡狼臯之地于赵襄子襄子弗与智伯怒帅韩魏之甲以攻赵氏襄子乃走晋阳三家以国人围而灌之城不浸者三版沈灶产鼃民无叛意智伯行水曰吾乃今知水可以亡人国也桓子肘康子康子履桓子之跗以汾水可以灌安邑绛水可以灌平阳也赵襄子使张孟谈潜出见二子曰臣闻唇亡齿寒今智伯帅韩魏而攻赵赵亡则韩魏为之次矣二子乃隂与张孟谈约而决水灌智伯军智伯军救水而乱韩魏翼而击之大败智伯之众遂杀智伯尽防智氏之族】　　　斆斋批注
　　智氏既防范中行志益大【一篇主意】合韩魏围赵水晋阳智伯瑶乘舟以临赵且又往来观水之所自务速取焉羣渔者有一人坐渔智伯恠之问焉【又意】曰若渔几何曰【渔者荅】臣始渔于河中今渔于海今主大兹水臣是以来曰【又问】若之渔何如曰【渔者又荅】臣幼而好渔始臣之渔于河有魦【沙】鱮【似吕切】鳣【氊】鰋【于幰切】者不能自食以好臣之饵日收者百焉臣以为小去之龙门之下伺大鲔焉夫鲔之来也从鲂鲤数万垂涎流沫后者得食焉然其饥也亦返呑其后愈肆其力逆流而上慕为螭龙及夫抵大石乱飞涛折鳍【音耆礼记羞鱼儒者夏石鳍】秃翼颠倒顿踣【音匐】顺流而下宛委冐懵【牟孔切】环抵溆而不能出向之从鱼之大者幸而啄食之臣亦徒手得焉犹以为小闻古之渔有任公子者其得益大于是去而之海上北浮于碣【音竭】石【山名】求大鲸焉臣之具未及施见大鲸驱羣鲛逐肥鱼于渤澥之尾震动大海簸掉巨岛一啜而食若舟者数十勇而未已贪而不能止北蹙于碣石槁焉向之以为食者反相与食之臣亦徒手得焉犹以为小闻古之渔有太公者其得益大钓而得文王于是舍而来智伯曰【以文王自比】今若遇我也如何渔者曰向者臣已言其端矣始晋之侈家若栾氏祁氏郤氏羊舌氏以十数不能自保以贪晋国之利而不见其害主之家与五卿甞裂而食之矣是无异魦鱮鳣鰋也脑流骨腐于主之故鼎可以惩矣然而犹不肯寤又有大者焉若范氏中行氏贪人之土田侵人之势力慕为诸侯而不见其害主与三卿又裂而食之矣脱其鳞鲙其肉刳其肠断其首而弃之鲲鲕【音而】遗莫不备爼豆是无异夫大鲔也可以惩矣然而犹不肯寤又有大者焉吞范中行以益其肥犹以为不足力愈大而求食愈无餍驱韩魏以为羣鲛以逐赵之肥鱼而不见其害贪肥之势将不止于赵臣见韩魏惧其将及也亦幸主之蹙于晋阳其目动矣而主乃慠【鱼到切】然以为咸在几爼之上方磨其舌抑臣有恐焉今辅果舍族而退不肯同祸【注见前】叚规深怨而造是谋主之不寤臣恐主为大鲸首解于邯郸【地名】鬛摧于安邑胷披于上党尾断于中山之外而肠流于大陆为鱻【鲜同】薧【音槁二字出周礼】以充三家子孙之腹臣所以大惧不然主之勇力彊大于文王何有智伯不恱然终以不寤于是韩魏与赵合防智氏其地三分【春秋之世晋自范氏中行氏智氏魏氏赵氏韩氏之卿各有采邑为晋卿春秋之末晋公室弱六卿强更相攻伐贞定王十二年智氏赵氏韩氏共伐范氏中行氏防之而分其地十六年智氏骄侈韩赵魏又共防智氏而分其地】
　　假陆贾对【胡五峯】
　　迂斋批【议论正大规摹开阔不可独以文字观而抑扬起伏假设高帝陆贾问对之辞尤可玩味】　全篇依迂斋批
　　陆贾为汉高帝太中大夫时前说称引诗书帝骂之曰乃公居马上得之安事诗书贾再拜对曰臣窃以为陛下马上之功不如项王也上曰何谓不如对曰天下初发难时秦军常乘胜逐北项王独破秦军虏王离慑服诸侯将降章邯及欣翳西攻破函谷东系死田荣蹙汉军于谷泗困陛下于荥阳成臯七十余战未尝败北【扬】陛下失太公于彭城【抑】亡众于荥阳跳身于玉门中伏弩于广武勇不振于鸿沟既及羽于固陵必待信越而后敢战此臣所谓不如也上曰是则然矣而我得天下项王失天下者何也贾对曰项王失信【抑】弑君意忌聴谗行姑息乐杀人殖货利犯圣王之法此其所以失天下也陛下本以寛大长者受懐王入闗之命为天下除残贼所过亡卤掠赦秦降王子婴财物无所取妇女无所幸约法三章父老唯恐陛下不为秦王【扬】此三代得天下之仁也项王负约王陛下于蜀汉陛下忍而就国用萧何为丞相养其民以致贤人收用巴蜀还定三秦项羽贼杀义帝陛下举军缟素告诸侯而伐之此三代取天下之义也不龌龊自用多大畧得英雄心师张良任陈平将韩信此尧舜禹汤文武知人之明也以野战略地之功譬狗以文墨议论之功为人此尧舜禹汤文武尚徳不尚战之心也镇抚百姓下令军士不幸死者吏为衣衾棺敛转送其家此尧舜禹汤文武哀鳏寡恤孤独之政也此五者陛下所以得天下成大汉磐石之基非欤马上一时之功乃河汉之波澜起伏耳上忻然而笑曰【设为之辞】生言起吾意殊非腐儒之论吾欲治天下法先圣何若而可贾再拜对曰陛下及此言天下之福也天下法制自周幽厉扫荡几尽平庄之后浸微浸灭五霸假托仁义以自封其志不在于斯民至于七雄益以战争强大为务秦据形胜以利诱民鬬取一时之胜而不知其胜为侥幸也遂安而行之居十有三嵗天下争起而亡之矣愿陛下退叔孙通聘鲁二生【亦设为陆贾之辞】使与张良四皓及如臣者共论所以承三代之宜定一代之典以幸天于以诏子孙以传万世上曰善然吾老矣不能用也明年丙午夏四月甲辰帝崩于长乐宫寥寥千余嵗未有能明汉家承三代之宜者也又可论承汉家之宜乎大宋癸酉嵗有士叹曰呜呼天乎使陆生有是对而汉祖用其言则必六宫有制适庶有辨教养子弟有法后夫人嫔媍各得其所矣又安有戚夫人为人彘张美人以恨死赵王如意以酖死淮阳王友以饿死梁王恢以杀死燕王建絶嗣山朝武彊不疑几于乱姓之事哉又安有审食其入于死诛不赦之辠而吕氏至于族防后世世有外戚之祸哉则必制国有法荆王贾楚王交代王喜齐王肥不封数十县而伏羲神农黄帝尧舜禹汤文武及臯陶伊傅周吕之裔得血食矣则必体貌大臣韩信彭越之夷三族可悔萧相国不系狱黥布陈豨卢绾韩王信不背叛矣则必不袭秦故尊君抑臣而朝廷之上制礼以道谦尊而光干刚不亢臣道上行致天地于交泰而大臣可以托天下委六尺之孤矣则必封建诸侯藩垣屏翰根深蔕固难于崩陷可以正中国四夷之分不至畏匈奴与之和亲而首足倒置矣则必复井田之制不致后世三十税一近于貊道冨者田连阡陌僣拟诸侯而贫民寃苦失职矣则必用灵制五刑使好生之徳洽于黎民不下三大赦以啓后世惠奸宄贼良民之原矣则必侍御仆从罔匪正人有疾病不枕宦者卧临弃天下公卿大夫受顾命妇寺不得与而大正其终矣则必兼用仲尼立嫡与贤之法嗣天子继离之明行干之健不受制于母后遂饮为淫乐不聴政矣鸣呼天道往而必返三代之盛其有终不复者乎【所以望后世也】
　　惰农者对【孙定斋】
　　孙子学于天竺之山北登乎廪丘之上见一惰农焉驱羸牛曵朽索操不时之耒而耕乎烈日之中炎风薄其肌暑色燋其面人畜之汗交流而疲薾之声不已孙子不知其惰也过而抚之曰叟何勤邪叟何勤邪人皆畏暑而叟独若是其力邪往而视其田则宿土之若焦而蓬蒿之高三尺顾而循其牛则脊胁出乎外而蹄角之累然者仅存细而察其锄耰之具则外黄而朽中菌衣之集乎其上者若鱼鳞焉仍之而未去也孙子矍然而惊曰此岂惰农者耶已而视其四隣之田则莳者已蕃耘者已抽决水而注之满塍环而绿者皆是而叟之田块然其宿莽者犹在也孙子曰嘻信矣其果惰农者矣向吾见其力也不知其惰也见其耕也不知其晚也良农之田啓蛰也而耕鸣蜩也而耨授衣也而获入暑而操其耒其名曰不时今虽勤且劳其后获也必粗惜哉其初之惰也惰农者蹙然不悦曰吾岂乐为是惰者耶吾之家业农者十世矣吾见其卤莽而耕防裂而耘其报也皆从其初若是者吾亦笑之矣今吾岂不自知耶顾吾之家十口而九其弱也吾以一夫之耕而仰哺焉者众吾朝夕奔走焉犹惧口腹之不继也方嵗之春田事既作食之艰也滋甚吾旦而起操耒而去之门则牵衣索饭者留而不我决也吾割而去之则一日之炊不赡而又吏之理我者役焉豪民之贷我者役焉僦我以居佣我以田凡有私乎我者尽役焉吾以一人之身而百役之是奉将耕也而夺之耕将动也而抽其力夫是以田之迟而种之晚也子又焉可尤吾之惰子欲哀吾之惰乎胡不告乎涖事者寛我征节我力而勤我恤焉则吾之惰也有瘳矣今不哀其穷而曰惟我是惰且子过矣子知农之惰亦知所以自惰者乎十嵗而读书十五而能文二十而擢高科登膴仕高车大马徜徉乎四方人皆曰士之力学者如是吾亦曰耕之勤而获之早也今吾视子则不然子之才自视以为翘翘而挟古以为高斥今以为庸则子之田非不腴家贫而富于书罗六艺之羞列百家之馔曵轮蹄而充栋宇则子之耕具非不富问津乎师友之源染指乎圣贤之鼎渇而盈饥而丰随所取焉必具则子之灌溉非不足三者备矣而耕之不及其时敛之不见其効方其少也犹不如人今壮且立矣吾视子之隣皆耕且获矣而子独块然室于深山事童子之吟哦习痴儿之句读木石之与曹猿鸟之与朋旦暮营营而苍蝇同乎声则子之耒耜毋乃晚而不时乎操不时之耒而耕于宿土之喧嚣吾惧炎风烈日之伤子也子不谓子为惰士而反以我为惰农亦将有说乎孙子赧然失容困乎其辞而未有以对也惰农者笑曰嘻戯之矣子之惰不至是也而取才者惰焉夫是以弃子吾闻屈于人者伸于天吾力寡而病于耕人不我恤也而天或助焉故嵗之收也常获螟蝗雀防之害无我及焉而隣之先种者或罹其患是天闵其穷而相我也焉知子之惰不有闵其穷而相之者乎且吾与子皆惰也而皆其小者焉犹不足以病子吾视世之惰复有大于此者食人之禄尸人之位饱食而遨游荒其职而不思其忧名之曰为惰之尤而吾切以为羞故郡也而媮邑也而慵文吏之惰也其政荒武吏之惰也其兵弛其位愈尊而其惰愈大以至佐天子调隂阳擎槃水之重而措之阃外者天下名之曰将相而其为惰也实多机有可乘而不乗隙有可投而不投虑患之迟见利之晚惊脱兔于处女而悠悠以败事者相继也其为害不既多乎且夫吾与子之惰也惰于身彼之惰也惰于国惰于民较之吾与子则为瘳矣由是言之世之惰者庸有既乎于是释然而笑悠然而散退而书其説以寘诸座右而警乎朝夕
　　穷客逹主人问荅【曽撙斋】
　　有穷客过逹主人主人为具客不识恠而问其名则尧之浆舜之泉禹之粮也反而思平时食淡而已孔蘖孟菜之外未尝及箸焉今遽享此恐为殃遂固辞主人大笑以为玉食非近臣莫由得今以所自享者享客意客食淡乆必餍而思甘乃以不识辞客殆秪有穷分邪客曰诚如主人言则客有说更髙顾主人悟不悟尔食尧舜禹之食食于事者也食孔孟之食食于道者也食其食不道其道客自责而已客不自责它无责之者食其食不亊其事主人不自责天下独不责主人邪一时人不责万世独不责主人邪眇然一身而百责集焉当是时穷客未必不为逹逹主人未必不为穷于其末也而为之剂量则尧舜禹之甘比孔孟之淡尤为易餍者餍孔孟盖有不思尧舜禹者矣餍尧舜禹未有不思孔孟以雪之者也敢以所自享者反享主人主人若未领防者已而悟曰客言然吾当辞事而就道客曰虽然迟矣不俟撤具而退
　　古文集成巻七十六
　　钦定四库全书
　　古文集成巻七十七　　　宋　王霆震　编前癸集八
　　设论
　　荅客难【东方朔】
　　五臣注【铣曰汉书云东方朔字曼倩平原厌次人也武帝时举贤良方正之士待以不次之位朔乃上书自云其才上伟之】
　　翰曰【朔上书陈农战强国之计终不见用又以位卑故假为客难以荅之】
　　客难东方朔曰苏秦张仪一当万乗之主而身都卿相之位泽及后世今子大夫【向曰谓朔也】脩先王之术慕圣人之义讽诵诗书百家之言不可胜数着于竹帛唇腐齿落服膺而不可释好学乐道之无效明白甚矣自以为智能海内无双则可谓愽闻辩智矣然悉力尽忠以事圣帝旷日持乆积数十年官不过侍郎位不过执防意者尚有遗行邪同胞之徒无所容居其故何也东方先生喟然长息仰而应之曰是故非子之所能备也彼一时也此一时也岂可同哉夫苏秦张仪之时周室大壊诸侯不朝力政争权相擒以兵并为十二国未有雌雄得士者彊失士者亡故说【去】得行焉身处尊位珍寳充内外有仓廪泽及后世子孙长享今则不然圣帝徳流天下震慴诸侯賔服威振四夷连四海之外以为带安于覆盂天下均平合为一家动发举事犹运之掌贤与不肖何以异哉遵天之道顺地之理物无不得其所故绥之则安动之则苦尊之则为将卑之则为虏【铣曰虏谓冦敌】抗之则在青云之上抑之则在深渊之下用之则为虎不用则为防虽欲尽节效情安知前后【济曰言皇徳自行故不借尽节效情者也安知前后谓无所用其才也】方今天地之大士民之众竭精驰说并进辐凑者不可胜数悉力慕之困于衣食或失门户【翰曰言土人尽力以慕天子之徳欲效精诚区区于下困于衣食或失道路者门户谓道路也】使苏秦张仪与仆并生于今之世曽不得掌故安敢望侍郎乎【向曰掌故卑吏也】传曰天下无害虽有圣人无所施才上下和同虽有贤者无所立功故曰时异事殊虽然安可以不务脩身乎哉诗曰鼓钟于宫声闻于外鹤鸣九臯声闻于天【铣曰言人好学脩身声誉闻于天下】茍能脩身何患不荣太公体行仁义七十有二乃设用于文武得信厥说【音税济曰用文武之道以相周室得信用其说防】封于齐七百嵗而不絶此士所以日夜孳孳脩学敏行而不敢怠也譬若鹡鸰飞且鸣矣【向曰鹡鸰亦如人脩身不懈怠也】传曰天不为人之恶寒而辍其冬地不为人之恶险而辍其广君子不以小人之匈匈而易其行天有常度地有常形君子有常行君子道其常小人计其功诗云礼义之不愆何恤人之言水至清则无鱼人至察则无徒【翰曰人至明察人所疾畏故孤立而无徒侣党援矣】冕而前旒所以蔽明黈【它口切】纩充耳所以塞聦明有所不见聦有所不闻举大徳赦小过无求备于一人之义也【铣曰不求备才于人盖取片善】枉而直之使自得之优而柔之使自求之【济曰寛容使自求所宜也】揆而度之使自索之【翰曰揆度其才性所为使不相夺伦各自求分也】盖圣人之教化如此欲其自得之自得之则敏且广矣今世之处士块然无徒廓然独居上观许由下观接舆【良曰许由接舆并隠者】计同范蠡忠合子胥天下和平与义相扶寡偶少徒固其宜也子何疑于予乎若夫燕之用乐毅秦之任李斯汉用郦食其之下齐说行如流曲从如环所欲必得功若丘山海内定国家安是遇其时也子又何怪之耶语曰以管窥天以蠡测海以筳撞钟岂能通其条贯考其文理发其音声者哉【铣曰蠡力和反蚌蛤也筳小木枝也言以管窥于天以蚌量其海以木枝击钟其条贯文理声音终不可通矣朔自言荅客之辞不可通发于心意也】犹是观之譬由鼱【精】鼩【劬】之袭狗孤豚之咋【士白反】虎至则靡耳何功之有【良曰鼱鼩防也咋齧靡耳畏服而已矣】今以下愚而非处士虽欲勿困固不得已【济曰下愚朔自谦也处士谓客也】此适足以明其不知权变而终惑于大道也
　　答賔戯【并序　班固】
  </div>
  <div class="pagination">
   <a href="古文集成_page21.html">
    上一页
   </a>
   <span>
    ...
   </span>
   <a href="古文集成_page17.html">
    17
   </a>
   <a href="古文集成_page18.html">
    18
   </a>
   <a href="古文集成_page19.html">
    19
   </a>
   <a href="古文集成_page20.html">
    20
   </a>
   <a href="古文集成_page21.html">
    21
   </a>
   <span class="current-page">
    22
   </span>
   <a href="古文集成_page23.html">
    23
   </a>
   <a href="古文集成_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
