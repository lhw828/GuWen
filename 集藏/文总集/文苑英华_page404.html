<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 404 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 404 页/共 634 页
  </h1>
  <div class="content">
   钦定四库全书
　　文苑英华巻四百八十五　宋　李昉等　编雅丽
　　文词雅丽策四道　　　　　　张　楚【第五名】文词雅丽策
　　对臣闻昔在上皇之抚运也政寛事明法简心一仰察天道中顺人情至于不言混然而化故上所以眷命罔违于徳下人安定厥居俾获其利暑徃寒来以信之云行雨施以从之于是乎疫疾不生祯祥洊至巍巍荡荡葢无徳而称焉自大道既隠淳原且散或救以忠敬亦随时而损益成康已徃颂声不作俗薄礼废政荒人亡故其诗曰交交桑扈率场啄粟习习谷风以隂以雨此则刺上不能行政者也仲尼生周末伤道不行乃删诗书定礼乐立君臣上下之节明奢俭揖让之序尚不敢救当代变于陪臣而称曰邦君树塞门管氏亦树塞门邦君为两君之好有反坫管氏亦有反坫管氏而知礼孰不知礼者矣自兹厥后頺波浸流有圣哲之君聪明之后岂能振彼凋张其纪纲不有我唐兴建鸿业乂宁黔首则扫地将尽求野多遗陛下统皇纲纂休运徳泽汪濊仁风洋溢不宝逺物则逺人格所宝惟贤则迩人安劝农桑防刑狱不夺三时之务且惜十家之产左右伊吕郡县龚黄是以驱俗于雍熙纳入于轨物者也岂不徴贤人论政要所以逹四聪也临前殿察羣言所以收九术也梓匠舒幕所以礼贤也凌人散氷所以救渴也臣窃以自古求贤之盛未若今日者矣赐臣制策曰皇极之道未敷谟明之轨尚闗思厥理其义安从者臣实见可久可大之规非有未敷尚阙之事此陛下让之至也愚臣安敢奏之若乃考前古之庶徴究礼乐之同异辨皇王之制度详宗庙之礼仪此则陛下悬镜九流常览百氏索隠探异钩深致逺已在圣断岂有韪而疑者欤今下问愚臣逺议其事陛下岂不欲广于明试察臣微才臣幸对敭敢不悉情以对制策曰视聴貌言恒若时若防极归极作哲作乂一以贯之何方而可者臣闻王者立极必本于天天事着于上人事应于下昔者禹平水土天告成功锡之以洪范九畴彞伦攸叙又皇天降其有极皇大极中也言王者能行大中之道则阴阳和风雨时百谷用成俊乂用章也如是则视曰明听曰聪貌曰恭言曰从则无恒若之生自去咎征之应矣今天瑞降地灵集所有动作光孚化先则一以贯之道斯不逺矣制策曰礼以饰情情疏则礼略乐以通感感至则神和理内为同脩外为异同异之用有昧其功人俗未融伫明斯要者臣闻夫礼由阴作乐以阳来乐与天地同和礼与天地同节诚能感神动物安上移风或以理内为同或以脩外为异率由和敬靡不从之者乎施之人俗靡不尽善者乎制策曰四时武徳制自何君五行文始本之谁代昭徳武徳莫辨所尊昭容礼容未详所出者臣闻嬴政失御汉皇乘极文景致刑措之美武宣当雄富之盛故有四时武徳之乐五行文始之舞昭徳盛徳因之而尊昭容礼容自兹而备臣才识愚劣学业虚浅猥当圣问茫然有失谨对
　　同前　　　　　　　　　　苗晋卿
　　对陛下顷与三事大夫议于朝以计天下有竒才异行含光而不扬其辉诏诸侯咸举之臣实至愚不通大识循才审行不副髙求臣闻论语曰天何言哉四时行焉百物生焉孝经曰王者则天之明因地之利以理天下是以其教不肃而成其政不严而理所谓天地设位圣人成能而保大定功勲业盖时也逮金石斯歩骤不同时有浇淳教随繁略桑扈谷风之刺三归八佾之嫌人用僭忒一至于此孔子曰上失其道人散久矣传曰国家之弊恒必由之陛下嗣守丕绪茂昭大徳能使百官承式万邦作乂所谓孕虞育夏甄殷陶周革弊移风自前代未有也陛下乃赐臣策曰皇极之道未敷谟明之轨尚阙者岂不以采刍荛之义诚考试之端不宰其功俯垂下问实陛下谦徳也防臣何足以知之制策曰至如视听貌言恒若时若防极归极作哲作乂一以贯之何方而可者臣闻刘歆以为伏羲氏继天而王受河图则而画之八卦是也禹理洪水天赐洛书法而陈之洪范是也故河图洛书相为经纬八卦九畴相为表里圣人行道各保其真若人有乖方数必征于错逆政惟协雅理必应于调和考之咎征粲然着矣陛下随阳泽以着恩慎严霜以肃威鹰隼未击罻罗不施草木未零山林不伐足可使垂景星而降甘露腾休气而漏醴泉臣以为一以贯之其道久矣制策曰礼以饰情情疏则礼略乐以通感感至则神和理内为同脩外为异同异之用有昧其功人俗未融伫明斯要者臣闻六经之道同归礼乐之用为急孔子曰安上理人莫善于礼移风易俗莫善于乐董仲舒对策曰王者欲有所为宜求其端于天天道大者在于阴阳阳之为徳阴之为刑王者承天意以从事故务徳教而省刑罚陛下脩先王之好生存大易之缓死顷者省囹圄去桎梏此则脩省刑罚之谓也臣闻乐以理内为同礼以脩外为异同则和亲异则畏敬和亲则无怨畏敬则不争二者并行合为一体揖让而理天下者礼乐之谓也适时之要斯并存焉制策曰四时武徳制自何君五行文始本之谁代昭徳武徳莫辨所尊昭容礼容未详所出悉情以对用释余疑者臣以为斯并汉主之乐载于班氏之书必使究其明征考其敏博既劳更仆何易尽言虽敢略而陈之尚未臻其极也臣闻易曰先王以作乐崇徳殷荐上帝以配祖考古者制宗庙太祝迎神于庙门其义也四时武徳者汉文所作以示天下之安和也而武奏于髙庙焉五行舞者本之周武也秦始皇二十五年更为五行也汉髙祖六年更名曰文始以示不相袭也昭徳盛徳宣之所以尊宗庙昭容礼容者出武徳文始五行之舞也谨对
　　同前　　　　　　　　　　孟万石【第六名】
　　对臣尝黾勉读书夙夜匪懈观前代之事稽王者之风欲树文明必招俊乂所以平章百姓昭畅万人负黼扆而海宇清垂衣裳而天下理今陛下朝盈多士野无遗贤犹复发徳音下明制张云罗以掩俊设天网以顿竒片善不遗有能皆进故得飞飞丹凤栖翼于帝梧皎皎白驹连食于塲藿纵夷齐巢许咸届于兹臣既庸妄岂敢当此且声非入异誉不出凡文律未明才用无取谬叅推择滥赴搜安敢避直饰词向华乖实但丹诚有厉至敬无文敢竭鄙闻用当明试然将涓滴以足海用纎埃以增岳【一作华】虽寡攸助谁能黙哉臣闻建国兴邦必以黎元为本康时训代必以政术为先轨谟虽异理化皆一昔者太上之君崇道以致化立徳以养物人必欲夀敦礼教而不伤人必欲富薄赋敛而不困人必欲逸则省力而不劳人不欲危即扶持而使固不强人之所恶不禁人之所欲故能无为而理不言而化及至中古行仁履义克已厉身拯溺于人博施于物即能阴阳不错风雨以时疾疫必除妖孽莫起洎乎末代政令不作刑法聿脩奢侈是崇礼乐非雅时无美善之説俗有奸邪之衅岂不由君失其道臣非其人浇薄浸兴淳朴离散者也今陛下出号施令罔有不臧齐物正人各得其所然犹综覈古今稽谋政教视先王之得失崇今日之髙明以此天聪尚云不徳巍巍至化谦尊而光非臣愚昧所能涯际制策曰皇极之道未敷谟明之轨尚阙思厥理其义安从者臣以为皇极将立莫先择俊得人则政和非人则政失人贤化逺岂不谬哉至如因能任官量贤受禄即百僚济济万姓安安去无用之言除无用之器即情实斯得谬説不繁使人以时谨身节用即仓廪储积黎庶完丰进有徳而退无良即庶位允厘庶官不旷尊有功之子弃无功之人即营事者不惜其身制作者能竭其力罚必当罪即奸回自除赏必中贤则人臣自劝夫是则海内行大中之道天下有幸甚之言何忧夫皇极之道未敷者也若乃列张辅佐建立官司询忠直之言开进谏之路用能献可替否补过弼违外藏主之非内正君之失今陛下乃顺时而动非道不行事无不嘉人欲何説故献纳之职谏诤之词但可畧言莫知所议大哉至徳实冠古今且朝无佞臣纵朱云重生安能折槛人不妄从虽辛毗不死曷闻牵裾天子圣明是故羣臣无事亦何忧文轨之阙哉制策曰视听貌言恒若时若防极归极作哲作乂一以贯之何方而可者臣闻王者法干理物观象裁规敬顺天时恭行月令恒若时若罔有咎征矣尊九畴之仪修八政之规事不失仪动不违制出处语黙皆归于仁依乎中庸逺弃偏党埀至道于万国寄良政于百官直道而行不可则止防极归极作哲作乂不日而致矣视听貌言无从而失也制策曰礼以饰情情疏则礼略乐以通感感至则神和理内为同脩外为异同异之用有昧其功人俗未融伫明斯要者臣闻化难将美人各有心不违制节必有放纵故先王作典礼以防之兴雅乐以感之用能移风易俗安上理人矣今陛下行宗庙之礼故能配天地之神履直言之议故能立上下之敬听宫商之变故能分善恶之俗捐郑衞之音奏箫韶之乐正疏略之弊敦揖让之仪州郡大行朝廷式序同异斯达内外罔差既合尽美之端何问不才之子若罄愚而説则陛下无有昧之咨若驻笔而述则陛下钟伫明之访实迷海游何足知之臣闻大乐与天地同和大礼与天地同节既列同异之因将分内外之殊皇王是尊古今【一作贤】所重俱为时用其功一焉制策曰四时武徳制自何君五行文始本之谁代者臣闻四时武徳制之以周王五行文始本之于汉帝制策曰昭徳武徳莫辨所尊昭容礼容未详所出者臣闻昭徳武徳实有攸尊之道昭容礼容出于刘氏之代昔者鲁哀公问儒行宣尼有更仆之劳孔父访鸟官郯子生倾盖之倦然且富学沧海犹黾勉于一隅况乎道谢桂林岂对扬于庶事徒周游于文苑终展转于迷津谨对
　　同前　　　　　　　　　　钱　珝
　　对臣闻登衡霍者嗟培塿之微泛涨海者鄙潢污之陋臣草茅孤贱才无足取属丝纶明扬州闾选辟谬得接武羣彦比肩时英而文物昭回宸顔咫尺退思愚劣甚不称圣朝求贤之意也揆拙竞顔心愧失守将何以充塞大问对扬天休闻之于师请言其略制策曰皇极之道未敷谟明之轨尚阙思厥理其义安从伏惟皇帝陛下开元立极地平天成祖述尧舜宪章文武夔龙咸事阴阳以和圣徳动天无逺不届麟凤在郊薮河洛出图书弓旌累降征搜是急日昃视朝文武并进既尽美矣无徳而称犹且罪已为心在予兴叹此陛下之至让也小臣何足以当哉然忭舞徳音忝列明试敢不沥肝胆献所闻乎臣恭惟政理之间传诸长者之口以先朝之事一二明之昔贞观永徽之间恭黙而天下理家给而人足时和而岁丰外户不扃牛羊被野太仓之粟陈陈相因中府之钱贯朽莫校然而戎车屡驾不无事矣于是度辽之师鬼方之讨贺兰之战髙昌之伐而军人无损帑藏如初国家富有海内百余年士庶之多如曩时之兼倍征戍之役当今日之无何岂往得而今失将政繁而俗变其故何哉良有由也议者以为赋敛厚徭役繁风俗奢利息倍今若息其宫室爱人节用省无事之官罢不急之务三年政成臣窃迟之愚心晓然谓在此矣制策曰视听貌言恒若时若防极归极作哲作乂一以贯之何方而可者伏惟陛下躬神武之姿广聪明之徳思至道励精为政及支【及支者不受章疏见后汉一本作及晨非】通奏甲夜观书励神聪于九畴留睿情于百氏臣闻智小不可谋大绠短难于汲深窥圣谋之莫测谓宸之不凡致逺恐泥不其难乎夫视者明也审邪正与曲直听者聪也察善恶与是非貌者容止可观俨恪之所谓言者词令斯在荣辱之所由乂时旸若肃时雨若察休咎之【阙】防归于皇建惟睿哲之作圣系彼道枢故曰无反无侧王道正直无党无偏王道平平一以贯之此其义也制策曰礼以饰情情疏则礼略乐以通感感至则神和理内为同脩外为异同异之用有昧其功人俗未融伫明斯要者夫大礼与天地同节大乐与天地同和岂惟明尊卑辨等列动天地感鬼神而已哉岂不繁于钟鼓谅无征于玉帛乐自外作必假器以明仪礼由中起故备物以饰容盖有国之典章生人之冕服均五材之并用废一不可类三者之何先尤宜去食故孔子曰安上理人莫善于礼移风易俗莫善于乐去同即异离之则多伤相须而成兼之则双美一彼一此何后何先制策曰四时武徳制自何君五行文始本之谁代昭徳盛徳莫辨所尊昭容礼容未详所出悉情以对用释予疑臣闻暴秦失政皇汉创业爰作乐以尊先聿释享以追孝四时武徳用之于髙祖所以恢武功也文始五行陈之于文庙所以昭文徳也盖舞以尽意歌以崇徳制自炎汉之君本乎孝武之代昭徳盛徳郊庙之乐也昭容礼容质文之辨也臣学不师古才非敏赡慙之陋无足言哉仰苍苍之髙茫然自失谨对
　　文苑英华巻四百八十五
　　钦定四库全书
　　文苑英华巻四百八十六　宋　李昉等　编直言
　　贤良方正能直言极谏策一道
　　贤良方正能直言极谏策
　　问皇帝若曰葢闻上古有【登科记作至】道之君垂拱无为以临四海【登科记作海内】不理而人化不劳而事成也【集无也字】星辰轨道风雨时若邈乎其不可继何施而臻此欤三代以来制作滋广异文质之辨明利害之乡威之以刑导之以礼敦其俗而弥薄防其人而益偷岂浇淳必系于时耶将【登科记作何】圣贤间生而莫之振也朕柢膺累圣之业猥居兆人之上防恭刻励如恐坠失忧济庶类夕惕晨兴永惟前王之典谟是宪是则师大禹以【集作之】崇俭法髙宗以【集作之】求贤兴夏啓之征作周文之伐【集作罚】旌孝弟举直言养髙年敦本业平均【一作均平】徭税黜陟幽明励精孜孜勤亦至矣而浮靡不革理化不行暴乱不惩奸犯不息五教犹郁七臣未臻乡党废尚齿之仪蒸黎无安土【登科记作唐】之志赋入日减而私室愈贫防察日增而吏道愈滥意者朕不明欤何古今之事同而得失之效异也思欲刬革前创立新规施之于事而易从考之于文而有据备其【集作陈】本末将举而行无或惮烦略于条对自顷隂阳舛祲沴荐【登科记作频】兴仍歳旱蝗稼穑不稔上天作孽必有由然屡为【登科记作降】凶灾其咎安在传曰时之不乂厥罚恒旸又曰尧汤水旱数之常也二者相【登科记作乖】反其谁云从今人靡盖藏国无廪积朕屡延卿士询访谟猷【集作谋】至乃减冗食之徒罢不急之务既闻嘉话亦已遵行而停废之余所费尚【登科记作犹】广欲【一作侯】转输【登科记作墨】于江徼则逺不及期将搜粟于闗中则扰而无获节军食则功臣懐怨省吏员则多士靡归中心浩然冈知攸济子大夫蕴蓄材器通明古今副我虚【集作旁】求森然就列匡朕之寡昧拯时之难灾毕志直书无有所隠
　　对　　　　　　　　　　　穆　质【登科记作赞第二人】
　　对臣闻帝王之理殊涂而谏诤之道一致五谏之要同归而直谏之用为急今朝廷之不闻直声久矣伏惟陛下采唐尧师锡之义降禹汤罪已之词详延直臣博求失政自近古以来忧劳思理未有如此其至者且何患乎不得为尧舜而已若欲陛下之徳与天比崇欲陛下之名与天无极斯乃天之意也臣之志也不然者臣当退从作者七人之八耳孰为来哉制策曰上古有道之君垂拱无为以临四海不理而人化不劳而事成星辰轨道风雨时若邈乎其不可继何施而臻此欤三代以来制作滋广异文质之辨明利害之乡威之以刑导之以礼敦其俗而弥薄防其人而益偷岂浇淳必系于时耶将圣贤间生而莫之振也臣闻三皇以道化五帝以徳化故曰脩已以安百姓埀衣而化天下天何言哉帝何力哉无为而已遂性而已至道既往至徳寖衰而三代之主先之以礼义故有法度之制质文之变髙其隄防崇其刑辟不臻大化迄可小康上古之君三代之主教道既异劳逸自殊则知理之盛衰皆徳所致效在徳有优劣非时有浇淳继三代者其降杀可知矣制策曰朕祗膺累圣之业猥居兆人之上防恭刻厉如恐坠失忧济庶务夕惕晨兴臣闻舜禹日兢汤武日业皆前代帝王之所以为理忧勤之至也窃闻陛下忧劳大道勤绩庶务无大无小必躬必亲靡不关心靡不经手勤亦至矣忧亦至矣然神太用则竭形太劳则古人云人生处代如白驹过隙耳何忽自苦如此又陛下一则罪已二则罪已若然者复何用宰相乎何用有司乎制策曰永惟前王之典謩是则仰【策问作师】大禹以崇俭法髙宗以求贤兴夏啓之征作周文之伐旌孝弟举直言养髙年敦本业均平徭赋黜陟幽明励精孜孜勤亦至矣然而浮靡不革理化不行暴乱不惩奸犯不息五教犹欝七臣未臻乡党废尚齿之仪蒸黎无安土之志赋入日减而私室愈贫廉察日增而吏道愈滥意者朕不明欤势不可欤何古今之事同而得失之效异也思欲刬革前弊创立新规施之于事而易从考之于文而有据备陈本末将举而行臣闻事不师古以克永世匪説攸闻陛下追惟前王之典謩是稽古之道也然陛下师古为理也欲何为乎为皇乎为帝乎为王乎驱天下之人欲令归忠耶归敬耶归文耶汉文帝以清净为宗近称刑措汉宣帝以刑名律下亦谓中兴自古以来未有不举纲而目正不澄源而流清者矣此亦陛下熟闻之矣是宪是则之宜更申明之使在下者有所趋也臣闻大禹称三王首者以其卑宫室菲饮食裕人克已俭之至也其道堙没不嗣久矣惟陛下独能师而行之茍纶言之可复则天下之可化所谓其身正不令而行其身不正虽令不从者也臣闻自古求贤各以类至三皇师其臣五帝友其臣三王臣其臣欲为皇则行事师之礼欲为帝则行取友之礼欲为王则行取臣之礼自昔哲王则有感梦而行傅岩惟肖则有协卜而出渭滨亲载则有卑辞以厚礼汤命五返于处士则有可就不可屈备独三顾于草庐此皆陛下备闻之矣臣窃见国家取贤之道其礼部吏部失之逺矣则制策之举最为髙科以臣言之不得无弊且陛下弓旌不出纁深藏无聘问之先有投刺自媒者无软轮之礼有蹑屩而来者支离于京阙防计于有司又广张节文妄设条格禁御约束隣诸盗贼防贤之意甚于防奸﨑岖困辱旷日永久然则一覩天顔一承圣问臣恐皇王佐略不可由此而致也今之所得者乃臣辈者耳彊名曰贤贤者固如是耶厚顔包羞臣窃自笑则髙宗求贤之意似或不然此乃国家最弊之务伏惟陛下加思重而慎之陛下文可经天地武可定祸乱我武载张则河壖亡命之冦既以指朝自灭我文载脩则淮濒逋逃之丑可以不日自来道冠古今功格上下夏啓周发曾何足云陛下旌孝弟而孝弟未能化人旌之未得其实也举直言而直言未得上达举之不以其人也养髙年则废礼已久未有闻焉敦本业则失农者多鲜有劝者平均徭税而怨嗟日生奸脏之吏未去也黜陟幽明而善恶同贯考课之法未精也陛下师崇俭之遗训则浮靡何患不革前王之典謩必用则理化何患不行化行则暴乱惩奸犯息然后礼义可浃五教自宣矣七臣者岂非孝经所谓天子有争臣七人乎今朝廷列官致位有以谏为名者左右前后拾遗补阙其数甚众不止七人使陛下有未臻之叹其过将有所归矣以陛下养髙年之礼着于上则乡党不废尚齿之仪均徭之法行于吏则蒸黎有安土之志安土则乐业乐业则务本务本则兴农兴农则家给家给则赋不减而人不贫矣吏道愈淫者吏不精也臣窃见吏部课最者遗其实以资歴为优试材者失其本以书判为上加以检验滋章简牍繁揉瞆眊淹滞吏縁为奸事壅于上权移于下胥徒末品得擅官府所以财贿公行不殊市道量职求直价若平凖古则为官择人今则为财择官反古害今其弊如是又有通经之目试文之科不同归于吏部选之至于此虽廉察日增固不及也若刬革前弊明诏固当疾行创立新规微臣以为不可且烈祖之宪章未改前王之法度粲然徳輶如毛在克己而已何必改作然后成功因人之欲顺天之时则易从行古之道得理之中则有据制策曰自顷阴阳舛候祲沴洊兴仍岁旱蝗稼穑不稔上天作孽必有由然屡为凶灾其咎安在传曰时之不乂厥罚恒旸又曰尧汤水旱数之常也二者相反其谁云从人靡盖藏国无廪积朕屡延卿士询访谋猷至乃减冗食之徒罢不急之务既闻嘉话亦已遂行而停废之余所费犹广欲转输于江徼则逺不及期将搜粟于关中则扰而无获节军食则功臣怀怨省吏员则多士靡归中心浩然罔知攸济臣闻旱蝗者稽诸洪范为言不乂之罚也言之不乂令之不信也言者西方金也金失其性为木所伤木东方少阳古云阳腾所以为旱阳既亢极气又嚣蒸则介虫为孽螽斯为害臣见比年旱魃为害巳甚矣则洪范之征亦明矣无乃陛下诏令不信乎抑又闻军旅之后必有凶年其握兵者不本乎仁义贪于残戮人用愁苦怨气积下以伤隂阳之和也则国家兵先于河北旱蝗适之次及河南旱亦随后次关中关中又蝗旱既仍岁蝗亦比年无乃陛下用兵者不详其道也臣谨稽古典参于歴代禳除异术祈祷多门至若贬食省用稼【一作务】穑圭璧求邪于幻术觊福于释流土龙矫首于通衢羣巫分袖而鼓舞此又从人之欲也至若两汉旧仪三公当免卜式着议羊可烹此又一时之事也然俱非救旱之本去灾之道则有一郡一邑一宰一牧勤防人隠精达神明或以身禳或以心祷蝗且出境旱不为灾牧宰之微尚或臻此况陛下尊为天子徳为圣人神动而天从气使而时变至诚所感何往不通臣伏见陛下去年八月二日所下德音避正殿而不居损常膳而不御议狱缓死掩骼埋胔诏文始书害气将究诏书始下和气自生故不旬朝之间凶渠殱殄兵革偃息甘雨荐降氛灾自销天之监人也明矣速矣然则陛下之德有以动天天且不违况于鬼神乎若尧汤之灾隂阳之数此则先儒之言略矣小臣不敢传疑惟洪范之征信也谨而言之陛下鉴之可也臣闻尧之水汤之旱而国无捐瘠者蓄积多而备先具也今国家或时不雨一岁不登尧汤比之悬矣人至困竭国为空虚者备之不早顷所以赋敛无极怨讟日盈权须诡求朝令夕具岂不以兵食乎今蒲同劳师既还关辅生人才息不急军食不烦军须则搜粟关中重扰未可转输江徼虽逺可期关兵食以廪储虽节食犹虑费用者多则功臣何因而怀怨择贤才以实官虽省员犹虑旷职者众则多士何忧而靡归臣闻方内之理乱由君上之所执上有所执则下有所守臣窃观国理似或不然无可久之图无常备之制用无本末举无条纲任运而行应急而化若虚舟之触用济江河如乱丝之棼望成纶綍所以遇运则福至遇厄则祸生遇岁恶则劳遇岁丰则逸坐迎天命不关人谋圣心浩然罔知攸济者乃彞伦不叙之故制策曰子大夫蕴蓄才【一作材】器通明古今副我虚求森然就列匡朕之寡昧拯时之难灾毕志直书无有所隠此乃陛下厚礼众君子之意臣微曷足以当之若臣者生为唐人马牛之齿甫以壮矣道不得行身不得遂陋矣贱矣与蝼蚁何异然诗书天人之际皇王经纬之道三坟六经九流百氏前王沿革之要歴代兴王所由既尝经之于心颇亦备之于学虽未之究可略而言至若时政之损益任贤之得失刑辟之有轻有重生人之或利或病臣又耳或有所妄闻身逺与寡莫为之先且无因至陛下言之尔皇天后土宗庙社稷实宜知臣之心每用愤发悃欵隠忧臆激于肝腑藏于髓思有以一陈之久矣蒙陛下开天地之德降雷雨之施深诏执事旁延郡国俾有贤良方正直言极谏之举臣也幸茍有志人乃举之此亦上天降祐皇唐使陛下锡臣此便得有路索言之于上也若贤与良则臣岂敢惟谏与直或有可观言不直谏不极是微臣不忠之罪孤陛下虚听之德也如至忌讳挟诛诽谤附律脯醢淫戮鼎镬滥刑此乃昏主暴君亡国之具亦陛下之所明知故臣不复有虞于圣朝耳是敢竭虑极愚指陈其切是耶纳而行之非也容而宥之所谓言之无罪闻之者足以戒也谨对










　　文苑英华卷四百八十六
　　钦定四库全书
　　文苑英华卷四百八十七　宋　李昉等　编体用
　　才识兼茂明于体用策二道
　　才识兼茂明于体用策【元和元年四月二十八日】
　　问皇帝若曰朕观古之王者受命君人兢兢业业承天顺地靡不思贤能以济其理求谠直以闻其过故禹拜昌言而嘉猷罔伏汉征极谏而文学稍进匡时济俗罔不率繇厥后相循有名无实而又设以科条增求茂异舍斥已之至论【登科记作言】进【诏令作角一本作推】无用之虚文指切着明罕称于代兹朕所以叹息郁悼思索其真是用发恳恻之诚咨体用之要庶乎言之可行行之不倦上获其益下输其情君臣之间驩然相与子大夫得不勉思朕言而茂【集作发非】明之我国家光宅四海年将二百十圣化万方【集作邦】怀仁三王之礼靡不讲六代之乐罔不举漏【登科记作浸】泽于下升中于天周汉已还莫斯为盛自祸阶漏壤兵宿中原生人困竭耗其大半农战非古衣食罕储念兹疲甿未遂富庶督耕殖【文类作食】之业而人无恋本之心峻酤之科而下有重敛之困举何方而可以复其盛用何道而可以济其艰既往之失何者宜惩将来之虞何者当戒昔主父惩患于晁错而用【登科记作请】推恩夷吾致覇于齐桓而行寓令精求古人之意啓迪未晢【文粹作着】之怀眷兹洽闻固所详究又执契之道埀衣不言悉之于下则人用其私专之于上则下无其功汉元优游于儒术【集作学】盛业竟衰光武责课于公卿峻政非美二途取舍未获所从余心浩然益所疑惑【登科记有今字】子大夫熟究其言防属之于篇【登科记作着之于篇】兴自朕躬毋悼后害
　　对　　　　　　　　　　　元　稹
　　对臣方病近古之策不行而陛下言【集作幸】及之是天下人人之福也微臣其敢忍意而不言乎且臣闻之古者以言赋【文粹作试非】纳岂虚美哉盖用之也【文粹作盖用其言也】是以益赞禹而班师说复王而作命斯皆用言之大畧也洎乎汉文帝羞【羞文粹作文徳】不若尧舜始以策求士乃【文粹作而】天下郡国有贤良之贡入焉塞诏者晁错而已至武帝时【集有然后二字】董仲舒出然而卒不能选用【文粹作列】条对施之【文粹作于】天下夫用其策不弃其人以其利于时也得其人而弃其策又何为乎若此则徒设试言之科而不得用言之实矣降及魏晋朝成而暮败【文粹作改】之不暇又恶足言其策哉我唐列圣君临策天下之士者多矣异时莫不光扬其名声宠绥其爵禄【文粹作柣】然而曾不闻天下之人曰某日天子降某问【文粹作策】得某士【文粹作问某事】行某策济某功抑不知直言之诏屡下而直言之士不出耶亦不知直言之士屡出而直言之策不用耶今陛下肇临海内务切黎元求斥已之至【文粹作正】言责【文粹作贵】着明之确论斯【集作实】命说代言之盛意也微臣何足以奉之然臣所以上愚对皆以指病陈术而为典要不以举凡体论而饰文词事茍便人虽繁必献言茍谐理虽鄙必书固不足以副陛下恳恻之诚庶可以尽微臣之献替耳【集作体用之目】伏愿陛下以臣此策委之有司茍或可观施之天下使天下之人曰惜哉汉文虽以策求士迨我明天子然后能以策济人则臣始终之愿毕矣如或言不适用策不便时则臣有瞽圣欺天之罪将寘于典刑陛下固不得而宥之矣亦臣之所甘心伏读圣策乃见陛下念【集作悼】礼乐之寖微【文粹作久寝】恤黎人之重困责复盛济艰之术酌推恩寓令之宜斯皆当今之急病也防臣敢不别白而书之昔我髙祖武皇帝掇去乱政【文粹作掇去祸乱集作拨去乱政】我太宗文皇帝鞬櫜干戈被之以仁风润之以膏露戢天下之役而天下之人安省天下之刑而天下之人夀通天下之志而天下之气和总天下之众而天下之众理理故敬让之节着和故欢爱之化【文类作教】行是以革三王之所因兼六代之所举【集作尽美】称至徳者举文皇以代尧舜是【集作岂】异事哉诚有物【集作有诚信】以将之也明皇帝即位实号中兴方其任姚宋而召【集作右】贤能也虽禹汤文武之俗不能过【文粹作举】焉四十年间刑罚不试人用滋植四海大和于是举【文粹作奉】升中告禅之仪则封泰山而秩嵩华举东廵西狩【集作念岁廵时迈】之典则宅【集作去】咸镐而朝洛阳礼既毕行物亦随耗天寳之后征戍聿兴【集作徭戍作兴】气盛而微理固然也曩时之乳哺而有之者一朝为兵殱之兵兴以来至今为梗兵兴则户减户减则地荒地荒则赋重赋重则人贫人贫则逋役逃征之罪多而权宜之法用矣今陛下躬亲本务首问羣儒念礼乐之不兴叹升平之未复斯诚天下之人将絶复完之日也微臣何幸而对扬之微臣以为将欲兴礼乐必先【集作在非】富黎人将欲富黎人必先【集作在非】息兵革息兵革之术臣请两【文粹作备】言之夫古所谓销兵革者非谓幅裂其旗章销铄其锋刃而已也盖诚信着于上则忠孝行于下敬让立于内则夷狄和于外夷狄和则边鄙之兵息敬让立则争夺之患【文粹作志】销争夺之患【文粹作志】销则和顺之心作和顺之心作而礼乐之道兴矣此先王脩政戢兵兴礼乐富黎人之大畧也陛下必欲责臣以详究之术臣又请指事以明之夫食力之不克虽神农设教天下不能无馁殍之人矣是以【文粹作且夫】古之不农而食之者四而已矣吏有断狱之明则食之军有临敌之勇则食之工有便人之巧则食之商有通物之智则食之是四者率皆明者勇者巧者智者之事也百天下之人无一二焉茍不能于此者不农则【文粹农作耕】不得食不织则不得衣人之情衣食迫于中则作业兴于外是以游食者恒寡而务本者恒多岂强之哉彼易图而此难及也今之事则不然吏理无考课之明卒伍废简稽之实百货极淫巧之工列肆尽兼并之贾加以依浮图者无去华絶俗之贞而有抗役逃刑之宠戎服者无超乘挽强之勇而有横击诟吏之骄是以十天下之人九为游食惷朴愚钝【集作谨】不能自迁者而后依于农此又【文粹作乃】非他彼逸而易安此劳而难处也以惰游之户转增【集作藏富】而耕桑之赋愈重曩时之十室共输【集作耕】而犹不给者今且数家【二字集作聚之于】一夫矣虽有慈惠之长仁隠之吏尚不能存若惨【集作】断击抟之则将转移于沟渎【集作壑】矣今之课吏者以赋敛无逋负为上以臣观之足陛下之赋者诚所以害陛下之人耳若然则农桑之用【集作裕】既如彼惰游之众又如此耕桑之赋重则恋本之心薄惰游之户众则富庶之道乖【集作废】此必然之理也今陛下诚能明考课之法减冗食之徒絶雕虫【文粹作镌】不急之功罢商贾兼并之业防浮图之行峻简稽之书薄农桑之徭兴耕战之术则惰游之户尽归而恋本之心固矣恋本之心固则富庶之道【集作教】兴矣而贞观开元之盛复矣若此则既往之失由前将来之虞由后在陛下悠久戒之慎之而已【文粹作安在陛下慎之而已乎集作陛下悠悠惩之戒之慎之久之而已】至于主父偃乘七国并吞之后谋【集作将】分裂而矫推恩管夷吾当诸侯争夺【文粹作强】之时先【文粹作申】诈力而行寓令皆一时之权术也岂可谓明白四达与日月齐明【文粹作并】于圣朝哉臣虽贱庸尚不敢陈王道【文粹作禹汤言】于帝皇之日况权术乎此臣之所甚羞也故不及详究言之臣伏读圣策又见陛下以为执契则羣下用情躬亲【文粹作在下】则庶官无党【文粹作当】以汉文尚学而衰盛业谓光武课吏职而昧通方以臣思之皆不然也夫委之于下而用其情盖考绩之科废而清浊之流滥也尚儒术而衰盛业盖章句之学兴而经纬之道【集作文】丧也课吏职而昧通方盖苛察之法行而防计之期速也臣请条列而言之夫神农之斲耒耜教耕耨所以垦良田而植【集作殖】嘉谷也然而不能遏稂莠之滋焉其所以遏【集作待】之者芟夷钱镈之而已唐尧之辟朝廷宅百揆亦所以殖【文粹作殖】禹舜而种臯陶也又【文集作无而】不能遏【文粹作辨】共工驩兠之逆焉其所以遏之者放弃殛诛之而已神农不以稂莠滋而废耒耜之用故能存用器【文粹作尽是用】之方唐尧不以四罪进而夺舜禹之任故能终任贤之道若此则陛下之所任顾何如耳岂可谓任之必不可哉至于考绩之课【集作科】废章句之学兴经纬之道衰【集作丧】防计之期速皆当今之极弊也幸陛下反【文粹作问及】汉元光武之事臣遽数而【集作以】终之今国家之所谓兴儒术者岂不以有通经文字之科乎其所谓通经者又不出【集作过】于覆射数字明义者材【集作才】至于辨析章条是以中第者岁盈百数而通经之士蔑然以是为通经固若是乎至于工文自试者则不过于雕词镂句之才搜摘絶离之学茍或出于此者则公卿可坐致郎署可俯求崇树风声不由殿最连科者进速累防者位髙拱黙因循者为清流行法莅官者为俗吏以是为儒术又若是乎哉其所谓课吏职者岂不以朝廷有迁次进防之用乎臣窃观今之备朝选而不由文字者百无一二焉夫施众网而加一禽尚不能得况张一目以罗万品而望其飞者走者大者小者尽出乎其间其可得乎哉以此察羣吏羣吏又可察乎茍或不可察又可任之而絶其私乎哉此所以陛下将执契而叹用情念埀衣而惧不理盖臣所谓课察之道不明也陛下诚能使礼部以两科求士凡自唐礼六典律令及国家制度之书者用至于九经歴代史能专其一者悉得谓之学士以环贯大义而与道合符者为上第口习文理者次之其诗赋判论以文自试者皆得谓之文士以经纬今古理中是非者为上第藻缋雅丽者次之凡自布衣达于未【集作在】朝省者悉得以两科求士【文粹作仕】礼部第其髙下归之吏部而宠秩之若此则儒术之道兴而经纬之文盛矣吏部罢书判万【集作身】言之选设三式以任人一曰校能之式每岁以朝右崇重者一人与礼部郎校天下羣吏之理最在第一至第三者校定日据其功状而登进之牧宰字人之官借之为理者则上赏行焉若此则迁次之道明而迟速之分定矣二曰任贤之式每岁内自仆射至于羣有司之正长外至于廉问节制者各举称【集作备】朝选者一人外自牧守内至于百执事之立于朝者各举吏郡县【文粹作备吏部集】者一人因其所举而授任之辨其考绩而赏罚之不举贤为不察举不贤为不精不精与不察之罪同若此保任之法行而贤不肖之位殊矣三曰叙常之式其有业不通于学才不属【集作应】于文政不登于最行不知于人则限以停年课资之格而役任之若此则敷【集作叙】用之典恒而尺寸之才无所弃矣两科立则羣材遂三式行则庶官当陛下乃执左契以御之总【文粹作握】枢极以正之委庶官如心目之运支体是【集作岂】支体运而无效于心目乎察羣材如明镜之形美恶岂【文粹作是】美恶形而逃隠于明鉴【集作镜】乎然后陛下辟四门使可言之路通明四目以天下之目视达四聪以天下之耳听不私其言以为好恶【集作不私其心以百姓心为心】端拱岩廊髙居宸极【文粹作深视】以冕旒自蔽而秋毫必察以黈纩塞耳而声响【文粹作举动集作养动】必闻则彼汉元章句之儒光武督责之术又恶足为陛下言之哉且臣闻之圣人在上人不夭札若臣者生未及壮戴陛下为君仁夀懽康未始有极何忽自苦堕肝胆而言天下之事乎臣以为国家兵兴以来天下之人憯【集作惨】怛悲愁五十年矣自陛下陟【集作即】位之后戴白之老莫不泣血而话开元之政臣恐此辈不及见陛下功成理定之化而先饮恨于穷泉此臣之所以汲汲于心者陛下能不怜察其意乎谨对【英华及唐文类聚皆云设三式以任人惟稹集作四式其二曰记功之式每岁羣吏之理最在第四者籍而书之蒲岁吏部防集而授署之若此者殿最之道存而清浊之流异矣】
　　同前　　　　　　　　　　韦处厚
　　对臣闻古之道莅天下皆酌人言用凝庶绩伏惟陛下统承丕绪光膺骏命志气中蕴清明下临恤黎庶而惠慈方洽枭叛戾而威武已炽犹能虑危于未兆思理于已安聿追孝思纉述前烈愍官吏之无用求斥已之至言微臣才用不足以操事体识不足以经逺祗奉圣问伏用兢惶诚昧死上愚对制策曰朕观古之王者受命君人兢兢业业承天顺地靡不思贤能以济其理求谠直以闻其过故禹拜昌言而嘉猷罔伏汉征极谏而文学稍进匡时济俗罔不率繇厥后相循有名无实而又设以科条增求茂异舍斥已之至言推无用之虚文指切着明罕称于代兹朕所以叹息郁悼思索其真是用发恳恻之诚谘体用之要庶乎言之可行行之不倦上获其益下输其情君臣之间驩然相与子大夫得不勉思朕言而茂明之臣闻复济慎惧虽危必乐理安佚肆虽顺必忧帝尧之为道也大矣书称其本曰允恭克让文王之为徳也矣诗美其功曰小心翼翼图天下之安者必因【一作称】之于劳虑天下之大者必慎之于微任贤诚固思虑诚深百姓虽未富庶四夷虽未賔服天下明知其治也任贤不固思虑不深百姓虽富庶四夷虽賔服天下明知其乱也今陛下鉴前代已往之失求当今未然之理使虚文不设于下至言必闻乎上端视凝听所委惟贤则上获其益矣惠爵施禄所理惟直则下输其情矣顾言而动思利乎安则何虑乎言之不行顾行而动思利乎安则何虑乎行之有倦诚能兢兢于一日二日业业于无小无大茍能此道虽微必昌虽柔必强鳯凰麒麟不足来甘露醴泉不足致三光四时不足序天之髙明也斯不爱其道地之博厚也斯不爱其宝彼之大者犹若是况其细者而难乎制策曰我国家光宅四海年将二百十圣化万邦怀仁三王之礼靡不讲六代之乐罔不举漏【一作浸】泽于下升中于天周汉已还莫斯为盛自祸阶漏壤兵宿中原生人困竭耗其大半农战非古衣食罕储念兹疲甿遂乖富庶督耕植之业而人无恋本之心峻酤之科而下有重敛之困举何方而可以复其盛用何道而可以济其难者伏以陛下蕴充明徳继荷大业居十圣之全区宇守百代之成礼乐扬髙祖之耿光播太宗之休烈思黩武而弭戢念疲甿之富庶理自顺此生危自反此作兵者国之威也威不立则暴不禁君得其术而已举其要而已凡善用兵者用兵之精次用兵者用兵之形用精者国逸而功倍用形者人劳而威立令行禁止俗富刑清仁足以怀义足以服端居庙堂之上威加四海之外而叛者尝欲系其颈而制其命伏其心而笞其背此兵之精也金鼓击刺追奔逐北攻城掠地斩馘献俘忧思岩廊之上谋制千里之外而叛者有以畏其威而惩其罚化其心而戢其暴此兵之形也陶然而化其效不形兵贵藏有于无兵之形不可张也骚然而动其政难久人不可终扰兵之精所宜宻胜也今陛下既枭叛冦复征违命屈己之至已浃于兆庶恤人之诚已敷于四海乘众之怒用兵之形则近无转输骚扰之勤逺无经费供求之役诚能固守必大畏其力小怀其徳矣岂兵宿中原之为虞生人耗竭之为虑臣又闻理国之本富之为先富人之方劝农为大三代以耕籍率天下汉朝以孝悌配力田皆劝之之道夫农寒耕热耘沾体涂足昼夜之筋力勤焉父兄之手足悴焉而官输籍督坐非已有夷时郡邑长吏偷容朝夕养声钓禄非恤人隠此所以耕植之业不勤恋本之心不固有遁于军旅而邀功赏者有冐于老释而渎清浊者有逸于负贩而制贫人者有隠于椎剥而干教令者农耕之难也如彼日百其劝常有不务者矣游惰之逸也如此日百其禁常有不息者矣由上之为政知人苦之者劝之必深知人乐之者禁之必至昔贾琮以最于十二州颁之以玺书黄覇以甲于二千石宠之以侯印惟陛下注意于守宰字人之官以田垦辟为最地荒榛人离散为殿即耕植可劝困竭可苏兵未弭则人不蕃人不蕃则农不劝农不劝则国用虚此酤所以兴也然盐麴之税山泽之利法用得其要不在峻其科理不得其吏不犹明其法明其法得其要则上无峻刻之举下无重敛之困矣陛下制策曰既往之失何者宜惩将来之虞何者当戒臣闻王者之兴皆鉴乎前代圣君贤佐之所以兴昏主庸君之所以丧景行其兴也用得以常理戒慎其丧也用得以常存诗人美殷鉴于有夏贾山谏汉而借喻亡秦备于图籍着于编册非臣繁词所可曲尽自陛下统极举滞淹已逋责恤刑狱振乏絶徳泽所临戴之不暇微臣未见其失也明将来之戒其在法令刑赏乎四海之广亿兆之众非家令户告之能也发号出令而已矣伏惟陛下聿求善政大振洪猷人之献替政之损益灿乎其书灼乎其人始则鼓舞蹈咏不足以充其善终则渇日望岁不足以喻其劳教之本莫大乎复言政之先莫大乎重令诚能复言重令上之克当乎天心下之允协乎人情天人交相为感而灾害不生祸乱不作不然日有徳音而人不悦日有威罚而人不畏茍不悦矣无与同劝茍不畏矣无与同沮此非法令之可裁也成一时之功者宠乎其功者也思百代之利者荣乎其名者也其名不足以劝者则刑罚存焉是小人之所趋君子之所务今陛下刑赏已足劝惩褒贬又存文史君子竭忠小人输力举如鸿毛舍如地芥何理而不成何求而不效陛下之不为非不能也伏以致诛逆党罪止渠魁原情究恶不及其母此帝王之刑也戎臣馈车致命折冦渥恩必厚爵位必加此王覇之赏也然善有彰虽贱赏也恶有衅虽贵罚也赏一人不足以耸天下之善者其赏不足行刑一人不足以禁天下之暴者其刑不足用今宜赏不违【疑作遗】微细惟功之所加罚不为暴乱惟罪之所出此天下之人所以皆知赏之可重而罚之可戒制策曰昔主父惩患于晁错而用推恩夷吾致覇于齐桓而行寓令精古求人之意啓廸未晢之怀眷兹洽闻固所详究臣闻汉兴鉴亡秦孤立之弊踪周官众建之法苴茅列土非复异姓其后吴楚强大本根不防晁错之策未终七国之兵已发主父念前事之败露期本朝之强大分封子弟使得推恩诸侯之国星解于上汉廷之威风行于下此所以为谋也齐桓当周季陵夷之运思大彰翊覇之功志图兼弱力存攻昧思逞其欲是务强兵习之野大国防其谋习之朝小国谨其备其志不可以速得其功不可以立俟用为隠政而行寓令此其所以覇也制策曰执契之道垂衣不言委之于下则人用其私专之于上则下无其效汉元优游于儒学盛业竟衰光武责课于公卿峻政非美二途取舍未获所从吾心浩然盖所疑惑子大夫熟究其防属之于篇兴自朕躬无悼后害者臣闻契者君之所司也综其防归则庶务随而振之职者臣之所司也践其轨迹则百役通其流矣委之职业也非委其权专其操持也非专其事赏罚好恶之出生杀恩威之柄此非权与操持乎委之于下则上道不行矣提衡举尺守器执量此非事与职业乎专之于上则下功不成矣不委其操持安所用其私乎不专其职业孰虑无效乎君收其大柄臣职其所守然大柄不得亢于上臣得佐而成之所守不可属于下君得举而明之故干之经曰首出庶物坤之文曰地道无成而代有终干阳物也坤阴物也阴阳合而泰形焉阴阳离而否形焉君臣之道盖象乎此汉元优游于儒学而权归王氏失其所专也光武责吏事于三公而劳神簿书集其所委也一则旷而荡一则察而隘既非中道不可以范臣所谓阴阳乾坤之説各存其道而交有所感然成其悠乆配乎持载如此而已才者综物以研务识者辨惑而不泥体者抚往以经逺用者临事而造至神而明之可以辅陶钧可以賛化育微臣固陋从师之说循名而实不充承问而学不称进退殒越惧烦刑书谨对












　　文苑英华卷四百八十七
　　钦定四库全书
　　文苑英华卷四百八十八　宋　李昉等　编体用
　　才识兼茂明于体用策二道
　　才识兼茂明于体用策【策目见四百八十七卷与元稹同】
　　独孤郁
　　对臣闻天发生以雷雨圣人发生以号令天道帝道竝行于上羣僚庶物咸遂于下伏惟陛下与天为仁与雷作解臣则蠢动之一物也气下乃出安知其由比于金石草木物之无心者也扣之或大鸣小鸣终始相生清浊杂作变而成文者以圣人击考之不得藏其声也若臣者朴直蠢愚陛下考之而无声是不如金石草木之无心矣敢不极闻以对伏以陛下发徳音访岩薮招贤士求直言询可行之谋垂不倦之听欲使上获其益下输其情君臣之间驩然相与此禹所以称大汉所以称盛者用此道也臣何足以仰承之臣以为有国不患无贤患不能用贤不患无直言患不能容直言今夫朝廷之大百官之众非无贤也然陛下黈纩凝旒或未之察羣臣各黙黙来朝而退虽有贤哲孰能辨之观易卦干上坤下否坤上干下泰干为君坤为臣君意下降臣诚上达则是天地交泰之时也君意不下降臣诚不上达则是天地不交否之时也若太宗文皇帝每一视朝未尝不从容问羣臣政之得失下有一毫之善上无不奬上有一毫之失下无不谏或有引入禁内或周旋禁中疾则幸其第没则临其丧君臣之道可谓至矣是以无遗才无阙政巍巍荡荡与天无穷者上下交泰也秦帝胡亥信用左右左右欲专秦柄乃教胡亥曰陛下富有春秋初即位奈何与公卿廷决事事即有悮示羣臣短也于是胡亥常居禁中羣臣希见者不闻其过天下所以乱者上下不交也伏惟陛下上法天下法地中法太宗每坐朝宣防使羣臣各有所陈陛下赐之温顔尽其啓沃言诲【疑作语】侍从之臣得以奉其职左右有所思以贻来代谏诤之官与闻其政而献替之使此辈无有所补黜之可也使其稍识大体陛下与之论道讲政岂不可【一作或】裨于万一也孰敢不输其情乎茍居位者不与之言献直言者不与之用又何必搜罗岩穴逺访不用之人勤求不信之言乎贤者固不来也来者又何言也此体用之要求贤济理之术尽于是矣惟陛下行之若生人之困于衣食而无恋本之心但兵宿中原如此实曰方面大臣之罪也夫方面大臣宜直播天子之休风保抚其人如赤子而乃倾其脂血剥其生财聚其技慧淫巧以荡上心天子诚以为物力有余而不知其情也执事者又未尝闻以生人艰苦为言而得罪者岂其尽直而不用乎夫王者居于九天之上非臣痛激肝血指明而言亦何由而达也若臣者草木孤贱宜周旋其所以能而言之也今天下困于商税不均可谓甚矣百姓之忘本十而九矣昔尝有人有良田千亩柔桑千本居室百堵牛羊千蹄奴婢千指其税不下七万钱矣然而不下三四年桑田为墟居室崩坏羊犬奴婢十不余一而公家之税曾不稍蠲督责鞭笞死亡而后已于是州伯邑长方以人安赋集攘臂于其间趂办朝廷用升考绩取彼逋责均其所存展转奔逃又升户口是以赋益重而人益贫不均之甚一也是故欲人之财赋均一而无日蹙之患宜视通邑之盈虚使乡户坐于田迭相隠覈其上下不使贪官赃吏纷动其间则有无轻重可得而均也夫古有四人今转加七计口而十分之其所以尽悴出赋而衣食其九者农夫蚕妇而已绛衣浅带以代农者人十之一缦胡之缨短后之服仰衣食县官者人十之二髠头坏衣不耕不蚕坐而供养者人十之二审曲面势以饬五材鬻工而衣食者人十之二乘时射利贸迁有无取倍称之息而衣食者人十之二游手倚市以庇妻孥以给衣食者人十之一其余为农桑之数焉农夫糠覈不足而十人者畜马厌粱粟蚕妇衣不蔽形而十人者咸袭罗纨是以性近儒则入仕近武则从军善计则贸迁避事则髠削技巧则为工师拙奸则为驵侩非戆愚专一无他膓者孰肯勤体効力为稼穑之苦乎且以田废而衣食罕者户口所在减而背本之利多不均之甚二也陛下诚能寛农人之征而优乐之杜众邪之门而困辱之则农桑益而衣食有余也自兵革以来人多流散版籍废絶户口荡析加以忧惧越于异乡末以侥幸利其茍且寛之则偷于朝夕勤【一作动】之则从而陷于邪又讹言焉屋室聚为瓦砾田野俱为榛芜赋税不均居者日困又为此也伏望陛下勑百姓所在编为土著不即归之旧乡缮黄籍生则书之死则去之庶男女之所生户口之多少可得而知也无田者给与公田假种食因其井泉制为民居艺桑麻种蒲蔬育狗彘三年不输官自初即于三年人犹有之他者所至得以重罪罪之然后人安其生乐其业而无奔亡之患矣安土则敦本敦本则人庶矣税均则敛轻敛轻则人富矣以此阜俗不盛何为以此济人何难之有若夫盐者经国之所资财用之大寳也然而当今之务若修其业除其弊亦可以无重敛之困也夫盐之重弊失于商徒操利权州县不奉法贾太重而利太烦布帛精麤不中数矣夫以商徒操利权则其利有时而废州郡不敢谁何是劝农人以逐末也州郡不奉法则各私其人而盗煮者行矣贾太重则贫者不堪矣吏太烦则縻费之者众矣布帛精麤不中数则女工从损风俗偷薄而上困矣即如此宜罢盐铁之官以省费停郡府之政令以一其门禁人为商以反其耕损【一作捐】其厚贾以利其人速其售而布帛必精以齐其俗以厚其利如此亦可大裨于国大頼于人矣酒酤之人罢之可也夫既往之失不能久于其道将来之虞中道尽也自古帝王未有不勤俭于其初天下归焉满假于其终天下离焉陛下以勤俭为恒满假为戒勤而不已损之又损慎终如初守而勿失天地所以能长且久者以其运行不息也陛下其可息乎可懈乎晁错所以急绳七国者欲尊天子恐削弱迟而祸大矣主父所以推恩子弟者因其欲而分裂诸侯之易矣今天下一家尽为郡县无诸侯强大之患无宗室葭莩之亲而以推恩为言臣恐未可以令天下也齐桓之时列国相倾管夷吾欲辅覇业恐诸侯先谋而为之备是以脩其寓令而兵食足焉使战者必耕耕者必战无事则散之陇亩有亊则授之甲兵此古人之意可行之验也夫舜之所以为圣人以其避贤任能也五教契也五谷弃也五刑臯陶也八音防也虞伯益也水土禹也喉舌龙也共工埀也舜无事焉是以执左契埀衣裳而天下理岂以必躬必亲侵于百职然后以为圣乎必也信而显之作而行之任之而绩用不立则有窜三苗于三危流共工于幽州放驩兠于崇山殛鲧于羽山刑罚有可必加矣孰敢用其私乎儒家流者示人以中而为之节访其所至而导其不至使夫君臣父子各得其正此其所长也然迂者为之则执古以非今凝滞而不变夫责课者所以俯仰百官也然光武用之而非美者责人之効重也伏惟陛下取汉光武之求实勿务速成用汉元帝之崇儒知其凝滞任人而示之所为端拱而不失其勇【疑】取舍之间于此乎判矣陛下不能用臣言不当问也谓臣不能言其事不当来也既来矣陛下问状宜直其辞既问矣微臣尽忠宜采其策尽忠者不易【一作容】持也直者谁欲【一作肯】为也忠未见尽直必有恡恡构而直不悔不信而忠不追者盖有之矣由未见其为人也非天之与其刚健地之与其直方内不疑其身外不疑于人忧君而不顾其已济物而不求其利者孰肯悃悃欵欵出于骨髓发于肝膈如此其切于天下乎夫天下者天下之天下也天下安微臣得保其生不安微臣不保其死是以怀其効以天下为忧不怀其身以天下为念知所以责难于君者宜尽忠言知所以尽忠于已者宜及【一作急】天下如此况陛下宗庙之重其可忽乎属之于篇勉之于上是在陛下酌之而已矣谨对
　　同前　　　　　　　　　　白居易
　　对臣闻汉文帝时贾谊上疏云可为痛哭者一可为流涕者二可为长太息者三是时汉兴四十岁万方大理四海太和而贾谊非不见之所以过言者以为辞不切志不激则不能廻君听感君心而发愤于至理也是以虽盛时也贾谊过言而无愧虽过言也文帝容之而不非故臣不失忠君不失圣书之史策以为美谈然臣观自兹【一文粹作魏晋】以来天下之理未曾有髣髴于文帝时者激切之言又未有髣髴于贾谊疏者岂非君之明圣不侔于文帝臣之忠不追【集作逮】于贾谊乎不然何丧【集作哀】乱之时愈多而公【集公作切】直之言愈少也今陛下思禹之昌言而拜之念汉之极谏而征之病【集作废】虚文之无用者奬至言之斥已者询臣以可行之策示【集作谕】臣以不倦之意恳恻郁悼发于至诚真圣王思至理求过言之明防也斯则陛下之道已于前代【文粹有微字】臣之才诚【集作试】劣【文粹作効】于古人輙欲过言以裨陛下明德万分之一也裨之者非敢谓言之必可行也体用之必可明也且欲使后代知陛下践祚之后有朴直敢言之臣出焉无俾文帝贾谊专美于汉代然后退而俯伏以待罪戾焉臣诚所甘心也谨以过言昧死上对伏惟陛下赐臣之策有思兴礼乐之道念救疲甿之方别【集作辨】惩往戒来之宜审推恩寓令之要至矣哉陛下之念及于此此实万叶之福也岂惟一代人受其赐而已哉臣闻疲【文粹作疾】病之作有因縁矣【集作焉】救疗之方有次第矣【集作焉】臣请为陛下究因縁陈次第而言之臣闻太宗以神武之姿拨天下之乱宗以圣文之徳致天下之肥当二宗之时利无不兴弊无不革逺无不服近无不和贞观之功既成而大乐作焉虽六代之尽美无不举也开元之理既定而盛礼兴焉虽三王之明备无不讲也礼行故上下辑睦乐达故内外和平所以兵偃而万邦怀仁刑清而兆民自化动植之类咸煦妪而自遂焉虽成康文景之理无以出于此矣洎天寳以降政教浸微冦既荐兴兵亦继起兵以遏冦冦生于兵兵冦相仍迨五十载赋征由是而重人力由是而罢下无安心虽曰督农桑之课而生业不固上无定费虽曰峻筦之法而岁计不充日剥月朘以至于耗竭其半矣此臣所谓疲病之因縁者也岂不然乎由是观之盖人疲由乎税重税重由乎军兴军兴由乎冦生冦生由乎政缺然则未脩政教而望冦戎之销未销冦戎而望兵革之息虽太宗不能也未息兵革而求征徭之省未省征徭而望【集作求】黎庶之安虽宗不能也何则事有所必然虽常人足以致势有所不可虽圣哲不能为伏惟陛下将欲安黎元【集作庶】先念省征徭将欲省征徭先念息兵革将欲息兵革先念销冦戎将欲销冦戎先念脩政教何者若政教脩则下无诈伪暴悖之心而冦戎所由销矣冦戎销则境无兴发攻守之役而兵革所由息矣征徭省则人无流亡转徙之忧而黎庶所由安矣臣窃观今天下之冦虽已尽销伏愿陛下不以易销而自怠今天下之兵虽未尽散伏愿陛下不以难散而自疑无自怠之心则政教日肃无自疑之意则诚信日明政教肃则暴乱革心诚信明则犷骜归命革心则天下将萌之冦不遏而自销归命则天下已聚之兵不散而自息然后重敛可以【集作日】减疲甿可以【集作月】安富庶可日滋困竭可日补日安则和悦之气积日富则廉让之风行因其廉让而示之以礼则礼易行乘其和悦而鼓之以乐则乐易达矣举斯方而可以复其盛用斯道而可以济其难惩既往之失莫先于诚不明而政不修戒将来之虞莫大于冦不销而兵不革此臣所谓救疗之次第者也岂不然乎若【文粹作至于】齐行寓令之法以覇诸侯汉用推恩之谋以惩七国施之今日臣恐非宜何者且今万方一统四海一家无邻国可倾非夷吾用权之时【集作秋】也虽欲寓令今将何所寓耶今除国建郡置守罢侯无爵土可疏非主父矫弊之日也虽欲推恩恩将何所推耶但陛下期【集作嗣】贞观之功开元之理必能【集作将】光二宗而福万叶矣何区区齐汉之法而足为陛下慕哉精究之端倪实在于此矣又蒙陛下赐臣之问有执契埀衣之道委下专上之宜敦儒学而业衰责课实而政失者此皆政化之所急今古之所【文粹作所共】疑而陛下幸念之臣有以知天下之理兴矣夫执契之道垂衣不言者盖已成之化非谋始之谓也委之于下者言王者之理庀其司分其务而已非谓政无小大悉委之于下也专之于上者言王者之道秉其枢执其要而已非谓事无巨细悉专于上也汉元优游于儒学而盛业竟衰者非儒之过也学之不得其道也光武责谏于公卿而峻政非美者非考课之累也责之不得其要也臣请为陛下别白而明之夫垂衣不言者岂不谓无为之道乎臣闻无为而理者其舜也欤舜之理道臣粗知之矣始则懋于修已劳于求贤明察其刑明慎其赏外序百揆内勤万几昃食宵衣念其不息之道夫如是岂非大有为者乎终则安于恭已逸于得贤明刑至于【文粹作刑明至于】无刑明赏至【文粹作赏】于无赏百职不戒而举万事不劳而成端拱凝旒立于无过之地夫如是岂非真无为乎故臣以谓无为者非无所为也必先为而后致无为也【集作必先有为而后至于无为也】老子曰无为而无所不为盖谓是矣夫委下而用私专上而无効者此由非所宜委而委之也非所宜专而专之也臣请以君臣之道明之臣闻上下异位【文粹作宜】君臣殊道盖大者简者君道也小者繁者臣道也臣道者百职小而众万事细而繁诚非人君一聪所能徧察一明所能周鉴【集作览】也故人君之道但择其人而任之举其要而执之焉已矣昔九臣各掌其事而唐尧秉其功以帝天下十乱各効其能而周武总其理以王天下三杰各宣其力而汉髙兼其用以取天下三君者不能为一焉但执要任人而已亦犹心之于四肢九窍百体也不能为一焉然而寝食起居言语视听皆以心为主也故臣以为君得君之道虽专之于上而下自有以展其效矣臣得臣之道虽委之于下而人亦无以用其私矣由此而言光武督责而政未甚美者非他昧君臣之道于小大繁简之际也元帝优游而业以浸衰者非他昧无为之道于始终劳逸之间也二途俱失较然可知陛下但举中而行则无所惑也【集作矣】臣伏以圣策首章曰上获其益下输其诚其末章则又曰兴自朕躬无悼后害此诚陛下思酌下言乐闻上失勤勤恳恳虑臣辈有所隠情者也臣敢不再竭狂直以副天心之万一焉臣闻古先圣王之理也制欲于未萌除害于未兆故静无败事动有成功自非圣王则异【文粹作昧】于是莫不欲逞其【集作于】始悔追于终政失于前功补于后利害之效可畧而言且如军暴而后戢之兵乱而后遏之善则善矣不若防其微杜其渐使不至于暴乱也官邪而后责之吏奸而后诛之惩则惩矣不若审其才得其人使不至于奸邪也人馁而后食之冻而后衣之惠则惠矣不若轻其徭薄其税使不至于冻馁也举一知十不其然乎今陛下初嗣祖宗新临蒸庶承多虞之运当鼎盛之年此诚制欲于未萌除害于未兆之时也伏愿陛下敬惜其时重慎于事既往者且追救于弊后将来者宜早防于事先夫然保邦恒在于未危恭已常居于无逸【集作过】三五之道夫岂逺哉臣生也幸得为唐人当陛下临御之时覩陛下升平之始则是臣朝闻而夕死足矣而况充才识之贡承体用之问者乎今所以极千虑昧万死当盛时献过言者此诚微臣喜朝闻甘夕死之志也不然何轻肆狂瞽不避斧锧若此之容易焉伏惟少垂意而览之则臣生死幸甚谨对






　　文苑英华卷八十八
　　钦定四库全书
　　文苑英华卷四百八十九　宋　李昉等　编体用
　　才识兼茂明于体用策一道
　　直言
　　贤良方正直言諌诤策一道
　　才识兼茂明于体用策【策目见四百八十七卷元稹同】
　　罗　让
　　对臣闻千业万化圣帝哲王声烈遐戴者无他中心无为以守至正而已矣以谋大化而己矣伏惟皇帝陛下垂拱六极始初清明丕扬累休涣发于诏啓天宇而遡古薰至和以拯今咸怀浸沉罔不濡泽诚至正也诚大化也犹复乃逺乃近乃左乃右旁求下问举荐奔走履众美而不颛储神明其如遗铨邦政之肥瘠镜人事之善败优游防绎以循【一作脩】始终外其牵制常其忌讳恢乎輮百王之独致也臣愚智能浅薄不明大体时用之宜术业暗昧不充才识兼茂之称徒冒万死触罪以闻臣伏读圣策首陈禹拜汉征之防求索真之要臣闻上古之君薰能同和不敢自是必求谠谏以谕缺败用心之过则薄奬其人言之失中则寛容无虞使人上得其情下得流通也【一作使夫上下其情得流通也】后代帝王虽有作者道或外是已实内非言之或臧寥寥无闻言之或违隄防斯至虽科条增设适足张其乱目矣叩击切害适足宠其直声矣闻之失得君之效欤今陛下躬神圣之资痛源流之塞较量至当加廸今来黜退奸邪咨谋体要诚猜雄者之所共逺亦狭隘者之所共难凡曰胷臆是皆耸实详近【一作延】语直之幸也伏见圣策咨问兵战商农之道臣请指事而言之臣闻兵者以谋全以气胜以谋全制度为神耳得其数则威令格物少能成功失其数则黠【疑作黩】武无别【一作列】多益为弊寝【疑作寖】用不制刑于防内今国家自兵兴以来仅数十年生物以之暴殄人情以之盭违殆握兵者建置失其道欤何者天下之甲兵其数则不广屯置散地且或至半而兵柄之臣率好生事不思戢伏贵算威名则有崇广卒徒之员聚拥虓阚之羣厚敛残下媮取一切要君飬敌张军自衞望容攻守之至复有怀弱软以内顾务储蓄以托私倚行伍之数讫资廪之具外实内虚守以借之固者及殷而成【一作乘】之熊【疑】而战之其中未必有也朝廷又影响诛罚索其効死其可得乎此兵之所以烦而益病也而人之所以困而不解也大抵不贤者得掌其兵百则思兵千寻掌其兵千又思兵万寻掌其兵万又思兵数万以因其力以赡其欲长一日之废代【一作诛伐】谋万里之策勲徒仰费于县官髙【疑】病于悠久诚何谓矣陛下盍亦虑之乎伏望躬亲视其将帅之为茍非任尽易之不令其凝【一作疑】留而后图也严备其要地之屯茍不切尽罢之不令其广置而出入也其所阅拣非实不用其所树置兵精不在多使名弓者必用沓发之巧名劒者必有刺击之妙名骑者必有超乘之防名歩者必有卒奋之竒自外徂中归乎一体自然无冗军无惰人以守则固以战则胜军无大半之耗人怀反业之心此减兵之术也富庶之教于是乎生亦何逺取于古法也然而思恋本之心蠲重赋之困又在于赋税之道矣臣请得而具之臣闻古者因地而料人今则税人而舍地古者任土而作贡今则溢贡而弃土古者均田而抑富今则与富而夺贫是以人口剪耗而不息田亩污莱而甚旷者非人怀茍且之志乐懈惰之方迫不可忍势有由耳王者在上量入以出禄食赐与岁养经费必厚下以为用助而不税防而不征亦非无其事也用菽粟藁秸有常税人不爱也丝枲布帛有常赋人不艰也杂以凶荒接以丧死间以兴废子弟父兄犹复勉励率从不更其业何者制度专也以臣观之则今之赋税仍旧贯籍敛不加重而畎亩流离穷困无告殆执事有殊陛下之意乎必有急令暴赋发取无厌徭山役海诡求无状竒贡珍献希冀无怠托公寄私崇聚无极于是一水一土一草一木圭要殚利俯仰算莅之官焉专守之刀兵焉商不得回睨农不得举手既夺其利又却其人此而不困孰以为困榷酤之道如是乎人顾其上犹仇讐安能思恋骨肉乎人视其居犹鸟兽安肯系着桑井乎人悭其取犹冦盗安望轻重元本乎所以遁走茍免死亡不顾财日穷而事日削地益无【疑作芜】而人益烦犹前事也伏惟陛下审念之其有不经不度之人不常不政之调必禁其所萌必罚其所自则奸官滥守慎不敢生事生生之理阜繁矣陛下又以礼节其情以乐乐其志又何患乎不复其盛不济其难【一作艰】臣伏见圣策顾问既往将来之事臣谨以江淮凶旱之事明之臣闻凡有灾伤水旱之处歴代所説多闻诡随之词媚时主必曰帝尧乎有怀山襄陵之运也成汤乎有流金铄石之运也是皆曲骩非愚则诬臣尝私怪之何不曰大舜乎无雷风霜雹之运也神禹乎无飞流彗孛之运也不直其词因循若是天运之时集变易水旱岁时未为灾也理或失中感动阴阳顷刻为灾也故精舒谨孚则七年不足罹其咎简诬轻忽则一日二日亦未成其灾修政着诚端心复徳既往之事陛下宜以此为惩矣然臣之所虑江淮又急者御灾之术将来之戒复忧于斯愿悉数于陛下矣今国家内王畿外诸夏水陆绵地四面而逺而输明该之大贵【一作费】根本实在于江淮矣何者陇右黔中山南已还墝瘠啬薄货殖所入力不多也岭南闽蛮之中风俗越异珍好继至无大赡也河南河北河东已降甲兵长积【一作渍】农厚自任又不及也在最急者江淮之表里天下耳陛下得不念之乎属顷者连郡五十蒙被灾旱长老闻见未之曾有涯脉川泽坌为埃尘草木发为烟火防粟之价重于兼金饿莩之家十有七八闻乞仆于男女者何暇保其家室乎闻立死于道路者何暇思其糠粃乎嗷嗷蒸徒展转无所灰烬狼顾至今未宁且今日狼顾明日狼顾力大势诎祸欲何圗此臣所为陛下惜也长吏者又闻或非良善厚其毒忍疗【疑】痏而简问威剥而自虞则陛下虽有赈发不轻得及虽有蠲放不轻得获虽有诏谕不轻得闻此臣所为陛下疑也然欲安存缉理斯终何由以臣计之视长吏之悖理者选其重臣代之不待其为蛇为虺也察郡县之受灾者择其实以劳之不使其寃而无告也如此则朝令夕悦江淮保全则四向赋税转输肩摩毂击关中坐固而根本不摇犹无凶旱矣臣故曰将来之由在此而已矣臣伏见圣策次问推恩寓令之计夫汉晁错陈诸侯削地之制谋之至者主父偃献子弟推恩之令计之术者削地之制行则转弛为急七国之难结推恩之令下则强干弱枝一王之理定犹见之熟与不熟法之渐与不渐在于渐也则寒暑得其相成以暴则天地不能速化求之昔意庶取于今又齐桓之覇国管仲之寓令昼战足以目相识夜战足以耳相闻将取威于隣敌俾逞志于天下五覇之事仲尼之门五尺童子犹羞言之若此者则小国权臣之细术耳臣固不能为陛下述伏读圣策次问专委儒术者臣闻圣王在上贤臣在下道徳兼济材智乐备专于上则聪明倍资安有无其效耶委于下则公器相率安有用其私耶然今以陛下之资材清光群臣其敢及若集事者在陛下必躬必亲之谓乎躬之无偏亲之有制则埀衣执契亦不爽矣孝元则制自左右非用儒之失也光武则弊及羣下非用课之得也儒近于得而所用者宜一变其弊若臣所见今之大者政或贵此可得而言国朝自武徳已来典章甚明职员甚列官吏甚该备而道不政要或未臻者其官非人欤理非道欤略其大欤録其小欤臣所谓小者则天官卿采之调阅致验选书至于一簿一尉一掾之末铨次升降劳而后罢是详于覈小也及其揣量亲人抚字之官又未喻也臣所谓大者天子之庭日相日受轶越伦辈乃有名邦闻邑羣居之柄不阶课最是非未闻踪迹贤不肖欵言喧哗随其所来转化容易似不留听是卤莽于天下也详覈及小卤莽及大轻重反殊使盗名死官之徒波走飚驰惟恐居后狂扇诱掖宠赂为事以相终始夫复何望夫持尺寸之禄怀轻握微龃龉施为尚犹不堪况明权不制【一作济】资借杀生之柄兼兵马之众连数十城之地庸杂横恣偷居其上何以堪之设曰不堪耳目阴附事亦无由得而闻悔之何益耶陛下得不慎其所授乎臣以为今之郡县长帅之官最关生人性命用在百里之父母莫如县宰君乎千里之父母莫如刺史列城之父母莫如郡统使一得之必小康二得之必中康三得之必大康矣陛下虽不在敺天下之人洽于理平终亦无由诚不在多惟慎此三官而已矣臣又闻书曰爵罔及恶德春秋传曰官之失徳在所纳邪惟君无邪则不纳邪矣夫偏听独任牵于左右所自邪也小臣大禄制度失中所自邪也锦文珠玉淫佚充斥所自邪也教令察视壅遏不宣所自邪也掊克聚敛亿度于上所自邪也依阿求同径而不道所自邪也烦察缴防弊归于下所自邪也坐跻仁夀陛下又何疑乎不得浩然其心此微臣之志也伏惟审察之伏惟审念之臣伏见圣策终有究防属篇之说者臣固无以道师之说仅能勿坠耳俯仰睿问偃薄无所震其心熟知不免宁不自胜攀恳之至【一作震其心胸如不克宁不胜云云】谨对
　　贤良方正直言极谏策【元和三年二月二十三日】
　　问皇帝若曰盖闻古【登科记作昔】之令王体上圣之姿御大宁之时犹惧理之未至也求贤以致用犹惧动之不中也咨谏以闻道【登科记作过】矧惟寡昧膺受多福思负荷之重警风波之虞求贤咨谏岂敢忽怠至若穷神知化以盛其徳经纬文武【登科记作经武纬文】以大其业考古防极通教化之源明目达聪周视听之表斯夙夜之所志也子大夫将何以匡逮【登科记作建】而致之乎自中代以还求理者继作皆意甚砥砺而效难彰明莫不欲还朴厚而浇风常扇莫不欲遵俭约而侈物常贵莫不欲逺小人而巧谀常进莫不欲近庄士而忠直常疏莫不欲勉人于义而廉愧【集作隅】常不修莫不欲禁人之【登作无字】为非而抵冐常不息其所谬盭岂无根源爰自近岁仍敷大泽霜露所坠霑濡必同涤瑕秽以导人心省徭役以丰物力蠲田租以厚农室葺国学以振儒风督废职以补维纲备众官以叙贤俊庶继先志臻乎治平而改行者未闻输劳者未艾【登科记作乂】农者无以免艰食学者无以通微言立事之迹未纪于庶工乏才之叹未辍于终食蠧于法者无不去而法未修明切于政者无不行而政未光大岂丕变其俗道广而难济乎岂不得其门事繁而愈大乎伫闻嘉言无或隐讳周之徳受田有经制汉之法力【登科记作名】田有恒数今疆畛相接半为豪家流佣【登科记作庸】无依率是编户本为【登科记作于】交易焉得贪【三字集作夺】富以补贫将欲因循是曰【文粹作岂至二字集作岂】损多而益寡【一作少】酌于中道其术如何取人惟其行不必文采命官惟其才不必资考然则行非造次而备察才非错综而遍知不必文采为轻重而士可进退不必资考为程凖而吏有条贯适变矫枉渇【集作合】于良规何方可以序六气来百祥何施可以夀羣生仁众姓征于前训而可【登科记作有】据设于当代而易从勿猥勿并以称朕意
　　对　　　　　　　　　　　皇甫湜
　　对臣伏见陛下征天下之士亲策于廷求贤思理亦云至矣然臣未知将以为虚策乎将以求其实效乎以为虚策则后之缙绅者观书于太史氏曰天子之忧人如此急贤如此征贤良方正直言极谏之士亲礼而问之斯亦足以为名矣若以得人为务社稷之计为心则不宜待之如是也夫王者其尊【集作道】如天其威如神以谀【集作聘】问先之以礼貌接之造膝而言虚心以受犹恐惧殒越而不得自尽其所怀况乎坐之堦庭试以文字拳曲俯偻承问而上对乎且天下之事虽一二以疏举臣所当言又有非臣下所宜闻知清问所不该【文粹作说】又郁而不得发强附之于篇考视者必以为余烦又摈而不得进【文粹作通矣】陛下何惜一赐臣容足之地于冕旒之前使得熟数之乎可采则行之无用则罢之何损于明也然臣不敢有望于是谨旁縁圣问粗竭遇瞽傥陛下怜察其志而寛其诛赐之当【一作异】日之问而卒其说则覆照之下形气之生孰不甚幸制策曰盖闻昔之令王体上圣之姿御大宁之时犹惧理之未至也求贤以致用犹惧动之不中也咨谏以闻道【集作过】矧惟寡昧膺受多福思负荷之重警风波之虞求贤咨谏岂敢怠忽至若穷神知化以盛其徳经纬文武【集作经武纬文】以大其业考古防极通教化之原明目达聪周视听之表斯夙夜之所志也子大夫将何以匡逮【集作建】而致之乎此陛下之忧勤如此【集作切至也】臣闻尧舜以有天下为已之累而不以位为乐也臣又闻百事之成也必在敬之其失之也必在慢之今陛下念前王之戒而不敢怠忽思为国之经而不忘夙夜求贤咨谏延及微士【集作贱】臣有以见尧舜之心矣夫法天地之道以施政顺阴阳之和以育物事无不序动无不时此穷神知化之盛徳也武以止杀禁暴则兵宜戢文以经邦济时则化必行此经武纬文之大业也崇礼而明义好士而尊儒斥魏晋已降衰末之法稽周汉已践【集作前】盛明之理【集作礼】斯考古防极之方也任贤而勿贰招谏而必行屏近习之邪【集作纎】佞进周行之骨鲠斯明目达聪之道也抑臣又闻先王所以不视而明不听而聪披颈【集作技斯】负之明断非僻之绪其道易知也盖左右仆御惟正之供必有知法【集作足信】者必有知礼者坐【集作出】使足以尽情伪居常足以助听览左右之臣既如是矣而又曰以公卿大夫讲论正事史书其举官箴其阙以至于百工庶人莫不谏而谤焉济济之士为之股肱赳赳武夫为之爪牙此所以永有天下也今宰相之进见亦有数侍从之臣皆失其职百执事来【集作奉】朝请而退而律且有议及乘舆之诛未知为陛下出谏喉舌者为谁乎为陛下爪牙者为谁乎日夕侍起居燕游【集作游豫】与之论臣下之是非赏罚之臧否者复何人也股肱不得而接爪牙不足以卫其何献替之有【三句集作股肱不得而接何疾如之爪牙不得而卫其危甚矣】美夫亵狎【集作裔夷】亏残之微褊【集作偏】险之徒皂之职岂可使之掌王命握兵柄内膺腹心之寄外当耳目之任乎此贞夫义士所以寒心销志泣愤而不能已者【文粹作也】诚能复周之旧典去汉之末祸还谏官史官侍臣之职使之左右前后日延宰辅与论义理有位于朝者咸引而进之温其色以安其意久其对以尽其词可采者必行有犯者无罪王之爪士宜择公卿大臣总统而分理之则政不足平刑不足措人不足和财不足丰蛮夷戎狄不足臣休征嘉瑞不足致矣又何虑乎视听之表有所不周乎制策曰自中代已还求理者继作皆意甚砥砺而效难彰明莫不欲还朴厚而浇风常扇莫不欲遵俭约而侈物常贵莫不欲逺小人而巧谀常进莫不欲近庄士而忠直常疎莫不欲勉人于义而廉媿【一作隅】常不修莫不欲禁人之为非而抵冐常不息其所谬盭岂无根源者臣闻一日克己复礼天下归仁焉王者之谓也故人不从上之令而从其所行夫上古之君躬率已【集作以】正轨度其流【集作信】恕已及物自诚而明此所以其化如神天下如截也中代已还则异乎此至诚不着而欲任法以防人忠信不行而欲纵身以检物虽砥砺其意而事实不符此所以有其意而无其效也夫欲人之朴厚而不先之以少私寡欲无为至诚所以浇风常扇也欲人之俭约而不率之以卑宫菲食沉珠贵谷所以侈物常贵也欲逺小人而好悦耳之言所以巧谀常进也欲近庄士而恶拂心之虑所以忠直常疏也欲勉人于义而贪浊在位所以廉媿【集作隅】常不修也欲禁人为非而法则【集作制】不一所以抵冐常不息也则谬盭之本其在兹乎陛下诚能一皆反之其效可立彰明矣制策曰爰自近岁仍敷大泽霜露所坠霑濡必同涤瑕秽以道人心省徭役以丰物力蠲田租以厚农室葺国学以振儒风督废职以补维纲备众官以序贤俊庶继先志臻乎治平而改行者未闻输劳者未艾农者无以免艰食学者无以通微言立事之绩未纪于庶工乏才之叹未辍于终食蠧于法者无不去而法未修明切于政者无不行而政未光大岂丕变其俗道广而难济乎岂不得其门事繁而每失乎伫闻嘉言无或隠讳者臣以陛下涤瑕秽而改行者未闻政之【集作言】不自其本故也夫欲人之改行率徳慎【集作在】明赏罚不滥【集作在】涤瑕秽也故赏当善罚当恶天下晓然逃恶而趋善赏当功罚当罪天下耸然逺罪而趋功【集作起功】则人自为理而上无为矣此尧舜之所以莅【集作利】天下也夫赏罚皆【集作者】报也赏之失称罚之不当咎孰甚焉伏见兵兴已来开权宜之道行苟且之政台省之官王公之爵溢于国【集作州】郡遍于舆台将帅之臣借绯紫而【集作于】使令定官位【集作员】而奏请名器均【集作轻】于土芥操柄擅于爪牙此其所以赏人而人不劝也州县之断狱月以千数连年累纪未闻有一疑狱而上【集作决】于朝者未闻有屈人而诉于王【集作阙】者岂天下长吏尽如臯陶哉律令格式具而不遵乡县州府各自为制所怒则专杀居常则臆断人过且不知其所避而能自达不其难乎况乎赋役之不恒衣食之不足尚不惧死焉能避罪此其所以罚人而人不沮也赏之不劝罪之不沮欲人改行其或难焉虽涤其瑕秽惠奸贷法而已又何为也伏惟陛下慎用赏赏必当功则天下之善劝矣慎用刑刑必当罪则天下之非沮矣夫择人而任之则僣滥不作富庶而教之【川文粹作审人而赦之】则廉耻自生如是则无所改其行无所涤其瑕矣又何足忧之哉陛下省徭役而输劳者未艾小惠未遍而有司长吏或壅而未承故也若陛下加惠而俯察之则物力何惧乎不丰劳者何忧乎未艾乎陛下蠲田租以厚农室而人犹艰食者生者犹少而费者犹多故也商乘坚而厌肥工执轻而仰给兵横行而厚禄僧道无为而取资劳苦顿瘁终岁乏絶【集作矻矻】滨于死而为农者亦愚且少矣况乎两税不均失变通救弊之法百端横赋随长吏自为之政乎若困工商老释之邪末均【集作轻】田野布帛之征税禁【集作蠲】横暴之赋减镇防之兵则耕者如云积者如山矣臣请再为陛下精言之夫贱瑰【集作珍】竒之货斥雕琢之淫则工商之道自息矣黜异端之学使法不乱而教不烦则老释之流当屏矣且天下所以葸葸【川文粹作嗸嗸】然者岂非以兵乎使税之原【集作厚】而可行【集作不可】蠲徭役者岂非以商乎今昆夷未平边备未可去中夏或虞镇防未可罢若此生【集无此二字】就其功则莫若减而练之可也今之将帅胜任而知兵者亦寡矣怙众以固权位行货【集作贿】以结恩泽因循卤莽保持富贵而已岂暇教训以时服习其任【集作事】乎今若特加申使之教阅简拳勇秀出之才斥【集作去】屠沽负贩之党则十分之士可省其五矣夫多而无用曷若少而必精乎又比者州府虚张名籍妄求供亿尽没其给以丰其私今若核其名实纠以文法则五行之兵又可省其二矣夫众之虚曷若寡之实乎一则以彊兵一则以寛赋若江淮州郡逺冦戍属清平自非具使令备仪注者一切可罢以其轻费代征繇薄【集作荡】逋悬然后慎择长吏曲加绥抚无【集作不】四三年则【集作而】家给而人和则横暴不作赋敛自均至理而升平矣尚何虞于人犹艰食乎陛下葺国学以振儒风而微言尚【集作犹】欝者盖其所以【集作由】干禄而得仕者以章句记读而不由义理故也若变其法则可以诛【集作除】其弊矣陛下督废职以补维纲而立事之绩未纪于庶工者庶工【二字集作实有司】之罪也今职备而不举法具而不行谏诤之官溢【集作备】员不闻直声弹察之臣塞路未尝直指公卿大夫则侧合苟求【集作容】持禄养交为亲戚计迁除领簿籍而已兴利之臣专以聚敛计数【一有之不移三字】为务共理之吏专以附上剥下为功习以为常渐以成俗标异而圭角者悔吝旋及和光而淈泥者富贵立须虽陛下焦劳聪明如此之切至理何益矣伏请下明诏为画一之法使居是官理是人职【集作奉】是法者必有明绩然后许迁擢考功之殿最无敢阿比而干刑司则能者日进不能者日退而庶工立事之绩将褒记述之不暇矣陛下备众官以序贤俊而乏材之叹未辍于终食者犹奉【集作由奉】上者迁之太亟居下者刻之太深故也古之取人也防十得五犹以为多也曲轮直桷各适其用今则不然举于礼部则曰幽昧凡陋而不可采选于吏部则曰声名虚浮而不可用工文者则惧华而不实敦质者则惧朴而寡能冠盖之族则以为因依微贱之人则以为幽险上求之愈切下搜【集作损】之弥深夫士何负于有司而乃蹇顿之抑刻之如是哉才能如积欝抑居【集作在】下一朝阙辅【集作将】相之职卿士【集无士字】大夫之官求之不得则曰岳不降神时之乏人于是循环其所已用者逓迁居上者不知格限无闻声绩或一时三【集作趋】拜或再岁九【集作四】迁是以位髙者当能也【集作以是为适当然耳】是仕进之门常阖而天子之官天子之权当途者五六人迭居持之而已以陛下之明圣夫岂不欲国之得人乎以宰相之公忠夫岂不欲人之足用乎盖从来已久因循如是耳伏惟陛下曲【集作申】勑朝廷州府令每岁各举所知于礼部吏部于计偕常选之中访察推择得其人则待以不次之位遇以非常之恩不得其人则必行殿最【集作罚】以惩渝【集作逾】滥则周之以宁舜之可封坐而致矣乏才之叹何有于圣朝乎陛下谓蠧于法者无不去而法未修明切于政者无不行而政未光大者由有司长吏不得其人也舍人务政虽勤何益臣伏见赦书【集作令】节文周备纎悉然空文虚声溢于视听而实功厚惠未有分寸及于苍生主【集作圣】徳不宣王泽不流虽陛下寤寐思理宰相忧勤奉职不可【集作又何】为也夫将直其枝必正其根朝廷乃根也州郡乃枝也今朝廷之号令有朝令【集作出】而夕改者矣主司之法或有昔【集作昨】破而今行者矣伏惟陛下正纲以张万目澄源以清万则四方大幸矣由是言之非道广而难济事繁而愈失也实承诏将事者之罪耳制策曰周之受田有经制汉之力【集作名】田有恒数今疆畛相接半为豪家流佣【集作庸】无依率是编户本为交易焉得贪【集作夺】富以补贫将欲因循是曰【集作岂】损多而益寡酌于中道其术如何者臣闻古之道不可变也古之法不必行也夏之桀殷之纣周之幽厉井田法非亡也而天下大乱我太宗宗井田法非修也而天下大理夫贞观开元之际不受田而均不名田而赡者朝廷正法令行一人之术【集作寃】得以闻一吏之犯得以除由此致也是法之举化之成则田自均人自赡而天下陶然化矣岂待曲吏【川文粹作防】而事为【川文粹作制】乎其与贞观开元非异时也法苟未行政【集作人】苟失职徒易其制处【集作更】扰人敛怨而已矣【集作耳】制策曰取人惟其行不必文采命官惟其才不必资考然则行非造次而备察才非错综而遍知不必文采为重轻而士可进退不必资考为程凖而吏有条贯适变矫枉渇【集作合】于良规者今之取士以文学【集作字】记读为法其素履【集作敦】实行则无门而知使由文学【集作字】而进者往往犯奸贼【集作赃】为枭獍此诚甚弊也乾元以还版籍斯坏而所在游寄莫知所从【集作从来】伏请勑天下人士未归者一皆复贯愿留者则令着籍置乡校县学州庠以教训其子弟长育其才志自乡升之县自县升之州自州升之礼部公卿子弟尽育【集作养长】于京辇者则使之必由太学然后登有司如是则其幼弱其壮老发言举足云为趣进皆可得而知矣然后叅以才艺试其器用诚取人之急务伏惟陛下裁之宻【集作若】资考之【集作以】限其章句之庸才资廕之常调者宜仍旧贯【四字集作而欲得】贤能之士则皆【一作宜】行臣向者之谋从有司长吏之举其赏必行【集无行字】其法信焉可已也制策曰何方可以序六气来百祥何施可以夀羣生仁众姓征于前训而可据设于当代而易从勿猥勿并以称朕意者臣闻古者山林薮泽皆有时禁动作之为害【集无害字】无差月令则六气以序百祥以来而怀生之愿莫不跻仁夀之域矣今舍此而不务杀胎毁卵伤仁挠和而使诸【集作奉胡】夷之法以正月五月九月断天下之屠欲蕃物产而祈福祐斯亦诬【集作无谓】矣伏惟陛下动遵月令垂【集作前】训可据之文事稽时禁当代易从之道施之而不已执之而有恒则帝皇之美逺想于今日矣谨对














　　文苑英华卷四百八十九
　　钦定四库全书
　　文苑英华卷四百九十　　宋　李昉等　编直言
　　贤良方正直言极谏策二道
　　贤良方正直言极谏策【寳厯元年】
　　问皇帝曰朕恭守宪祖中兴之运穆宗绍宁之业寅畏兢翼亦免荒坠诸侯忠上而奉职卿士循法而恪官四夷内向兆人休息至于属统垂文程示后代终有致人之意未有理人之术古人云希顔之徒亦顔之流也又曰舜何人也余何人也子窃不让欲追踪乎三代俯视乎二汉陶今俗于至道跻兆人于泰和子大夫皆蕴器应荐愤愤悱悱思所以奋者于日久矣当极其虑开予欝滞夫礼乐刑政理之具也礼乐非谓威仪升降铿锵拊击也将务乎阜天时节地利和神人齐风俗也刑政非谓科条章令繁文申约也将务乎愧心格耻设防消微也必有其论何方致之四人混处迁于异【一作费】物歴代已降皆所共患士本于儒而有诡道之行农尚笃固而多损本之心工缮用物而作雕磨之器商通有无而赍难得之货思矫其弊必有其术汉髙之基称萧曹孝宣之兴称丙魏朕观其书灿焉尽在我国家之盛其纪年则曰贞观开元其辅相则曰房杜姚宋朕观其书则防羣絶类者不能相逺然两朝之盛四子之能不可诬也将与元化合徳谟谋而无际欤为史官词志不能久于其事【诏令作其事业】欤口食至多而垦辟者惰供亿至众而财官是空官无阙员而家食者告困徳泽仍臻而鳏弱者未赡必有其防何以辨之无泛无畧无游説无隠情以副虚求朕将亲览
　　对　　　　　　　　　　　舒元褒【第三人】
　　对臣久讶今之天道运行地力负载生生滋息皆与尧舜禹汤之时不异及言其理乱安危则邈然数千里而逺臣因静索其源盖由时君之所致也在禹以夏王桀以夏亡在汤以殷王纣以殷亡是古今有异耶直人事而已矣臣尝病之愿抱血诚而冩置于天子之前天路甚髙无由上达所以卒岁于悒如抱沉痼天意似知臣有移时之术而能恳恳不已幸使臣不为霜露所薄而无犬马之疾得遭遇陛下嗣位之日首以直言极谏征夫贤良方正之士而虚心以问之此乃五帝三王之所难行而一朝陛下尽能行之所谓天地交泰之时也臣不敢惧避愿就汤镬之诛愿尽吐成败利害之根愿解天下元元倒悬之急也亦不枝蔓藻饰以为言上縁圣问下切人情度陛下必能行之者而后言之伏惟陛下察其忠而谅其直实天下幸甚谨昧死上言制策曰古人云希顔之徒亦顔之流又曰舜何人也予何人也予窃不让欲追踪乎三代俯视乎二汉陶今俗于至道跻兆人于泰和子大夫皆蕴器应荐愤愤悱悱思所以奋者于日久矣当极其虑开予欝滞者陛下首问及此有以见圣人思理之深也臣闻扬雄有希顔之言顔渊有慕圣之语皆谓生虽异代但行其道即其人也今陛下蕴上圣之姿执大寳以御乎人夫寒暄发于咳唾生死系于喜怒其力与天地争【一作同】大其财与泉源不穷臣窃谓以此之力提五岳而塞乎四海也今赐策曰予窃不让欲追踪乎三代俯视乎二汉此乃陛下谦光之至也微臣敢不拜舞称贺条列而言乎臣闻三代之理以义化天下其犹天地之无不覆载日月之无不照临虽负至圣之姿常若不足在求贤以辅张谏以规忧天下之忧乐天下之乐未尝枉一物而私其功也三代之后亦求其所理之门何者足以立功而亲人此道苟失在未尝有思天下之苦既不知其苦必轻用其人所谓轻用者非谓日杀不辜盖以天下之力既困而上之用无节上之用无节则有转死沟壑之患生于无节足以为生人之刀锯也又有甚于此者则爵禄徧于舆台威福生于左右刑罚不足法令不行天下昏乱犹不知觉自以为万世之安以此求理何异縁木而求鱼哉今陛下欲追踪乎三代则莫若用三代之理何者伏望陛下以其徳理天下则思求贤以广其覆载以贞明并日月则思纳谏以助其昭临察逆耳之言则知其为端士而进用之闻悦心之语则辨其为邪謟而斥逺之御一膳思天下之饥披一裘思天下之冻览国史思祖宗创业之艰难覩贡赋思黎甿耕织之勤苦居宫殿思采伐之勤劳视嫔嫱思离旷之怨恨声色游宴悟伐性之言驰骋畋猎念垂堂之戒戢六军无令恃宠抑近习无纵威权无使有求恩之名无使有得幸之号无使内干外政无使中夺外权无垂饰喜之赏无行迁怒之罚无求悦目之华无好荡心之巧此乃三代明王理天下之术也陛下诚能慕之则宜法而行之行之不已自然逺超于三代矣况俯视二汉乎此则陶今俗于至道跻兆人于泰和又岂劳圣虑哉制策曰夫礼乐刑政理之具也礼乐非谓威仪升降铿锵拊击也将务乎阜天时节地利和神人齐风俗也刑政非谓科条章令繁文申约也将务乎愧心格耻设防销微也必有其论何方致之者臣闻礼乐刑政理天下之本也三代之理未始不先于礼礼明则君臣父子长幼尊卑识其分而人伦之序正矣人伦之序正则和顺孝慈之庆感于上所以阜天时也贵贱之位别于内则奢侈耗蠧之弊息于外此所以节地利也自然上下交泰而天下之心悦天下之心悦因可以达于乐乐达则神人自然和矣神人和则风俗自然齐矣仲尼曰安上理人莫善于礼移风易俗莫善于乐其此之谓乎固非谓夫威仪升降铿锵拊击也伏惟陛下举三代礼乐而行之而不以形声之为贵则可以阜天时节地利和神人而齐风俗刑政者国家之大典臣闻贞观之理刑政甚明夫刑者期于无刑政者期于无政盖以一人而齐天下能用之者则理不能用之者则乱刑设而不犯画一之谓也政立而不易必行之理也然后能去奸宄惩暴乱而养育黎人也然其患在于性情好恶逺近雷同虽尧舜不可为理也况今人人自为强御欲其愧心格耻设防销微无由得也何以言之今军伍之人陛下之人也府县之人亦陛下之人也既皆陛下之人则刑政所宜共守今有惰游无頼之人不修本业输货酤苟求微利一入北军张影附势凭托附籍恣行凶顽执宪与尹京者持陛下刑政以绳其罪主者则云彼越局而挫我也遂夸其威权以固防之持刑政者无由而禁徒有城狐社防之叹耳此陛下刑政不行于毂下况其逺者乎其外则守土之臣或多自开户牖征徭税不本制条刑罪重轻率于胷臆此陛下刑政不行于内地况其逺者乎伏惟陛下明于用刑则可与期于无刑矣岂止于愧心耻格乎率力为政则可与期于无政矣岂止于设防销微乎伏惟陛下征贞观刑政而行之则天下之人有耻且格矣制策曰四人混处迁于异物歴代以降皆所共患士本于儒而有诡道之行农尚笃固而多捐本之心工缮用物而作雕磨之器商通有无而赍难得之货思矫其弊必有其术者臣闻明君在上制四人之业不使为异物所迁今士之为儒非不强学而有诡道之行者其自陛下亲巧谀而疎鲠直也农人之业非不笃固而多捐本之心者其弊自陛下嗜珍味而恶菲薄也工人之艺非不专而作雕磨之器者其弊自陛下厌朴素而尚滛巧也商人之利非不多而赍难得之货者其弊自陛下贵珠玉而贱布帛也使惟陛下斥巧谀则士无诡道之行矣絶珍味则农无弃本之心矣碎滛巧则工无雕磨之器矣贱珠玉则商无难得之货矣矫弊之术其在此乎夫矫在先原其本然后责其末何者制士人之禄使稍优寛农人之税使加薄酬工人之庸使当直来商人之货使其通如此自然各修其业矣复敢有为异物所迁则陛下之刑政存焉制策曰汉髙之基称萧曹孝宣之兴称丙魏朕观其书灿焉尽在我国家之盛其纪年则曰贞观开元其辅相则曰房杜姚宋朕观其书则防羣絶类者不能相逺然两朝之盛四子之能不可诬也将与元化合徳谟谋而无际欤者臣闻元首以辅弼兴理自古王者期建非常之业则必有非常之人以佐之汉之髙祖资萧曹孝宣凭丙魏一则以创业一则以中兴其道可得而知也汉祖起于布衣以有天下大敌未灭日月持久萧曹匡辅谋计居多所以觉其功业盛也孝宣起于人间霍光殁方亲政事然霍光虽乘时之功不通经术非王者之佐弊政尤多丙魏乘弊之余以竭股肱之任卒致中兴所以觉其辅佐之劳也我太宗宗明圣之资海内从化而房杜姚宋当至理之代皆尽啓沃之力咸有匡辅之道主圣臣贤君臣道合是以贞观开元与汉之功臣有异而两朝功徳事业光乎史册陛下以防羣絶类之不相逺者臣向所谓主圣臣贤道合交泰正史氏无徳而称焉制策曰口食至多而垦辟者惰供亿至众而财官是空官无阙员而家食者告困徳泽仍臻而鳏弱者未赡必有其防何以辨之毋泛毋畧毋游说毋隠情以副虚求朕将亲览陛下终问及此有以见圣心忧勤之至也微臣敢有所隠而不尽言乎陛下以口食至多而垦辟者惰供亿至众而财官是空非上失勤俭之化而下弃其本不务乎夫欲垦辟多而财赋足者莫若劝人之务本务本在百姓乐其业而垦土以谷树桑以丝此者【疑作皆】取之于厚地厚地之出如泉源焉岂有穷竭耶今舍此不务而欲垦辟之不惰不可得也今陛下宫室池台之盛则人务采伐而輙趋斧斤之利此耕夫十去其一也后宫罗纨铅红【一作锦绮】者数千人日费数千金此耕夫十去其一也尚食之馔穷海陆之珍以充上方一饭之资亦中人百家之产此耕夫十去其一也廏马与鹰犬之多皆使厮养之其刍粟粱肉之供一物之命有甚于人此耕夫十去其一也车舆服玩皆错以兼金锼以美玉或文犀瑇瑁大贝明珠齿革羽毛穷异极竒采之者或航溟海梯崇山力尽不回继之以死此耕夫十去其一也有假于浮屠削髪惑众而建立寺宇刻雕像形度天下之多不下数十万此耕夫十去其一也奸吏理人苟以应办为先急征其租厚剥其赋以媚于左右此耕夫十去其一也上好珍竒则商通无用之货上好伎巧则工作无用之器器与货皆出于人力乃委于无用之地此耕夫十去其一也此数者乃困生人之力而竭国用之甚者陛下诚能慕乎茅茨之化绳浮屠惑众之说抑奸吏赋敛之心闭工商无用之事则百民皆归本而垦辟矣何虑乎口食至多哉陛下诚能节嫔嫱之侍斥犬马之繁减海陆之溢省车舆服玩之珍则赋自然足何虑乎供亿之众哉故语有曰百姓足君孰与不足使伊傅复生为陛下计者不能易此也陛下以官无阙员而家食者告困岂非择才授任之不明欤迁转课绩之不覈欤今自三事及羣有司皆有其官官有其禄考成在于岁满则转不知陛下何以选而致之哉臣闻诗曰济济多士文王以宁言内外各用其人为理而天下安宁也今多士盈朝而使陛下忧劳若此虽无阙员将何用哉其【疑作甚】失文王以宁之谓也陛下何不各于其局而考其课绩有其效者则升之无其效者则退之如此则尸素充员者鲜何忧乎家食而告困哉陛下以徳泽屡降而鳏弱者未赡岂非方镇之臣为壅遏其恩者耶窃见今主守【一作守土】之臣与聚敛之臣巧计万端割剥生人膏血两税之外征率杂科以为非时之进富贵【疑】陛下恩泽于是有月进时进朝贺之进羡余之进当进之时表章上言皆云臣自方圆不扰陛下百姓举此一节则明其欺诈甚矣今长吏节度观察刺史之家其奢者家僮数百人其俭者不下百人以其禄俸自给尚且不足必重敛于人以继之则明知其所进非禄俸也既非禄俸而云不扰百姓将何得哉所以两税之外常有诛求盐铁酤重叠笼税托为进奏般次相运水陆转输半入私家今天下之人流离弃业日益困矣而陛下无由知之虽仍降徳泽徳泽不流则鳏弱从何而赡陛下闻之得不为少轸圣虑少动圣心臣窃料陛下将不忍闻也陛下倘察臣之言特回圣意一为思之勅有司簿天下旧定之租赋禁奸臣非法之诛求减盐铁酤之繁税絶天下无端之进奉如此则徳泽自降天下之人自获蘓息富而庶矣岂虑乎鳏弱之不赡哉然清问所及皆当今之切者微臣上言亦已尽矣陛下察而行之在陛下留心庶政而法其兢兢业业者而已何者陛下春秋鼎盛上荷十二圣之重构自即位以来尝日旰不视朝大臣忧惧百辟惴栗进谏者词防恳切陛下既嘉其忠亦允其请然宰相卿士未有转时之对则万几之重其阙几时加之千门之深羽卫之隔则堂上之逺岂止于千里哉虽陛下雄杰聪明极思虑而忧天下何由而得虽曰征贤良为直谏又何益于理故传曰其身正不令而行其身不正虽令不从推是而言则天下理乱不由陛下而致其由谁乎臣所谓留心庶政而法其兢兢业业者盖由此也况今大弊未去其可忽之耶臣所谓大弊者在法吏之舞文权臣之弄柄朋党连结货贿公行以中外【一作髙权】重位出入迭居名器轻于粪土公侯徧于顽驽恣行威福苛伤暴残谏官不敢论御史不敢纠虽陛下有天下之名而此辈乃害天下之实此弊不去生人未安陛下必欲去其弊者防其根本斥谀佞进忠贤早朝而宴退引宰相公卿询访天下之利病至于羣有司皆使鲠直列侍而亲决万几之务此乃圣帝明王理天下之术也伏惟陛下留神独听无惑于左右则四海九州幸甚微臣敢爱一身之死而不直乎谨对
  </div>
  <div class="pagination">
   <a href="文苑英华_page403.html">
    上一页
   </a>
   <span>
    ...
   </span>
   <a href="文苑英华_page399.html">
    399
   </a>
   <a href="文苑英华_page400.html">
    400
   </a>
   <a href="文苑英华_page401.html">
    401
   </a>
   <a href="文苑英华_page402.html">
    402
   </a>
   <a href="文苑英华_page403.html">
    403
   </a>
   <span class="current-page">
    404
   </span>
   <a href="文苑英华_page405.html">
    405
   </a>
   <a href="文苑英华_page406.html">
    406
   </a>
   <a href="文苑英华_page407.html">
    407
   </a>
   <a href="文苑英华_page408.html">
    408
   </a>
   <a href="文苑英华_page409.html">
    409
   </a>
   <span>
    ...
   </span>
   <a href="文苑英华_page405.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
