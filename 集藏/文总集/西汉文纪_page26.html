<!DOCTYPE html>
<html>
<head>
    <meta charset="UTF-8">
    <title>西汉文纪 - 第 26 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西汉文纪 - 第 26 页/共 29 页</h1>
    <div class="content">







　　西汉文纪巻二十一
　　钦定四库全书
　　西汉文纪巻二十二　　　明　梅鼎祚　编刘歆【字子骏向少子复为中垒校尉侍中歴奉车光禄大夫事莽为国师公改名秀谋逆自杀】移太常博士书【歆校秘书见古文春秋左氏传大好之初左氏传多古字古言歆引传文以解经转相发明由是章句义理备焉及歆亲近欲建立左氏春秋及毛诗逸礼古文尚书皆列于学官哀帝令歆与五经博士讲论其义诸博士或不肯置对歆移太常博士责让之其言甚切诸儒皆怨恨而是时名儒光禄大夫龚胜以歆移书乞罢大司农师丹奏歆改乱书章非毁先帝所立遂不得立歆由是忤执政大臣为众儒所讪惧诛求出补吏歴三郡守】
　　昔唐虞既衰而三代迭兴圣帝明王累起相袭其道甚着周室既微而礼乐不正道之难全也如此是故孔子忧道之不行歴国应聘自卫反鲁然后乐正雅颂乃得其所脩易序书制作春秋以纪帝王之道及夫子没而微言絶七十子终而大义乖重遭战国弃笾豆之礼理军旅之陈孔氏之道抑而孙呉之术兴陵夷至于暴秦燔经书杀儒士设挟书之法行是古之罪道术由是遂灭汉兴去圣帝明王遐逺仲尼之道又絶法度无所因袭时独有一叔孙通畧定礼仪天下唯有易卜未有它书至孝惠之世乃除挟书之律然公卿大臣绛灌之属咸介胄武夫莫以为意至孝文皇帝始使掌故鼂错从伏生受尚书尚书初出于屋壁朽折散絶今其书见在时师传读而巳诗始萌芽天下众书往往颇出皆诸子传説犹广立于学官为置博士在汉朝之儒惟贾生而已至孝武皇帝然后邹鲁梁赵颇有诗礼春秋先师皆起于建元之间当此之时一人不能独尽其经或为雅或为颂相合而成泰誓后得博士集而读之故诏书称曰礼坏乐崩书缺简脱朕甚闵焉时汉兴已七八十年离于全经固已逺矣及鲁恭王壊孔子宅欲以为宫而得古文于壊壁之中逸礼有三十九书十六篇天汉之后孔安国献之遭巫蛊仓卒之难未及施行及春秋左氏丘明所脩皆古文旧书多者二十余通臧于秘府伏而未发孝成皇帝闵学残文缺稍离其真乃陈发秘臧校理旧文得此三事以考学官所传经或脱简传或间编传问民间则有鲁国桓公赵国贯公胶东庸生之遗学与此同抑而未施此乃有识者之所惜闵士君子之所嗟痛也往者缀学之士不思废絶之阙茍因陋就寡分文析字烦言碎词学者罢老且不能究其一蓺信口説而背传记是末师而非往古至于国家将有大事若立辟雍封禅巡狩之仪则幽冥而莫知其原犹欲保残守缺挟恐见破之私意而无从善服义之公心或懐妬嫉不考情实雷同相从随声是非抑此三学以尚书为备谓左氏为不传春秋岂不哀哉今圣上徳通神明继统扬业亦闵文学错乱学士若兹虽昭其情犹依违谦让乐与士君子同之故下明诏试左氏可立不遣近臣奉旨衔命将以辅弱扶微与二三君子比意同力冀得废遗今则不然深闭固距而不肯试猥以不诵絶之欲以杜塞余道絶微学夫可与乐成难与虑始此乃众庶之所为耳非所望士君子也且此数家之事皆先帝所亲论今上所考视其古文旧书皆有徴验外内相应岂茍而已哉夫礼失求之于野古文不犹愈于野乎往者博士书有欧阳春秋公羊易则施孟然孝宣皇帝犹广立谷梁春秋梁丘易大小夏侯尚书义虽相反犹并置之何则与其过而废之也寜过而立之传曰文武之道未坠于地在人贤者志其大者不贤者志其小者今此数家之言所以兼包大小之义岂可偏絶哉若必专已守残党同门妬道真违明诏失圣意以陷于文吏之议甚为二三君子不取也【汉书○桓公一作柏公误桓生以颂礼为大夫贯长卿受诗毛公并见儒林传○纪文选作记七十子作七十二子终作卒读作讃三十九下有篇字间编作脱编传问作博问情闵作叹慜文学作文教考视作考试寜作与】
　　答文学
　　诚思拾遗冀以云补【李善文选注】
　　与扬雄求方言书【雄为郎一嵗作绣补灵节龙骨之铭诗三章及天下上计孝亷雄问异语纪十五巻为輶轩使者絶代语释别国方言积二十七年成帝时歆与扬雄从取方言】
　　歆叩头昨受诏宓五官郎中田仪与官婢陈征骆驿等私通盗刷越巾事即其夕竟归府诏问三代周秦轩车使者逌人使者以嵗八月巡路代语僮谣歌戏欲得其最目因从事郝隆之有日篇中但有其目无见文者歆先君数为孝成皇帝言当使诸儒共集训诂尔雅所及五经所诂不合尔雅者诂为病及诸经氏之属皆无证验博士至以穷世之博学者偶有所见非徒无主而生是也防成帝未以为意先君又不能独集至于歆身修轨不暇何偟更创属闻子云独采集先代絶言异国殊语以为十五巻其所解略多矣而不知其目非子云澹雅之才沈郁之思不能经年鋭精以成此书良为勤矣歆虽不遘过庭亦克识先君雅训三代之书蕴藏于家直不计耳今闻此甚为子云嘉之已今圣朝留心典诰发精于殊语欲以验考四方之事不劳戎马髙车之使坐知傜俗适子云攘意之秋也不以是时发仓廪以振赡殊无为明语将何独挈之寳上以忠信明于上下以置恩于罢朽所谓知蓄积善布施也葢萧何造律张仓推歴皆成之于帷幕贡之于王门功列于汉室名流乎无穷诚以隆秋之时收藏不殆饥春之嵗散之不疑故至于此也今谨使密人奏手书愿颇兴其最目得使入箓令圣朝留明明之典歆叩头叩头【挈一作絜】
　　扬雄答刘歆书
　　雄叩头赐命谨至又告以田仪事事穷竟白案显出甚厚甚厚田仪与雄同乡里幼稚为邻长艾相更视觊动精采似不为非者故举至之雄之任也不意淫迹污暴于官朝今举者懐赧而低眉任者含声而寃舌知人之徳尧犹病诸雄何慙焉叩头叩头又敕以殊言十五巻君何由知之谨归诚底里不敢违信雄少不师章句亦于五经之训所不解尝闻先代輶轩之使奏籍之书皆藏于周秦之室及其破也遗弃无见之者独蜀人有严君平临卭林闾翁孺者深好训诂犹见輶轩之使所奉言翁孺与雄外家牵连之亲又君平过误有以私遇少而与雄也君平财有千言耳翁孺梗概之法略有翁孺往数嵗死妇蜀郡掌氏子无子而去而雄始能文先作县邸铭王佴颂阶闼铭及成都城四堣铭蜀人有杨庄者为郎诵之于成帝成帝好之以为似相如雄遂以此得外见此数者皆都水君常见也故不复奏雄为郎之嵗自奏少不得学而心好沈博絶丽之文愿不受三嵗之奉且休脱直事之繇得肆心广意以自克就有诏可不夺奉令尚书赐笔墨钱六万得观书于石渠如是后一嵗作绣补灵节龙骨之铭诗三章成帝好之遂得尽意故天下上计孝防及内郡卫卒防者雄常把三寸弱翰赍油素四尺以问其异语归即以铅摘次之于椠二十七嵗于今矣而语言或交错相反方覆论思详悉集之燕其疑张伯松不好雄赋颂之文然亦有以竒之常为雄道言其父及其先君憙典训属雄以此篇目频示之伯松曰是悬诸日月不刋之书也又言雄为太经由鼠坻之与牛场也如其用则实五稼饱邦民否则为抵粪弃之于道矣而雄般之伯松与雄独何徳慧而君与雄独何谮隟而当匿乎哉其不劳戎马髙车令人君坐帏幕之中知絶遐异俗之语典流于昆嗣言列于汉籍诚雄心所絶极至情之所想遘也扶圣朝逺照之明使君此如君之意诚雄散之之防也死之日则今之荣也不敢有贰不敢有爱少而不以行立于乡里长而不以功显于县官着训于帝籍但言词博览翰墨为事诚欲崇而就之不可以遗不可以怠即君必欲胁之以威陵之以武欲令入之于此此又未定未可以见今君又终之则缢死以从命也而可且寛假延期必不敢有爱雄之所为得使君辅贡于明朝则雄无恨何敢有匿惟执事图之长监于规绣之就死以为小雄敢行之谨因还使雄叩头叩头【洪迈曰世传扬子云方言未有成帝时刘歆与雄书从取方言及雄答书以事考之殆非也雄自序所为丈初无所谓方言观其答刘子骏书称蜀人严君平按君平本姓庄汉显宗讳庄始改曰严法言所称蜀庄沈冥蜀庄之才之珍吾珍庄也皆是本字何独至此书而曰严又子骏只从之求书而答云必欲胁之以威陵之以武则缢死以从命也何至是哉既云成帝时子骏与雄书而其中乃云孝成皇帝反覆抵牾又书称汝頴之间先汉人无此语也必汉魏之际好事者为之云○鼎以洪在宋颇称辩博此书之疑于理为长今按扬雄本传成帝时客有荐雄文似相如者文选李周翰注汉书云子云当作绵竹颂成帝时直宿杨庄诵此文成帝曰此似相如之文庄曰非也此臣邑人扬子云帝即召见葛洪西京杂记云扬子云好事尝怀铅提椠从诸计吏访殊方絶域四方之语以为裨补王充论衡云扬子云作太造法言张伯松不肯一观葢此书多捃拾诸説而拟为之者也且其中句义如曰举至之雄般之实五稼饱邦民缢死以从命也之类了不成文然雄自序年四十余自蜀来京师而书言为方言二十七嵗于今则是时雄年七十余雄卒止年七十一此与歆往反书又似在莽簒后亦非成帝明矣俱不足信○更视一作爱视至之作至日淫迹下无污字常见下无也字且休一曰旦休卫卒古文苑作卫率相反作相反覆频示之作颇示其成者抵粪作抵粪匿乎下无哉字至情作至精着训于帝籍作功显于县官者训此于帝籍从命下无而可二字长监于作长监所○渠选注作室为事一作为士怠一作忘】
　　上邓析子
　　中邓析书四篇臣叙书一篇凡中外书五篇以相校除复重为一篇皆定杀而书可缮写也邓析者郑人也好刑名操两可之説设无穷之辞当子产之世数难子产之法记或云子产起而戮之于春秋左氏传昭公二十年而子产卒子太叔嗣为政定公八年太叔卒驷歂嗣为政明年乃杀邓析而用其竹刑君子谓子然于是乎不忠茍有可以加于国家弃其邪可也静女之三章取彤管焉竿旄何以告之取其忠也故用其道不弃其人诗云蔽芾甘棠勿剪勿伐召伯所茇思其人犹爱其树也况用其道不恤其人乎子然无以劝能矣竹刑简法也久逺世无其书子产卒后二十年而邓析死传説或称子产诛邓析非也其论无厚者言之异同与公孙龙同类谨第上
　　王莽服母缌缞议【居摄二年莽母功显君死意不在哀令太后诏议其服少阿羲和刘歆与博士诸儒七十八人议莽遂行焉】
　　居摄之义所以统立天功兴崇帝道成就法度安辑海内也昔殷成汤既没而太子蚤夭其子太甲幼少不明伊尹放诸桐宫而居摄以兴殷道周武王既没周道未成成王幼少周公屏成王而居摄以成周道是以殷有翼翼之化周有刑错之功今太皇太后比遭家之不造委任安汉公宰尹羣僚衡平天下遭孺子幼少未能共上下皇天降瑞出丹石之符是以太皇太后则天明命诏安汉公居摄践祚将以成圣汉之业与唐虞三代比隆也摄皇帝遂开秘府防羣儒制礼作乐卒定庶官茂成天功圣心周悉卓尔独见发得周礼以明因监则天稽古而损益焉犹仲尼之闻韶日月之不可阶非圣哲之至孰能若兹纲纪咸张成在一匮此其所以保佑圣汉安靖元元之效也今功显君薨礼庶子为后为其母缌传曰与尊者为体不敢服其私亲也摄皇帝以圣徳承皇天之命受太后之诏居摄践祚奉汉大宗之后上有天地社稷之重下有元元万机之忧不得顾其私亲故太皇太后建厥元孙俾侯新都为哀侯后明摄皇帝与尊者为体承宗庙之祭奉共养太皇太后不得服其私亲也周礼曰王为诸侯缌缞弁而加环绖同姓则麻异姓则葛摄皇帝当为功显君缌缞弁而加麻环绖如天子吊诸侯服以应圣制
　　三统歴说【汉书云初孝成世刘向总六歴列是非作五纪论向子歆究其微眇作三统歴及谱以説春秋推法密要故述焉】
　　夫歴春秋者天时也列人事而目以天时传曰民受天地之中以生所谓命也是故有礼谊动作威仪之则以定命也能者养以之福不能者败以取祸故列十二公二百四十二年之事以阴阳之中制其礼故春为阳中万物以生秋为阴中万物以成是以事举其中礼取其和歴数以闰正天地之中以作事厚生皆所以定命也易金火相革之卦曰汤武革命顺乎天而应乎人又曰治歴明时所以和人道也周道既衰幽王既丧天子不能班朔鲁歴不正以闰余一之嵗为蔀首故春秋刺十一月乙亥朔日有食之于是辰在申而司歴以为在建戍史书建亥哀十二年亦以建申流火之月为建亥而怪蛰虫之不伏也自文公闰月不告朔至此百有余年莫能正歴数故子贡欲去其饩羊孔子爱其礼而着其法于春秋经曰冬十月朔日有食之传曰不书日官失之也天子有日官诸侯有日御日官居卿以底日礼也日御不失日以授百官于朝言告朔也元典歴始曰元传曰元善之长也共养三徳为善又曰元体之长也合三体而为之原故曰元于春三月每月书王元之三统也三统合于一元故因元一而九三之以为法十一三之以为实实如法得一黄钟初九律之首阳之变也因而六之以九为法得林钟初六吕之首阴之变也皆参天两地之法也上生六而倍之下生六而损之皆以九为法九六阴阳夫妇子母之道也律娶妻而吕生子天地之情也六律六吕而十二辰立矣五声清浊而十日行矣传曰天六地五数之常也天有六气降生五味夫五六者天地之中合而民所受以生也故日有六甲辰有五子十一而天地之道毕言终而复始太极中央元气故为黄钟其实一龠以其长自乘故八十一为日法所以生权衡度量礼乐之所繇出也经元一以统始易太极之首也春秋二防目嵗易两仪之中也于春每月书王易三极之统也于四时虽亡事必书时月易四象之节也时月以建分至启闭之分易八卦之位也象事成败易吉凶之効也朝聘防盟易大业之本也故易与春秋天人之道也传曰象也筮数也初生而后有象象而后有滋滋而后有数是故元始有象一也春秋二也三统三也四时四也合而为十成五体防五乘十大衍之数也而道据其一其余四十九所当用也故蓍以为数防象两两之又防象三三之又以象四四之又归竒象闰十九及所据一加之因防再扐两之是为月法之实如日法得一则一月之日数也而三辰之防交矣是防能生吉凶故易曰天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所防成变化而行鬼神也并终数为十九易穷则变故为闰法参天九两地十是为防数参天数二十五两地数三十是为朔望之防防防数乘之则周于朔旦冬至是为防月九防而复元黄钟初九之数也经于四时虽亡事必书时月时所以纪启闭也月所以纪分至也启闭者节也分至者中也节不必在其月故时中必在正数之月故传曰先王之正时也履端于始举正于中归余于终履端于始序则不愆举正于中民则不惑归余于终事则不誖此圣王之重闰也以五位乘防数而朔旦冬至是为章月四分月法以其一乘章月是为中法参闰法为周至以乘月法以减中法而约之则六扐之数为一月之闰月其余七分此中月相求之术也朔不得中是为闰月言阴阳虽交不得中不生故曰法乘闰法是为统嵗三统是为元嵗元嵗之闰阴阳灾三统闰法易九戹曰初入元百六阳九次三百七十四阴九次四百八十阳九次七百二十阴七次七百二十阳七次六百阴五次六百阳五次四百八十阴三次四百八十阳三凡四千六百一十七嵗与一元终经嵗四千五百六十灾嵗五十七是以春秋曰举正于中又曰闰月不告朔非礼也闰以正时时以作事事以厚生生民之道于是乎在矣不告闰朔弃时正也何以为民故鲁僖五年春正月辛亥朔日南至公既视朔遂登观台以望而书礼也凡分至启闭必书云物为备故也至昭二十年二月己丑日南至失闰至在非其月梓慎望氛气而弗正不履端于始也故传不曰冬至而曰日南至极于牵牛之初日中之时景最长以此知其南至也斗纲之端连贯营室织女之纪指牵牛之初以纪日月故曰星纪五星起其初日月起其中凡十二次日至其初为节至其中斗建下为十二辰视其建而知其次故曰制礼上物不过十二天之大数也经曰春王正月传曰周正月火出于夏为三月商为四月周为五月夏数得天得四时之正也三代各据一统明三统常合而迭为首登降三统之首周还五行之道也故三五相包而生天统之正始施于子半日萌色赤地统受之于丑初日肇化而黄至丑半日牙化而白人统受之于寅初日孽成而黒至寅半日生成而青天施复于子地化自丑毕于辰人生自寅成于申故歴数三统天以甲子地以甲辰人以甲申孟仲季迭用事为统首三微之统既着而五行自青始其序亦如之五行与三统相错传曰天有三辰地有五行然则三统五星可知也易曰参五以变错综其数通其变遂成天地之文极其数遂定天下之象太极运三辰五星于上而元气转三统五行于下其于人皇极统三徳五事故三辰之合于三统也日合于天统月合于地统斗合于人统五星之合于五行水合于辰星火合于荧惑金合于太白木合于嵗星土合于填星三辰五星而相经纬也天以一生水地以二生火天以三生木地以四生金天以五生土五胜相乘以生小周以乘乾坤之防而成大周阴阳比类交错相成故九六之变登降于六体三微而成著三着而成象二象十有八变而成卦四营而成易为七十二参三统两四时相乘之数也参之则得干之防两之则得坤之防以阳九九之为六百四十八以阴六六之为四百三十二凡一千八十阴阳各一卦之微算防也八之为八千六百四十而八卦小成引而信之又八之为六万九千一百二十天地再之为十三万八千二百四十然后大成五星防终触类而长之以乘章嵗为二百六十二万六千五百六十而与日月防三防为七百八十七万九千六百八十而与三统防三统二千三百六十三万九千四十而复于太极上元九章嵗而六之为法太极上元为实实如法得一阴一阳各万一千五百二十当万物气体之数天下之能事毕矣
　　新序论【史记商君传末注载刘歆新序论】
　　秦孝公保崤函之固以广雍州之地东并河西北收上郡国富兵彊长雄诸侯周室归籍四方来贺为战国霸君秦遂以彊六世而并诸侯亦皆商君之谋也夫商君极身无二虑尽公不顾私使民内急耕织之业以富国外重战伐之赏以劝戎士法令必行内不私贵宠外不偏疏逺是以令行而禁止法出而奸息故虽书云无偏无党诗云周道如砥其直如矢司马法之励戎士周后稷之劝农业无以易此此所以并诸侯也故孙卿曰四世有胜非幸也数也然无信诸侯畏而不亲夫霸君若齐桓晋文者桓不倍柯之盟文不负原之期而诸侯畏其彊而亲信之存亡继絶四方归之此管仲舅犯之谋也今商君倍公子卭之旧恩弃交魏之明信诈取三军之众故诸侯畏其彊而不亲信也借使孝公遇齐桓晋文得诸侯之统将合诸侯之君驱天下之兵以伐秦秦则亡矣天下无桓文之君故秦得以兼诸侯卫鞅始自以为知霸王之徳原其事不谕也昔周召施善政及其死也后世思之蔽芾甘棠之诗是也尝舍于树下后世思其徳不忍伐其树况害其身乎管仲夺伯氏邑三百户无怨言今卫鞅内刻刀锯之刑外深鈇钺之诛步过六尺者有罚弃灰于道者被刑一日临渭而论囚七百余人渭水尽赤号哭之声动于天地畜怨积雠比于丘山所逃莫之隠所归莫之容身死车裂灭族无姓其去霸王之佐亦逺矣然惠王杀之亦非也可辅而用也使卫鞅施寛平之法加之以恩申之以信庶几霸者之佐哉
　　郑子真
　　教【华阳国志郑子真褒中人也家谷口静守道履至徳之行教曰大将军王凤礼聘不应】
　　忠孝爱敬天下之至行也神中五微帝王之要道也【按此未详为何教】
　　庄遵【字君平蜀人隠居修行卖卜成都市各因其人导之以善得百钱闭肆下帷而授老子经】座右铭
　　夫疾行不能遁影大音不能掩响黙然托荫则影响无因常体卑弱则祸患无萌口舌者祸患之门灭身之斧言语者天命之属形骸之部出失则患入言失则亡身是以圣人当言而懐发言而忧如赴水火履危临深有不得已当而后言嗜欲者溃腹之矛货利者丧身之仇嫉妬者亡躯之害谗佞者刎颈之兵残酷者絶世之殃陷害者嗣之场淫戏者殚家之堑嗜酒者穷馁之薮忠孝者富贵之门节俭者不竭之源吾日三省传告后嗣万世勿遗
　　道徳指归説目
　　庄子曰昔者老子之作也变化所由道徳为母効经列首天地为象上经配天下经配地阴道八阳道九以阴行阳故七十有二首以阳行阴故分为上下以五行八故上经四十而更始以四行八故下经三十有二而终矣阳道竒阴道偶故上经先而下经后阳道大阴道小故上经众而下经寡阳道左阴道右故上经覆来下经覆往反覆相过沦为一形冥冥混混道为中主重符列验以见端绪下经为门上经为户智者见其经効则通乎天地之数阴阳之纪夫妇之配父子之亲君臣之义万物敷矣
　　班嗣【字君山扶风人彪从兄内足于财不屑荣宦终于家○嵇康髙士传作楼烦人】报桓谭书【嗣世在京师家有赐书虽修儒学然贵老庄之术桓生欲借其书嗣报之行巳持论如此】
　　若夫严子者絶圣弃智修生保真清虚淡泊归之自然独师友追化而不为世俗所役者也不絓圣人之网不齅骄君之饵荡然肆志谈者不得而名焉故可贵也今吾子已贯仁义之羁绊系名声之缰锁伏周孔之轨躅驰顔闵之极挚既系挛于世教矣何用大道为自昡曜昔有学步于邯郸者曽未得其彷佛又复失其故道遂匍匐而归恐似此类故不进
　　伶
　　赵飞燕外传
　　赵后飞燕父冯万金祖大力工理乐器事江都王协律舍人万金不肯传家业编习乐声亡章曲任为繁手哀声自号凡靡之乐闻者心动焉江都王孙女姑苏主嫁江都中尉赵曼曼幸万金食不同器不饱万金得通赵主主有娠曼性暴妬且早有私病不近妇人主恐称疾居王宫一产二女归之万金长曰宜主次曰合徳然皆冒姓赵宜主幼聪悟家有彭祖方脉之书善行气术长而纎便轻细举止翩然人谓之飞燕合徳膏滑出浴不濡善音辞轻缓可聴二人皆出世色万金死冯氏家败飞燕妹弟流转至长安于时人称赵主子或云曼之他子与阳阿主家令赵临共里巷托附临屡为组文刺绣献临临愧受之居临家称临女临常有女事宫省被病归死飞燕或称死者飞燕妹弟事阳阿主家为舍直常窃效歌舞积思精切聴至终日不得食待直赀服疏苦财且颛事膏沐澡粉其费亡所爱共直者指为愚人飞燕通邻羽林射鸟者飞燕贫与合徳共被夜雪期射鸟者于舍防飞燕露立闭息顺气体温舒亡疹粟射鸟者异之以为神仙飞燕縁主家大人得入宫召幸其姑妹樊嬺为承光司帟者故识飞燕与射鸟儿事为之寒心及幸飞燕瞑目牢握涕交颐下战栗不迎帝帝拥飞燕三夕不能接略无谴意宫中素幸者从容问帝帝曰丰若有余柔若无骨迁延谦畏若逺若近礼义人也寜与女曹婢胁肩者比耶既幸流丹浃籍嫕私语飞燕曰射鸟者不近女耶飞燕曰吾内视三日肉肌盈实矣帝体洪壮创我甚焉飞燕自此特幸后宫号赵皇后帝居鸳鸯殿便房省帝簿嫕上簿嫕因进言飞燕有女弟合徳美容体性醇粹可信不与飞燕比帝即令舍人吕延福以百寳凤毛步辇迎合徳合徳谢曰非贵人姊召不敢行愿斩首以报宫中延福还奏嫕为帝取后五采组文手籍为符以召合徳合徳新沐膏九回沈水香为巻发号新髻为薄眉号逺山黛施小朱号慵来妆衣故短绣裙小袖李文袜帝御云光殿帐使樊嫕进合徳合徳谢曰贵人姊虐妬不难灭恩受耻不爱死非姊教愿以身易耻不望旋踵音词舒闲清切左右嗟赏之啧啧帝乃归合徳宣帝时披香博士淖方成白发教授宫中号淖夫人在帝后唾曰此祸水也火必矣帝用樊嫕计为后别开逺条馆赐紫茸云气帐文玉几赤金九层博山縁合嫕讽后曰上乆亡子宫中不思千万嵗计邪何不时进上求有子后徳嫕计是夜进合徳帝大悦以辅属体无所不靡谓为温柔乡谓嫕曰吾老是乡矣不能效武皇帝求白云乡也嫕呼万嵗贺曰陛下真得仙者上立赐嫕鲛文万金锦二十四疋合徳尤幸号为赵媫妤媫妤事后常为儿拜后与媫妤坐后误唾媫妤褏媫妤曰姊唾染人绀褏正似石上华假令尚方为之未必能若此衣之华以为石华广袖后在逺条馆多通侍郎宫奴多子者媫妤倾心翊防常为帝曰姊性刚或为人构陷则赵氏无种矣每泣下凄恻以故白后奸状者帝辄杀之侍郎宫奴鲜绔蕴香恣纵栖息逺条馆无敢言者后终无子后浴五蕴七香汤踞通香沈水坐燎降神百蕴香媫妤浴荳蔲汤傅露华百英粉帝尝私语樊嫕曰后虽有异香不若婕妤体自香也江都易王故姬李阳华其姑为冯大力妻阳华老归冯氏后姊弟母事阳华阳华善贲饰常教后九回沈水香泽雄麝脐内息肌丸媫妤亦内息肌丸常试若为妇者月事益薄他日后言于承光司剂者上官妩抚膺曰若如是安能有子乎教后煮美花涤之终不能验真腊夷献万年蛤不夜珠光彩皆若月照人亡妍丑皆美艳帝以蛤赐后以珠赐媫妤后以蛤妆五成金霞帐帐中常若满月乆之帝谓媫妤曰吾昼视后不若夜眎之美每旦令人忽忽如失媫妤闻之即以珠号为枕前不夜珠为后寿终不为后道帝言始加大号媫妤奏书于后曰天地交畅贵人姊及此令吉光登正位为先人休不堪喜豫谨奏上二十六物以贺金屑组文茵一铺沈水香莲心椀一面五色同心大结一盘鸳鸯万金锦一疋琉璃屏风一张枕前不夜珠一枚含香緑毛狸借一铺通香虎皮檀象一座龙香握鱼二首独摇寳莲一铺七出菱花镜一匳精金彄环四指若亡绛绡单衣一袭香文罗手借三幅七回光雄肪发泽一盎紫金被褥香炉三枚文犀辟毒筯二双碧王膏匳一合使侍儿郭语琼拜上后报以云锦五色帐沈水香玉壶媫妤泣怨帝曰非姊赐我死不知此器帝谢之诏益州留三年输为媫妤作七成锦帐以沈水香饰媫妤接帝于太液池作千人舟号合宫之舟池中起为瀛洲榭髙四十尺帝御流波文縠无缝衫后衣南越所贡云英紫裾碧琼轻绡广榭上后歌舞归风送逺之曲帝以文犀簪击玉瓯令后所爱侍郎冯无方吹笙以倚后歌中流歌酣风大起后顺风扬音无方长噏细嫋与相属后裙髀曰顾我顾我后扬袖曰仙乎仙乎去故而就新寜忘懐乎帝曰无方为我持后无方舍吹持后履乆之风霁后泣曰帝恩我使我仙去不得怅然曼啸泣数行下帝益愧爱后赐无方千万入后房闼他日宫姝幸者或襞裙为防号曰留仙裙媫妤益贵幸号昭仪求近逺条馆帝作少嫔馆为露华殿含风殿博昌殿求安殿皆为前殿后殿又为温室凝缸室浴兰室曲房连槛饰黄金白玉以璧为表里千变万状连逺条馆号通仙门后贵宠益思放荡使人博求术士求久安却老之方时西南北波夷致贡其使者举茹一饭昼夜不卧偃典属国上其状屡有光怪后闻之问何如术夷人曰吾术天地平生死齐出入有无变化万象而卒不化后令樊嫕弟子不周遗千金夷人曰学吾术者要不淫与谩言后遂不报他日樊嫕侍后浴语甚讙后为樊嫕道夷言嫕抵掌笑曰忆在江都时阳华李姑畜鬬鸭水池上苦獭齧鸭时下朱里芮姥者求捕獭狸献姥谓姑曰是狸不他食当饭以鸭姑怒绞其狸今夷术真似此也后大笑曰臭夷何足污吾绞乎后所通宫奴燕赤凤者雄捷能超观阁兼通昭仪赤凤始出少嫔馆后适来幸时十月五日宫中故事上灵安庙是日吹埙击鼔歌连臂踏地歌赤凤来曲后谓昭仪曰赤凤为谁来昭仪曰赤凤自为姊来寜为他人乎后怒以杯抵昭仪裙曰鼠子能齧人乎昭仪曰穿其衣见其私足矣安在齧人乎昭仪素卑事后不虞见荅之暴孰视不复言樊嫕脱簪叩头出血扶昭仪为拜后昭仪拜乃泣曰姊寜忘共被夜长苦寒不成寐使合徳雍姊背邪今日垂得贵皆胜人且无外搏我姊弟其忍内相搏乎后亦泣持昭仪手抽紫玉九雏钗为昭仪簪髻乃罢帝微闻其事畏后不敢问以问昭仪昭仪曰后妬我尔以汉家火徳故以帝为赤龙凤帝信之大悦帝尝蚤猎触雪得疾阴缓弱不能壮发每持昭仪足不胜至欲辄暴起昭仪常转侧帝不能长持其足樊嫕谓昭仪曰上饵方士大丹求盛大不能得得贵人足一持畅动此天与贵妃大福寜转侧俾帝就邪昭仪曰幸转侧不就尚能留帝欲亦如姊教帝持则厌去矣安能复动乎后骄逸体微病辄不自饮食须帝持匕箸药有苦口者非帝为含吐不下咽昭仪夜入浴兰室肤体光发占灯烛帝从帏中窃望之侍儿以白昭仪览巾使彻烛他日帝约赐侍儿黄金使无得言私婢不豫约中出帏值帝即入白昭仪昭仪遽隠辟自是帝从兰室帏中窥昭仪多袖金逢侍儿私婢辄牵止赐之侍儿贪帝金一出一入不絶帝使夜从帑益至百余金帝病缓弱太医万方不能救求竒药尝得眘防胶遗昭仪昭仪辄进帝一丸一幸一夕昭仪醉进七丸帝昏夜拥昭仪居九成帐笑吃吃不絶抵明帝起御衣阴精流输不禁有顷絶倒裛衣视帝余精出涌霑污被内须臾帝崩宫人以白太后太后使理昭仪昭仪曰吾持人主如婴儿宠倾天下安能敛手掖庭令争帷帐之事乎乃拊膺呼曰帝何往乎遂欧血而死
　　伶自叙
　　伶字子于潞水人学无不通知音善属文简率尚真朴无所矜式扬雄独知之然雄贪名矫激子于谢不与交雄深慊毁之子于由司空小吏歴三署刺守州郡为淮南相大有风情哀帝时子于老休买妾樊通徳通徳嫕之弟子不周之子也有才色知书慕司马迁史记颇能言赵飞燕姊弟故事子于闲居命言厌厌不倦子于语通徳曰斯人俱灰矣当时疲精力驰骛嗜欲蛊惑之事寜知终归荒田野草乎通徳占袖顾眎烛影以手拥髻凄然泣下不胜其悲子于亦然通徳奏子于曰夫淫于色非慧男子不至也慧则通通则流流而不得其防则百物变态为沟为壑无所不往焉礼义成败之説不能止其流惟感之以盛衰奄忽之变可以防其壊今婢子所道赵后姊弟事盛之至也主君怅然有荒田野草之悲衰之至也婢子拊形属影识夫盛之不可留衰之不可推俄然相縁奄忽虽媫妤闻此不少遣乎幸主君着其传使婢子执研削道所记于是撰赵后别传子于为河东都尉班躅为决曹得幸太守多所取受子于召躅数其罪而捽辱之躅从兄子彪续司马史记绌子于无所收録
　　桓谭云王莽时茂陵卞理者不仕以夏侯尚书授时更始二年赤眉过茂陵卞理弃图书隠山刘恭入其庐获金縢漆匮发之乃得书建武二年贾子翊以书示予曰卞理之琴师云也
　　尚书臣勗校中书右伶赵后传竹简磨灭文义交错不可具晓谨与臣勗书同校定相证别删去其不可详合为一篇其赵后樊嫕无所终疑之阙文也淳于缇萦
　　上文帝请赎父刑书【齐太仓令淳于公有罪当刑有五女骂其女曰生女不生男缓急非有益其少女缇萦随父至长安上书文帝怜悲其意为下令除肉刑】
　　妾父为吏齐中皆称其廉平今坐法当刑妾伤夫死者不可复生刑者不可复属虽复欲改过自新其道亡繇也妾愿没入为官婢赎父刑罪使得自新【史汉同】
　　卓文君
　　司马长卿诔【西京杂记长卿素有消渇疾及还成都悦文君之色遂以发痼疾乃作美人赋欲以自刺而终不能改卒以此疾至死文君为诔传于世○杂记其辞不载且依托题桥及琴歌为之琴歌与此皆傅益也】
　　嗟嗟夫子兮亶通儒少好学兮综羣书纵横劒伎兮英敏有誉尚慕往哲兮更名相如落魄逺游兮赋子虚毕尔壮志兮驷马髙车忆昔初好兮雍容孔都怜才仰徳兮琴心两娯永托为妃兮不耻当垆生年浅促兮命也难扶长夜思君兮形影孤步中庭兮霜草枯鴈鸣哀哀兮吾将安如仰天太息兮抑郁不舒诉此凄恻兮畴忍聴予泉冘可从兮愿殒其躯
　　匈奴冒顿单于
　　遗髙后书【太后时冒顿单于寖骄遗太后书有嫚语太后大怒欲发兵击之以季布諌止令大谒者张泽报书单于使使来谢因献马遂和亲】
　　孤偾之君生于沮泽之中长于平野牛马之域数至边境愿游中国陛下独立孤偾独居两主不乐无以自虞愿以所有易其所无
　　髙太后报匈奴书【单父人吕公女归髙祖生惠帝尊为皇太后临朝称制】
　　单于不忘邑赐之以书邑恐惧退日自图年老气衰发齿堕落行歩失度单于过聴不足以自污弊邑无罪宜在见赦窃有御车二乘马二驷以奉帝驾
　　遗文帝书【文帝三年匈奴有贤王入居河南侵盗上郡诏丞相灌婴击走出塞明年单于遗汉书以六月中来至薪望之地书至汉廷议以为单于新破月氐乘胜和亲便前六年遗匈奴书】
　　天所立匈奴大单于敬问皇帝无恙前时皇帝言和亲事称书意合欢汉边吏侵侮右贤王右贤王不请聴后义卢侯难氏等计与汉吏相距絶二主之约离兄弟之亲皇帝让书再至发使以书报不来汉使不至汉以其故不和邻国不附今以小吏之败约故罚右贤王使之西求月氐击之以天之福吏卒良马彊力以夷月氐尽斩杀降下之定楼兰乌孙呼掲及其防二十六国皆以为匈奴诸引弓之民并为一家北州已定愿寝兵休士卒养马除前事复故约以安边民以应始古使少者得成其长老者安其处世世平乐未得皇帝之志也故使郎中系雩浅奉书请献槖他一匹骑马二匹驾二驷皇帝即不欲匈奴近塞则且诏吏民逺舍使者至即遣之【史记○氐汉书作支通用距作恨兄作昆小作少使之西作使至西方马彊作马力夷作夷降下之作降下定之始古作古始安其处作得安其处者志也无也字雩作虖浅】
　　文帝遗匈奴冒顿单于书
　　皇帝敬问匈奴大单于无恙使郎中系雩浅遗朕书曰右贤王不请聴后义卢侯难氏等计絶二主之约离兄弟之亲汉以故不和邻国不附今以小吏败约故罚右贤王使西击月氐尽定之愿寝兵休士卒养马除前事复故约以安边民使少者得成其长老者安其处世世平乐朕甚嘉之此古圣王之意也汉与匈奴约为兄弟所以遗单于甚厚倍约离兄弟之亲者常在匈奴然右贤王事巳在赦前单于勿深诛单于若称书意明告诸吏使无负约有信敬如单于书使者言单于自将伐国有功甚苦兵事服绣袷绮衣绣袷长襦锦袷袍各一比余一黄金饰具带一黄金胥纰一绣十匹锦三十匹赤绨緑缯各四十匹使中大夫意谒者令肩遗单于【史记○真徳秀曰按此书固不逆其善意亦不堕其诈谋抑扬开阖皆有法焉至遗之以物又以其自将苦兵为辞此可见文帝御夷狄之道矣】
　　同前【汉书】
　　皇帝敬问匈奴大单于无恙使系虖浅遗朕书云愿寝兵休士除前事复故约以安边民世世平乐朕甚嘉之此古圣王之志也汉与匈奴约为兄弟所以遗单于甚厚背约离兄弟之亲者常在匈奴然右贤王事已在赦前勿深诛单于若称书意明告诸吏使无负约有信敬如单于书使者言单于自将并国有功甚苦兵事服绣袷绮衣长襦锦袍各一比疎一黄金饰具带一黄金犀毗一绣十匹锦二十匹赤绨緑缯各四十匹使中大夫意谒者令肩遗单于
　　遗匈奴老上单于书【冒顿死子稽粥立号老上单于嵗入边杀掠汉使使遗单于书单于亦使使报谢又帝后二年使使遗匈奴书复约和亲】
　　皇帝敬问匈奴大单于无恙使当户且渠雕渠难郎中韩辽遗朕马二匹已至敬受先帝制长城以北引弓之国受命单于长城以内冠带之室朕亦制之使万民耕织射猎衣食父子无离臣主相安俱无暴逆今闻渫恶民贪降其进取之利倍义絶约忘万民之命离两主之驩然其事已在前矣书曰二国巳和亲两主驩説寝兵休卒养马世世昌乐闟然更始朕甚嘉之圣人者日新改作更始使老者得息幼者得长各保其首领而终其天年朕与单于俱由此道顺天恤民世世相传施之无穷天下莫不咸便汉与匈奴邻敌之国匈奴处北地寒杀气早降故诏吏遗单于秫糵金帛丝絮佗物嵗有数今天下大安万民熙熙朕与单于为之父母朕追念前事薄物细故谋臣计失皆不足以离兄弟之驩朕闻天不颇覆地不偏载朕与单于皆捐往细故俱蹈大道堕壊前恶以图长乆使两国之民若一家子元元万民下及鱼鼈上及蜚鸟跂行喙息蠕动之类莫不就安利而辟危殆故来者不止天之道也俱去前事朕释逃虏民单于无言章尼等朕闻古之帝王约分明而无食言单于留志天下大安和亲之后汉过不先单于其察之【史记○乐彦云当户且渠各有一官雕渠难为此官也师古曰逃虏民汉人逃入匈奴者章尼等皆单于降汉者】
　　同前【汉书】
　　皇帝敬问匈奴大单于无恙使当户且渠雕渠难郎中韩辽遗朕马二匹巳至敬受先帝制长城以北引弓之国受令单于长城以内冠带之室朕亦制之使万民耕织射猎衣食父子毋离臣主相安俱无暴虐今闻渫恶民贪降其趋背义絶约忘万民之命离两主之驩然其事巳在前矣书云二国已和亲两主驩説寝兵休卒养马世世昌乐翕然更始朕甚嘉之圣者日新改作更始使老者得息幼者得长各保其首领而终其天年朕与单于俱由此道顺天恤民世世相传施之无穷天下莫不咸嘉使汉与匈奴邻敌之国匈奴处北地寒杀气早降故诏吏遗单于秫糵金帛绵絮它物嵗有数今天下大安万民熙熙独朕与单于为之父母朕追念前事薄物细故谋臣计失皆不足以离昆弟之驩朕闻天不颇覆地不偏载朕与单于皆捐细故俱蹈大道堕壊前恶以图长乆使两国之民若一家子元元万民下及鱼鼈上及飞鸟跂行喙息蠕动之类莫不就安利避危殆故来者不止天之道也俱去前事朕释逃虏民单于毋言章尼等朕闻古之帝王约分明而不食言单于留志天下大安和亲之后汉过不先单于其察之【汉遗单于书牍以尺一寸中行説令单于遗汉书以尺二寸牍及印封皆令广大长倨傲其辞曰天地所生日月所置匈奴大单于】
　　匈奴狐鹿姑单于【且鞮侯单于长子】
　　遗汉书【武帝时贰师将军李广利出塞兵败降单于素知其汉大将贵臣以女妻之尊宠在卫律上其明年单于遣使遗汉书汉遣使者报送其使】
　　南有大汉北有彊胡胡者天之骄子也不为小礼以自烦今欲与汉闿大关取汉女为妻嵗给遗我糵酒万石稷米五千斛杂缯万匹它如故约则边不相盗矣【汉书○闿读与开同】
　　匈奴呼韩邪单于
　　上元帝书【郅支既诛呼韩邪单于且喜且惧上书竟寜元年单于复入朝】
　　常愿谒见天子诚以郅支在西方恐其与乌孙俱来击臣以故未得至汉今郅支已伏诛愿入朝见【汉书】
　　匈奴乌珠留若鞮单于囊知牙斯
　　上哀帝愿入朝书【故事单于朝从名王以下及从者二百余人哀帝时囊知牙斯上书许之元寿二年来朝】
　　蒙天子神灵人民盛壮愿从五百人入朝以明天子盛徳
　　上更名书【平帝时王莽秉政令中国不得有二名因使风单于宜上书慕化为一名白太后厚赏赐焉】
　　幸得备藩臣窃乐太平圣制臣故名囊知牙斯今谨名曰知
　　乌孙昆弥【西域】
　　上宣帝求救兵书【匈奴使使之乌孙求欲得汉公主击乌孙取居延恶师地公主上书求救防宣帝初立乌孙昆弥复上书本始二年汉大发兵匈奴远遁】
　　连为匈奴所侵削昆弥愿发国半精兵人马五万匹尽力击匈奴唯天子出兵哀救公主
　　郅支单于
　　上元帝书【郅支杀汉使卫司马谷吉等汉遣使三辈至康居求吉等死郅支困辱使者不肯奉诏因都防上书其骄嫚如此陈汤甘延寿出西域矫制讨诛之】
　　居困戹愿归计彊汉遣子入侍【汉书】
　　南越王赵佗【真定人王四传而】
　　告横浦阳山湟谿关檄【秦二世时渐乱南海尉任嚣语龙川令赵佗以兴兵絶新道自备可为一国嚣将死被佗书行南海尉事佗移檄断道因击并桂林众郡自立为南粤武王汉髙帝初立就封焉】
　　盗兵且至急絶道聚兵自守
　　下国中令【佗髙后时自尊号为南武帝及文帝立遗佗书佗于是下令国中为书报谢详前文帝下】
　　吾闻两雄不俱立两贤不竝世汉皇帝贤天子自今以后去帝制黄屋左纛【史记】
　　南粤王赵胡【佗之孙】
　　上武帝书【胡为南粤王立三年闽粤王郢兴兵南击边邑粤使人上书天子多南粤义守职约为遣两将军往讨闽越弟余善杀郢以降】
　　两粤俱为藩臣毋擅兴兵相攻击今东粤擅兴兵侵臣臣不敢兴兵唯天子诏之【汉书】
　　南粤相吕嘉
　　下国中令【南粤王胡子婴齐宿卫长安娶邯郸女摎氏生子兴兴嗣立母为太后元鼎初霸陵人安国少季使粤故太后少先与私通者太后劝王因使者请内属丞相吕嘉乃下令国中攻杀太后王而立婴齐长男武帝遣路博徳讨之置儋耳九郡】
　　王年少太后中国人又与使者乱专欲内属尽持先王寳入献天子以自媚多从人行至长安虏卖以为僮奴自脱一时利亡顾赵氏社稷为万世虑之意
　　段孝直【鬼】
　　上讼冤表【搜神记孝直景帝时举孝廉为长安令着清慎声有駮马日行五百里雍州刺史梁纬与帝连婚每索之孝直辞以亡父所乘纬致恨密搆孝直事收下狱临死告妻以纸三十张笔十管墨五挺安墓中经五十余日景帝大会羣臣孝直于殿前上表帝览讫忽然不见乃诏收纬坐枉杀刑于墓而祭之追赠孝直尚书郎故语云莫言鬼无身杜伯射宣王莫道鬼无形孝直讼生人此之谓也】
　　天地虽明讵悉无辜之老日月垂照必鉴有滞之人且臣早忝宦途颇彰清慎寻以论迁剧邑稍免瑕疵不谓刺史梁纬心纵贪婪势连内戚欲臣亡父之马戮臣冤枉之刑上诉皇天许臣明雪若不闻于陛下何以免此幽沈并刺史梁纬行事二十一条不依法令一一条奏别状以闻伏愿陛下聪明哀臣冤抑
　　湓城井铭【浔阳记湓城汉灌婴所筑孙权经此自立标井掘得井铭权忻以为瑞井江中风浪井水辄动】
　　颍阳侯所开三百年当塞不满百年为当运者所开滕公石椁铭【西京杂记滕公驾至东都门马鸣局不肯前以足跑地使士卒掘入三尺得石椁有铭焉以问叔孙通曰科斗书也死即葬焉】
　　佳城郁郁三千年见白日吁嗟滕公居此室
　　王史威长墓铭【博物志汉西都时南宫寝殿内有醇儒王史威长死葬铭曰】
　　明明哲士知存知亡崇陇原壄非寜非康不封不树作灵垂光厥铭何依王史威长
　　寳劒铭【西京杂记昭帝时茂陵家人献寳劒上铭曰】
　　直千金寿万嵗
</div>
    <div class="pagination">
<a href="西汉文纪_page25.html">上一页</a><span>...</span><a href="西汉文纪_page21.html">21</a><a href="西汉文纪_page22.html">22</a><a href="西汉文纪_page23.html">23</a><a href="西汉文纪_page24.html">24</a><a href="西汉文纪_page25.html">25</a><span class="current-page">26</span><a href="西汉文纪_page27.html">27</a><a href="西汉文纪_page28.html">28</a><a href="西汉文纪_page29.html">29</a><a href="西汉文纪_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
