<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 132 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 132 页/共 134 页
  </h1>
  <div class="content">
   祭项瓯东文【罗洪先】
　　呜呼呜呼尚忍言乎徃忆同第君为壮夫十年以长比屋而居余喜谈学辨晰陆朱居黙熟视弗厌弗俞负疴而南君司水符銮江之上下榻维舻时疫甚炽僮仆告痡岂无婣友过门而趋君为心恻时来胥薪水是给分廪与蔬或朝就问或午或晡欵欵耳语抚床及肤众畏其染劝勿过迂君咈曰嗟胡是之拘人且效尤孰侍孰扶孰汲孰爨病孰与蘓豪猾王纪干法以逋逮及弟绩既伏其辜彼瞷在阨斧丧槖虚数万来贿介以名姝日夕屏伺间露揶揄枕席防觉奋起索驱托君闲卫防人苞苴纵忍贫死不为利汚君向鹤翁骇而长吁凢今谈学睢睢盱盱考其曲衷有氓弗如孰如罗君至今不逾浮沈淟涊岂斯人徒从兹莫逆意气益孚幸其获瘳酹酒欢娯十有五旬乃判征裾不赖仁者必委沟渠厚德未报空此头颅亦再离合情亲亦踈遥闻宦辙南北载徂巳酉之歳停桡见诹剧谈昼夜潭为枯综经错史钩考圗守嘿为诮期必著书辛亥过岭枉道山庐信宿不舍更出绪余尺书徃来时举一隅毫髪未契辄见责诛力辨性体知止之殊余亦不让囊倾锱铢涂畛违越期之桑榆炎风播虐传闻不虞拒以福善天道岂诬言者三至失声惊呼身如可赎寕惜防躯孰为问疾如君劬劬方俟榇返长号路衢事左不偶莫致束刍君之大节更仆莫敷父子授受兄弟友于视欲酖毒味道醍醐古昔是镜检防为奴室无姬媵门絶祝巫知希者贵战胜弗癯载论出处偃蹇﨑岖寕淹郎署不媚钧枢翔鹓吓鼠老马随驹人皆化茅已独守株麾移三郡剡腾两都庭谢刀笔野颂均输昔病毒徭有梁可逾昔困委积有悬使车迨登藩省益峻而孤贪夫在位封豕孽狐亦有彊宗如虎如防断狞猘如挥湛卢氛消海市日静郊墟楚歌来暮忭舞于途粤人饮食祝而后哺凡兹巨细咸足范模使据要津定乱訏谟兼收众美自可枝梧岂无才智转圜应枹岂无文采章炼句镂背善迩俗曽是弗愚必如君者始可谓儒柰何弗憗毁璧陨珠古云难谌殆其信诸悠悠后死何益有无念出再造目断心瞿因悲弱质曷异栁蒲九京閴寂百年须臾尺寸不立与速朽俱感此盟心君闻否欤呜呼
　　瘗溺文【罗洪先】
　　舟发采石阻石尤泊和尚港从而泊者以百数既三日有五人驾舻扬颿行顾泊者若嗤其不遇意扬扬甚得也是时江水怒号白浪屋起雨霰交下晦防惨烈逾港口樯倾舟覆五人皆溺余乗髙望之或援舟舟水滑复坠浮沈浪中有顷抵岸其三人少而彊奔入野舍弱者僵于步而老者仆于涯三人莫顾也余与刘良溪王有训及弟邃夫各分薪米遣人掉艇子徃捄之奔者得食僵者苏而仆者则己死矣问其乡为江州姓与余同而年且六十其身则四人者佣也悲夫悲夫人之为佣利求直耳当其扬防以行也岂亦快其得直之速而不虞其祸及乎抑身有所质分卑力防即有言莫之或闻矣乎其既溺而奋起也亦思有以自脱乎抑尚急人之难而不顾其身矣乎其倦惫而就仆也膂力衰乎抑饥饿摧苦过劳积损而不胜其困矣乎其佣也备使令乎抑以善游自名轻险阻効操作于櫂工篙师之间矣乎然吾见佣者矣生也用其力死也弃其骨其贱薄等马牛然幸不食肉寝皮耳其何利之有今四人者虽以身免欲不为佣不可得也其能为佣身计乎乃捐金市槥令四人瘗之江浒复为之文曰物险者水矧江流兮浩浩滉滉天日浮兮风伯不仁煽虐尤兮佐以丰隆用师仇兮蛇虺鼋鼍结蚴蟉兮天呉吐舌齿鋋矛兮挟威冥腥血求兮汝何不智轻身投兮秉棹饰樯鼓枻游兮他人颦蹙汝安休兮起忽溟渤若驾虬兮岸移地缩快逺游兮索朽木蠧孰知由兮堕桨偃颿丧计筹兮奋臂出渊足蹻泅兮头童髪种纷飕飗兮倒借项踵从沬沤兮上舞蛟涎下龙湫兮幸而毒吻不见收兮离渊就址凝望眸兮志竭气衰筋力柔兮懐沙枕流非意酬兮骨寒体僵魂悠悠兮逝矣何知为余心忧兮闻汝有家宅江州兮维南匡庐万峯兮樵人朝暮多薪槱兮北连蕲黄莽汀洲兮桑田闲闲有鸣牛兮耒耜勤止足膳羞兮出入闾里呼匹俦兮博陆象奕樗蒱骰兮嵗时寿斚呉歈讴兮胡不是乐为人谋兮将慕任侠誓在沟兮亦贫所驱忿淹留兮问而莫对安咨诹兮择术不慎孰相犹兮乾坤逆旅彭殇侔兮速朽乗化钧蜉蝣兮岂必易箦正首丘兮衣薪为礼安一坏兮煦以春阳芳草幽兮淫风怪雨无啾啾兮优兮游兮惠汝千秋兮
　　祭张子荩文【邓以赞】
　　呜呼痛哉予子荩遽舍我耶予病居山中尝两月不通问子荩辄督过之曰子能忘物寕我忘我然予实不忘兄兄今乃能真舍我耶予初与子荩遇也盖传胪之日阙门之东时在众中两相许矣尝从兄出东门偶论管鲍予曰此其难不在鲍而在管彼不遮饰其情而甘以其身受人之知此为难也兄曰予有意焉予未答遂各上马去自是十有八年或合或离予不能为夷吾兄必曲为鲍叔知我病则供奉之役常代其劳知我贫则节春秋供其匮乏又以寿母为号使不得辞知我忧生不在形骸也数以好言相慰不以我为不达己卯之防骤谓予曰予近见一先生像其貌酷似子其年望八十无虑也如我不为茍比则是非可否不求必同不以我为执知我意有择虽杂陈别家书细而读之不以我为支知我有老母即依依子舍至虚国恩不以我为固葢骨肉之恩而道义之好悠悠百歳永矢弗谖柰何遽舍我耶呜呼兄雅意当时洞知大计常受事静悉办斯亦足明其能矣然人有片长其心好之又乐称之常曰使国有人焉何必我则所谓其为人也好善不切于此矣本其意直欲平康斯世而弗究其施能无介然耶呜呼痛哉兄学先行谊以戒慎恐惧为门以出处辞受为则即深谈妙至而行不掩言无取焉且曰学之不讲是吾忧也群而聚之用相警戒故其要言曰斯言既出一念万年所谓以友辅仁莫专于此矣本其意直欲主张斯文而未见其止又能无介然耶呜呼痛哉兄使楚还常迂而过予里徘徊三日忽动倚闾之思予遡逰从之有懐如焚则又自解以为予与子荩皆未及艾后防且多何必尔尔盖癸未之春乌盆之浒也孰知此别竟成永诀呜呼痛哉丙戌之秋书来告我曰古人有云死归生寄予借天之灵而赐之土矣自今日以徃无夕不可予之适也抑又何求予读之舌挢而不能下盖喜兄之达而过其早计也由今观之机固有先动者耶予求静乆矣四月维夏意忽忽不乐则深自责志以为山中虚度如是细而求之又无所倚盖纷者未解而讣者忽闻由今观之神盖先示之耶呜呼痛哉兄殁之后两有报音不逮记室予请读之其一为答重施其书曰兄不忘老亲之耄而重之以大贶如天之福为荣多矣又孱弱之躯以为兄忧而贻之参杞之直其何谊髙焉山中无能谢无亦斯征斯迈庶几无有慆心逸志以忝所生所以报也是二月之某日也其一为兄疑予之以论学为讳也故详道其所以其书曰闻兄以友辅仁千载之大业也防兄之力不及此前予所谓慎重者抑谓今之学士多浮慕耳人心之不同有如其面聚而相防为损滋多予故愿兄之朝于直谅而夕于多闻也不然圣逺言湮庸讳讲乎是三月之某日也当予作书时孜孜切切如对兄语岂谓弗达呜呼痛哉呜呼己矣予尝闻之古之至人死生一条兄之殁辨而不乱亦既超断续矣幽冥之中其亦无忘前念而益圗圆神乎人之大患为有吾身外身而为之其何患也所过者化所存者神此予所为効其区区也呜呼痛哉予自兄没竟承内召传除书而读之又承兄缺谓余能无痛乎不遂乞骸今复陈情况昔在直幸布腹心兄今已矣无可为属谓予能无念呜呼嘻吁子荩子荩十有八年子荩在口今辄向人昔者吾友梦寐之间再三握手谈笑如生兄真来否五十非殀百歳非乆得正而毙是谓不朽我来渡江白马素车百年肝胆一束生刍我肠欲断我泪欲枯喋喋千言兄知不知状者窻友铭者胄师传以传之予亦何辞呜呼痛哉
　　祭李复斋文【卢柟】
　　维嘉靖三十二年歳次癸丑十二月癸酉朔越二十日同邑布衣卢柟谨以少牢庶品之仪敬奠于故河东督转运盐使司副使前工部营缮司郎中李公之墓再拜哭且告之曰呜呼士有慷慨悲杯酒弹剑意气相倾者少罹旤患即为之决胸臆刳心膂痛哭流涕无己者则其心为何如邪若乃掊锁裂垣泽及枯骴权夺造化之私惠洽茂育之徳公其视慷慨悲歌杯酒弹剑意气相倾者有间矣一旦天陨玉棺世丧游龙逝川莫返大夜长扃琴轸雍门之调伤蒿里之音其罹祸患顾谓之少邪即令仆不为之决胸臆刳心膂痛哭流涕无巳者是不可得也已昔公首宰咸阳继佐大郡导河治民何若风采官曹擅两部之英王命获三锡之显古称良吏若赵中大夫白公魏西门豹公岂遽出其下哉既而权奸扇仵诏狱逮加公独处之宴如谪判寕国人固以此髙公矣讐者衔公诬以他事去公官公之来归一无愠色教子课农容心澹漠此岂愁慽婴心汲汲于功利要势者所易及邪始仆被罔在狱公于当路曲为解原当是时仆贯三木负明刑盖不知公果能出仆公亦不知仆之有今日也今仆既出乃公之墓木己拱把思为公陈视形魄伸展曲衷极平生寃颈顿踣之苦者而今不可得矣且公之葢棺几时也长掩泉圹几日也未亡者尚不知公之亡矧公之既亡又安知巳亡者今复不亡邪公邪我邪乃大变邪抑亦恍惚不可为辩邪或谓礼丧者之墓有宿草则不哭公之葬己乆而子哭之或失之缓审如是仆前所云云又何为邪夫哭之及时者物理之情不可哭而哭之者吾道之穷公之灵冯日月骑星辰御六气之辩以浮游于两间者其必有鉴于斯他复何论哉








　　明文海巻四百七十五
　　钦定四库全书
　　明文海巻四百七十六　　　余姚黄宗羲编哀文四
　　祭王文恪公文【陆灿】
　　呜呼灿生垂髫始诵公文越十五年乃登公门公本天人游戯域中诸所纷丽莫婴其衷而独爱才饥渴饮食闻人有能若自巳出顾我谫劣辱公之知待以国士千载是期公于斯道笃学躬行不立门户浑然天成发为文章金声玉色晩益臻妙居然古则刋落华繁独造本原取材左汉规摹王韩岂无名家敛袵退慑愚不自量跪献所业诵而首肯俛为指评曰此不怠莫之与京文贵意胜辞乃其枝苟辞而巳夫人能为再拜斯言廓若发蒙佩服终身用之无穷六籍之余九流百氏浩如烟溟不见津涘公钩其发矢破的考古辨疑忘食与息我效其愚公曰起予不蹈故常尔见卓殊故事旧章朝野罕习传闻异辞譌舛踵袭公核其实引绳贯珠纂勒成编淡墨细书我献所闻公曰有征士贵识务不惟专经退则语人此我辈徒加以数年吾且避诸壬午之冬乞铭先君哀绖拜稽太湖之濆公闻其来喜动眉宇山亭篝灯从容欵语吾得子晚实获我心斯文之传非子谁任在昔昌黎殷勤籍湜我非其人敢忘公徳公曰子来无渝斯谊申之婚姻用笃世契爰以弱息字公元孙我辞非耦公命实敦闻公属疾徃候榻前犹为申眉谆谆诲言日徯康寕杖屡随逐木壊山頺百身何赎见诸梦寐音容宛然觉而失之中夜涕涟巍巍我公岂其云忘将乗风云陟降此堂公来此堂若闻我辞我辞有穷而痛无涯呜呼哀哉
　　祭李立卿【呉时来】
　　维嘉靖某年月日寄人仙居呉时来闻云间立卿李子卒于南寜之旅舍心怖神骇为西向而哭之将拔履修吊一日归榇过横州乃备牲醴拜立卿之灵而冩以兹词曰呜呼立卿遽卒于兹地也耶东呉西粤云隔万里谁为而至此而卒此逰魂耶余何忍而视立卿之归耶余初与原汉赴谪乡也立卿以姻连原汉接见于济上聨舟至呉门谓当与立卿别乃立卿不忍别从而经钱塘逾姑篾歴豫章入螺江度茶陵窥衡湘遵零陵陟桂林吾与原汉有山水之僻所至无一岩穴不沉吟其上立卿亦无一岩穴不挈防以从立卿在南寜凡三载虽原汉知命善处穷然使内无嗟咨之音外无离索之迹者立卿不为无助余毎及秋访南寜见立卿必劝立卿学立卿正向学稍稍逺大自期而今己矣呜呼升之太发转戚为讐白首按剑自古已然若立卿岂易道耶余三人获罪于天己则执之乃累其亲朋至是极也子仪殒乃甥于茶陵余哭外舅尹翁于浔州而原汉又立卿之变也岂其亲故所遭亦同耶呜呼天何意哉将后之卹患敦义者惧哉我告立卿毋以他乡为悲今原汉与汝兄姊殓尔形归汝丧将返葬汝不在九峰之山则在三泖之濵固汝昔日所遨逰踯躅于其间者虽不得终于故土犹得葬故土也庻收尔魂遵旧路以回旋毋复放浪于林菁荒僻之墟为山魈所窥昔卢遵从栁子厚之栁州逮死不悔蔡元定窜死道州而己无愠丈夫志业岂必身为之其所必致则一而已呜呼立卿更奚恨尚享
　　祭吴子道文【沈思孝】
　　维嵗甲午季秋三日从燕中闻吴子道先生之讣友人沈思孝素服哭于寝门之外用遣一介以絮酒瓣香祭我子道之灵于毘陵里第曰天乎天乎子道死乎胡迅霆訇磕而不苏苏虎豹择人射影短狐于焉无宛死幽愤乎梦耶非耶道路言耶如何急足在吾门耶发书伸纸悲难止矣天乎子道幽愤死矣呜呼哀哉往当权獍倍本沈厥彛常盈庭巾帼同声而倡惟余五人子道首盟爰批逆鳞料虎口傍既承天棓箯舆来回被髪覆面色如死灰喷血流沬溅兹六街争观填道莫不兴哀幸无遄死还寔编伍长为农夫樊棘杂处与人无争孰是怨府胡乡里之小儿潜搆陷而贾祸知中要之甘心遂居之为竒货非天好生几成摧堕呜呼哀哉孰知夫河清可俟氷山终壊小往大来于是乎在天明囘瞩援沈腾滞子道业既兴庙余复归魂岭外执手相劳犹疑梦寐于是圣皇圗治昃食宵衣纳约讲帷扶阳而飞以为流唐漂虞囘掌见之岂谀风之复振更抗疏而是非势臣齮龁众簧萋菲投簪神武谢病言归若其休神家衖不□不忧闭门静居交谢凡流固龊龊之所怒乃归非而日稠众牦毁玉积羽沈舟中抑郁其谁语竟溘死而不少留呜呼哀哉翡翠于飞罹其翼貂狐之毛躬之贼美好祸所栖名誉怨所集始子道为忠义所激固不与众争死而冯生者忌其死及为名教所与固不与众争名而逐者忌其名假令子道旅进旅退黙处朝廷知白守黒谓名实宾自应骤登阿保横被宠荣备生人之至乐享乔松之茂龄今则官不过五品年不及下寿瘗贞榦于朽壤摧逺圗于促漏呜呼哀哉虽然不至者位名丰其爵不满者年气存丘岳无云不遂含恨入地其子七兮鹏骞鳯翽堂构克举善继而志人谁无死自今伊昔脱中死于权奸庸讵知乎今日生存多所虑长寝万事毕余独悲夫同气相求五人而己汝师塞门仁卿病废尔瞻摈落余懐进退而子道公论始明且进大位岂期缺隙曽不少待何天之无厚于吾人而与善之徒谓也呜呼哀哉尚飨
　　祭赵汝师文【沈思孝】
　　呜呼哀哉汝师夫心不易信之人主而信之乃不能信之友也身不易托之名教而托之乃不能托之天也其命耶当势臣挟主専邦之枋遂欲倚庐阙下谋不利于朝家防于三纲沦矣汝师为社稷计防先谋将然不惜出死断亡偕余四人者言焉即掠辱之屏废之不啻甘苦如荠亦信夫臣义当尔矣比炎炎者灭上卒以汝师先入之可信而铲其类于地上戮其骨于地下为人臣将而必诛者戒于是反玦以环登之清涂而成均曲礼题才秉鉴者先后数年不惟一啓其心纳牖明主至二三知交莫不切切然相摩以信忠之以言滞则援之后则让之若虑其事君不己若名位不己先也如此亦可语徳友矣顾人心不同有如其面不知正言情忠适足为来害相报而巳及一旦得志则凡求盈愿于汝师者惟寐忘之由是小夫趣指以为健士居中不便于相国乃生之言而有集非之胜是矣然上岂信于前而疑于后欤亦无奈股肱意何耳而海内视之则以名相猜以位相轧隂中于忠之让之之人若观火也以故毁愈至而名愈髙身愈穷而志愈逹虽有势辱己多义荣众煦或可漂山而于汝师曽不足损其魁父之丘胡天不愸遗一老而遽云泰山其頺也岂造物者固将息之以死乎抑适去者命乎不然则忠之于君臣交之于朋友均之乎自天出也而汝师以一身绾焉以防其坠所谓与天为徒者而独靳之年耶大抵汝师心非不能信之友异类者难以气求身非不能托之天冥漠者难以理测耳若世论谓汝师之忠且才竟不能援立以究其用为恨是又指腐鼠之未尝为凤凰食者也且一时相者多矣或贻忧于国家或开罪于名教虽幸登年以载其毒将不寿于朝生宁若汝师以一朝之日一日之人秉千嵗之心湏千嵗之士生荷大节死垂大年其所谓信之友而托之天者又在此而不在彼矣庸可以不死之死与忝生之生者较相与不相哉嗟嗟人而其死请死以此汝师亦复何恨而余犹噭噭然若不知命者诚谓人之云亡不免为名教泣数行下耳灵如有知庻防乎其或飨之也
　　祭刘三五先生文【邓元锡】
　　稽山真承即知即行即即约为不二门近哲超务新视聴俯视脩学士蔑诚正曰悟真体何脩何为曰造古初何考何稽濶胜大滛为异学狂蹶疾颠如澜赴壑猗欤我公独得其正蚤及师门宻勿印证烱然者天湛其内存纯粹以精何欲得沦瞬存息养知乃不昧庻防夙夜以无祗悔防防夜雪稽山晨钟迄于白首髙朗令终亦绾银章芒砀作牧惨怛忠诚海防养育精神折冲黄河逺徙膏泽沦沃癃瘵咸起乍登兰防虎豹当关引疾叩防贞孤不刓引兊如饴肥遯接淅皭其不汚龙蟠鸿翼既悬我车亦来我徒弦歌防绎乐亦在乎稽山之学徧于海宇亶惟安成克光厥绪贤哲如林萃聚一堂巽与咸受沉黙以将二三同志清斋对榻惟扣斯鸣舂容镗鞳隆庆初元屡诏赐环引年自委丘壑盘桓时语时黙时行时止展其不愆圣门之轨暨于晚嵗道行徳刑群望冥孚众允质成贵贱小大童耆愚智奔走及门操几撰屦山頺梁壊家吊巷哭公祠専祠俎豆尸祝元锡末学年徳夐辽彻原清昼云霞连霄翁实降悒剖心相信接遇綦隆恩礼莫并平生论撰咸委校讐汰择环璧磨营琳璆片言咨疑应手辄改我投涓滴公本沧海云霞有约十年再酬骨肉孚契心髓绸缪自惟终生见知见许岂无他人莫与公伍闻公云亡流涕屡日为位恸哭废寝废食方在草土有覊抚棺宿草防青寄此汍澜
　　祭师泉刘先生文【邓元锡】
　　悲大道之洵夷兮凿牖户以专门主一説以自覆兮莽求尚乎前薪惟稽山之良知兮秉皛日以耀明何万象之弗察兮云一丸之混成伤近学之猖披兮羌凴心以自圣情万变何可葢兮从滞滛而离正曰天机终蔑修学兮将嗜欲之放竞走狂途以疾颠兮犹借口于顿迳翁始悟讵不焯烁兮曰满地其南金哀众懵而作鐡使兮孰聆乎无为之妙音众属目而蚩眙兮忽称心而自悼纷遐览以失度兮孰迷行而蚤造正明目以内观兮何纎翳之得留既精精而粗粗兮井源源而流流性太虚而惟一兮命有赜其吹万不研精以修命兮何性命之得盻匪全力以邃诣兮孰亲乎知之为良譬晋明之出地兮乃焜耀其耿光众群訾以失宗兮翁自知其不迕考作室而我堂搆兮固师明之所许謇识力之不愆兮老矻矻其犹壮摅易緼以凿混沌兮超群防其独上敛三才于一掬兮析千古于毫芒畜衢天以既亨兮浴咸池之耿光登天寿以平格兮卓师门之焜耀信自道而自成兮任群防之诽诮今乗箕而长往兮邈鲲化而莫攀哀我人之失资兮孰启钥而抽关慨百年三继见兮感敦琢其独契比复真之再造兮荷奬掖之弥至悼千里之为遐兮奠椒醑以何从缄斯文以冩哀兮灵沈洋其来降尚飨
　　祭罗近溪先生文【邓元锡】
　　自东越之学兴指独知为良即良知为圣使人一洗其支离骛之习内求诸心可谓尤切固者为之惑心在内以人见之知为知以耿耿之小明为明而不通于本葢二三传而失者益逺至先生实始悟人为仁悟同人为为仁以良知为觉以三界一心为大觉指恕之端即舒鴈舒鳬同群乐生皆归于仁体指仁之天即旅行羣宿防防依依并畅其本心论赤子之心则胎娩乍分初与母离即哇哇一啼直明其不忍论未发之中则喜怒哀乐未有交接即平懐一种深信其冺然于是标孝弟慈之真心贯通乎家国天下谓仁渊浩为在我和光于日用人伦此先生之学所以为独见其大不离于宗者也彼及门之徒即心自信信心自足或乃流于猖狂自恣甘于随俗习汚者固为滞其言筌而离迷于本况世之人即江海之混混而疑其深广即形影之妍媸而訾其鉴照者又岂足与于先生之真哉元锡未冠及先师先友从先生游四十一年于兹矣自冣初发心谓同向方招徕引翼业萟植之为町畦中之荪荃迨大圆镜智现诸影像彼是厯然终并包之为药笼中之姜桂葢先生所以造元锡者时其煦妪时其捭阖欲罗之于范围在元锡之所以事先生者时同所同时异所异以自辅于助我迨于今夏过余衡门晏晏晤言曰惟心源君言及此予心释然指乾坤之二体为两曜之髙悬一饭三遗起坐留连而何悟中宵绸缪之语即终生永诀之谈也耶霏雪冥郊走哭一奠絮酒只鸡有泪如霰尚飨
　　哀画眉辞【王世懋并序】
　　友人俞仲蔚有鸟曰画眉畜之廿载竟以老死笼中斯亦禽理之异致物情之永终已详夫词人之赋鹦鹉鹪鹩舞鹤之伦皆托物以喻情非夫情生于物者也若兹禽之依人以周旋而见怜方之人理同于乆要葢仲蔚悼亡之作厥亦有钟情之实焉余乃哀而和之辞曰
　　惟越禽之翾利兮择深林而知止懐好音以长鸣兮理脩眉而自喜始寻声以蒙絷兮终縁巧而被齿匪林莽之无思兮翳主恩之足恃尔乃笼以朱槛被以翠帱峰竒石而介嘴盎清泉而潄流苟饮啄之惟时虽摧翮其何尤感鸿恩之优渥忌鷃质之防眇既骋辩以载睨亦安居而思扰寄身樊笼之内抗声云霄之表竭音容以进御罹寒暑而忘老嗟竒质之易凋独何德而乆处虽经玩于耳目难终假其毛羽尾翛翛而就頺声啾啾以含楚犹翕翼以向人似懐德而辞主惊絶响兮雕笼览遗挂兮在壁初怅怳兮若闻既杳防兮自失怅诗肠之独在兮凴鼔吹而谁即伤眉妩之不作兮望逺山而无色嗟乎夫臣委身而防遇鸟依人而被怜养无讥于在梁宠无累于乗轩尽筋力于垂老委命运于终天吾将以方螟蛉而不足亦寜与蟪蛄而并年
　　祭南京礼部尚书孙季泉先生文【何良俊】
　　古人有言曰士为知已死又曰感恩则有之如已则未也管仲曰生我者父母知我者鲍子古人所以拳拳于此者何哉葢亦感知巳之盈前痛如巳之难遇也【某】爰自束髪诵法孔孟然屡不售于有司遂归卧海上闭门却扫惟托交于古人不求知于当世如是者三十年癸丑春始以常调谒选于天官时先生为天官侍郎良俊素无根祗之容于左右先生识其文于众人之中以为此子能为史汉文至口诵其句于公卿间及丁巳秋先生擢大宗伯而南良俊时去官客南都以所业为贽先生见其文以为絶类王槐野夫槐野先生尝署留院良俊经事之其人气葢一世心雄万夫文章自康李以来罕见其匹实百代之选也然世犹言其持论太髙若良俊仅守章句纎啬委琐其视槐野特么麽耳先生欲长其声价乃过为此语虽浮于实然士大夫亦稍稍以良俊颇能为语言者又良俊自少好读史传欲攷见古今成败之故及鲁仲连郦食其辈倜傥之筹画故光禄卿前大周赵先生今沃洲吕先生引与论事常至日晏颇采其言以为可试于用今头颅种种皮骨仅存知无所施但自废于声乐杯酒之间非故欲尔正自不得不尔先生不以为狂而弃之正以知其非本懐也先生卧病尝经歳谢客独良俊往辄呼至便坐与语良俊恐坐久劳神数起求退先生曰古人言病中与相知共语胜于服药数日不见得一谈殊快不苦也故未革前数日犹在榻前商较文艺移晷始出然则世之知良俊孰有如先生者哉先生尊公忠义贯日月先生徳业弥宇宙诸子声望着朝野故先生之病人有为先生忧者以为家世太盛也良俊曰不然夫古之观人称器宇以其大而能受也今先生如万斛之舟所载未及其半且人富贵之后但加摧残更无培养今先生日敛其华而壅其根庸何虑乎然竟以不起岂先生为天地元气造化恐其太泄乃一翕而聚之耶及先生既没人有惜先生不至上寿者良俊曰世之寿孰有如先生者人谓顔子夭不然夫当春秋时天王之宰与列国之卿相何限今史册所载者几人葢今日死而明日声光随灭若顔子则至今在也今先生有髙世之行可以垂世者数十先生感忠烈公之事每遇诞辰辄闭閤卧不举子弟之觞太夫人年近百歳先生色养如婴儿先生事其兄伯泉甚恭官至卿贰犹侍坐若侍严父先生位登八座犹躬素士之节不畜姬侍不近声乐不治垣屋计其产与忠烈公时不加尺寸先生处官勤慎虽毫发不敢忽先生仁而爱人其接人无贵贱大小而必以礼先生文章髙一世然人有一字之善必加奬劝常为推毂先生平居人未尝见其喜愠之色先生尤不喜闻人过客有道人短长者辄不应乱以他语夫人有一于此犹称贤士况兼此数者即谓之髙世之行非耶由是言之则先生文章在石室功业在太常恵泽在人心诗歌在里巷传播虽至百世犹不朽也今之仕宦沾沾自喜茍得转一阶即自矜者纵位至卿相算及百嵗其寿孰与先生多独沃洲先生曰季泉公仁人爱士但不曽任事一行其志为可惜耳是盖深知先生者良俊感知己之遇况当永诀岂敢过为饰言以取欺谩之罪故直披胷臆所谓亡者有知使言者不愧惟先生在天之灵其昭鉴之哉





　　明文海巻四百七十六
　　钦定四库全书
　　明文海巻四百七十七　　　余姚黄宗羲编哀文五
　　祭于健文【瞿汝稷】
　　岁在柔兆予遇吾子于青鸳之宫时予羁旅廓落世之目予无异巻蓬方与老衲晏坐论空而吾子适拥驺来从予盘旋欲避老衲谓予此今之少文遗民葢深入吾宗耳闻其风当千里命驾尚何疑乎适逢及面则目接心通矢口所谈莫牾于中既而金沙于中甫亦一见深契三人者防于长安之市悦乎其无系謷乎其不可制秉烛相对恒尽漏忘寐鹦林鹭池之苑猴江龙窟之地青目交眉之名宿涤肠易首之开士时与穷五衍之源索十通之柢予之所诣子无不至子之所同予未始异而子最严于好恶介于义利服勤王事搰搰尽瘁劘壶旁之玉女缴宫邻之金虎阽危亡而不惜指苌胥而拾武息阴避于曲木秣驹择于蘅渚寜佩芳而顑颔耻歠醨以容与而又乐人之善惟惧弗副规人之过惟恐弗悟古称郭有道为善诱吾子当齐驾而并御也予尝试语之曰子既栖志禅寂而犹蹩躠仪刑将无未复是非之劓尚负仁义之黥耶子笑曰知形之未尝形者斯生生而无生矣万善讵云有作大定寜是沈防哉苟离事而蕲寂是羊鹿之权乗自吾观之礼干无异于忍镗义橹无异于戒瓶井榦丽谯吾之冢间林下九市五陵吾之慧室觉城子与吾同逍遥于此域久矣胡此日而复吾征耶于是相视而笑元规之尘为之一清乃众枉矫直孤忠靡白子操愈峻羣猜愈积岂昧谔谔来怨之的岂昧多偶可以燕息志之所存九死弗易先君后身困而弥适庚寅之秋虏窥凉陲诏出云中驰驱视师子忧军兴少府弗支覃精而筹牢纎络微白简所刺塞之穷竒其人盖狎列蹷以为谲连诸渠而相维啸呼防魈窃化太仪彼丛□而滋固子殚忠而以危子之兹行我送于圻予谓吾子畴识前期子之来归予寜在兹子亦依依不忍我违及子返斾举酒相属夷犹觞咏庶几濠濮壬辰九月予徙南服瑶华之遗每勤雁足忧世遐思亹亹牋牍凿枘日殊声华日馥孰谓神羊肯替厥角论列谔谔六符蜷□兹岁孟陬闻灵有陨珠之伤累章上陈乞归柴桑未几而得吾子矫首而北睇日□觏夫耿光约既久而弗践徒忡忡以回肠仲秋之末中甫忽走札眡予称见吾子于江都疾势靡留和缓莫图病中眷眷惟吾二人是需予闻悲愕不遑脂车匍匐见子则精华已竭魂气欲徂予问子定力何以心亦何所悬乎曰吾反吾真奚悬吾神既而中甫泣问之垂絶嫂夫人号而问之卒无异陈资斧如洗萧然甑尘治木营敛悉自中甫夫兄弟九列廿年垂组赤贫若此砥节良苦矣懐忠不达烝尝莫主身没羁旅所遘鉏铻矣自世人言之盖有不胜其悲而吾子泊然翛然一无所縻非向吾与子抵掌而谈者寔有所窥孰能涉生死而无变阅万有其若遗哉是知吾子虽栖皇百致而实无为也虽奄然形谢而实靡亏也凡五帝之所争三王之所驰闗吾子之目直渤澥一沤之盛衰耳吾子置渤澥于骭之一毛又何于一沤而规规耶提挈斡维游于无涯彼满志于一沤而恣睢岂与之相雄雌哉其相摩相刃适足以莹子之徳辉亦何能措其刃若靡耶乃今而后吾与子目接心通于招提者其有稽矣彼纠纒于形骸之末又何以知之吾絮酒而告子亮欣欣而格思
　　祭赵汝师宗伯文【瞿汝稷】
　　繄殷高之神明兮卒放弃夫孝已贤不谅于所生兮矧悠悠之足恃嗟夫子之嶕峣兮崪薄云以隆起行不周于今之人兮卒侘傺以没世忳憯结以汍澜兮吾何为而闻是方予履之多屯兮鬿雀睨予而期括荃眷眷以掩翼兮出百危而不死及余游于燕市兮悲夫子之道穷阽没人之文身兮而盛绣其华虫物我邈其殊尚兮讵余美之云从岂不知易初之媮乐兮曰吾有畏于皇穹也寜謇謇而葅醢兮耻靡靡以从容也涉九死吾其无悔兮拾龙梅之余踪穆合堂而同席兮耿相劘以为忠进鉏铻以离尤兮洎就迁于南国析白榆于云臯兮搴平露于灵域纷相遗于离居兮愿黾勉于令徳及复觌于国门兮愕精爽之非昔忧疑积而樊和兮曷比肩于金石事纬繣而总总兮聚未浃而中析荃送予于郊坰兮意缭悷而靡释予谓夫子其少降兮请无迩于机辟别未远而厉作兮终然铩其鸾翼繄荃志之所存兮远犹卑于高稷何崄巇之嫉妬兮伏短狐以潜射驰悬圃云趋卑兮佩朝华云匪晳长儃佪以纡轸兮孤愤死而靡白嗟乎方金虎之哮哮兮搏一世于指掌当袒括而笑歌兮驱中夏于夷壤彼宿儒若闻人兮竞蹀躞以相赏荃捐躯以止之兮还彜常于既丧岂喔咿与嚅唲兮可聨轨而同量汲生立于汉廷兮淮南为之寝谋子罕哭介夫而哀兮敌国其戈矛嗟夫子之不作兮岂独轸予之私忧扬哀些之纒绵兮恸凴尸之靡由采正则之畹兰兮挹汨罗之清流于是荐之先生兮庸着余不忘先生之嘉猷
　　祭傅长孺文【瞿汝稷】
　　遡癸已之仲春予遇吾子于留都时以无防之防诏人首称吾子与徳夫维都中之英俊方鳞萃而星铺或皭白擅曽史之秀或文章吐左马之腴或契三幡之秘或握两之符吾子与徳夫率白眼而容与之曰未证吾骭一毛之太初茍证此初则洙泗与濓洛不得専美于儒而霄骖鸾鹤之侣掌移世界之徒皆顺吾指顾随吾步趋不然虽各仡仡以终世而卒未入于一如时羣英咸陶铸于吾子率望崖而趦起予一日笑树指而语吾子凡子之所称不越吾此一指云目击而心诣已隔濶于万里况蹩躠以拟议虽华颠而愈否子瞠目而恫喝云何子之夸谩责时夜于未卵饫枭炙于拟弹予捧腹而嗢噱语吾子其毋诞吾子遂以定莫逆之交是夕互啸歌以申旦时中州有张孺子者亦于瞬次而防此变幻孺子未几归于中州惟徳夫与吾子旦暮数以予防觞咏放言穷讨遐搜食于苟简之田翔于揺荡之陬摧纷胶之桁杨出攌拏之拘囚弃罢牛之蹒跚乗骐骥之浏浏杳蹠有以入无竞灼隠以暴幽既徳夫以符卿北涉吾子与予交益密予间谓吾子惟徃哲之诣此率钦钦而慎密发威仪之三千坦无作而燕逸彼嗣宗之滔荡寔既华而未既实试以是而稽古孰云三轨之未一吾子谓予勉之期皓首其弥饬涉乙未之孟秋而吾子亦以司勲征予谓吾子继兹当相与以神无索于形子登要枢国赖持衡予有牋素不入子庭烟霞日月孰非我汝何必疏麻效情儿女吾子谓予吾行吾素子率子榘孰有吾子可滓沮洳为别未久而子之遗书于予者不可指数予不一报而子愈心许今开箧而诸书具在予毎见则泪汍澜而若雨也嗟乎宣尼歔欷于铜鞮防荘致慨于郢斤吾子既弃予而反真予藏狂言将曷陈世之愍子者谓子事皆未竟是犹指溟渤于一沤窥苍苍于尺镜未望洋而向若昧登高而测影殊不知吾子右衽拂于不周左袪挂于扶桑挈隂阳而阖辟超天地而驰骧于何未竟于何不光予所汍澜于吾子直一时之情伤岂真以子为不可作而予为尚未亡耶自灵輀之南旋方羁守于江黄日杂遝于簿书媿束刍之未将穆东睠以陈辞聊荐忱于堂灵昭昭兮我临美连蜷兮乐康
　　瘗古志石文【邹观光】
　　去先茔数百武而近工人掘地得古甓焉纵横尺有奇余拭而读之则唐人墓志铭字尚未剥落可读古色黯然其葬以大中元年十月癸亥其先世皆贵盛三世父子兄弟簮缨相望而独葬者志者其姓名蚀不可辨其地则安凤乡其人志称其聪明仁孝然文甚简质不作近代谀墓语嗟乎葬者藏也骨肉归于土无不壊也志以志之铭以名之庶几陵谷变迁而名不朽而唐大中距今千有六百年羡门潜闼玉匣珠襦一切无有是志落他人手供累块耳张籍诗千金立碑高百尺终作他人柱下石今既不幸而见发又幸而遘余而又不幸终不能举其名世之人役役百年之内复规规百年之外敝精竭神以蕲不朽亦何益哉晏平仲所言焚之亦可沈之亦可其衮衣绣裳而纳诸石椁亦可其衣薪而弃诸沟壑亦可达哉其言之矣虽然余既巳耳而目之矣安知尔之神气不傅抔土以存哉余命童子瘗之故处而仍以觞酒豆肉为文以吿之曰千百年之前贵邪贱邪贤邪愚邪吾不尔知千百年之后存邪灭邪显邪晦邪尔不自知又更后此而千百年尔铭无恙邪吾言存邪吾与尔皆不能知而向为尔也者恻怛悲哀而志之今为尔也者歔欷太息而瘗之是造化小儿之愚吾与尔而吾与尔又不知也悲夫
　　天目徐公诔【俞允文并序】
　　公讳中行字子与姓徐氏湖州长兴人也举嘉靖庚戌进士歴刑部主事员外郎出为汀州太守外艰服阕补汝寜被谤贬长芦盐运使运判内艰家居迁瑞州府同知服阕擢湖广按察佥事云南布政司参议福建按察副使转按察使迁江西右布政寻转左布政春秋六十有二万歴六年冬十月十三日得暴疾卒于位呜呼哀哉公自少知名结绶登朝所至遗爱刻石颂徳其所友善才彦则陜西按察使济南李攀龙于鳞南大理卿吴郡王世贞元美福建按察副使广陵宗臣子相山人临淄谢榛茂秦与公为五人时谓之五子余数年子相于鳞茂秦皆先后沦谢而兵部左侍郎歙汪道昆伯玉河南左参政荆楚呉国伦及元美弟江西按察副使世懋敬美最后入亦谓之五子初元美未尝与余交顾毎称余五子间以为不可使若人湮没不起长誉于人间也由是五子者各遣书致慇懃多驩而辱公爱厚尤至余二十年矣奄忽摧折伤其奈何公之殁也敬美方与公同官遂得经纪其防定其后嗣元美亦己周防其家为撰神道碑文伯玉铭其墓石谓余宜作诔词旌之余曰公等皆通显清誉满天下其文必能俾子与之遗声昭当年而垂后代为不朽矣且子与诚知人而没世率多赖公等之力若允文衰废末才又奚能厠大雅以训其厚徳然述近情而极纒绵凄怆之词非长戚幽居如允文者不能为也輙为哭而诔之其词曰
　　穆矣徐公天挺哲人纯懿敦大慈恵恭温研几隠赜博综典坟发篇丽兰敷蕙芬声实之隆靡不彰闻爰惟厥初矫翼斯升乃署爽鸠克允克明哀矜折狱众弥归诚平反寔多益大厥声作牧于汀广防凴陵日肆侵偪万姓震惊公纳流窜城门寝扄险备周悉枭风不行简稽猋勇要击武平斩首蓝屋余党是惩乱绳以理境内肃清乃罹厥艰寻补汝寜殚精图治细齐民情隄障决河革刬烦征恢崇孝弟甄奨湮沦开讲堂登进诸生扶衰拯废赡死周贫化极中和俗以还淳天贶休瑞郊出麒麟桂生有蠧人实害能公遂遭贬盐防是经遮道愿留攀轮失声古之遗爱权此为轻逢辰之缺内艰荐仍茹忧成疢闭絶岩衡沈彩终发藏辉必呈公于此时华问载兴累迁藩臬楚泽滇云竭心公朝罔惮劬辛乃建隼旟廉察八闽纪纲条振列辟仪型进陟藩伯保厘豫章吏懐其徳民识其方曽不逾岁遽及残殃哭位夭乏柩榇荒凉寮属轸动父老増伤含禭致礼赙赠充箱神驾东还川涂感咽楚招幽怨齐挽遥切天不憖遗仁贤殒絶呜呼哀哉惟公才彦秀越时伦惟公光仪辉映珩珉泛爱博约宾客盈门家虽屡匮公独自欣郑荘既远文举亦陈其在于公事近犹新牀未妥素榻随尘呜呼哀哉公昔奉使按部呉鄙枉驾蓬窟许为知巳款睠之厚与日积累其后汝寜郡志失纪谬延纂辑遣币千里具言嵩高二室之美菖蒲九节巨柏千祀倦防潜盘歆其必至值公被播临发旋止公愈加勤慰藉无已诸所推拔匪终伊始毎谋我贫餽遗相继我之懐惭曽不遐弃绸缪恵好合志同气如何奄忽顿成异世呜呼哀哉曩者首夏公还京师契濶既久枉櫂东来元美亦集置酒河湄流连信宿以副渴饥余时规公沈湎奚为愿保精粹黄髪为期公笑缓答行当佩之朅来四书并审安恞忽承讣问惊怛且疑连得后信公果长乖胡疾之亟卒使不治如公仁贤受数则奇晚就荣路大位日跻将阐王略以赞明时命不终泰才不尽施衔恨没齿吉徃凶归呜呼哀哉人之相知始终几何余徃狷狭公以寡和若石投水莫觌澜波追想欢言怳然在目昔之徃也谈笑华屋今之徃也涕泪相续徒有百身痛不可赎余既衰病生日苦促死有遗灵见公亦速死傥无知永隔防邈呜呼哀哉
　　祭张幼于先生文【俞琬纶】
　　公于先子称忘形而于纶忘年纶何人哉而乃与忘年亦足以见公之竒公一生竒而死更竒闾里接公之竒状百出无不怪而笑公言及公之死又无不怪而笑公嗟乎不知公而但见公之状与公之死乌得不笑何怪乎里人哉然则公之死当唯是风云带愤泉石下怆不复可于人间求痛公者乃一日遇东浙人数丁相与集舟中齿及公之死一人云太白扶风豪士歌天津流水波赤血白骨相撑如乱麻不意为幼于草堂作防因数人相对垂泪纶以为皆公生平交也而曰曽未获一识面噫此可见公之为人不当于竒不竒间求矣
　　祭胡一【俞琬纶】
　　尔一伎家未尝习礼自幼于死断弃歌舞视梅梅而言茧茧若居防然其出至情可知及设祭哭之抚棺击胸下拜不能起从此遂病即病或不尽从此而当此适病亦足多也病中忽忽见幼于无所怖惧一日有老媪同幼于及难者促之使去乃翻然而起顾谓夫曰即与汝长别汝勿悲吾得死所矣顷即气絶嗟乎幼于即才人然才岂尔侪所好载鼷以车焉乐鷃以钟鼓何大不伦而乃不能忘情幼于若是岂不难哉玉骨寒灰金粉黄土流传蒨桃死得事冦公亦事属有无尔搔背不如麻姑洒扫不如玉女乃得与贤者相从于碧山紫烟之间复何憾矣
　　祭半齿文【俞琬纶有序】
　　为齿虫齧去半齿埋之玉园梅花下因摘花祭之泣而告曰三十年苦辛尔噤之二十年酸味尔嚼之千万斛愁惨尔啮而忍之徒有饮声不识笑口尔固贱骨也贱愈可怜贱莫如焉马骨犹埋矧尔乎卜花下少人行处埋尔邻尔以花本覆尔以花瓣沁尔以花露防尔以花神蚓窟为斧蚁穴为堂草雨为芳醪蜂蝶为死友使寒微片骨虽贱能香复懴来生毋堕业躯也
　　忆维吾生三十有几此日何日齿落之始毛骨无恙半齿己死人间烟火尔先获洗言语凶咎尔先谢委舌本滋毒七情所忌半逺舌者俾先脱秽半近舌者堕业未已若有深意微示众齿半虽未已方众则迩零丁揺动旋将继此谁料一齿瘗之二地况本分者是恶足倚
　　祭桃影【俞琬纶有序】
　　园南有桃二株左临小池右傍斋牕牕外即莽苍四野间有人迹乃常掩牕日对桃影就桃相影就影辟牕南斋之胜半在此牕也戊申之水为祸竹木南园双梧园南二桃相踵而毙予业有文祭双梧矣桃影之功不减梧叶复有祭桃影文
　　自我得尔夙暮对向尔亦亲我案几依傍分裂酷炎逓引清凉宛弄旖旎拂扫尘障动无风声因风以飏可瘦可长时偃时仰【仰去声】月高尔低月下尔上爱不可摘画不可状收去回波送来翻浪伴我孤寂形影相望【又低徊相望】示我至理空色一相蝶舞朦胧鸟飞想像蝉吟掩隠蜂簧鬬撞争妍助幽皆尔之贶牕设常闗晕湿书幌有时而开清移帏帐诵读寝处頼无俗况医瘦犹可医俗难量方与尔盟升恒莫忘【忘去声】无何天灾佳树为障双梧已死尔寜无恙树陨叶凋枝亡影丧月冷风凄莺悲蝶怅猛雨破纸烈日肆炕尔巳归虚我心则怅顾彼斋牕愈増愤怆遂废此斋并归消荡
　　诔双梧【俞琬纶有序】
　　南园庭中二椅梧以水死主人某设酒脯祭而别之春荑秋榦谁谐心契之交樽泪猿肠为报情深之树痿犹望起枯不复荣酣酣桃李是岂凤条槭槭松楸亦非佳种南园既无遗秀东君固有余思是有诔文
　　双双椅梧列吾南居两柯交错满庭扶疎人坐其下苦不开虚毎翦其繁翦为薪刍南居多木寜唯尔与然而唯尔近我坐隅鸎歌蝉吟有功读书破碎烈日弄风南徐如是以来二十年余天灾流行江南漆沮天非殃我我亦受痡天非杀尔尔亦命徂嗟尔前生翦除烦纡烦纡既去萧疎亦无良鸟哽咽清风欷歔请无欷歔人世蘧庐蘧庐同尽岂私吾居吾居复然况尔双梧



　　明文海巻四百七十七
　　钦定四库全书
　　明文海巻四百七十八　　　余姚黄宗羲编哀文六
　　祭何老师文【郑之】
　　崇祯辛未十二月二十有一日吾师何少司空镜山先生终于好徳里第明年壬申三月讣至京师门人郑之闻之怔忡皇惑不敢为信既乃素服而哭为文酾酒吿于先生之灵曰呜呼尝有感于蜀人谯周之言昔孔子七十三扬雄刘向皆七十一吾年过七十必当长逝其意将欲窃比于古人而以遂死为不足嗟也审若尔则反袂之哭何其怆然而山頽木壊何其痛之至于如斯也岂非吾道之衰而斯文之恐坠也耶嗟乎先生其数亦止于此而巳先生之学真狂真狷而必以躬行实践为先不为不欲而尤以忠君忧国为务诚足以动风雷信足以格禽鱼是故善者以之劝而不善者以之愧若夫处而无阨穷之色出而无安饱之懐其举杯落落浩歌自得者万物无足以介其胷其著书矻矻白首不辍者千秋不足以圉其志然而顔子箪瓢尚有负郭之三十孔明澹泊亦有遗桑之八百先生庇先人之敝庐糊先人之五亩啜蔬藿食若将终身当其生而无以为奉及其死而无以为敛呜呼尚忍言哉三代以下人品斯难借如更生彊谏而有铸金之惑子云草而有投阁之慙是皆不足致慕而谯周之言若彼者先生立身行己毫无间然其生而为圣人之徒则歾而食于圣人之庑又何疑焉呜呼束髪而防先生之门先生即知其将能奋起于孤生也今头髪种种矣无以与于先生之道而又舍之去岂不悲哉苏子瞻之哭欧文忠也曰譬如深渊大泽龙亡虎逝则变怪杂出舞防鱓而号狐貍陆务观之哭朱紫阳也曰某有赎百身起九原之思有决长河赴东海之泪所以哭先生有如此矣万里椒浆悲来涕集揽笔呜咽呜呼先生维其鉴之
　　景素于先生诔【夏树芳并序】
　　万厯四十三年三月念八日甲戌礼部仪制清吏司郎中景素于公卒呜呼哀哉公讳孔兼字元时直亮清贞生平旁无嗜好以道义诗书为槖籥以濓洛关闽为正传姱节振于仪曹雅志坚于园贲居恒挹损门无杂宾居恒所着有四书大指及论易论学前后亿语若干巻圣门闻知见知录道学编正气编若干巻当官则有江州余草春曹奏疏若干卷夫朝闻夕没圣喆所嘉立德建言太上所重公抗疏归田二十有余年而宵旦竭蹶于编摩忠爱不忘乎廊庙一榘一矱先民是程即拟之素丝伐檀曷以让焉公之大父为中丞素斋公父即乡进士励庵公子姓兄弟继公而起者并得防名金闺竪鸿名昭亮节后先□煜盛美并传公年七十有八得正而毙敛福箕畴庶几宇宙之完人矣公学术甚正而诏人者甚直始见余习法喜则曰子有洙泗之真诠母师竺干既见余习栖真则曰子有危微之防要毋观妙盖公一言而所以鍼砭我者良深矣天不憖遗灵光去鲁国人哀悼里为罢舂君实云亡谨厚尚传于洛下乐天度世耆英曷表于下邽矧在通家能忘记述江之永矣不可方思何以唁公生刍白驹何以赠终青山素旂遂作诔曰
　　大涪耸翠长荡扬波山水于公钟灵实多遥遥华冑发源东都逮自建康乃徙曲阿甲第蝉连玉叶金柯晋朝王谢唐室崔卢凤翥龙翔寔繁有徒公之标质昆山片玉风干挺然疎眉秀目鸣臯之鹤摩空之鹄一段清机翛翛迈族壮嵗登朝澡行孤独司李浔江维明谳鞫晋秩容台寅清镜瞩大典必稽大礼必复公论手持排奸激浊三王并封国本几揺虎豹当闗觺觺诼謡抗疏九阍奔霆震霄豪杰同心左挈右招旋定皇储絶彼惽呶时俗崄巇蛾眉见诮一官放逐单车就道射隼高墉曼声长啸月白风清金沙返棹道则沈沦节则弥耀解组来归闭门著书力刬伪学期砥真儒痛黜瞿昙尚友程朱口不絶吟手不停披格言名理奉为蓍耻效世凃媛媛姝姝毋施鞶帨毋狃虚躬行君子亦既有余公之生平毖眘取予三十年来冰檗是处最所絶迹权门要地监司守令不遗只字遗只字者门生故吏匪曰要之好爵自縻正学既废儒术久湮时有泾阳倡道东林吴越江淮朋从盍簪公无寒暑相与提衡开闗啓钥一禀圣真谪官鄣城积俸数载州守缄赍摽使门外谓此五斗可妨一介议倡学田生儒有赖溯公一生仗义怀仁为乡祭酒为国典刑出扶朝论处笃家伦老而好学曾无倦勤庶几卫武无惭伏生勃窣理窟拮据艰卒孝友浓至以诏后昆既饶令子复裕文孙球琳琅玕璀璨满庭所憾于公道未大行位不竟徳屈不求伸呜呼哀哉吾闻神龙潜徳首重鸿飞防防道贵勿用矰罔加云游川泳頫仰相羊神游气纵既寿而康大耋将跻胡然一疾忽尔骑箕人命短长万期须臾何草弗黄何日弗西闻公去来了了不迷存顺殁宁生寄死归独有同盟搔首踟躇志矩堂堂愿学斋虚孰坐春风孰领天倪马防横江徒烦叩扉秋水芙蓉聊冩我悲呜呼哀哉
　　徐宜人诔【夏树芳有序】
　　万厯四十有七年己未二月十八日壬申诰封宜人范母徐宜人卒享年六十呜呼哀哉宜人讳媛字小淑勾吴长洲人也父舆浦公太仆寺少卿讳泰时祖悟石公尚寳司少卿讳履祥外祖浔阳董公礼部尚书讳份夫家即姑苏范氏光禄寺少卿中吴公讳惟丕之冡妇而云南学宪长白公讳允临之元配也南州高裔东海名家玉叶金枝吸瑶华于上苑灵心慧质濯珠采于蕊宫年甫及筓言归于范温清之暇辄能赋诗上探汉魏六朝下及唐之初盛靡不拟议成变品隲宫商词赋淋漓歌行烂熳凡有著作传之大都昔充容以弱岁拟骚价重小山丛桂采苹以妙龄作赋名高凤笛梅花左嫔之歌咏成编孙璚以诗文行世准之小淑方斯蔑如矣若夫防戏三昧雅好临池于古之法书碑版临摹曲至卫夫人善步钟繇急就之章絶赏刘秦妹工书大令西安之帖堪夸今观宜人小字蝇头大字如斗真行并作镌刻煌煌岂非轶羣之女史冠代之闺秀哉而又贞心雪映雅操冰清出入无惭乎母师训诫可嫓于班恵昊天不吊夺我贤媛子荆哀逝弥增伉俪之情奉倩悼亡益抱情文之痛好逑顿失良士如何苍璧斋中若个焚香绣佛白云泉上阿谁汲瓮栽花茂苑铩乎翔鸾文园失其孔翠不佞芳与夫君忝同年谊义辱通家淑嬺久钦幽闲夙仰第令徽音不载彤管无征则万笏峯头谁识当年黄绢哉遂诔曰
　　东南甲秀聿钟呉会盘礴吐吞扶舆毓瑞上方穹窿灵岩邓尉震泽扬波三江襟带名山大川蜿蜒迤弥郁郁金阊寳婺星辉大贝明珰媖媓诞竒自非世胄谁冯谁翼不有大贤谁资谁匹于铄范宗启自高平甲第蝉聨篸组云仍惟徳惟贤尔公尔卿施于长白早树英声出匣芙蓉照乘连城凤凰于飞考詹懿氏乃召龙媒乃修雁币南园佳人东呉才子如璜合琮如兰协芷爰相夫君经营四方颉之颃之和鸣一堂古称嘉淑今羡鸿光大言小言播弄篇章彼才鲍谢此美姬姜夫君宦防敭厯中外携手同车子佩我戴始列西曹共侍含香樽俎折冲帏幄是襄继列水曹钦哉亮采畴若予工内则是赖彩云五色下瞩滇南万里修途并辔同骖文星璀璨宪节高骞金马碧鸡纵意跻攀异士甄收珊瑚木难再防闽海再涉参藩天风海涛尽入诗篇才誉铿訇直宰所妒何物含沙匪兕匪虎挂冠归来爰得我所隠彼天平祀我烈祖用葺菟裘偃息樊圃怪石嵯峨灵泉漭沍图画天开神仙洞府七十高峰列案错组万顷湖波光揺肺腑平野苍苍凭栏一抚谁则齐眉灞陵贤妇前于后喁金石相宣卓笔题诗龙门引泉亦有良朋问字探是惟宜人焚枯击鲜防窱歌喉葳蕤舞筵绛树红梨杂之管弦春光骀荡景物鲜妍余每过此投辖流连胜逰安在宁不堪怜呜呼哀哉方庆宜人厯逢花甲汉书未就恩来北阙何期一病二竖吿孽广栁兼程中途遽絶曽谓阳春迅彼列缺洛浦还珠嫦娥奔月呜呼哀哉余悯宜人不在诗文贵而能下淑慎且温富而不骄俭素常存唐风蟋蟀齐后鸣鸡肃肃雍雍家人女贞是时寒山尚推赵室考槃有咏芝有集吐锐嘘毫人称双璧其与宜人一山相隔倡予和汝匪朝伊夕国雅并传千秋不易道蕴尚存令晖先灭呜呼哀哉神女骑龙为虹为霓若烟非烟庆云何之寂寞王孙去住谁依瑇瑁梁空海燕孤栖月照流黄霜凄繐帷瑶草不芳伤哉履綦络纬吟残归兮不归呜呼哀哉
　　寒山赵凡夫诔【夏树芳并序】
　　天启五年十月初三日戊寅凡夫赵先生卒呜呼哀哉先生逝矣不可作矣瞻彼寒山徳音邈矣台有石榭有青霞汉字秦碑防屼磨崖至人泬防吾道非耶昔者郗超死操笔为诔者四十余人而超之名益彰言之不可以无文也如是矧余傃友能忘大招遂遽梧三号而为文以诔之其词曰
　　于哉赵宗帝顼基胄宋室王孙神明濯秀彼美伯京人伦领防秉宪明朝清风振后咄咄含介特自守衾影无惭不愧屋漏四异先生佳名不朽逮我凡夫生而颖齐汗血桃花漮浪不羁累散千金睥睨有余晚恨跅翻然读书磅礴九经撤去筌蹄泛滥百家独运鑪锤尘视轩荣雅志澹如一入贤闗遂掩柴扉惟孝立身有懐靡二五世祖茔仔肩葺治氏族宗统表传世系竭蹶养亲蠁视气泰山玉符父梦征异顿升鬘持杨母继逝棘人栾栾霣身雪涕破家营葬买山卜地卜地维何寒山之阳杂沓峰峦蜿蜒重冈万朶芙蓉掩映房公请苫庐乃裹糇粮挈妻偕隠兹焉允臧曼衍支离四十余霜凿石为梁依云结霤山开五丁书藏二酉灌莽一区金堂小有瀑布高悬长虹挂牖最所得意尤工篆籀猎碣之罘纵横驰骤玉柱银钩划然天授匪今斯今造化在手翻空摘竒见者狂走乃至博古烂熳长笺亦有字学防娑悉昙下括舆地上絶天官参略十道集史九围逸草稠林翰海无边钟鼎遗文屹屹穷年晋代长松道林塔院几夺斧斤匪公孰捍华林废刹袈裟一片几阸尸陀匪公孰办法喜一开禅林陟建天际锡飞长空落梵五百支那参方请见赵州一茶云门一饭说法散花惟公独擅幽兰在磵处士名高皎皎白驹孑孑干旄观察监司室迩人遥余也同心空谷见招湩酪为浆鲑菜为肴异书扬閟发天媛媛姝姝千秋自豪言防石旷语干霄土木形骸逍遥燕处小宛斋头跌荡志喜春色浓酣万山罨翠宝马香车不亿其丽才子问竒佳人掲佩有客叩门鹖冠相对枕上泉流谿头鹤醉人谓辋川玆园匹俪既有隠侯怀琛孕琦岂乏令人颉之顽之绣口灵心谢韫左妃叶和骚坛前喁后于芝考槃厯落相辉凤铩九苞文鸾曷栖呜呼哀哉嵗在甲子凉秋访戴公时小极侵寻不韪余视牀头湿灰见怪既乃霍然良朋永快每谓过此居诸未艾曾未几何山中歌薤呜呼哀哉百年誓墓永絶嚣尘半生结伴与石为邻朝斯夕斯攻错纷纭如龙如虬以写我真山尽水穷潄出云根公今蜨化拜石何人野鹿园荒清风尚存呜呼哀哉四壁青山悠悠自殉生产茫然置而不问□侯萧澁遯世无闷怛化之期无钱庀榇生平无长长于好尽公所自言足为心印南隖珠邱是公巨寝竹堂新构谁寻幽韵驿路驰烟山鬼吹燐嗟乎晏云亡孝绪既冺高士传中谁欤传信呜呼哀哉
　　祭甥女琼章文【沈自徴】
　　维崇祯五年嘉平之月越十日舅氏征闻汝丧之后再阅月从新安归始得采芳芷为殽以吿于甥女叶氏小鸾之灵曰呜呼春折秾华风摧竒萼珠沈璧碎何惨如之梦梦彼苍益难问矣忆昔余与汝母少失慈怙伶仃艰苦余虽繁兄弟然汝外祖母顾恭人所生惟汝母暨余故余犹独子也余又艰于嗣育汝生六月襁褓而来眉目如画宛然玉人羣从昆季见者靡不啧啧称羡迨三四岁口授万首唐人絶句及花间草堂诸词皆朗然成诵终卷不遗一字余恒食贫虽梨栗不具而爱字有加每寒夜拥絮命汝诵诗若雏莺弄声睍睆不止也比甲子冬汝年九岁余以餔糜不给仗劎北走塞上汝妗不解别苦独汝绕膝牵衣问余几时归余黯不能应故余作客辽左驰逐黄沙白草金戈铁马之中略不忆家独念及汝未尝不然泪下与胡笳声俱堕也余别去久汝妗不禄汝还归汝毋遂博极琅函广采彤史皆汝母自授汝手为较阅谢庭咏絮十韵立成汝尝以二词相忆及七言絶数首寄余燕台时止十三岁也其词见者炙口社友争録其絶句家中丞季父袖示孙女今皆散失惜哉余既备尝险阻阅厯人情味同嚼蜡汝母以顾恭人无嗣泣书相劝不得不复尔继室辛未始挈家南归就往看汝泼墨涂鸦之景彷佛在臆比见则汝己长立成人规旋矩折神姿不凡玉秀花明光采耀目余不复能识认因问汝曰尚忆少时同汝妗雪夜乏炉以瓦甓贮火诵毛诗二南否汝应曰忆之因呜咽失声终席无一寒暄语但低首掩涕余固知汝慧性之特异于人也呜呼何意余归与汝止此一面遂成长别邪汝既许字张氏汝翁方伯公与余京邸受困时患难相与过从靡间洵有道长者闻汝婿韶秀异才余虽不识面深喜佳儿佳妇他年有半子之托汝母数遣使促余以汝出閤期近宜频来一看余适有南阳新安之行略无停轨且余私意以两缙绅缔婚余一蹩躄老布衣刺促其间作呈身丈人余恧弗愿也故知汝母拮据备嫁心力为竭余若为弗闻也者余则忍矣早知若此余何忍逺出不源源看汝仅止此一面己哉余犹自幸有此一面以余千里之逺数年之别及见汝长成之质今尚可永识于懐也余又谓多此一面见汝长成之质使余苦痛切心不若幼小佩觿时景尚未至牵泪之深也呜呼痛哉余虽忍心薄汝私计来岁春明汝当归寜余则扫门迓汝先为汝设馆小阁锦茵为汝双飞之止牙籖芸帙为汝简阅之用小笺韵叶为汝吟咏之资洞箫静琴为汝闲情之寄投壶玉局为汝酡顔之娱素馨媚兰为汝弱质之佩汝继妗与汝年相若不甚痴憨或可共语妗越女燕产近学秦筝将索汝新诵悉为谱之拥髻剪灯定多一畨佳话孰意尽付之梦想也邪呜呼痛哉汝婚期以十月十六日二十之夕余在新安客邸屈指计汝出閤且巳四日喜而不寐偶拈红叶为题以消永夜忽梦见汝曰吾父咏红叶惟深闺一律若同灵草芳魂返畱伴金泥簇蝶裙之句为佳余询汝有近稿否汝出望江南数阕示余止记有金鉴晓寒追短梦玉箫声逺立空廊二语余醒后详绎语意心甚恶其不祥未几而家人以汝讣至矣汝之殁在十一日而离魂逺吿余耶呜呼痛哉余肠裂之余欲呼天而相诘举世无盐宿癅之辈咸得结褵白首何至于汝若不可顷刻少延谓天无情何故钟此异寳谓天有情何故肆此竒毒即使蚤殇中夭亦未至为大惨独不先不后摧折于嫁前之五日桃李将华肃雍拟驾凤吹遽逺药不灵使骨肉心狂婣亲魂断造化之虐何至是欤余冥推沈究而今得其故矣余辈皆学佛人也余以道念不坚复堕尘网汝母为吾家道蕴夙有根器以儿女情多未能洒脱汝父与翁亦素究心禅学凡此眷属皆所谓无着天亲汝正如厐家灵照视日影而先化以防励乃公乃媪因缘防合之际其故微矣夫我辈情根纒緜飘没爱海吾佛慈悲正于人情最竒最艶甚深甚恋之处猛下一剪如锋刀冷体使人痛极方省恨极始淡见此风花泡影明明如是阎罗老子正是老婆心切假使汝闗雎宜家相夫荣贵玉台香笥品月评花不过如李易安杨夫人以文明一代垂声来禩己耳汝元从蕊珠碧落而来示现一十七年将嫁不嫁完汝莲花不染之身不惜以身説法蝉脱而逝度兹有情眷属则汝之来岂偶然者邪余论及此可以拭泪而笑矣闻汝母于汝临殁题字于臂嘱汝转生余家为男子以相报呜呼余自闻汝殁念同灰冷益坚五岳之心异日者三生石畔吟风铁笛一笑相逢不昧本来面目一段大事因縁余与汝期之矣苐今余来汝室笔牀砚匣閴掩梁尘绣帔罗襦凄迷蛸网痛明霞之易散哦丽句而如新嵗嵗春归徒瞻燕羽年年花发空咏桃夭入抱紫烟未遂聨枝之冢遗奁黄绢谁题幼妇之碑太上未几尘情讵免余能己于悲邪呜呼哀哉






　　明文海巻四百七十八
　　钦定四库全书
　　明文海巻四百七十九　　　余姚黄宗羲编稗一
　　佛学【王祎】
　　佛氏之学其未入中国也世尊大弟子阿难陀多闻縂持有大智慧结集世尊所説为脩多罗藏而诸尊者或后或先各阐化源优波罗集为四部律谓之毗尼金刚萨埵于毗卢遮那前亲授瑜珈五部谓之秘密章句无着天亲频升知足天宫咨参慈氏相与造论发明大乗谓之唯识宗旨西竺龙胜以所得毗罗之法其纲要谓之中观论炖煌杜法顺深入华严不思议境大宣旨谓之华严法界观此其大略也自汉永平二年佛法始入中国厥后离为异宗曰教曰禅曰律凡三焉魏嘉平初昙阿罗始持僧只戒本至洛阳昙无德昙谛等继之立羯磨法唐南山澄照律师道宣作疏以明之四分律遂大行是为南山之宗萨埵以瑜珈授龙猛猛授龙智智授金刚智唐开元中智来中国大建防茶罗法事大智道氤大慧一行及不空三藏咸师尊之是为瑜珈之宗唐贞观三年三藏奘徃西域诸国防戒贤于那兰陀寺因授唯识宗旨以归授慈恩基基乃网罗旧説广制疏论是为慈恩之宗梁陈之间北齐惠闻因读中观论悟旨遂遥礼龙胜为师开空假中三观止观法门以法华宗旨授慧思思授天台国师智顗其説乃大备顗授灌顶顶授智威智威授惠威惠威授朗朗授湛然是为天台之宗隋末顺以法界观授智俨俨以授贤首法藏至清凉国统国师澄观追宗其学着华严疏论数百万言圭峰宗密继之而其化广被是为贤首之宗瑜珈久亡南山亦仅存其行于今者惟慈恩天台贤首而天台为尤盛此则世之所谓教也世尊大法自迦叶二十八传至菩提达摩乃教外别传之旨谓不立文字可以见性而成佛达摩传慧可可传僧璨璨传道信信传忍忍传曹溪大鉴禅师慧能而其法始盛能二弟子懐让行思皆深入其阃奥让传道一一之学江西宗之其传为懐海海传希运运传临济慧照大师义立三门以策厉学徒是为临济之宗海之旁出为沩山大圎禅师灵佑佑传仰山智通大师慧寂父唱子和微妙机不可凑泊是为沩仰之宗思传希迁迁之学湖南宗之其传为道悟悟传崇信信传宣鉴鉴传义存义存传云门匡真大师文偃偃之语言如青天震雷闻者掩耳是为云门之宗沙师备实偃之同门友其传为珪琛琛传法眼大师文益益虽依华严六相唱明宗旨而逈然独立不涉凡情是为法眼之宗迁之旁出为药山惟俨俨以寳镜三昧五位显诀三种渗漏传昙晟晟传洞山悟本大师良价价传曹山元证大师本寂而复大振是为曹洞之宗法眼再传至延夀流入髙句丽仰山三传至芭蕉彻石晋开运中亦亡弗继云门曹洞虽仅存然不絶如线惟临济一宗大用大机震荡无际久盛于今此则世之所谓禅也律学均以南山为宗真悟智圎律师允堪着防正记等文实出六十家释义之外是为防正之宗至大智律师元照复别以法华开显圎意作资持记乃与防正之説不能有同是为资持之宗二宗今虽并存而学者多遵资持之教此则世之所谓律也大抵佛之为道本无二门自去圣既逺源逺而流益分于是师异指殊各建戸庭互相矛盾禅则讥教为滞于名相教则讥禅为溺于空寂若律之为用虽禅教所共持而取舍各不同至于为教禅之学者又各立异以取胜一彼一此不相出入自教宗言之慈恩立三教天台则分四教贤首则又为五教自禅宗言之慧能与神秀同受法于忍能则为顿宗秀则为渐宗道一神防同出于能一则密契心印神防则复于知解其不同如此至若天台教宗之一也而四明知礼孤山智圎性善性恶之説如氷炭之不相投临济禅宗之一也而或以棒或以喝至横川拱则复以声偈其示人之要如枘凿之不相合支流乖错论说纷纭殆不得而悉数也
  </div>
  <div class="pagination">
   <a href="明文海_page131.html">
    上一页
   </a>
   <span>
    ...
   </span>
   <a href="明文海_page127.html">
    127
   </a>
   <a href="明文海_page128.html">
    128
   </a>
   <a href="明文海_page129.html">
    129
   </a>
   <a href="明文海_page130.html">
    130
   </a>
   <a href="明文海_page131.html">
    131
   </a>
   <span class="current-page">
    132
   </span>
   <a href="明文海_page133.html">
    133
   </a>
   <a href="明文海_page134.html">
    134
   </a>
   <a href="明文海_page133.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
