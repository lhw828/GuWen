<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 420 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 420 页/共 603 页
  </h1>
  <div class="content">
   ○退身论
    老子曰：“功成名遂身退，天之道也。”昔馀常惑焉。自前朝李右相、元中书，皆宴安厚味，终婴大戮。所以文种有藏弓之恨，李斯有税驾之叹，张华愿优游而不获（原注：裴劝废贾後，华答以“庶可优游卒岁”），傅亮赞识微而不免。此四子者，皆神敏知几，聪明志古，图国致霸，动必成功，而自谋其身，犹有所恨，况常人哉！其难於退者，以馀忖度，颇得古人微旨。天下善人少恶人多，一旦去权，祸机不测。掺政柄以御怨诽者，如荷戟以当狡兽，闭关以待暴客；若舍戟开关，则寇难立至。迟迟不去者，以延一日之命，庶免终身之祸，亦犹奔马者不可以委辔，乘流者不可以去楫，是以惧祸而不断，未必皆耽禄而患失矣。何以知之？馀之前在鼎司，谢病辞免，寻即远就泽国，自谓在外而安，岂知天高不闻，身远受害。近者自三公镇於旧楚，恳辞将相，归守邱园，而行险之人，乘隙构患，竟以失巨浪而悬肆，去灌木而撄罗。馀岂不知身退罹殃，盖耻同种、斯之不去也。则知勇退者岂容易哉！而陆士衡称“不知去势以求安，辞宠以招福”，斯言过矣。惟有遭逢善人，则庶可无患，故范雎得蔡泽，退而不辱，虞邱得叔孙，去而不困。其次则毅者、有心者亦可矣，子文举子玉以靖国，随会避郄子以纾乱，皆保其後矣。若小人，则祸必及之，无所逃也，终不及乘扁舟，变姓名，浩然五湖之外，不在人间之世，斯可以免矣。
    ○豪侠论
    爰盎、汲黯，皆豪侠者也，若非气盖当世，义动明主，岂有是名哉？爰盎曰：“缓急人所有。”故善剧孟，匿季心。汲黯好游侠，任气节，善灌夫，所以知其然也。馀斯言岂徒妄发，杨子所谓孟轲之勇类如是。夫挟者，盖非常之人也，虽以然诺许人，必以节气为本。非侠不立，侠非义不成，难兼之矣。所谓不知义者，感匹夫之交，校君父之命，为贯高危汉祖者是也；所利者邪，所害者正，为梁王杀爰盎者是也。此乃资贼耳，焉得谓之侠哉？唯锄不贼赵孟，承基不忍志宁（原注：纥干承基为承乾贼於志宁，见其执丧尽哀，不忍害之也），斯为真侠矣。淮南王惮汲黯，以其守节死义，所以易公孙宏如发蒙耳。黯实气义之兼者。士之任气而不知义，皆可谓之盗矣。然士无气义者，为臣必不能死难，求道必不能出世。近代房孺复问径山大师：“欲习道，可得至乎？”径山对曰：“学道者惟猛将可也，身首分裂，无所顾惜。”由是而知士之无气义者，虽为桑门，亦不足观矣。
    ○英杰论
    帝王之於英杰，当须御之以气，结之以恩，然後可使也。若不以英气折之，而宠以姑息，则骄不可任；若不以恩爱结之，而肃以体貌，则怨不为用。驾驭之术，唯汉高祖尽之。黥布归汉，高祖方踞床洗，而召布入见，布在怒悔来，欲自杀，出就舍帐，服御、饮食、从官如汉王居，布又大喜过望。武帝踞厕见卫青，青以大将军之贵，而隶人蓄之，此不得不绝大漠而荡荤粥猃狁也。蜀先主与关羽、张飞同卧起，而稠人广坐，侍立终日。皆用此道，故能成功。夫御英杰，使猛将，与见道德之人，接方正之士不同也，不可以繁礼饰貌，以浮辞足言，宜洞开胸怀，令见肝肺。气慑其勇，恩结其心，虽踞洗召之，不为薄矣。禄山，夷狄之谲诈者也，非将门英豪，草莱奇杰，其战斗之气，击刺之才，去关张远矣。天宝末受专征之任，托不御之权，入朝赐宴，坐内殿西序鸡障之下，非其所据，果蓄异图，幽陵厉阶，至今为梗。盖恩甚骄盈，以至於此，倘以徒隶蓄之，岂有斯恨？
    ○臣友论
    君之择臣，士之求友，当以志气为先，患难为急。汉高以周勃可属大事，又曰：“安刘氏者必勃也。”文帝戒太子曰：“即有缓急，亚夫真可任将兵。”此皆得於气志之间，而後知可以托孤寄命矣。何者？人君不能无缓急，士君子未尝免忧患，故汉高知周勃可托，文帝识亚夫可任，信陵降志于朱亥，爰盎不拒於剧孟。且夫周文有闳夭而御侮，宣孟以弥明而免难，孔圣得仲由而不闻恶言，宋祖失穆之而谓人轻我，则择臣求友，得不先於此乎？太仓令淳於公叹“生女不生男，缓急非有益也”，女缇萦自伤，乃上书赎父罪。《诗》曰：“在原，兄弟急难。”父子兄弟，未尝不以赴急难为仁孝，况朋友之际，本以义合，贵盛则相望以力，忧患而不拯其危，自保荣华，坐观颠覆，可不痛哉！昔卫青之衰也，故人多事冠军，而任安不去；吴章之败也，门人更名他师，而幼孺自效（原注：幼孺名敞，姓非便，故不书），此所以可贵也。善人良士，祗可淡水相成，虚舟相值，闻其患也，则策足先去，曰“见几而作，不俟终日”，知其危也，则奉身而退，曰“既明且哲，以保其身”。良士之於人如是，曷若识剧孟、朱亥哉！
    ○天性论
    馀开成中作镇淮服，闻东宫为人所构，天子赫然大怒，召宰臣及公卿大僚议於内殿。其时谏者佥曰：“太子幼年，思虑未至。”亦曰：“太子之年，足以改过。”往复移时，大略不出於此。夫明主可以理夺，其要在於闻所未闻。昔千秋上书，言：“子弄父兵，罪当笞耳。”武帝一言而寤，盖以简而当理。魏太祖尝谓诸子曰：“吾必不用左右之言以理汝曹。何者？使左右君子也，必不离人父子之间；使左右小人也，小人之言必不可用。”其时无人以此言寤主，因问主上：“太子之过，得於何人言之者？与太子恩爱厚薄何如哉？”文宗聪明睿知，闻之必寤，既寤之後，太子必安。以馀揣之，不三数日，则父子如初矣。盖以父子之爱，发於天性，言之者必当易寤，况一子乎？是以汉高睹四皓上寿，悲歌鸿鹄；宣帝以元成退让，令傅淮阳；远帝闻史丹器人於丝竹鼓鼙之间，默然而笑。皆外感中寤，屈己舍爱，可不谓之天性哉？惜乎文宗竟不得一闻是言，岂太子之命也欤！
    ○宾客论
    古人称周公吐握下士，而天下归心。惟周公则可，何也？文王之子，武王之弟，成王之叔父，於天下无嫌矣，故唯周公则可。禀上圣之姿，邪不得入，是以好士不为累也。汉武为戾太子立博望苑，使通宾客，多以异端进者。始皆欲招贤人，而天下贤人少，小人多，贤人难进，小人易合，难进者鸿冥，易合者胶固矣。何以知之？刘濞有枚乘、邹阳，不用其言，而应高、田禄伯为其羽翼；刘武有邹阳、韩安国，不用其谋，而羊胜、公孙诡为其腹心；刘安行阴德，好文辞，虽爱神仙黄白，未害为善，终以左吴伍被而败。以是而知虽骨肉之亲，非周公圣德，皆不可也。班固称“四豪者六国之罪人也”，今不复论矣。吕不韦习战国之馀风，陈值汉网之疏阔，逮乎魏其、武安，终以权势相倾，自武安之後，天子切齿，卫霍改节，则宾客之为害，固可知矣。公孙宏起客馆，开东阁，以延贤人，与参谋议，非也。然谓之贤侯非党附朝宰，交乱将相者矣。其时武帝躬亲万机，严明御下，人自守法，不敢为非，宰相惟有平津，政出一空（原注：出《吕览》），自然无倾夺之势，其宾客故人，不居显位，似未足为朝廷患也。然主父偃言“朔方地肥饶阻河，蒙恬筑城以逐匈奴，来胡之本”，公孙宏以为不可，朱买臣发十难，宏不能得其一。又奏人不得挟弓弩，吾邱寿王以为不便，上以难丞相，丞相诎服。则知平津之宾客，不及天子之近臣明矣，虽有宾客，何益於议谋哉？况世秉大政者，常不下三四人，而轻薄游相门，与柳槐齐列，所谋以倾夺为首，所议以势利为先，是以魏其、武安之徒，共成祸败，刘班、殷铁之客，不相往来。又役奸志献奇计者，导其邪径，苟合匪人，世道险，无不由此。昔汉武谓田曰：“君除吏尽未？吾亦欲除吏。”哀帝责郑崇曰：“君门如市，何以欲禁切主上？”皆宾客之害也。馀谓丞相闭关谢绝宾客，则朝廷静矣。
    ○谋议论
    欲知谋议之用舍，身名之荣辱，观其立论可知也。切於时机，明於利害，人主易晓，当世可行，其谋必用，而终有後咎，晁错、主父偃是也。何者？切时机，明利害，皆怨诽所由生，享其利而自罹其害。谋阔意中，言高旨远，其道可法，其术则疏，必有高名而不用於世，贾山、王阳是也。谋议不行，故能无患。智足应变，道可与权，言虽切於人情，意常笃於礼义，谋不尽用，而身无近忧，贾谊是也。故当汉文之世，亦列高位。馀门客崔世叔，即宋广平之维私也（原注：崔世叔名犯庙讳），又常预燕公、代公之戎幕，故知三丞相才业甚备。曰：“广平好言政事，燕公好言文学，至於经国远虑，意鲜及之。与代公言，初若涉川，未知其止，寥廓广大，莫见津涯，味之既深，思意愈密。”代公常为西北边将帅，论四夷事，虑必精远，则崔之言信有征矣。凡侍坐於君子，闻其言可以知其才术远近，用此道也。
    ○伐国论
    自古得伐国女以为妃，未尝不致危亡之患者。何也？亡国之馀，正能无怨气？其立基创业之祖宗，必皆一时之英杰，其社稷山川之鬼神，尝为一国之所奉，受其血食，忿其灭亡，故能为厉矣。必生妖美之色，蛊惑当世之君，使其骨肉相残，以坏於内，君臣相疑，以败於外，危亡之兆鲜不由此。史苏所谓必有女戎，妹喜、妲己、褒姒是也。史苏言之详矣，今不复论。是以晋献得骊戎佚女，太子有雉经之酷，祸及三世；苻坚纳慕容娣弟，秦宫有凤兮之谣，败於五将（原注：苻坚於五将山破灭）；梁武取东昏所幸，几至危国；隋文嬖陈王之妹，终以陨身。此皆祸败之著明者也。又夏姬入荆，子反疲於奔命，吴人始叛楚矣；吴嫔至晋，世祖怠於为政，戎狄乃乱华矣。所以王睹庐江美人，正言纳说。如王者，可谓识微之士，明於祸福矣。
    ○文章论
    魏文《典论》称“文以气为主，气之清浊有体”，斯言尽之矣。然气不可以不贯，不贯则虽有英辞丽藻，如编珠缀玉，不得为全璞之宝矣。鼓气以势壮为美，势不可以不息，不息则流宕而忘反，亦犹丝竹繁奏，必有希声窈眇，听之者悦闻，如川流迅激，必有洄γ逶迤，观之者不厌。从兄翰常言“文章如千兵万马，风恬雨霁，寂无人声”，盖谓是矣。近世诰命，唯苏廷硕叙事之外，自为文章，才实有馀，用之不竭。沈休文独以音韵为切，重轻为难，语虽甚工，旨则未远矣。夫荆璧不能无瑕，隋珠不能无，文旨毁妙（一作高妙），岂以音韵为病哉？此可以言规矩之内，不可以言文章外意也。较其师友，则魏文与王、陈、应、刘讨论之矣。江南唯于五言为妙，故休文长于音韵，而谓“灵均以来，此秘未睹”，不亦诬人甚矣。古人辞高者，盖以言妙而工，适情不取於音韵（原注：曹植《七哀诗》有徊、泥、谐、依四韵，王粲诗有攀、原、安三韵，班固《汉书赞》及当时辞赋多用协韵，“猗与元勋，包田举信”是也），意尽而止，成篇不拘於只耦（《文选》诗有五韵、七韵、十一韵、十三韵、二十一韵者，今之文字四韵、六韵以至百韵，无有只者），故篇无定曲，辞寡累句。譬诸音乐，古词如金石琴瑟，尚於至音，今文如丝竹な鼓，迫於促节。则知声律之为弊也甚矣。世有非文章者，曰：“辞不出於风雅，思不越於《离骚》，模写古人，何足贵也？”馀曰：“譬诸日月，虽终古常见，而光景常新，此所以为灵物也。”馀尝为《文箴》，今载於此，曰：
    文之为物，自然灵气。恍惚而来，不思而至。杼柚得之，淡而无味。琢刻藻绘，珍不足贵。如彼璞玉，磨龙成器。奢者为之，错以金翠。美质既雕，良宝所弃。此为文之大旨也。
    ○任臣论
    欲知国之隆替，时之盛衰，察其任臣而已。非常之才，固不常有，龊龊廉谨，足以从政矣。其次愚鲁朴鄙之人，亦不害国。唯异於人者，可以惧矣（原注：世所谓差人也）。何者？陈侯受郭绍，以兴侮楚之怒；伯阳任公孙，以成谋社之梦。屠黍称：“国之兴也，天遗之以贤人，国之衰也，天与之以乱人。”是也。然此人将至，必有异物，为此先兆。故知远君子，近小人，污泽所以兴刺也。ジス止於鲁郊，下展禽之故也；鹈鹕集於魏沼，不用管宁之应也。是以鸲鹆来而师乙叹，鸟至而贾生惧，戴鹪巢而张臻悲。微禽尚能为害，况异於此者！昔殷宗惧而修德，以消雉ず之变，魏明乐以酣身，不免鹰扬之恨，可以儆戒哉！
    ○人物志论
    馀尝览《人物志》，观其索隐精微，研几元妙，实天下奇才，然品其人物，往往不伦。以管促、商鞅俱为法家，是不究其成败之术也（原注：僧一行称“调盈虚御轻重惟太公”，管仲虽霸者之佐，不及太公，亦不宜比商鞅。鞅可与吴起同类耳）；以子产、西门豹俱为器能，是不辨其精粗之迹也。子产多识博闻，叔向且犹不及，故仲尼敬事之，西门豹非其匹也。其甚者曰：“辨不入道，而应对资给，是谓口辨，乐毅、曹邱生是也。”乐毅中代之贤人，洁去就之分，明君臣之义，自得卷舒之道，深识存亡之机；曹邱生招权倾金，毁誉在口，季布以为非长者，焉可以比君子哉？又曰：“一人之身，兼有英雄，高祖、项羽是也。”其下虽曰项羽英分少，有范增不能用，陈平去之，然称羽能合变，斯言谬矣。项羽坑秦卒以结怨关中，弃咸阳而眷怀旧土，所谓倒持太阿，授人以柄，岂得谓之合变乎？又愿与汉王挑战，汉王笑曰：“吾宁斗智，不能斗力。”及将败也，自为歌曰：“力拔山兮气盖世。”其所恃者气力而已矣。可谓雄於韩信，气又过之，所以能为汉王敌。聪明睿知，不足称也。
    ○朋党论
    治平之世，教化兴行，群臣和於朝，百姓和於野，人自砥砺，无所是非，天下焉有朋党哉？仲长统所谓“同异生是非，爱憎生朋党，朋党致怨隙”是也。东汉桓灵之朝，政在阍寺，纲纪以乱，风教浸衰，党锢之士始以议论疵物，於是危言危行，刺讥当世，其志在於维持名教，斥远佞邪，虽乖大道，犹不失正。今之朋党者，皆依倚幸臣，诬陷君子，鼓天下之动以养交游，窃儒家之术以资大盗（原注：大盗谓幸臣也），所谓教猱升木，嗾犬害人，穴居城社，不可薰凿。汉之党锢，为理世之罪人矣；今之朋邪，又党锢之罪人矣。仲长统曰：“才智者亦奸凶之羽翼，勇气者亦盗贼之爪牙。”诚如是言，然辨之未尽。如是者皆小才小勇，祗能用诡道入邪径，鼠牙穿屋，虺毒螫人，如巨海阴夜，百色妖露，焉能白日为怪哉？大道之行，当齑粉矣。
    ○虚名论
    夫与膏育同病者，不可治也；与衰乱同风者，不可理也。刘向上书曰：“幽、厉之际，朝廷不和，转相非怨。君子独处守正，不挠众枉，勉强以从王事，则反见憎毒谗诉。故其诗曰：‘密勿从事，不敢告劳。无罪无辜，谗口嗷嗷。’”又曰：“分曹为党，往往群朋，将同心以陷正臣。”正臣进者，治之表也，正臣陷者，乱之机也，汉与幽、厉之世同风矣。干宝《晋总论》曰：“朝寡全德之士，乡乏不贰之老，进仕者以苟得为贵而鄙居正，当官者以望空为高而笑勤恪。其倚伏虚旷，依阿无心者，皆名重海内。”晋与元、成之际同风矣。所谓虚旷名重者，盖讥山涛、魏舒之俦耳。後之窃虚名者，曾不得与山、魏徒隶齿，而貌於世，未尝自愧，趋之者如飞蛾赴火，惟耻不及，岂蛩蛩负{厥足}之谓哉？虚名者以众多为其羽翼，时不敢害，後来者以声价出其口吻，人不敢议，以此相死，自谓保太山之安，可以痛心哉！
    ○食货论
    人君不以聚货制用之臣处将相弼谐之任，则奸邪无所容矣。左右贵幸，知所爱之人非宰相之器，以此职为发身之捷径，取位之要津，皆由此汲引，以塞讪谤。领此职者，窃天子之财以为之赂，聚货者所以得升矣。贵操其奇赢，乘上之急，售於有司，以取倍利，制用者所以得进矣。三司皆有官属，分部以主郡国，贵幸得其宝赂，多托贾人污吏处之，颇类牧羊而蓄豺，养鱼而纵獭，欲其不侵不暴，焉可得也？故盗用货泉，多张空簿，国用日蹙，生人日困。扬雄上书言汉武“运帑藏之财，填庐山之壑”，今货入权门，甚於是矣。孟献子有言：“与其有聚敛之臣，宁有盗臣。”子舆以利国为非，扬雄以榷酤兴叹。称其职者，必皆挟工商之术，有良贾之才，寿昌习分铢之事，宏羊析秋毫之数，小人以为能，君子所以不忍为也。卜式言：“天久不雨，独烹宏羊天乃雨。”焉有仲尼之鸣鼓将攻，卜式之欲烹致雨，而反居相位？可为之甚痛哉！
    ○近幸论
    自古中主以降，皆安於近习，疏远忠良。其主非不知君子可亲，小人可去，而不改者，其蔽有二：一曰性相近，二曰嗜欲深。桓、灵之主与小人气合，如水之走下，火之就燥，皆自然而亲结不可解也，侯鉴、张让所以得蔽君矣。元、成二後，皆有所嗜，吹箫挝鼓之娱，微行沉湎之乐，非幸臣无以承意，非近习无以共欢，宏恭、石显所以得蠹政矣。唯人君少欲英明者，则能反是。如文帝虽有邓通、赵谈，所信者贾谊、张释之、爰盎，此所谓少欲也，武帝虽有韩嫣、李延年，而所贵者公孙宏、倪宽、卜式，此所谓英明也。故君听不惑，政无颇。近则开元初，内有姜皎、崔涤，以极官中之乐，外有姚、卢、苏、宋，以修天下之政，得元成之欲，享舜禹之名，六合晏然，千古莫及。其故何也？幸臣不得干政故也。後代能如汉之文、武，及开元致理之要，虽有幸臣，亦何害於理哉。
    ○奇才论
    开成初，馀作镇淮甸。会有朝之英彦，廉问剖符於东南者，相继而至。馀与之宴言，皆曰：“圣上谓丞相郑公覃、李公固言、李公石曰：‘李训禀五常之性，服人伦之教，则不及卿等，然天下之才，卿等皆不如也。’三丞相默然而退。”馀曰：李训甚狂而愚，曾不及於徒隶，焉得谓之奇才也？自古天下有常势，不可变也。昔陈平之思吕宗，而计无所出，尝闲居深念，际贾由户而进，不之觉也。贾揣知其情，言曰：“将相和，则社稷安矣。”因为画策。陈平乃寤，由是以黄金为绛侯寿，将相交欢，以败产、禄。近世五王之诛二张也，汉阳王召大将军李多祚谓曰：“将军爵服隆贵，谁人与之？”曰：“太帝与之。”“将军资产富侈，谁人与之？”曰：“太帝与之。”“将军子弟荣禄，谁人与之？”曰：“太帝与之。”因谓曰：“感太帝恩乎？”多祚ㄘ然泪下。又谓曰；“今太帝之子深居鹤禁，危若缀旒，将军岂有意乎？”多祚遂感慨受命，与之定策。元载之图鱼朝恩也，以崔昭尹神州，裨昭日请苑中牢醴以为朝恩羊，及开馔，因与北门大将军王驾鹤等结欢，共筹阴计，而朝恩竟败。夫举大事，非北门无以成功，此所谓天下之常势也。李训因守澄得幸，虽职在近密，而日夕游於禁中，出入无碍。此时挟守澄之势，与天子契若鱼水，北军诸将望其顾盼，与目睹天颜无异，若以中旨谕之，购以爵常，即诸将从之，势如风靡矣。训舍此不用，而欲以神州灵台游徼搏击之吏，抱关拥彗之徒，以当精甲利兵，亦犹霜蓬之御烈火矣。赖中人觉其变，未及其乱，向使训计尽行，所诛者不过侍从数百人而已，其徒尚数千人，与北门协力报怨，则天下横流矣。何以知之？昔窦武之举事也，以五校士数千人屯都亭下，中官矫诏令张奂率营士与阵对阵，乃大呼武军曰：“窦武反，汝皆禁兵，当宿卫宫省，何故随反者乎？”自旦至食时，兵降略尽。由是知自前代以来，禁军皆畏伏中官，宰臣焉能使其效死？嗟乎！焚林而畋，明年无兽，竭泽而渔，明年无鱼，既经李训猖獗，则天下大势，亦不可用也。
    ○方士论
    秦皇、汉武，非好道者也。始皇擒灭六国，兼羲唐之弟号，汉武剪伐匈奴，恢殷周之疆宇，皆开辟所未有也。虽不能尊周孔之道以为教化，用汤武之师以行吊伐，而英才远略，自汤武以降，鲜能及矣，岂不悟方士之诈哉？盖以享国既久，欢乐已极，驰骋弋猎之力疲矣，天马碧鸡之求息矣，鱼龙角抵之戏倦矣，丝竹な鼓之音厌矣，以神仙为奇，以方士为玩，亦庶几黄金可成，青霄可上，固不在於啬神炼形矣。何以知之？荀卿称：“千万人之情，一人之情是也，百王之道，後王是也。”馀闻武宗之言，是以知耳。尝於便殿言及方士，皆谲诈丕诞，不可信也，上曰：“吾知之矣。宫中无事，以此遣闷耳。”馀尝览曹植论，言“左慈、封君达之类，家王及植兄弟以优笑蓄之耳”，斯言信矣。大抵方士皆习静者，为之隐身岩穴，不求闻达，如山鹿野麋，是其志也。岂乐翘车之召哉？敢自其术，面欺明主者亦鲜矣。时既不用，逐之可也，杀之非也。若以其诈而可诛，则公孙卿、栾大无非得诈。杀其於势利以自者，足以大戒；兰艾同焚，斯为甚矣。贞观末，高宗不诛天竺方士那罗延婆娑寐，逐之归国，斯可为後王法矣。
    ●卷七百十
    ☆李德裕（十五）
    ○小人论
    世所谓小人者，便辟巧佞，翻覆难信，此小人常态，不足惧也；以怨报德，此其甚者也；背本忘义，抑又次之。便辟者疏远之，则无患矣；翻覆者不信之，则无尤矣；唯以怨报德者，不可以预防，此所谓小人之甚者也；背本者虽不害人，亦不知感。昔伤蛇傅药而能报，飞食椹而怀音，以怨报德者不及伤蛇远矣，背本忘义者不及飞远矣。至於白公负卵翼之德，宰遗灌溉之恩，陈馀弃父子之交，田忘跪起之礼，此可与叛臣贼子同诛，岂止於知己之义也。世以小人比穿窬之盗，殊不然矣。夫穿窬之盗，迫於饥寒，莫保性命，於高赀者有何恩义，於多藏者有何仁爱？既无恩义仁爱，则是取赀於道，拾金於野。若能识廉耻而不为，是有偿金者之行矣；若能忍饥馑而不食，是有蒙袂者之操矣。所以陈仲弓睹梁上之盗，察非恶人。以是而言，盗贼未为害矣。然操戈，挟弓矢，以众暴寡，杀人取财者，则谓之盗，比於以怨报德者，亦未甚焉。何者？人之父子兄弟，有不相知者；有德於人者，是已知之矣，焉得负之哉？
    ○近世良相论
    客谓馀曰：“杨子《法言》有《重黎》《颜骞》二篇（颜子名犯庙讳，不书），品藻汉之将相。敢问近代良相，可得闻乎？”馀曰唯唯。夫股肱与君同体，四海之所瞻也，恩义至重，实先於爱敬，非社稷大计，不可以强谏，亦犹父有诤子，不获已而诤，岂可以为常也？唯宜将明献替，致其主於三代之隆。《孝经》曰：“天子有诤臣七人。”非宰相之职也。必求端士正人以当言责，导其謇谔，救其患难而已。唯圣人言，危而不持，颠而不扶，则焉用彼相？此亦将明献替之谓也。使其君昭明令德，不至於颠危也。汉之良相十数人矣，公孙宏开陈其端，而不肯廷辨，固未可也，萧望之刚不护阙，王嘉︳而犯上，致元、哀二後有信谗邪之恶，戮忠直之名，此其失者也。魏相、薛广德持重守正，弼谐尽忠，可谓得宰相体矣。近世贞以制动，思在无邪，松柏所以後凋，藜藿由是不采，贵不患失，言必匪躬，似薛广德者，郑丞相、陈丞相有之矣（原注：此谓故右仆射郑司徒，故左仆射陈司徒）。麟之为瑞也，仁而不触，玉之为宝也，廉而不刿，恕以及物，善不近名，高朗令终，天下无怨，似丙博阳者，王丞相、郑丞相有之矣（原注：此谓故中书王丞相，故郑丞相）。好古洽闻，应变肤敏，几可以成务，知足以取舍，仁爱乐善，勤瘁奏公，逢时得君，不失其正，似倪宽者，韦丞相、李丞相有之矣（原注：此谓故中书韦司空，故侍中李司空）。困於О，以尽天涯，虽剑光不沉，而鸾翮长铩，灵均之九死无悔，柳下之三黜非辜，既没不瞑，号於上帝，似萧望之者，所谓李丞相矣（原注：此谓故临淮李司空也）。馀亦同病，莫保其生，知我者以为忠，亦已鲜矣。庶乎数世之後，朋党稍息，以俟知者耳。
    ○货殖论
    欲知将相之贤不肖，视其货殖之厚薄。彼货殖厚者，可以回天机，斡河岳，使左右贵幸，役当世奸人，若孝子之养父母矣。阴阳不能为其寇，寒暑不能成其疾，鬼神不能促其数，雷霆不能震其邪，是以危而不困，老而不死，纵人生之大欲，处将相之极位，兄弟光华，子孙安乐。昔公孙朝穆好酒及色，而不慕荣禄，邓析犹谓之真人，况兼有荣乐乎？後世虽有贬之者，如用斧钺於粪土，施桎梏於朽株，无害於身矣。则《大易》之“害盈福谦”，老氏之“多藏厚亡”，不足信矣。昔秦时得金策，谓之天醉，岂天之常醉哉？故晋世惟贵於钱神，汉台不惭於铜臭，谓子文无兼日之积，颜氏乐一瓢之饮，晏平仲祀不掩豆，公仪休相以拔葵，皆为薄命之人矣。如向者四贤，天与之生则生，天与之寿则寿，穷达夭寿，皆在彼苍，而望贵幸之知，奸人之誉，终身不可得矣。馀有《力命赋》以致其意，庶後之知我者，兴叹而已。
    ○近世节士论
    客又谓馀曰：“近世将相，既已闻之矣。敢问士君子身在下位，而义激衰世者，有其人乎？”馀曰：焉得无之，丁生、魏生是也。昔盖宽饶多仇少与，在位及贵戚人与为怨，唯谏议大夫郑昌，愍伤宽饶忠直忧国，为文吏所抵挫，上书曰：“山有猛兽，藜藿为之不采，国有忠臣，奸邪为之不起。”宽饶上无许史之属，外无金张之托，职在司察，直道而行，郑昌可谓好是正直矣。梅福南昌一尉耳，与王章无荐引之私，无游宴之好，当王凤之世，权归外戚，上书曰：“鸢鹊遭害，则仁鸟增逝，愚者蒙戮，则智士远退。”折直士之节，结谏臣之舌，群臣皆知其非，然不敢争，天下以言为戒，最国家之大患也，梅福可谓不畏强御矣。馀顷岁待罪庙堂，六年窃位，而言责之官，执宪之臣，屡荐丁生，称其有清直之操。亦有毁之者，曰“体羸多病，必不能举职”。馀惑是说，未及升之於朝。而一旦触群邪，犯众怒，为一孤臣，独生正言无避，亦郑昌、梅福之比也。昔贯高竟能以不生白王，而高祖贤其然诺，戴就不忍以臣谤其君，而薛安感其壮节，周燕宁恨於不食，陆续岂辞於禁锢，世历千祀，有此几人？魏生为酷吏所逼，终不诎服，词义雅正，有古人之风，亦贯高、戴就之俦也。呜呼！田叔、孟舒，皆位显於朝，而魏生亦舆疾远窜，溘尽道途，疑其幽魂必上诉於天矣。或曰：“自古名节之士，鲜受厚福，岂天意於善人薄耶？”馀曰：非也。夫名节者，非危乱不显，非险难不彰，免全性命者，尚十无二三，况福禄乎？若使不受困辱，不婴楚毒，父母妻子恬然安乐，则天下之人尽为之矣，又何贵於名节者哉？
    ○折群疑相论
    夫相之相在乎清明，将之相在乎雄杰。清明者，珠玉是也，为天下所宝；雄杰者，虎兕是也，为百兽所伏。然清者必得大权，不能享丰富；雄者必当昌侈，不能为大柄。兼而有之者，在乎粹美而已。馀顷岁莅淮海，属县有盱眙山多眠玉，剖而为器，清莹洞澈，虽水精明冰不如也，而价不及凡玉，终不得为至宝，以其不粹也。清而粹者天也，故高不可测；清而澈者泉也，故深亦可察。此其大略也。馀尝精而求之。多士以才为命，妇人以色为命，天赋是美者，必将有以贵之。才高者，虽孟尝眇小，蔡泽折额，亦居万人之上；色美者，虽钩弋之拳，李夫人之贱，亦为万乘之偶。然不如清而粹者，必身名俱荣，福禄终泰，张良是也。择士能用此术，可以拔十得九，无所疑也。
    ○祷祝论
    《语》曰：“某之祷久矣。”又曰：“祭则受福。”岂非圣人与天地合德，与日月合明，与鬼神合契，无所请祷，而祷必感通？唯牧伯之任，不可废也。夫时不雨，稼穑将枯，闭阁责躬，百姓不见，若非遍走群望，则皆谓太守无忧人之意，虽在畎亩，不绝叹音。馀前在江南，毁淫祠一千一十五所，可谓不谄神黩祭矣。然岁或大旱，必先令掾属祈祷，积旬无效，乃自躬行，未尝不零雨随车，或当宵而应。其术无他，唯至诚而已。将与祭，必闲居三日，清心斋戒，虽礼未申於酌，而意已接於神明。所以理郡八年，岁皆大稔，江左黎庶，讴歌至今。古人乃有剪爪致词，积薪自誓，精意上达，雨必滂沱，此亦至诚也。苟诚能达天，性能及物，焉用以肌肤自苦，焦烂为期？动天地，感鬼神，莫尚於至诚，故备物不足报功，礻龠祭所以受福。馀以为人患不诚，天之去人，不相远矣。
    ○黄冶论
    或问黄冶变化。馀曰：未之学也，焉知无有？然天地万物，皆可以至理索之。夫光明砂者，天地自然之宝，在石室之间，生雪床之上，如初生芙蓉，红苞未拆，细者环拱，大乾处中，有辰居之象，有君臣之位，光明外澈，采之者寻石脉而求，此造化之所铸也。倘至人道奥者，用天地之精，合阴阳之粹，济以神术，或能成之。若以药石熔铸术则疏矣。昔人问杨子铸金，而得铸人，以孔圣熔冶颜子，至於殆庶几，未若造化之铸丹砂矣。方士固不足恃。刘向、葛洪，皆下士上达，极天地之际，谓之可就，必有精理。刘向铸作不成，得非天意密此神机，不欲世人皆知之矣。
    ○祥瑞论
    夫天地万物，异於常者，虽至美至丽，无不为妖，睹之宜先戒惧，不可以为祯祥。何以言之？桓灵之世多鸾风，邱坟之上生芝草，世人以芝草为孝思所感致，深不然也。夫芝草神仙之物，食之上可以凌倒景，次可以保永年，生於邱坟，岂得为瑞？若以孝思所致，则瞽瞍之墓，曾之坟，宜生万株矣。何者为仁孝之瑞？唯甘露降於松柏，缟鹿素乌，驯扰不去，皆有缟素之色，足表幽明之感。贞元中，馀在瓯越，有隐者王遇，好黄冶之术，暮年有芝草数十茎，产於丹灶之前。遇自以为名在金格，畅然满志，逾月而遇病卒。齐中书抗有别业在若耶溪，忽生芝草百馀茎，数月而中书去世。又馀姚守卢君在郡时（卢君名从），有芝草生於督邮屋梁上，五彩相鲜，若楼台之状，其岁卢君为叛将栗所害，置遗骸於屋梁之下。并耳目所验，非自传闻。由是而言，则褒姒、骊姬，皆为国妖，以祸周、晋，绿珠、窈娘，皆为家妖，以灾乔、石，不可不察也。又黄河清而圣人生，征应不在於当世明矣。柳、元石为魏室之妖，启将来之瑞，亦不可不察也。是以宜先戒惧，以消桑雉ず之变耳。
    ○冥数有报论
    宣尼罕言性命，不语怪神，非谓无也，欲人严三纲之道，奉五常之教，修天爵以致人爵，不欲言富贵在於天命，福禄由於冥数。昔卫卜协於沙丘，为谥已久；秦塞属於临洮，名子不寤；朝歌未灭，而周流丹乌矣；白帝尚在，而汉断素蛇矣。皆兆发於先，而符应於後，不可以智测也。周孔与天地合德，与鬼神合契，将来之数，无所遁情，而狼跋於周，凤衰於楚，岂亲戚之义，不可去也，人伦之教，不可废也。条侯之贵，邓通之富，死於兵革可也，死於女室可也，唯不宜以馁终，此又不可以理得也。而命偶时来，盗有名器者，谓祸福出於胸怀，荣枯生於口吻，沛然而安，溘然而笑，曾不知黄雀游於茂林，而挟弹者在其後也。
    馀乙丑岁自荆楚保厘东周，路出方城，闻有隐者困於泥涂，不知其所如也（原注：姓姜，不知其名），往谓方城长曰：“居守後二年，南行万里。”则知憾馀者必因天谴，谮馀者必自鬼谋，虽抱至冤，不以为恨也。馀尝三遇异人，非卜祝之流，皆遁世者也。初掌记北门，有管涔山隐者诣馀曰：“君明年当在人君左右，为文翰之职，然须值少主。”馀闻之愕眙，洒然变色。隐者亦悔失言，避席求去。馀徐问曰：“何为而事少主？”对曰：“君与少主已有累世缘业，是以言之。”馀其年秋登朝，至明年正月，穆宗缵绪，召入禁苑。及为中丞，有闽中隐者叩门请见，馀因下榻与语，曰：“时事非久，公不早去，冬必作相，祸将至矣。若急请居外，代公者受患。後十年终当作相，自西南而入。”是秋出镇吴门，岁经八稔。寻又仗钺南燕。秋暮，有邑子於生引邺郡道士至，才升宾阶，未及命席，谓馀曰：“公当为西南节制，孟冬望舒前节符至矣。”三者皆与言协，不差岁月，自宪闱竟十年居相，由西蜀而入，代馀执宪者俄亦窜逐。唯再谪南服，未尝有前知者为馀言之，岂祸患不可移者，神道所秘，莫得预闻乎？自古衔冤殁世者多矣，冥报之事，或有或无，遂使好乱乐祸者以神道为茫昧。馀尝论之，仁人上哲，必达生知命，如颜氏之子，犯而不校；释门达摩，了空喻幻，必不思报矣；其下弱无心者，力不能报；所能者，乃中人耳，悍强任气如伯有、灌夫之流，亦其在临殁之际，方寸不挠，魂魄不散，唯结念於此，是以能报。夫人之舍生也，如薪尽火灭，溘然则无能为矣。其达於理者，使心不乱，则精爽常存，不生不灭，自可以超然出世，升跻神明。其次精多魄强，则能为厉。冥报之事，或有或无，理在此也。
    ○周秦行纪论
    言发於中，情见乎辞。则言辞者，志气之来也。故察其言而知其内，玩其辞而见其意矣。馀尝闻太牢氏（原注：凉国李公常呼牛僧孺曰太牢。凉公名不便，故尔不书）好奇怪其身，险易其行，以其姓应国家受命之谶曰：“首尾三鳞六十年，两角犊子恣狂颠，龙蛇相斗血成川。”乃见著《元怪录》，多造隐语，人不可解，其或能晓一二者，必附会焉。纵司马取魏之渐，用田常有齐之由，故自卑秩至於宰相，而朋党若山，不可动摇，欲有意摆撼者，皆遭诬坐，莫不侧目结舌。事具史官刘轲《日历》。馀得太牢《周秦行纪》（原注：《周秦行纪》附於下），反覆睹其太牢以身与帝王後妃冥遇，欲证其身非人臣相也，将有意於狂颠。及至戏德宗为沈婆儿，以代宗皇後为沈婆，令人骨战，可谓无礼於其君甚矣，怀异志於图谶明矣。馀少服臧文仲之言曰：“见无礼於其君者，如鹰之逐鸟雀也。”故贮（一作贬）太牢已久。前知政事，欲正刑书，力未胜而罢。馀读国史，见开元中御史汝南生（一作周）子谅弹秦牛仙，以其姓符图谶，虽似是而未合“三鳞六十”之数耳。自裴晋国与馀凉国（名不便）、彭原程、赵郡绅诸从兄，嫉太牢如仇，颇类馀志，非怀私忿，盖恶其应谶也。太牢作镇襄州日，判复州刺史乐坤贺武宗监国状曰：“闲事不足为贺。”则恃性敢如此耶？会馀复知政事，将欲发觉，未有由，值会平昭义，得与刘从谏交结书，因窜逐之。嗟乎！为人臣阴怀逆节，不独人得诛之，鬼得诛之矣。凡与太牢胶固，未尝不是流薄无赖辈，以相表里，意太牢有非望，而就佐命焉，斯亦信符命之致。或以中外罪馀於太牢爱憎，故明此论，庶乎知馀志。吁！所恨未暇族之，而馀又罢，岂非王者不死乎？遗祸胎於国，亦馀大罪也。倘同馀志继而为政，宜为君除患。历既有数，意非偶然，若不在当代，其必在於子孙，须以太牢少长咸於法，则刑罚中而社稷安，无患於二百四十年後。嘻！馀致君之道，分隔於明时，嫉恶之心，敢辜於早岁，因援笔而摅宿愤，亦书《行纪》之迹於後。
    ○梁武论（所论出於释氏，故全以释典明之）
    世人疑梁武建佛刹三百馀所，而国破家亡，残祸甚酷，以为释氏之力，不能拯其颠危。馀以为不然也。释氏有六波罗密，檀风密罗是其一也。又曰：“难舍能舍，大者头目肢体，其次国城妻子，此所谓难舍也。”馀尝深求此理，本不戒其不贪，能自微不有其宝，必不操人所宝，与老氏之无欲知足，司城之不贪为宝，其义一也。庸夫谓之作福，斯为妄矣。而梁武所建佛刹，未尝自损一毫，或出自有司，或厚敛氓俗。竭经国之费，破生人之产，劳役不止，杼柚其空，闰位偏方，不堪其弊，以此徼福，不其悖哉！此梁武所以不免也。
    ○喜征论
    陆贾称喜子垂而百事喜，不征其故何也？凡人将有喜兆，必垂於冠冕。馀尝思之，盖以人肖圆方之形，禀五行之气，有生之最灵者也，如景如火，忽有然感气，发於圆首之上。其荣盛也，如阳气发生，烟カ涵煦；其变衰也，如秋气索然，寂寞沉悴。虽不能自睹，其鉴明者，必可察之。唐举、许负，疑用此术，所以望表而知穷达。何以明之？淑春爱景，必有喜子垂於檐楹之间，室有明烛膏烬，必垂於屏帏之际，喜气将盛，故集於冠冕之上。以此推之，无所逃也。
    ○仁圣文武至神大孝皇帝真容赞（并序）
    仁圣文武至神大孝皇帝御极之五载，气应天和，德感人心，朝廷四方，咸一於正，以精荡，以首胜残。故得风雨时若，螽螟岁息，销蓬孛为休气，驱戎狄为怀人，北荒坚昆，重译而至。厥有窘伐凭阻，弄兵陆梁，韦顾既伐，夙沙自缚。武功既成，休德昭明，前古未闻、百王莫致之事，皆葳蕤於图谍矣。皇上以为大禹叙九畴，敬五事，岂不曰貌恭则庄，视明则正，予欲作绘傅照，审其仪形。且夫圣人潜心於天，以通神明，先定春神，而万物理矣。昔之访具茨，期姑射，在此而已矣。况乎广成之戒抱一，元元之去多欲，予所贵道，良谓是矣。岂眩夫系风之言，奇彼淖冰之术，从之所珍，遗尧舜之令名也哉。於是图轻素，写良金，似鉴形於止水，若凝视於清镜，五彩既彰，穆穆皇皇，居列仙之馆，近元祖之光，盖以昭燕翼之谋，显丕承之德矣。臣闻古之至圣，必有奇相，是以黄熊之瑞，应於龙体，赤精之符，协於图表，颀然而长，文王所以王天下也，体貌多奇，汉高所以威海内也。然则绘事之微，极於惟肖。至於天光ㄧ清，日华明润，非可图也，庶仿佛焉。末臣奉诏，敢扬言曰：
    唐运中兴，天授大君。轩耀其武，尧焕其文。北伐猃狁，朔漠销氛。西伏坚昆，稽首称臣。生壶关，盗起河汾。沉机先物，雄断解纷。克定群慝，竟全大勋。八表既宁，万机益勤。爰命彩绘，载模天真。昆阆仙岑，峻极秋。蓬瀛白日，光照清晨。涵育如天，尊严若神。辉赫，为龙为云。圣作物睹，祯祥以臻。宣光孕灵，虞熙载甄。政建中和，金声玉振。太阶既平，庙器乃陈。化下以德，持盈以仁。四渎宗海，众星拱辰。亿万斯年，藻朗日新。
    ○大迦叶赞
    惟大迦叶，依无上智。初分宝座，终投密记。晚遇金粟，乃知平地。潜形鸡足，以待慈氏。
    ○圯上图赞
    夫天所以清者，其气理也，故能四时变化，万物粲然，倦则阴阳为灾，光景不耀，而况於人乎？人亦肖圆方之形，禀清浊之气，存神索智，极物穷情，则倚伏之先见，其如视矣。子房潜心於神而达之，见其图状，如得其奥，则有女子之粹美，婴儿之专和。粹所以含至精，专所以研至赜。散万金之资，柔毅也；狙万乘之仇，仁勇也；学礼仓君，履方也；变名圯上，避世也。若乃五日为期，三往增敬，则尾生之信违道矣；退不离国，心不忘君，则鸱夷之遁非忠矣。合时变以蝉蜕，望仙路以鸿冥，优游於绮皓之门，仿佛乎赤松之际，岂不善始终哉？黄石者，其天地之蕴，神明之玺欤？不然，则无以觉悟子房，辅翼天汉。嗟乎！丧乱既定，韬匮而葆祠之，生也奉符，殁而同穴，有以见子房之神交不渝矣。
    ○丹箴（并序）
    臣闻《诗》云：“心乎爱矣，遐不谓矣。”此古之贤人所以笃於事君者也。夫迹疏而言亲者危，地远而意忠者忤，然臣窃念，拔自先圣，偏荷宠光，若不爱君以忠，则是上负灵鉴。臣顷事先朝，属多阴，尝献《大明赋》以讽，颇蒙先朝喜纳。臣今日尽节明主，亦犹是心。昔张敞之守远郡，梅福之在遐徼，尚竭诚尽规，不避尤悔，况臣尝学旧史，颇知箴讽，虽在疏远，犹思献替。谨稽首上《丹六箴》，具列於後。仰尘睿鉴，伏积兢惶。
    △一、宵衣箴
    先王听政，昧爽以俟。鸡鸣既盈，日出而视。伯禹大圣，寸阴为贵。光武至仁，反支不忌。无俾姜後，犹去簪珥。彤管记言，克念前志。
    △二、正服箴
    圣人作服，法象可观。虽在晏游，尚不怀安。汲黯庄色，能正不冠。杨阜毅然，亦讥缥纨。四时所御，名有其官。非此勿服，惟辟所难。
    △三、罢献箴
    汉文罢献，诏还耳。銮辂徐驱，安用千里。厥後令王，亦能恭己。翟裘既焚，筒布则毁。道德为丽，慈俭为美。不过天道，斯为至理。
    △四、纳诲箴
    惟後纳诲，以求厥中。从善如流，乃能成功。汉骜沉湎，举白浮锺。魏侈汰，凌霄作宫。忠虽不忤，而善亦从。以规为，是谓塞聪。
    △五、辨邪箴
    居上处深，在察微萌。虽有谗慝，不能蔽明。汉之孝昭，睿过周成。上书知诈，昭奸得情。燕盖既折，王猷洽平。百代之後，乃流淑声。
    △六、防微箴
    天子之孝，敬遵王度。安必思危，乃无遗虑。乱臣猖獗，非可遽数。元黄莫辨，触瑟始仆。柏谷微行，豺豕塞路。睹貌献飧，斯可试惧。
    ○舌箴（并序）
    戊辰岁仲春月戊申夜，馀宿於洞庭西，梦与中书令姚公偶坐，如旧相识，问馀曰：“君见仆所作《口箴》乎？”馀对曰：“去岁居守东周，於公曾孙谏议某处睹金石之刻。”遂莞尔而笑曰：“孙子犹能记之。”馀以仲夏月达於海曲，尝窃思之，圣哲之言，上可以动天地，成典谟，次可以正人伦，明得失，默而不言，後代何述焉？《系辞》云：“不善则千里之外违之。”在慎其所言而已矣，岂必缄其口，铭其背，以矫当世哉？杨子称孰有书不由笔，言不由舌，张仪以舌存而交乱，亦善不善之效也。馀感姚公之梦，乃为《舌箴》云：
    粤有帝舜，洎於殷宗。龙命惟允（原注：舜命九官，自禹至龙，允以龙出纳朕命，故曰龙命），说言乃雍（原注：殷高宗梦傅说其代予言，故曰说言）。周有良弼，王之喉舌。鼓舞而至，涣汗乃发。《传》以言从作，《易》以讲习施悦。天以卷舌屏谗，儒以金舌驾说。伯阳之诫，柔存刚缺。言贵无瑕，辩贵若讷。则知门犹是闭，囊不在括。是以杨雄悼谗者之冤，梅福痛忠臣之结。善乎先圣之言，既明且清，国以之宁。人之不朽，犯无隐情。无恃尔言，驷马不追。嗟尔君子，念兹在兹。勿以寤一言而取宰相，以舌三寸而为帝师。徒见娄敬掉而获爵，不知魏其以可悲。虽言必有中，而适其时。子房能用其策，难以争立爱；奉春善建不拔，无以免系缧。卫武警夫莫扪，叔向哀於是出。惟敬仲之难明，由匠石之无质。杨子曰：“重则有法，轻则招忧。”言能如是，可以寡尤。
    ●卷七百十一
    ☆李德裕（十六）
    ○圣祖院石磬铭
    有美浮石，凄若铜音。笙竽合奏，鸾在林。清越盈耳，和愉感心。悬之玉宇，永托仙岑。
    ○鹿迹山铭
    不动者山，不死者仙。山在仙存，真诀不传。猗欤先生，耽道体元。腾驾素鹿，遨游紫烟。时憩蓬壶，下视桑田。一往兹山，於今几年。兹山岑寂，先生是宅。清泉绿萝，独与世隔。我居洞宫，人见岩壁。空留鹿迹，永存幽石。
    ○剑门铭
    群山西来，波积云屯。地险所会，斯为蜀门。层岑峻壁，森若戈戟。万壑奔东，双飞高阙。翠岭中横，&lt;黑詹&gt;然黛色。树兹雄屏，以卫王国（原注：剑门当中有一峰，峻岭横峙，望若列屏。此一峰为最奇，而说者未尝及之也）。峰拔井，溪回沟洫。严守重扃，隐如临敌。运有隆替，地无险厄。闭於昏顽，开於有德。马错西伐，蜀侯败绩。艾出阴平，禅亦来格。粤在宪祖，英威四克。始剪蜀妖，遂靖邛。蛮夷轨道，诸侯述职。武臣铭之，金石乃刻。
    ○唐故左神策军护军中尉兼左街功德使知内侍省事刘公神道碑铭
    宸极正位，运四时乾璇枢；太微启扉，分两垣者上将。其或道兼文武，勋著常，禀岳立之神姿，蕴泉氵亭之深识，存也出忠入孝，爱敬同归，殁也洒泽漏泉，始终一贯，求之前古，不亦难哉！公讳宏规，前京兆云阳人也。派流甚远，组相承，炳焯周邦，光扬史牒。曾祖恩，官止同州白水县令；祖信，终於汉中郡折冲都尉；父英，皇左武卫中郎将，历阶勋至游击将军上柱国。皆缵前绪，践履夷途，或明恕而行，俾人归厚，或强毅以立，顾敌必摧，不显当时，宜生达者。
    公十有五，乃应选用。冲和之美，畅茂於四肢，喜愠之来，不尘於绝境，亦犹昆岫片玉，峄阳孤桐，生禀异姿，终成重器。始署云骑尉赐绯，累迁内侍省内仆寺丞。密侍赤墀，飞声紫禁，植操不逾於规矩，抗志已在於丹霄。无何，丁郎将忧，苴服丧，杖而後起，不辞王事，是谓从权。俄授征事郎内侍省府局令，属刘辟逆命，禁旅徂征，护陇枭骑之锋，平井络鸱张之虏，始以义击，俄焉凯归，由是有轻车都尉之授。旋又将命抚循，自灵州以届於边，犒军五城，勤役万里。懋乃休绩，简於天心，加银印赤绂之赐，充天威军使，奉诏蛮方，再安憬俗。倜傥扶义，有叱驭之风，感激捐躯，忘ㄢ鸢之苦，恩礼浃洽，要荒宴如。寻自奚官局丞擢翰林院使。仙署重深，天颜咫尺，导才臣之启沃广睿哲之聪明。公学富邱坟，智参神化，叶机赞命，发挥王猷，故事蔼然，内廷ム赖。爰加内侍伯贰副军中尉副左街功德之任，紫艾龟印之宠，以昭其庸，武旅凫藻之师，实为之佐。检校司空王公谔之授钺河东也，改内给事，为之护军。以金兰之契，睦於元帅，以泉海之量，接於宾僚，三军煦爱日之和，列郡靡清风之德。
    洎振武失守，主将遁逃，朝廷轸忧，虑为边患，因命尚书张煦节制是邦，诏公领步骑五千为之声援。公内运秘计，外示闲安，诡以巡边，掩其无备，长驱猛锐，深入垒门，乃以宣劳之名，俾其少长皆会，然後擒执魁首，置之典刑，戮三百馀人，阖城股栗。昔武安之坑赵卒，莫辩幽冤，韩信之下井陉，徒闻疾斗，未若公德刑具举，威惠皆宣。乘ㄞ上闻，班师旧镇。司徒既殁，承乏总戎，而高平公奕叶相门，一时盛德，与公虚舟相待，朱瑟谐音，淡然而成，去如始至。寻又奉诏巡边，以观军实，北至钩注，东达飞狐，道里曲折，不遗於掌握，兵机奇正，尽在於襟灵，士怀挟纩之恩，人感投醪之醉，壶浆塞路，幼艾争先，爰写山河，存於绘事。宪宗悦而嘉叹，尝置坐隅，得李恂之图书，乃知聚落，观千秋之画地，尽见山川，加朝议大夫内侍省内常侍，复归旧镇，报忠劳也。
    上以公器能可以居重任，机权可以参密勿，遂发中诏，俾还京师，改内飞龙使，换右神策军副使。飞龙掌天骥之闲，古太仆之职也，禁旅总兰之兵，古上卿之寄也，公或为长，或为副，盖选众而举，惟才是择。翌日命知枢密，公揣摩心术，练达国章，谋无不成，动有馀裕。当神武经讳之际，王师戡定之初，一日万机，昼常三接，忠猷隐於闻听，嘉谋秘於宫闱，略而不书，盖温树不言之义也。真拜内常侍知内侍省事，旌其忠力，赐名宏规。宏者光大之称，规者规范之谓，合此二义，表兹一心。俄而淄青干纪，兵集淮海，以公累护戎事，尤邃武经，出为淮南监军，委以攻讨。鸣锺鼓以问罪，运筹策以出奇，方厉志於戈矛，遽缠哀於风树。抱终身之痛，自达神明，当赴难之辰，敢避金革？起复宁远将军，依前充监军使。元恶既歼，复掌枢密。
    宪宗凭必大渐，召公受遗；穆宗膺图御宇，翳公定策。捧日而升黄道，翼龙而上赤霄，名节功勋，光昭图史，迁忠武将军内侍省少监，赐上柱国，进云麾将军。服阕，授银青光禄大夫监门卫将军知内侍省事，封彭城县开国子，累封沛国公，食邑三千户，赐以长戟，列之朱门。守约鸣谦，不有其贵。属幽镇首祸，赵魏扌延灾，公内谒谋猷，定指纵之计，外缉机务，当政赋之源，虑不及私，居尝慎独，悬水镜而情无隐伏，持天衡而心靡重轻，嶷然如山，以镇群动。逮长庆季岁，穆皇疾已弥留，公志仗神明，心存王室，请立先後，以为副君，雪涕抗词，首陈大计，举觞沥款，众议皆从。延年离席而社稷已安，赵喜横阶而尊卑乃定，惟公方之，谅无惭德。公以名遂身退，举能进善，人之高躅也，乃推同志，固繁机，迁左监门卫上将军知省事，复为河东监军使。拜泣玉墀，宠锡金带，虽魏後深恩，授刘稹之部落，吴君密渥，赐陆逊之金环，焕赫辉荣，莫逾於此。
  </div>
  <div class="pagination">
   <a href="全唐文_page419.html">
    上一页
   </a>
   <span>
    ...
   </span>
   <a href="全唐文_page415.html">
    415
   </a>
   <a href="全唐文_page416.html">
    416
   </a>
   <a href="全唐文_page417.html">
    417
   </a>
   <a href="全唐文_page418.html">
    418
   </a>
   <a href="全唐文_page419.html">
    419
   </a>
   <span class="current-page">
    420
   </span>
   <a href="全唐文_page421.html">
    421
   </a>
   <a href="全唐文_page422.html">
    422
   </a>
   <a href="全唐文_page423.html">
    423
   </a>
   <a href="全唐文_page424.html">
    424
   </a>
   <a href="全唐文_page425.html">
    425
   </a>
   <span>
    ...
   </span>
   <a href="全唐文_page421.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
