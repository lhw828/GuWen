<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 128 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 128 页/共 658 页
  </h1>
  <div class="content">
   秦兼天下，罢侯置县。（《北堂书钞》七十八）
　　旧制，万户以上，置大县令，以表其能字人之力也。（《北堂书钞》七十八）
　　孝宣帝方外安静，单于稽颡来朝，百世不羁之虏也。（《文选·孙楚为石苞与孙皓书》注引崔《本论》）
　　秦割六国之君，劓杀其民，于是赭衣塞路，有鼻者丑。故百姓鸟惊兽骇，不知所归命。（《文选·广绝交论》注，《御览》三百六十七）
　　且观世人之相论也，徒以一面之交，定臧否之决。（《文选·三国名臣赞》注引崔《本论》）
　　及其出也，足以济世宁民。（《文选·诸渊》碑注，又陆机《吊魏武文》注）
　　秋风厉而赏武臣。（《御览》二十五）
　　大昊之世，设九庖之官。（《御览》七十八）
　　搔癣之疾，先笑而后愁。（《御览》三百九十一）
　　君以审令为明，臣以奉令为忠。故背制而行赏，谓之作福；背令而行罪，谓之作和威则人畏之，作福则人归之。夫威福者，人主之神器也。譬之操莫邪，执其柄则人莫敢抗，失其柄则还见害也。（《御览》六百三十八）
　　师旷曰：人骨发，犹木有曲直，曲者为榆，直者为檀。檀宜作辐，榆宜作毂。（《御览》九百五十二）
　　小民发如韭，剪复生，头如鸡，割复鸣。吏不必可畏，从来必可轻，奈何欲望乎？（《御览》九百七十六）
　　理世不得真贤，犹治病无真药，当用人参，反得菔根。（《御览·九百八十》）

卷四十七
◎崔（三）
　　◇四民月令（谨案：《隋志·农家》，《四人月令》一卷，后汉大尚书崔撰。《旧唐志》同。《新唐志》作崔。误。宋不著录。近人任兆麟、王谟皆辑本，编次不伦，且多挂漏。王本又误以《齐人月令》谓即《四民月令》，而所采《齐民要术》，有今本所无者六事，其文不类，未知何据。余既辑崔《政论》一卷因兼及此书，录遗佚，得二百许事，省并重复，逐月分章，为十二章，定著一卷因兼及此书有注，疑即崔撰。征用者或以注为正文，今加注字间隔之。而王本所采《齐民要术》六事，附存俟考。又《齐人月令》一卷，唐孙思邈撰。《宋志》在《时令类》，本今亡，并附于后，免与崔实书混。夫农为邦本，食为民天。《洪范》八政，一曰食。孔子论政，先足食。自古及今，未有不知稼穑之艰难，而能有国有家者也。惜古书流传日少。《汉志·农》九家，见于《隋志》者，仅胜之一家，见于《新唐志》者，仅尹都尉、胜之二家，而多出《汉志》范子计然一家。至宋时著录，乃起《齐民要术》，前此数家，绝无传本，顾及增收晚出空疏不适用之书，滥及茶蟹花石不急之务，殊非农家本意。同砚生洪颐暄始辑《范子计然》一卷、《胜之书》二卷。及余所辑此书，虽皆残缺，然而网罗散失旧闻，窃有力焉。数十百年后，此书存佚，余又不敢知，是在好古者之广为传布也。嘉庆甲戌岁十月。）
　　正月之朔，是谓正旦，躬率妻孥，洁祀祖迩。及祀日，进酒降神毕，乃室家尊卑，无大无小，以次列于先祖之前。子妇曾孙，各上椒柏酒于家长，称觞举寿，欣欣如也。（《齐民要术》三，《艺文类聚》七十二，又八十九，《初学记》四两引，《白孔六贴》四，《岁华纪丽》一，《御览》二十九，又九百五十八）。（注）正日进椒酒柏酒，椒是玉衡星精，服之食人身轻耐老。柏亦是仙药。进酒次第，当从小起，以年少者为先（《初学记》四，《白孔六贴》四，《御览》二十九）。上辛日埽除韭畦中枯叶（《齐民要术》三）。上除若十五日，合诸膏小草续命丸散法药。农事未起，命成童已上入大学，学《五经》。（注）谓十五已上至二十世。砚冰释，命幼童入小学，学篇章。（注）谓九岁已上，十四已下也。篇章，谓《六甲》《九九》《急就》《三仓》之属。命女工趣织布，典馈酿春酒。（《齐民要术》三，《北堂书钞》一百四，《艺文类聚》五十八，《御览》六百五，《事类·砚赋》注）雨水中（《御览》三十七）。地气上腾，土长冒橛，陈根可拔，急强土黑垆之田（《齐民要术》一，《御览》三十七），粪畴。（注）畴麻田也（《齐民要术》二）。可种瓜，（注）种瓜宜用戊辰日（《齐民要术》二，《事类·瓜赋》注）。可种瓠（《齐民要术》二，又三），可种葵（《齐民要术》三，《御览》八百二十三），可种Ε、韭、芥（《齐民要术》三）、大小葱、蒜、苜宽厚及杂蒜，（注）亦种此二物，皆不如秋（《齐民要术》三）。强种蓼（《齐民要术》三），可菹芋（《齐民要术》二），可作诸酱、肉酱、清酱（《齐民要术》八）。正月自朔暨晦，可移诸树竹、漆、桐、梓、松、柏、杂木。唯有果实者，及望而止。过十五日，则果少实（《齐民要术》四）。正月尽二月，可种春麦、《豆卑》豆（《齐民要术》二），可剥树枝（《齐民要术》四。）自正月以终季夏，不可伐木必生蠹虫。（注）或曰：其月无壬子日，以上旬伐之，虽春夏不蠹，犹有剖析开解之害，又犯时令，非急无伐。（《齐民要术》五）
　　二月祠大社之日，荐韭卵于祖祢（《初学记》三，《御览》十九）。阴冻毕泽，可美田缓土及河渚水处（《齐民要术》一）。顺阳习射，以备不虞。春分中，雷乃发声，先后各五日。寝别内外。（注）有不戒者，生子不备。蚕事未起，命缝人浣冬衣，彻复为袷。其有嬴帛，遂供秋服。（注）凡浣故帛，用灰汁，则色黄而且肥。捣小豆为末，下绢筛投汤中以洗之，洁白而柔韧，胜皂荚矣。可粜粟、黍、大小豆、麻、麦子等。收薪炭。（注）炭聚之下碎末，勿令弃之。捣筛，以淅米泔溲之，更捣令熟，丸如鸡子，以供烘枭阝御寒之用，辄得达曙，坚实耐久，逾炭十倍（《齐民要术》三）。榆荚成及青，收干以为旨蓄。（注）旨，美也。蓄，积也。司部收青小麦暴之，至冬以酿，滑香宜养老。《诗》云「我有旨蓄，亦以御冬」也。色变白将落，可作[B16]俞，随节早晚，勿失其适（《齐民要术》五，《艺文类聚》八十八，《御览》九百五十六。）榆荚落时可种蓝（《齐民要术》五），别小葱（《齐民要术》三），采术（《艺文类聚》八十一）。昏参夕，杏华盛，桑椹赤，可种大豆，可种胡麻，谓之上时（《齐民要术》二，《御览》九百八十九）。可种稹禾，美田欲稠，薄田欲稀（《齐民要术》一）。可种苴麻（《齐民要术》二，《御览》九百九十五）。（注）苴麻，麻之有蕴者，苎麻是也。一名麻贲。苴麻子黑，又实而重，可治作烛，不作麻（《齐民要术》二）。可种瓜（《齐民要术》二）。二月尽三月，可采土菰根（《御览》九百九十八），可掩树枝。（注）埋树枝土中令生，二岁以上，可移种矣。（《齐民要术》四）
　　（注）孙叔敖作期思陂。（《御览》七十二。案：此注无所属月令，仲春无漉陂池，今据附于二月末）
　　三月三日，以及上除，可采艾及柳絮。（注）柳絮治疮痛（《齐民要术》三，《艺文类聚》八十二，又八十九引注作「柳絮可以愈疮」，《初学记》三，《御览》九百五十七，又九百九十七）。清明节令蚕妾治蚕室，涂隙穴，具槌寺箔笼（《齐民要术》五，《初学记》三）。清明节后十日，封生姜。至四月立夏后，蚕大食，芽生，可种之（《齐民要术》三）。是月也，杏华盛（《初学记》三，又《齐民要术》「盛」作「胜」）。可白沙轻土之田（《齐民要术》一，《艺文类聚》八十七，《御览》九百六十八，《事类·杏赋》注），可种稹禾（《齐民要术》一。「稹」本作「植」，依《御览》八百三十九改。《御览》此上文作「三月三日」，据「齐民要术」，乃「二月三月」之误也），可种苴麻（《齐民要术》二，《御览》九百九十五），可种瓜（《齐民要术》二），可种胡麻（《齐民要术》二），可种黍祭。（注）□黍之祭熟者，一名祭也（《齐民要术》二）。布谷鸣，收小蒜（《齐民要术》三）。桃华盛，农人候时而种（《御览》九百六十七，《事类桃赋》注）。是月也，冬谷或尽，椹麦未熟，乃顺阳布德，振赡穷乏，务施九族，自亲者始。无或蕴财，忍人之穷；无或利名，罄家继富；度入为出，处厥中焉蚕晨尚闲，可利沟渎，葺治墙屋，修门户，警设守备，以御春饥草窃之寇。是月尽夏至，暖气将盛，日烈燥，利用漆油，作诸煎药。可粜黍买布（《齐民要术》三），可采乌头（《御览》九百九十），可种粳稻（《御览》八百三十九作「多种粳稻」）。美田欲稀，薄田欲稠。（《齐民要术》二）
　　四月立夏后，作鱼酱（《齐民要术》八）。蚕入簇，时雨降，呆种黍禾，谓之上时（《齐民要术》二）。可种胡麻（《齐民要术》二），可种大小豆。美田欲稀，薄田欲稠（《齐民要术》二）。可收芜菁及芥、葶苈、冬葵子（《齐民要术》三，《御览》八百二十三），可作酢（《齐民要术》八，「酢」即「醋」本字）。茧既入簇，趣缲，剖线，敬经络。草茂可烧灰。是月也，可作枣Я，以御宾客（《齐民要术》三，《北堂书钞》一百四十七，《御览》八百六十。）可籴广，（注）大麦之无皮之毛者曰广（《文选·潘岳马督诔》注）。及大麦敝絮。（《齐民要术》三）
　　五月一日可作醢（《御览》八百六十六）。芒种节后，阳气始有慝将萌，暖气始盛，虫蠹并兴，乃弛角弓弩，解其徽弦，张竹木弓弩，弛其弦，以灰藏旃裘毛毳之物及箭羽，以竿挂油衣，勿辟藏。（注）暑湿相著也。是月五日，合止痢黄连圆、霍乱圆，采葸耳（《齐民要术》三），取蟾蜍，（注）可以合恶疽疮药（《齐民要术》三，《艺文类聚》四，《御览》九百四十九）。取东行蝼蛄，（注）蝼蛄有刺，治去刺，治产妇难生，衣不下（《齐民要术》三，《艺文类聚》四）。亦可作酢（《齐民要术》八）。食ХЦ（《御览》八百六十）。霖雨将降，储米、谷、新炭，以备道路陷滞不通（《齐民要术》三）。可为酱。上旬[207]豆，中庾煮之，以碎豆作末，都至六七月之交，分以藏瓜。可作鱼酱（《齐民要术》八），可种胡麻（《齐民要术》二），可多作Я，以供家出入之粮，以待宾位（《齐民要术》八，《北堂书钞》一百四十七）。可麦田。夏至先后各二日，可种黍。虫食李者，黍贵也（《齐民要术》一）。先后各五日，可种牡麻。（注）牡麻青白，有华无实，好肥理，两头锐而轻浮，一名为也（《齐民要术》二）。是月也，阴阳争，血气散。夏至先后各十五日，薄滋味，勿多食肥Ο（《齐民要术》三）。距立秋，无食者饼及水引（《御览》作「溲」）饼（《北堂书钞》一百四十四，《齐民要术》三，《御览》八百六十）。（注）夏月食水时，此二饼得水，即坚强难消。不幸便为宿食伤寒病矣。试以此二饼置水中，即可验。唯酒引饼入水即烂矣（《齐民要术》三）。可刈蓝（《齐民要术》五），可粜大小豆、胡麻，籴广大小麦，收敝絮及布帛。至后籴《麦屑》，置罂中密封。（注）使不虫生。至冬可养马（《齐民要术》三），可别种稻及蓝，尽夏至后二十日止（《齐民要术》三）。
　　六月可麦田（《齐民要术》一）。六日可收葵（《齐民要术》三，《御览》八百二十三。案「故」，《齐民要术》作「种」，误），可作曲。（注）其曲[B16]多少，与春酒曲同，但不中为春酒，喜动。以春酒曲作颐酒，弥佳也（《齐民要术》七）。初伏，荐麦瓜于祖祢（《文选·潘岳〈在怀县作诗〉》注，《初学记》四，《御览》三十一，又八百三十八，《事类·夏赋》注），命女工织缣练。（注）绢及纱之属。可烧灰，染青绀杂色（《齐民要术》三）。可种小蒜（《齐民要术》三），别大葱（《齐民要术》三），种冬蓝。（注）冬蓝，木也，人日用药也（《齐民要术》五）。可蓄瓠（《齐民要术》二）。中伏后，可种冬葵（《齐民要术》三，《御览》八百二十三），可收芥子（《齐民要术》三），可种芜菁。（注）至十月，可收也（《齐民要术》三）。大暑后六日，可藏瓜。（《齐民要术》九）
　　七月四日，命置曲室，具箔槌，取净艾。六日，馔治五谷磨具（《齐民要术》三）。七日，遂作曲（《齐民要术》三，又七，《初学记》四，《岁华纪丽》三，《御览》三十一，又八百五十三），合蓝丸及蜀漆丸，暴经书及衣裳（《齐民要术》三，《北堂书钞》一百五十五，《艺文类聚》四，《初学记》四，《白孔六贴》四，《岁华纪丽》三，《御览》三十一）。（注）习俗然也（《御览》三十一）。作干糗，采葸耳（《齐民要术》三），设酒脯、时果，散香粉于筵上，祈请于河鼓、织女。（注）言此二星神当会，守夜者咸怀私愿。或云见天汉中有奕奕正白云，如地河之波，辉辉有光曜五色，以此为征，应见者便拜乞愿，三年乃得（《艺文类聚》四）。藏韭菁，（注）菁韭耙出（《齐民要术》三）。别种Ε（《齐民要术》三）。可种芜菁（《齐民要术》三），可种大小葱，（注）夏葱日小，冬葱日大（《齐民要术》三）。可种小蒜（《齐民要术》三），可种芥（《齐民要术》三），可种苜宿（《齐民要术》三）。处暑中，向秋节，沅故制新，作舍薄以备始凉。粜大小麦豆，收缣练（《齐民要术》三），收柏实。（《初学记》二十八，《御览》九百五十四）
　　八月暑退，命幼童入小学，如正月焉。清风戒寒，趣织缣帛，染彩色（《齐民要术》三）。（注）枯染色黄赤，人君所贵（《御览》九百五十八）。河东染御黄法；碓捣地黄根令孰，灰汁和之，搅令匀，捣取汁，别器盛。更捣滓，使板孰。又以灰汁和之，如薄粥，为入不渝釜中，煮生绢数回，转使匀。举看有盛水袋子，便是绢孰。抒出著盆中，寻绎舒张。少时拔出，净振去滓，晒极干。以别绢滤白淳汁和孰，抒出更就盆染之。急舒展令均，汁冷拔之出，暴干则成矣。治釜不渝法：在醴酪条中，大率三千地黄，染得一匹御黄，多则好。作柴、桑薪、蒿灰等物，皆得用之。（《齐民要术》三。）擘丝治絮，制新浣故，及（《北堂书钞》一百三十六，《御览》九百九十七作「制」）韦履贱好豫买，以备冬寒。刈萑苇刍茭，凉燥可上弩。缮治檠锄，正缚铠弦，遂以习射弛竹木弓弧，粜种麦籴黍（《齐民要术》三）。凡种大小麦，得白露节可种薄田，秋分种中田，后十日种美田。唯广早晚无常（《齐民要术》二），可种大蒜（《齐民要术》三），可种芥（《齐民要术》三），可种苜宿（《齐民要术》三），可种干葵（《御览》八百二十三）。可断瓠作瓠，瓠中白肤实以猪致肥，其瓣则作烛致明（《齐民要术》三）。采王不留行（《御览》九百九十二），收韭菁，作捣齑。（《齐民要术》八「收」作「取」，《御览》八百五十五）
　　九月九日，可采菊华（《艺文类聚》八十一，《御览》九百九十六），收枳实（《御览》九百九十二）。日月也，治场圃，涂仓，修窦窖，缮五兵，习战射弛竹木弓弧以备寒冻穷厄之寇。存问九族孤寡老病不能自存者，分厚彻重，以救其寒（《齐民要术》三）。藏茈姜荷。（注）生姜谓之茈姜。作葵菹乾葵。其岁若温，皆待十月。（《齐民要术》二，又三，又九）
　　十月，培筑垣墙，塞向堇户。（注）北出牖，谓之向（《齐民要术》三）。上辛命典馈渍曲酿冬酒，作脯腊，以供腊祀（《齐民要术》三，《北堂书钞》一百四十五，《初学记》四，《御览》三十三）。农事毕，命成童入大学，如正月焉。五既登，家备储蓄。乃顺时令（《齐民要术》三，《文选·藉田赋》注，《岁华纪丽》四，《白孔六贴》三以为注，《御览》二十七，《事类冬赋》注），敕丧纪。同宗有贫窭久丧不堪葬者，则纠合宗人，共与举之，以亲疏贫富为差，正心平敛，无相逾越。先自竭以率不随（《齐民要术》三）。先冰冻作饧，煮暴饴（《齐民要术》三，又九，《御览》八百五十二）。可析麻缉，绩布缕（《齐民要术》三），作帛履（《齐民要术》三「帛」作「白」，《北堂书钞》一百三十六，《御览》六百九十七）不惜。（注）草履之贱者日不惜（《齐民要术》三）。农语曰：「河射角，堪夜作。犁星没，水生骨（马惟讷《古诗纪》前集十）。」卖缣帛敝絮，籴粟、豆、麻子（《齐民要术》三）。平量五谷各一升，小罂盛，埋垣北墙阴下，冬至后五十日，发取量之，息最多者，岁所宜也（《齐民要术》一，「冬至」下十八字本作「余法同上」，据上文《胜之书补》）。
　　冬十一月，阴阳争，血气散。冬至日先后各五日，寝别内外（《齐民要术》三）。买白犬养之，以供祖祢（《齐民要术》三，《初学记》三）。冬至之日，荐黍羔。先荐玄冥，以及祖祢。其进酒肴，及谒贺君师耆老，如正旦（《初学记》四，《岁华纪丽》四未句作「一如元日」，《御览》二十八）。砚冰冻，命幼童入小学，读《孝经》《论语》篇章（《齐民要术》三，《北堂书钞》一百四，《艺文类聚》五十八，《御览》六百五，《事类·砚赋》注）。可酿醢，籴粳稻、粟、豆、麻子（《齐民要术》三）。伐竹木（《齐民要术》五）。
　　十二月，请召宗族婚姻宾旅，讲好和礼，以笃恩纪。休农息役，惠必下浃。遂合耦田器，养耕牛，选任田者，以俟农事之起。去猪盍车骨。（注）后三岁，可合疮膏药（《齐民要术》三）。及腊日，祀祖（《齐民要术》二，又三，皆脱「祖」字。《御览》作「祠祝」。今依注改），（注）祖者，道神也。黄帝之子曰累祖，好远游，死道路，故祀以为道神也以求道路之福（《宋书·历志上》，《文选·祖饯标目》注，荆轲《易水歌》注）。炙建。（注）烧饮，治刺入肉中，及树瓜田（《齐民要术》三有「中」字，衍文）四角去[B179]虫（《齐民要术》二，又三，《御览》三十三）。瓜虫谓之[B179]（《齐民要术》二云「胡溢反」）。东门磔白鸡头。（注）可以合法药（《齐民要术》三，《御览》九百十八）。腊明日更新，谓之小岁，进酒尊长，修贺君师（《北堂书钞》一百五十五，《御览》三十三，又二十九作「过腊一日，是谓小岁，拜贺君亲」）。（注）进椒酒，从小起。（《御览》二十九以为正文，今依正月定为注。）
　　◇附录·王谟本六事俟考
　　齐人呼寒食为冷节，以曲为蒸饼样，团枣附之，名曰枣糕。
　　五月五日，取蝇虎，杵碎拌豆，豆自踊跃，可以蝇。
　　（七夕祈请牛）女见者便拜，而愿乞富乞寿乞子。唯得乞一，不得兼求。（案：《御览》三十一引周处《风士记》有此。）
　　京师立秋，满街卖楸叶。妇女儿童皆剪成花样戴之，形制不一。农语曰：「蜻蛉鸣，衣裘成。蟋蟀鸣，懒妇惊。」（案：郑注《月令》引里语有此。）
　　近古妇人，常以冬至日献履袜于舅姑，践长至之义也。（案：《初学记》四、《御览》二十入引崔浩《女仪》有此。已上六事，王谟辑《四民月令》云「见《齐民要术》」，今检《齐民要术》无此文，不知何据。）
　　◇附录·唐孙思邈齐人月令四事免与崔书混
　　凡立春日，食生菜不可过多，取迎新之意而已。乃进酱粥，以导和气。（《御览》二十，《事类赋·春》）
　　春分不杀生，不吊疾。君子斋戒，衣夹衣，导引不食生冷。（《御览》二十）
　　四月八日，不宜杀草木。始服生衣，宜进温酒，服温药。是月也，无坏は卵，无伐大树。是月也，宜以夙兴。（《御览》二十二）
　　重阳之日，必以糕酒登高眺迥，为时宴之游赏，以畅秋志。酒必采茱萸甘菊以泛之，既醉而还。（《御览》三十二，《事类赋·秋》。案：王谟辑本以此前三事当《四民月令》，误也。重阳事，王本漏落。）

卷四十八
◎李
　　，字孟节，汉中南郑人。少游太学，县召署幕门侯吏。和帝时，署郡户曹史，举孝廉，五迁为尚书令。永初中，迁太常。元初四年，代袁敞为司空，后坐事免。北乡侯即位，代刘熹为司徒。顺帝初免。卒年八十余。
　　◇因天变上顺帝书
　　臣闻天不言，县象以示吉凶，挺灾变异以为谴诫。昔齐桓公遭虹贯牛斗之变，纳管仲之谋，令齐去妇，无近妃宫。桓公听用，齐以大安。赵有尹史，见月生齿，毕大星，占有兵变。赵君曰：「天下共一毕，知为何国也？」下史于狱。其后公子牙谋弑君，血书端门，如史所言。乃月十三日，有客气象彗孛，历天市、梗河、招摇、抢、，十六日入紫宫，迫北辰，十七日复过文昌、泰陵，至天船、积水间，稍微不见。客星一占曰：「鲁星历天市者为贵，梗河三星备非常，泰陵八星为凶丧，紫宫、北辰为至尊。」如占，恐宫庐之内有兵丧之变，千里之外有非常暴逆之忧。鲁星不得过历尊宿，行度从疾，应非一端，恐复有如王阿母母子贱妾之欲居帝旁耗乱政事者。诚令有之，宜当抑远，饶足以财。王者权柄及爵禄，人天所重慎，诚非阿妾所宜干豫，天故挺变，明以示人。如不承慎，祸至变成，悔之靡及也。（《续汉·天文志中》注补引《李氏家书》，「时天有变气，李上书谏」。案：事在永建元年。）
　　◇因日蚀地震上安帝书
　　陛下祗畏天威，惧天变，克己责躬，博访群下。咎皆在臣，力小任重，招致咎征。去年二月，京师地震，今月戊告午日蚀。夫至尊莫过乎天，天之变莫大乎日蚀，地之戒莫重乎震动。今一岁之中，大异两见，日蚀之变，既为尤深，地震之戒，摇宫最丑。日者阳精，君之象也。戊者土主，任在中宫。午者火德，汉之所承。地道安静，法当由阳。今乃专恣，摇动宫阙。祸在萧墙之内，臣恐宫中必有阴谋其阳，下图其上，造为逆也。灾变终不虚生，推原二异，日辰行度，甚为较明，譬犹指掌。宜察宫阙之内，如有所疑，急摧破其谋，无令得成。修政恐惧，以答天意。十月辛卯，日有蚀之，周家所忌，乃为亡征，是时妃后用事，七子朝令。戊午之灾，近相似类。宜贬退诸后兄弟群从内外之宠，求贤良，征逸士，下德令，施恩惠，泽及山海。（《续汉·五行志六》注补纺《李氏家书》，「司空李上书」。案：事在元初六年。）
　　◇奏宜复祭六宗
　　案《尚书》：「肆类于上帝，于六宗」。六宗者，上不及天，下不及地，傍不反四方，在六合之中，助阴阳化成万物。汉初于甘泉、汾阴祭天地亦六宗。至孝成之时，匡衡奏立南北郊祀，复祠六宗。及王莽谓六宗，《易》六子也。建武都雒阳，制祀不道祭，六宗由是废不血食。今宜复旧制度。（《续汉·祭祀志中》注补引《李氏家书》，又见《御览》五百二十八引《李别传》）
　　◎李固
　　固，字子坚，子。五察孝廉，益州再举茂才，五府连辟，皆不应。阳嘉二年，举敦朴士，对策第一，拜议郎，出为广汉雒令，不到官。梁商请为从事中郎。永和中，拜荆州刺史，徙太山太守，入为将作大匠。汉安初，迁大司农。冲帝即位，代赵峻为太尉，参录尚书事。后议立清河王蒜，忤梁冀指，免。建和元年，下狱死。
　　◇举敦朴士对策
　　《京房易传》曰：「君将无道，害将及人，去之深山全身，厥灾狼食人。」陛下觉寤，比求隐滞，故狼灾息。（《续汉·五行志一》，「阳嘉元年十月中，望都蒲阴狼杀童儿九十七人。时李固对策，引京房」云云。）
　　◇对策后复对
　　诏又特问当世之敝，为政所宜。固对曰：臣闻王者父天母地，宝有山川。王道得则阴阳和穆，政化乖则崩震为灾。斯皆关之天心，效于成事者也。夫化以职成，官由能理。古之进者，有德有命；今之进者，唯财与力。伏闻诏书务求宽博，疾恶严暴。而今长吏多杀伐致声名者，必加迁赏；其存宽和无党援者，辄见斥逐。是以淳厚之风不宣，雕薄之俗未革。虽繁刑重禁，何能有益？前孝安皇帝变乱旧典，封爵阿母，因造妖孽，使樊丰之徒，乘权放恣，侵夺主威，改乱嫡嗣，至令圣躬狼狈，亲遇其艰。既拔自困殆，龙兴即位，天下喁喁，属望风政。积敝之后，易致中兴，诚当沛然思惟善道，而论者犹云，方今之事，复同于前。臣伏从山草，痛心伤臆。实以汉兴以来，三百余年，坚圣相继，十有八主，岂无阿乳之恩？岂忘爵赏之宠？然上畏天威，俯案经典，知义不可，故不封也。今宋阿母虽有大功勤谨之德，但加赏赐，足以酬其劳苦，至于裂土开国，实乖旧典。闻阿母体性廉虚，必有逊让，陛下宜许其辞国之高，使成万安之福。夫妃后之家所以少完全者，岂天性当然？但以爵位尊显，专总权柄，天道恶盈，不知自损，故至颠仆。先帝宠遇阎氏，位号太疾，故其受祸，曾不旋时。《老子》曰：「其进锐，其退速也。」今梁氏戚为椒房，礼所不臣，尊以高爵，尚可然也。而子弟群从，荣显兼加，永平、建初故事，殆不如此。宜令步兵校尉冀及诸侍中还居黄门之官，使权去外戚，政归国家，岂不休乎！又诏书所以禁侍中尚书中臣子弟不得为吏察孝廉者，以其秉威权、容请托故也。而中常侍在日月之侧，声势振天下，子弟禄仕，曾无限极。虽外托谦默，不干州，而谄伪之徒，望风进举。今可为设常禁，同之中臣。昔馆陶公主为子求郎，明帝不许，赐钱千万。所以轻厚赐、重薄位者，为官人失才，害及百姓也。窃闻长水司马武宣、开阳城门侯羊迪等，无他功德，初拜便真。此虽小失，而渐坏旧章。先圣法度，所宜坚守，政教一跌，百年不复。《诗》云：「上帝板板，下民卒瘅。」刺周王变祖法度，故使下民将尽病也。今陛下之有尚书，犹天之有北斗也。斗（《艺文类聚》四十八引《续汉书》作「北斗」）为天喉舌，尚书亦为陛下喉舌。斗斟酌元气，运平四时。尚书出纳王命，赋政四海，权尊势重，责之所归。若不平心，灾眚必至。诚宜审择其人，以毗圣政，今与陛下共理天下者，外则公卿尚书，内则常侍黄门，譬犹一门之内，一家之事，安则共其福庆，危则通其祸败。刺史二千石，外统职事，内受法则。夫表曲者景必邪，源清者流必，犹叩树本，百枝皆动也。《周颂》曰：「薄言振之，莫不震叠。」此言动之于内，而应于外者也。由此言之，本朝号令，岂可蹉跌？间隙一开，则邪人动心；利竞暂启，则仁义道塞。刑罚不能复禁，化导以之浸坏。此天下之纪纲，当今之急务。陛下宜开石室，陈图书，招会群儒，引问得失，指レ变象，以求天意。其言有中理，即时施行，显拔其人，以表能者，则圣听日有所闻，忠臣尽其所知。又宜罢退宦官，去其权重，裁置常侍二人，方直有德者，省事左右；小黄门五人，才智闲雅者，给事殿中。如此则论者厌塞，升平可致也。臣所以敢陈愚瞽，冒昧自闻者，傥或皇天欲令微臣觉悟陛下。陛下宜熟察臣言，怜赦臣死。（《后汉·李固传》）
　　愚以为天不言，以灾异为谴告。政之治乱，主之得失，皆上帝所伺，而应以灾祥者也。王者父天母地，体具山川。今日蚀地动，山崩昼晦，主将安立？物将安寄？昔江京之奸，祸及骨肉，至令陛下幽废，亲履艰难。天诱其衷，陛下龙兴，海内莫不忻悦。实有沛然改图，抑退权臣，询求善政，以顺天意，夜而行之，坐而待旦。今则不然，政令纷绘，以复仿蹈前轨矣。臣伏在草泽，痛心疾首。诚以陛下圣德应期，实当嘉会，反衰弊之政，弘中兴之美，其功甚易，譬犹指掌。臣闻善罚不如痒政，善赏不如善教。善教之道，宜从内起。昔周宣孝文，中兴之主也，皆改华服，霈然易规，乃能移风易俗，反之于古。今封阿母，恩赏太过，常侍近臣，威权太重。臣案图书，灾异之发，亦以为然。今宜斥退邪佞，投之四裔，引纳方直，令在左右。陛下亲发德音，以招群俊，临御座，见公卿，言有称意，即时施行，显拔其人，以旌忠善则陛下日有所闻，忠臣日有所献，君臣相体，上下交泰。阿保虽有大功勤劳之恩，可赐以货贿，传之子孙。列土分爵，实非天意。汉兴已来，贤君相继，岂无保乳之养？非不宠贵之，然上畏天威，俯察经典，不可，故不封也。梁氏子弟群从，征为列侯，永平、建初故事，殆不如此。妃后之家，所以少有存全者，非天性皆然，但坐权宠太过，天道恶盈也。天有北斗，所以斟酌元气；帝有尚书，所以出纳王命。若赋役平均，则百姓以安；万机不治，则天下以乱。今陛下所共治天下者，外则公卿尚书，内则常侍黄门，譬犹一门之内，一家之事，安则共其福，危则同其祸。由是观之，权柄不可不慎，号令不可不详。夫人君之有政，犹水之有堤防，堤防完全，虽遭雨水霖潦，不能为变。政教一立，暂遭凶年，不足为忧。诚令堤防穿漏，万夫同力，不复能救。政教一坏，贤智驰骛，不能复还。今堤防虽坚，渐有孔穴。譬之一人之身，本朝者，心腹也，州郡者，四支也，心腹痛则四支不举。故臣之所忧，在心腹之疾，非民以为坚堤防，务政教，先安心腹，理本朝，虽有寇贼水旱之变，不足介意也。诚令堤防坏陋，心腹有疾，虽无水旱之灾，天下固不可不忧矣。臣父故司徒臣，受先帝厚恩，子孙不敢自比于余隶，故敢依图书，悉心以对，不敢虚造。（袁宏《后汉纪》十八。案：此与《后汉书》各有删节，文亦互异。）
　　◇发丧对
　　帝虽幼少，犹天下之父。今日崩亡，人神感动，岂有臣子反共掩匿乎？昔秦皇亡于沙丘，胡亥、赵高隐而不发，卒害扶苏，以至亡国。近北乡侯薨，阎后兄弟及江京等亦共掩秘，遂有孙程手刃之事。此天下大忌，不可之甚者也。（《后汉·李固传》）
　　◇上疏陈事
　　臣闻气之清者为神感动人之清者为贤。养身者以练神为宝，安国者以积贤为道。昔秦欲谋楚，王孙圉设坛西门，陈列名臣，秦使忄矍然，遂为寝兵。魏文侯师卜子夏，友田子方，轼段干木，故群俊竞至，名过齐桓，秦人不敢窥兵于西河，斯盖积贤人之符也。陛下拨乱龙飞，初登大位，聘南阳樊英、江夏黄琼、广汉杨厚、会稽贺纯，策书嗟叹，待以大夫之位，是以岩穴幽人，智术之士，弹冠振衣，乐欲为用，四海欣然，归服圣德。厚等在职，虽无奇卓，然夕惕孳孳，志在忧国。臣前在荆州闻厚、纯等以病免归，诚以怅然，为时惜之。一日朝会，见诸侍中并皆年少，无一宿儒大人可顾问者，诚可叹息。宜征还厚等，以副群望。琼久处议郎，已且十年，众人皆怪始隆崇、今更滞也。光禄大夫周举，才谟高正，宜在常伯，访以言议。侍中杜乔，学深行直，当世良臣，久托疾病，可敕令起。（《后汉·李固传》。又见袁宏《后汉纪》十九，有小异。）
　　◇与吴雄上疏
　　八使所纠，宜急诛罚，选举署置，可归有司。（《后汉·李固传》）
　　◇理科皓应承疏
　　臣伏闻讨捕所伤，本非皓、承之意，实由县吏惧法畏罪，迫逐深苦，致此不详。比盗贼群起，处处未绝。皓、承以首举大奸，而相随受罪，臣恐沮伤州县纠发之意，更共饰匿，莫复尽心。（《后汉·种皓传》）
　　◇与刘宣上言
　　自顷选举牧守，多非其人，至行无道，侵害百姓。又宜止游，专心庶政。（《后汉·李固传》）
　　◇荐杨淮
　　杨淮累世服事台阁，既闲练旧典，且有干用，宜在机密。（□□□□引《盖部耆旧传》，固为太尉，荐淮，特拜尚书。）
　　◇驳发荆杨兖豫卒赴日南议
　　若荆、扬安稳无事，发其吏救之可也。今荆、扬盗贼结不散，武陵、南郡蛮夷未辑，长沙、桂阳数被征发，如复扰动，必更生患。其不可一也。又兖、豫之人卒被征发，远赴万里，无有还期，恐十五万户，不得一士。诏书迫促，必至叛亡。其不可二也。南州水土温暑，加有瘴气，恐死亡者十四五，必道路奔散不能禁。其不可三也。远涉万里，士卒疲劳，比至岭南，不复堪斗。其不可四也。军行三十里为程，而去日南九千余里，三百日乃到，计人禀五升，用米六十万斛，尚不计将吏驴马之食，但负甲自致，费便若此。其不可五也。设军到所在，死亡必众，既不足御敌，当复更发，此为刻割心腹，以补四支。其不可六也。九真、日南，相去千里，发其吏民，犹尚不堪，何况乃苦四州之卒，以赴万里之艰哉！其不可七也。前中郎将尹就讨益州叛羌，益州谚曰：「虏来尚可，尹来杀我。」后就征还，以兵付刺史张乔。乔因其将吏，旬月之间，破殄寇虏。此发将无益之效，州郡可任之验也。宜更选有勇略仁惠任将帅者，以为刺史、太守，悉使其住交。今日南兵单无谷，守既不足，战又不能。可一切徙其吏民，北依交，事静之后，乃命归本。还募蛮夷，使自相攻，转输金帛，以为其资。有能反间致头首者，许以封侯列土之赏。故并州刺史长沙祝良，性多勇决，又南阳张乔，前在益州，有破虏之功，皆可任用。昔太宗就加魏尚为云中守，哀帝即拜龚舍为太山太守。宜即拜良等，便道之官。（袁宏《后汉纪》十八，《后汉·南蛮传》）
　　◇冲帝山陵议
　　今处处寇贼，军兴用费加倍，新创宪陵，赋发非一。帝尚幼小，可起陵于宪陵茔内，依康陵制度，其于役费，三分减一。（《后汉·李固传》）
　　◇临荆州辟文学教
　　欲采名珠，求之于蚌；欲得名士，求之文学。或割百蚌不得一珠，不可舍蚌求之于鱼；或百文学不出奇士，不可舍文学求之于半筲也。由是言也，蚌乃珠之所藏，文学亦士之场矣。（□□□□引《长沙耆旧传》）
　　◇助展允婚教
　　告文学师，议曹史展允，笃学贫苦，慈孝推让，年将如命，配匹未定，闻之怆然，其闵哀之。夫冠娶仕进，非所以已，允亲兄弟无意，亦朋友不好事之罪也。前遣师辅为允娶，云谭处士等各欲佐助，迄今未定出钱千率。先大夫天府内史守助佐及谭掾等，其欲议朋友少征条名目。允贫也，礼宜从约，二三万钱，足以成婚。（《御览》五百四十一）
　　◇奏记梁商
　　《春秋》褒仪父以开义路，贬无骇以闭利门。夫义路闭则利门开，利门开则义路闭也。前孝安皇帝内任伯荣、樊丰之属，外委周广、谢恽之徒，开门受赂，署用非次，天下纷然，怨声满道。朝廷初立，颇存清静，未能数年，稍复堕损。左右党进者日有迁拜，守死善道者滞涸穷路，而未有改敝立德之方。又即位以来，十有余年，圣嗣未立，群下继望。可令中宫，博简嫔媵，兼采微贱宜子之人，进御至尊，顺助天意。若有皇子，母自乳养，无委保妾医巫，以致飞燕之祸。明将军望重位显，当以天下为忧，崇尚谦省，垂则万方。而新营祠堂，费功亿计，非以昭明令德，崇示清俭。自数年以来，灾怪屡见，比无雨润，而沈阴郁泱。宫省之内，容有阴谋。孔子曰：「智者见变思刑，愚者睹怪讳名。」天道无亲，可为祗畏。加近者月食既于端门之侧。月者，大臣之体也。夫穷高则危，大满则溢，月盈则缺，日中则移。凡此四者，自然之数也。天地之心，福谦忌盛，是以贤达功遂身退，全名养寿，无有怵迫之忧。诚令王纲一整，道行忠立，明公踵伯成之高，全不朽之誉，岂与此外戚凡辈耽荣好位者同日而论哉！固狂夫下愚，不达大体，窃感古人一饭之报，况受顾遇，而容不尽乎？（《后汉·李固传》）
　　今四海云扰，背义趋利。父劝其子，兄勉其弟，皆先论价而后定位。夫致一贤，则国赖其功；招一恶，则天下被其害。数年以来，妖怪屡起，宫省之中，必有阴谋。将军位尊势重，诚令王政一整，必享不朽之福。（袁宏《后汉纪》十八。案：即前篇约文。）
　　◇奏记梁商理王龚
　　今旦闻下太尉王公敕令自实，未审其事深浅何如。王公束厉节，敦乐艺文，不求苟得，不为苟行，但以坚贞之操，违俗失众，横为谗佞所构毁，众人闻知，莫不叹栗。夫三公尊重，承天象极，未有诣理诉冤之义。纤微感概，辄引分决，是以旧典不有大罪，不至重问。王公沈静内明，不可加以非理。卒有它变，则朝廷获害贤之名，群臣无救护之节矣。昔绛侯得罪，袁盎解其过，魏尚获戾，冯唐诉其冤，时君善之，列在书传。今将军内倚至尊，外典国柄，言重信著，指夫违，宜加表救，济王公之艰难。语曰：「善人在患，饥不及餐。」斯其时也。（《后汉·王龚传》）

　　汤问伊尹：「公卿大夫其相何如？」伊尹对曰：「三公智通大道，奕变不穷者也。其言足以调阴阳，正四时，节风雨。非大罪不逊位。」（《御览》二百六）
　　◇议立嗣先与梁冀书
　　天下不幸仍遭大忧。皇太后圣德当朝，摄统万机，明将军体履忠孝，忧存社稷，而频年之间，国祚三绝。今当立帝，天下重器，诚知太后垂心，将军劳虑，议择其人，务存圣明。然愚情眷眷，窃独有怀。远寻先世废立旧仪，近见国家践阼前事，未尝不询访公卿，广求群议，今上应天心，下合众望。且永初以来，政事多谬，地震宫庙，彗星竟天，诚是将军用情之日。传曰：「以天下与人易，为天下得人难。」昔昌邑之立，昏乱日滋，霍光忧愧发愤，悔之折骨。自非博陆忠勇，延年奋发，大汉之祀，几将倾矣。至忧至重，可不熟虑！悠悠万事，唯此为大。国之兴衰，在此一举。（《后汉·李固传》）
　　◇遗黄琼书
　　闻已度伊、洛，近在万岁亭，岂即事有渐，将顺王命乎？盖臣子谓伯夷隘，柳下惠不恭，故传曰：「不夷不惠，可否之间。」盖圣贤居身之所珍也。诚遂欲枕山栖谷，拟迹巢、由，斯则可矣。若当辅政济民，今其时也。自生民以来，善政少而乱俗多，必待尧、舜之君，此为志士，终无时矣。常闻语曰：「者易缺，者易污。」《阳春》之曲，和者必寡，盛名之下，其实难副。近鲁阳樊君，被征初至，朝廷设坛席，犹待神明。虽无大异，而言行所守，亦无所缺。而毁谤布流，应时折减者，岂非观听望深，声名太盛乎？自顷征聘之士，胡元安、薛孟尝、朱仲昭、顾季鸿等，其功业皆无所采，是故俗论皆言处士纯盗虚声，愿先生弘此远谟，令众人叹服，一雪此言耳。（《后汉·黄琼传》）
　　◇与宾卿书
　　开廓大分，缪绸恩信。（《文选·卢子谅答魏子悌诗》注）
　　◇临终与胡广赵戒书
　　固受国厚恩，是以竭其股肱，不顾死亡，志欲扶持王室，比隆文、宣何图一朝梁氏迷谬，公等曲从，以吉为凶，成事为败乎？汉家衰微，从此始矣。公等受主厚禄，颠而不扶，倾覆大事，后之良史，岂有所私？固身已矣，于主得矣，夫复何言！（《后汉·李固传》）
　　◇临终敕子孙
　　素棺三寸，幅巾，殡殓于本郡尧之地，不得还墓茔，污先公兆域。（《后汉·李固传》谢承书注）
　　◎李燮
　　燮，字德公，固少子。桓帝末，征拜议郎。灵帝时，拜安平相，复为议郎，迁河南尹。
　　◇上书求加礼种岱
　　臣闻仁义兴则道德昌，道德昌则政化明，而万姓宁。伏见故处士种岱，淳和达理，耽悦《诗》《书》，富贵不能回其虑，万物不能扰其心。禀命不永，奄然殂殒。若不桓难进，等辈皆已公卿矣。昔先贤既没，有加赠之典，《周礼》盛德，有铭诔之文，而岱生无印缓之荣，主坐我官谥之号。虽未建忠效用，而为圣恩所拔，遐迩具瞻，宜有异赏。（《后汉·种皓附传》）
　　◇安平王续复国议
  </div>
  <div class="pagination">
   <a href="全上古三代秦汉三国六朝文_page127.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page123.html">
    123
   </a>
   <a href="全上古三代秦汉三国六朝文_page124.html">
    124
   </a>
   <a href="全上古三代秦汉三国六朝文_page125.html">
    125
   </a>
   <a href="全上古三代秦汉三国六朝文_page126.html">
    126
   </a>
   <a href="全上古三代秦汉三国六朝文_page127.html">
    127
   </a>
   <span class="current-page">
    128
   </span>
   <a href="全上古三代秦汉三国六朝文_page129.html">
    129
   </a>
   <a href="全上古三代秦汉三国六朝文_page130.html">
    130
   </a>
   <a href="全上古三代秦汉三国六朝文_page131.html">
    131
   </a>
   <a href="全上古三代秦汉三国六朝文_page132.html">
    132
   </a>
   <a href="全上古三代秦汉三国六朝文_page133.html">
    133
   </a>
   <span>
    ...
   </span>
   <a href="全上古三代秦汉三国六朝文_page129.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
