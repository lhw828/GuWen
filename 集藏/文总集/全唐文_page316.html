<!DOCTYPE html>
<html>
<head>
    <meta charset="UTF-8">
    <title>全唐文 - 第 316 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 316 页/共 603 页</h1>
    <div class="content">    臣颜言：国家虔奉道源，天下久安圣化，伏见能事必举，善迹必旌。臣所部湖城县界，有铸鼎原，是轩辕黄帝鼎成上仙之所（阙一字）详史册，县右升仙宫寺，具见图经，独此（阙一字）原，曾无表记。微臣愚见，是千古所遗，历代因循，以至（阙一字）日，只有铸鼎原名，莫知陈迹所在。臣今（阙一字）于原最高处，刻石表之，当石直下，更须穿地（阙一字）实。去月二十八日，本县令房朝静、县镇遏将常宪、专知官军将杜晏等，同于原上，选地对窟，穿深四尺，得玉石（阙二字）是一片。穿时为土工所折，今作四段，有悬佩孔子二。其日县令所由等状送到州，臣送观察使，使牒却令州司自进。臣以此处合有碑记，千古所无，臣辄云为，自疑妄动，今幸得此佩，伏喜不妄。微臣测度，恐是黄帝上升之时，小臣遗坠之物。臣检算《历帝记》，黄帝去今六千四百三十年。伏以天下有道，地不藏珍，今千尺荒原，一穿得宝，且得轩辕坠物，应见圣明之代。微臣不胜惊喜庆之至。其玉佩谨以函盛，差朝请郎行司兵参军畅赏随表奉进。伏望颁示朝廷，宣付史馆。臣颜无任诚惶诚恐，顿首顿首。谨言。
    ○请厘肃朝班状
    吏部、兵部侍郎、郎中、员外共一十三员，起去年十一月一日至今年三月三十日，并不入朝。臣此谓选限内不朝，实凭格敕。去三月二十一日奉敕转朝，前件官并阙奉慰，臣中书门下省并兵部吏部简格敕，并无文状，国朝故事，开元以前，旬假节日，百官尽入朝。至天宝五载，始有敕放旬节假日不入，比及近来，又赐常参分日。伏缘前后优待之厚，致有慢易违失之愆。臣忝职司，合当举正，庶使朝行自肃，典礼克行。伏请厘革。
    ○轩辕黄帝铸鼎原碑铭（并序）
    惟天为大，惟帝尧则之；惟道为大，惟黄帝得之。《南华经》曰：“道神鬼神帝，生天生地。”黄帝守一气，衍三坟，以治人之性命，乃铸鼎兹原，鼎成上升。得神帝之道，原有为谷之变，铭纪铸鼎之神。铭曰：
    道（阙一字）神帝，帝在子人。大哉上古，轩辕为君。化人以道，铸鼎自神。汉武秦皇，仙冀徒勤。去道日远，失德及仁。恭惟我唐，元德为邻。方始昌运，皇天所亲，唐兴兹原，名常鼎新。
    ○追树十八代祖晋司空太原王公神道碑铭
    始祖无名，道之出也，曾孙有国，周之宗也。夫国有开必先，粤若后稷播种，蒸人乃粒，周之先也；积仁成德，积德成圣，以至文王周公，与天地合德，乃继为家圣焉。《周礼》《周易》与日月俱悬，允著为家法焉。开国德泽之源流，为国制度之本末，俾百世不易，万方日用，岂止三十代中八百年内而已。厥后子孙，因王显姓，始自四十一代祖周平王孙赤。其父泄，未立而卒。平王崩，赤当嗣，为叔父桓王林废而自立，用赤为大夫。及庄王不明，赤遂奔晋，晋用为并州牧。
    自赤至龟八代，代牧并州。龟生乔，至文钊十六代，通前八代，代袭封晋阳侯。文钊生叔俊，叔俊生伯明，伯明生乇。乇河东太守征西大将军。乇生卓，卓字世盛，历魏晋为河东太守，迁司空，封猗氏侯。夫人河东裴氏，父仲贤，任雍州牧。卓翁年七十九，薨于河东。时属刘聪、石勒乱太原晋阳，不遂归葬，葬河东猗氏县焉。隋并猗氏为桑泉县，今司空冢墓在县东南解古城西二里，至今子孙族焉。
    自古太原乡也，亦犹润州上元县有琅琊乡。后魏定氏族，佥以太原王为天下首姓，故古今时谚有“鼎盖”之名，盖谓盖海内甲族著姓也。我卓翁葬河东，子孙成族，间生将相，而太原之望，独不鼎盖河东著姓乎？况本支奕叶，金辉玉映，洪源长派，碧注清涟。袭官婚者，戚属兼之，澄而为止水；绝资荫者，徭税不暇，漫而为众流。隶军府而耳顺方免，负终身之耻；戍积石而万里交镇，有次死之苦。更接二京之庭，驱出九流之外。盖魏地狭隘，迫而使之然也。
    开元中，左丞相张公说越认范阳封燕国公；大历初，左相缙叔越认琅琊封齐国公。且河东王承太原显望久矣，一旦为缙叔齐公没之，而望平沈也。如燕齐两公，皆名世大贤，社稷重器，尚尔为也，况中智以下薄俗者乎！
    又见近代太原房谱，称显姓之祖，始自周灵王太子晋，琅琊房谱亦云太子晋后。且晋平公闻周太子生而异，使师旷朝周见太子，太子年方十五，旷谓太子色赤，太子谓旷曰“吾后三年上宾于帝，果十八而仙”。得不谓元精下降，全真上宾，则知年未十五，已是神仙矣。岂于三年之中，而始同凡有嗣息耶？是各为修谱者务神奇祖先，竞称太子晋后，不其妄欤！
    凡称太原王者，无非周平王之孙赤之后，前已详之明矣。桑泉房隋奉朝请善翁，善之子聃子翁，官至开府仪同三司车骑将军河北道大总管，见《隋书》，墓今有碑，僧昙延有奇表，身长八尺，见《高僧传》，蒲州桑泉人也。或有《延公赞》曰：“德与天全，身居佛半。”桑泉房幽州都督元翁，广州都督方平翁，皆盛德光时；左补阙智明伯，户部员外郎岳灵叔，猗氏房右丞维叔，左相缙叔，俱伟文耀世。或有上缙叔诗曰：“朝朝廷左相笔，天下右丞诗人谓戏言，时称定论，虞卿房安西北庭二节度正见叔，武德冠时，如入仕朝廷，百舍或一；出宦州邑，十室二三。通文武举选，仅不比屋。有以见我卓翁积德积仁，垂不已之庆，流于无穷也。
    然因官婚，或弃乡族，迷失宗望，亦往往而在。晋司徙昶翁诫宗人曰：“若结婚姻，如暴贵无识，猥富不仁，慎勿为也。”又诫曰：“勿三代不仕不学，不看客失婚无谱，不葬无坟墓，不修仁。若是恶事，三代皆沦小人也。戒之慎之。”
    孱孙颜，由进士官历台省，除洛阳令，移典杭州，入大理少卿，拜御史中丞，出虢州刺史。尝叹大道久隐，浇漓时极，今于正经揭道字为志，于子史揭道字为翼，成五十卷行于代，建《轩辕黄帝铸鼎原碑铭》闻于朝。卓翁冢墓古有碑庙，直下宗子，四县离居，每年用正月七日一合来祭，干戈动来，废至今日。时方开泰，冀得复行。呜呼！魏之风俗，俭不中礼；周之子孙，日失其序。颜实永痛，力建丰碑，有四义焉：一归流遁者之心，二正迷宗者之望，三伏旌垂庆之德，四永铭储祉之仁。铭曰：
    太原一宗，晋代三公。薨时世故，葬此河东。孙谋克著，祖庆所钟。显魂凛凛，遗冢崇崇。（谨案《蒲州府志》以此碑非唐人所作，云：“文中谓周平王孙赤，其父泄未立而卒，平王崩，赤当嗣，为叔父桓王林废之而自立。及庄王不明赤遂奔晋。求之传记事皆无有。且晋于是时献公未强，并州太原尚在狄地，况州牧之官始自汉世，安得晋于此时即用以为牧而先立此号？又谓自赤至龟八代，代牧并州，自龟至文钊十六代，通前八代，代袭封晋阳侯。语尤无稽。且太原乡牒其状乃颜所上，状称《冀州刺史碑》，乃云河东太守，状称卓在晋为司空河东太守，碑乃云历魏晋为河东太守迁司空，安有一人自述其先世而牾不合若此？又谓开元中，左相张说越认范阳封燕国公，大历初左相缙叔越认琅琊封齐国公，夫说与缙自以功名官位得封，初未闻越认之事，且公侯之爵亦非因越认门望可邀得者。”云云，其辨甚详，今登载原文，仍录辨语存证。）
    ●卷五百四十六
    ☆裴肃
    肃，贞元时官国子司业，出为浙东观察使。
    ○请进士兼习尔雅老子奏
    《尔雅》为六经文字之楷模，《老子》是圣人元微之奥旨。请勒天下明经进士五经及明一经进士五经及诸科举人，依前习《道德经》者，宜准天宝元年敕处分，应合习《尔雅》者，并准旧式。
    ☆王履贞
    履贞，贞元七年进士。
    ○辟雍赋（以“王者风教之本”为韵）
    辟雍之裁，教化之方。辟者象旋圆而不极，雍者以流转而有常。行于历代，创自前王。崇此乃理，废之斯亡。革攵浇，何莫由之而克著；化人成俗，靡不因兹而允臧。公宫之南，灵台之下。赫巍峨以层构，规制度于众寡。区别远采于虞庠，经始不差于周雅。阐扬学校，旁求儒者。温良恭敬之士，资于父以事师：俊造茂异之伦，必自朝而逮野。尊卑有秩，礼教是崇。取乎年均式序，不以地高为雄。随其局贵贱之义自别，尚乎齿少长之仪有融。然可以阐皇化，彰国风。允叶扣钟之教，克成琢玉之功。宁止夫闻天者比于鸣鹤，居陆者喻夫渐鸿而已。尔其学习以时，《诗》《书》兴教。惟司成是典，惟古则是效。诏夏弦春诵，俾民不僭，养三老五更，俾民知孝。惟胄也太子齿矣，惟学也元后视之。合语于此，释菜有时。以崇其道，以尊其师。俾百工允理，庶绩咸熙。抑前古之是赖，伊兹礼之是持。德贞行芳，达其名以取譬。泉流波注，立其义而在兹。由是金革可偃，淳朴斯返。所谓深其流者浚其源，茂其末者固其本。至矣哉！辟雍之旨也大，辟雍之教也远。可同乎不骞不崩，岂俾夫损之又损。
    ○冰池照寒月赋（以“寒净光洁莹心目”为韵）
    至矣哉！元冬之季，兹池可观。临方塘而霜容既肃，照圆月而素色兼寒。凝为水碧，洁若琅。迫而窥，乍惊飞于绕鹊；俯而察，宁失顾于回鸾。若乃日暮□晴，苍然色正。冰彩旁射，蟾辉下映。的兮地布明，兮天垂朗镜。则虽随侯之珠皎而洁，和氏之璧光且净。曷比夫动资文士之兴，载悦吾人之性。观夫寒空若昼，清漏且长。透珠帘而庭户增媚，浮玉树而园林借芳。揽之则无，诚偶形于顾兔；视之若有，徒积素于飞霜。故能洁通宵之寒气，凝彻底之清光。既而空色相鲜，余华昭晰。严风吹而不散，Ё阴生而转洁。偏使闺妇增思，征人怆别。望陇上之婵娟，怨池中之凛冽。又能使空门禅客，除昏涤暝。对之而虚白生襟，观之而神形自莹。嗟乎！时之革物，物感人心。俾间放者取而适性，勤苦者对以愁吟。则知冰月之宜靡极，沿变之趣弥深。原夫幽院添池，晴峰绕竹。几处堪赏，千般寓目。加之以清冰素魄，复何愧深山穷谷。伫月令之必赋，冀同出乎西陆。
    ○国子丞厅连理树赋
    灵台崇崇，兮洞葛以绵延。中有珍木兮，郁森森以芊芊。始殊形以分耸，终共理而连拳。始信德以被物，初应圣而效焉。且学为教原，丞为纠局。生于学者，表王化之大同；植于厅者，知官政而无曲。亦所以据于德而远于俗也，乐我皇道，彰我圣年。谓为交柯，乃寻本而无末；谓为别干，能已离而复连。依君仁义之圃，对君翰墨之筵。俾为我师者，如斯木之一德；为我曹者，如斯木之相全。故瑞不虚然，从化而止。化不在远，行之由已。有善必应，讵云草木之无知。惟德是亲，奚问阴阳之至理。可以载美青史，可以表庆皇家。人各有心，我则合而为一；物曲有利，我则不避其邪。夫如是，则造化之理易寻，天地之情可测。顺之则生瑞，逆之则成慝。故曰祸淫湎，福正直。谅物情之效祥，由人君之布德。故得托根讲肄之宇，垂阴夫子之墙。杂庭槐以为列，偶仙杏而成行。逢圣而生，匪由乎日月以翼；取端为宝，孰尚夫金玉其相。所谓光乎泰阶，允臻灵贶。不然者，则徒闻其说，孰究其状。至矣哉！观一树之攸同，知四夷之内向。
    ○太学创置石经赋
    我国家学校崇崇，创石经于其中。用启千年之圣，将遗万古之风。元化式敷，厥德既彰于有截；声诗再阐，斯文庶表于无穷。既而招学苑之徒，命他山之役。陈满笥之文雅，结峻天之远碧。且曰道自人宏，教由时易。若不考深旨，勒贞石。布落落于广庭，陈岩岩于千尺。则何以表吾道之不骞，见伊唐之有赫者哉！由是雕搜之功备矣，文质之义昭然。凿寒光而崭崭迭映，骈古色而字字相宣。俨彼贞规，韫玉之姿益壮；穷诸墨妙，崩□之势弥坚。事既叶于造微，理乃符于摭实。削成岂劳于执简，壁立更逾于散帙。旁分鸟迹，且非精卫之衔来；远映天光，有若娲皇之补出。可谓洙泗之风不坠，而教化之道益敦。钻仰苟同于深奥，咫尺可见于微言。五色参差，夫子之文章尽在；丹楹俯瞰，圣人之阃阈斯存。岂非吾君秉兹一德，修文临极。坚贞为庶士之规，考礼作百王之式。既而辩舛错而定鲁鱼，然后二三子是效是则。
    ○太学壁经赋（以“六经典法，刊正文字”为韵）
    国家诞敷保文命，建学崇政。置六经于屋壁，作群儒之龟镜。翦遗文以辨谬，俾雅诰以详正。是以儒业益敷，皇风载盛。学攵学既阐，廓宇斯分。饰素壁而照月，构丹梁而结云。于是集青衿之侣，延鸿儒之群。贞八索，起三坟。采典谟之沦翳，次编简之缤纷。稽古至今，从百家之正义；归真背伪，俾四海之同文。于是博考群臣，宣明旧典。既科斗之互缺，亦鱼鲁之相舛。依鸟迹而难从，访蛇形而莫辨。定兹金简，规程邈之隶书。遵彼古文，参史籀之大篆。然后命钟张之艺，诏文学之官。界四壁以绳直，挥五色之毫端。粲尔其彩，昭然可观。虽一劳之克定，乃千载之不刊。错综既备，班列有次，欲昭明于六书，先褒贬于一字。俾去颠讹之惑，用全述作之意。苟不绝于韦编，将永齐于石记。至于止戈为武，反正为乏。将为后生之式，必宪先王之法。爰及垂露悬针，鹤头蚊足。酌前修之楷模，为后来之轨躅。瞻彼垣墙，代兹简牍。篇章焕炳，文雅照烛。正以先王之修，则曲礼三千；习以孔门之徒，则冠者五六。所谓一人作则，万国仪刑。光我廊庙，异彼丹青。示人范于古训，正国常于典经。既文明乎天下，宜远域而来庭。
    ○目无全牛赋（以“虚心通明，暗与理会”为韵）
    著绝艺者，积功而成。穷物理者，因心而明。观彼庖丁之游刃，合夫天道之至情。运心术于妙用，得元技于惟精。相彼牛兮，虽完体斯在；于我目也，而折俎已呈。岂不以因功之深，为志所使。挥无厚以合度，投有间之中轨。积就之妙，既由乎月将；操割之微，亦依乎天理。若动不导，任非由已。则必授夫力劬，孰能免夫目视。始吾于牛也，肤革未充，筋骸靡穷。心无所措其利，手无所施其功。惑臂之原本，迷脉腠之要终。动既多悔，勤而未通。逮三载以积用，乃一朝而发蒙。今吾于牛也，察其博硕，考其小大。不俟刃解，自将神会。定贵贱之骨，若委地而在前；视血之膏，虽表革而无外。信功著而理贯，乃道成而情泰。遂得不遵莲锷，不合桑林。もも之躯，折如应手；<角戢>々之角，割若惬心。此乃变化斯探，视听靡滥。美候明而咸见，虽处幽而无暗。夫人之修业，颇亦象诸。能元通而理达，则疑释而误虚。别有技业目牛，得同硕鼠。取势行止，喻义庠序。窃学见贤思齐，敢望惟仁是与。傥王疱之可待，愿发硎而延伫。
    ○六街鼓赋（以“动心骇耳，防非之道”为韵）
    惟道路兮，此有其纪纲。在昏晓兮，用警于行藏。设彼鼓节，以为人防。俾守度而知禁，咸顺时而向方。观其四门洞达，九逵攸长。不有司扃，则政或以荒。不有式遏，则人或以<襄攴>。粤惟圣唐，作法兹始。岐路分职，里对峙。万井如棋，三条若砥。树鼍鼓也，罔不式遵；命武贲焉，各慎所履。日入于酉，俾于行者止。斗回于天，警夫居者起。惟其度数，自合铜龙之漏；节其昼夜，不失金乌之晷。岂比夫繁于手，盈于耳，而悦彼姝者子乎？每司晨而不愆，必候时而后动。声坎坎而旁殷遐迩，气雄雄而中遏烦偬。通涂广陌，万户千扉。晨应鸡鸣，夕催人归。牛羊下时，迎暮烟而斯发；河汉云没，伴晓色而渐微。此乃守常有则，守矩不违。一厥人兮人怀其信，齐厥政兮政绝其非。不然者，则是或见讹，下无所楷。使六历时谬，万夫听骇。是知街之设也，所以通达幽深。鼓之悬也，所以发扬声音。岂独警其当路，亦用革其非心。职是司者，尔罔不钦。无先天兮以欲败度，无后天兮则人匪忱。别有养蒙以居，惜阴为宝。游艺邹鲁，观光咸镐。每听皇々之声，实乐平平之道。敢课虚而进牍，聊体物而ゼ藻。
    ☆林藻
    藻，字纬乾，莆田人。贞元七年进士，官岭南节度副使。
    ○冰池照寒月赋（以“寒净光洁莹心目”为韵）
    瑶池洞澈兮坚冰始攒，玄天皎兮皓月初圆。冰含虚以凄冷，月委照而光寒。既合体以凝质，故清辉而可观。尔其气肃而劲，色虚而净。俯视则湛若玉壶，仰观则烂如金镜。履之者可以慎其矩步，玩之者可以涤其情性。嘉乎清荧旁达，交映。间楼台则素色弥分，出河汉则清光寥。良吏观我以思饮，墨客览我以兴咏。懿夫鉴照无隐，盈积有方。纤埃翳而必见，众象照而难藏。晃兮奕奕，耀兮彰彰。夺银河之晓色，掩水镜之秋光。于时群动已息，寒夜未央。微云度月以澹荡，细柳拂池而悠扬。晶耀兮环林之际，朗练兮孤亭之旁。月周天兮有亏，池拥冰兮难决。月在则光莹，月沈则光灭。彼冰也，非无自然之色，我取映月而增洁。此月也，非无自然之光，我取笼冰而加澈。斯乃以净临净，不莹自莹。精气交而上浮，光彩融而入暝。夫如是，至人遇之而畅襟，贪夫对之以励心。岂徒皎皎然，罔象，炯炯尔临而已哉！向若月隐西峰，冰藏深谷。焉得解吾人之昏滞，悦志士之心目。
    ☆乔彝
    彝，京兆府副解。
    ○立走马赋
    元戎帐外兮何者雄。蹑绝电，踏追风。于是千旗已合。万马既匝。枪垒环回，辕门洞开。纷荧荧以照雪，殷业业以随雷。严鼓齐，苍山破。一夫唱，万人和。寒笳既鸣，攒骑无声。左右交入，奔腾迸集。鸿洞戢[B13F]，阴森嶷岌。挥铁骑以突空，上金鞍而屹立。轮宝刀以直视，拔长剑而端揖。奔鲸绝海，旋巨浪以尚迟。饿鹘翻身，写长风而未急。于是神仙惝，鬼怪呼吸。摆金甲而乍寒，喷玉花而半湿。膂力既刚，雄风莫当。掷红旗以颠倒，按白刃以荧煌。霍灭没，离披颉行。引山河之奔走，随波荡以低昂。讶夫О累迹，从容自适。互辟易，沸霹雳。豁千重以万重，乃左射而右射。余（疑）掉青丝，系练影。叫天阍，挥落景。云旗一簸，翻古寒而半飞；画戟双盘，写长风而自冷。况复腾勇气，耀红尘。倚精诚而张胆，仗忠信以扶身。妙能杰出，其大绝伦。感平生之顾遇，睹性命之逡巡。既见知于挺特，宁有力于依因。得逢尧舜之代，以备爪牙之臣，恨武场之尚狭，高步而难伸。皆曰若更渡交河，绝大漠。藏铁羽，销金错。横穿马邑，雷鼓出于地中；直上龙城，将军忽如天落。引皇风之披靡，荡杀气以澄廓。不离旗旆，长随卫霍。鞭八方之戎羯，豁万里而开拓。骋轻し之俊艺，突沙塞以取乐。壮观呈，肃然清。扬大旆，入旧营。
    ○幽兰赋（以“远芳袭人，终古无绝”为韵）
    兰之生兮，不以无人而不芳。被广泽，森回塘。和寡调高，未俪郢中之曲；神符梦叶，终传郑国之香。赠灵修于南浦，袭嘉庆于北堂。于是芊眠茂苑，靡迤秋阪坂。纫而为佩，骚人之意已深；间以在衿，楚客之情何远。薄秋风而香盈十步，泛皓露则花飞九畹。岂众草之敢陵，幸移根之未晚。若乃吴山清兮天气新，湘水碧兮枫岸春。烟转绿蕙，波摇白。荣曲沼之初莲，遗天涯之美人。离别经时，叹孤芳于秀质；艳阳可惜，怅独立于良辰。复有映金砌，罗玉户。分竹宫，疏蕙圃。因风而起，不随彼茁之蓬；择地以生，能殊有大之杜。宜其比同心于先哲，冠美名于前古。兰在幽兮其芳满丛，士守业兮其道未通。入提携固在于高赏，播酷烈当于下风。宁使凋急景于散地，迫严凝于岁终。况复光阴惨烈，冰霰凄切。静而处顺，不得近于阶墀。长未当门，独遣冒于霜雪。艳歇红暗，茎萎紫折。惧之先鸣，掩氛氲而顿绝。於戏！兰与艾兮异味，薰与莸兮殊途。一室之人，虽当执我之契；十年之臭，尚可攘公之俞。嚣然此道，何有何无。嗟乎！兰无薰兮搴撷之所不及，士无文兮声华之所不立。傥一借于韶光，庶余香之可袭。
    ○渥洼马赋
    域中之宝，生乎天涯。天子之马，产乎渥洼。泽出腾黄，独降精于太乙；神开滇壑，固不涉于流沙。目散电兮彪驳，喙含丹而虎呀。蹑红云而喷玉，沾赤汗以攒花。望兮以久，来何晚耶。应图合牒，光我帝业。星通两瞳，月贴双颊。四蹄曳练，翻瀚海之霜华。一喷生风，下胡山之木叶。然后络以金羁，拂于鳞。睛射紫焰，梢垂绿丝。凝骄欲嘶，嚼凄锵之玉勒；叠影不顾，纷偃蹇之朱旗。皇矣帝彻，汉纲斯阙。凭百万之精劲，倚四夷之磔裂。屠蒲梢而亘大漠，指贰师而求汗血。谓灭没之未来，竟羁縻而不绝。有生必感，有感必通。通也不极，环之无穷。彼潢污之斗水，乃幽赞于神功。然后う沙卷浪于冯夷之宫，叠足侧身于ち沦之中。星精降兮河岳动，天驷入兮驽骀空。嗟武皇之英特，而牵其惑。欲能败度，侈多凉德。夏后九代，越天地之纪；穆皇八骏，荒帝王之则。而况金通月支，价及疏勒。悉复驰去，终无所得。此余吾之降生，解倒悬于中国。祈招，式昭德音。感激万古，凄凉至今。愿以求马之人为求贤之使，待马之意为待贤之心。
    ☆李逊
    逊，字友道，赵郡人，客居荆州。第进士，元和中累除京兆尹，改国子祭酒，检校礼部尚书，为忠武军节度使。长庆元年进检校吏部尚书，徙凤翔，入为刑部尚书。三年卒，年六十三，赠尚书右仆射，谥曰贞。
    ○游妙喜寺记
    越州好山水，峰岭重叠，逦迤皆见。鉴湖平浅，微风有波，山转远转高，水转深转清。故谢安与许询、支道林、王羲之常为越中山水游侣。以安之清机，询、道林之高逸，羲之之知止，虽生知者思过已半，乌知其又不因外奖，积成精邪？妙喜寺去郭二十里而近，通舟而到，积水四满，楼台在中。观其林叟、渔者，小艇短楫，求赢而来，得志而返。濯足击汰，声满山谷。又有丹素佳禽，弄吭清流，劈波投空，一一远去。时从事四五人，天气清爽，同登共览。因思羊叔子在襄阳，好风景，出铃ト，罢渔猎，登岘山。今古在怀，独立无对。存有令德，殁有令名。君子哉！逊赖圣时钦明，寰海无波，进无若人之才，退获若人之逸。登山望水，思泯幽寂，□霞草树，横在一目。非敢追踪羊公，亦复长揖王谢矣。时有从事李翱、僧灵彻请纪，故琢于片石云。时元和八月十五日记。
    ☆陈羽
    羽，江东人。贞元八年进士第二人，历官乐宫尉佐。
    ○明水赋（以“元化无宰，至精感通”为韵）
    彼美明水，含精自天。孤影流辉，乃凝空作润；万灵来享，故为酒称元。所以贵新涤虑，殷荐告虔。水本涵清，表至深之心著；明以比德，惟馨香之义全。想夫含气遥空，成形永夜。出阴鉴则凝清自美，对明烛则摇光相借。至诚所感，同就湿而流；大飨是资，若待神而化。斯可谓至精无关，明诚有孚。泛清月而乍融乍结，洗轻烟而若有若无。润而鲜，见湛露之濡金镜；兮洁，类清冰之在玉壶。至若高天委秋，皎月分彩。氤氲既合，精粹斯在。方昭德以降神，异趋下而归海。是知严而敬者其德大，洁而祀者其福倍，ム景命之不渝，岂成功之不宰。原夫明水之初化也，天子斋心，司ピ蒇事。望灵月，露阴燧。皎浮光，清泠在器。自无而有，知灵化之不测；应感而来，知神物之斯至。其或崇国祀，设方明。备礼乐，洁粢盛。用陶匏之器，荐茧栗之牲。秩神祗而配坐，望天地之含精。匪明水而神不降，无明水则祀不诚。是以明处作离，水居为坎。谅明水之潜化，本阴阳之所感。其名也合五行之德，其用也冠三酒之功。泊尔味淡，凝然色融。至馨无臭，至洁含空。则是水也，与灵物幽通。
    ☆张嗣初
    嗣初，贞元八年进士。
    ○乡老献贤能书赋（以“行艺昭洽，可升王庭”为韵）
    皇上尊教本，旌艺能。征乡举里选之人则哲，俾含光抱素之用必称。故讲信修睦之徒，坦然宏大；谦光素履之士，赫尔昭升。时乃正月初吉，乡老旁戾，奉简牍之词诣阙，倾葵藿之心献岁。且曰君不可以独理，必敷求以兼济。贤不可以失时，故修己而献艺。惟古训之是式，叶周官之旧制。自家刑国，率是道而克明；选贤与能，诚致远之不泥。逖览虞舜，稽古唐尧。明扬侧陋，惠访庶僚。由是金镜朗，玉烛调。礼崇俭约，乐奏咸韶。致王道之易易，启贤路之昭昭。岂不以道不远人，宏之在我。察言行之枝叶，执礼义为缰锁。惟仁是与，谅俾善以交修；在邦必闻，非据德而孰可。斯实义光前古，道冠百王。德政者介尔以昭进，学殖者暗然而日彰。贱不遐遗，邦教以顺乎九有；下无沉抑，圣谟犹洎于万方。矧乎职有司存，令申先甲。能自上而下下，诚德优而化洽。是以敦育德，礼穷经。激浮惰以食力，耨甫田于拾青。片善罔遗，君子何辞于在野；刍言式众，多士必见其盈庭。吾君于是纳远谋，守至正。钦若前典，申锡时命。曰酌尔之素德，竭尔之文行。俾敷奏沃余一人，而声教加乎万姓。是亦尊贤以崇德，致君而齐圣。丕休哉揭捍之道，成君人之大柄。
    ☆陆复礼
    复礼，贞元八年宏词第一人。
    ○珠还合浦赋（以“不贪为宝，神物自还”为韵）
    珠行藏兮，与道为邻。政善恶兮，感物生神。私以务贪，必去土而匿耀；光之崇俭，则还浦而归淳。我政无累，匪求而至。宛若中流，昭然明媚。对三光而分色，契一德而潜致。盈虚无关，不随月魄以哉生；往返有孚，殊异奔星之出使。徒见其表迹，罔知其奚自。睹映水之新规，谓沈泉之初弃。为人利也，且一贯以称珍；与众共之，虽十斛而不匮。然知此珠之感，惟政是随。当政至而则至，偶俗离而则离。人而无道兮不去何以，人而有德兮不复何为。止旧浦而可采，同暗投而在斯。质若累累，疑点缀于霄汉；色仍皎皎，终炫耀乎涟漪。且夫彼邦政悖，我则为不居之物；彼邦政闲，我则能应道而还。岂专巨蚌是剖，实惟无胫而走。将不贪以共存，非甚爱之能守。浦之不吝，任变化以往还；珠之员来，辩政理之奸不。诚可以孚，明可以久。处沙泥而有光，知进退而不苟。利用薄博，何必取之于龙颔；报德宏多，奚由得之于蛇口。其来也所以辅正，其去也所以戒贪。警循良之夕惕，俾傲很以知惭。勿以珠为蕴蓄，勿以珠为珍好。且还浦而难期，且离邦而难宝。将守之而勿失，在闲邪以存道。
    ○钧天乐赋（以“上天无声，昭锡有道”为韵）
    何上天之默默，有钧天之可名。盖德至而则至，从无声而有声。和乐发音，与梦寐而潜契；精诚自感，何耳目之能营。懿乎元德升闻，天降灵贶。匪同乎搏拊之和，岂在乎云霄之上。感夫心志，达乎肌肤。却万物而有喜，闻九奏而可娱。其静也寂寂，其动也于于。异霜天之钟应，同汉日之山呼。兮乍有，杳冥兮若无。表穆公之休烈，为简子之祥符。以遨以游，实我心之独得；不考不击，岂他人之是愉。惟兹至乐，信夫元造。非天私于二君，惟天飨于有道。不然，何融融泄泄，发于自然。万籁不杂，八音相宣。且降欢以入梦，知惟德之动天。实深乎骨髓之内，岂专于视听之前。惟寤语之有说，何言辞之能全。至哉！无金石之迭代，无宫商之先后。忽变化于合漠，韵铿锵于妙有。既登不死之福庭，自谐保生之仁寿。则知夫天可通兮，道可守。自感应之无差，知影响之不苟。降鉴匪遥，德音孙昭。鄙未善之周武，甚尽美之虞韶。岂独聆之兮四肢酣畅，感之兮心神洗涤。将使道德之不昧，必受如斯之殊锡者也。
    ☆崔教
    教，贞元中官陕虢都防御判官，监察御史里行。
    ○邵伯祠碑记
    有周氏历数既归，诞革商政，皇皇后帝，授元老于新邦。惟邵康公，钦若昊天，弼成周道。疑而无象，用而无方，辉动于幽阴，明光于上下，总三才之懿德，吊万姓之毒。
    在昔凤鸟鸣山，鳞虫跃舟，大人经纶贤智，为之请命。是故朝文王于丰阝邑，翊武王于孟津，与公旦夹辅成王，绍绥祖业，二后陟配，而修太平。当其嗣君幼立，群弟称乱，冢宰遘流言之谤，太保形不悦之辞。赋《鸱》而未归，感《狼跋》而旋悟。稽神谋而不私蔡叔，听天命而不惑姬公。呜呼！弃稷之道方盛，烈文之逊迪哲，贻叠庆以宁乱，儆微艰于后土。谁为不臣？我实有主。故《书》曰：“二公寅亮，分正邦国。”王在镐，所以殿兹陕西。自桃林抵流沙，尽神州之右地。六服群辟，会于京师。华戎稽首，咸听其训。不玩远物，而宾鬼方。允王保之，肆于时夏。万邦倚相，九命作伯。载以龙，执以桓圭。泱泱景风，自北而南。皇化有本，生人定性。贯以一德，革其二心。由是播为国经，聚作家道，施于夫妻，夫妻不敢不顺；行于父子，父子不敢不亲；睦于诸侯，诸侯述职；柔于百姓，百姓康。时无害气，律无竞风。蒙以庆云，润以膏雨。然后相洛邑，考清庙，翘有客以助祭，阐先王之大孝。故得周公受其龟食，仲尼称其麟趾。尧舜既没，淳源下衰，汤也不能止鸣条之师，武也不能无甲子之阵。生二代之末，而耻夏殷之事；出五兵之后，而怀揖让之风。则尚父阿衡，宜有惭色。启金以定变，归嘉禾于东征，惟周公执德不回；平其叛国，惟召伯诚明其道。克正孝孙，邦之延长，必有其自。向非布以恺悌，臻乎中庸，则不能期逾七百，祚迈三十。元命无纪，上天无功，权而代之，我制其数，王乃班宝玉以授瑞，册子孙而就封。为燕太伯，奄有辽碣。元牡鬯，与周始终。
    圣唐缵禹旧服，丕应天统，皇帝睿文韬武，光宅海隅，思二南而永怀故壤，礼十乱而修及废祀。贞元九年，龙集癸酉，连率姚公南仲宣风于陕，戒丰宫而新乎茇舍，慎听讼而树彼甘棠。齐爨既位，门阶有数。被以华虫之服，羞以陆海之俎。其或吹豳雅，击土鼓，歌鹊巢，舞行露。膻香彻达，悉烟雨，合乐六变，神可得而接矣。神实姬姓，卜其族以为尸；典有秩宗，设其官以为主。陕县令李晋肃，虔奉新政，恭惟昔贤，请刻石书，以慰余俗。征士家于太史，采命于古文，教虽不敏，敢作颂曰：
    相维宗周，王业既成。天命文王，召公乃生，遂佐文王，潜翊夷明。事纣得礼，伐崇有名。虐不得纵，祸不得萌。西土率顺，东邻圮倾。武王翦商，克集丕祚。惟公秉文，亦赞其武。乃放牛马，乃橐干橹。戎功告成，变化下土。三监淮夷，不率不循。叔旦徂征，王家遘屯。幼主蛊惑，王疑不信。王谓太保，诲予冲人。遂归周公，反风乃振。王谓二公，董正圻封。疆理天下，至于海邦，自陕而西，自陕而东。乃左乃右，一其庸功。惟德牧人，在周其召。武乱皆坐，君臣同道。惟棠有阴，惟梅有В。悠悠苍生，各禀其教。陕野莓莓，燕郊浩浩。二千余载，管磬在庙。草靡德风，山呼颂声。我思康公，勒石祠庭。
    ☆乌重允
    重允，字保君。少为潞州牙将，累迁河阳节度使，封张掖郡公。以讨吴元济功加检校尚书右仆射，转司空，进国公，长庆末同中书门下平章事，文宗初自天平军节度移镇兖海，加太子太师，兼领沧景。卒年六十七，赠太尉，谥曰悫。
    ○请德棣景三州归刺史收管奏
    臣以河朔能抗拒朝命者，其大略可见。盖刺史失其职，反使镇将领兵事。若刺史各得职分，又有镇兵，则节将虽有禄山、思明之奸，岂能一州为叛哉？据所以河朔六十年能拒朝命者，祗以夺刺史县令之职，自作威福故也。臣所管德、棣、景三州，已举公牒各还刺史职事讫。应在州兵，并令刺史收管。又景州本是弓高县，请却废为县；归化县本是草市，请废县，依旧属德州。
    ☆崔韶
    韶，宪宗朝官户部员外郎，与韦贯之善，贯之罢相，坐贬州刺史。
    ○重定赠工部尚书马畅谥议
    马畅承藉故业，历居通显，家富于财，以奢纵自处，不能抚安嫂侄，使之离析。其干进也，赴利如转圜；其居家也，操下如束湿。故时论鄙之。谨按《国史》：宇文士及居家侈纵，谥为“纵”。畅之行己，同于士及，请以“纵”为谥。
    ●卷五百四十七
    ☆韩愈（一）
    愈字退之，邓州南阳人，贞元八年进士。宪宗朝累官刑部侍郎，贬潮州刺史，移袁州，征为国子祭酒，迁京兆尹兼御史大夫，拜吏部侍郎。长庆四年卒，年五十七。赠礼部尚书，谥曰文。
    ○感二鸟赋（并序）
    贞元十一年，五月戊辰，愈东归。癸酉，自潼关出，息于河之阴。时始去京师，有不遇时之叹。见行有笼白乌、白瞿鹆而西者，号于道曰：“某土之守某官，使使者进于天子。”东西行者，皆避路，莫敢正目焉。因窃自悲：幸生天下无事时，承先人之遗业，不识干戈、耒耜、攻守、耕获之勤。读书著文，自七岁至今，凡二十二年，其行已不敢有愧于道，其间居思念前古当今之故，亦仅志其一二大者焉。选举于有司，与百十人偕进退，曾不得名荐书、齿下士于朝，以仰望天子之光明。今是鸟也，惟以羽毛之异，非有道德智谋承顾问、赞教化者，乃反得蒙采擢荐进，光耀如此。故为赋以自悼，且明夫遭时者，虽小善必达；不遭时者，累善无所容焉。其辞曰：
    吾何归乎！吾将既行而后思。诚不足以自存，苟有食其从之。出国门而东骛，触白日之隆景。时返顾以流涕，念西路之羌永。过潼关而坐息，窥黄流之奔猛。感二鸟之无知，方蒙恩而入幸。惟进退之殊异，增余怀之耿耿。彼中心之何嘉，徒外饰焉是逞。余生命之湮厄，曾二鸟之不如。汨东西与南北，恒十年而不居。辱饱食其有数，况策名于荐书。时所好之为贤，庸有谓余之非愚。昔殷之高宗，得良弼于宵寐。孰左右者为之先，信天同而神比。及时运之未来，或两求而莫致。虽家到而户说，祗以招尤而速累。盖上天之生余，亦有期于下地。盍求配于古人，独怊怅于无位。惟得之而不能，乃鬼神之所戏。幸年岁之未暮，庶无羡于斯类。
    ○复志赋（并序）
    愈既从陇西公平汴州，其明年七月，有负薪之疾，退休于居，作《复志赋》。其辞曰：
    居悒悒之无解兮，独长思而永叹。岂朝食之不饱兮，宁冬裘之不完。昔余之既有知兮，诚坎轲而艰难。当岁行之未复兮，从伯氏以南迁。凌大江之惊波兮，过洞庭之漫漫。至曲江而乃息兮，逾南纪之连山。嗟日月其几何兮，携孤嫠而北旋。值中原之有事兮，将就食于江之南。始专专于讲习兮，非古训为无所用其心。窥前灵之逸迹兮，超孤举而幽寻。既识路又疾驱兮，孰知余力之不任。考古人之所佩兮，阅时俗之所服。忽忘身之不肖兮，谓青紫其可拾。自知者为明兮，故吾之所以为惑。择吉日余西征兮，亦既造夫京师。君之门不可径而入兮，遂从试于有司。惟名利之都府兮，羌众人之所驰。竞乘时而附势兮，纷变化其难推。全纯愚以靖处兮，将与彼而异宜。欲奔走以及事兮，顾初心而自非。朝骋骛乎书林兮，夕翱翔乎艺苑。谅却步以图前兮，不浸近而逾远。哀白日之不与吾谋兮，至今十年其犹初。岂不登名于一科兮，曾不补其遗余。进既不获其志愿兮，退将遁而穷居。排国门而东出兮，慨余行之舒舒。时凭高以回顾兮，涕泣下之交如。戾洛师而怅望兮，聊浮游以踌蹰。假大龟以视兆兮，求幽贞之所庐。甘潜伏以老死兮，不显著其名誉。非夫子之洵美兮，吾何为乎浚之都。小人之怀惠兮，犹知献其至愚。固余异于牛马兮，宁止乎饮水而求刍。伏门下而默默兮，竟岁年以康娱。时乘间以获进兮，颜垂欢而愉愉。仰盛德以安穷兮，又何忠之能输。昔余之约吾心兮，谁无施而有获。疾贪佞之ㄜ浊兮曰吾其既劳而后食。惩此志之不修兮，爱此言之不可忘。情怊怅以自失兮，心无归之茫茫。苟不内得其如斯兮，孰与不食而高翔。抱关之厄陋兮，有肆志之扬扬。伊尹之乐于畎亩兮，焉富贵之能当。恐誓言之不固兮，斯自讼以成章。往者不可复兮，冀来今之可望。
    ○闵己赋
    余悲不及古之人兮，伊时势而则然。独闵闵其曷已兮，凭文章以自宣。昔颜氏之庶几兮，在隐约而平宽。固哲人之细事兮，夫子乃嗟叹其贤。恶饮食乎陋巷兮，亦足以颐神而保年。有至圣而为之依归兮，又何不自得于艰难。曰：余昏昏其无类兮，望夫人其已远。行舟楫而不识四方兮，涉大水之漫漫。勤祖先之所贻兮，勉汲汲于前修之言。虽举足以蹈道兮，哀与我者为谁。众皆舍而己用兮，忽自惑其是非。下土茫茫其广大兮，余壹不知其可怀。就水草以休息兮，恒未安而既危。久拳拳其何故兮，亦天命之本宜。惟否泰之相极兮，咸一得而一违。君子有失其所兮，小人有得其时。聊固守以静俟兮，诚不及古之人兮其焉悲。
    ○别知赋（送杨仪之）
    余取友于天下，将岁行之两周。下何深之不即，上何高之不求。纷扰扰其既多，咸喜能而好修。宁安显而独裕，顾厄穷而共愁。惟知心之难得，斯百一而为收。岁癸未而迁逐，侣虫蛇于海陬。遇夫人之来使，辟公馆而罗羞。索微言于乱志，发孤笑于群忧。物何深而不镜，理何隐而不抽。始参差以异序，卒烂漫而同流。何此欢之不可恃，遂驾马而回。山敖々其相轧，树蓊蓊其相扌雨浪浪其不止，云浩浩其常浮。知来者之不可以数，哀去此而无由。倚郭郛而掩涕，空尽日以迟留。
    ○明水赋（以“元化无宰，至精感通”为韵）
    古者圣人之制祭祀也，必主忠敬，崇吉蠲。不贵其丰，乃或荐之以水。不可以黩，斯用致之于天。其事信美，其义惟元。月实水精，故求其本也；明为君德，因取以名焉。于是命ピ氏，候清夜。或将祀圆丘于玄冬，或将祭方泽于朱夏。持鉴而精气旁射，照月而阴灵潜下。视而不见，谓合道于希夷；挹之则盈，方同功于造化。应于有，生于无。形象未分，徒骋离娄之目；光华暗至，如还合浦之珠。既齐芳于酒醴，讵比贱于潢污。明德惟馨，元功不宰。于以表诚洁，于以戒荒怠。苟失其道，杀牛之祭何为；如得其宜，明水之荐斯在。不引而自致，不行而善至。虽辞曲蘖之名，实处樽之器。降于圆魄，殊匪金茎之露；出自方诸，乍似鲛人之泪。将以赞于阴德，配夫阳燧。夜寂天清，烟消气明。桂华吐耀，兔影腾精。聊设监以取水，伊不注而能盈。霏然而象，的尔而呈。始漠漠而霜积，渐微微而浪生。岂不以德协于坎，同类则感；形藏在空，气应则通。鹤鸣在阴之理不谬，武啸于谷之义可崇。足以验圣贤之无党，知天地之至公。窃比太羹之遗味，幸希荐于庙中。
    ○伯夷颂
    士之特立独行，适于义而已。不顾人之是非，皆豪杰之士，信道笃而自知明者也。一家非之，力行而不惑者，寡矣；至于一国一州非之，力行而不惑者，盖天下一人而已矣；若至于举世非之，力行而不惑者，则千百年乃一人而已耳。若伯夷者，穷天地、亘万世而不顾者也。昭乎日月不足为明，乎泰山不足为高，巍乎天地不足为容也！当殷之亡、周之兴，微子贤也，抱祭器而去之；武王、周公圣也，从天下之贤士，与天下之诸侯，而往攻之，未尝闻有非之者也。彼伯夷叔齐者，乃独以为不可。殷既灭矣，天下宗周，彼二子乃独耻食其粟，饿死而不顾。繇是而言，夫岂有求而为哉？信道笃而自知明也。今世之所谓士者，一凡人誉之，则自以为有余；一凡人沮之，则自以为不足。彼独非圣人，而自是如此。夫圣人乃万世之标准也。余故曰：若伯夷者，特立独行，穷天地、亘万世而不顾者也。虽然，微二子，乱臣贼子接迹于后世矣。
    ○子产不毁乡校颂
</div>
    <div class="pagination">
<a href="全唐文_page315.html">上一页</a><span>...</span><a href="全唐文_page311.html">311</a><a href="全唐文_page312.html">312</a><a href="全唐文_page313.html">313</a><a href="全唐文_page314.html">314</a><a href="全唐文_page315.html">315</a><span class="current-page">316</span><a href="全唐文_page317.html">317</a><a href="全唐文_page318.html">318</a><a href="全唐文_page319.html">319</a><a href="全唐文_page320.html">320</a><a href="全唐文_page321.html">321</a><span>...</span><a href="全唐文_page317.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
