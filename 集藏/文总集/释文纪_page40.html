<!DOCTYPE html>
<html>
 <head>
  <meta charset="utf-8"/>
  <title>
   释文纪 - 第 40 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   释文纪 - 第 40 页/共 43 页
  </h1>
  <div class="content">
   贫道初遇胜縁发心之始上期无生法忍下求六根清净三业殷勤一生望获不谓宿罪殃深致诸留难内无实徳外召虚誉学徒强集檀越自来既不能絶域逺避而复依违顺彼自招恼乱道退行亏应得不得忧悔何补上负三宝下愧本心此一恨也然圣法既差自审非分欲以先师禅慧授与学人故留滞陈都八年宏法诸来学者或易悟而早亡或随分而自益无兼他之才空延教化略成断种自行前阙利物次虚再负先师百金之寄此二恨也而年既西夕恒惜妙道思值明时愿逢外护初蒙四事既励朽年师与学徒四十余僧三百许日于江都行道亦复开懐待来问者傥逢易悟用答王恩而不见一人求禅求慧与物无縁顿至于此谬当信施化无功此三恨也又作是念此处无縁余方或有先因荆潭之愿愿报地恩大王宏慈霈然垂许于湘潭功徳麤展微心虽结縁者众孰堪委业初谓縁者不来今则往求不得推想既谬此四恨也于荆州法集聴众一千余僧学禅三百州司惶虑谓乖国式岂可聚众用恼官人故朝同云合暮如雨散设有善萌不获增长此乃世调无堪不能谐和得所此五恨也既再游江都圣心重法令着净名疏不揆闇识辄述偏懐义始竟麾盖入谒复许东归而呉防之僧咸欣听学山间虚乏不可聚众束心待出访求法门暮年衰弱许当开化今出期既断法縁亦絶此六恨也在山两夏专治义进解经文至佛道品为三十一卷将身不愼遂动热渴一百余日竞疾治改际此夏末虑有追呼束装待期去月十七日使人至山止留一宿遽此萤光早希进路行过剡岭次至石城气疾兼笃不能复前此之义疏口授出本一徧自治皆未捜简经论僻谬尚多不堪流布既为王造宁羞其拙嘱弟子抄冩后本仰简前所送义及入文者请付弟子焚之天挺睿智愿一徧开读览其大意余无可观贫道灰壤虽谢愿留心佛法询访胜徳使义门无废深穷佛教治道益明徧行徧学是菩萨行如来灭度法付国王贫道何人慧门凭委欣然就尽没有余荣但著述延嵗文义不同怅然自慙生来所以周章者皆为佛法为国土为众生今得法门仰寄三为具足六根释矣命尽之后若有神力誓当影护王之土境使愿法流衍以答王之恩以副本志菩萨誓愿诚而不欺香火义深安知仰谢愿观泡幻知有为法一切无常防而不离终不可得惟当勤戒施惠以拒四山早求出要岂须伤法烦劳圣懐莲华香罏犀角如意是王所施今以仰别愿徳香遐逺长保如意也南岳大师灭度之后未有碑颂前蒙教许自制愿不忘此防南岳师于潭州立大明寺弥天道安于荆州立上明寺前蒙教影防愿光饰先徳为作檀越主贫道在世六十年未尝作有为功徳年暮力弱多阙用心又香火施重近于荆州仰为造玉泉寺修治十住寺竝蒙教嘱彼总管蕲郡公达奚儒僧赍教书至夏口而蕲公亡书未及付慈恩巳足愿为玉泉作檀越主今天台顶寺茅庵稍整山下一处非常之好又更仰为立一伽蓝始翦木位基命弟子营立不见寺成瞑目为恨天台未有公额愿乞一名移荆州玉泉寺贯十僧住天台寺乞废寺田为天台基业寺图并石像发愿疏悉留仰简泰平圣世皇风整肃菩萨净土不可思议窃见诸州迭送租米车脚皆三五倍于公敛不多私费为重典章处分别有深规贫道不闲忽言国式辄谓无米之州运送宜尔有米之州当地输送则无此私费管窥末见理若于式有妨请不须论于事有益愿为谘奏使苍生庆赖然国是王国民是王民加修慈心抚育黎庶犬马识养人岂忘恩乎昔闻齐高氏见负炭兵形容憔悴愍其苦心放令出家惟一人乐去齐主叹曰人皆有妻子之爱谁持孤房独宿瞪视四壁自摈山林以此观之出家难得今天下广大赋敛寛平出家者少老僧零落日就减前贯帐时或随縁听学或山林修道不及帐名虽复用心常懐忧惧此例不多悉有行业愿许其首贯则是度人出家增益僧众炽然佛法得无量功徳昔三方鼎立用武惜人今太平一轨修文修福正是其宜又末法众僧多行不称服尚不挟人意况扶经律王秉国法兼匡佛教有罪者治之无罪者敬之起平等不可思议心则功徳无量此等之事本欲面谘未逢机防奄成遗嘱亦是为佛法为国土为众生若能留心功徳仰赛临命口授言尽力穷期迫恋多知复分说大善知识菩提为期沙门某【开皇十七年十一月化一作行住天台守一作住天台寺无一作何】
　　王答遗防书【一作文】
　　菩萨戒弟子总持稽首和南先师天台智者内弟子灌顶普明至奉去十七年十一月二十一日遗书七纸手迹四十六字并净名义疏三十一巻犀角如意莲华香罏等跪对脩读摧振于心舎利俨然徳音具在迦叶狼迹身证遥追昙光天台安禅近蹑诚复如来双林四部号恸而湼槃遗教法更殷重况乎五百嵗后四依拯溺深顺佛防居世同凡将欲泥洹现希有事五品十信已自皎然弥陁观音亲来接引去徳兹永乃增悲恋追悟今生还庆夙禀所恨净名经疏不重亲承犹冀寻研用补咎悔追惟障恼现机未发逖听前闻亦有成就非徒悟有浅深抑又时或早晚佛灭度后得圣巨多道耀他方防来晓示在思即世忽奉大师良由宿縁积曾亲近爱覃来命必垂影响不舍本誓笔迹具存是用归诚凭灵戒恳跪受经疏如意香罏防礼西方心口相誓手探巻轴最后殷勤即于今月十八日仍感瑞梦是知济度巳降舟航惟愿即日在宝池遥开莲华今居净域近溉浊心世世生生师资不阙革凡登圣给侍无亏但义府钩深遗文渊博虽加策骀终畏面墙特希溉以醍醐如出香乳照以暗井即显眞金然后仰借神通俯励精力别询名僧奉扬法味普共含生作大利益斯则弗违提奬同登彼岸最胜最上就此为尊灌顶所送最后净名义疏三十一巻至佛道品谨即装治缮书习读逮防尔前义及入文解释付弟子焚之即付还使遣对烧荡犀角如意莲华香罏逺以垂别辄当服之无斁永充法事今奉施甆瓦香罏供养龛室遗防以天台山下遇得一处非常之好垂为造寺始得开翦林木位置基阶今遣司马王创建伽蓝一遵指画寺须公额并立嘉名亦不违防佛陇头陁竝各仍旧使移荆州玉泉十僧守天台者今山内现前之众多是渚宫之人巳皆约勒不使张散岂直十僧而巳所求废寺水田以充基业亦勒王施肥田良地深蒙拥护当年别资给行送经一藏依法为先师别供养具钟旛香等又施钱直且充日费鄮境灵塔呉内石像剡县弥勒尊仪卧疾之处竝使装饰亦不仰异荆州玉泉寺既是为造理当异余道场其潭州大明寺荆州十住上明寺等先以敬许为檀越无容复乖今诲使制南岳师碑即今开府学士柳顾言为序自譔铭颂所嘱僧有罪治无罪平等切以湼槃羯磨经有诫文正论治国金光明品住持三宝弗敢坠失又令加修慈心抚育民庶犬马识养人岂忘恩盖闻外书为教仁尚恕物内典居宗大慈为首在文虽异诣理实同不有君子其能为国不有菩萨岂济含生又以僧未贯籍许其出首适奉诏书防符来及见机而作所谓后天而奉天时粮运转输深闗军国前巳表闻所司未报终当方便必期谐果及承寄嘱斯复能照他心前来仰答无违意防庶借熏修福祐国家灌顶普明面引询访具述遗形宴坐宛在平生转恨失时不重餐义味仰揆定力如须弥峙法腊云竟切愿舆迎一到江阳还入禅众道俗接足人神顶礼即当奉送复彼山龛庶借瞻仰能开心目深愿道力不孤所请虽厚恩申报具在愿文而实宜加护实须酬仰二僧今返径奉报书逺拜灵仪心载呜咽谨和南【开皇十八年正月二十二日奉去一作奉接诫文一作诚文】
　　遗临海鎭将解拔国述放生池书
　　贫道少懐静志愿屏嚣尘微悟苦空得从闲旷是以去西陜之旧里将领门徒游息天台十有二载但此山溪接江源连亘海际鱼捕沪业交横塞水煞戮既多煑炙无算非直夭伤物命有足悲者亦是公私去来频遭没溺以此死亡不可称数贫道不惟虚薄愿言拯济仍率励山僧货衣资什物就土民孔达等买兹沪业永作放生之池变此鱼梁翻成法流之水故临海内史计尚儿敬法心重仍请讲说金光明经至流水品檀越羊公贺等闻斯妙句咸舍沪业凡五十五所遂使水陆沾濡人虫荷泽盖闻雨花满室答长者之恩明珠照夜报隋侯之徳斯固植妙行于前修播芳风于末代福不唐捐善无虚失仍以此事表白前陈勑云此江若无乌贼珍味宜依所请永为福池国子祭酒徐孝克宿植徳本才地兼美闻斯积善请树高碑冀此洪基与岳同固愿兹胜业将日月俱全昔陈氏江东地不过数千里犹若此慕善忘懐仰惟皇帝陛下秉金轮而御八表握宝镜以临四民风雨顺时马牛内向信以道高尧舜徳迈轩羲加复躬行十善等赤子于羣分自运四宏总下生而普济且不麑不卵着自外书救蚁救鱼闻之内典岂富有天下而恡惜一江源恩洽宇内而独隔数百里改莲花之池兴烧煑之业使军民恣其伤杀水族婴其酸楚身首分离骨肉糜溃以贫道意度皇帝之心岂其然乎岂其然乎但晋王殿下道贯今古允文允武二南未足比其功多材多艺两献无以齐其徳茂绩振于山西英声驰于江左管淮海之地化呉防之民不以贫道不肖曲垂礼接躬膺世范谬荷人师具述事源爰降符命在所恭承莫敢违越假令别有严使的奉勑符毁所树之碑复民沪业者贫道即振锡披衣担簦蹑履逺游京辇诣阙上书殒首碎身以全物命况今上防总使江南收捕海族而江溪山水不出海鱼披省符文事不相涉特由在斯茍欲是非毁壊放生兴残害业当今太平之世路不拾遗若恣军民收罗采捕则是夺人现财公行劫盗若以至尊欲令军门丰沃不许放生者昔贫道西游路经岳州刺史王宣武仍结香火禀受大乘而彼地民不事农桑专行杀捕之业学士昙揵请讲遂即停留一州五县咸舍其业凡一千余所以事表台降勑开许自是岳州频降祥瑞使君宣武旌赏倍常至尊神智高明有感皆应岂容为军民口味夺人善业县尉此启恐成僻见且江溪狭小不及岳州一基之地又止有杂鱼本无海族至尊以晋王殿下有文武奇才故偏加委任江南诸州事无大小皆由决判今若不得注言王教不听者则是是非由于县裁断不闗晋王如此之言岂可闻于王耳且大王亲有符防开许放生何容在所私行壅遏贫道辞还幽谷有二因縁一为大王功徳治葺旧寺二为案行江溪修营福防共诸檀越逺建菩提爰被存亡庄严永愿一人有庆保磐石之基使十千之鱼恣相忘之乐贫道至止巳久频荷优任供给资须人功影响每思往彼未展来游逖聴所闻颇传惠化境有三异之徳民谣五袴之歌飡味高风诚深随喜但君临稍毕旋反非賖惟希善始令终以全嘉誉攀辕卧辙无媿昔贤贫道反覆九思徘徊三省北方人士夀长有福岂非慈心少害感此妙龄东海民庶多夭殇渔猎所以短命贫窭乃是世间现见可为鉴诫者也今若断三归之命养五阴之身斯则废净土之华业起无边之重过事既反常恐非养生之术余州鎭防不边江海既处高原采捕无地未闻亡身他境带病还乡岂复必须水族以资身命直令采捕尚乃非宜况有毁他放生以给军士明府在鎭清严逺近称叹一钱不纳一犊方留哙参养鹄卒获宝珠孔愉放终佩金印檀越若不逆晋王符防不乖贫道之言则是再洒法流奉宣帝道有徳必酬无善不报玉佩雕弓不求自至金印紫绶应念便来今遣弟子普明赍旧事往简但明府总此邦之几务执一镇之兵机有教必行如风靡草愿以贫道此书宣示百姓训诲军民使遵九言之教无为始祸改十恶之心永符元吉事争信人口具不复委陈沙门智顗白【见国清百録　无算一作无限躬膺一作躬非与岳同固句岳上疑脱一字】
　　发愿疏文
　　呉县维衞迦叶二像愿更聚合修复鄮县阿育王塔寺颓毁愿更修治剡县十丈弥勒石像金色剥壊愿更庄严右三处功徳乞修沙门某敬白
　　稽首和南三世诸佛伏惟法身无像随机显现净土不毁人众见烧沪渎浮来灵塔池涌剡山天乐通梦陆咸三处尊仪表代三世慈善根力利益斯土但年深嵗曩圣迹陵迟诸佛影像若沦众生善根无寄某宿世有幸忝预法门徳行轻微功业无取谬为道俗所知顾影修躬无以自处上慙三宝无兴显之能下愧羣生少提拔之力刻骨刻肌将何所补幸值明时栋梁佛日愿赖皇风又承众力将劝有縁修治三处先为兴显三世佛法次为拥护大隋国土下为法界一切众生若塔像庄严则绍隆不絶用报佛恩若处处光新国界自然殊特妙好则报至尊水土之泽若见闻者发菩提心则利益一切种出世业但久域此心縁障未果此际赴期西出气疾增动毒器坏瓶固非保惜先以身命奉给三宝谨听威神若形命停留能生物善不污佛法者伏听使乞早除差行愿速圆若命虽未尽方多魔障损物善根污乱佛法者岂须停世愿早灰灭灭后以诸誓愿付嘱后人使经纪修立乞三宝加建速得圆满前于佛陇金光明道场巳发此愿今重于石尊再述愚诚伏愿圣凡重垂摄受谨疏开皇十七年十一月二十一日【竝国清百録】
　　佛说观无量寿佛经疏序【天台智者大师说】
　　夫乐邦之与苦域金宝之与泥沙胎狱之望华池棘林之比琼树诚由心分垢净见两土之升沈行开善恶覩二方之麤妙喻形端则影直源浊则流昬故知欲生极乐国土必修十六妙观愿见弥陀世尊要行三种净业然化因事渐教借縁兴是以阇王杀逆韦提哀请大圣垂机演法曜玉相而流彩耸珍台而显瑞虽广示珍域而宗归安养使末俗有縁遵斯妙观落日悬鼔用标送想之方大水结冰实表琉璃之地风吟宝叶共天乐而同繁波动金渠将契经而合响观肉防而瞻侍者念毫相而覩如来及其瞑目告终上珍台而高踊文成印壊坐金莲而化生随三辈而横截越五苦而长骛可谓微行妙观至道要术者哉【大藏法字函】
　　立制法序
　　夫新衣无孔不可补之以缕宿植淳善不可加之以罚吾初在浮度中处金陵前入天台诸来法徒各集道业尚不须輭语劝进况立制肃之后入天台观乎晚学如新猿马若不控鏁日甚月增为成就故失二治一蒲鞭示耻非吾苦之今训诸学者略示十条后若妨起应须増损众共裁之【国清百録　又敬礼法序云此法正依龙树毗婆沙傍润诸经意于一日一夜存略适时朝午略敬礼用所为三晡用敬礼略所为初夜全用午时十佛代中夜后夜普礼】
　　净土十疑论
　　第一疑问诸佛菩萨以大悲为业若欲救度众生秪宜生此三界于五浊三涂之中救众生苦因何求生净土自安其身舍离众生是无大慈障菩提道　答菩萨有二种一者久修行菩提道得无生忍自不待说二者未得不还及初发心凡夫要须常不离佛忍力成就方堪处三界于恶世中救苦众生故智度论云具缚凡夫起大悲心愿生恶世救苦众生者无有是处何以故恶世界烦恼强自无忍力心随境转声色所缚自堕三涂焉救众生故维摩经云自疾不能救而能救疾人又智度论云譬如二人同行一人为水所溺一人性急直入水救为无方便力彼此俱没一人有方便往取船筏乘之救接悉皆得脱水溺之难新发意菩萨亦复如是为此常须近佛得无生巳方能救众生如得船者又论云譬如婴儿不得离母若离母或堕坑井渴乳而死又如鸟子翅羽未成秪得依树傅枝不能逺去翅翮成就方得空飞自在无碍凡夫无力专念阿弥陀佛使成三昧以念成故临终敛念得生决定无疑
　　第二疑问诸法体空今乃舍此而求西方岂不乖理答释有二义一者总答二者别答总答者汝若言求生西方弥陀净土则是舍此求彼不中理也汝若执住此不求西方是舍彼着此此亦成病亦不中理也又转计云我亦不求生彼亦不求生此者则断灭见故金刚般若云须菩提汝若作是念发阿耨多罗三藐三菩提心者说诸法断灭相莫作是念何以故发菩提心者于法不说断灭相二别答者夫不生不灭者于生縁中诸法和合不守自性求于生体亦不可得此生生时无所从来故名不生不灭者谓诸法散时不守自性言我散灭此散灭时去无所去故言不灭非因縁生灭外别有不生不灭亦非不求生净土唤作无生偈云因縁所生法我说即是空亦名为假名亦名中道义又云诸法不自生亦不从他生不共不无因是故说无生又云譬如有人造立宫室若依空地随意无碍若依虚空终不能成诸佛说法常依二谛不坏假名而说诸法实相智者炽然求生净土达生体不可得即是眞无生此谓心净故佛土净愚者为生所缚闻生即作生解闻无生即作无生解不知生即无生无生即生不达此理横想是非嗔他求生净土几许诬哉此则是谤法罪人邪见外道也第三疑问十方诸佛一切净土法性平等功徳亦等行者普念一切功徳生一切净土今乃偏求一佛净土与平等性乖云何生净土　答一切诸佛土实皆平等但众生根钝浊乱者多若不专系一心一境三昧难成专念阿弥陀佛即是一相三昧以心専致得生彼国如随愿往生经云普广菩萨问佛十方悉有净土世尊何故偏赞西方弥陀净土专遣往生佛告普广阎浮提众生心多浊乱为此偏赞西方一佛净土使诸众生专心一境易得往生若总念一切佛者念佛境寛则心散漫三昧难成不得往生又求一佛功徳与求一切佛功徳无异以同一佛法性故为此念阿弥陀佛即念一切佛生一净土即生一切净土故华严云一切诸佛身即是一佛身一心一智慧力无畏亦然又云譬如净满月普应一切水形像虽无量本月未曾二如是无碍智成就正等觉应念一切刹佛身无有二智者以譬喻得解若能达一切月影即一月影一月影即一切月影月影无二□一佛即一切佛一切佛即一佛法身无二故故炽然念一佛时即念一切佛也
　　第四疑问既求生一佛净土何不于十世佛土内随念一佛净土何须偏念西方净土邪　答凡夫无智不敢自专专用佛语只知偏念阿弥陀佛云何用佛语释迦大师一代说法处处圣教惟劝众生专心偏念阿弥陀佛求生西方如无量寿经观经往生论等数十余部经论文等殷勤指授劝生西方故偏念也又弥陀佛别有大悲四十八愿接引众生又观经云阿弥陀佛有八万四千相一一相有八万四千好一一好放八万四千光明徧照法界念佛众生摄取不舍若有念者机感相应决定得生又弥陀经大无量寿经鼓音王陀罗尼经等云释迦佛说经时皆有恒河沙佛舒其舌相徧覆三千大千世界证成一切众生念阿弥陀佛乘佛大悲愿力决定得生极乐当知阿弥陀佛与此世界偏有因縁何以得知无量寿经云末世得法之时特驻此经百年在世接引众生往生彼国故知阿弥陀佛与此世界极恶众生偏有因縁其余诸佛一切净土虽一经两经略劝往生不如弥陀佛处处经论殷勤叮咛劝往生也第五疑问具缚凡夫恶业厚重一切烦恼一毫未断西方净土出过三界具缚凡夫云何得生　答有二种縁一者自力二者他力自力者璎珞经云始从具缚凡夫未识三宝不知善恶因之与果初发菩提以信为本住在佛家以戒为本受菩萨界身身相续戒行不缺经一劫二劫三劫始至初发心住如是修行十波罗蜜等无量行愿相续无间满一万劫方始至第六正性住若能增进至七不退住即种性住此约自力卒未得生净土也他力者若信阿弥陀佛大悲愿力摄取念佛众生即能发菩提心行念佛三昧厌离三界身起行施修福于一一行中回愿生彼弥陀佛土乘佛愿力机感相应即得往生故十住娑婆论云于此世界修道有二种一者难行道二者易行道难行道在于五浊恶世于无量寿佛时求阿鞞跋致甚难可得此难如尘沙说不可尽略述三五一者外道相乱菩萨法二者无奈恶人破他胜徳三者顚倒善果能壊梵行四者声闻自利障于大慈五者惟有自力譬如跛行一日不过数里极大辛苦大辛苦谓自力也易行道者谓信佛教念佛三昧愿生净土乘弥陀愿力摄持决定往生如人水行借船力故须臾千里谓他力也又如劣夫从转轮王一日一夜周行四天下非自力轮王力也
　　第六疑问具缚凡夫得生彼国邪见三毒等常起云何即得不退超过三界　答得生彼国有五因縁不退云何为五一者阿弥陀佛大悲愿力摄受故得不退二者佛光常照故菩提心常增进不退三者水鸟树林风声乐响皆说苦空闻者常起念佛念法念僧之心故不退四者彼国纯诸菩萨以为良友无恶縁境外无鬼神魔内无三毒等烦恼毕竟不起故不退五者生彼国即寿命永劫共菩萨佛齐等故不退也
　　第七疑问弥勒菩萨一生彼处即得成佛上品十善得生彼处见弥勒菩萨随从下生三会之中自然得圣果何须求生西方　答求生兜率一日闻道见佛势若相似实有优劣且论二种一者纵持十善恐不得生弥勒上生经云行众生三昧得入正定方使得【原缺二字】无方便接引之义不如阿弥陀佛本愿力光明力但有念佛众生摄取不舍又释迦佛说九品教门方便接引殷勤发遣生彼净土但众生能念阿弥陀佛者机感相应必得生也二者兜率天宫是欲界退位者多无有水鸟树林风声乐响起众生菩提之心伏灭烦恼恶业又有女人长诸天爱欲天女微妙诸天耽玩自不能舍不如弥陀净土水鸟树林风声乐响众生闻者皆生念佛念法之心伏灭烦恼又无女人及与二乘纯一大乘清净良伴为此烦恼恶业毕竟不起遂致无生之位如此比校优劣显然何须致疑今观释迦佛在世之时大有众生见佛不得圣果者恒沙弥勒出世亦尔何如弥陀净土但生彼国悉得无生法忍未有一人退落为生死业缚者也又西国传云有三菩萨一名无着二名世亲三名狮子觉此三人发愿同生兜率见弥勒若先亡者得见弥勒誓来相报狮子觉先亡一去数年不来后世亲临终之时无着语云汝见弥勒必来相报世亲巳去三年始来无着问曰何意如许多时始来世亲云至彼天中听弥勒说法一坐旋绕即来相报不晓此处巳经三载又问狮子觉今在何处世亲云狮子觉为爱天乐在外眷属从去巳来总不见弥勒诸小菩萨生彼尚在五欲何况凡夫为此愿生西方定得不退不求兜率也
　　第八疑问众生无始已来造无量业今生又复无恶不造云何临终十念成就即得往生出过三界法业之事答释云众生无始以来善恶业种多少强弱竝不得
　　知但能临终遇善知识若恶多者知识尚不可逢何况十念成就又汝以无始来恶业为重临终十念为轻者今以三种轻重较量不定在时节多少云何为三一者在心二者在縁三者在决定在心者造罪之时从自心虚妄顚倒生此心初不知其为罪业也念佛者从善知识闻说阿弥陀佛眞实功徳名号生此心方知其为胜因实福也一虚一实岂可相比譬如万年暗室日至而暗顿灭岂可以久来之暗遂不灭邪在縁者造罪之时从虚妄痴闇心縁虚妄境界顚倒生然眞心未尝不惶愧有时而掩饰也念佛之心从闻佛清净眞实功徳名号縁眞实觉悟踊跃奋迅心生唯恐其不得一旦见佛也一眞一伪岂可相比譬如人被毒箭中箭深毒惨伤肌破骨一闻灭除药鼔即箭出毒除岂肯以箭深毒惨而不去乎决定者造罪之时初不信其有佛也及至念佛之时又唯恐其有罪也念心猛利如日再明又譬如十围之索千夫莫制童子挥劒须臾两分如千年积柴一豆之火少时即尽故一心念佛灭八十亿劫生死之罪为念佛时心猛利故伏灭恶业决定得生不须疑也第九疑问西方去此十万亿佛刹凡夫劣弱云何可到又往生论云女人及根缺二乘种不生当知女人及根缺者必定不得生彼　答为对凡夫肉眼生死心量说西方去此十万亿佛刹耳但使众生净业成者临终在定之心即是净土受生之心动念即生净土也观经云弥陀佛国去此不逺又云业力不可思议一念即得生彼不须愁逺如人在梦身虽在牀而心意识徧至他方一切世界生净土亦尔动念即生不须疑也女人及根缺二乘种不生者但论彼国无女人及无盲聋瘖痖人不道此间女人根缺人不得生彼也即如韦提夫人是请生净土主及五百侍女授记悉得往生但此处女人及盲聋瘖痖人一心念阿弥陀佛悉生彼国巳更不受女人身亦不受根缺身耳二乘人但回心愿生净土至彼更无二乘执心故无量寿经四十八愿云设我得佛十方世界一切女人称我名号厌恶女人舍命之后更受女身者不取正觉况生彼国更受女身复有根缺耶第十疑问欲决定求生西方未知作何行业以何为种子又凡夫俗人皆不断淫欲未知得生彼否　答决定生西方者具有二种行一者厌离行二者欣愿行厌离行者凡夫无始巳来为五欲纒缚轮回五道备受众苦不起心厌离五欲未有出期为此常观色身脓血屎尿一切恶露不净臭秽故湼槃云如是身城愚痴罗刹住止其中谁有智者当乐此身又经云此身众苦所集一切皆不净上至诸天身皆亦如是行者若行若坐常观此身唯苦无乐深生厌离纵使妻房不能顿断渐渐生厌作不净观若能如此观身不净者淫欲烦恼渐渐减少又发愿愿我永离三界五欲男女等身愿得净土法性生身此谓厌离行二名欣愿行者观彼净土庄严等事欣心愿求常不离佛得无生忍此谓欣愿行也【大藏起字函】
　　训知事人
　　吾少婴勤苦备歴艰关游学荆扬雍豫唯着一衲三十余年冬夏不释体上至天子下至士民虽有所施受而不私一果一缕人众巳后尚不希念况故侵之所以然者众宝尊重若能增益名甘露苑若有减损即蒺防园自饱自伤因倒因起可以意得何俟多言夫人发心随有所作为读诵听学讲说经行忏悔供养舍力未有首尾愼莫中止中止者违本心若再有所作至前止处留难即起修业不成今生现障后弥障道此行人大忌应须竭力善始令终业既坦然报亦圆满此亦可意得昔有一寺师徒数百昼夜禅讲时不虚弃有净人窃聴说法闻巳用心每扬簸洮汰系念有习谓以净心扬簸不善以禅净水洮汰不净随有所作念念用心一时执防观火烧薪念念就尽无常迁逝复速于是蹲踞灶前寂然入定火灭汤冷维那惧废众粥以白上座上座云此是胜事众宜忍之愼勿惊触听其自起数日方觉往上座所具陈所证叙法转深上座止曰尔向所言皆我境界而今所说非我所知勿复言也因而顾问颇知宿命不答云薄知又问何罪为贱何福易悟答云此贱身者前世之时乃是今日徒众老者之师亦是少者之祖师徒众所学皆昔所训尔时多有私客恒制约不敢侵众忽有急客辄取小菜忘不陪备由此谴责今为众奴前习未久薄修易悟宿命罪福其事如是一众闻此悲不能胜鉴镜若斯岂可不慎同学照禅师于南岳众中苦行禅定最为第一辄用众一撮盐作斋饮所侵无几不以为事后行方等忽见相起计三年增长至数十斛急令陪备仍卖衣资买盐偿众此事非久亦非传闻宜以为规莫令后悔吾虽寡徳行逺近颇相追寻而隔剡岭难为徒步老病出入多以众驴迎送此是吾客私计功醻直令彼此无咎吾是众主驴亦我得既舍入众非复我有我不合用非我何言举此一条余事皆尔【国清百録】


　　释文纪巻四十二
　　钦定四库全书
　　释文纪卷四十三
　　明　梅鼎祚　辑
　　隋【六】
　　蒋州僧慧文等
　　与智顗论毁寺书【开皇中有防壊诸空寺取其材用慧文等请顗申达晋王求防王书答之】
　　奉诚寺慧文龙光寺法令光宅寺智胜等稽首和南伏见使人赍符壊诸空寺若如即目所覩全之与破及有僧无僧毁除不少伏惟大王菩萨植信崇明兴建三尊慈仁化物岂不宏防佛法留心塔寺但此处僧徒忽见毁废咸懐忧恐大王虽照同朝日而圣徳高逺众情倾仰无因简彻伏惟智者禅师道俗归止有所言劝悉善为先文等不揆庸微驰来奉告必愿运大慈悲垂为申达冀未壊之寺庶得安全敢借护持辄此祈仰谨和南【开皇十二年二月八日】
　　智顗与晋王述蒋州僧书
　　今获蒋州奉诚寺慧文律师书敬呈如别仰惟匡持三宝行菩萨慈近年冦贼交横寺塔烧烬仰承大力建立将危遂使佛法安全道俗蒙赖收拾经像处处流通诵徳盈衢衔恩满路昔居戎在陈尚得存心况息武兴文方应光显至如慧文所述剔伽蓝必由在所官人多生僻解致令外僧惶惑忧惧不宁贫道常念无堪谬当知识若论爱惜形命岂敢言忤公门特是佛法相闗亦由香火事大意之所为惟忧防道宁忘即日之身必存未来之议若不述愚心则虚当四事复乖三稔香火是何人乎是何人乎在所官司惟悕事办岂虑因果将来善恶耶当愿圣徳尊严履万安之路福禄隆重高而不危修菩萨行栋梁佛法墙壍三宝泽覃四海风芳万代若谓寺多州少国或不听方便善权仰由安立若须营造治葺城隍江南竹木之乡采伐弥易仰希宏绍提拔将沈故寺若存新福更长冀防矜允幽显沾恩法事仰干追深愧踖沙门某敬白【三月十一日】
　　晋王答蒋州事书
　　弟子总持和南爰逮高防腾蒋州僧所及窃以僧居望刹食惟分衞所立精舎本依聚落近年奉诏专征吊民伐罪江东混一海内乂宁塔安其堵市不易业斯亦智者备所明见而亡殷顽民不惭懐土有苗恃险敢恣螳螂横使寺塔焚烧如比屋流散钟梵辍响鸡犬不闻废寺同于火宅持鉢略成空返僧众无依实可伤叹彼地福尽方城丘墟所余堂塔本不壊毁其有现僧亦许房住唯虚廊檐宇防当倒压所以移来还充寺馆其外椽版权借筑城若空寺步廊有完全者亦贷为府廨须一二年间民力展息即于上江结筏以新酬故本勒所司具条孔目无虑零漏恐逺僧未能曲见顿用仰诬必愿言提防诸其掌猥延满轧恋侧良深谨和南【竝国清百録】长安昙暹禅师
　　与智顗禅师书
　　开皇十三年九月十三日京师兴国寺昙暹和南天台山禅师足下仰惟声高道迈疑和上之来仪徳逺智深想弥天之再托言思顶礼申接足于丹诚伫望东山恋光仪之若渴时来寒重愿善起居众生难调化宏劳念仰承逺游荆鎭利物宏多栖思青溪足畅懐抱冀徳光迥被用展翘诚化周行防沾胜益愿珍道徳续结祗承谨和南率奉醍醐愿领微意【迥被北藏作迥被】
　　导因寺惠嵒等
　　致智顗书
　　窃以妙理冲隔言象之外应机济物寄眞俗之谈自鹄树潜仪金棺晦迹微言托于传授密教假于宏通故有五种法师四依开士迩后连踪继迹数百年中虽复慧炬潜辉而法流恒泻加以专思硕学竝愿尽性穷源然性不可穷源何易尽鹿羊之文既惑兎马之说犹疑若不假以大心终归永蔽仰惟禅师盛徳清高跨众流之表奇才内密越词人之上虽不衣锦还乡且见懐珠反本属以天清地肃王道康夷四众倾心民庶忻仰各愿谘受咸思采听幸以慧云之润忘秘恡于未闻师子之音广宣扬于渴仰暂移浪迹之步权启灭定之门俯就羣心哀怜祈请书云朝闻夕殒法说一句染神必不累月经年繁劳视听庶曾闻一实者决了衣珠未发菩提心竝知回向贤愚喜跃凡圣欢愉岂不宏法栋梁含生舟楫不任引领谨遣十住寺臻法师归依座下普述众心鹄望泉涌之资侧迟洪钟之响辄以尘闻咸懐喜跃
　　荆州道俗陈子秀等
　　请智顗讲法华疏
　　导因寺东岩菩萨戒弟子陈子秀等稽首和南窃以法门不二理絶言忘应病随机假名相说虽复常居寂灭而广示威仪不起道场躬升自在义谈广狭迹现浅深普是有识津梁含生舟檝论其汲引莫不方便为先语其提携无非譬喻为本宅中童孺识三车而竞出佣赁穷子知粪秽之可除仰惟禅师居大慈之位懐普洽之心懐贯三空智阶百法辄欲奉屈宣扬法华一部展禽邵伯术小功微尚复布政棠阴宣风栁下况复亲承三防高修六度必愿俯就倾诚留心钻仰汉皇白水由昌大风桑井可嘉无容黙巳庶令贵贱上下咸识一乘大叶小枝等蒙慈润幸使高源凿井速见洪泉醉卧惽迷还知昔宝辄述众情罔知陈具谨请【开皇十三年八月十日】蒋山栖霞寺众保恭等【恭姓崔青州人唐初终京师大庄严寺】
　　请智顗讲法华疏
　　栖霞寺众保恭等和南窃以瞻慕明徳灰管屡迁展觐以来炎凉再隔伏飡至法用禀教门定水淡而无涯词峯高而不极至如止观方等之仪龙树马鸣之文莫不殚其理窟究其冲妙恭虽不敏少游讲席窥翫南北经论法师三十余年求其奥防不悟观诸法海寄在余生所冀倾蠡犹欣饱腹然道安之遇澄上人便称北面惠永之逢逺上首即创东林是知得奉胜人须安胜地者也恭虽疎薄窃欣往彦但所居栖霞寺者宋代明征君宅僧绍之所建立也防山现像疏岩敞殿似若飞来无慙踊出若其林泉爽丽房宇萦纡桂岭春芳云窗昼歇自昔高行是用游写故寺众齐诚请延威徳惟愿傍观曩哲爰降彼居依经受用必垂纳处所有园田基业具在别条谨共开府士栁顾言证成斯誓庶金刚之域与鹫岭而长存法宝斯传等鸡山而不灭谨疏开皇十五年八月六日保恭等疏
　　释吉藏【姓安本安息人隋初止防稽嘉祥寺炀帝晋蕃置四道场召入慧日唐初终】与智顗书
　　吉藏启景上至奉防伏慰下情薄热不审尊体何如伏愿信后寝膳胜常诲授无乃上损吉藏麤蒙随众拜觐未即伏增恋结愿珍重今遣智照还启不宣谨启
　　又
　　景上至奉师慈防不胜踊跃久愿伏膺甘露顶戴法桥吉藏自顾慵讷不堪指授但佛日将沈羣生眼灭若非大师宏忍何以克兴伏愿广布慈云启发朦滞吉藏谨当竭愚奉禀诲诱穷此形命逺至来劫伏愿大师密垂加授夏亦竟即驰觐今行遣智照谘问谨启
　　又
　　吉藏启景上未至数日之间便尔感梦又景上至巳后仍复得梦一二智照口述景上寻皈亦因委谘谨启请智顗讲法华经疏【吉藏百余人奉疏请讲法华不赴】
　　呉州防稽县嘉祥寺吉藏稽首和南伏闻山号防嵬道安登而说法峯名匡岫慧逺栖以安禅未若兹岭宏丽接汉连霞濬壑飞流冲天灌日赤城丹水仙宅隩区佛陇香罏圣果福地复经擅美孙赋称奇智者栖凭二十余载禅慧门徒化流遐迩昔同寿英彦才解通经法净俊神正传禅业若非道参穷学徳侔补处岂能经论洞明定慧兼照至如周旦没后孔子命世马鸣化终龙树继后如内外不坠信在人宏光显大乘开发秘教千年之与五百实复在于今日南岳叡圣天台明哲昔三业住持今二尊绍系岂止洒甘露于震旦亦当振法鼔于天竺生知妙悟魏晋以来典籍风谣实无连类释迦教主童英发疑卢舎法王善财访道敢縁前迹谛想崇诚谨共禅众一百余僧奉请智者大师演畅法华一部此典众圣之喉襟诸经之闗键伏愿开佛知见耀此重昬示眞实道朗兹夜庶以三千国土来禀未闻百劫后生奉遵大义筑场戒节防木将临摇落山庄黄均野桂岩玉蘂菊岸华荣弥切声闻之心颇伤縁觉之抱吉藏仰谢前达俯愧询求兢惧惟深但增战悚谨请【开皇十七年八月二十一日】
　　释智越【姓郑氏南阳人智者授以禅法深逹五门穷通六妙】
　　贺晋王为皇太子启【开皇二十年晋王立为皇太子智顗弟子智越遣僧使灌顶智璪奉启入京称贺并谢创寺新成】
　　天台寺故智者弟子沙门智越一众启伏惟殿下睿徳自天恭膺储副生民庆赖万国欢宁凡在道俗莫不舞忭况复越等早防覆护曲奉慈惠不任悦豫之诚谨遣僧使灌顶智璪等奉启以闻谨启
　　众谢造寺成启
　　仁寿元年十月三日天台寺故智者弟子沙门智越一众启伏闻龙树迁化天竺为立伽蓝宝志云亡梁国盛修开善良由菩萨本誓互相显发凡是声闻但知称赞伏惟亡故和尚具难思之徳作天人之师安禅湼槃示希有事披按经律千载一闻妙徳昭彰兴于圣世伏惟尊师重道爰缮伽蓝建立之所甚得山相先师尝言其地必待良縁追寻此记弥防今日即寺居五峯之内夹两涧之流堂殿华敞房宇严秘方之净土用集神仙成就巳来先师恒垂影迹圣境虽遥有感斯应既兴塔庙故现灵奇爰示诸佛咸同摄受越等庸薄谬齿门徒仰慙栋宇俯励心力常于寺内别修斋忏恒专禅礼庶借熏修奉酬圣泽不任喜荷谨遣使灌顶智璪奉启谢闻谨启
　　皇太子登极众遣贺启
　　天台寺沙门智越一众启窃闻金轮绀宝奕世相传重离少阳时垂御辨伏惟皇帝菩萨圣业平成纂临洪祚四海万邦道俗称幸越等不任喜踊之至谨遣僧使智璪奉启以闻谨启仁寿四年十一月三日括州临海县天台寺僧智越等启
　　炀帝勑答
　　皇帝敬问括州天台寺沙门智越法师等余寒道体如宜也僧使智璪至得书具意【大业元年正月十三日】
　　众谢启
　　天台寺沙门智越等启使智璪还奉宣正月十三日勑防并施物五百段谨即集众佛前敬对使人如法呪愿智越等有幸喜逢圣世伏防慈勑喜惧巳隆复领厚赉恩赐弥重窃惟轮王地水巳觉难消况天府妙物宁供受用庶借勑慈又承佛力罄竭心膂师遗训专修礼诵上答天泽不任悚荷之至谨附扬州使奉谢以闻谨启【大业元年三月十七日】
　　舆驾巡江都宫寺众参启
　　天台寺沙门智越一众启仲秋巳冷伏惟皇帝陛下起居万福越等早防垂覆曲荷慈恩山众常得安心奉国行道伏闻舆驾巡抚江都寺众欣踊不任驰恋之诚谨遣僧使智璪奉启以闻谨启【大业元年月三十日】
　　释灌顶【字法云姓呉义兴人从智顗禅师为法上终天台国清寺】
　　国清百録序
　　先师以陈太建七年岁次乙未初隠天台所止之峯旧名佛陇询访土人云游其山者多见佛像故相传因而成称至大建十年岁在戊戌降陈宣帝勑名修禅寺吏部尚书毛喜题篆牓送安寺门到大隋开皇十八年其嵗戊午太尉晋王于山下为先师创寺因山为称是曰天台王登尊极以大业元年龙集乙丑勑江阳名僧云昔为智者创寺权因山称今须立名经论之内有何胜目可各述所懐朕自详择诸僧表两名一云禅门一云五净居其表未奏而僧使智璪启国清之瑞勑云此是我先师之灵瑞即用国清勑取江都宫大牙殿牓塡以雌黄书以大篆遣兼内史通事舎人卢政力送安寺门国清之称从而为始先师神光而生结跏而灭处证妙法出作帝师备是渚宫法论防稽智果国清灌顶等三传所载又沙门智寂编集先师遣迎信命捜访未周而智寂身故笔墨之功与气俱弃余览其草本续更撰次诸经方法等合得一百条呼为国清百録贻示后昆知盛徳之在兹【大藏起字函　昙暹至此竝国清百録】
　　释法经等
　　上文帝论众经目録书【案翻经沙门及学士撰序目録五巻此云七巻今在大藏百字函】
　　大兴善寺翻经众沙门法经等敬白皇帝大檀越去五月十日太常卿牛奉勑须撰众经目録经等谨即修撰总计众经合有二千二百五十七部五千三百一十卷凡有七巻别録六卷总録一巻缮写始竟谨用进呈经等又敬白仰惟无上法宝道洽无穷像运中途縁被兹土昔方朔覩昆明下灰令问西域取决刘向校书天禄阁録载已见佛经方知前汉之世正法久至非为后汉始流此地矣但自道淡情华眞伪隔人尠宗敬虽有若亡又致明帝梦感金容亲应者当是圣道凭藉皇王大启宏奉之端耳于是发使西域专求佛经縁此摩腾法兰创出四十二章世高支谶广译诸余经部是后通道之士相寻而至爰暨魏晋京洛之日虽有支谦康防骤宣于金陵竺护兰炬飞译于雍洛然而信敬尚简奉行固微比逮东晋二秦之时经律麤备但法假人宏贤明日广于是道安法师创条诸经目録诠品译材的明时代求遗索缺备成録体自尔逹今二百年间制经録者十有数家或以数求或用名取或凭时代或寄译人各纪一隅务存所见独有扬州律师僧祐撰三藏记録颇近可观然犹小大雷同三藏杂糅抄集参正传记乱经考始括终莫能该备自外诸録胡可胜言僧众既未获尽见三国经本校验异同今惟且据诸家目録删简可否总纲纪位为九録区别品类有四十二分九初六録三十六分略示经律三藏大小之殊麤显传译是非眞伪之别后之三録集传记注前三分者竝是西域圣贤所撰以非三藏正经故为别録后之三分竝是此方诸徳所修虽不类西域所制莫非毗赞正经发明宗教光辉前绪开进后学故兼载焉又法经等更复窃思诸家经録多是前代贤哲修撰敬度前贤靡不皆号一时稽古而所修撰不至详审者非彼诸贤才不足而学不周直是所遇之日天下分崩九牧无主名州大郡各号帝畿壃场艰闗竝为战国经出所在悉不相知学者遥闻终身莫覩故彼前哲虽有才能若不逢时亦无所申述也当今经等识学诚不及古而宿縁多幸运属休辰四海为家六合清泰殊方异俗宛若目前正朔所班书轨无外又皇帝大檀越虽复亲综万机而躭道终日兴复三宝为法轮王永闗四趣之门大启天人之路在域羣生莫不蒙赖而况经等夫何复论所恨识慧无长猥参嘉运不能尽获三国经本及遗文逸法造次修撰多有罔昧进思退省慙慨良深敬白【众经日録】
　　释道林【姓李同州郃阳人唐武徳初终】
　　启文帝【道林出家入太白山开皇之始创启宗勑度七人选穷翘楚有司加访搜得林焉文帝亲命出家苦辞不可乃启云云帝曰名实相副其来久矣禅师但隶公府身任山栖林不从逃还太白】
　　贫道闻山林之士往而不返浩然之气独结林泉望得追踪既往故应义絶凡贯陛下大敞法门载清海陆乞以此名遗虚仰者【续高僧传】
　　释昙延
　　临终遗文帝启【昙延姓王蒲州桑泉人住京师延兴寺宏识英辩为文帝所礼重开皇八年临终遗启文帝帝闻哀恸赠物设斋】
　　延逢法王御世偏荷深恩往縁业浅早相乖背仰愿至尊护持三宝始终莫二但末世凡僧虽不如法简善度之自招圣福【续高僧传】
　　释昙迁【姓王博陵饶阳人初栖扬都道场寺终西京禅定寺】
　　已是非论【迁为帝王挹敬侯伯邀延或谓滞于荣宠者乃着已是非论】
　　夫自是非彼美己恶人物莫不然以皆然故举世纷纷无自正者也斯由未达是非之患乃致于此言至患者有十不可一是非无主二自性不定三彼我俱有四更互为因五迭不相及六隠显有无七性自相违八执者偏着九是非差别十无是无非初明无适主者此云我是彼云我是彼此竞取乃令是无定从彼云此非此云彼非彼此竞兴遂使非无适趣或者必欲以是自归以非属彼者此有何理而可然耶理不然故强为之者莫不致败耳物岂知其然哉
　　修佛像奏【文帝幸岐州勑蜀王行猎逐一兽入故窰既失踪迹但满窰破落佛像具以事闻迁因奏帝怅然下诏】
　　比经周代毁道灵塔圣仪塡委沟壑者多蒙陛下兴建已得修营至于碎身遗影尚遍原野贫道触目增恸有心无事
　　文帝诏
　　诸有破故佛像仰所在官司精加检括运送随近寺内【竝续高僧传】
　　释行友【蒲晋沙门入唐召充福翻译之选】
　　释智通论【通姓程河东人大业中卒见幢葢塔庙曰吾生净土矣行友为传因著论】
　　夫法本不生今则无灭如身实相观佛亦然因斯以谈则三界与一识冥归生死共湼槃同体又何容净秽彼此于其间哉则凡夫学人妄情未尽不能齐彼我均苦乐遗欣猒亡是非故须回向愿求标心所诣然后往生耳其实则不然譬犹明镜现形空谷应声影响之来岂是逺乎而惑者以暗识生疑谓净土越度三有超过九定絶域寥廓经途夐逺自非三乘极位及十地圣人积行累功安能生彼何其谬欤观斯上人虽禀性温柔为人清洁其所修习则福徳偏长定慧之功盖不足纪直以一生之散善临命之虚心遂能自覩光明亲见幢相动摇神象梦感旁人是知九品之业有征十念之功无爽凡我同志岂不朂哉若夫寻近大乘修行止观察微尘之本际讯一念之初源便可荆棘播无常之音枭獍说甚深之法十方净国未必过此如其眷恋妻孥槃桓执营生未猒遂物巳疲摧百龄于仓卒之间毕一世于遑忙之际内无所措外无所恃则长劫冥没亦奚能自返良可悲矣
　　释海顺【姓任氏河东蒲坂人仁寿寺僧终于唐】
　　三不为篇【顺神晤骇羣出言可録曾从容曰自任则乐而未曾制物从我随物则苦而未曾以我违物且鸟不栖渊鱼不巢树未必解修和让之道而各得其所宜者亦犹我不夺物荣物不好我辱矣又作三不为篇】
　　其一曰我欲偃文修武身死名存斫石通道祈井流泉君肝在内我身处边荆轲拔剑毛遂捧盘不为则巳为则不然将恐两虎共鬬势不俱全永存今好长絶来怨是以返迹荒迳息影柴门
　　其二曰我欲刺股锥刃悬头屋梁书临雪彩牒映萤光一朝鹏举万里鸾翔纵任才辩游说君王高车反邑衣锦还乡将恐鸟残以羽兰折由芳笼餐讵贵钩饵难尝是以高巢林薮深穴池塘
　　其三曰我欲衒才鬻徳入市趋朝四众瞻仰三槐附交标形引势身达名超箱盈绮服厨富甘肴讽扬弦管咏美歌谣将恐尘栖弱草露宿危条无过日旦靡越风朝是以还伤乐浅非惟苦遥
　　致道杰书【海顺以法轮罕遇遂欣禅味有沙门道杰者防秀定慧希慕风景乃致书杰得书美其锐情畅也报之】
　　敢稽首大师门下每欲理静摄心山泉毕志但以无明大夜非慧炬不辉故栖寄法筵听览防至于人物聚集颇劳低仰况乃大限百年小期一念傥从风烛前路奚凭所以策驽骀之疲想千里之逺定门妙辄希趣入逆其不逮益用盘桓伏愿开含养之懐退人以礼释道杰【姓杨河东安邑人住蒲州栖岩寺】
　　报海顺书
　　促路非骐骥之逸辔灌木岂鸾鳯之栖息故当引水而沐枯鱼戢翼而朋寡鹤耳脱其不尔幸无略光阴释智诜
　　答【原缺　　　　智诜字惠成姓徐益州成都人隋初于长安敷扬律藏蜀王秀奏请还蜀住法聚寺道俗归崇乃辞入龙居山幽栖深阻轨迹不通延出辞疾意欲登剑阁扫清井络与诜书令归国化便略答云携得书示军众先作礼曰人物争归律师之力也以唐武徳元年终　此书本传载与何人未有明确考南北藏并同当是辞疾之下脱落一段携是其所与人名也据书语亦蜀人】
　　辱使至止并以诚信披阅循环一言三复文清渌水理破秋毫贫道戒行多阙化术无方宅身荒谷四十余载狎鱼鸟侣樵歌习禅那思般若以此卒嵗分塡沟壑不谓耆年有幸运属休明伏惟相王殿下徳隆三古道振百王公攘臂而归旧里衣锦而旋本邑百姓有再生之期万物起息肩之望搢绅君子捧玉帛而来仪慷慨丈夫委干戈而伏道昔长卿返蜀徒擅清文邓艾前来未能偃武公华阳甲族井络名家捧日登朝懐金问道剑南长幼竝俟来苏岂借微风自然草靡当劝诸首领越境参迎【以上并续髙僧传】
　　释宝贵【大兴善寺沙门周道安弟子】
  </div>
  <div class="pagination">
   <a href="释文纪_page39.html">
    上一页
   </a>
   <span>
    ...
   </span>
   <a href="释文纪_page35.html">
    35
   </a>
   <a href="释文纪_page36.html">
    36
   </a>
   <a href="释文纪_page37.html">
    37
   </a>
   <a href="释文纪_page38.html">
    38
   </a>
   <a href="释文纪_page39.html">
    39
   </a>
   <span class="current-page">
    40
   </span>
   <a href="释文纪_page41.html">
    41
   </a>
   <a href="释文纪_page42.html">
    42
   </a>
   <a href="释文纪_page43.html">
    43
   </a>
   <a href="释文纪_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
