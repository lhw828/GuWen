<!DOCTYPE html>
<html>
<head>
    <meta charset="UTF-8">
    <title>香艳丛书 - 第 93 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 93 页/共 467 页</h1>
    <div class="content">　　王德名妻也，姿容姝丽，意度闲雅。时人号为“小天然”，花旦杂剧特妙，江浙驸马丞相常眷之。李生辰，相君致贺礼，遇公燕则遗以马腰截。至今歌馆，以为盛事。 
　　张奔儿 
　　李牛子之妻也，姿容丰格，妙于一时，善花旦杂剧。时人目奔儿为温柔旦，李娇儿为风流旦。 
　　龙楼景　丹墀秀 
　　皆金门高之女也，俱有姿色，专工南戏。龙则梁尘暗簌，丹则骊珠宛转。后有芙蓉秀者，婺州人。戏曲小令不在二美之下，且能杂剧，尤为出类拔萃云。 
　　赛天香 
　　李鱼头之妻也，善歌舞，美风度，性嗜洁，玉骨冰肌，纤尘不染，无锡倪元缜有洁病，亦甚爱之，则其人可知矣。 
　　翠荷秀 
　　姓李氏，杂剧为当时所推，自维扬来云间，石万户置之别馆。石没，李誓不他适，终日却扫焚香诵经。石之子云壑万户、孙伯玉万户岁时往拜之。余见其年已七旬，鬓发如雪，两手指甲皆长尺余焉。 
　　赵梅哥 
　　张有才之妻也，美姿色，善歌舞，名虽高而寿不永。张继娶和当当，虽貌不扬而艺甚绝，在京师曾接司燕奴排场，由是江湖驰名。老而歌调高如贯珠，其女鸾章能传母之技云。 
　　陈婆惜 
　　善弹唱，声遏行云，然貌微陋，而谈笑风生，应对如响，省宪大官皆爱重之。在弦索中，能弹唱鞑靼曲者，南北十人而已。女观音奴，亦得其仿佛，不能造其妙也。 
　　汪怜怜 
　　湖州角妓，美姿容，善杂剧，涅古伯经历甚属意焉。汪曰：“若不弃寒微，当以侧室处我。”涅遂备礼纳之。克尽妇道，人无间言，数年涅没，汪髡发为尼，公卿士夫多访之。汪毁其形，以绝众之狂念，而终身焉。 
　　米里哈 
　　回回旦色，歌喉清宛，妙入神品，貌虽不扬，而专工贴旦杂剧。余曾识之，名不虚得也。 
　　顾山山 
　　行第四，人以“顾四姐”呼之，本良家子，因父而俱失身。资性明慧，技艺绝伦。始嫁乐人李小大。李没，华亭县长哈刺不花置于侧室，凡十二年。后复居乐籍，至今老于松江，而花旦杂剧，犹少年时体态，后辈且蒙其指教，人多称赏之。 
　　李芝仪 
　　维扬名妓也，工小唱，尤善慢词，王继学中丞甚爱之，赠以诗序。余记其一联云：“善和坊里，骅骝构出绣花来。钱塘江边，燕子衔将春色去。”又有《塞鸿秋》四阕，至今歌馆尤传之，乔梦符亦赠以诗词甚富。女童童善杂剧，间来松江。后归维扬，次女多娇，尤聪慧，今留京口。 
　　李真童 
　　张奔儿之女也，十余岁，即名动江浙，色艺无比，举止温雅，语不伤气，绰有闺合风致。达天山检校浙省，一见遂属意焉，周旋三岁（一作载）。达秩满赴都，且约以明年相会，李遂为女道士，杜门谢客，日以焚诵为事。至期，达授诸暨州同知而来，备礼取之，后达没。复为道士，节行愈励云。 
　　小国秀，事事宜，张童童，维扬魁首。 
　　李奴婢 
　　妆旦色，貌艺为最。仗义施仁，嫁与杰里哥儿佥事，伯家闾监司动言章，休还。名公士夫，多与乐府长篇，歌曲词章。予亦有《水仙子》与之云： 
　　丽春园先使棘针屯，烟月牌荒将烈焰焚。实心儿辞却莺花阵，谁想香车不甚稳。　　柳花亭进退无门，夫人是夫人分，奴婢是奴婢身，怎做夫人。 
　　王玉英 
　　妆旦色。人品艺业惊人。宪司老汉经历侧室也。予曾有《朝天曲》赠之云： 
　　玉英玉英，杂树西风净。蓝田日暖七妆成，如琢如磨性。异钟奇范，精神光莹，价高如十座城，试听几声，白雪扬春令。 
　　重阳景 
　　丁指挥妻，遭遇不小也。 
　　真凤歌 
　　山东名妓也，善小唱，彭庭坚为沂州同知，确守不乱，真恃以机辨圆转，欲求好于彭。一日大雪，彭会客，深夜方散，真托以天寒不回。直造彭室，彭竟不辞，后竟甚密。 
　　大都秀 
　　姓张氏，其友张七乐名黄子，醋善杂剧，其外脚供过亦妙。 
　　喜温柔 
　　曾九之妻也，姿色端丽，而举止温柔，淮浙驰名，老而不衰。江西亦有喜温柔，姓孙氏，其艺则不逮焉。 
　　金莺儿 
　　山东名姝也，美姿色，善谈笑，搊筝合超，鲜有其比。贾伯坚任山东佥宪，一见属意焉，与之甚昵。后除西台御史，不能忘情，作《醉高歌红绣鞋》曲以寄之曰：“乐心儿比目连枝，肯意儿新婚燕尔。画船开，抛闪的人独自。遥望关西店儿。黄河水，流不尽心事。中条山，隔不断相思。常记得夜深沉人静悄自来时，来时节，三两句话。去时节，一篇诗。记在人心窝儿里直到死。”由是台端知之，被劾而去，至今山东以为美谈。 
　　一分儿 
　　姓王氏，京师角妓也。歌舞绝伦，聪慧无比。一日，丁指挥会才人刘士昌、程继善等于江乡园小饮，王氏佐樽，时有小姬歌菊花会《南吕曲》云：“红叶落火龙褪甲，青松枯怪蟒张牙。”丁曰：“此《沉醉东风》首句也。王氏可足成之。”王应声曰：“红叶落火龙褪甲，青松枯怪蟒张牙。可咏题，堪描画。喜觥筹席上交杂答刺，苏频斟入礼厮麻。不醉呵，休扶上马。”一座叹赏，由是声价愈重焉。 
　　般般丑 
　　姓马，字素卿，善词翰，达音律，驰名江湘间。时有刘廷信者，南台御史刘廷翰之族弟，俗呼曰“黑刘五”，落魄不羁，工于笑谈，天性聪慧，至于词章，信口成句，而街市俚近之谈，变用新奇，能道人所不能道者。与马氏各相闻而未识。一日相遇于道，偕行者曰：“二人请相见。”曰：“此刘五舍也，此即马般般丑也。”见毕，刘熟视之，曰：“名不虚得。”马氏含笑而去。自是往来甚密，所赋乐章极多，至今为人传诵。 
　　刘婆惜 
　　乐人李四之妻也，与江右杨春秀同时。颇通文墨，滑稽善舞，迥出其流，时贵多重之。先与抚州常推官之子三舍者交好，苦其夫间阻。一日偕宵遁，事觉决杖。刘负愧，将之广海居焉，道经赣州。时有全普庵拨里字子仁，由礼部尚书，值天下多故，选用除赣州监郡。平日守官清廉，文章政事，杨历台省，但未免耽于酒色。每日公余，即与士夫酣饮赋诗，帽上常喜簪花，否则或果或叶，亦簪一枝。一日刘之广海，过赣，谒全公。全曰：“刑余之妇，无足与也。”刘谓阍者曰：“家欲之广海，誓不复还。久闻尚书清誉，获一见而逝，死无憾也。”全哀其志而与进焉。时宾朋满座，全帽上簪青梅一枝，行酒，全口占《清江引》曲云：“青青子儿枝上结”，令宾朋续之。众未有对者，刘敛衽进前曰：“能容妾一辞乎。”全曰：“可”。刘应声曰：“青青子儿枝上结，引惹人攀折。其中全子仁，就裹滋味别。只为你酸留意儿难弃舍。”全大称赏，由是顾宠无间，纳为侧室。后兵兴，全死节，刘克守妇道，善终于家。 
　　小春宴 
　　姓张氏，自武昌来浙西。天性聪慧，记性最高，勾栏中作场，常写其名目贴于四周遭梁上。任看官选拣需索，近世广记者，少有其比。 
　　孙秀秀 
　　都下小旦色也。名公巨卿多爱重之。京师谚曰：“人间孙秀秀，天上鬼婆婆。” 
　　事事宜 
　　姓刘氏，姿色歌舞悉妙，其夫玳瑁敛，其叔象牛头，皆副净色，浙西驰名。 
　　帘前秀 
　　末泥任国恩之妻也，杂剧甚妙，武昌湖南等处，多敬爱之。 
　　燕山景 
　　田眼睛光妻也，夫妇乐艺皆妙。 
　　燕山秀 
　　姓李氏，其夫马二，名黑驹头，朱帘秀之高第，旦末双全，杂剧无比。 
　　荆坚坚 
　　善唱工于花旦杂剧，人呼为“小顺时秀”。 
　　孔千金 
　　善拨阮，能曼词，独步于时，其儿妇王心奇，善花旦，杂剧尤妙。 
　　李定奴 
　　歌喉宛转，善杂剧，勾阑中曾唱《八声甘州》，喝采八声，其夫帽儿王杂剧亦妙。凡妓以墨点破其面者为花旦。 

　　罗春伯《闻见录》载陈子翁题蔡奴像曰：“观全盛时，风尘中人物尚如此，呜呼！盛哉！”余于《青楼集》不能无感云尔。至正丙午夏五月，郡人夏邦彦书于风月楼中。 

　　跋 
　　余向观唐《北里志》与夫传奇杂说，其间声妓之籍籍者，虽才色节义有不相类，至于垂名传记，使后之兴慕，往往谈论于尊俎之间，而当时作者岂徒然也。余生斯世，因感其人之不见于今，且叹古之（知）音者又不复作；及观云间夏伯和氏《青楼集》，百年之间，其籍籍者有不愧于古，而知音者代不乏人，则余向之感且叹者，盖见闻寡陋之过也。观是集者，可谓闻弦赏音，足知雅调，免夫寡陋之诮矣。遂书于集之后。山阴朱武序。 


　　丽情集　宋　张君房　 撰 

　　浣沙桂子 
　　霍小玉侍儿之名。 
　　遗策郎 
　　郑生过李妓宅，见娃徘徊不能去，诈遗策以驻马，后访，自呼曰：“前遗策郎也。” 
　　卷中人 
　　唐裴敬中为察官，奉使蒲中，与崔徽相从。敬中回，徽以不得从为恨，久之成疾。自写其真以寄裴曰：“崔徽一旦不如卷中人矣。” 
　　寄泪 
　　灼灼，锦城官中奴，御史裴质与之善。裴召还，灼灼每遣人以软红绢聚红泪为寄。 
　　环者还也 
　　崔郎寄张生信有玉指环云：“环者还也。” 
　　燕子楼集 
　　盻盻，徐之名倡，张建封纳之于燕子楼。张卒，盻盻思之，问者辄答以诗，仅三百篇，名《燕子楼集》。 
　　秋云罗帕 
　　贾知微曾城夫人杜兰香既别，赠贾秋云罗帕裹丹五十粒云：“此罗是玉女缫玉蚕茧以织成。” 
　　沈翘翘 
　　文宗时宫人，有白玉方响，以犀为椎，以紫檀为架。后出宫归秦氏，秦出翘制曲，以寄之，名曰“忆秦郎”。 
　　非烟 
　　咸通中武公妓也，善击瓯。其聆赵象窥见，因门媪以玉叶笺题诗寄之，非烟以连蝉锦香囊并碧花笺赠象以通其意。 
　　薛琼琼 
　　开元中第一筝手，中官杨羔潜还，崔怀宝饮羔熏香酒曰：“此以春草所造。”羔令崔作词，方得见琼琼。崔曰：“平生无所愿，愿作乐中筝。近得佳人纤手子，砑罗裙上放娇声。” 
　　柳枝娘 
　　洛中里娘也，闻诵义山《燕台诗》，乃折柳结带，赠义山乞诗。 
　　香儿 
　　元载妾薛琼英，幼以香杂饮食啖之，长而肌香。 

　
　　丽情集 （四库全书?子部?杂家类?杂纂之属?类说卷二十九） 
</div>
    <div class="pagination">
<a href="香艳丛书_page92.html">上一页</a><span>...</span><a href="香艳丛书_page88.html">88</a><a href="香艳丛书_page89.html">89</a><a href="香艳丛书_page90.html">90</a><a href="香艳丛书_page91.html">91</a><a href="香艳丛书_page92.html">92</a><span class="current-page">93</span><a href="香艳丛书_page94.html">94</a><a href="香艳丛书_page95.html">95</a><a href="香艳丛书_page96.html">96</a><a href="香艳丛书_page97.html">97</a><a href="香艳丛书_page98.html">98</a><span>...</span><a href="香艳丛书_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
