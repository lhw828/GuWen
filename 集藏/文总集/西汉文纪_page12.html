<!DOCTYPE html>
<html>
<head>
    <meta charset="UTF-8">
    <title>西汉文纪 - 第 12 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西汉文纪 - 第 12 页/共 29 页</h1>
    <div class="content">　　説景帝削呉【错文帝时数上书言呉过可削帝不忍以此呉王濞日益横景帝即位错为御史大夫説上三年楚赵以过削郡县廷臣方议削呉呉与楚七国俱反】
　　昔髙帝初定天下昆弟少诸子弱大封同姓故孽子悼惠王王齐七十二城庶弟元王王楚四十城兄子王呉五十余城封三庶孽分天下半今呉王前有太子之隙诈称病不朝于古法当诛文帝不忍因赐几杖徳至厚也不改过自新乃益骄恣公即山铸钱煑海为盐诱天下亡人谋作乱逆今削之亦反不削亦反削之其反亟祸小不削之其反迟祸大
　　陶青【作严青翟误辨见后　史记庄青翟本姓庄以汉明讳改】
　　劾鼂错奏【景帝时错迁为御史大夫更定法令侵削诸侯及呉楚七国反以诛错为名错欲令上自将兵而身居守会爰盎入言上计独斩错赦七国复其故地则兵可罢于是丞相青翟中尉嘉廷尉欧劾奏错要斩制可　按景帝纪元年遣御史大夫青翟与匈奴和亲文颖注曰姓严讳青翟臣瓉曰此陶青也荘青翟乃自武帝时人此纪误师古曰后人传习不晓妄増翟字耳鼎又按史记汉书二表孝景二年陶青为丞相三年正月鼂错有罪要斩则劾奏错者正陶青其误与纪同而错传注未及辨青翟以孝武元狩五年始为丞相元鼎二年坐张汤自杀此何得云青翟也】
　　呉王反逆亡道欲危宗庙天下所当共诛今御史大夫错议曰兵数百万独属羣臣不可信陛下不如自出临兵使错居守徐僮之旁呉所未下者可以予呉错不称陛下徳信欲疏羣臣百姓又欲以城邑予呉亡臣子礼大逆亡道错当要斩父母妻子同产亡少长皆弃市臣请论如法
　　邹阳【齐人呉王濞招致四方名士阳与呉严忌枚乗等俱仕皆以文辨著名】
　　谏呉王濞书
　　【呉王以太子亊怨望阴有邪谋阳上书以事尚隠故先引秦为喻因道诸国之难王不内】
　　臣闻秦倚曲台之宫悬衡天下画地而不犯兵加胡越至其晩节末路张耳陈胜连従兵之据以叩函谷咸阳遂危何则列郡不相亲万室不相救也今胡数涉北河之外上覆飞鸟下不见伏菟鬬城不休救兵不止死者相随辇车相属转粟流输千里不絶何则强赵责于河间六齐望于惠后城阳顾于卢博三淮南之心思坟墓大王不忧臣恐救兵之不専胡马遂进窥于邯郸越水长沙还舟青阳虽使梁并淮阳之兵下淮东越广陵以遏越人之粮汉亦折西河而下北守漳水以辅大国胡亦益进越亦益深此臣之所为大王患也臣闻交龙防首奋翼则浮云出流雾雨咸集圣王底节修徳则游谈之士归义思名今臣尽智毕议易精极虑则无国不可奸饰固陋之心则何王之门不可曳长裾乎然臣所以厯数王之朝背淮千里而自致者非恶臣国而乐呉民也窃髙下风之行尤説大王之义故愿大王之无忽察聴其志臣闻鸷鸟累百不如一鹗夫全赵之时武力鼎士袨服丛台之下者一旦成市而不能止幽王之湛患淮南连山东之侠死士盈朝不能还厉王之西也然而计议不得虽诸贲不能安其位亦明矣故愿大王审画而已始孝文皇帝据闗入立寒心销志不明求衣自立天子之后使东牟朱虚东襃义父之后深割婴儿王之壤子王梁代益以淮阳卒仆济北囚弟于雍者岂非象新垣平等哉今天子新据先帝之遗业左规山东右制闗中变权易埶大臣难知大王弗察臣恐周鼎复起于汉新垣过计于朝则我呉遗嗣不可期于世矣髙皇帝烧栈道水章邯兵不留行收弊民之倦东驰函谷西楚大破水攻则章邯以亡其城陆击则荆王以失其地此皆国家之防者也愿大王熟察之【汉书　不犯文选作人不犯不止作不至无国不可奸作无国而不可干志一作至水一作灌黄震曰本未免战国诸游士之余习能持正论可嘉　唐顺之曰此文辞极防　阳知呉王阴结连齐赵淮南胡越故先言赵齐城阳淮南诸国各有私怨欲申其志不肯専为呉时赵王遂北连匈奴呉王濞素事三越故又言汉皆有以待之胡越亦自受敌救兵之不専也】
　　狱中上梁孝王武书【武文帝次子初封淮阳】
　　【邹阳枚乗严忌知呉不可説皆去之梁従孝王游阳慷慨不茍合羊胜公孙诡疾阳恶之孝王下阳吏将杀之阳客游以谗见禽恐死而负絫从狱中上书王使人出之卒为上客】
　　臣闻忠无不报信不见疑臣常以为然徒虚语耳昔者荆轲慕燕丹之义白虹贯日太子畏之衞先生为秦画长平之事太白蚀昴而昭王疑之夫精变天地而信不喻两主岂不哀哉今臣尽忠竭诚毕议愿知左右不明卒従吏讯为世所疑是使荆轲衞先生复起而燕秦不悟也愿大王孰察之昔卞和献寳楚王刖之李斯竭忠胡亥极刑是以箕子佯狂接舆辟世恐遭此患也愿大王孰察卞和李斯之意而后楚王胡亥之聴无使臣为箕子接舆所笑臣闻比干剖心子胥鸱夷臣始不信乃今知之愿大王孰察少加怜焉谚曰有白头如新倾葢如故何则知与不知也故昔樊于期逃秦之燕借荆轲首以奉丹之事王奢去齐之魏临城自刭以却齐而存魏夫王奢樊于期非新于齐秦而故于燕魏也所以去二国死两君者行合于志而慕义无穷也是以苏秦不信于天下而为燕尾生白圭战亡六城为魏取中山何则诚有以相知也苏秦相燕燕人恶之于王王按剑而怒食以駃騠白圭显于中山中山人恶之魏文侯文侯投之以夜光之璧何则两主二臣剖心析肝相信岂移于浮辞哉故女无美恶入宫见妬士无贤不肖入朝见嫉昔者司马喜髌脚于宋卒相中山范睢折胁折齿于魏卒为应侯此二人者皆信必然之画捐朋党之私挟孤独之位故不能自免于嫉妬之人也是以申徒狄自沈于河徐衍负石入海不容于世义不茍取比周于朝以移主上之心故百里奚乞食于路缪公委之以政甯戚饭牛车下而桓公任之以国此二人者岂借宦于朝假誉于左右然后二主用之哉感于心合于行亲于胶漆昆弟不能离岂惑于众口哉故偏聴生奸独任成乱昔者鲁聴季孙之説而逐孔子宋聴子罕之计而囚墨翟夫以孔墨之辨不能自免于谗谀而二国以危何则众口铄金积毁销骨也是以秦用戎人由余而霸中国齐用越人蒙而强威宣此二国岂拘于俗牵于世系阿偏之辞哉公聴并观垂名当世故意合则胡越为昆弟由余越人蒙是矣不合则骨肉出逐不收朱象管蔡是矣今人主诚能用齐秦之义后宋鲁之聴则五伯不足称三王易为也是以圣王觉寤捐子之之心而能不説于田常之贤封比干之后脩孕妇之墓故功业复就于天下何则欲善无厌也夫晋文公亲其雠强霸诸侯齐桓公用其仇而一匡天下何则慈仁慇懃诚加于心不可以虚辞借也至夫秦用商鞅之法东弱韩魏兵强天下而卒车裂之越用大夫种之谋禽劲呉伯中国而卒诛其身是以孙叔敖三去相而不悔于陵子仲辞三公为人灌园今人主诚能去骄傲之心懐可报之意披心腹见情素堕肝胆施徳厚终与之穷达无爱于士则桀之狗可使吠尧而蹠之客可使刺由况因万乗之权假圣王之资乎然则荆轲之湛七族要离之烧妻子岂足道哉臣闻明月之珠夜光之璧以闇投人于道路人无不按剑相眄者何则无因而至前也蟠木根柢轮囷离诡而为万乗器者何则以左右先为之容也故无因至前虽出隋侯之珠夜光之璧尤结怨而不见徳故有人先谈则以枯木朽株树功而不忘今夫天下布衣穷居之士身在贫贱虽包尧舜之术挟伊管之辩懐龙逢比干之意欲尽忠当世之君而素无根柢之容虽竭精思欲开忠信辅人主之治则人主必有按剑相眄之迹是使布衣不得为枯木朽株之资也是以圣王制世御俗独化于陶钧之上而不牵于卑乱之语不夺于众多之口故秦皇帝任中庶子蒙嘉之言以信荆轲之説而匕首窃发周文王猎泾渭载吕尚而归以王天下故秦信左右而杀周用乌集而王何则以其能越拘挛之语驰域外之议独观于昭旷之道也今人主沈于谄防之辞牵于帷裳之制使不羁之士与牛骥同皁此鲍焦所以忿于世而不留富贵之乐也臣闻盛饰入朝者不以利污义砥砺名号者不以欲伤行故县名胜母而曾子不入邑号朝歌而墨子回车今欲使天下寥廓之士摄于威重之权主于位势之贵故回面污行以事谄谀之人而求亲近于左右则士伏死堀穴岩岩之中耳安肯有尽忠信而趋阙下者哉【史记　所笑刘向作所叹如新如故作而新而故入宫作居宫蹈雍作蹈流借宦作借官囚墨翟作逐墨翟人主作世主穷达作穷通狗作犬是使士不得为作不得当蒙嘉作蒙恬而杀作而弑尽忠信作尽精神　太史公曰邹阳辞虽不逊然其比物连类有足悲者亦可谓抗直不挠矣　真徳秀曰此篇用事太多文亦侵趋于偶俪然其论谗毁之祸至痛切可为世戒焉　徐中行曰邹阳书前实后虚韩非説难前虚后实此缀文之妙所以冠絶古今】
　　同前【汉书】
　　臣闻忠无不报信不见疑臣常以为然徒虚语耳昔荆轲慕燕丹之义白虹贯日太子畏之衞先生为秦画长平之事太白食昴昭王疑之夫精变天地而信不谕两主岂不哀哉今臣尽忠竭诚毕议愿知左右不明卒従吏讯为世所疑是使荆轲衞先生复起而燕秦不寤也愿大王孰察之昔玉人献寳楚王诛之李斯竭忠胡亥极刑是以箕子佯狂接舆避世恐遭此患也愿大王察玉人李斯之意而后楚王胡亥之聴毋使臣为箕子接舆所笑臣闻比干剖心子胥防夷臣始不信乃今知之愿大王孰察少加怜焉语曰有白头如新倾葢如故何则知与不知也故樊于期逃秦之燕借荆轲首以奉丹事王奢去齐之魏临城自刭以却齐而存魏夫王奢樊于期非新于齐秦而故于燕魏也所以去二国死两君者行合于志慕义无穷也是以苏秦不信于天下为燕尾生白圭战亡六城为魏取中山何则诚有以相知也苏秦相燕人恶之燕王燕王按剑而怒食以駃騠白圭显于中山人恶之于魏文侯文侯赐以夜光之璧何则两主二臣剖心折肝相信岂移于浮辞哉故女无美恶入宫见妒士无贤不肖入朝见嫉昔司马喜膑脚于宋卒相中山范雎折胁折齿于魏卒为应侯此二人者皆信必然之画捐朋党之私挟独孤之交故不能自免于嫉妒之人也是以申屠狄蹈雍之河徐衍负石入海不容于世义不茍取比周于朝以移主上之心故百里奚乞食于道路缪公委之以政甯戚饭牛车下桓公任之以国此二人者岂素宦于朝借誉于左右然后二主用之哉感于心合于行坚如胶漆昆弟不能离岂惑于众口哉故偏聴生奸独任成乱昔鲁聴季孙之説逐孔子宋任子冉之计囚墨翟夫以孔墨之辩不能自免于谗谀而二国以危何则众口铄金积毁销骨也秦用戎人由余而伯中国齐用越人子臧而强威宣此二国岂系于俗牵于世系竒偏之浮辞哉公聴并观垂名当世故意合则胡越为兄弟由余子臧是矣不合则骨肉为雠敌朱象管蔡是矣今人主诚能用齐秦之明后鲁宋之聴则五伯不足侔而三王易为也是以圣王觉寤捐子之之心而不説田常之贤封比干之后修孕妇之墓故功业覆于天下何则欲善亡厌也夫晋文亲其雠强伯诸侯齐桓用其仇而一匡天下何则慈仁殷勤诚加于心不可以虚辞借也至夫秦用商鞅之法东弱韩魏力彊天下卒车裂之越用大夫种之谋禽劲呉而伯中国遂诛其身是以孙叔敖三去相而不悔于陵子仲辞三公为人灌园今人主诚能去骄傲之心懐可报之意披心腹见情素堕肝胆施徳厚终与之穷达无爱于士则桀之犬可使吠尧跖之客可使刺由何况因万乗之权假圣王之资乎然荆轲湛七族要离燔妻子岂足为大王道哉臣闻明月之珠夜光之璧以闇投人于道众莫不按剑相眄者何则无因而至前也蟠木根抵轮囷离竒而为万乗器者以左右先为之容也故无因而至前虽出隋珠和璧祗怨结而不见徳有人先游则枯木朽株树功而不忘今夫天下布衣穷居之士身在贫羸虽蒙尧舜之术挟伊管之辨懐龙逢比干之意而素无根抵之容虽竭精神欲开忠于当世之君则人主必袭按劒相眄之迹矣是使布衣之士不得为枯木朽株之资也是以圣王制世御俗独化于陶钧之上而不牵乎卑乱之语不夺乎众多之口故秦皇帝任中庶子蒙之言以信荆轲而匕首窃发周文王猎泾渭载吕尚归以王天下秦信左右而亡周用乌集而王何则以其能越挛拘之语驰域外之议独观虖昭旷之道也今人主沈谄谀之辞牵帷廧之制使不羁之士与牛骥同皁此鲍焦所以愤于世也臣闻盛饰入朝者不以私污义底厉名号者不以利伤行故里名胜母曾子不入邑号朝歌墨子回车今欲使天下廖廓之士笼于威重之权胁于位埶之贵回面污行以事谄谀之人而求亲近于左右则士有伏死堀穴岩薮之中耳安有尽忠信而趋阙下者哉
　　同前【汉纪作疏】
　　臣闻忠无不报信不见疑葢有以然今定虚矣昔者荆轲慕燕丹之义白虹贯日太子畏之衞先生为秦画长平之策太白蚀昴昭王疑之夫精诚变于天地而信不喻于两主岂不哀哉今臣尽忠毕义左右不明卒従吏讯为世所疑是使荆轲衞先生复出而燕秦不悟矣昔玉人献寳楚王诛之李斯竭忠胡亥极刑是以箕子佯狂接舆避世恐遭此患也愿大王察玉人李斯之意然后改楚王胡亥之聴无使臣为箕子接舆所笑夫偏聴生奸独任成乱是以鲁聴季孙之説而逐孔子宋信子罕之计而囚墨翟夫以孔墨之辨不能自免于谗谀而二国以危者何则众口烁金积毁销骨臣闻明月之珠夜光之璧以闇投之人莫不按劒而怒何则无因而至前也蟠木根柢轮囷离竒而为万乗之器者以左右先为之容也故女无美恶入宫见妒士无贤愚入朝见嫉昔司马喜膑脚于宋卒相中山范睢折胁于魏卒为应侯此二人者信必然之画捐朋党之私挟孤特之交故不能自免于谗谀之人是以申徒狄蹈雍之河徐衍负石入海皆不容于世义不茍取比周于朝百里奚乞食于路秦穆公授之以政甯戚饭牛车下齐桓公任之以国此二人者岂素宦于朝假誉于左右哉感于心合于行坚如胶漆众口所不能离岂惑于浮辞哉是以圣主不牵于卑乱之语不夺于众多之口独化于陶钧之上而观乎昭旷之道臣闻盛饰入朝者不以私污义砥砺名号者不以利伤行今欲使天下寥廓之士诱于威重之权胁于势位之贵回面污行以事谄谀之人而求亲近于左右则士有伏死窟穴岩石之中耳安肯尽忠信而趣阙下者哉
　　枚乗【字叔淮阴人游呉与梁景帝召拜农都尉以病去官复游梁及武帝以安车蒲轮徴乘道死】
　　谏呉王濞书
　　【乗为濞郎中呉王之初怨望谋为逆也乘奏书谏之呉王不纳乗去而之梁】
　　臣闻得全者全昌失全者全亡舜无立锥之地以有天下禹无十户之聚以王诸侯汤武之土不过百里上不絶三光之明下不伤百姓之心者有王术也故父子之道天性也忠臣不避重诛以直谏则事无遗策功流万世臣乗愿披腹心而效愚忠唯大王少加意念恻怛之心于臣乗言夫以一缕之任系千钧之重上县无极之髙下垂不测之渊虽甚愚之人犹知哀其将絶也马方骇鼓而惊之系方絶又重镇之系絶于天不可复结队入深渊难以复出其出不出间不容发能聴忠臣之言百举必脱必若所欲为危于絫卵难于上天变所欲为易于反掌安于泰山今欲极天命之夀敝无穷之乐究万乗之埶不出反掌之易以居泰山之安而欲乗絫卵之危走上天之难此愚臣之所以为大王或也人性有畏其景而恶其迹者却背而走迹愈多景愈疾不知就隂而止景灭迹絶欲人勿闻莫若勿言欲人勿知莫若勿为欲汤之凔一人炊之百人扬之无益也不如絶薪止火而已不絶之于彼而救之于此譬犹抱薪而救火也养由基楚之善射者也去杨叶百步百发百中杨叶之大加百中焉可谓善射矣然其所止乃百步之内耳比于臣乗未知操弓持矢也福生有基祸生有胎纳其基絶其胎祸何自来泰山之穿石单极之防断干水非石之鑚索非木之锯渐靡使之然也夫铢铢而称之至石必差寸寸而度之至丈必过石称丈量径而寡失夫十围之木始生如蘖足可搔而絶手可擢而拔据其未生先其未形也磨砻底厉不见其损有时而尽种树畜养不见其益有时而大积徳絫行不知其善有时而用弃义背理不知其恶有时而亡臣愿大王孰计而身行之此百世不易之道也【汉书　班固賛曰邹阳枚乗游于危国然卒免刑戮者以其言正也　真徳秀曰磨砻数句此天下名言】
　　【故武王谔谔而昌纣嘿嘿而亡君无谔谔之臣父无谔谔之子兄无谔谔之弟夫无谔谔之妻士无谔谔之友其亡可待故曰君失之臣得之父失之子得之兄失之弟得之夫失之妇得之士失之友得之故无亡国破家悖父乱子放兄弃弟狂夫淫妇絶交败友者也　太平御览载谏呉王书譬犹抱薪而救火也后有此一段】
　　同前【説苑】
　　【孝景皇帝时呉王濞反梁孝王郎中枚乗字叔闻之为书谏王呉王不聴卒死丹徒】
　　君王之外臣乗窃闻得全者全昌失全者全亡舜无立锥之地以有天下禹无十戸之聚以王诸侯汤武之地方不过百里上不絶三光之明下不伤百姓之心者有王术也故父子之道天性也忠臣不敢避诛以直谏故事无废业而功流于万世也臣诚愿披腹心而効愚忠恐大王不能用之臣诚愿大王少加意念恻怛之心于臣乗之言夫以一缕之任系千钧之重上悬之无极之髙下垂之不测之渊虽甚愚之人且犹知哀其将絶也马方骇而重惊之系方絶而重镇之系絶于天不可复结坠入深渊难以复出其出不出间不容发诚能用臣乗言一举必脱必若所欲为危如重卵难于上天变所欲为易于反掌安于泰山今欲极天命之夀弊无穷之乐保万乗之势不出反掌之易以居太山之安乃欲乗重卵之危走上天之难此愚臣之所大惑也人性有畏其影而恶其迹者却背而走无益也不如就隂而止影灭迹絶欲人勿闻莫若勿言欲人勿知莫若勿为欲汤之冷令一人炊之百人扬之无益也不如絶薪止火而已不絶之于彼而救之于此譬犹抱薪救火也养由基楚之善射者也去杨叶百步百发百中杨叶之小而加百中焉可谓善射矣所止乃百步之中耳比于臣未知操弓持矢也福生有基祸生有胎纳其基絶其胎祸従何来哉泰山之溜穿石引绳久之乃以挈木水非石之鑚绳非木之锯也而渐靡使之然夫铢铢而称之至石必差寸寸而度之至丈必过石称丈量径而寡失夫十围之木始生于蘖可引而絶可擢而拔据其未生先其未形磨砻砥砺不见其损有时而尽种树畜长不见其益有时而大徳积修行不知其善有时而用行恶为非弃义背理不知其恶有时而亡臣诚愿大王孰计而身行之此百王不易之道也【全昌全亡文选并无全字百王作百代】
　　重谏呉王书【汉书作説呉王】
　　【鼂错为御史大夫谋削诸王地呉王与诸国反以诛错为名汉斩错以谢诸王乗于是复上书説王使罢兵呉王不用卒见禽灭汉既平七国乗由此知名】
　　昔秦西举胡戎之难北备榆中之闗南距羌笮之塞东当六国之従六国乗信陵之籍明苏秦之约厉荆轲之威并力一心以备秦然秦卒禽六国灭其社稷而并天下者何也则地利不同而民轻重不等也今汉据全秦之地兼六国之众修戎狄之义而南朝羌笮此其与秦地相什而民相百大王之所明知也今夫谗谀之臣为大王计者不论骨肉之义民之轻重国之大小以为呉祸此臣之所以为大王患也夫举呉兵以訾于汉譬犹蝇蚋之附羣牛腐肉之齿利劒锋接必无事矣天下闻呉率失职诸侯愿责先帝之遗约今汉亲诛其三公以谢前过是大王之威加于天下而功越于汤武也夫呉有诸侯之位而富实于天子有隠匿之名而居过于中国夫汉并二十四郡十七诸侯方输错出军行数千里不絶于郊其珍怪不如山东之府转粟西向陆行不絶水行满河不如海陵之仓修治上林杂以离宫积聚玩好圈守禽兽不如长洲之苑游曲台临上路不如朝夕之池深壁髙垒副以闗城不如江淮之险此臣之所为大王乐也今大王还兵疾归尚得十半不然汉知呉有呑天下之心赫然加怒遣羽林黄头循江而下袭大王之都鲁东海絶呉之饟道梁王饰车骑习战射积粟固守以备荥阳待呉之饥大王虽欲反都亦不得已夫三淮南之计不负其约齐王杀身以灭其迹四国不得出兵其郡赵囚邯郸此不可掩亦已明矣今大王已去千里之国而制于十里之内矣张韩将北地弓髙宿左右兵不得下壁军不得太息臣窃哀之愿大王孰察焉【文选张韩谓张羽韩安国弓髙侯韩穨当　昔书作昔者并天下者何也作并天下是何也天下闻呉作天子富】
　　【实作实富出军作出运郊作道臣之所为大王乐为下有以字呑天下之心下有也字　六国之従荀悦汉纪作六国之锋苏秦之约作苏秦之要何也作何则尚得十半作可十得其半鲁东海絶呉之饟道作据东海之地絶呉饟道张韩将北地髙宿左右作张韩之将北地弓髙宿衞左右　刘攽曰此枚乗説呉王后是后人以呉事寓言尔故言齐王杀身等事不同又卭筰武帝始通此已云南距羌筰之塞益非　师古曰齐王传呉楚平齐王乃自杀今此枚乗谏书即已称之二传不同当有误者　刘奉世曰按诸传呉王正月先起兵二月败走中间五十日耳三国围齐三月不能下汉兵至乃引归解围而后齐王自杀则当在呉走后一月外事又乗此书云梁固守以待呉饥则是未饥以前安得已知齐王杀身与四国不得出兵及赵囚之详疑乗书非真事后追加之或传之者增之也】
　　七发
　　楚太子有疾而呉客往问之曰伏闻太子玉体不安亦少间乎太子曰惫谨谢客客因称曰今时天下安宁四宇和平太子方富于年意者久耽安乐日夜无极邪气袭逆中若结轖纷屯澹淡嘘唏烦酲惕惕怵怵卧不得瞑虚中重聴恶闻人声精神越渫百病咸生聪明昡曜悦怒不平久执不废大命乃倾太子岂有是乎太子曰谨谢客赖君之力时时有之然未至于是也客曰今夫贵人之子必宫居而闺处内有保母外有傅父欲交无所饮食则温淳甘膬脭醲肥厚衣裳则杂遝曼暖燂烁热暑虽有金石之坚犹将销铄而挺解也况其在筋骨之间乎哉故曰縦耳目之欲恣支体之安者伤血脉之和且夫出舆入辇命曰蹷痿之机洞房清风命曰寒热之媒皓齿蛾眉命曰伐性之斧甘脆肥醲命曰腐肠之药今太子肤色靡曼四支委随筋骨挺解血脉淫濯手足惰窳越女侍前齐姬奉后往来游醼縦恣乎曲房隠间之中此甘餐毒药戏猛兽之爪牙也所従来者至深远淹滞永久而不废虽令扁鹊治内巫咸治外尚何及哉今如太子之病者独宜世之君子博见强识承间语事变度易意常无离侧以为羽翼淹沈之乐浩荡之心遁佚之志其奚由至哉太子曰诺病已请事此言客曰今太子之病可无药石针刺炙疗而已可以要言妙道説而去也不欲闻之乎太子曰仆愿闻之客曰龙门之桐髙百尺而无枝中郁结之轮菌根扶疏以分离上有千仞之峰下临百丈之谿湍流遡波又澹淡之其根半死半生冬则烈风漂霰飞雪之所激也夏则雷霆霹雳之所感也朝则鹂黄鳱鴠鸣焉暮则羁雌迷鸟宿焉独鹄晨号乎其上鹍鸡哀鸣翔乎其下于是背秋涉冬使琴挚斫斩以为琴野茧之丝以为弦孤子之钩以为隠九寡之珥以为约使师堂操畅伯子牙为之歌歌曰麦秀兮雉朝飞向虚壑兮背槁槐依絶区兮临回溪飞鸟闻之翕翼而不能去野兽闻之垂耳而不能行蚑蟜蝼蚁闻之柱喙而不能前此亦天下之至悲也太子能强起聴之乎太子曰仆病未能也
　　客曰犓牛之腴菜以笋蒲肥狗之和冒以山肤楚苗之食安胡之饭搏之不解一啜而散于是使伊尹煎熬易牙调和熊蹯之臑勺药之醤薄耆之炙鲜鲤之鲙秋黄之苏白露之茹兰英之酒酌以涤口山梁之餐豢豹之胎小饭大歠如汤沃雪此亦天下之至美也太子能强起尝之乎太子曰仆病未能也
　　客曰钟岱之牡齿至之车前似飞鸟后类駏虚穱麦服处躁中烦外羁坚辔附易路于是伯乐相其前王良造父为之御秦缺楼季为之右此两人者马佚能止之车覆能起之于是使射千镒之重争千里之逐此亦天下之至骏也太子能强起乗之乎太子曰仆病未能也客曰既登景夷之台南望荆山北望汝海左江右湖其乐无有于是使博辩之士原本山川极命草木比物属事离辞连类浮游览观乃下置酒于娱懐之宫连廊四注台城层构纷纭绿辇道邪交隍池纡曲溷章白鹭孔鸟鶤鹄鹓雏防防翠鬛紫缨螭龙徳牧邕邕羣鸣阳鱼腾跃奋翼振鳞漃漻防蓼蔓草芳苓女桑河栁素叶紫茎苗松豫章条上造天梧桐并闾极望成林众芳芬郁乱于五风従容猗靡消息阳阴列坐縦酒荡乐娱心景春佐酒杜连理音滋味杂陈肴糅错该练色娱目流声悦耳于是乃发激楚之结风扬郑衞之皓乐使先施徴舒阳文段干呉娃闾娵傅予之徒杂裾垂髾目窕心与揄流波杂杜若蒙清尘被兰泽嬿服而御此亦天下之靡丽皓侈广博之乐也太子能强起游乎太子曰仆病未能也
　　客曰将为太子驯骐骥之马驾飞軨之舆乗牡骏之乗右夏服之劲箭左乌号之雕弓游涉乎云林周驰乎兰泽弭节乎江浔掩青苹遡清风陶阳气荡春心逐狡兽集轻禽于是极犬马之才困野兽之足穷相御之智巧恐虎豹慴鸷鸟逐马鸣镳鱼跨麋角履游麕莬蹈践麖鹿汗流沬坠寃伏陵窘无创而死者固足充后乗矣此校猎之至壮也太子能强起游乎太子曰仆病未能也然阳气见于眉宇之间侵淫而上防满大宅
　　客见太子有悦色也遂推而进之曰冥火薄天兵车雷运旌旗偃蹇羽旄肃纷驰骋角逐慕味争先徼墨广博望之有圻纯粹全牺献之公门太子曰善愿复闻之客曰未既于是榛林深泽烟云闇莫兕虎并作毅武孔猛袒裼身薄白刃硙硙矛防交错收获掌功赏赐金帛掩苹肆若为牧人席防酒嘉肴羞炰脍炙以御賔客涌觞并起动心惊耳诚必不悔决絶以诺贞信之色形于金石髙歌陈唱万嵗无斁此真太子之所喜也能强起而游乎太子曰仆甚愿従直恐为诸大夫累耳然而有起色矣
　　客曰将以八月之望与诸侯远方交游兄弟并往观涛乎广陵之曲江至则未见涛之形也徒观水力之所到则防然足以骇矣观其所驾轶者所擢拔者所扬汨者所温汾者所涤汔者虽有心畧辞给固未能缕形其所由然也怳兮忽兮聊兮慓兮混汨汨兮忽兮慌兮俶兮傥兮浩防瀁兮起旷旷兮秉意乎南山通望乎东海虹洞兮苍天极虑乎崖涘流揽无穷归神日母汨乗流而下降兮或不知其所止或纷纭其流折兮忽缪往而不来临朱汜而远逝兮中虚烦而益怠莫离散而发曙兮内存心而自持于是澡槩胸中洒练五蔵澹澉手足颒濯发齿揄弃恬怠输冩淟浊分决狐疑发皇耳目当是之时虽有淹病滞疾犹将伸伛起躄发瞽披聋而观望之也况直眇小烦懑酲醲病酒之徒哉故曰发蒙解惑不足以言也太子曰善然则涛何气哉客曰不记也然闻于师曰似神而非者三疾雷闻百里江水逆流海水上潮山出内云日夜不止衍溢漂疾波涌而涛起其始起也洪淋淋焉若白鹭之下翔其少进也浩浩溰溰如素车白马帷葢之张其波涌而云乱扰扰焉如三军之腾装其旁作而奔起也飘飘焉如轻车之勒兵六驾蛟龙附従太白纯驰浩蜺前后骆绎颙颙卬卬椐椐彊彊莘莘将将壁垒重坚沓杂似军行訇隠匈磕轧盘涌裔原不可当观其两旁则滂渤怫郁闇漠感突上击下律有似壮勇之卒突怒而无畏蹈壁冲津穷曲随隈逾岸出追遇者死当者壊初发乎或围之津涯荄轸谷分回翔青篾衔枚檀桓弭节伍子之山通厉骨母之场凌赤防篲扶桑横奔似雷行诚奋厥武如振如怒沌沌浑浑状如奔马混混庉庉声如雷鼓发怒庢沓清升逾跇侯波奋振合战于借借之口鸟不及飞鱼不及回兽不及走纷纷翼翼波涌云乱荡取南山背击北岸覆亏丘陵平夷西畔险险戏戏崩坏陂池决胜乃罢瀄汨潺湲披扬流洒横暴之极鱼鼈失埶颠倒偃侧沋沋湲湲蒲伏连延神物怪疑不可胜言直使人踣焉洄闇凄怆焉此天下怪异诡观也太子能强起观之乎太子曰仆病未能也
　　客曰将为太子奏方术之士有资畧者若庄周魏牟杨朱墨翟便蜎詹何之伦使之论天下之精微理万物之是非孔老览观孟子筹之万不失一此亦天下要言妙道也太子岂欲闻之乎于是太子据几而起曰涣乎若一聴圣人辩士之言涊然汗出霍然病已【文选　四宇一作四方屯作沌清风作清宫常作尚唐作荡疏作疎遡作素琴摰作班尔约作防畅作张伯子牙无子字服处作处服前后一有后字缺作季作秀虞作娱黄作隍鸟作雀苗松作松栢闾作椚窕作窈先施作西施遡作游困野兽作困野莫作漠硙硙作皑皑觞作触喜作嘉俶作倜慌作超槩作溉揄作投洪淋淋无洪字沓杂作杂沓律作硉追作塠作轸篾作蔑凌作陵披扬作扬披孟子筹之作孟子持筹而筹之】
　　韩穨当【韩王信子信亡入匈奴至穨当城生子因名穨当孝文时降汉封弓髙侯】遗胶西王卬书【卬齐悼惠王子以平昌侯立】
　　【七国之反呉王濞兵败见诛汉军至胶西穨当遗胶西王书王肉袒叩头谒汉军壁穨当出诏书为王读之王自杀】
　　奉诏诛不义降者赦其罪复故不降者灭之王何处须以従事【史记　赦其罪汉书作赦除其罪】
　　舞阳侯舍人
　　告樊他广不当代后书【樊哙封舞阳侯子伉袭坐吕氏党诛文帝复封哙庶子市人是为荒侯子他广立侯家舍人得罪乃上书下吏夺侯为庶人】
　　荒侯市人病不能为人令其夫人与其弟乱而生他广他广实非荒侯子不当代后【史记】









　　西汉文纪卷七
　　钦定四库全书
　　西汉文纪卷八　　　　　明　梅鼎祚　编公孙【菑川薛人以贤良对策为博士数年厯御史大夫为丞相封平津侯】
　　贤良防【武帝初即位招贤良文学士时年六十以贤良征为博士使匈奴还报不合意上怒以为不能乃移病免归元光五年复征贤良文学菑川国复推上谢以前尝西用不能罢愿更选国人固推至太常上策诏诸儒时对者百余人太常奏第居下策天子擢对第一拜博士待诏金马门复上论邪吏书奏天子以册书答问复对上异其言】
　　武帝策诸儒制
　　葢闻上古至治画衣冠异章服而民不犯阴阳和五谷登六畜蕃甘露降风雨时嘉禾兴朱屮生山不童泽不涸麟凤在郊薮龙游于沼河洛出圗书父不丧子兄不哭弟北发渠搜南抚交阯舟车所至人迹所及跂行喙息咸得其宜朕甚嘉之今何道而臻乎此子大夫脩先圣之术明君臣之义讲论洽闻有声乎当世敢问子大夫天人之道何所本始吉凶之效安所期焉禹汤水旱厥咎何由仁义礼智四者之宜当安设施属统垂业物鬼变化天命之符废兴何如天文地理人事之纪子大夫习焉其悉意正议详具其对着之于篇朕将亲览焉靡有所隠
　　臣闻上古尧舜之时不贵爵赏而民劝善不重刑罚而民不犯躬率以正而遇民信也末世贵爵厚赏而民不劝深刑重罚而奸不止其上不正遇民不信也夫厚赏重刑未足以劝善而禁非必信而已矣是故因能任官则分职治去无用之言则事情得不作无用之器则赋敛省不夺民时不妨民力则百姓富有徳者进无徳者退则朝廷尊有功者上无功者下则羣臣逡罚当罪则奸邪止赏当贤则臣下劝凡此八者治民之本也故民者业之则不争理得则不怨有礼则不暴爱之则亲上此有天下之急者也故法不远义则民服而不离和不远礼则民亲而不暴故法之所罚义之所去也和之所赏礼之所取也礼义者民之所服也而赏罚顺之则民不犯禁矣故画衣冠异章服而民不犯者此道素行也臣闻之气同则従声比则应今人主和徳于上百姓和合于下故心和则气和气和则形和形和则声和声和则天地之和应矣故阴阳和风雨时甘露降五谷登六畜蕃嘉禾兴朱草生山不童泽不涸此和之至也故形和则无疾无疾则不夭故父不丧子兄不哭弟徳配天地明并日月则麟凤至龙在郊河出圗洛出书逺方之君莫不説义奉币而来朝此和之极也臣闻之仁者爱也义者宜也礼者所履也智者术之原也致利除害兼爱无私谓之仁明是非立可否谓之义进退有度尊卑有分谓之礼擅杀生之柄通壅塞之涂权轻重之数论得失之道使远近情伪必见于上谓之术凡此四者治之本道之用也皆当设施不可废也得其要则天下安乐法设而不用不得其术则主蔽于上官乱于下此事之情属统垂业之本也臣闻尧遭鸿水使禹治之未闻禹之有水也若汤之旱则桀之余烈也桀纣行恶受天之罚禹汤积徳以王天下因此观之天徳无私亲顺之和起逆之害生此天文地理人事之纪也臣愚戆不足以奉大对
　　上邪吏疏
　　陛下有先圣之位而无先圣之民有先圣之民而无先圣之吏是以埶同而治异先世之吏正故其民笃今世之吏邪故其民薄政而不行令倦而不聴夫使邪吏行政用倦令治薄民不可得而化此治之所以异也臣闻周公旦治天下朞年而变三年而化五年而定唯陛下之所志
　　武帝答公孙册书
　　问称周公之治之材能自视孰与周公贤
　　答武帝册书
　　愚臣浅薄安敢比材于周公虽然愚心晓然见治道之可以然也夫虎豹马牛禽兽之不可制者也及其教驯服习之至可牵持驾服唯人之従臣闻揉曲木者不累日销金石者不累月夫人之于利害好恶岂比禽兽木石之类哉朞年而变臣尚窃迟之【并汉书】
　　禁民挟弓弩奏【东郡盗起奏上下其议吾丘夀王对以大不便上以难屈服焉】
　　十贼彍弩百吏不敢前盗贼不辄伏辜兔脱者众害寡而利多此盗贼所以蕃也禁民不得挟弓弩则盗贼执短兵短兵接则众者胜以众吏捕寡贼其埶必得盗贼有害无利则莫犯法刑错之道也臣愚以为禁民毋得挟弓弩便
　　吾丘夀王禁民挟弓弩对
　　臣闻古者作五兵非以相害以禁暴讨邪也安居则以制猛兽而备非常有事则以设守衞而施行阵及至周室衰防上无明王诸侯力政强侵弱众暴寡海内抏敝巧诈并生是以知者陷愚勇者威怯茍以得胜为务不顾义理故机变械饰所以相贼害之具不可胜数于是秦兼天下废王道立私议灭诗书而首法令去仁恩而任刑戮堕名城杀豪杰销甲兵折锋刄其后民以耰鉏棰挺相挞击犯法滋众盗贼不胜至于赭衣塞路羣盗满山卒以乱亡故圣王务教化而省禁防知其不足恃也今陛下昭明徳建太平举俊材兴学官三公有司或由穷巷起白屋裂地而封宇内日化方外乡风然而盗贼犹有者郡国二千石之罪非挟弓弩之过也礼曰男子生桑弧蓬矢以举之明示有事也孔子曰吾何执执射乎大射之礼自天子降及庶人三代之道也诗云大侯既抗弓矢斯张射夫既同献尔发功言贵中也愚闻圣王合射以明教矣未闻弓矢之为禁也且所为禁者为盗贼之以攻夺也攻夺之罪死然而不止者大奸之于重诛固不避也臣恐邪人挟之而吏不能止良民以自备而抵法禁是擅贼威而夺民救也窃以为亡益于禁奸而废先王之典使学者不得习行其礼大不便请广兴学官奏【武帝时延文学儒者以百数而公孙以治春秋为丞相封侯天下学士靡然向风为学官悼道之鬱滞乃请白丞相御史言制曰可自此公卿大夫吏士彬彬多文学之士矣】
　　丞相御史言制曰葢闻导民以礼风之以乐婚姻者居室之大伦也今礼废乐崩朕甚愍焉故详延天下方正博闻之士咸登诸朝其令礼官劝学讲议洽闻兴礼以为天下先太常议与博士弟子崇乡里之化以广贤材焉谨与太常臧博士平等议曰闻三代之道乡里有教夏曰校殷曰序周曰庠其劝善也显之朝廷其惩恶也加之刑罚故教化之行也建首善自京师始由内及外今陛下昭至徳开大明配天地本人伦劝学修礼崇化厉贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八已上仪状端正者补博士弟子郡国县道邑有好文学敬长上肃政教顺乡里出入不悖所闻者令相长丞上属所二千石二千石谨察可者当与计偕诣太常得受业如弟子一嵗皆辄试能通一蓺以上补文学掌故缺其髙弟可以为郎中者太常籍奏即有秀才异等辄以名闻其不事学若下材及不能通一蓺辄罢之而请诸不称者罚臣谨案诏书律令下者明天人分际通古今之义文章尔雅训辞深厚恩施甚美小吏浅闻不能究宣无以明布谕下治礼次治掌故以文学礼义为官迁留滞请选择其秩比二百石上及吏百石通一蓺以上补左右内史大行卒史比百石已下补郡太守卒史皆各二人邉郡一人先用诵多者若不足乃择掌故补中二千石属文学掌故补郡属备员请着功令他如律令【史记　方正博闻汉书作方闻洽文下有举遗二字广作厉脩作兴道邑作官试作课】
　　请徙汲黯为右内史奏【黯伉厉即髙尝触丞相廷尉张汤等为所深嫉欲诛之以事乃上言黯由主爵都尉徙为右内史数嵗官事不废】
　　右内史界部中多贵人宗室难治非素重臣不能任请徙黯为右内史
　　乞骸骨疏【淮安衡山谋反治党与方急病甚自以无功而封侯居宰相位诸侯畔逆奉职不称乃上书愿归侯乞骸骨上报不许赐告牛酒杂帛数月有瘳复视事】
　　臣闻天下之通道五所以行之者三君臣父子兄弟夫妇长幼之序此五者天下之通道也仁知勇此三者天下之通徳所以行之者也故曰力行近乎仁好问近乎知知耻近乎勇知此三者则知所以自治知所以自治然后知所以治人天下未有不能自治而能治人者也此百世不易之道也今陛下躬行大孝鉴三王建周道兼文武厉贤予禄量能授官今臣罢驽之质无汗马之劳陛下过意擢臣卒伍之中封为列侯致位三公臣行能不足以称素有负薪之病恐先狗马填沟壑终无以报徳塞责愿归侯印乞骸骨避贤者路【史记】
　　同前【汉书】
　　臣闻天下逹道五所以行之者三君臣父子夫妇长幼朋友之交五者天下之达道也仁知勇三者所以行之也故曰好问近乎知力行近乎仁知耻近乎勇知此三者知所以自治知所以自治然后知所以治人未有不能自治而能治人者也陛下躬孝弟监三王建周道兼文武招俫四方之士任贤序位量能授官将以厉百姓劝贤材也今臣愚驽无汗马之劳陛下过意擢臣卒伍之中封为列侯致位三公臣行能不足以称加有负薪之疾恐先狗马填沟壑终无以报徳塞责愿归侯乞骸骨避贤者路
　　武帝报公孙诏【元朔三年】
　　古者赏有功褒有徳守成尚文遭遇右武未有易此者也朕宿昔庶防获承尊位惧不能宁惟所与共为治者君宜知之盖君子善善恶恶君宜知之君若谨行常在朕躬君不幸罹霜露之病何恙不已乃上书归侯乞骸骨是章朕之不徳也今事少间君其省思虑一精神辅以医药【史记】
　　同前【汉书】
　　古者赏有功褒有徳守成上文遭遇右武未有易此者也朕夙夜庶防获承至尊惧不能宁惟所与共为治者君宜知之葢君子善善及后世若兹行常在朕躬君不幸罹霜露之疾何恙不已乃上书归侯乞骸骨是章朕之不徳也今事少间君其存精神止念虑辅助医药以自持
　　邹长倩
　　遗公孙书
　　【以元光五年为国子所推上为贤良国人邹长倩以其家贫少自资致乃解衣裳以衣之释所着冠履以与之又赠以刍一束素丝一防扑满一枚书题遗之】
　　夫人无幽显道在则为尊虽生刍之贱也不能脱落君子故赠君生刍一束诗人所谓生刍一束其人如玉五丝为防倍防为升倍升为緎倍緎为纪倍纪为緵倍緵为防皆自少之多自防至着也士之立功勲効名节亦复如之勿以小善不足脩而不为也故赠君素丝一防扑满者以土为器以蓄钱具其有入窍而无出窍满则扑之土粗物也钱重货也入而不出积而不散故扑之士有聚敛而不能散者将有扑满之败可不戒与故赠君扑满一枚猗嗟盛欤山川阻修加以风露次卿足下勉作功名窃在下风以俟嘉誉【西京杂记　緎一作一作缄緵一作总答败烂不存】
　　董仲舒【广川人初为博士以贤良对策为江都相废为侍中大夫复为胶西王相病免终于家】
　　贤良三策【并制　武帝即位举贤良文学之士前后百数而仲舒以贤良对策天子览而异焉乃复防之仲舒对毕以为江都相武帝初立魏其武安侯为相而隆儒矣及仲舒对策推明孔氐抑黜百家立学校之官州郡举茂材孝廉皆自仲舒发之】
　　制曰朕获承至尊休徳传之亡穷而施之罔极任大而守重是以夙夜不皇康宁永惟万事之綂犹惧有阙故广延四方之豪隽郡国诸侯公选贤良脩洁博习之士欲闻大道之要至论之极今子大夫褎然为举首朕甚嘉之子大夫其精心致思朕垂聴而问焉葢闻五帝三王之道改制作乐而天下洽和百王同之当虞氏之乐莫盛于韶于周莫盛于勺圣王已没钟鼔筦弦之声未衰而大道防缺陵夷至虖桀纣之行王道大坏矣夫五百年之间守文之君当涂之士欲则先王之法以戴翼其世者甚众然犹不能反日以仆灭至后王而后止岂其所持操或悖谬而失其綂与固天降命不可复反必推之于大衰而后息与呜虖凡所为屑屑夙兴夜寐务法上古者又将无补与三代受命其符安在灾异之变何缘而起性命之情或夭或夀或仁或鄙习闻其号未烛厥理伊欲风流而令行刑轻而奸改百姓和乐政事宣昭何脩何饰而膏露降百谷登徳润四海泽臻草木三光全寒暑平受天之祜享鬼神之灵徳泽洋溢施乎方外延及羣生子大夫明先圣之业习俗化之变终始之序讲闻髙谊之日久矣其明以谕朕科别其条勿猥勿并取之于术慎其所出乃其不正不直不忠不极枉于执事书之不泄兴于朕躬毋悼后害子大夫其尽心靡有所隠朕将亲览焉
　　对曰陛下发徳音下明诏求天命与情性皆非愚臣之所能及也臣谨按春秋之中视前世已行之事以观天人相与之际甚可畏也国家将有失道之败而天乃先出灾害以谴告之不知自省又出怪异以警惧之尚不知变而伤败乃至以此见天心之仁爱人君而欲止其乱也自非大亡道之世者天尽欲扶持而全安之事在彊勉而已矣强勉学问则闻见博而知益明强勉行道则徳日起而大有功此皆可使还至而立有效者也诗曰夙夜匪懈书曰茂哉茂哉皆彊勉之谓也道者所繇适于治之路也仁义礼乐皆其具也故圣王已没而子孙长久安宁数百嵗此皆礼乐教化之功也王者未作乐之时乃用先王之乐宜于世者而以深入教化于民教化之情不得雅颂之乐不成故王者功成作乐乐其徳也乐者所以变民风化民俗也其变民也易其化人也着故声发于和而本于情接于肌肤臧于骨髓故王道虽防缺而筦弦之声未衰也夫虞氏之不为政久矣然而乐颂遗风犹有存者是以孔子在齐而闻韶也夫人君莫不欲安存而恶危亡然而政乱国危者甚众所任者非其人而所繇者非其道是以政日以仆灭也夫周道衰于幽厉非道亡也幽厉不繇也至于宣王思昔先王之徳兴滞补明文武之功业周道粲然复兴诗人美之而作上天祐之为生贤佐后世称诵至今不絶此夙夜不解行善之所致也孔子曰人能道非道人也故治乱废兴在于已非天降命不可得反其所操持誖谬失其綂也臣闻天之所大奉使之王者必有非人力所能致而自至者此受命之符也天下之人同心归之若归父母故天瑞应诚而至书曰白鱼入于王舟有火复于王屋流为乌此葢受命之符也周公曰复哉复哉孔子曰徳不孤必有邻皆积善絫徳之效也及至后世淫泆衰防不能綂理羣生诸侯背畔残贼良民以争壤土废徳教而任刑罚刑罚不中则生邪气邪气积于下怨恶畜于上上下不和则阴阳缪盭而妖孽生矣此灾异所缘而起也臣闻命者天之令也性者生之质也情者人之欲也或夭或夀或仁或鄙陶冶而成之不能粹美有治乱之所生故不齐也孔子曰君子之徳风也小人之徳草也草上之风必偃故尧舜行徳则民仁夀桀纣行暴则民鄙夭夫上之化下下之従上犹泥之在钧唯甄者之所为犹金之在镕唯冶者之所铸绥之斯徕动之斯和此之谓也臣谨按春秋之文求王道之端得之于正正次王王次春春者天之所为也正者王之所为也其意曰上承天之所为而下以正其所为正王道之端云尔然则王者欲有所为宜求其端于天天道之大者在阴阳阳为徳阴为刑刑主杀而徳主生是故阳常居大夏而以生育长养为事阴常居大冬而积于空虚不用之处以此见天之任徳不任刑也天使阳出布施于上而主嵗功使阴入伏于下而时出佐阳阳不得阴之助亦不能独成嵗终阳以成嵗为名此天意也王者承天意以従事故任徳教而不任刑刑者不可任以治世犹阴之不可任以成嵗也为政而任刑不顺于天故先王莫之肯为也今废先王徳教之官而独任执法之吏治民毋乃任刑之意与孔子曰不教而诛谓之虐虐政用于下而欲徳教之被四海故难成也臣谨按春秋谓一元之意一者万物之所従始也元者辞之所谓大也谓一为元者视大始而欲正本也春秋深探其本而反自贵者始故为人君者正心以正朝廷正朝廷以正百官正百官以正万民正万民以正四方四方正远近莫敢不壹于正而亡有邪气奸其间者是以阴阳调而风雨时羣生和而万民殖五谷熟而草木茂天地之间被润泽而大丰美四海之内闻盛徳而皆徕臣诸福之物可致之祥莫不毕至而王道终矣孔子曰凤鸟不至河不出圗吾已矣夫自悲可致此物而身卑贱不得致也今陛下贵为天子富有四海居得致之位操可致之势又有能致之资行髙而恩厚知明而意美爱民而好士可谓谊主矣然而天地未应而美祥莫至者何也凡以教化不立而万民不正也夫万民之従利也如水之走下不以教化隄防之不能止也是故教化立而奸邪皆止者其隄防完也教化废而奸邪并出刑罚不能胜者其隄防壊也古之王者明于此是故南面而治天下莫不以教化为大务立太学以教于国设庠序以化于邑渐民以仁摩民以谊节民以礼故其刑罚甚轻而禁不犯者教化行而习俗美也圣王之继乱世也扫除其迹而悉去之复脩教化而崇起之教化已明习俗已成子孙循之行五六百嵗尚未败也至周之末世大为亡道以失天下秦继其后独不能改又益甚之重禁文学不得挟书弃捐礼谊而恶闻之其心欲尽灭先圣之道而颛为自恣茍简之治故立为天子十四嵗而国破亡矣自古以来未尝有以乱济乱大败天下之民如秦者也其遗毒余烈至今未灭使习俗薄恶人民嚚顽抵冒殊扞孰烂如此之甚者也孔子曰腐朽之木不可雕也粪土之墙不可圬也今汉继秦之后如朽木粪墙矣虽欲善治之亡可奈何法出而奸生令下而诈起如以汤止沸抱薪救火愈甚亡益也窃譬之琴瑟不调甚者必解而更张之乃可鼔也为政而不行甚者必变而更化之乃可理也当更张而不更张虽有良工不能善调也当更化而不更化虽有大贤不能善治也故汉得天下以来常欲善治而至今不可善治者失之于当更化而不更化也古人有言曰临渊羡鱼不如退而结网今临政而愿治七十余嵗矣不如退而更化更化则可善治善治则灾害日去福禄日来诗云宜民宜人受禄于天为政而宜于民者固当受禄于天夫仁义礼智信五常之道王者所当修饰也五者修饰故受天之祐而享鬼神之灵徳施于方外延及羣生也
　　制曰葢闻虞舜之时游于岩廊之上垂拱无为而天下太平周文王至于日昃不暇食而宇内亦治夫帝王之道岂不同条共贯与何逸劳之殊也葢俭者不造黄旌旗之饰及至周室设两观乗大路朱干玊戚八佾陈于庭而颂声兴夫帝王之道岂异指哉或曰良玊不瑑又云非文亡以辅徳二端异焉殷人执五刑以督奸伤肌肤以惩恶成康不式四十余年天下不犯囹圄空虚秦国用之死者甚众刑者相望耗矣哀哉呜虖朕夙寤晨兴惟前帝王之宪永思所以奉至尊章洪业皆在力本任贤今朕亲耕籍田以为农先劝孝弟崇有徳使者冠葢相望问勤劳恤孤独尽思极神功烈休徳未始云获也今阴阳错缪氛气充塞羣生寡遂黎民未济亷耻贸乱贤不肖浑殽未得其真故详延特起之士意庶防乎今子大夫待诏百有余人或道世务而未济稽诸上古而不同考之于今而难行毋乃牵于文系而不得骋与将所繇异术所闻殊方与各悉对着于篇毋讳有司明其指畧切磋究之以称朕意
　　对曰臣闻尧受命以天下为忧而未以位为乐也故诛逐乱臣务求贤圣是以得舜禹稷卨咎繇众圣辅徳贤能佐职教化大行天下和洽万民皆安仁乐谊各得其宜动作应礼従容中道故孔子曰如有王者必世而后仁此之谓也尧在位七十载乃逊于位以禅虞舜尧崩天下不归尧子丹朱而归舜舜知不可辟乃即天子之位以禹为相因尧之辅佐继其綂业是以垂拱无为而天下治孔子曰韶尽美矣又尽善也此之谓也至于殷纣逆天暴物杀戮贤知残贼百姓伯夷太公皆当世贤者隠处而不为臣守职之人皆奔走逃亡入于河海天下耗乱万民不安故天下去殷而従周文王顺天理物师用贤圣是以闳夭太颠散宜生等亦聚于朝廷爱施兆民天下归之故太公起海濵而即三公也当此之时纣尚在上尊卑昏乱百姓散亡故文王悼痛而欲安之是以日昃而不暇食也孔子作春秋先正王而系万事见素王之文焉由此观之帝王之条贯同然而劳逸异者所遇之时异也孔子曰武尽美矣未尽善也此之谓也臣闻制度文采黄之饰所以明尊卑异贵贱而劝有徳也故春秋受命所先制者改正朔易服色所以应天也然则宫室旌旗之制有法而然者也故孔子曰奢则不逊俭则固俭非圣人之中制也臣闻良玉不瑑资质润美不待刻琢此亡异于达巷党人不学而自知也然则常玉不瑑不成文章君子不学不成其徳臣闻圣王之治天下也少则习之学长则材诸位爵禄以养其徳刑罚以威其恶故民晓于礼谊而耻犯其上武王行大谊平残贼周公作礼乐以文之至于成康之隆囹圄空虚四十余年此亦教化之渐而仁谊之流非独伤肌肤之効也至秦则不然师申商之法行韩非之説憎帝王之道以贪狠为俗非有文徳以教训于天下也诛名而不察实为善者不必免而犯恶者未必刑也是以百官皆饰虚辞而不顾实外有事君之礼内有背上之心造伪饰诈趣利无耻又好用憯酷之吏赋敛亡度竭民财力百姓散亡不得従耕织之业羣盗并起是以刑者甚众死者相望而奸不息俗化使然也故孔子曰导之以政齐之以刑民免而无耻此之谓也今陛下并有天下海内莫不率服广览兼聴极羣下之知尽天下之美至徳昭然施于方外夜郎康居殊方万里説徳归谊此太平之致也然而功不加于百姓者殆王心未加焉曾子曰尊其所闻则髙明矣行其所知则光大矣髙明光大不在于它在乎加之意而已愿陛下因用所闻设诚于内而致行之则三王何异哉陛下亲耕籍田以为农先夙寤晨兴忧劳万民思惟往古而务以求贤此亦尧舜之用心也然而未云获者士素不厉也夫不素养士而欲求贤譬犹不琢玉而求文采也故养士之大者莫大乎太学太学者贤士之所闗也教化之本原也今以一郡一国之众对亡应书者是王道往往而絶也臣愿陛下兴太学置明师以养天下之士数考问以尽其材则英俊宜可得矣今之郡守县令民之师帅所使承流而宣化也故师帅不贤则主徳不宣恩泽不流今吏既亡教训于下或不承用主上之法暴虐百姓与奸为市贫穷孤弱寃苦失职甚不称陛下之意是以隂阳错缪氛气充塞羣生寡遂黎民未济皆长吏不明使至于此也夫长吏多出于郎中中郎吏二千石子弟选郎吏又以富訾未必贤也且古所谓功者以任官称职为差非所谓积日絫久也故小材虽絫日不离于小官贤才虽未久不害为辅佐是以有司竭力尽知务治其业而以赴功今则不然累日以取贵积久以致官是以亷耻贸乱贤不肖浑殽未得其真臣愚以为使诸列侯郡守二千石各择其吏民之贤者嵗贡各二人以给宿卫且以观大臣之能所贡贤者有赏所贡不肖者有罸夫如是诸侯吏二千石皆尽心于求贤天下之士可得而官使也徧得天下之贤人则三王之盛易为而尧舜之名可及也毋以日月为功实试贤能为上量材而授官録徳而定位则亷耻殊路贤不肖异处矣陛下加惠寛臣之罪令勿牵制于文使得切磋究之臣敢不尽愚
　　制曰葢闻善言天者必有徴于人善言古者必有验于今故朕垂问虖天人之应上嘉唐虞下悼桀纣寖微寖灭寖明寖昌之道虚心以改今子大夫明于阴阳所以造化习于先圣之道业然而文采未极岂惑虖当世之务哉条贯靡竟綂纪未终意朕之不明与聴若与夫三王之教所祖不同而皆有失或谓久而不易者道也意岂异哉今子大夫既已着大道之极陈治乱之端矣其悉之究之孰之复之诗不云虖嗟尔君子母常安息神之聴之介尔景福朕将亲览焉子大夫其茂明之
　　对曰臣闻论语曰有始有卒者其惟圣人虖今陛下幸加惠留聴于承学之臣复下明册以切其意而究尽圣徳非愚臣之所能具也前所上对条贯靡竟綂纪不终辞不别白指不分明此臣浅陋之罪也册曰善言天者必有征于人善言古者必有验于今臣闻天者羣物之祖也故徧覆包函而无所殊建日月风雨以和之经阴阳寒暑以成之故圣人法天而立道亦溥爱而亡私布徳施仁以厚之设谊立礼以导之春者天之所以生也仁者君之所以爱也夏者天之所以长也徳者君之所以养也霜者天之所以杀也刑者君之所以罚也由此言之天人之徴古今之道也孔子作春秋上揆之天道下质诸人情参之于古考之于今故春秋之所讥灾害之所加也春秋之所恶怪异之所施也书邦家之过兼灾异之变以此见人之所为其美恶之极乃与天地流通而往来相应此亦言天之一端也古者脩教训之官务以惪善化民民已大化之后天下常亡一人之狱矣今世废而不脩亡以化民民以故弃行谊而死财利是以犯法而罪多一嵗之狱以万千数以此见古之不可不用也故春秋变古则讥之天令之谓命命非圣人不行质朴之谓性性非教化不成人欲之谓情情非度制不节是故王者上谨于承天意以顺命也下务明教化民以成性也正法度之宜别上下之序以防欲也修此三者而大本举矣人受命于天固超然异于羣生入有父子兄弟之亲出有君臣上下之谊防聚相遇则有耆老长幼之施粲然有文以相接驩然有恩以相爱此人之所以贵也生五谷以食之桑麻以衣之六畜以养之服牛乗马圈豹槛虎是其得天之灵贵于物也故孔子曰天地之性人为贵明于天性知自贵于物知自贵于物然后知仁谊知仁谊然后重礼节重礼节然后安处善安处善然后乐循理乐循理然后谓之君子故孔子曰不知命无以为君子此之谓也册曰上嘉唐虞下悼桀纣寖防寖灭寖明寖昌之道虚心以改臣闻众少成多积小致钜故圣人莫不以晻致明以防致显是以尧发于诸侯舜兴乎深山非一日而显也葢有渐以致之矣言出于已不可塞也行发于身不可掩也言行治之大者君子之所以动天地也故尽小者大慎防者着诗曰惟此文王小心翼翼故尧兢兢日行其道而舜业业日致其孝善积而名显徳章而身尊此其寖明寖昌之道也积善在身犹长日加益而人不知也积恶在身犹火之销膏而人不见也非明乎情性察乎流俗者孰能知之此唐虞所以得令名而桀纣之可为悼惧者也夫善恶之相従如景乡之应形声也故桀纣暴谩谗贼并进贤知隠伏恶日显国日乱晏然自以如日在天终陵夷而大坏夫暴逆不仁者非一日而亡也亦以渐至故桀纣虽亡道然犹享国十余年此其寖微寖灭之道也册曰三王之教所祖不同而皆有失或谓久而不易者道也意岂异哉臣闻夫乐而不乱复而不厌者谓之道道者万世亡者道之失也先王之道必有偏而不起之处故政有眊而不行举其偏者以补其而已矣三王之道所祖不同非其相反将以捄溢扶衰所遭之变然也故孔子曰无为而治者其舜虖改正朔易服色以顺天命而已其余尽循尧道何更为哉故王者有改制之名亡变道之实然夏上忠殷上质周上文者所继之捄当用此也孔子曰殷因于夏礼所损益可知也周因于殷礼所损益可知也其或继周者虽百世可知也此言百王之用以此三者矣夏因于虞而独不言所损益者其道如一而所上同也道之大原出于天天不变道亦不变是以禹继舜舜继尧三圣相受而守一道亡救之政故不言其所损益也由是观之继治世者其道同继乱世者其道变今汉继大乱之后若宜少损周之文致用夏之忠者陛下有明悳嘉道愍世俗之靡薄悼王道之不昭故举贤良方正之士论谊考问将欲兴仁谊之休徳明帝王之法制建太平之道也臣愚不肖述所间诵所学道师之言厪能勿失尔若乃论政事之得失察天下之息耗此大臣辅佐之职三公九卿之任非臣仲舒所能及也然而臣窃有怪者夫古之天下亦今之天下今之天下亦古之天下共是天下古亦大治上下和睦习俗美盛不令而行不禁而止吏亡奸邪民亡盗贼囹圄空虚徳润草木泽被四海鳯皇来集麒麟来游以古准今壹何不相逮之逺也安所缪盭而陵夷若是意者有所失于古之道与有所诡于天之理与试迹之古返之于天傥可得见乎夫天亦有所分予予之齿者去其角傅其翼者两其足是所受大者不得取小也古之所予禄者不食于力不动于末是亦受大者不得取小与天同意者也夫已受大又取小天不能足而况人虖此民之所以嚣嚣苦不足也身宠而载髙位家温而食厚禄因乗富贵之资力以与百姓争利于下民安能如之哉是故众其奴婢多其牛羊广其田宅博其产业畜其积委务此而亡已以迫蹵民民日削月脧寖以大穷富者奢侈羡溢贫者穷急愁苦穷急愁苦而上不救则民不乐生民不乐生尚不避死安能避罪此刑罚之所以蕃而奸邪不可胜者也故受禄之家食禄而已不与民争业然后利可均布而民可家足此上天之理而亦太古之道天子之所宜法以为制大夫之所当循以为行也故公仪子相鲁之其家见织帛怒而出其妻食于舍而茹葵愠而拔其葵曰吾已食禄又夺园夫红女利乎古之贤人君子在列位者皆如是是故下髙其行而従其教民化其廉而不贪鄙及至周室之衰其卿大夫缓于谊而急于利亡推譲之风而有争田之讼故诗人疾而刺之曰节彼南山维石岩岩赫赫师尹民具尔瞻尔好谊则民乡仁而俗善尔好利则民好邪而俗败由是观之天子大夫者下民之所视效远方之所四面而内望也近者视而放之逺者望而效之岂可以居贤人之位而为庶人行哉夫皇皇求财利常恐乏匮者庶人之意也皇皇求仁义常恐不能化民者大夫之意也易曰负且乗致冦至乗车者君子之位也负担者小人之事也此言居君子之位而为庶人之行者其患祸必至也若居君子之位当君子之行则舍公仪休之相鲁亡可为者矣春秋大一綂者天地之常经古今之通谊也今师异道人异论百家殊方指意不同是以上亡以持一统法制数变下不知所守臣愚以为诸不在六艺之科孔子之术者皆絶其道勿使并进邪辟之説灭息然后统纪可一而法度可明民知所従矣
　　论种麦【时外事四夷内兴功利役费并兴而民去本舒説上】
　　春秋它谷不书至于麦禾不成则书之以此见圣人于五谷最重麦与禾也今闗中俗不好种麦是嵗失春秋之所重而损生民之具也愿陛下幸诏大司农使闗中民益种宿麦令毋后时
　　又言限民田
　　古者税民不过什一其求易共使民不过三日其力易足民财内足以养老尽孝外足以事上共税下足以畜妻子极爱故民説従上至秦则不然用商鞅之法改帝王之制除井田民得卖买富者田连阡陌贫者无立锥之地又颛川泽之利管山林之饶荒淫越制逾侈以相髙邑有人君之尊里有公侯之富小民安得不困又加月为更卒已复为正一嵗屯戍一嵗力役三十倍于古田租口赋盐铁之利二十倍于古或耕豪民之田见税十五故贫民常衣牛马之衣而食犬彘之食重以贪暴之吏刑戮妄加民愁亡聊亡逃山林转为盗贼赭衣半道断狱嵗以千万数汉兴循而未改古井田法虽难卒行宜少近古限民名田以赡不足塞并兼之路盐铁皆归于民去奴婢除専杀之威薄赋敛省繇役以寛民力然后可善治也
　　髙庙园灾对【辽东髙庙长陵髙园殿灾仲舒为中大夫居家推説其意屮藁未上主父偃仲舒私见嫉之窃其书而奏焉上召视诸儒仲舒弟子吕步舒不知其师书以为大愚于是下仲舒吏当死诏赦之仲舒遂不敢复言灾异】
　　春秋之道举往以明来是故天下有物视春秋所举与同比者精防眇以存其意通伦类以贯其理天地之变国家之事粲然皆见亡所疑矣按春秋鲁定公哀公时季氏之恶已孰而孔子之圣方盛夫以盛圣而易孰恶季孙虽重鲁君虽轻其埶可成也故定公二年五月两观灾两观僭礼之物天灾之者若曰僭礼之臣可以去已见辠徴而后告可去此天意也定公不知省至哀公三年五月桓宫厘宫灾二者同事所为一也若曰燔贵而去不义云尔哀公未能见故四年六月亳社灾两观桓厘庙亳社四者皆不当立天皆燔其不当立者以示鲁欲其去乱臣而用圣人也季氏亡道久矣前是天下不见灾者鲁未有贤圣臣虽欲去季孙其力不能昭公是也至定哀乃见之其时可也不时不见天之道也今髙庙不当居辽东髙园殿不当居陵旁于礼亦不当立与鲁所灾同其不当立久矣至于陛下时天乃灾之者殆亦其时可也昔秦受亡周之而亡以化之汉受亡秦之又亡以化之夫继二之后承其下流兼受其猥难治甚矣又多兄弟亲戚骨肉之连骄扬奢侈恣睢者众所谓重难之时者也陛下正当大敝之后又遭重难之时甚可忧也故天灾若语陛下当今之世虽敝而重难非以太平至公不能治也视亲戚贵属在诸侯远正最甚者忍而诛之如吾燔辽东髙庙乃可视近臣在国中处旁仄及贵而不正者忍而诛之如吾燔髙园殿乃可云耳在外而不正者虽贵如髙庙犹灾燔之况诸侯乎在内不正者虽贵如髙园殿犹燔灾之况大臣乎此天意也辠在外者天灾外辠在内者天灾内燔甚辠当重燔简辠当轻承天意之道也
　　郊祀对【仲舒为公孙所嫉出相胶西王王闻其大儒善待之仲舒恐获辠病免归以修学著书为事朝廷如有大议使使者及廷尉张汤就其家问之其对皆有明法所着明经术之意及上疏条敎百二十三篇而説春秋事得失闻举玉杯蕃露清明竹林之属复数十余万言　此载春秋蕃露】
　　廷尉臣汤昧死言臣汤承制以郊事问故胶西相仲舒臣仲舒对曰所闻古者天子之礼莫重于郊郊常以正月上辛日者所以先百神而最居前礼三年丧不祭其先而不敢废郊郊重于宗庙天尊于人也王制曰祭天地之牛角茧栗宗庙之牛角握賔客之牛角尺此言徳滋美而牲滋防也春秋曰鲁祭周公用白牡色白贵纯也帝牲在涤三月牲贵肥洁而不贪其大也凡养牲之道务在肥洁而已驹犊未能刍豢之食莫如令食其母便臣汤谨问仲舒鲁祀周公用白牲非礼也臣仲舒对曰礼也臣汤问周天子用骍刚羣公不毛周公诸公也何以得用纯牲臣仲舒曰武王崩成王幼而在襁褓之中周公继文武之业成二圣之功徳渐天地泽被四海故成王贤而贵之诗曰无徳不报故成王使祭周公以白牡上不得与天子同色下有异于诸侯臣仲舒愚以为报徳之礼臣汤问仲舒天子祭天诸侯祭土鲁何缘以祭郊臣仲舒对曰周公傅成王成王遂及圣功莫大于此周公圣人也有祭于天道故成王令鲁郊也臣汤问仲舒鲁祭周公用白牲其郊何用臣仲舒对曰鲁郊用纯骍刚周色尚赤以天子命郊故以骍臣汤问仲舒祠宗庙或以鹜当鳬鹜非鳬可用否臣仲舒对曰鹜非鳬鳬非鹜也臣闻孔子入太庙每事问慎之至也陛下祭躬亲斋戒沐浴以承宗庙甚敬谨柰何以鳬当鹜鹜当鳬名实不相应以承太庙不亦不称乎臣仲舒愚以为不可臣犬马齿衰赐骸骨伏陋巷陛下乃幸使九卿问臣以朝廷之事臣愚陋曾不足以承明诏奉大对臣仲舒冒死以闻
　　雨雹对
</div>
    <div class="pagination">
<a href="西汉文纪_page11.html">上一页</a><span>...</span><a href="西汉文纪_page7.html">7</a><a href="西汉文纪_page8.html">8</a><a href="西汉文纪_page9.html">9</a><a href="西汉文纪_page10.html">10</a><a href="西汉文纪_page11.html">11</a><span class="current-page">12</span><a href="西汉文纪_page13.html">13</a><a href="西汉文纪_page14.html">14</a><a href="西汉文纪_page15.html">15</a><a href="西汉文纪_page16.html">16</a><a href="西汉文纪_page17.html">17</a><span>...</span><a href="西汉文纪_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
