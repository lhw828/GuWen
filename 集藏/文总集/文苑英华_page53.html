<!DOCTYPE html>
<html>
<head>
    <meta charset="UTF-8">
    <title>文苑英华 - 第 53 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 53 页/共 634 页</h1>
    <div class="content">



　　文苑英华巻六十九
　　钦定四库全书
　　文苑英华巻七十　　　　宋　李昉等　编耕籍【田农附】
　　籍田赋三首　　　　千畆望幸赋一首
　　观农赋一首　　　　稼如云赋一首
　　揠苖赋二首　　　　防裂禾赋一首
　　籍田赋　　　　　　　　　失　名
　　帝王之德无以加于孝乎惟孝之理惟农是先我上皇传玺之二载圣主飞龙之四年日在陬訾祗事于九宫之位时惟戊巳躬耕于千畆之田祥风发于耒耜瑞雪掩于郊鄽万姓颙颙若百川之朝海九宫济济如众星之丽天帝乃俨然防华盖被衮服戴冕旒佩琼玉朱纮炯以照烛藻繂纷其繁缛敬齐之色既肃肃以雍雍礼乐之容亦皇皇而穆穆于是出甲乙之帐命先农之官设庭燎而晰晰陈量币而戋戋旌旄夹于翠幕簨簴列于青坛然后华钟撞焚燎举馨香发乎圣躬烟煴感乎寰宇常伯撰播殖之器宗人掌牲帛之数既金石而间陈亦笾豆而静旅晨光渐朗湛露初晞告九天之事毕将三辰之礼依帝犹懐神农之务穑想伯禹之疆理一之日于是躬耕二之日于是举趾秉金耦而颙若驾铁骊而礼矣将致美于粢盛遂尽力于耘耔望农祥之晨正知土膏之脉起所寳惟谷故大饮以劳农所贵惟人故躬耕以悦使俾夫三时不夺六府咸修遂放牛于薮泽还却马于田畴道方齐于雨粟化实逺于焚裘务穑劝分顾勤于稷禹授时度地弥甚于殷周职乃分于九鳸政不逮于诸侯岂非人和而俗阜亦将力穑而有秋是日命丞相廵行山林道达沟渎因物土以分宜随川原而刋木画为九野教种百糓实万代之储址况九年之所蓄犹以为不躬不亲庶人不信降翘车以征求发红粟以恤赈绨弋不加于嫔御茅茨永慕于尧舜祭惟司啬蜡必田畯即异畆同颖岂独瑞于徃年象畊鸟耘是锡羡于今运适有田父起而歌曰畇畇千畆兮理有疆济济千耦兮稷既良躬三推兮供神仓分九鳸兮应农祥粢盛普淖兮洁敬斯皇神之聼之兮将登穰穰
　　第二　　　　　　　　　　李　
　　揉为耒剡为耜取其象也逺矣农为本食为天惟其利也大焉圣人利器致丰躬亲莫重于稼穑轨物励俗敦劝克厚乎率先于以奉神祗昭报之诚达于以祈社稷孝享之德宣则躬耕之义也从古以然皇帝勤惟国本钦若人天所务惟农顺动而取诸豫所寳惟谷时行而应乎干洎正月之吉日将有事乎昊天列千官于近甸屯万骑于遐阡当是时也其祭不戒而宿设其工职兢以先后大礼备兮和乐陈啬夫驰兮庶人走帝乃服葱犗乗御耦我疆我理礼正于三推必躬必亲义存乎千畆四辅冡宰六卿近臣大夫师长之族都鄙华裔之人圣有作兮万物咸覩人胥效兮天下归淳且图匮者于其丰防险者于其逸有备所以无患克勤是用终吉三推之礼废则仓廪以之虚肆之恩废则简书以之佚钦哉钦哉能事斯毕夫然则农功可大农扈允臧以农为本兮国有常令以农率下兮人知向方亦既奉宗庙亦既备蒸尝一人垂训兮万国昌固有述于日用于胥颂美兮声洋洋
　　第三【以复收坠典以期农祥为韵】　　　　石　贯
　　太皥御辰勾芒定位天子率躬耕之礼有司谨亲载之事以为帝籍斯阙皇猷久坠不修耒耜之功是堕粢盛之义于是择元日戒农期本千畆而敬矣齐三日以告之然后内外清谧上下肃祗文物之仪备列戈鋋之衞在兹犹窥紫禁共仰丹墀俨南面凝旒之所当东方欲晓之时漏水声尽炉香上迟俄而阊阖开羽仪展扬青旗以肃事备朱纮而戒典上乃望灵坛御玉辇苍龙整驾以前导葱犗遵途而右转六辔齐举八鸾启行向緑野公田之所至青郊展礼之方绀辕塞路青辂廵塲叶农经而授事指农正而告祥由是别土冝分疆理入涤塲而肆目抚御耦而举趾遂乃执红纼亲黛耜四顾而沟塍砥平三推而土膏脉起发生有在播殖兹始诸公诸侯而次进或五或九而皆止见京坻之流衍可期覩稼穑之艰难有以礼乐既备人神告休事虽兆于东作稔以见其秋收岂独亲耕于甸内实亦种德于道周羣臣乃伏辇而进曰臣闻歴代务农百王重谷陛下兴古典之已坠绍前修之不复故得人勤稼穑天降景福帝曰予上事天地次奉祖宗惟旧章是率惟古典是恭今将返銮辂而宴于太寝又欲展礼而劳农
　　千畆望幸赋【以将兴坠典允属圣期为韵】　失　名
　　国重农事帝遵时令惟千畆之可亲望三推而阐盛田畯方勤于禀法甸师已切于承命阳和初布庶平东作以劝人迳术既端终俟南郊而见圣当其融风式协韶景方迟金根为顺动之驭菖叶表亲耕之期度以地狭难容足列公车之数顾其土膏潜动可陈农器于兹修垅惟直遐阡甚夷是宜率诸侯大夫以行乎周礼不可使四年正月独称于晋时言瞻耒耜志惜坟衍谓畇畇而足得天临想泽泽而正冝春浅空为散地尚欝新典载芟未及勾萌之出何因一墢为期蝼蚁之诚愿展翠幕犹閟朱纮未至当人力可借而成功使农祥失正而奚利染塲之履【见潘岳籍田赋】期剡剡以轻移抚借之衣想襜襜而如坠且夫事遵礼动法贵圣兴顾井田之君是可出而偕作懿初耕之帝宜其徳以相成不然则无以知土宜慰人欲使其穜稑克备粢盛乃足庶见其耘之耦一一具陈必报乃求之仓累累交属况以近甸堪乐元辰以良借百歩之畴冀停云早修三班之令期在月将如此则树徳咸滋训农惟允毕力克符于地事致诚不昧于畦畛傥礼备而必行实以表乎仁之至义之尽
　　观农赋　　　　　　　　　失　名
　　歳起于东丁壮就功则知富民必资于廪实彊国亦在于年丰是时也杏花毓树蒲叶抽丛绕出鳯城疲道路之攸徃廻瞻鹑野知耕凿之斯崇美夫原隰底绩沟塍刻镂耒耜交横烟云辐辏人沮溺而为伴水郑白以分溜一稃二米禾同北里之禾苖盛草稀豆异南山之豆观夫田畯至喜室家相欢挥镃去莠筑堰浇兰野饷晓持于斜迳畚锸暮荷于层峦隣近山之树宻悦临流之地寛葵腰鎌而乍采黍策杖而时防且人生在勤勤则不匮欲抑末以敦本在用天而分地思文后稷济时敷播植之功惟彼陶唐申命掌嵎夷之事八政之中食居一四人之里农为二倬彼甫田习无不利故土爰稼穑含灵是资嵗稔则家知礼让食足则国賛雍熙无辞艰难服先畴之畆皆当储峙救黎人之阻饥九年殷忧于尧日万箱发咏于周诗迹忝门人得承规于孔父心将请学恐贻责于樊迟
　　稼如云赋【以农夫望歳欢以终场为韵】　　张仲素
　　天何言哉嵗云秋矣临甫田而一望见多稼之具美亘平野而云鬰覆髙原而黛起九土用康兆人頼止岂非协风中律农祥顺轨土牛作候而不铜雀载鸣而有以徒观其千畆既良万顷式臧兴有渰而混色霑霡霂以齐芳杂非烟与非雾乍漠漠以苍苍孰克辨乎帝力咸自嘉于我疆御田祖之神时闻击皷乐农夫之庆且见筑场察彼近郊知夫四裔何山苖之能植伊隰桑之尚蔽丰滋漫若用表于播时悦茂油然宁忧于晩嵗矧乃华实云就坚好不渝岂茨梁之足喻若荟蔚之将敷知艰难垂戒于徃哲务藨蓘在劝于鄙夫爰协古公之政式管氏之虞至夫实颖蓁蓁厥田上上膏隂润以蕃庶矗朝隮之异状丘陵共秀且闻束晳之诗黍稷盈畴更欝仲宣之望懿夫白露凝冷清风戒寒是刈是获式宴且欢谅遗滞之足利思京坻而可观盖由我君勤俭所彰纯嘏屡锡运璿衡之冥数焕玉烛于昌厯分地而嘉谷用登报天而牺牛在涤下臣覩而作颂敢叹美于成绩重曰望如云兮我稼既同除其秽兮田具是功既庭又硕兮将表嵗终喜有秋兮可以劳农
　　揠苖赋【以无助苖长时至斯茂为韵】　　　杨　涛
　　苖生有渐兮时不可逾揠而求长兮是谓甚愚谓坐致其滋茂翻立见其萎枯欲速之成虽切受益之理固无计牵挽之功虽则劳止在播植之道不亦踈乎原夫势惟探掇心则陵遽曾本固之靡思徒末大以生虑附丽无所同伐木而蹷根援引靡辞似防茅之连茹苟离根而去本必有损而无助然则抽轧奚补枯槁是招虽尽区区之意弥损芃芃之苖助长且乖于载绩速成空望于一朝殊不知润以膏泽托兹沃壤待天时以煦资地力以养谅物生之有恒何力防而能长岂不以立心有惑措手无疑俄见宛其死矣犹云有以助之不发悟于尽瘁空深迷于务滋谓短长皆由于已谓迟速不系于时劳而无功殄乃自致方握兰而势并比捽草而功异增高之望莫从尽揠之助爰至狥躁求之性始望如云乖驯致之方终贻委地逆其理而如是伤其物而由斯欲益为谋冀有秋之弥疾过求生害嗟不日而已萎是以君子明于休咎每因縁于根本不苟且于华茂推于命俟于时无若宋人之大谬
　　第二【以时贵顺成非由速致为韵】　　　　李　程
　　瞻彼陂田新苖在地徒施助长之术且异发生之类望斯箱之翼翼爰用心期贪彼黍之芃芃方将力致摇然乃乱兴每如抽自贻伊戚职汝之由忽分藂于歩武俄裂土于田畴劳焉无功焉用防乎其萃动而愈出纵其生也若浮既不得于和熟宜取伤于躁求相彼老农求之欲速伛偻烦手扶踈自目信相违于浅种不用其良既自露于深根曷云能谷忘枯槁之如彼尚低徊而念兹绕指尚疑于取苎劳身岂并于乘时揽一握之纎茎始如陵草耸千科之细叶终异园葵孰云农事以妨但取髙而为贵无思去草之务有若防茅之彚不从其道虽矻矻以徒劳莫悟其由讶离离而增欷原夫秀而不实爱欲其生覆东臯而歴乱交南亩以纵横或长或短稍因人而尽起靡瞻靡顾俄丽地以同倾与其违性而早落岂若从宜而晩成时不爽于荣枯事可期于逆顺惟躬是瘁宁同于百卉具腓以若所为且异乎孤蓬自振亦由行道者之仁义可依嘉上圣之知命戒中庸之妄祈赋孟子之言聊将此喻穷宋人之理永鉴其非防裂禾赋【以为功不至其报则然为韵】　　陶　洪
　　昔子罕之秉权有封人之问焉以为事不可以不敬物不可以不防于是陈曩日耕大田予之于禾也其情易尔禾之于予也其状悴然莫不报其素莫不答其先予知其意遽变予志倍切于他时尽力于兹地然后萌而宻叶以翠契本心而罔违充所养而不匮故知生寡者其功未既实稀者其心不至苟矻矻以自强何芃芃之莫致是以人之从政士之饬躬佥黾俛而无极并陵兢【陵凌或通用扬雄甘泉赋驰阊阖入陵兢】而靡穷未有不课而名立未有不勤而道融所谓君子重其实贵其功以行之慎者比其盛以动之慢者譬其不惟盛也着美而可观惟不也售能而谁取信乎卤莽于庶绩何异防裂于南畆草既在兹众亦弃之虽有百防莫得就而获【一作获】虽有万顷焉可俯而持哂之者宜夫莞尔叹之者何莫凄其则知恶必由人善随厥操徃无不宜施无不报虽斯言之细防实所讽之奥足以将惩躁竞用戒浇漓朂万代之攸习励蒸人之所为若然者功以之成利慿而得实辅政之义理亦劝学之典则在稼尚其如斯人乎曷不鉴之以隐恻










　　文苑英华巻七十
　　钦定四库全书
　　文苑英华巻七十一　　　宋　李昉等　编乐一
　　筝赋一首　　　　　　金錞赋一首
　　琵琶赋一首　　　　　笙赋一首
　　洞箫赋一首　　　　　埙赋一首
　　筝赋　　　　　　　　　梁简文帝
　　江南之竹弄玉有鸣凤之箫焉洞隂之石范女有游仙之磬焉若夫排云入汉之美含商触征之奇罢雍祠之丽响絶汉殿之容仪别有泗濵之梓耸干孤峙负隂拂日停雪栖霜嵚崟岝崿岭相望寄丹崖而茂采依青壁而懐芳奔电砀突而弥固严风掎防而无伤途畏峯澁人羣罕至乃命防班翦而成器隆杀得宜修短合思矩制端平雕锼绮媚既而春桑已舒暄风晻暧丹荑成叶翠隂如黛佳人采掇【一作捋】动容生态值使君而有辞逢秋胡而不对里闾既返伏食蚕饥五色之縿虽乱八熟之绪方治异东垂之野茧非山经之沤丝于是制拟月设柱方时若夫铿锵奏曲温润初鸣或徘徊而蕴借或慷慨而逢迎若将连而类絶乍欲缓而频惊陆离抑按磊落纵横奇调间发美态孤生若将往而自返似欲息而复征声习习而流韵时怦怦而不宁如浮波之逺惊若丽树之争荣譬云龙之无蔕如笙凤之有情学离鹍之弄响拟翔鸳之妙声朱在手击重还轻尔其曲也雅俗兼施谐云门与四变杂六列与咸池王赞既工阮赋亦奇曹后听之而懽防谢相闻之而涕垂至若登山望别之心临流送归之目陇叶夜黄闗云晓伏覩独鴈之寒飞望交河之水缩听鸣筝之弄响闻兹之一弹足使游客恋国壮士冲冠若夫楚王怡荡杨生娱志小国寡民督邮无事乃有燕余丽妾方桃譬李本住南城经移【一作居】北里纳千金之重聘擅専房之宴私方美珥而不减拟甘【一作投】橘而无嗤闻削成于斜领照玉致于铅脂度玲珑之曲閤【一作阁】出翡翠之香帷腕凝纱薄佩重行迟尔乃促筵命妓【一作友】衔觞置酒耳热眼花之娱千金万年之夀白日蹉跎时淹乐久玩飞花之度窓看春风之入柳命【初学记作合】丽人于玉席陈寳器于纨罗抚鸣筝而动曲譬轻薄之经过黛眉如扫曼睇成波情长响怨意满声多奏相思而不见吟夜月而怨歌笑素弹之未工疑秦宫之讵和若夫钓竿复发蛱蝶初挥动玉匣【一作连】之余怨鸣阳乌之始飞逐东趋于郑女和西舞【一作儛】于荆妃足使长廊之瓦虚坠梁上之尘染衣鱏鱼游而不没白鹤至而忘归于是乎余音未尽新弄萦纒参差容与顾慕流连落横钗于袖下敛垂衫于膝前乍含猜而移柱或斜倚而续照琼环而俯捻度玉爪而徐牵见微嚬之有趣看巧笑之多妍抗长吟之靡曼杂新歌之可怜歌曰年年花色好足侍爱君傍影入着衣镜裙含辟恶香鸳鸯七十二乱舞未成行故乃宋伟緑珠之好声文君慎女之清角上掩靣而不前言韬辉而耻学实独立之丽人乃入神之佳乐
　　凡一作皆艺文类聚
　　金錞赋【并序】
　　舍弟西中郎致金錞一枚周礼云鼓人掌六鼓四金以节声乐以和军旅以金錞和鼓金镯节鼓注曰錞錞于也圜如椎头大上小下乐作鸣之与鼔相和淮南云两军相当鼓錞相望若古之礼器饰军和乐者矣吾竒而赋之其词曰
　　有錞于之丽器实军乐之兼珍伊前古以为美成名都之匠人采赤鋈于蜀垒求铜精于灌濵若夫鼓以阳鑪营之隂炭是镌是刻载辉载焕笑乌获之奋槌逾嵇生之善鍜实规形之可恱以妙声之逺闻譬洪钟之虎钮【疑】学章【疑】鼎之龙文至于簨簴先列金石俱谐八能效技六变程才观云龙之郁郁望威凤之徘徊沛县留三日之饮平乐有十千之杯挥秦筝之慷慨伐晋鼓之啴啍皆能协宫和征节往通来宣奏有序度曲可观鄙金铺之非徳嗤商鼗之易殚应南斗之鸣瑟杂西汉之金丸若夫伏波出讨贰师逺征蒲昌对战孤竹临兵映似月之遥羽飞如鳬之去旌军鱼丽而齐上阵龙膝而俱行望乌云之临敌闻条风之入营壮士被犀良马络铁野旷尘昏星流电掣日侵山而欲隠雾陵空而不灭望水色其如花覩奔沙之似雪咸听响而先登普【一作并】闻鸣而为节当此时也画角耻吟胡笳不吹刁斗暂捐金钲虚置何资和之不营而吐声之雄异制六师之进旅警三军之武志嗟吾弟之博物实爱竒之已深识且鉴于鸣石贶有逾于兼金如陈器于栢寝似出鼎于汾隂岂寳玦之为贵非瑚琏之可钦昔武都之一扇乃铭功以述心矧元常之五熟又刻篆以书音况兹赠之为美而古迹之可寻聊染翰而操笔终有愧于璆琳
　　琵琶赋　　　　　　　　　虞世南
　　若夫巢木为金门之始转蓬乃玉辂之先斯盖前古之朴畧而后代之精研是以鼍鼓质而罕听苇籥轻而莫传笛不为于商律瑟见毁于繁此皆白圭玷肓【一作以】成疾嗟近者之莫言叹知音之不述惟皇御极书轨大同铄矣文教康哉武功既象舞之载设亦夷歌之逺通乃定八音论六乐成均诵之艺制氏铿锵之学辨新声于变征研竒操于清角镛管咸奏丝桐毕陈有琵琶之妙曲乃越众而超伦器便时而适用节每叚而逾新谧四座以倾耳叹和声之入神爰诏百辟备序厥因于是大司乐进而称曰臣以末学闻诸前志寻斯乐之所始乃鼗之遗事强秦创其滥觞盛汉尽其深致爰有达人演兹竒器集【一作参】古今而定质拟神眀而摅思慰逺嫁之覊情寛絶域之归志既而班尔运能钧绳将设求嘉木于五岭取殊材于九折剖【剖一作折】文梓而纵分割【一作剖】香檀而横裂木贞柘盘根错节或锦散而花开或丝萦而绪结徒观其为状也则象形斗极殊姿巧制随身【一作良】朴之脩短逐【一作任】规模之巨细既异才而合体亦列【一作刻】方而为锐惟适道以从宜故无取乎凝滞若乃琢玉范金之巧雕文镂采之竒上覆手以悬映下承而仰施帖则西域神兽南山瑞枝屈盘犀岭廻旋凤池开寳掫【一作拨】以更运带文缓而旁垂体备商角【一作声备角商】韵包宫羽横却月于天汉写廻风于洛浦始闻之既调乃长弄之【一作而】徐抚应缓韵【一作歩】之疎节随轻身之妙舞悲紫塞之昭君泣乌孙之公主季伦欢金谷之宴仲容畅竹林之聚至如七徳昭备六军凯旋谐戎麾而威逺合金奏而功宣咏燕山之已勒美瀚海之方镌亦有飞梁邸逰楚馆闻促柱之再调听鸣弦之踈弹叶髙文而自达飞羽觞之无算又如长河草绿髙楼月下入小苑而看花逰上兰而借野泛澄波而转鹢息长松而系马临清吹之【二字一作流而】挥与殊方而俱写其竒趣则抑扬嘈囋聨绵断续纡余双鹄【一作鹤】之吟清壮三秦之曲望南山之遥翠见西江之始緑少年有长命之词娼女有可怜之调愿百龄兮眉夀重千金之巧笑逮乎嘉客既醉髙宴将防浮觞剧饮披襟极欢乃催而急调交酬献之无端若以河而注海亦柸来而始弹盖感物动神和心恱耳岂振木之为辈奚绕梁之足拟夫道以简易为尊物以精微为贵嗟四之已约乃包含于元气叶笙镛之律吕防钟石之经纬于是凤箫辍吹龙笛韬吟云掩影白雪藏音故以畅皇风之威武恱大雅之神心者也　　　凡一作皆初学记
　　笙赋【冯窦南郡作】　　　　　　　李百药
　　冯南郡天才艳发含章挺生既研精于旧史【笙人姓史氏】亦流恱于新声佩银章于东洛分竹使于南荆芬盛徳于兰茝猎香风于杜蘅纵调文于雅笛留神思于和笙客有寓于郢都者闻结风之妙曲预髙堂之欢宴拂长袖而善留絶飞缨以増盼重凤翼之次羽爱鸾音之清转请体物而味言寄风流于藻绚君曰悬匏出自西河竒簳生于南国山川载挺之异班倕摅思之徳固常人之所知无假言于翰墨至于曲引繁防之美才人妖丽之则实有动于余衷庶陈词而袪惑觊传芳于风雅将永代于刋勒客曰唯唯惟八音之遰作总六律而相旋徐疾短长之攸济寒暑风雷之所宣清庙象功则韶舞播于金石良辰欢宴则郑衞流于管岂无求于变俗将区分而在焉于是英在吕青阳戒律云卷蕙楼风生兰室栁佩翠而辞寒梅含香而受日始觉华树莺啼早不悟雕梁燕来疾纵胜气之逍遥眷春光而怡逸命郊驿以迎賔烂华茵而促膝玉馔厉而不爽金罍湛而将溢佳丽新妆而【疑缺】徐歩长廊风摇裙佩日照钗梁惯同雕辇乍出闲房时顾歩而疑进或轻临而欲翔耀千金之重价婉二八而成行发繁于流征动浮磬于清商舒披莲于舞席散垂藻于歌牀独仙吹之容裔将陵云而抑扬见秦赵之音劣识巴渝之调下掩众技而夺气谅声髙而和寡歌狂防于楚謡咏承筐于周雅既骇听于吴札亦留神于晋野婉婉鸿惊喈喈凤鸣或万殊而竞响乍孤啭而飞声清则混之而不浊浊则澄之而不清实当无而应有固虚受而徐盈舄奕多绪纷纶难状抑之则徘徊绵密申之则散朗寥亮始掩敛以夷靡终优防以怊怅随流睇而煦愉应征【疑】嚬而凄怆挫玉箫之清管息琼篁之虚唱落遗啭于梁间坠纎腰于掌上既而重门半掩髙宴将终飘余音于霄汉遏娇韵于房栊逺而听之若游鸳翔鹤嘹唳飞空近而察之譬琼枝玉树响亮从风信絶俗之神解何变态之无穷尔乃绮帐垂妓行散巫云敛楚妃叹独婉娈于瑶笙尚纒绵于皓腕苏合薰兮龙烛华连理解兮鸳枕粲既借宠而横陈恣深心之秘翫惧管声之易歇恐君爱之难终起长歌于清夜寄微意于春风歌曰新声虽自知旧宠防应移无令枣下吹变作一枯枝重歌曰为想雍门叹当思执烛逰不惜妾身难再得方期君夀度千秋
　　洞箫赋【以四声为韵】　　　　　　失　名
　　南国之纪兮江水深中嶻孼兮天姥岑试一望兮见箫筦之参差碧云飘【一作彯】其正色白日出其重隂每含和以自守虽嵗寒其莫侵于是乃使夫匠人陵皛淼明幽窅攀重萝阅丰篠截成枝之龙质拟衔花之凤鸟作为洞箫其声窈窕蒙瞽之士纯精所至尤【疑】澹澹兮无营浩纷纷兮纵肆纎指敏手随抑扬之虚满曲折等分任吹嘘而懿尔其为乐也则龢罗稽诣而逸其为苦也则浏漂洌清而悴或防以相从复淋漓而逺被有若层山抱空而晴烛巨海涵虚而夕涖是以君子听之载其平粹及乎弄玉既好箫史亦出登翠槛之巍峩结红罗之婉蔚杨叶鲜吹荷花浴日对吟空阔之情复感神仙之术若乃汉皇未跃周勃防防哀笳左引画翣前张灵逶迤而就挽思徘徊而永伤凄其吻吮谁非断肠故若翔若止心中定矣若反若坠不遗其类趣从容以向空乍猗那以内閟信大雅之纡直绎兹声之开塞匪天地兮同和孰能与夫偕极
　　埙赋　　　　　　　　　　郑希稷
　　至哉埙之自然以雅不僣居中不偏故质厚之徳圣人贵焉于是挫烦淫戒浮薄征甄人之事业暴公之作在钧成性其由槖籥随时自得于规矩任素靡劳于丹雘乃知瓦合成亦天纵既敷有以通无遂因无以有用广才连寸长匪盈把虚中而厚外圆上而锐下器是自周声无旁假为形也则小取类也则大感和平之气积满于中见理化之音激扬于外迩而不逼逺而不背观其正五声调六律刚柔必中清浊靡失将金石以同功岂笙竽而取匹及夫和乐既翕燕婉相亲命蒙瞍鸠乐人应仲氏之篪自谐琴瑟杂伊耆之鼓无相夺伦嗟乎濮上更奏桑间迭起大希之音见遗俚耳则知行于时入于俗曽不如折杨之曲物不贵人不知岂大雅守道之无为夫其髙则不偶絶则不和是以桓子怠朝而文侯恐卧岂虚然也为政者建宗立乐者存【一作和】防化人成俗何莫由此知音必有孚以盈之是以不徒忘味而已



　　文苑英华巻七十一
　　钦定四库全书
　　文苑英华巻七十二　　　宋　李昉等　编乐二
　　箜篌赋一首　　　　　笛赋一首
　　玉磬赋一首　　　　　泗濵浮磬赋二首笙磬同音赋一首　　　子击磬赋一首
　　匏赋一首　　　　　　太常观乐器赋二首观乐器赋一首
　　箜篌赋【以竒弄已阙为韵】　　　　　失　名
　　山有梧兮猗猗乍云郁而风披岂雅琴之独得谅箜篌之可为操斧者取则不逺度木者形之又竒篌以姓而得箜以坎为知考宫商于制氏穷巧妙于般倕虚受其心北牖之清风合韵曲全其势南楼之华月半亏雕镂杂错丝组悬垂倚银屏而烛烂拂绮袖而彰施矧隂阳之应节盖风俗之能移况乎度曲无方安位必中呼韩美其宠锡师旷加其抚弄调而合雅声则殊众鄙羌笛之吟龙轻秦楼之吹凤既而越艶秦娥南隣北里玉户巻兮真珠箔清扬婉兮瓠犀齿青楼何处倚城向日九乌雏绮帐初开防绶衔花双凤子斥瑶瑟而不御弹箜篌以为美絙朱挥玉指邀郑舞以徐进杂吴娃而竞起靡靡乎荡心洋洋乎盈耳穷斯乐只我有酒兮啸也歌叹彼狂且公莫度兮宛其死苟哀乐之能变可谓感人情之不已且礼则常履乐焉可阙礼处身而不至乐因心而乃发惟雅焉铿锵守之不变岂桑间与濮上而能乱越恨牙琴之不知奚由瑟之自伐
　　笛赋　　　　　　　　　　失　名
　　南邻退食兮北里朝廻门列长防兮庭张吹台珠帘半掩兮锦筵四开蛾眉戾止兮寳笛爰来狎主人与爱客侑珍羞及玉杯方见称于嘉賔因得搜其所征厥草创自羌首更尚本乎所营伐竹之贞写龙之吟宰匠于是董制伶伦于是审听状以材力质来正直是挥刀斧乃约绳墨断絶肌肤刳穿胷臆周绕运同短长合得器虽蹈乎舛庸性故伤于剸刻故知懐寳者见毁抱明者自煎向无适于所任始孰多于【疑】此焉何止将就其美茍成乎名奚惜违理幸承荐扬得奉恩光濡君口手之泽冒君懐袖之芳不滥吹嘘端含雅正坚外守节虚中俟命有若违亲事主适道厘政树以风声逹乎天听美其穷不易规管能有截柔指斜据丹唇上列引气内填流音外泄更微迭盛将聨复絶及乎和畅平施百志熈熈拂怨爰作万夫矍矍协宫商以节宣随应变以牢络俾箫不独舞凤瑟不独跃鳞啸无以振木歌无以惊尘谅飞动之咸运岂金石之足伦愿罄能兮宅君之掌握愿度曲兮布君之礼乐傥不遗于赏筵顾何辞于朴斲
　　玉磬赋　　　　　　　　　张仲素
　　客有观光于乐府见玉磬之腾英嗟至寳之朋契如截肪之曲成挺十徳以为美谐八音而作程韫椟未施尚秘璘玢之色在悬以和乍闻清越之声当其磬师来求玉人爰格将古乐之是备自他人而云获追琢既成磨砻载白掩凄清之琼佩洞闲华之水碧然后张之清庙奏彼朱宫悬簨簴而其容转丽偶笙簧而其韵暂同眀半规而似月发异彩而如虹懿此昭质畅矣音律练响而鸣球可谐还和而浮石非匹烂鲜华之温润含正声之缜密恵而好我为齐路以足珍蔵或俟时殊泗濵之自出至于撃拊孔皆备虞韶而克谐清明可贵表尼父之忘味于以宣古风于以荡邪气越羽籥之繁防聆鬼神于髣髴岂独质类氷凝响与风兴混金石之华清光不昧较隍池之寳美价斯腾是知叔之离而三代尚纪子之击而千古攸称则知夫乐之所属本于化俗方将审音以知政岂在雕金而镂玉丽矣哉荆山之珍兮可奏洞庭之曲
　　泗濵浮磬赋【以美石见质琢之成器为韵】　失　名
　　水效珍兮将应时而出珍浮水兮见可寳而逸当入用之晨岂可藏于宻所以次其崖岸露彼真质清眀内融符彩外溢霄舒夜度遥分蟾兎之辉旭日朝临下映鲛人之室皆见其处幽防谁见其内眀媚皆知其随波谁知其抱器邦家借之不我遐弃观其璞将有营工其献情【失二字】规模可定剸割方成色光芒而白气温润而清是营是琢且见其能照载考载击乃知其有声夫如是守静而素岂不以有文而明因得之乎名观之乎器嘻同流不知谁念兹而在兹识者未覩宁寳之而存之发迹徐方虽则泗濵而见呈祥圣代不同三献之疑况贞以自持湼而不缁坚以自秘毁而不变既成何用之顾宜任当人之荐同百寳而敷陈杂众类而朝见向若不合宫征之韵不叶雅音之绩闻之者谓为空言见之者谓为怪石则以日系月徒涤荡于风波自秋徂冬难觊觎于采摭焉可见哲匠顾盼良工追琢奏曲者想乎簨簴审音者训其清浊故知秉文者必有时蔵器者不终否理代之音既作移风之义斯起若不闻大韶大濩庸讵知夫石之为美
　　第二【以水中见石可以为磬为韵】　　　　失　名
　　禹别九州磬浮泗水为下不昩虽深可视或浮于涘其滑如砥含余音而未振潄廻流而増美日月其逝水石相攻形潜水府律与天通值君子之深识调圣人之大中备六音以繁防与四气而同于以布圣理于以宣王风配以阊阖之位应乎夷则之宫伊美石之潜处隔清波而迭见倘混众流不逢顾盼讵辞泗水之濵宁受徐方之荐安可配黄钟而备清悬乎洎大君之御防乃乘时而光宅作乐以应天象邦之成绩设业设簴撃石抚【疑与拊同】石徳音横于覆载至理彰乎损益鸟兽以之率舞祖考于焉来格固宗庙之登用岂泥沙之弃掷夫人之度物物无不可制礼作乐实忘已以爱人漾川济深亦披沙而求我不以为碌碌不以为琐琐将使致中和非以娱宻坐述尧心之克让岂郑声之兴祸当其人之未知确乎安卑无小无大极幽而不隐不击不考含和而莫移动符于有徳静合于无为不然者何以别清浊于是考存亡于斯降天神登地祗哉夫和之至者乐音之清者磬天地之位辨君臣之分定苟失是邪以害直忠若于佞故君子之所以理躬奸声不留于听【未见以字韵】笙磬同音赋【以乐之和者异器同音为韵】　班　肃
　　清明广大之谓乐度曲节奏由乎器既克谐于五声谅同归乎一致汶阳之孤篠斯有泗濵之浮磬云备吹嘘爰发抟拊遄至等辅车之相依契歌诗之必类同夫影响常动静而俱随象彼埙篪每应感而不匮聨緜并奏声音相异【当作和】用不殊途方予唱而汝和【去声】动而相躅固无偏而无陂列其容异薰莸之共器防其理若泾渭之通波载清载浊贯三才之合乐若浮若沈叶六律而扬音将九成而备曲比二人之同心如言行之相顾成乎慥慥冠钟鼓之迭奏乐彼钦钦雅韵复兴时则若舞鸾凤和声互应斯乃如鼓瑟琴音之作也曲无误者倐尔合度锵尔中雅寜有顾于周郎自不感【疑作惑】于子野防合皇王之化迹混同车书于天下逺而闻也谓羣鹤和鸣于碧空近而听之如广乐调韵于春风铿锵间发要妙无穷类金兰之坚芳美而取嫓配文质之彬郁和而且同何异夫相应在于同声相资在于同志譬权衡之并用谓相待而成等韦之自节则以同而异原夫律吕咸在吹撃惟时异周旋而乐只可终始而从之两器通鸣簧与幽石相感二者合竹声与石声相追审至乐之尽美伊斯器之可持
　　子击磬赋【以敬眀尔志人将辨之为韵】　　吕　牧
　　大哉将圣乐天知命宪章文武昭宣孝敬逰道艺之门观鲁卫之政知礼文之述作系王道之衰盛将有托于知音故先击其浮磬翕如始奏泠然激扬旁达草木独调宫商律中乃节而信清引而越以长何一气之立则若五色而成章羽可以振振兽可以跄跄神人以和舍此奚取乐悬之位斯焉是将谐协于国风本一于心始将此易俗非为恱已作于朝而君臣同和听于家而少长咸喜不达情者莫究其理不赏音者莫知其防非有为而作焉岂茍乐而为尔噫斯道之行如磬之声合于制度发以清英应小大以随击拊原始终不可将迎伊物情之滞隔莫不由此而发明谓为艺以吾不试语之道而知吾志固非系而不食岂止垂之如坠曽见访于苌反受嗤于荷蒉彼往而不返欲洁其身如乐之无节则可夺伦义有昩于反舌耳无间于日新何没没于隠者亦硁硁于小人必也审音居然大辨动应而溥畅虚中而独善使石声无定则我心可转初未眀乎弛张庸讵议乎深浅一雅一变正声久遣子击此者亦屡叹之唯圣有作阐教命防乃知乐正雅颂复在于明时
　　匏赋【以五音克谐次用为韵】　　　　　李　程
　　自然之器匏也可覩宜标名于曲沃竟入用于乐府将以验遗声追淳古听自分乎雅郑亊有动于三五俾夫继咸池而嗣六英越大章而跨大武观其发征含宫设商分羽洎清角而杂奏合五色而相辅笙磬愔愔而在听鸟兽跄跄而率舞其为器也尚质其感人也则深类韶乐之和自当忘味耻齐竽之滥讵可同音伊昔哲匠未顾伶官未临分瓞以为伍将葛藟而是寻空思谐于音律宁望齐于瑟琴愿以刳心去苦叶而展用寜无滋蔓惧甘瓠之见侵今则规模有制清浊不惑受天和而乃圆其象生土徳而再黄其色不患大而拙用奚能系而不食道无自满我则虚受而持盈物有混成我则不宰而为徳是知察清音而匪匏孰可含雅韵而匪匏不克矧国家大乐既备万邦允懐惟异域钦和而内向君子勤礼而外谐至哉听斯匏之音也可以知太平之阶
　　太常观乐器赋　　　　　　达奚珣
　　昔者圣人之作乐也将以动天地感鬼神节风雅人伦乐假器而成用器以乐而见珍或采孤篠【一作孤桐】于邹鲁或收浮磬于泗濵或断彼金石或制自陶钧被诸大道辉光日新逮乎上皇云谢战国相灭雄杀气于五兵崩礼容于八列大乐之器斯焉是缺剥极则贲天临我皇化东户而咸若歌南风而有光观奋豫而崇上帝舞干戚而柔大荒乐器成列盈乎太常客有覩而骇者曰国之盛事殚所未识雅象纯殷藂光翕赩树羽纷纚崇牙崩【疑作崱】屴玉管清通瑶琴古色朱丝防越之制雷鼔灵鼍之饰清笳閟列于军容画角融怡于武力故能顿应张柷敔猛兽赫怒而擎钟金人嵌岩以负簴鸾笙在目疑髣髴于周王鳯箫可吹纷肸蠁于嬴女况复天球曜逸金锐【疑】防鸿大籥清警虚籁生风怒齐竽之滥吹壮秦缶之争防稽尔既【一作古有】倬猗欤载丰匪天子之眀徳孰以成其众美总四夷而征妙越六代而髙视思其铿锽嘈囋清畅逶迤五色成文而不乱八风从律而不亏穷髙逺而测深厚故乃尽美而在斯
　　第二　　　　　　　　　　吕指南
　　客有逰于太常者叔夜才貌长卿文雅歴阶戺之间目檐楹之下彼美声奏谅先得而闻焉缤纷器物复可今而观也丝竹毕备匏土俱陈混季氏之八佾拟【一作桂非】鳬人之六钧瑟既称赵筝还号秦伐脩竹于嶰谷来【一作征】浮磬于泗濵羽虫画之也可以成鳯翮鳞虫刻之也可以作龙唇物以古兮不可识代虽殊兮亦可珍岂直有斯而已哉徒观其广厦骈阗脩廊逼侧蕴今古之殊号被丹青之异色贲路鼗鼓干戚羽旌班彬翕赩巨万盈亿文墨者莫之而记言谈者罕之而识嘉夫贵贱攸重华夷是钦舜汤一举而进韶濩荒隅一奏而成佅任君徒见雕琼镂玉之余彩殊不闻宫商征角之竒音及夫金臯气变珠楼春始煌煌帝庭济济卿士五乐具奏八音俱起惟斯器之有作备无为之燕乐纷绮靡之容裔混鱼龙之交错金木罗张厥用匪常施之于国则政其攸叙飨之于庙乃神其降祥舞青田之唳鹤仪丹穴之凤凰谅鄙人之罄思固难得而备详
　　观乐器赋　　　　　　　　敬　括
　　明明国章礼乐其康掌在宗伯司乎太常所以纳九土之器物崇百王之经教命伶伦使调凖徴防龙使典效于以逰止非礼不履于以观焉惟乐之先去澜漫之淫视【一作观】咏清贞之雅篇是瞻是赏必诚必信游方有日同季札之来观入庙以时类孔宣之每问观其有典有则为纪为纲土木异象金石殊光宫商节其声韵丝竹分其短长错龟龙以为餙防云霞而作章垂钟以清布浓瑟穆以髙张堂庭别悬置之次左右分文武之行节柷敔以鼓动流戛撃以抑扬辨以殊器【一无此四字】逺而瞻则金石丝竹杂之而殊状俯而察则东西南北悬之而异方乃既埏埴为之埙篪貌有古象制无新规其气混其音吹此土之器也及夫汶阳之篠入用曲沃之匏见娱爰裁爰截为笙为竽其气散其音吁此匏之器也收犬羊之皮取虎豹之鞹为鼗为路是模是度其气勃其音博此革之器也峄阳之桐孤生荆山之玉秀出是錬是斲为琴为瑟其气清其音宻此木之器也皆能协六律畅八声合天地交神眀调风雨以顺序布隂阳以元亨既粲然以盈目盖难得而缕名且夫颂功乃作乐因乐乃造器乐盛而徳崇器存而乐备乐为和物之所器乃积声之地所以观器者思述其由听声者愿歌其事伊小人之不敏终援翰而翘思













</div>
    <div class="pagination">
<a href="文苑英华_page52.html">上一页</a><span>...</span><a href="文苑英华_page48.html">48</a><a href="文苑英华_page49.html">49</a><a href="文苑英华_page50.html">50</a><a href="文苑英华_page51.html">51</a><a href="文苑英华_page52.html">52</a><span class="current-page">53</span><a href="文苑英华_page54.html">54</a><a href="文苑英华_page55.html">55</a><a href="文苑英华_page56.html">56</a><a href="文苑英华_page57.html">57</a><a href="文苑英华_page58.html">58</a><span>...</span><a href="文苑英华_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
