<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 221 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 221 页/共 658 页</h1>
    <div class="content">　　自蜀还者，咸言欲背盟与魏交通，多作舟船，缮治城郭。又蒋琬守汉中，闻司马懿南向，不出兵，乘虚以掎角之，反委汉中，还近成都。事已彰灼，无所复疑，宜为之备。（《吴志·大帝传》。赤乌七年，步骘、朱然等各上疏。）
　　◇上疏论典校
　　伏闻诸典校挝抉细微，吹毛求瑕，重案深诬，趣欲陷人以成威福；无罪无辜，横受大刑，是以使民天地，谁不战栗？昔之狱官，惟贤是任，故皋陶作士，吕侯赎刑，张、于廷尉，民无冤枉，休泰之祚，实由此兴。今之小臣，动与古异，狱以贿成，轻忽人命，归咎于上，为国速怨。夫一人吁嗟，王道为亏，甚可仇疾。明德慎罚，哲人惟刑，书传所美。自今蔽狱，都下则宜谘顾雍，武昌则陆逊、潘，平心专意，务在得情，骘党神明，受罪何恨？（《吴志·步骘传》。中书吕壹典校文书，多所纠举，骘上疏云云，又见《宋书·五行志五》）
　　天子父天母地，故宫室百官，动法列宿，若施政令，钦顺时节，官得其人，则阴阳和平，七曜循度。至於今日，官僚多阙，虽有大臣，复不信任，如此，天地焉得无变？故频年枯旱，亢阳之应也。又嘉禾六年五月十四日，赤乌二年正月一日及二十七日，地皆震动。地阴类，臣之象，阴气盛故动，臣下专政之故也。夫天地见异，所以警悟人主，可不深思其意哉！（同上。又《晋书·五行志下》，《宋书·五行志五》。《御览》八十载此两段，有删节也。）
　　丞相顾雍、上大将军陆逊、太常潘，忧深责重，志在竭诚，夙夜兢兢，寝食不宁，念欲安国利民，建久长之计，可谓心膂股肱，社稷之臣矣。宜各委任，不使他官监其所司，责其成效，课其负殿。此三臣者，思虑不到则已，岂敢专擅威福，欺负所天乎？（《吴志·步骘传》）
　　县赏以显善，设刑以威奸，任贤而使能，审明於法术，则何功而不成？何事而不辨？何听而不闻？何视而不睹哉？若今郡守百里，皆各得其人，共相经纬，如是，庶政岂不康哉！窃闻诸县并有备吏，吏多民烦，俗以之弊。但小人因缘衔命，不务奉公而作威福，无益视听，更为民害，愚以为可一切罢省。（同上。）
　　◇上疏奖劝太子登
　　臣闻人君不亲小事，百官有司各任其职。故舜命九贤，则无所用心，弹五弦之琴，咏南风之诗，不下堂庙而天下治也。齐桓用管仲，被发载车，齐国既治，又致匡合。近汉高祖揽三杰以兴帝业，西楚失雄俊以丧成功。汲黯在朝，淮南寝谋；郅都守边，匈奴窜迹。故贤人所在，折冲万里，信国家之利器，崇替之所由也。方今王化未被于汉北，河、洛之滨尚有僭逆之丑，诚揽英雄拔俊任贤之时也。愿明太子重以经意，则天下幸甚！（《吴志·步骘传》）
　　◎阚泽
　　泽字德润，会稽山阴人。察孝廉，除钱塘长，迁郴令。孙权为骠骑将军，辟西曹掾及称尊号，进尚书。嘉禾中为中书令，加侍中。赤乌中拜太子太傅，封都乡侯。
　　◇九章
　　粟饭五十，粝饭七十，稗饭五十，稗饭四十八，御饭四十二。（《初学记》二十六）
　　◎薛综
　　综字敬文，沛郡竹邑人，避地交州。孙权召为五官中郎，除合浦交太守，迁守谒者仆射。黄龙中为孙虑镇军长史，入守贼曹尚书，徙选曹尚书，拜太子少傅。有集三卷。
　　◇让选曹尚书表荐顾谭
　　谭心精体密，贯道达微，才照人物，德允众望，诚非愚臣所可越先。（《吴志·顾谭传》，又见《书钞》六十）
　　◇让太子少傅表
　　先王之建立太子，必择九德之师，六行之傅。（《书钞》六十五「太子太师篇」）
　　◇上疏请选交州刺史
　　昔帝舜南巡，卒於苍梧。秦置桂林、南海、象郡，然则四国之内属也，有自来矣。赵佗起番禺，怀服百越之君，珠官之南是也。汉武帝诛吕嘉，开九郡，设交趾刺史以镇监之。山川长远，习俗不齐。言语同异，重译乃通。民如禽兽，长幼无别。椎结徒跣，贯头左衽。长吏之设，虽有若无。自斯以来，颇徙中国罪人杂居其间，稍使学书，粗知言语，使驿往来，观见礼化。及后锡光为交，任延为九真太守，乃教其耕犁，使之冠履；为设媒官，始知聘娶；建立学校，导之经义。由此已降，四百余年，颇有似类。
　　自臣昔客始至之时，珠崖除州县嫁娶皆须八月引户，人民集会之时，男女自相可适，乃为夫妻，父母不能止。交糜泠、九真都庞二县，皆兄死弟妻其嫂，世以此为俗，长吏恣听，不能禁制。日南郡男女裸体，不以为羞。由此言之，可谓虫豸，有面目耳。然而土广人众，阻险毒害，易以为乱，难使从治。县官羁糜，示令威服，田户之租赋，裁取供辨，贵致远珍名珠、香药、象牙、犀角、玳瑁、珊瑚、琉璃、鹦鹉、翡翠、孔雀、奇物，充备宝玩，不必仰其赋入，以益中国也。然在九甸之外，长吏之选，类不精核。汉时法宽，多自放恣，故数反违法。珠崖之废，起於长吏睹其好发，髡以为发。
　　及臣所见，南海黄盖为日南太守，下车以供设不丰，挝杀主簿，仍见驱逐。九真太守儋萌为妻父周京作主人，并请大吏，酒酣作乐，功曹番歆起舞属京，京不肯起，歆犹迫强，萌忿杖歆，亡于郡内。歆弟苗帅众攻府，毒矢射萌，萌至物故。交太守士变遣兵致讨，卒不能克。又故刺史会稽朱符，多以乡人虞褒、刘彦之徒分作长吏，侵虐百姓，强赋于民，黄鱼一枚收稻一斛，百姓怨叛，山贼并出，攻州突郡。符走入海，流离丧亡。次得南阳张津，与荆州牧刘表为隙，兵弱敌强，岁岁兴军，诸将厌患，去留自在。津小检摄，威武不足，为所陵侮，遂至杀没。后得零陵赖恭，先辈仁谨，不晓时事，表又遣长沙吴巨为苍梧太守。巨武夫轻悍，不为恭服，所取相怨恨，逐出恭，求步骘。是时津故将夷廖、钱博之徒尚多，骘以次Θ治，纲纪适定，会仍召出。吕岱既至，有士氏之变。越军南征，平讨之日，改置长吏，章明王纲，威加万里，大小承风。由此言之，绥边抚裔，实有其人。牧伯之任，既宜清能，荒流之表，祸福尤甚。
　　今日交州虽名粗定，尚有高凉宿贼。其南海、苍梧、郁林、珠官四郡界未绥，依作寇盗，专为亡叛逋逃之薮。若岱不复南，新刺史宜得精密，检摄八郡，方略智计，能稍稍以渐治高凉者，假其威宠，借之形势，责其成效，庶几可补复。如但中人，近守常法，无奇数异术者，则群恶日滋，久远成害。故国之安危，在于所任，不可不察也。窃惧朝廷忽轻其选，故敢竭愚情以广圣思。（《吴志·薛综传》。吕岱从交州召出，综惧继岱者非其人，上疏。）
　　◇上疏谏亲征公孙渊
　　夫帝王者，万国之元首，天下之所系命也。是以居则重门击柝以戒不虞，行则清道案节以养威严，盖所以存万安之福，镇四海之心。昔孔子疾时，托乘桴浮海之语，季由斯喜，拒以无所取才。汉元帝欲御楼船，薛广德请刎颈以血染车。何则？水火之险至危，非帝王所宜涉也。谚曰：「千金之子，坐不垂堂。」况万乘之尊乎？今辽东戎貊小国，无城池之固，备御之术，器械铢钝，犬羊无政，往必禽克，诚如明诏。然其方土寒角，谷稼不殖，民习鞍马，转徙无常。卒闻大军之至，自度不敌，鸟惊兽骇，长驱奔窜，一人匹马，不可得见，虽获空地，守之无益，此不可一也。加又洪流漾，有成山之难，海行无常，风波难免，倏忽之间，人船异势。虽有尧舜之德，智无所施，贲、育之勇，力不得设，此不可二也。加以郁雾冥其上，咸水蒸其下，善生流肿，转相污染，凡行海者，稀无斯患，此不可三也。天生神圣，显以符瑞，当乘平丧乱，康此民物。嘉祥日集，海内垂定，逆虏凶虐，灭亡在近。中国一平，辽东自毙，但当拱手以待耳。今乃违必然之图，寻至危之阻，忽九州之固，肆一朝之忿，既非社稷之重计，又开辟以来所未尝有，斯诚群僚所以倾身侧息，食不甘味，寝不安席者也。惟陛下抑雷霆之威，忍赫斯之怒，遵乘桥之安，远履冰之险，则臣子赖祉，天下幸甚！（《吴志·薛综传》）
　　◇移诸葛恪等劳军
　　山越恃阻，不宾历世，缓则有鼠，急则狼顾。皇帝赫然，命将西征，神策内授，武师外震。兵不染锷，甲不沾汗。元恶既枭，种党归义，荡涤山薮，献戎十万。野无遗寇，邑罔残奸，既扫凶慝，又充军用。藜稂莠，化为善草。魑魅魍魉，更成虎士。虽实国家威灵之所加，亦信元帅临履之所致也。虽《诗》美执讯，《易》嘉折首，周之方、召，汉之卫、霍，岂足以谈？功轶古人，勋超前世。主上欢然，遥用叹息。感《四牡》之遗典，思饮至之旧章。故遣中台近官，迎致犒赐，以旌茂功，以慰劬劳。（《吴志·诸葛恪传》）
　　◇麟颂
　　懿哉麒麟，惟兽之伯。世平觌景，否则戢足。德以卫身，不布牙角。屏劳唐日，帝尧保禄。委体大吴，以昭遐福。天祚圣帝，永享万国。（《艺文类聚》九十八，《初学记》二十九）
　　◇凤颂
　　猗欤石磬，金声玉振。先王搏拊，以正五音。百兽翔感，仪凤舞麟。在昔尧舜，斯磬乃臻。宗庙致敬，乃肯来顾。赞扬圣德，上下受祚。（《艺文类聚》九十九）
　　◇驺虞颂
　　婉婉白虎，优仁是崇。饥不侵暴，困不改容。敛威扬德，恺悌之风。圣德极盛，驺虞乃彰。（《艺文类聚》九十九）
　　◇白鹿颂
　　皎皎白鹿，体质驯良。其质皓曜，如鸿如雷。（《初学记》二十九）
　　◇赤乌颂
　　赫赫赤乌，惟日之精。朱羽丹质，希代而生。（《初学记》三十，《御览》九百二十）
　　◇白乌颂
　　粲焉白乌，皓体如素。宗庙致敬，乃胥来顾。（《初学记》三十，《御览》九百二十）
　　◇述郑氏礼五宗图
　　天子之子称王子，王子封诸侯，若鲁卫是也。诸侯之子称公子，公子还自仕，食采於其国，为卿大夫，若鲁公子季友者是也。则子孙自立此公子之庙，谓之别子。为祖则嫡嫡相承，作大宗，百代不绝。大宗之庶子，则皆为小宗。小宗有四五代而迁，己身庶也；宗祢宗，己父庶也；宗祖宗，己祖庶也；宗曾祖宗，己曾祖庶也；宗高祖宗，己高祖庶也。则迁而唯宗大宗耳。（《通典》七十三）
　　◎张温
　　温字惠恕，吴郡吴人。黄武初征拜议郎选曹尚书，徙太子太傅。以辅义中郎将使蜀，还斥免。有《三史略》二十九卷，集六卷。
　　◇至蜀诣阙拜章
　　昔高宗以谅暗昌殷祚於再兴，成王以幼冲隆周德於太平，功冒漕天，声贯罔极。今陛下以聪明之姿，等契往古，总百揆於良佐，参列精之炳耀，遐迩望风，莫不欣赖。吴国勤任旅力，清澄江浒，愿与有道平一宇内，委心协规，有如河水，军事兴烦，使役乏少，是以忍鄙倍之羞，使下臣温通致情好。陛下敦崇礼义，未便耻忽。臣自入远境，及即近郊，频蒙劳来，恩诏辄加，以荣自惧，悚怛若惊。谨奉所赍函书一封。（《吴志·张温传》。温至蜀，诣阙拜章）
　　◇表
　　刘禅送臣温熟锦五端。（《御览》八百十五）
　　◇白理
　　昔百里奚贤秦穆公，欲干之。穆公好牛，奚因赁官以养牛，蹄上乘肉三寸。公使禽息行牛。息入言之，公不信，怒息后言之，公又怒，吏曰：「再怒其主，罪当使守门。」公出游登车，禽息跪而请之曰：「夫养牛者，愿君忽忘也。」公乃问百里奚，曰：「臣之所长，非养牛者也，乃养民也。」公视牛察之，乃知贤人也，遂与同车而出，谢禽息。息曰：「所以不死者，君未知客也。今已知之矣。」乃触门而死。（《艺文类聚》九十四，《御览》八百九十九）
　　◎暨艳
　　艳字子休，吴郡人。为选曹郎，进尚书，为怨家所诬，自杀。有集三卷。
　　◇杂移
　　角弩既调，射者又工，多获鹑鸟，能无恳伤？（《御览》三百四十八引《暨艳集》）
　　◎谢承
　　承字伟平，会稽山阴人，孙权谢夫人之弟。为吴郡督邮，后拜郎中，迁长沙东部都尉武陵太守。有《后汉书》一百三十卷，集四卷。
　　◇贺灵龟表
　　伏睹灵龟，出於会稽章安，臣闻灵龟告符，五色粲彰，则金则玉，背阴向阳。（《艺文类聚》九十九）
　　◇上丹砂表
　　新宫成出丹砂五百斤，上亿万岁之寿。（□□□□□□□□）
　　◇与步子山书
　　但日讲攻单戈进取之方，教进退疾除之节耳。《易》、《诗》、《礼》、《乐》、《春秋》，不复开箧。（《御览》二百九十七）
　　所在近北，无他异物，裁奉织成虎头绶囊，可以服之。（《御览》六百九十一）
　　◇三夫人箴
　　降及三代，创业之君。亦赖贤妃，用佐厥勋。涂山翼夏，有莘赞殷。（《初学记》十）
　　◎周鲂
　　鲂字子鱼，吴郡阳羡人。举孝廉，除宁国长，转钱塘侯相，迁丹阳西部都尉。黄武中为鄱阳太守，加昭义校尉。以诱曹休功加裨将军，封关内侯。
　　◇密表呈诱曹休笺草
　　方北有逋寇，固阻河洛，久稽王诛，自擅朔土，臣曾不能吐奇举善，上以光赞洪化，下以输展万一，忧心如捣，假寐忘寝。圣朝天覆，舍臣无效，猥发优命，敕臣以前诱致贼休，恨不如计。令于郡界求山谷魁帅为北贼所闻知者，令与北通。臣伏思惟，喜怖交集，窃恐此人不可卒得，假使得之，惧不可信，不如令臣谲休，于计为便。此臣得以经年之冀愿，逢值千载之一会，辄自督竭，竭尽顽蔽，撰立笺草以诳诱休者，如别纸。臣知无古人单复之术，加卒奉大略，亻公蒙狼狈，惧以轻愚，忝负特施，豫怀忧灼。臣闻唐尧先天而天弗违，博询刍荛，以成盛勋。朝廷神谟，欲必致休於步度之中，灵赞圣规，休必自送，使六军囊括，虏无孑遗，威风电迈，天下幸甚！谨拜表以闻，并呈笺草，惧於浅局，追用悚息，被报施行。（《吴志·周鲂传》）
　　◇诱曹休笺七条
　　其一曰：「鲂以千载徼幸，得备州民，远隔江川，敬恪未显，瞻望云景，天实为之。精诚微薄，名位不昭，虽怀焦渴，曷缘见明？狐死首丘，人情恋本，而逼所制，奉觌礼违。每独矫首西顾，未尝不寤寐劳叹，展转反侧也。今因隙穴之际，得陈宿昔之志，非神启之，岂能致此！不胜翘企，万里托命。谨遣亲人董岑、劭南等托叛奉笺。时事变故，列於别纸，惟明公君侯垂日月之光，照远民之趣，永令归命者有所戴赖。」
　　其二曰：「鲂远在边隅，江汜分绝，恩泽教化，未蒙抚及，而于山谷之间，遥陈所怀，惧以大义，未见信纳。夫物有感激，计因变生，古今同揆。鲂仕东典郡，始愿已获，铭心立报，永矣无贰。岂图顷者中被横谴，祸在漏刻，危於投卵，进有离合去就之宜，退有诬罔枉死之咎，虽志行轻微，存没一节，顾非其所，能不怅然！敢缘古人，因知所归，拳拳输情，陈露肝膈。乞降春天之润，哀拯其急，不复猜疑，绝其委命。事之宣泄，受罪不测，一则伤慈损计，二则杜绝向化者心，惟明使君远览前世，矜而愍之，留神所质，速赐秘报。鲂当侯望举动，俟须响应。」
　　其三曰：「鲂所代故太守广陵王靖，往者亦以郡民为变，以见谴责，靖勤自陈释，而终不解，因立密计，欲北归命，不幸事露，诛及婴孩。鲂既目见靖事，且观东主一所非薄，女画不复厚，虽或暂舍，终见翦除。今又令鲂领郡者，是欲责后效，必杀鲂之趣也。虽尚视息，忧惕焦灼，未知躯命，竟在何时。人居世间，犹白驹过隙，而常抱危怖，其可言乎！惟当陈愚，重自披尽，惧以卑贱，未能采纳，愿明使君少垂详察，忖度其言。今此郡民，虽外名降首，而故在山草，看伺空隙，欲复为乱，为乱之日，鲂命讫矣。东主顷者潜部分诸将，图欲北进。吕范、孙韶等入淮，全琮、朱桓趋合肥，诸葛瑾、步骘、朱然到襄阳，陆议、潘璋等讨梅敷。东主中营自掩石阳，别遣从弟孙奂治安陆城，修立邸阁，辇赀运粮，以为军储。又命诸葛亮进指关西，江边诸将无复在者，才留三千所兵守武昌耳。若明使君以万兵从皖南首江渚，鲂便从此率厉吏民，以为内应。此方诸郡，前后举事，垂成而败者，由无外援使其然耳。若北军临境，传檄属城，思咏之民，谁不企踵？愿明使君上观天时，下察人事，中参蓍龟，则足昭往言之不虚也。」
　　其四曰：「所遣董岑、邵南少长家门，亲之信之，有如儿子，是以特令赍笺，托叛为辞，目语心计，不宣唇齿，骨肉至亲，无有知者。又已敕之，到州当言往降，欲北叛来者得传之也。鲂建此计，任之于天，若其济也。则有生全之福；邂逅泄漏，则受夷灭之祸。常中夜仰天，告誓星辰。精诚之微，岂能上感？然事急孤穷，惟天是诉耳。遣使之日，载生载死，形存气亡，魄爽惚。私恐使君未深保明，岑、南二人可留其一，以为后信。一赍教还，教还故当言悔叛还首。东王有常科，悔叛还者，皆自原罪。如是彼此俱塞，永无端原。县命西望，涕笔俱下。」
　　其五曰：「鄱阳之民，实多愚劲，帅之赴役，未即应人，倡之为变，闻声响。今虽降首，盘节未解，山栖草藏，乱心犹存，而今东主图兴大众，举国悉出，江边空旷，屯坞虚损，惟有诸刺奸耳。若因是际而骚动此民，一旦可得便会，然要恃外援，表里机互，不尔以往，无所成也。今使君若从皖道进住江上，鲂当从南对岸历口为应。若未径到江岸，可住百里上，令此间民知北军在彼，即自善也。此间民非苦饥寒而甘兵寇，苦於征讨，乐得北属，但穷困举事，不时见应，寻受其祸耳。如使石阳及青、徐诸军首尾相衔，牵缀往兵，使不得速退者，则善之善也。鲂生在江、淮，长於时事，见其便利，百举百捷，时不再来，敢布腹心。」
　　其六曰：「东主致恨前者不拔石阳，今此後举，大合新兵，并使潘发夷民，人数甚多，闻豫设科条，当以新羸兵置前，好兵在後，攻城之日，云欲以羸兵填堑，使即时破，虽未能然，是事大趣也。私恐石阳城小，不能久留往兵，明使君速垂救济，诚宜疾密。王靖之变，其鉴不远。今鲂归命，非复在天，正在明使君耳。若见救以往，则功可必成，如见救不时，则与靖等同祸。前彭绮时，闻旌麾在逢龙，此郡民大小欢喜，并思立效。若留一月日间，事当大成，恨去电速，东得增众专力讨绮，绮始败耳。愿使君深察此言。」
　　其七曰：「今举大事，自非爵号无以劝之，乞请将军、侯印各五十纽，郎将印百纽，校尉、都尉印各二百纽，得以假授诸魁帅，奖厉其志，并乞请幢麾数十，以为表帜，使山兵吏民，目瞻见之，知去就之分已决，承引所救画定。又彼此降叛，日月有人，阔狭之间，辄得闻知。今之大事，事宜神密，若省鲂笺，乞加隐秘。伏知智度有常，防虑必深，鲂怀忧震灼，启事蒸仍，乞未罪怪。」（《吴志·周鲂传》）

卷六十七·吴五
◎骆统
　　统字公绪，会稽乌伤人。孙权嗣位，试为乌程相，召补功曹，行骑都尉，出为建忠郎将，从陆逊破蜀兵於宜都，迁偏将军。黄武初封新阳亭侯，后为濡须督。有集十卷。
　　◇表理张温
　　伏惟殿下，天生明德，神启圣心，招髦秀於四方，置俊於宫朝。多士既受普笃之恩，张温又蒙最隆之施。而温自招罪谴，孤负荣遇，念其如此，诚可悲疚。然臣周旋之间，为国观听，深知其状，故密陈其理。
　　温实心无他情，事无逆迹，但年纪尚少，镇重尚浅，而戴赫烈之宠，体卓伟之才，亢臧否之谭，效褒贬之议。於是务势者妒其宠，争名者嫉其才，玄默者非其谭，瑕衅者讳其议，此臣下所当详辨，明朝所当究察也。
　　昔贾谊，至忠之臣也；汉文，大明之君也，然而绛、灌一言，贾谊远退。何者？疾之者深，谮之者巧也。然而误闻於天下，失彰于后世，故孔子曰「为君难，为臣不易」也。温虽智非从横，武非虎，然其弘雅之素，英秀之德，文章之采，论议之辨，卓跞冠群，炜晔曜世，世人未有及之者也。故论温才即可惜，言罪则可恕。若忍威烈以赦盛德，宥贤才以敦大业，固明朝之休光，四方之丽观也。国家之於暨艳，不内之忌族，犹等之平民，是故先见用於朱治，次见举於众人，中见任於明朝，亦见交於温也。
　　君臣之义，义之最重，朋友之交，交之最轻者也。国家不嫌与艳为最重之义，是以温亦不嫌与艳为最轻之交也。时世宠之於上，温窃亲之於下也。夫宿恶之民，放逸山险，则为劲寇，将置平土，则为健兵，故温念在欲取宿恶，以除劲寇之害，而增健兵之锐也。但自错落，功不副言。然计其送兵，以比许晏，数之多少，温不减之，用之强羸，温不下之，至於迟速，温不後之，故得及秋冬之月，赴有警之期，不敢忘恩而遗力也。温之到蜀，共誉殷礼，虽臣无境外之交，亦有可原也。境外之交，谓无君命而私相从，非国事而阴相闻者也；若以命行，既侯君好，因叙己情，亦使臣之道也。故孔子使邻国，则有私觌之礼；季子聘诸夏，亦有燕谭之义也。古人有言，欲知其君，观其所使；见其下之明明，知其上之赫赫。温若誉礼，能使彼叹之，诚所以昭我臣之多良，明使之得其人，显国美於异境，扬君命於他邦。是以晋赵文子之盟于宋也。称随会於屈建，楚王孙圉之使于晋也。誉左史於赵鞅。亦向他国之辅，而叹本邦之臣，经传美之以光国，而不讥之以外交也。王靖内不忧时，外不趋事，温弹之不私，推之不假，於是与靖遂为大怨，此其尽节之明验也。靖兵众之势，干任之用，皆胜於贾原、蒋康，温尚不容私以安於靖，岂敢卖恩以协原、康邪？又原在职不勤，当事不堪，温数对以丑色，弹以急声；若诚欲卖恩作乱，则亦不必贪原也。凡此数者，校之於事既不合，参之於众亦不验。臣窃念人君虽有圣哲之姿，非常之智，然以一人之身，御兆民之众，从层宫之内，瞰四国之外，照群下之情，求万机之理，犹未易周也。固当听察群下之言，以广聪明之烈。今者人非温既殷勤，臣是温又契阔，辞则俱巧，意则俱至，各自言欲为国，谁其言欲为私？仓卒之间，犹难即别，然以殿下之聪，察讲论之曲直，若潜神留思，纤粗研核，情何嫌而不宣，事何昧而不昭哉？
　　温非亲臣，臣非爱温者也。昔之君子，皆抑私忿，以增君明。彼独行之於前，臣耻废之於後，故遂发宿怀于今日，纳愚言於圣听，实尽心於明朝，非有念于温身也。（《吴志·张温传》）
　　◇民户损毛上疏
　　臣闻君国者，以据疆土为强富，制威福为尊贵，曜德义为荣显，永世胤为丰祚。然财须民生，强赖民力，威恃民势，福由民殖，德俟民茂，义以民行。六者既备，然后应天受祚，保族宜邦。《书》曰：「众非后无能胥以宁，后非众无以辟四方。」推是言之，则民以君安，君以民济，不易之道也。
　　今强敌未殄，海内未，三军有无已之役，江境有不释之备，征赋调数，由来积纪，加以殃疫死丧之灾，郡县荒虚，田畴芜旷，听闻属城，民户浸寡，又多残老，少有丁夫，闻此之日，心若焚燎。思寻所由，小民无脂既有安士重迁之性，且又前後出为兵者，生则困苦无有温饱，死则委弃骸骨不反，是以尤用恋本畏远，同之於死。每有徵发，羸谨居家重累者先见输送。小有财货，倾居行赂，不顾穷尽。轻者则迸入险阻，党就群恶，百姓虚竭，嗷然愁扰，愁扰则不营业，不营业则致穷困，致穷困则不乐生，故口腹急，则奸心动而携叛多也。又闻民间，非居处小能自供。生产儿子，多不起养；屯田贫兵，亦多弃子。天则生之，而父母杀之，既惧干逆和气，感动阴阳。且惟殿下开基建国，乃无穷之业也。强邻大敌非造次所灭，疆场常守非期月之戍，而兵民减耗，後生不育，非所以历远年、致成功也。
　　夫国之有民，犹水之有舟，停则以安，扰则以危，愚而不可欺，弱而不可胜，是以圣王重焉，祸福由之，故与民消息，观时制政。方今长吏亲民之职，惟以辨具为能，取过目前之急，少复以恩惠为治，副称殿下天覆之仁，勤恤之德者。官民政俗，日以雕敞，渐以陵迟，势不可久。夫治疾及其未笃，除患贵其未深，愿殿下少以万机余间，留神思省，补复荒虚，深图远计，育残余之民，阜人财之用，参曜三光，等崇天地。臣统之大愿，足以死而不朽矣。（《吴志·骆统传》。是时征役繁数，重以疫疠，民户损耗，统上疏曰云云。）
　　◇陈诸将舟船饰严笺
　　诸将舟船，转相高上，建立奇工，文以丹漆，雕镂之功，好尚滋繁，计其费耗，所损不少。（《北堂书钞》未删改本一百三十七）
　　◎全琮
　　琮字子璜，吴郡钱唐人。为奋威校尉，迁偏将军，封阳华亭侯。黄武中迁绥南将军，进封钱唐侯，假节，领九江太守，徙东安太守。黄龙初迁卫将军、左护军、徐州牧，尚主。赤乌末迁右大司马左军师。
　　◇密表止太子登出征
　　古来太子，未尝偏征也，故从曰抚军，守曰监国。今太子东出，非古制也。臣窃忧疑。（《吴志·全琮传》注引《江表传》）
　　◎潘
　　字承明，武陵汉寿人，刘表辟为江夏从事，徙湘阴令。蜀先主领荆州，以为治中从事；及定蜀，留典州事。後降吴，拜辅军中郎将，迁奋威将军，封常迁亭侯。权称尊号，拜少府，进封刘阳侯，迁太常。
　　◇疏责子翥
　　吾受国厚恩，志报以命。尔辈在都，当念恭顺，亲贤慕善，何故与降虏交，以粮饷之？在远闻此，心震面热，惆怅累旬。疏到急就往使，受杖一百，促责所饷。（《吴志·潘传》注引《吴书》）
</div>
    <div class="pagination">
<a href="全上古三代秦汉三国六朝文_page220.html">上一页</a><span>...</span><a href="全上古三代秦汉三国六朝文_page216.html">216</a><a href="全上古三代秦汉三国六朝文_page217.html">217</a><a href="全上古三代秦汉三国六朝文_page218.html">218</a><a href="全上古三代秦汉三国六朝文_page219.html">219</a><a href="全上古三代秦汉三国六朝文_page220.html">220</a><span class="current-page">221</span><a href="全上古三代秦汉三国六朝文_page222.html">222</a><a href="全上古三代秦汉三国六朝文_page223.html">223</a><a href="全上古三代秦汉三国六朝文_page224.html">224</a><a href="全上古三代秦汉三国六朝文_page225.html">225</a><a href="全上古三代秦汉三国六朝文_page226.html">226</a><span>...</span><a href="全上古三代秦汉三国六朝文_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
