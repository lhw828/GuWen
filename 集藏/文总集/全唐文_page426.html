<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 426 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 426 页/共 603 页
  </h1>
  <div class="content">
   ○吏部议
    议曰：吏部择才用之地，职在辨九流之清浊，择四科之邪正，推忠良而进英杰，举廉直而黜不职。夫天生万民，树之以元後；元後不能以独任，故委之以群吏；群吏不能以自达，故系之以选部。选部者，风化之本源，人伦之砥砺也。书曰：知人则哲，能官人安民则惠。哲与惠，其选部之志欤！所谓群吏者，君之耳目。君以众耳听天下之哀乐，则无远不闻矣；君以众目视天下之得失，则无远不见矣。若以耳不为君之聪，目不为君之明，非群吏之过。抑亦选部之过，其故何也？背轮辕之用，杂贤愚之迹，以至於此也。夫圣人求贤良而授之政事，非徒贵贤良之德义，盖重元元之性命也。今之有司，罕通其意。每岁调天下之士，但考其书判，据其资格，为之品第，授之禄秩。先访私家利便，次论俸钱之厚薄。多士盈庭而自售，若众贾之徙市焉。岂铨综人物，品藻英髦之所在也！是以天下百姓未臻於和乐者，职此之由矣。夫以一镜之明，而照天下之形者，固难尽其妍蚩，以一衡之平，而称天下之轻重得，固难定其毫厘矣。
    今每岁选人，请委州府长史先研其迹行，次考其渝滥。曾理务者，以恪勤廉慎为一科；处邱园者，以孝悌贞良为一科。著此二科，然後申送主司，按其词而阅其材。材与行必良，则试之以理要，可观则从而禄之，其郡府长史当校其殊考。若材行相反，朋党相资则从而黜之，其郡府长史亦书以下考材。如此则天下之共公於选吏，吏部郎亦不敢私於天下矣。俾夫人顾行，行顾材，材顾禄，禄无虚授，人无苟得，廉耻之化行，贪竞之风息矣。恭闻十目所视，十手所指，犹是非可辨，贤愚可验。况用天下之目乎，况用天下之手乎？率是道而寮き不得其人，风俗不致和平者，未之有也。谨议。
    ○兵部议
    议曰：弧矢之利，以威天下，其来尚矣。仲尼有云：不教民战，是谓弃之。盖用仁义为之本，筹略为之次，果敢为之末。故曰齐之技击，不可以遇魏之武卒；魏之武卒，不可以直秦之锐士；秦之锐士，不可以当桓文之节制；桓文之节制，不可以敌汤武之仁义。所谓善师者不阵，善阵者不战，盖有自矣。今之有司，不曾端其本，而徒袭其末。取天下之士，以悬的布埒为之标准，舍矢之中否，跨马之迟速，以貌第其人，升降其秩。岂暇全武之七德，射之五善者欤！及国家有边境之虞，则被之以甲胄，授之以弓矢，驱以就役。当数倍之师，不能屠名城克强敌者何也？在司武之不经，择士之无本矣。孙吴者，兵家之首足，不可不行也。今孙吴之术，卷而不张，徒以干戈为择士之器，何异夫无首而冠，无足而履哉！今请天下应兵部举选者，各习兵书一艺，然後试以弓矢，优其武弁，所谓智勇兼资，材略并运。仁义之师，复行於汤武之代，岂惟式遏寇虐，震怛戎虏者哉！谨议。
    ○汨罗庙记
    噫！日月明而忠贤生，日月翳而忠贤毙。明翳其天耶非耶？其数耶非耶？将适然耶非耶？且自昔抱大忠而生，抱大忠而死者，亦何可胜言。虽天倾地摇，山拆川竭，犹可得而评论焉。及至轩辕氏之天，以道为日月，无明翳之变，故风後力牧得适其材焉。帝尧氏之天，以德为日月，无生毙之数，故羲和氏百工之徒得信其用焉。帝舜氏之天，以仁为日月，无亏盈之节，故十六族得宏其理焉。大禹氏之天，以公为日月，无氛霭之蔽，故皋陶稷之臣得专其任焉。殷汤氏之天，以信为日月，不不昧，故伊尹得符其志焉。文王氏之天，以心为日月，无薄蚀之变，故周召之伦得张其化焉。我大唐氏之天，以政为日月，故房杜魏徵得尽其︳谟焉。其馀上自列国，下逮周隋，或以耳目为日月，或以左右为日月，一明一翳，非天之所为也，非地之所为也。故苌宏辟，伍员枭，范蠡鲁连去，徐衍负石，三闾怀沙。良可痛哉！然三闾者，以大忠而揭大文，沉吟楚泽，哀郁自赞，爰兴褒贬，六《经》同风。至宋玉景差，皆弟子也，况吾党哉！
    唐文宗太和二年春，防奉命宜春抵湘阴，歇帆西渚。邑宰马搏谓予曰：“三闾之坟，有碑无文，岂前贤缺欤？”又曰：“俗以三闾投汨水而殒，所葬者招魂也，常所惑焉。”按《图经》，汨冬水二尺，夏九尺，则为大水也。古之与今，其汨不甚异也。又楚人惜三闾之才，闵三闾之死，舟驰楫骤，至今为俗。安有寻常之水，而失其遗骸哉？安有不睹其骸，而知其怀沙哉？但以楚词有大小《招魂》，後人凭而穿凿，不足徵也。愚则以为三闾魂归於泉，尸归於坟，灵归於祠，为其实。郡守东海徐希仁洎马搏，以予常学古道，熟君臣至理之义，请述始终符契，以广忠贤之业云。於戏！後代知予者以此，罪予者以此。文曰：屈碑立兮，谗人泣兮。屈碑推兮，谗人ㄉ兮。碑兮碑兮，汨之隗兮。天高地阔，孤魂魄兮。
    ○飞泳亭磨崖铭
    剪流为池，轧崖为笼。或泳或流，逍遥其中。何必龙门，十踬一通。何必沧溟，白浪长风。此水不竭，此崖无穷。
    ○连州静福山廖先生碑铭（并序）
    氵中，先生名也；清虚，先生字也。本郡主簿西曹祭酒湘东王国常侍，先生官也。静福山，先生家也。於戏！先生之名，玉堂金简之名矣；先生之官，词林学府之官矣；先生之家，红霞丹景之家矣。至若鹤骨松貌，泉氵亭谷虚，寓形人间，天地无累，与夫青童君扶桑公陶隐居张天师遥为师友矣。以梁中大通三年家此山，陈光大二年去此山，春秋九十七。门人邑子无以知其踪，但徘徊醮坛，泣对香火而已。长庆末，余自尚书司封郎知制诰翰林学士得罪，出守临汀，寻改此郡。慕先生至道，登先生旧山，扪萝拨云，瞻仰不足，稽首岩户，强为之铭曰：
    元都丈人，大道之师。静福先生，从而学之。仙书无文，仙语无词。以心传心，天地不知。猛虎我策，长蛇我持。放情逍遥，古今为谁。华表白鹤，千年一归。不知先生，此会何时。瞻望□路，人间後期。
    ●卷七百二十
    ☆李珏
    珏字待价，赵郡人。进士擢第，又书判拔萃。开成中拜户部侍郎，以本官同平章事。武宗立，迁门下侍郎，罢为太常卿，再贬江西观察使昭州刺史。宣宗立，内徙郴、舒二州，迁河阳节度使。入为吏部尚书检校右仆射淮南节度使，进封赞皇郡公。大中七年卒，年六十九。赠司空，谥曰贞穆。
    ○谏穆宗合宴群臣疏
    臣闻人臣之节，本於忠荩，苟有所见，即宜上陈。况为陛下谏官，食陛下厚禄，岂敢腹诽巷议，辜负恩荣。臣等闻诸道路，不知信否，皆云有诏追李光颜、李，欲於重阳节日，合宴群臣。傥诚有之，乃陛下念群臣敷惠泽之慈旨也。然元朔未改，园陵尚新。虽陛下执易月之期，俯从人欲，而礼经著三年之制，犹服心丧。今遵同轨之会，适去於中邦，告远夷之使，未复其来命。遏密弛禁，盖为齐人，合宴内庭，事将未可。夫明王之举动为天下法，王言既降，其出如纶。苟玷皇猷，徒章直谏。臣等是以昧死上闻，曲突徙薪，义实在此。且光颜、李，久立忠劳，今方盛秋，务拓边境。如或召见，诏以谋猷，褒其宿勋，付以疆事，则与歌锺合宴，酒食邀欢，不得同年而语也。陛下自缵嗣以来，发号施令，无非孝理，因心形于诏敕，固已感动於人伦，更在敬慎威仪，保持圣德而已。臣等不敢缄默，辄贡狂言。惧不允当，伏待刑宪。
    ○论王播增榷茶疏
    伏以榷率救弊，起自干戈，天下无虞，所宜蠲省。况税茶之事，尤出近代。贞元中不得不尔，今四海镜静，八方砥平，厚敛於人，殊伤国体。其不可一也。而又茶为食物，无异米盐，人之所资，远近同俗，既蠲渴乏，难舍斯须。至於田闾之间，嗜好尤切。今收税既重，时估必增，流弊於人，先及贫弱。其不可二也。且山泽之饶，出无定数，量斤论税，所冀售多。若价高则市者稀，价贱则市者广，岁终上计，其利几何？未见阜财，徒闻敛怨。其不可三也。臣不敢远徵故事，直以目前所见陈之。伏惟陛下暂留聪明，稍垂念虑，特追成命，更赐商量。则嗷嗷万姓，皆荷福利。臣又窃见陛下爱人育物，动感神明，即位之初，已惩聚敛，外官抽贯，旋有诏停。洋洋德音，千古不朽。今者榷茶加税，颇夫人情。臣忝职谏司，岂敢缄默，尘黩旒，战越伏深。
    ○故丞相太子少师赠太尉牛公神道碑铭（并序）
    天球河图，有国之大宝；麒麟凤凰，王者之嘉瑞。方於贤彦，即又次焉。天佑我唐，才杰间出，辅时兴化，代有其人。
    公讳僧孺，字思黯，陇西狄道人。本子姓。汉有牛崇，为陇西主簿，因家焉。代为西州豪族。八代祖宏，仕隋为吏部尚书，封奇章公，佐佑文帝，有重名于时。高祖凤，中宗时为春官侍郎，掌国史。曾祖休克，集州刺史，赠给事中。祖父绍，太常博士，赠太尉。父幼闻，华州郑县尉，赠太保。公七岁而孤，依倚外族周氏。岳岳卓卓，有老成之风。以丧礼自处，未尝戏弄。年十五，知先奇章公城南有隋室赐田数顷，书千卷。乃辞亲肄习，孜孜，不舍蚤夜。洎四五年，业成举进士，轩然有声。
    时韦崖州作相，网罗贤隽。知公名，愿与交。公袖交往谒，一见如旧。由是公卿籍甚，名动京师。得上第，联以贤良方正举，又冠甲科。策中盛言时事，无有隐避。持权者深忌之，出为伊阙尉。名府贤侯，羔雁继至。封章屡荐，每为中执事所沮，皆不满秩。从潞帅郗士美简授管记，三奏不得请，竟除河南尉。会有次对大寮，因言事解於上前，迁监察御史。丁太夫人忧，服阕，除本官，转殿中。公以文高气直，累岁堙屈，问望所属，推美於台阁间，入省拜礼部员外郎。时孟尚书简有重望，以地官贰卿，兼领纲宪，荐公知杂，转都官员外兼侍御史，免宪职，授考功员外郎集贤学士。
    穆宗即位，宰相称其能，迁库部郎中，掌书命。召对与语，上德之，面赐五品服。未几，迁中丞。每对延英必移时，尽言天下事。有武将李直臣为宿州刺史，豪夺聚敛，以货数百万厚结权贵。公按之，为有力者排，几不胜。竟以词坚理直，上意回，直臣乃得罪。由是上以清直知，又面赐金紫，拜户部侍郎。时望允塞。中书令韩宏以财投分，公拒而不受，上因他事知之，愈贤公，遂作相。持重顾大体，不言细事。尝谓同列诸相曰：“致理之本，流品为先。彝伦攸叙，盖谓此也。”每惜名器，力与同列争。方镇以不廉闻者，辄奏贬；以贿赂求进者，必阻之。先是李司徒逢吉与杜循州元颖同作相，穆宗寝疾，议建储贰，与公不协。後元颖出镇井络，逢吉衔之，恩有释憾，於政事堂谓公曰：“西川前有废立谋，上熟知之。来日延英发其事，公不知，慎勿沮议。”公曰：“王导有言，我虽不杀伯仁，伯仁由我而死。正近此耳。又安得不言哉？”逢吉喑呜而止。
    敬宗年少嗣位，公雅善敷奏，每言一事，必本末陈之，上甚倚爱。同列挟中助力赫赫，妒公之贤。公亦思避其锋，三上疏求外任。上以武昌善地，建节幢兼相印以授之。既至，问人所病害。咸言鄂土疏薄，岁一修城，役工诛茅，人用咨怨。公默许心计，埏泥范砖，未及三年，尽换旧制。崇墉坚壁，人到于今赖之。文宗嗣位二年，公入觐，诏复相位。上雅知公名，一见恨得之晚。会宋相申锡以廉介闻。巨奸郑注，挟北军势，卜射取财货，富侔於国。忌宋之直，阴画诡计，诬与藩邸通，因内臣而上其变。造作似是，众皆符会。上惊闻激怒，下法吏议其罪，谏官伏阁争不得。公入侍密启，上意乃宽。止於郡佐，公实有力。
    今李崖州镇剑南西川，上言西蕃别屯以维州降，带甲之士甚锐，其地要害，得之足以壮边部，徐图河湟，此其渐也。上疑不决，下南宫议。百执事皆是西川奏，公独曰：“国家近与昆夷歃血，四镇晏然。今若自亏大信，犬戒恃众，见诘渝盟，彼直我曲，未可量也。”上曰：“丞相之言是。”诏还维州。初德裕承籍地势，自负机术，公介特素不与之交，及是大不平，遂成宿憾。公与李尚书宗闵同辅政，出入殿省，进退有度。上偏目公曰：“卿才类霍光，异日可属大事。”公惧满辞位。再陈封章，宠加端寮。出镇淮海，不改相印，再登将坛。扬州当江淮之冲，习偷薄之俗。公清净简易，化人移风。俾及五年，臻於至理，仓廪实，礼义行。刑措政成，脱屣归洛。优诏屡降，雅志不回。拜检校司空东都留守。文宗将有大制置大除授，必降中使，假於他方，入皇城宣密旨，献可替否，如在君前。其信重也如此。俄以左仆射徵，王人就赐官告，特明异礼。公感恩虽厚，退身愈坚，一对而归，不诣相第。亦有中阻，未谐人情。又加相印，出为汉南节度使。制出，上悔之，欲追成命。公固辞，上曰：“且不与卿周岁别，出都门，特赐清庙器六事，皆范金饰玉，如古时制。”宣曰：“以卿精忠，用以贶别。”宠待之礼，当时无俦。公到襄州，均井税，薄地征，人用胥悦，咸歌来暮。
    武宗初缵极，听信未一。行险者乘时而起，凶德参会，倒置天下事。清贤名辈，多被斥逐。惟公位高德重，最难摇撼。О龃龉，几至二年。属大水坏居人庐舍，公以实上闻。仇家得以逞志，举两汉故事，坐灾异策免，降授太子少师。时议不平。又还检校司徒兼太子太保，俄又改太傅，再临东郊。刘从谏死，刘稹自擅，以昭义军阻命。天兵诛讨，五年方克，上喜甚。素忌公者，媒孽锻炼，诬公与从谏交，上怒下诏，旬日三贬公至循州长史。凿空指鹿，四海之士感冤之。公推运达命，恬然如得好官。时逾岭越险，二年在海上无所苦。今上即位，大明善恶，三迁至少保，转少师，牵复高位，分司东洛。池台琴酒，逍遥自娱，贤士大夫，尚其执躅。未半岁，遘疾薨于东都城南之别墅。
    自婴疾至于捐馆，谭笑言语，宴居自若，口占理命，纤悉无遗。上闻为之轸悼，联日不视政。公卿相吊，正人雪涕。册赠太尉，遣大僚吊祭。公端明简重，忠厚诚悫。平居私室，如见大宾。不喜释老，唯宗儒教。早与韩吏部、皇甫郎中为文章友，其名相上下，晚与白少傅、刘尚书为诗酒侣，其韵无高卑。前後作镇，皆佩相印。辟署多名人，难其进而勇於退。俭必中礼，贵而不奢。知命达理，保和居易。三领大镇，接护军以礼貌，不至交欢；再入中书，待枢使以公平，不容请托。有恩必报，有仇不校。韦崖州於公恩也，嫁二女归名士，荐长子登周行。李崖州於公仇也，恤窜谪之穷途，厚供待於逆旅。其厚德欤，亦难能也！
    夫人同郡辛氏，赠仆射秘之女。贤明懿淑，称於族姻。有子五人。曰蔚、曰丛，能嗣其业，皆擢进士第，蔚监察御史，丛使府协律。曰奉倩，洛阳尉。二人未知名。公以大中戊辰岁十二月二十九日薨，以大中己巳岁五月十九日葬。
    小子不佞，早栖门墙。考选第叨殊等之科，开宾筵忝入幕之吏。国士相过，笔札见知。周旋款眷，垂三十载。刊石表墓，分也难辞。公历官三十一政，作相一十九年，逮事六宗，光辅四帝。承主恩必由直道，解相印实无罪名。自少及长，不失色於人；佐时理家，无悖入之货。持身斤斤，履道甚夷。尝病在高位者不知止足，终日抗论，克期拜章，竟不及年，俾孤美志。铭曰：
    公之生兮禀星辰，公之道兮侔古人。公之才兮浑而真，公之性兮威且仁。公之文兮班马邻，公之艺兮游夏均。公之俭兮自我身，公之简兮无杂宾。公之贞兮肃人伦，公之慎兮质鬼神。公之相兮平如钧，公为邦兮政如春。公不幸兮罹数屯，公无辜兮介於循。天开日明兮尧舜为君，举直措枉兮幽冤必伸。牵复高资兮言旋洛滨，逍遥琴筑兮无异隐沦。屈指悬车兮歉然十旬，素怀未遂兮美疹来臻。悲缠冕旒兮哀动绅，宠赠加等兮冠于台臣。有司职丧兮归葬咸秦，观者叹息兮国人酸辛。袁安馀庆兮令嗣ЗЗ，陈实道广兮门生振振。乃缵徽猷兮刻於贞珉，碑生金字兮名德长新。
    ○唐文宗皇帝谥册文
    维开成五年岁次庚申七月乙亥朔十一日乙酉，哀弟嗣皇帝臣某。
    伏惟大行皇帝德升上元，功定内难。百辟劝进，万姓乐推。洎顺人抚运，嗣统立极，凝旒建大中之道，执契宏无为之化。聪明天纵，孝敬日新。翼翼承九庙之祭，蒸蒸奉三宫之养。以文思光赤县，以武德澄沧海。慈俭厚下，端庄肃物。达聪无不察，︻纩若不知。成汤之六事罔愆，大禹之九功咸序。学无常师，惟格王是式；仁必由己，以苍生为心。修雅乐而箫韶成音，戒逸游而灵囿望幸。遏外夷之教，羁縻殆绝；举中古之典，汪洋勃兴。宫禁无私恩，嫔嫱无侈服。每宰臣伏奏，卿士宴见，论道何啻於日旰，恤刑已至於岁减。大辟谏路，深排亻幸门。危言激讦，惟理是听。匪唯纳之，而又赏之。密戚贵宠，惟法是训。匪唯戒之，而又绳之。祯符秘瑞，王者之所宝。郡国承诏，寝而不扬。鸿名徽号，列圣之所重。臣寮抗疏，约而不受。兴起儒术，修明祀事。刻经诰於琬玉，具宗庙之琮璜。鸡鸣而起，孜孜於众善；日入而息，於群书。叙九族，厚戚藩之恩；协和万邦，敦戎狄之信。至公不私於天性，体道必从乎人欲。应变悬解，知机如神。日者数逢ㄈ扰，星有谪见。克己修德，侧身励政。和人心以保，谨天戒而来祥。复贞观之故事，编开元之政要。旌别淑慝，澄清品流。一物失所，必形於ㄧ容，百姓未康，每劳於圣虑。听政馀力，游艺缘情。探《二南》之风雅，穷六义之教化。汾水著韶，柏梁变体。腴隽人口，馨香国风。南山崇崇，京国之望。不列祀典，绵千百年。举神授职，发自精恳。兴云致雨，响应虔祈。至於出宫人，放鸷鸟。太官节重味之膳，外府减任土之贡。倾仓赈乏，平粜恤饥。虫螟不为灾，水潦不成。日月照临，天地含宏。肖翘蠢蠕，乐生遂性。稽帝王之能事，鄙封禅之虚美。超迈三五，度越圣贤。由是四夷八蛮，罔不来廷；九州六合，罔不承顺。在宥天下，十有五年。
    於戏！身居九重，心遍万宇。日用优济，时臻治平。形悴神劳，至於大渐。启金滕而无验，凭玉几而有命。顾属冲昧，丕承宝图。祗奉神器，惧不克荷。今因山戒期，复土备礼。痛深手足，哀结精灵。呼天擗В，触目增感。夫谥者行之迹，号者功之表。采鸿生钜儒之议，从公卿庶尹之请。考彼古道，易兹大名。对越昊穹，式扬徽烈。谨遣太尉中书侍郎同中书门下平章事李珏谨奉册上尊谥曰“元圣昭献孝皇帝”，庙号文宗。伏惟圣灵昭格，膺受茂典。阴骘宗社，介福无穷。呜呼哀哉！
    ☆戴少平
    少平，元和初官待诏。
    ○镇国大将军王荣神道碑
    天列钩陈之象，国维环卫之仪。苍立程，图谍斯载，心膂之寄，贤良是畴，苟非副慎选，曷以将军累代而居其位焉！
    将军姓王氏，讳荣，字荣与。本太原人也。肇自轩後，延于周室。自灵王丧道，黜太子晋於河东，时人号为王家，子孙因以命氏。子晋生敬宗为司徒。至秦始皇大将军翦，子曰贲，孙曰离，皆以武略著名，列于《战国策》。及汉昌邑中尉吉，博通坟典，形于书籍。生二子，长曰霸，居太原，次曰骏，居琅琊。公即霸之後矣，自翦至魏，凡三十四代。有昶，为征南将军。後遇西晋陵替，子孙有过江者，为江东盛族。其不往者，代有贤豪，史传备彰，此无缕载。隋季丧乱，龙蛇起陆。爰有唐之始祖，举义师于北京。惟公之先宗，向雄风於西土，繇是奕叶承绪，因家上京。曾祖元，皇越州长。王父思献，唐元功臣行右龙武军大将军。父崇俊，皇开府仪同三司行左龙武军大将军事莒国公兼京城功德使，赠太子太保。庆有所属，世无乏贤，猗欤将军，即太保之元子也。
    高门有嗣，美玉无瑕。识鉴精通，知谋周达。忠孝立志，温良饰躬。总角精乎两经，弱冠穷于三略。文武不坠，刚柔得中。风姿逸群，果断在己。公门家子也。肃宗皇帝美公先父有勤劳于国，有训导於家，爰自妙年，授公左龙武军司戈。广德初转本军中候，未几迁同州伏龙府折冲，赐紫金鱼袋。本军宿卫，皆特降恩煦，宠於勋贤。代宗之初，蕃戎豕突，烽燧西举，銮舆东巡，公之父子，俱为侍从，翼戴往复，公家是先。特拜公陕府元从游击将军守左龙武军冯翊府左郎将上柱国太原县开国伯，食邑七百户。公以恪居韶淑之年，志出云霄之路。勤守职业，色养无亏。虽居长，上以公代有勋绩，将施延赏之恩，特赐故右龙武军将军李敬照之长女，以其令淑有闻，由内而降为公之夫人也。恩逾国戚，宠过常伦。服玩礼仪，无非常赐，渥泽滂霈，未之前闻。公谦冲有恒，恭俭无替。并谓祸生不意，家衅氵存臻。公柴骨棘心，居苫枕块，左右坟阙，荐奠朝晡。睹之者涕零，闻之者恻怛。可谓至孝之至。恭仁之（阙）数年後迁右神武军翊府中郎将，寻改右清道率府率。
    建中末，贼Г扇奸，乘其不虞，祸起肘腋，宫室蜂虿，车驾郊畿。公乃奔驰扶轮，躬奉矢石，出殁生死，羽卫君王。是知仁者必有勇也。上嘉其诚，特封武威郡王，食邑三千户，实封五百户。逮於克复城阙，载酬厥勋，兴元初拜奉天定难功臣云麾将军守右监门卫率府率，寻充左龙武军南仗使。八年转左内率府率，军职如故。公家之事，知无不为，昼警夜巡，考课尤著。有诏补本军通直将军，职其将迁，望亦增重，松竹之操，森然可观。贞元末特拜左龙武军事。居文明之代，翊舜禹之君，嗣业既彰，军风载振。昔宏农杨氏，四世三公，今太原王君，三代三品。
    於戏！德宗皇帝奄忽升遐，顺宗钦明，践祚皇极。公以册立之重，拜御史中丞，寻加镇军大将军，赐一子正员八品，改赠先父太子太保。殊常之泽，并集公门。虽承湛露之恩，不易履冰之诫。霜仗增肃，天门益雄，规谟昭彰，职事修举，前後伦类，莫之与京。於是书芳躅於武经，写丹青於麟阁。俄乃紫微迁位，皇室荐哀。二帝山陵，六军扈跸，羽仪争胜，公也推先焕采。
    宝历新升，恩加近侍，迁本军大将军兼御史大夫，佩玉腰金，珠门彩戟。昔马援有“伏波”之号，班超扬“定远”之名。虽门望同途，终华裔别实。岂若登坛柱国，授钺中朝，昼列彤庭，暮严清禁，涣汗之重，孰云比肩。至如君尽其臣忠，子及於父位，万乃有一，公其获诸。公之性也。矜孤愍穷，宽仁厚德，不伐其善，无施其劳，忠孝仁义，全乎始终。财帛洽於姻亲，粟禄沾于乡党。享福居崇，固其宜矣。公当拜命之始，将军（疑）有事於南郊。献锋锐者盈於九门，积玉帛者来于万国。公为六军之首，将持百代之名，敷陈盛仪，回出群格。美望充於朝野，嘉声达於圣聪。因赐二子出身，用旌厥德。公竭乃筋力，罄於心神。靡监自哀，积勤致疾。天医继路，御饵盈庭。虽上命以惜贤，竟膏肓之罔救。
    公累官十任，历事五朝。谋猷克申，威惠斯在。犹以遗训，贻乎子孙。身後之仪，靡不详告。有始有卒，公其得之。公尝谓知己曰：“大丈夫誓当开拓疆境，扫涤枪，诛锄奸凶，廓清华夏。致君尧舜之上，荣名管葛之前。岂可保位金门，坐安天禄而已！”何乃寿龄不永，事与愿违，未尽所试，奄辞明代。呜呼！元和二年十月二十一日，薨於道政里之私第，享年五十有六。万乘眷勋勤之德，彻食伤嗟；三军思抚育之情，攀辕恸泣。意夫卞氏之玉，绝迹於良时；隋侯之珠，韬光於幽壤。翩翩盛德，足继前修；馀风，扬乎後代。亦可谓殁而不忘者也。来年十一月二十四日，丹既举，青乌告期，有司上闻，锡葬殊等。出天厨以飨奠，俾中贵以临丧。卤簿溢於郊衢，笳箫震于阡陌。宠光存殁，泽被幽明。栖神於凤城东南龙首原先茔之左，礼之至也。
    夫人陇西郡夫人李氏，妇德柔明，母仪贞顺，视孤以洒泣，抚灵榇以销魂，追思饰终，罄竭家产。嗣子朝散郎前行左内率府录事参军太原县开国公谅及王女等，或婉淑冲和，或贞刚励节，各禀家训，修于令闻。绝浆岂独於曾参，负米犹思於子路。终天罔极，叩地何追，虑嘉躅之遗闻，请修文以记德。予以素承交契，见托临终，辞之不俞，聊载贞石。铭曰：
    禺禺圣君兮谔谔良臣，惟德是辅兮皇天匪亲。国有环卫兮天有钩陈，心膂之寄兮畴咨哲人。将军之孙兮将军之子，开国承家兮提纲振纪。君臣浃洽兮永冀终始，形图彩阁兮名列青史。彼苍者天兮歼我中贤，皇王轸悼兮士旅潸然。于以展恩兮式奠几筵，于以饰终兮卤簿旌旃。龙首之原兮凤城之前，萧萧白杨兮黄泉。立石刻铭兮纪勋纪德，扬名播美兮千年万年。
    ☆陈鸿祖
    鸿祖，颍川人。
    ○东城老父传
    老父姓贾名昌，长安宜阳里人。开元元年癸丑生。元和庚寅岁，九十八年矣。视听不衰，言甚安徐，心力不耗，语太平事，历历可听。父忠，长九尺，力能拽倒牛，以材官为中宫幕士。景龙四年，持幕竿随元宗入大明宫诛韦後，奉睿宗朝群後，遂为景□功臣，以长刀备亲卫。诏徙家东云龙门。昌生此岁，し捷过人，能搏柱乘梁，善应对，解鸟语音。
    元宗在藩邸时，乐民间清明节斗鸡戏。及即位，治鸡坊於两宫间。长安雄鸡，金毫铁距，高冠昂尾，千数养於鸡坊。选六军小儿五百人，使驯扰教饲。上之好之，民风尤甚。诸王世家外戚家贵主家侯家，倾帑破产市鸡以偿鸡值，都中男女以弄鸡为事，贫者弄假鸡。帝出游，见昌弄木鸡於云龙门道傍，召入为鸡坊小儿，衣食右龙武军。三尺童子入鸡群，如狎群小，壮者弱者，勇者怯者，水谷之时，疾病之候，悉能知之。举二鸡，鸡畏而驯，使令如人。护鸡坊中谒者王承恩言於元宗。召试殿庭，皆中元宗意，即日为五百小儿长。加之以忠厚谨密，天子甚爱幸之。金帛之赐，日至其家。开元十三年，鸡笼三百，从封东岳。父忠死泰山下，得子礼奉尸归葬雍州。县官为葬器丧车，乘传洛阳道。十四年三月，衣斗鸡服会元宗於温泉。当时天下号为神鸡童。时人为之语曰：“生男不用识文字，斗鸡走马胜读书。贾家小儿年十三，富贵荣华代不如。能令金距期胜负，白罗绣衫随软。父死长安千里外，差夫持道挽丧车。”昭成皇後之在相王府，诞圣於八月五日。中兴之後，制为千秋节。赐天下民牛酒，乐三日，命之曰，以为常也。大合乐於宫中，岁或於洛。元会於清明节，率皆在骊山。每至是日，万乐具举，六宫毕从。昌冠雕翠金华冠，锦袖绣襦，执铎拂导群鸡，叙立於广场，顾眄如神，指挥风生。树毛振翼，砺吻磨距，抑怒待胜，进退有期，随鞭指低昂不失。昌度胜负既决，强者前，弱者後，随昌雁行归於鸡坊。角抵万夫，跳剑寻撞，蹴球踏绳，舞於竿颠者，索气沮色，逡巡不敢入。岂教猱扰龙之徒欤？二十三年，元宗为娶梨园弟子潘大同女，男服佩玉，女服绣襦，皆出御府。昌男至信至德。天宝中，妻潘氏以歌舞重幸於杨贵妃。夫妇席宠四十年，恩泽不渝，岂不敏於伎谨於心乎？上生於乙酉鸡辰，使人朝服斗鸡，兆乱於太平矣。上心不悟。
    十四载，胡羯陷洛，潼关不守。大驾幸成都，奔卫乘，夜出便门，马踣道，伤足不能进，伏入南山。每进鸡之日，则向西南大哭。禄山往年朝於京师，识昌於横门外，及乱二京，以千金购昌长安洛阳市。昌变姓名依於佛舍，除地击钟，施力於佛。洎太上皇归兴庆宫，肃宗受命於别殿，昌还旧里。居室为兵掠，家无遗物，布衣憔悴，不复得入禁门矣。明日复出长安南门道，见妻儿於招国里，菜色黯焉。儿荷薪，妻负故絮。昌聚哭诀於道。遂长逝，息长安佛寺，学大师佛旨。大历元年，依资圣寺大德僧运平，往东市海池立ヌ罗尼石幢。书能纪姓名，读释氏经，亦能了其深义至道，以善心化市井人。建僧房佛舍，植美草甘木。昼把土拥根，汲水灌竹，夜止观於禅室。建中三年，僧运平人寿尽。服礼毕，奉舍利塔於长安东门外镇国寺东偏。手植松柏百株，构小舍居於塔下，朝夕焚香洒扫，事师如生。顺宗在东宫，舍钱三十万，为昌立大师影堂及斋舍。又立外屋，居游民取佣给。昌因日食粥一杯，浆水一升，卧草席絮衣。过是悉归於佛。妻潘氏後亦不知所往。贞元中，长子至信衣并州甲，随大司徒燧入觐，省昌於长寿里。昌如己不生，绝之使去。次子至德归，贩缯洛阳市，来往长安间，岁以金帛奉昌，皆绝之。遂俱去不复来。
    元和中，颍川陈鸿祖携友人出春明门，见竹柏森然，香烟闻於道，下马觐昌於塔下，听其言。日之暮，宿鸿祖於斋舍。话身之出处，皆有条贯，遂及王制。鸿祖问开元之理乱，昌曰：“老人少年以斗鸡求媚於上，上倡优蓄之，家於外宫，安足以知朝廷之事也。然有以为吾子言者。老人见黄门侍郎杜暹出为碛西节度，摄御史大夫，始假风宪以威远。见哥舒翰之镇凉州也，下石堡，戍青海城，出白龙，逾葱岭，界铁关，总管河左道，七命始摄御史大夫。见张说之领幽州也，每岁入关，辄长辕挽辐车，辇河间冀州佣调缯布，驾彗连︷，坌入关门，输于王府。江淮绮，巴蜀锦绣，後宫玩好而已，河州敦煌道，岁屯田实边食，馀粟转输灵州，漕下黄河，入太原仓，备关中凶年。关中粟麦，藏于百姓。天子幸五岳，从官千乘万骑，不食于民。老人岁时伏腊，得归休，行都市间，见有卖白衫白叠布。行邻北廛间，有人禳病，法用皂布一尺，持重价不克致，竟以幞头罗代之。近者老人扶杖出门，阅街衢中，东西南北视之，见白衫者不满百人，岂天下之人皆执兵乎？开元十二年，诏三省侍郎有阙，先求曾任刺史者，郎官缺，先求曾任县令者。及老人见四十三省郎吏，有理刑才名，大者出刺郡，小者镇县。自老人居大道傍，往往有郡太守休马於此，皆惨然不乐，朝廷沙汰使治郡。开元取士，孝悌治人而已。不闻进士宏词拔萃为之。其得人也，大略如此。”因泣下。复言曰：“上皇北臣穹庐，东臣鸡林，南臣滇池，西臣昆夷，三岁一来朝会。视之礼容，照之恩泽，衣之锦絮，饫之酒食，使展事而去，都中无留外国宾。今北胡与京师杂处，娶妻生子。长安中少年有胡心矣。吾子视首饰华服之制，不与向同，得非妖物乎？”鸿祖默不敢应，而罢去。
    ☆韦绚
    绚字文明，宰相执谊子。大中时历吏部司封员外郎江陵少尹。
    ○嘉话录叙
    绚少陆机入洛之三岁，多重耳在外之二年，自襄阳负书笈至江陵。叶舟，溯巫峡，抵白帝。投谒故赠兵部尚书宾客中山刘公二十八丈，求在左右学问。是岁长庆元年春也。蒙丈人许措足侍立，解衣推食，晨昏与诸子起居。或因宴集，命坐与话论，大抵根於教诱，而解释经史之错谬。及国朝文人剧谈，卿相新语，异常梦话，美誉善谑，卜祝童谣，佳句词，即席听之，退而默记。或染翰竹简，簪笔书绅。其不暇记录，因循遗忘者，不知其数。在掌中梵夹者，百存其一焉。今悉依当时逐日所话而录之，不复编次矣。号曰《刘公嘉话录》。传之好事，以为谭柄也。时大中十年二月，朝散大夫江陵少尹上柱国京兆韦绚序。
    ●卷七百二十一
    ☆李肇
    肇，元和七年试太常寺协律郎，迁司勋员外郎。
    ○翰林志序
    昔宋昌有言曰：“所言公，公言之。所言私，王者无私。”夫翰林为枢机宥密之地，有所慎者，事之微也。若制置任用，则非王者之私。汉制：尚书郎主作文书起草，更直於建礼门内。台给青缣白绫，或以锦被帷帐毡褥画通中枕。大官供食，汤官供饼饵五熟果，五日一美食，下天子一等。建礼门内得神仙门，神仙门内得光明殿、神仙殿。自门下省、中书省，盖比今翰林之制略同，而所掌轻也。汉武帝时，严助、朱买臣、吾邱寿王、司马相如、东方朔、枚皋之徒皆在左右。是时朝廷多事，中外论难，大臣数诎，亦其事也。唐兴，太宗始於秦王府开文学馆，擢房元龄、杜如晦一十八人，皆以本官兼学士，给五品珍膳，分为三番更直，宿於阁下，讨论坟典。时人谓之登瀛洲。贞观初置宏文馆学士，听朝之隙，引之大内殿，讲论文义，商较时政，或夜分而罢。至元宗置丽正殿学士，名儒大臣，皆在其中。後改为集贤殿，亦草书诏。至翰林置学士，集贤书诏乃罢。初国朝修陈故事，有中书舍人六员，专掌诏诰。虽曰禁省，犹非密切。故温大雅、魏徵、李百药、岑文本、褚遂良、许敬宗、上官仪时召草制，未有名号。乾封以後，始曰北门学士。刘懿之、刘之、周思茂、元万顷、范履冰为之。则天朝苏味道、韦承庆，其後上官昭容独掌其事。睿宗则苏稷、贾膺福、崔，元宗改为翰林待诏，张说、陆坚、张九龄、徐安贞相继为之。改为翰林供奉。开元二十六年，刘光谨、张自乃为学士，始别建学士院於翰林院之南。又有韩、阎伯舆、孟匡朝、陈兼、李白、蒋镇在旧翰林院，虽有其名，不职其事，至德宗以後，翰林始兼学士之名。代宗初李泌为学士，而今壁记不列名氏，盖以不职事之故也。
    ○东林寺经藏碑铭（并序）
    释迦者流有十二部经。由儒之《诗》《书》《易》《礼》《乐》《春秋》，皆立言垂教之本，儒无文字，则天下久已大坏。三藏之说不行，西方圣人之教几乎息矣。若声闻乘之四谛门，缘觉乘之十二因缘门，菩萨乘之六波罗蜜门，以至佛乘之一切种智，生而知之则已，学而知之者，向微斯文，是必懵然不自知其术也。人主擅万乘之权，富有中海，至於生死报应之际，常必瞿然。有生之徒奔走之不暇，实由斯言之ピ赫而致化。夫塔庙庄严之为像教，其用大矣。佛有天龙大会，未尝不以契经为事。
    佛灭後，大迦叶召千罗汉，结集法藏，阿难传焉。西土以胡文纪之，谓之梵书，科斗文字之类也；著以贝叶，谓之梵夹，杀青为简之类也。後汉天竺人摩腾，始至中国，出其文二十四章，翻为隶书。其後稍稍不绝。至晋沙门法护，遍游西国，达言语之不通者，究三十六书之体而还，梵书之诂训音义，然後大备。虽为道滋广，而难能亦甚。盖以事生六合之外，教出五常之後，时人无能知者。小则误於文句，大则失其宗旨。道安尝叹释经有五失本、三不易。故信奉之代，亦以名臣佐而成之。自汉永平至唐开元，祖述之士凡一百七十六人。有桑门之重译，有居士之覃思，有长老之辨论，有才人之撰集。校其经、律、论、传、记、文集删改之，总五千四十八卷，号为实录。其中贞观法师元奘作居多，五分其数有一，其为该博，首出前辈。而历代精舍，能者藏之，方之兰台秘阁，而不系之官府也。五都之市，十室之邑，必设书写之肆。惟王公达於众庶，靡不求之，以至徼福，防患难。严之堂室，载之舟车，此其所以浩瀚於九流也。
    庐山山岳之神秀，而东、西林为海内名刹，有惠远、道安之遗风，四百馀年，钟磬之音不绝。然而三藏经论，阙而无补。元和四年，云门僧灵澈，流窜而归，栖泊此山。将去，言於廉问武阳韦公，公应之如响。往年公夫人兰陵萧氏终，有钗梳佩服之资，而於荆州买良田数顷，收其租入，以奉檀施。至是取之，增以清白之俸，而经营焉。爰即洪州诸寺，杂理其事。雕函饰轴，渍檗磨墨。僧谋而吏职，暑兆而寒就。先命度地之宜，以图建置，默设规制，悬成剞劂。乃结构而浮於江，以至於东林，施为殿堂，用尊秘藏。得浮槎大德义彤为之主，受持洒扫者七人，以备名山之阙，而资学者之求。公之素志尔。
    初彤公受具於庐山浮槎寺，尝讨大藏，恶其部帙繁乱，将理之不可，遂发私誓。四十馀夏，果得志焉。於是搜远近之逸函坠卷，目在辞凶者得之，互文合部者兼之，断品独行者类之，本同名异者存之，以伪乱真者标之。又病前贤编次，不以注疏入藏，非尊师之意；并开元庚午之後，洎德宗神武孝文皇帝之季年，相继新译，大凡七目四千九百馀卷，立为别藏，著杂录七卷以条贯之。命开元崇福旧录，总一万卷。举藏以志函，随函以命轴。微尘句偈，如在常中。然後金口之说流於娑婆者，尽在於兹山也。五年，韦公薨。七年，博陵崔公以仁和政成，悯默旧绩，由是东林以遗功得请篆刻之盛，其成公志。故家府从事李肇为之文曰：
    多罗之教，神道不测，迦叶承之，布西域兮。毗尼之用，其法翼翼，优波受之，垂作则兮。阿昙之文，演畅宗极，刍龙象，甚奇特兮。三者之藏，倾如蔺墨，王公大人，为之饰兮。韦公之绩，崔公之德，及兹宝藏，何﹀Ю兮。崇崇彤公，合发愿力，传之历劫，千百亿兮。炉峰之北，灵坛之侧，系之迦ヌ，金石刻兮。
    ☆杨敬之
    敬之字茂孝，侍御史凌子。元和初进士。文宗朝为国子祭酒兼太常少卿，转大理卿检校工部尚书。
    ○华山赋（有序）
    臣有意讽赋，久不得发。偶出东门三百里，抵华岳，宿於趾下。明日，试望其形容，则缩然惧，纷然乐，蹙然忧，然嬉。快然欲追云，将浴於天河。浩然毁衣裳，发而悲歌。怯欲深藏，果欲必行。热若宅炉，寒若室冰。薰然以和，怫然不平。三复晦明，以摇其精；万态既穷，乃还其真。形骸以安，百钧去背。然後知身之治而见其难焉。於是既留无成，辞以长叹，然一人下於崖。金玉其声，霜雪其颜。传则有之，代无其邻。姑射之神，蒙庄云，始不敢视，然得与言，粲然笑曰：“用若之求周大物，用若之智穷无端。三四日得无颠倒反侧於胸中乎？是非操其心而自别者耶！虽然，喜若之专而教若之听，无多传。”
    岳之初成，二仪气凝其间。小积焉为邱，大积焉为山。山之大者曰岳，其数五，余尸其一焉。岳之尊，烛日月，居乾坤。诸山并驰，附丽其根。浑浑河流，从禹以来，自北而奔。姑射九，荆巫梁岷，道之云远兮徒遥而宾。岳之形物类无仪。其上无齐，其傍无依。举之千仞不为崇，抑之千仞不为卑。天雨初霁，三峰相差。虹霓出其中，来饮河湄。特立无朋，似乎贤人守位，北面而为臣。望之如云，就之如天。仰不见其巅，肃阿芊芊。蟠五百里，当诸侯田。岳之作，鬼神反覆，蛟龙不敢伏。若岁大旱，鞭之朴之，走之驰之，甘雨烂漫，百川东逝，千里而散。噫气蹶然，怒乎幽岩，渐於人间，其声浏浏。岳之殊，巧说不可穷，见於中天，挲挲而掌，峨峨而莲。起者似人，伏者似兽，坳者似池，洼者似臼，欹者似弁，呀者似口，突者似距，翼者似抱。文乎文，质乎质，动乎动，息乎息，呜乎鸣，默乎默。上上下下，千品万类，似是而非，似非而是。其乃缮人事，吾焉得毕议。今作帝耳目，相其聪明。下瞩九州，在宥群生。初太易时，其人俞俞。其主人者，始乎容成，卒乎神农，中间数十君，姓氏可称。其徒以饮食为事，未有仁义。时哉时哉，又何足莅！是後敬乎天，成乎人者，必辟其心，假其神，与之龄，降其人。故轩辕有盛德，蚩尤为贼。生物不遂，帝乃用力。大事不可独治，降以後牧。三人有心，烈火就扑。其子之子，其孙之孙，咸明且仁。虽德之衰，物其所宜。由夏以降，汤发仁以王，癸受暴以亡。甲戊诵钊，不敢有加。唯遵其常，享国遂长。天事著矣，莫见乎高而谓乎茫茫。余受帝命，亿有万岁，而不敢怠遑。
    臣赞之曰：“若此古矣祖矣，大矣异矣，富矣庶矣，骇矣怖矣。上古之事，粗知之矣。而神之言，又闻之矣。然起居於上，宫室於下，如此之久矣。其所见何如也？”曰：“见若咫尺，田千亩矣。见若环堵，城千雉矣。见若杯水，池百里矣。见若蚁垤，台九层矣。醯鸡往来，周东西矣。蠛蠓纷纷，秦速亡矣。蜂窠联联，起阿房矣。俄而复然，立建章矣。小星奕奕，焚咸阳矣。累累茧栗，祖龙藏矣。其下千载，更改兴坏，悲愁辛苦，循其上矣。”臣又问曰：“古有封禅，今读书者，云得其传，云失其传，语言纷纶，於神何如也？”曰：“若知之乎？闻圣人抚天下，既信於天下，则因山岳而质於天，不敢多物。若秦政汉彻，则率海内以奉祭祀，图福其身。故庙祠相望，坛单迤逦。盛气臭，夸金玉，聚薪以燔，积灰如封。天下怠矣，然犹慊慊不足。秦由是，汉由是弱。明天子得贤者在位，能者在职，庙堂之上，垂衣裳而已。其於封禅，存可也，凶可也。”
    ☆张又新
    又新字孔昭，工部侍郎荐子。元和中进士。历左右补阙。李逢吉用事，又新与李续、刘栖楚附之，有八关十六子之目。逢吉罢相，领山南东道节度，表为行军司马，坐田亻丕犯赃亡命，贬汀州刺史。李训用事，复召为刑部郎中。训死复贬。终左司郎中。
    ○东林寺碑阴记
    北海守李公，文人之雄，书品之能者也。开元十年，作东林寺碑手笔一轴，俾模而刊石。藏於寺者，凡百一十三岁。僧之历居者，不啻大千数，未始有议建竖者。释云皋，本谢氏子，读书为文，将就乡试举进士。遇明师，悟寂灭之乐，因髡头就学，遂僧於东林，且有年矣。一旦，视碑卷叹曰：“远公之名德振千古，东林之声藉冠宇内。而是词是翰，记其所由然，诚天下之妙绝，山门之光大，儒释之美谈也。宜乎始至而揭诸显敞，俾文士名僧趋向之不暇。是何卷於尘中逾百载，莫石莫刊，将焉用僧？予僧门一士也，一杖一屣，足以历，一钵一衲，足以了朝夕。”不著不系，视千万里若寻丈间，遂裹足道途，东西南北，募缘以成其事。会河东裴公自中书舍人开廉府於锺陵，敷文行政教之馀，得六度三乘之秘，闻皋志愿，亦垂信施。因自染翰赞，列爵秩名氏於卷末，又有以增名迹重为光也。皋乃得模而刊於碑。会昌三年四月，磨砻既成，遂光遂平，镌之，象奎呈，如蛇如龙，如飞如行，如筋玉在漆，如元穹列星。立之亭亭，弗磷弗倾，於寺之明。余时刺兹郡，因减俸缗屋其上，且嘉皋建志不苟。古人云：智过千人谓之英。皋之有决补遗事之智，有崎岖辛苦以成其智之实，过於百一十三年历居之僧远矣，庸不谓为僧之英乎！故记碑之阴。
    ○煎茶水记
    故刑部侍郎刘公讳伯刍，於又新丈人行也。为学精博，颇有风鉴称。较水之与茶宜者凡七等。扬子江南零水第一，无锡惠山寺石水第二，苏州虎邱寺石水第三，丹阳县观音寺水第四，扬州大明寺水第五，吴松江水第六，淮水最下第七。斯七水余尝俱瓶於舟中，亲挹而比之，诚如其说也。客有熟於两浙者，言搜访未尽，余尝志之。及刺永嘉，过桐庐江，至严子濑。溪色至清，水味甚冷。家人辈用陈黑坏茶泼之，皆至芳香。又以煎佳茶，不可名其鲜馥也。又愈於扬子南零殊远。及至永嘉，取仙岩瀑布用之，亦不下南零。以是知客之说诚哉信矣。夫显理鉴物，今之人信不迨於古人，盖亦有古人所未知而今人能知之者。
    元和九年春，予初成名，与同年生期於荐福寺。余与李德垂先至，憩西厢元鉴室。会适有楚僧至，置囊有数编书。余偶抽一通览焉，文细密皆杂记，卷末又一题云《煮茶记》。云代宗朝李季卿刺湖州，至维扬，逢陆处士鸿渐。李素熟陆名，有倾盖之欢。因之赴郡，抵扬子驿。将食，李曰：“陆君善於茶，盖天下闻名矣。况扬子南零水又殊绝。今者二妙千载一遇，何旷之乎？”命军士谨信者，挈瓶操舟，深诣南零。陆利器以俟之。俄水至，陆以杓扬其水曰：“江则江矣，非南零者。似临岸之水。”使曰：“某擢舟深入，见者累百，敢虚绐乎！”陆不言。既而倾诸盆，至半，陆遽止之，又以杓扬之曰：“自此南零者矣。”使蹶然大骇，伏罪曰：“某自南零赍至岸，舟荡覆半。惧其鲜，挹岸水增之。处士之鉴神鉴也，其敢隐焉！”李与宾从数十人皆大骇愕。李因问陆，既如是，所经历处之水，优劣精可判矣。陆曰：“楚水第一，晋水最下。”李因命笔口授而次第之：“庐山康王谷水帘水第一；无锡县惠山寺石泉水第二；蕲州兰溪石下水第三；峡州扇子山下，有石突然，泄水独清冷，状如龟形，俗云虾﹁口，水第四；苏州虎邱寺石泉水第五；庐山招贤寺下方桥潭水第六；扬子江南零水第七；洪州西山西东瀑布水第八；唐州柏岩县淮水源第九（淮水亦佳）；庐州龙池山头水第十；丹阳县观音寺水第十一；扬州大明寺水第十二；汉江金州上游中零水第十三（水苦）；归州玉虚洞下香溪水第十四；商州武关西洛水第十五（未尝泥）；吴松江水第十六；天台山西南峰千丈瀑布水第十七；郴州圆泉水第十八；桐庐严陵滩水第十九；雪水第二十（用雪不可太冷）。此二十水，余尝试之，非系茶之精粗，遇此不之知也。夫茶烹於所产处，无不佳也。盖水土之宜，离其处水功其半，然善烹洁器全其功也。”李置诸笥焉，遇有言茶者即示之。
    又新刺九江，有客李滂门生刘鲁封言尝见说，余醒然思往岁僧室获是书，因尽箧，书在焉。古人云：“泻水置瓶中，焉能辨淄渑？”此言必不可判也，万古以为信然，盖不疑矣。岂知天下之理，未可言至。古人研精，固有未尽，强学君子，孜孜不懈，岂止思齐而已哉！此言亦有裨於劝勉，故记之。
    ☆胡的
    的字学锺，元和时人。
    ○大唐故太白禅师塔铭（并序）
    禅师法号观宗得，姓留氏，东阳人也。世积贞隐，元泯不耀。初尊夫人梦吉祥天女引行摩利上宫而娠太白焉。（阙）有善让护月不薰不腥，肌窕弥泽，藏珠川媚，蕴玉方流。至宝处而殊伦，至人出而体别。异香袭乎襁褓，童颜清於冰雪。文字进诱，偏聪佛经。滋味筵之，但甘盐素。年至十二，恳求出家，如哀者欲泪，不可遏也。昔太子逾迈，宁辞父王，香象顿腾，摆落羁绁。乃登秦望山，礼善惠禅师，求无上法。一见奇秀，如会宿心。旧徙门阶，新我堂室。服勤左右，道务精微。初受《楞伽》《思益》等经，便入禅宗性海。然後波澜秘藏，不习而了其功。文字有穷，生知莫际。囊钵衣衤戒，遐求戒珠。便往南岳，礼制空禅师。稽首论心，演通秘奥。菩提树上，汝得新枝；师子座前，讵量高下。祖师传教南北一十二人，今牛头山中禅师是最後者。远将启慕，研复真言。以心印心，以法证法，法且无别，心宁有差。失大善无，修顿了无，入二际清浮，佛何间然。禅师儿出常伦，挺秀八尺。时牛头法众，欲近万人，无碍辨才，（阙）瞻仰彼土，缘尽思归。太白上方，务安静也；不游京国，远名利也；扃不关楗，示无畏也。常有两虎，依卧庵前，低目轻步，驯於家畜。四境之内，不闻暴声。我蕴大慈，力感群物，诸毒皆善，岂唯兽焉！山虽高深，不能隐其大德，远近礼谒，如川之流。故明州刺史王公术、故明州刺史李公岑、故剑南东川节度行军司马检校户部郎中任公侗、故明州刺史卢公云，前後皆驻骑云根，稽求上法，饥渴无量，虚往实归。每有异香，闻者非一。呜呼！孰谓法梁将坏，般若舟沈！元和四年八月十五夜，跏跌化灭，享龄七十九，僧腊九。以其年十月一日，权闭於太白峰南，先意也。
    州尊邑尹，祭奠交衢，缁素齐道，幢幡翳野。慈□聚而还散，定水咽而更流。猿鸟悲吟，声惨风雨，物感如此，人哀可知。抵元和乙未岁，建层龛迩於多宝佛塔，依法像也。门人（阙）海、法常、道真、明彻惠见、光献、元徽、清瑗、元悟等，皆承师教戒，定慧双修。恐劫火重然，岚风碎岳，请铭大德於无朽。文曰：
    如来示灭，教留秘法。言说非传，清净即合。火镜阳照，山空响答。（其一）真乘无相，妙觉无形。三界上界，前生下生。月亏魄隐，冰泮流清。哭之香塔，徒伤有情。（其二）
    ☆尉迟汾
    汾官太常博士祠部员外郎。
    ○赠太傅杜佑谥议
    佑之宽容得众，全和葆光，不病於物类，其能考终，得不为宽容乎？和好不争，自卑士而极重任，一心於理以惠物，洁行廉正，人无尤怨，得不为一德不懈乎？请谥为“安简”。
    ☆谢楚
    楚，元和时人。
    ○为同州颜中丞谢上表
    臣某言。伏奉恩制，授臣同州刺史本州防御长春宫等使，即以今月八日到任上讫。载服明命，叨尘宠光，逾涯之荣，满覆是惧。臣某中谢。臣幸逢昌时，早获入仕。由乎邑吏，参佐戎藩。材谢中人，官宁期达。圣朝道广，菅蒯不遗，遂得牧守，连擢大郡。徒以清心自约，直质在公。未申致命之诚，久负窍位之责。前秋属奸凶构祸，噪动朱方，臣所部当州，首为劫胁。乃藉天声，以告邻境，戮其伪将，以阻奸谋。盖知无不为，是臣职分。陛下特录其微效，超授方隅，从政未洽於远人，进律俄迁於近辅。非次之奖，臣何以膺？又臣伯父赠太师臣真卿，在肃宗朝，尝典兹郡，馀踪遗事，较然可徵。臣以不腆之姿，继序官业，诚比德非肖，陈力异能。而代受国恩，若未失坠，臣不胜感涕荣荷之至。当今德泽被於寰宇，薰风袭於隐微，俗臻大宁，吏易为理。臣专奉扬大化，申报皇慈，事有未便於人者，续具条奏，以酬陛下子育之旨。臣无任戴恩陨越之至。
    ☆张权
    权，宪宗时人。
  </div>
  <div class="pagination">
   <a href="全唐文_page425.html">
    上一页
   </a>
   <span>
    ...
   </span>
   <a href="全唐文_page421.html">
    421
   </a>
   <a href="全唐文_page422.html">
    422
   </a>
   <a href="全唐文_page423.html">
    423
   </a>
   <a href="全唐文_page424.html">
    424
   </a>
   <a href="全唐文_page425.html">
    425
   </a>
   <span class="current-page">
    426
   </span>
   <a href="全唐文_page427.html">
    427
   </a>
   <a href="全唐文_page428.html">
    428
   </a>
   <a href="全唐文_page429.html">
    429
   </a>
   <a href="全唐文_page430.html">
    430
   </a>
   <a href="全唐文_page431.html">
    431
   </a>
   <span>
    ...
   </span>
   <a href="全唐文_page427.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
