<!DOCTYPE html>
<html>
<head>
    <meta charset="UTF-8">
    <title>香艳丛书 - 第 205 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 205 页/共 467 页</h1>
    <div class="content">

　　圆圆传　清　陆次云云士　着 

　圆圆，陈姓，玉峰歌妓也。声甲天下之声，色甲天下之色。崇祯癸未岁，总兵吴三桂慕其名，赍千金往聘之，已先为田畹所得。时圆圆以不得事吴，怏怏也。而昊更甚。田畹者，怀宗妃之父也，年耄矣。圆圆度流水高山之曲以歌之，畹每击节不知其悼知音之希也。 
　甲申春，流氛大炽，怀宗宵旰忧之，废寝食。妃谋所以解帝忧者于父。畹进圆圆，圆圆扫眉而入，冀邀一顾。帝穆然也，旋命之归畹第，时闯师将迫畿辅矣。帝急召三桂对平台，锡蟒玉，赐上方，托重寄，命守山海关。三桂亦慷慨受命，以忠贞自许也。而寇深矣，长安富贵家胥皇皇。畹忧甚，语圆圆，圆圆曰：“当世乱，而公无所依，祸必至。曷不缔交于吴将军，庶缓急有藉乎？”畹曰：“斯何时，吾欲与之缱绻不暇也。”圆圆曰：“吴慕公家歌舞有时矣！公鉴于石尉，不借入看。设玉石焚时，能坚闭金谷耶？盍以此请，当必来，无却顾。” 
　畹然之，遂躬迓吴观家乐。昊欲之而故却也，强而后至，则戎服临筵，俨然有不可犯之色。畹陈列益盛，礼益恭。酒甫行，昊即欲去。畹屡易席，至邃室，出群姬，调丝竹，皆殊秀。一淡妆者，统诸美而先众音，情艳意娇。三桂不觉其神移心荡也，遽命解戎服，易轻裘，顾谓畹曰：“此非所谓圆圆耶？洵足倾人城矣！公宁勿畏而拥此耶？”畹不知所答，命圆圆行酒。圆圆至席，昊语曰：“卿乐甚？”圆圆小语曰““红拂尚不乐越公，矧不逮越公者耶？”吴颔之。酣饮间，警报踵至，吴似不欲行者，而不得不行。畹前席曰：“设寇至，将奈何？”吴遽曰：“能以圆圆见赠，吾当报公家，先于报国也。”畹勉许之。吴即命圆圆拜辞畹，择细马驮之去。畹爽然，无如何也。 
　帝促三桂出关。三桂父督理御营名骧者，恐帝闻其子载圆圆事，留府第，不令往。三桂去，而闯贼旋拔城矣，怀宗死社稷。 
　李自成据宫掖。宫人死者半，逸者半。自成询内监曰：“上苑三千，何无一国色耶？”内监曰：“先帝屏声色，鲜佳丽，有一圆圆者，绝世所稀，田畹进帝而帝却之。今闻畹赠三桂，三桂留之其父吴骧第中矣。”是时骧方降闯，闯即向骧索圆圆，且籍其家，而命其作书以招子也。骧俱从命，进圆圆。自成惊且喜，遽命歌，奏吴歈。自成蹙额曰：“何貌甚佳，而音殊不可耐也？”即命群姬唱西调，操阮筝击缶，己拍掌以和之。繁音激楚，热耳酸心。顾圆圆曰：“此乐何如？”圆圆曰：“此曲只应天上有，非南鄙之人所能及也！”自成甚嬖之。 
　随遣使，以银四万两搞三桂军。三桂得父书，欣然受命矣。而一侦者至，询之日:“吾家无恙耶?”曰:“为闯籍矣!”曰:“吾至，当自还也。”又一侦者至，曰：“吾父无恙耶？”曰：“为闯籍矣！”曰：“吾至，当即释也。”又一侦者至，曰：“陈夫人无恙耶？”曰：“为闯得之矣！”三桂拔剑斫案曰：“果有是，吾从若耶？”因作书答父，略曰：“儿以父荫待罪戎行，以为李贼猖狂，不久即当扑灭。不意我国无人，望风而靡。侧闻圣主晏驾，不胜毗裂。犹意我父奋椎一击，誓不俱生，否则刎颈以殉国难，何乃隐忍偷生，训以非义？既无孝宽御寇之才，复愧平原骂贼之勇，父既不能为忠臣，儿安能为孝子乎？儿与父诀，不早图贼，虽置父鼎俎旁以诱三桂，不顾也！”随效秦庭之泣，乞王师以剿巨寇，先败之于一片石。自成怒，戮吴骧，并其家三十余口。欲杀圆圆，圆圆曰：“闻昊将军卷甲来归矣！徒以妾故，又复兴兵。杀妾何足惜？恐其为王死敌不利也！” 
　自成欲挈圆圆去，圆圆曰：“妾既事大王矣！岂不欲从大王行？恐吴将军以妾故而穷追不已也。王图之，度能敌彼，妾即褰裳跨征骑。”自成乃凝思。圆圆曰：“妾为大王计，宜留妾纵敌，当说彼不追，以报王之恩遇也！”自成然之。于是弃圆圆，载辎重，狼狈西行。是时也，闯胆已落，一鼓可灭。 
　三桂复京师，急觅圆圆。既得，相与抱持，喜泣交集。不待圆圆为闯致说，自以为法戒追穷，听其纵逸，而不复问矣。旋受王，封建苏台，营郿坞于滇南。而时命圆圆歌。圆圆每歌大风之章以媚之。吴酒酣恒拔剑起舞，作发扬蹈厉之容。圆圆即捧觞为寿，以为神武不可一世也。吴益爱之，故专房之宠，数十年如一日。其蓄异志，作谦恭，阴结天下士，相传多出于同梦之谋。而世之不知者，以三桂能学申胥，以复君父大仇，忠孝人也，曷知其乞师之故盖在此而不在彼哉！厥后尊容南面，三十余年，又复浪沸潢池，致劳挞伐；跋扈艳妻，同归歼灭，何足以偿不子不臣之罪也哉！ 
　陆次云曰：“语云：‘无征不信。’圆圆之说，有征乎？曰：‘有。’征诸吴梅村祭酒伟业之诗矣。梅村效琵琶长恨体，作《圆圆曲》以刺三桂，曰：‘冲冠一怒为红颜。’盖实录也。三桂赍重币，求去此诗，吴勿许。当其盛时，祭酒能显斥其非，却其贿遗而不顾。于甲寅之乱，似早有以见其微者。呜呼！梅村非诗史之董狐也哉。” 



　　金漳兰谱　宋　赵时庚 

　 于大父朝议彦自南康解印还里，卜居筑茅，引泉植竹，因以为亭。会宴乎其间，得郡侯傅上伯成名其亭曰“筼筜世界”。又以其间架数椽，自号“赵翁书院”。回峰面势，依山叠石，尽植花木，丛杂其间，繁阴布地，环列兰花，掩映左右，以为游憩养疴之地。 
　予时尚少，于其中尤好其花之香艳清馥者，目不能舍，手不能释，即询其名，默而识之，是以酷爱之，殆几成癖。粤自嘉定改元以后，又闻数品高出于向时所植者，予喜而求之，故尽得其花之容质，无失封培爱养者之法，而品第之，殆今三十年矣。然未尝与达者道。暇日有朋友过予，会诗琴棋之后，翛然而问之，予则曰：“有是心矣！”即缕缕为之详言。友曰：“吁！亦开发后觉之一端也。岂如一身可得而私，何不示诸人以广传耶？”予不得辞，因集为一卷，名曰：《金漳兰谱》，欲以续前人牡丹、荔枝谱之意云尔。时绍定癸已六月良日，澹斋赵时庚撰书。 

　　叙兰容质第一 
　陈梦良　色紫，每干十二萼，花头极大，为众花之魁。至若朝晖微烘，晓露暗湿，则灼然腾秀，亭然露奇，敛肤傍干，团圆四向，婉媚娇绰，竚立凝思，如不胜情。花三片，尾如带彻，青叶三尺，颇觉弱，黯然而绿。背虽似剑，脊至尾棱，则软薄斜撒，粒许带缁。最为难种，故人希得其真。 
　吴兰　色深紫，有十五萼，干紫荚红，得所养则歧而生，至有二十萼。花头差大，色映人目，如翔鸾翥凤，千态万状。叶则高大刚毅，劲节苍然可爱。 
　潘花　色深紫，有十五萼。干紫，圆匝齐整，疏密得宜，疏不露干，密不簇枝，绰约作态，窈窕逞姿，真所谓艳中之艳，花中之花也。视之愈久，愈见精神，使人不能舍去。花中近心所，色如吴紫，艳丽过于众花，叶则差小于吴，峭直雄健，众莫能及，其色特深。 
　仙霞　乃潘氏西山于仙霞岭得之，故更以为名。 
　赵十四　色紫，有十五萼。初萌甚红，开时若晚霞映日，色更晶明，叶深红者，合于沙土，则劲直肥耸，超出群品，亦云赵师博，盖其名也。 
　何兰　紫色中红，有十四萼。花头倒压，亦不甚绿。 
　　品外之奇 
　金棱边　色深紫，有十二萼。出于长泰陈家，色如吴花，片则差小，干亦如之。叶亦劲健。所可贵者，叶自尖处分二边各一线许，直下至叶中处，色映日如金线，其家宝之，犹未广也。 
　　白兰甲 
　济老　色白，有十二萼。标致不凡，如淡妆西子，素裳缟衣，不染一尘。叶似施花，更能高一二寸。得所养，则歧而生，亦号一线红。 
　灶山　有十五萼。色如碧玉，花开体肤松美，颙颙昂昂，雅特闲丽，真兰中之魁品也。每生并蒂花，干最碧。叶绿而瘦薄，开生子蒂，如苦荬菜叶相似，俗呼为绿衣郎。 
　黄殿讲　号为碧玉干西施。花色微黄，有十五萼。合并干而生，计一十五萼。或迸于根，美则美矣，每根有萎叶朵朵不起。细叶最绿，肥厚。花头似开不开，干虽高而实瘦，叶虽劲而实柔，亦花中之上品也。 
　李通判　色白，十五萼。峭特雅淡，追风泡露，如泣如诉。人爱之，或类郑花，则减一头地位。 
　叶大施　花剑脊最长。真花中之上品，惜乎不甚劲直。 
　惠知客　色白，有十五萼。赋质清癯，团簇齐整。或向背娇柔瘦润，花英淡紫，片尾凝黄。叶虽绿茂，细而观之，但亦柔弱。 
　马大同　色碧而绿，有十二萼。花头微大，间有向上者，中多红晕。叶则高耸，苍然肥厚。花干劲直，及其叶之半，亦名五晕丝，上品之下。 
　郑少举　花白，有十四萼。莹然孤洁，极为可爱。叶则修长而瘦散乱，所谓蓬头少举也。亦有数种，只是花有多少叶，有软硬之别。白中能生花者，无出于此。其花之资质可爱，为百花之翘楚。 
　黄八兄　色白，有十二萼。善于抽干，颇似郑花。惜乎干弱，不能支持。叶绿而直。 
　周染　花色白，十二萼。与郑花无异，但干短弱耳。 
　夕阳红　花有八萼。花片凝尖，色则凝红，如夕阳返照。 
　观堂主　花白，有七萼。花聚如簇，叶不甚高，可供妇女时妆。 
　名弟　色白，有五六萼。花似郑，叶最柔软。如新长叶，则旧叶随换，人多不种。 
　弱脚　只是独头兰，色绿。花大如鹰爪，一干一花，高二三寸。叶瘦长二三尺，入腊方花，熏馥可爱而香有余。 
　鱼魫兰　十二萼。花片澄澈，宛如鱼魫，采而沉之水中，无影可指。叶颇劲绿，此白兰之奇品也。 

　　品兰高下第二 
　余尝谓：“天下凡几山川，而支派源委于人迹所不至之地。其间山坳石潭，斜谷幽窦，又不知其几何多！迈古之修竹，矗天之危木，云烟覆护，溪涧盘旋，万萝蔽道。阳晖不烛，冷然泉声，磊乎万状。堤圮之异，则所产之多，人贱之蔑如也。倏然轻采于樵牧之手而见骇然。识者从而得之，则必携持登高冈，涉长途，欣然不惮其劳。中心之所好者，不能以集凝而置之也。其地近城百里，浅小去处，亦有数品可取，何必求诸深山穷谷！”每论及此，往往启识者。虽有不匙之诮，毋乃地迩而气殊，叶萎而花蠢，或不能得培植之三昧者耶？是故花有深紫，有浅紫，有深红，有浅红，与夫黄白绿碧鱼魫金棱边等品，是必各因其地气之所钟而然，意亦随其本质而产之耶？抑其皇穹储精，景星庆云，随光遇物而流形者也。噫！万物之殊，亦天地造化施生之功，岂予可得而轻议哉。 
　窃尝私合品第而数之，以谓花有多寡，叶有强弱，此固因其所赋而然也。苟惟人力不到，则多者从而弱之，弱者又从而弱之，使夫人何以知兰之高下，其不误人者几希。呜呼！兰不能自异而人愧之耳。故必执一定之见，物品藻之，则有淡然之性在。况人均一心，心均一见，眼力所至，非可诬也。故紫花以陈梦良为甲，吴、潘为上品；中品则赵十四、何兰，大张青、蒲统领、陈八斜、淳监粮；下品则许景初、石门红、小张青、萧仲和、何首座、林仲孔、庄观成外，则金棱边为紫花奇品之冠也。白花则济老、灶山、施花、李通判、惠知客、马大同为上品；所谓郑少举、黄八兄、周染为次；下品夕阳红、云娇、朱花、观堂主、青蒲、名弟、弱脚、王小娘者也。赵花又为品外之奇。 

　　天下养爱第三 
　天不言而四时行，百物生者何？盖岁分四时，生六气。合四时而言之，则二十四气以成其岁功。故凡穹壤者皆物也，不以草木之微，昆虫之细，而必欲各遂其性者，则在乎人。因以气候而生全之者也。被动植者，非其恩乎？及草木者，非其人乎？斧斤以时入山林，数罟不入污池，又非其能全之者乎？夫春为青帝，回驭阳气，风和日暖，蛰雷一震，而土脉融畅，万汇藂生，其气则有不可得而掩者。是以圣人之仁，则顺天地以养万物，必欲使万物得遂其本性而后已。 
　故作台太高则冲阳，太低则隐风，前宜面南，后宜背北，盖欲通南熏而障北吹也。地不必旷，旷则有日。亦不可狭，狭则蔽气。右宜近林，左宜近野，欲引东日而被西阳。夏遇炎烈则荫之，冬逢冱寒则曝之。下沙欲疏，疏则连雨不能淫。上沙欲濡，濡则酷日不能燥。至于插引叶之架，平护根之沙，防蚯蚓之伤，禁蝼蚁之穴，去其莠草，除其丝网，助其新蓖，剪其败叶，此则爱养之法也。其余一切窠虫族类，皆能蠧害，并可除之。所以封植灌溉之法，详载于后。 

　　坚性封植第四 
　草木之生长，亦犹人焉。何则？人亦天地之物耳。闲居暇日，优游逸豫，饮膳得宜。以兰而言之，且一盆盈满，自非六七载莫能至此。皆由夫爱养之念不替，灌溉之功愈久，故根与壤合，然后森郁雄健，敷畅繁丽其叶，盖有得于自然而然者。合焉欲分而拆之，是裂其根荄，易其沙土。况或灌溉之失时，爱养之乖宜，又何异于人之饥饱！则燥湿干之，邪气乘间，人其荣卫，则不免侵损。所谓向之寒暑适宜、肥瘦得时者，此岂一朝一夕之所能仍旧者也。故必于寒露之后、立冬以前而分之。盖取万物得归根之时，而其叶则苍，根则老故也。或者于此时分一盆昊兰，吝其盆之端正，则不忍击碎，因剔出而根已伤。暨三年培植尤至困，予今深以为戒。欲分其兰而须用碎其盆，务在轻手击之，亦须缓缓解拆其交互之根，勿使有拔断之失。然后逐蓖藂取出积年腐芦头，只存三年者，每三蓖作一盆，盆底先用沙填之，即以三蓖藂之，互相枕籍，使新蓖在外。作三方向，却随其花之好肥瘦沙土从而种之，盆面则以少许瘦沙覆之，以新汲水一勺以定其根。 
　更有收沙晒之法，此乃又分兰之至要者。当预于未分前半月取土筛去瓦砾之类。曝令干燥，或欲适肥，则宜于淤泥。沙可用，使粪夹和晒之，俟干或复湿，如此十度，视其极燥，更须筛过随意用。盖沙乃久年流聚杂居阴湿之地，而兰之骤尔分拆失性，假以阳物助之，则来年藂蓖自长尔，与旧叶比肩，此其效也。夫苟不知收晒之宜，用彼积掩之沙，或惮披曝，必至赢弱而黄叶者有之，蓖之不发者有之。积有日月，不知体察，其失愈甚。候其已觉，方始涤根易沙，加意调护，冀其能复，不亦后乎》抑岂知其果能复焉。如其稍可全活，有几何时，后而获遂本质邪！故为深爱者言之曰：“与其于既损之后而欲复全生意，何若于未分之前而必欲全其生意，岂不省力？”今逐品所宜沙土间列于后： 
陈梦良　用黄净无泥瘦沙种，而忌用肥，恐有腐烂之失。 
吴兰　潘兰　用赤沙泥。 
何兰　蒲统领　大张青　金棱边　各用黄色粗沙和泥，更添些少赤沙泥为妙。 
陈八斜　淳监粮　萧仲弘　许景初　何首座　林仲礼　庄观成　乃下品，任意用沙。 
济老　施花　惠知客　马大同　郑少举　黄八兄　周染　宜沟壑中黑沙泥，和粪壤种之。 
李通判　灶山　郑伯善　鱼魫　用山下流聚沙泥种之。 
夕阳红　以下诸品，则任意栽种，此封植之概论也。 

　　灌溉得宜第五 
　夫兰自沙土出者，各有品类，然亦因其土地之宜而生长之。故地有肥瘦，或沙黄土赤而瘠，有居山之巅，山之冈，或近水，或附石，各依而产之。要在度其本性何如尔，不可不谓其无肥瘦也。苟性不能别，曰“何者当肥，何者当瘦”，强出己见，混而肥之，则好膏腴者因得所养之法，花则转而繁，叶则雄而健。所谓好瘦者，不因肥而腐败，吾未之信也。一阳生于子，荄甲潜萌，我则注而灌溉之，使蕴诸中者稍获强壮。迨夫萌英迸沙，高未及寸许，从便灌之，则戢然而卓簪。暨南熏之时，长养万物，又从而渍润之，则修然而高，郁然而苍苍者，精于感遇者也。秋八月之交，骄阳方炽，根叶失水，欲老而黄。此时当以濯鱼肉水或秽腐水浇之。过时之外，合用之物，随宜浇注使之畅茂，亦以防秋风肃杀之患。故其叶弱，拳拳然抽至出冬至而极。夫分兰之次年不发花者，盖恐泄其气，则叶不长尔。凡善于养花，切须爱其叶，叶耸则不虑其花不发也。 
　　紫花 
　陈梦良极难爱养，稍肥随即腐烂，贵用清水浇灌则佳也。 
　潘兰虽未能受肥，须以茶清沃之，冀得其本生地土之性。 
　吴花看来亦好肥，种当灌溉，以一月一度。 
　越花、何兰、大张青、蒲统领、金棱边，半月一用其肥则可。 
　淳监粮、萧仲弘、许景初、何首座、林仲礼、庄观成，纵有太过不及之失，亦无大害于用肥之时。当时沙土干燥，遇晚方始灌溉，候晓以清水碗许浇之，使肥腻之物，得以下积其根。广新来未发蓖，自无勾蔓逆上散乱盘盆之患。更能预以瓮缸之属，储蓄雨水，积久色绿者，间或灌之。而其叶则浡然挺秀，濯然而争茂，盈台簇槛，列翠罗青，纵无花开，亦见雅洁。 
　　白花 
　济老、施花、惠知客、马大同、郑少举、黄八兄、周染爱肥，一任灌溉。 
　李通判、灶山、郑伯善肥。在六之中，四之下。又朱兰亦如之。 
　鱼魫兰质颇莹洁，不须以秽腻之物浇之。 
　夕阳红、云娇、青蒲、观堂主、名弟、弱脚，肥瘦任意，亦当观其沙土之燥，晚则灌注，晓则清水浇之，储蓄雨水沃之，令其色绿为妙。 
　惠知客等兰，用河沙嵌去泥尘，夹粪盖泥种，底用粗沙和粪方妙。 
　郑少举，用粪盖泥和便晒干种之，上面用红泥覆之。 
　灶山，用粪壤泥及河沙，内用草鞋屑铺四围种之，累试甚佳。大凡用轻松泥皆可。 
　　济老、施花，用粪及小便浇，泥摊晒，用草鞋屑围种。又壮山用园泥，下有粪，浇湿泥种、四周用草鞋屑，然后种之。 

　　〖以下本无，他本补之，一说下文为托名之作〗 
　奥法 
　　分种法 
　　分种兰蕙，须至九月节气方可分栽。十月节候，花已胎孕，不可分种。若见雪霜大寒，尤不可分栽，否必损花。 
　　栽花法 
　　花盆先以粗碗或粗碟覆之于盆底，次用炉炭铺一层，然后却用肥泥薄铺炭上，使兰栽根在土。如根掺泥满，盆面上留一寸地。栽时不可双手将泥捏实，则根不长，其根不舒畅，叶则不长，花亦不结。土有干湿。依时候用水浇灌。 
　　安顿浇灌注 
　　春二三月，无霜雪天，放花盆在露天，四向皆得水浇日晒不妨。逢十分大雨。恐坠其叶，则以小绳束起叶。如连雨三五日，须移避雨通风处。四月至八月，须用流眼竹笼篮遮护，冀见日气，最要通风。梅天忽逢急雨，须移花盆放背日处，若逢大雨又逢日晒，盆内热水则荡，害叶亦损根。遇花开时若枝上花蕊头多，候开次有未开一两蕊头，便可剪去，若留开尽，则夺来年花信。九月看花干处用水浇灌，若湿则不可浇。或用肥水培灌一两番不妨。冬十月、十一月、十二月、正月不浇不妨，最怕霜雪，须用密篮遮护，安顿朝阳有日照处，在南窗檐下。但是向阳处三两日一番旋转，花盆四面俱要轮转，日晒均匀，开花时则四畔皆有花，若晒一面，只一处有花。 
　　浇花法 
　　用河水或破塘水或积留雨水最好，其次用溪涧水，切不可用井水。浇水须于四畔浇匀不可从上浇下，恐坏其叶也。四月若有梅雨，不必浇，若无雨时浇之。五月至八月，须是早起五更日未出浇一番，至晚黄昏浇一番。又要看花干湿，若湿则不必浇，如十分湿，恐烂坏其根。 
　　种花肥泥法 
　　栽兰用泥，不管四时，遇山上有火烧处，取水流火烧浮泥，寻蕨菜草烧灰，和火烧之泥用。或拾旧草鞋，放在小粪中浸日久，拌黄泥烧过成灰，却用大粪浇放在一壁，尽教雨打日照三两个月，收起顿放闲处，栽花时用。瑞香花种时用前项肥泥，如栽兰花一般安排盆内。种只要泥松，不可用实泥。如栽花时，将泥打松，以十分为率，八分用肥泥，二分用沙泥拌之。 
　　去除虮虱法 
　　肥水浇花，必虮虱在叶底，恐坏叶，则损花。如生此物，研大蒜和水，以白笔蘸水，拂浇叶上干净，去除以虱。 
　　杂法 
　　遇盆内泥将干，则用茶清水灌浇，不拘时月。须用河水或留下雨水，切不可用井水。四月有花，至八月内交过九月节气，便可分花。兰之壮者有二三十个花头，弱者只有五六个花头，恐泥瘦。分种时将元盆内泥取出，再加肥泥和匀，火盆栽种。鱼鳞水亦肥，须是浸得气味过，日久反清用。寻常盆面泥于并实，则用竹篱挑剔泥松，你要拨根动了。叶紫红色，则是被霜打了，须移于雨檐窗下背霜雪处安顿，仍旧自责。盆有窍孔，不要着泥地安顿，恐地湿蚯蚓钻入盆内，则损坏花。又作要放盆在蚂蚁穴处，恐引入蚂蚁则损花。黄叶用茶清浇灌，遇有黄叶处，连根被去。花盆要放在南边架上安顿，令风从底入为妙。又免得蚯蚓蚂蚁之患。 九月分花时，用手劈开，劈不开时，用竹刀劈之，体要损动了根，分讫，如法栽种。 
</div>
    <div class="pagination">
<a href="香艳丛书_page204.html">上一页</a><span>...</span><a href="香艳丛书_page200.html">200</a><a href="香艳丛书_page201.html">201</a><a href="香艳丛书_page202.html">202</a><a href="香艳丛书_page203.html">203</a><a href="香艳丛书_page204.html">204</a><span class="current-page">205</span><a href="香艳丛书_page206.html">206</a><a href="香艳丛书_page207.html">207</a><a href="香艳丛书_page208.html">208</a><a href="香艳丛书_page209.html">209</a><a href="香艳丛书_page210.html">210</a><span>...</span><a href="香艳丛书_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
