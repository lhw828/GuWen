<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 231 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 231 页/共 603 页
  </h1>
  <div class="content">
   其西则有高山万重，峻极属天。西有昆仑，其峰相连；日月迥（一作巡）环，阂於山巅。峦崖盘，天壁绝；阳和不入，阴气固闭。千年层冰，万古积雪；寒地坼，谷冻石裂。夏月草枯，春天木折，（一作冬天水折）。苍烟凝兮黑雾结，人堕指兮马伤骨。江水喷激，回盘纡萦；栈壁缘□，钩连相撑。绳梁で虚，傍沓沓冥；下不见底，空闻波声。过者矍然，亡魂丧精。复引一索，其名为窄，人悬半空，度彼绝壑。或如鸟兮或如ㄑ，倏往还来幸不落。或有豪猪千群，突出深榛，努鬣射人；寒熊孔硕，登树自掷，见人则擘。巨麋如牛，修角如剑；饿虎争肉，吼怒阚阚。复有高崖坠石兮，声若雷之平轰；上敲下磕，似火迸兮满山流星。间溪忽兮倒流，林岸（一作崖）为之颓倾；碎腾与过鸟，骇木魅兮山精，飞石压人兮不可行。西有犬戎，与此山通；形貌类人，言语不同；毡庐隆穹，毳裘蒙茸。啜酪啖肉，持钅仓挟弓；依草及泉，务战与攻；其声如犬，其聚如蜂。中国之人兮，或流落於其中，岂只掘鼠茹雪以取活，终当铍其足而累其胸！泣汉月於西海，思故乡於北风。蜀之西不可往，北客归去来兮！
    其南则有邛笮之关，天设险艰。少有平地，连延长山；横亘庐江，隔阂百蛮。吁彼汉源，上当漏天；靡日不雨，四时然；其人如鱼，爰处其泉。终年霖霪，时复日出；犭斤犭斤诸犬，向天吠日；人皆湿寝，偏死腰疾。复有阳山之路，毒瘴下凝；白日无光，其气瞢瞢；暑雨下湿，黄茅上蒸。南方之人兮不敢过，岂只走兽踣兮飞鸟堕！吾不知造化兮何知此方些？蜀之南不可以往，北客归去来兮！
    其北则有剑山，天凿之门；二壁[
TXT]&lt;谷牙&gt;，高崖嶙峋。上柱南斗，傍镇於坤；下有长道，北达於秦。秦地神州，中有圣人；左右伊皋，能致我君。双阙峨峨，上覆庆□；千官锵锵，朝於紫宸。玉楼凤皇，金殿麒麟。布德垂泽，搜贤修文；皇化欣欣，煦然如春。蜀之北兮可以往，北客归去来兮！
    ○苏州刺史兼御史大夫襄武李公写真图赞
    作缋精至，於艺悬解。拟公德容，与化同制。独立正色，神和气迈。婉兮清扬，若闻嘉话。公绰不欲，仲山匪懈。形於懿范，观者目骇。百城仰止，群吏儆戒。成务安民，亦犹此画。
    ○尚书右丞徐公写真图赞（并序）
    侍御史韩公至一作志）清，以学艺书画之美，闻於天下。辛丑岁三月，以五事靡盐，馆於豫章，与前尚书右丞徐公同舍於慧命寺之净室。尝以暇日，裂素洒翰，画徐公之容，陈於公之座隅。而美目方口，和气秀骨，毫无差，若分形於镜。入自外者，或欲擎跽曲拳，俯偻拜谒，不知其画也。众君子嗟叹之不足，则言以赞其美。及亦继唱於後，乃赞之曰：
    哲匠运思，天姿是具。假之笔精，实以神遇。居然成象，豁若披雾。瞻仰神锋，如窥武库。婉婉高识，昂昂独步。绝顶孤松，空陂白鹭。不犯之色，匪躬之故。孰知其（一作造）化，亦在毫素！
    ○杨起居画古松树赞
    道在毫末，神凝意注。闯然雷生，千岁古树。龙蠖屈盘，精魅固护。霜封雪埋，翠幄如故。宜构大厦，胡为中路？岂犹有待？公输之顾。落落贞姿，传之绘素。
    ○张侍御写真图赞
    堂堂乎张，洵美且恭。执法柱下，分形画工。玉立天姿，霜淬神锋。武库森戟，寒山劲松。方弹狰豸，以佐夔龙。他年□台，与古同风。
    ○佛顶尊胜陀罗尼幢赞（并序）
    道无形相，心离文字，非言无以导引，故诸法生於假名，非智无以调伏。故大音传於密教，茫茫五浊，客尘覆之，根识相缘，生灭相随。世王有为之牢狱，二乘求慧而著空。十地见性而弗了，微我智印侯谁司南？故如来以大悲自定之慧力，示总持无畏之秘藏，□覆世界，雷震群有。净除我垢，令入法性。设字根本，假文以筌意也；足声齿舌，因音以见法也。以十四音，摄一切智，虽入无漏，而不舍有为，即色以证空也。奉之者，恶趣固可使关闭，黑业必为之清净，况胜缘乎？初太保韩国苗公以两朝秉钧，所积廪赐，顾命宗子家老曰：“丧祭之馀，以庀功德。”於是我相国颍川公将演成公宏誓之果也，是以树因此幢。韩公生代天工，德本植焉；殁无鬼责，惠牙滋焉。而颍川公犹兴哀於绝弦之地，将乞灵於无我之法，庶俾法雨，雨公身田。故琢真石，以刊微言，仰之赞之，如揭日月。呜呼！墨点之界有极，铁围之山有坏，惟梵音与法印，等空虚而无穷。则公之前际，畴可弥度，其辞曰：
    六趣轮转，根尘相刃。死生变化，如响如瞬。何用拯溺？总持秘印。道罔不在，宏之者人。乃经灵幢，公子之因。赞持大力，启迪迷津。天魔遁形，地狱开门。拔箭解缚，如日破昏。韩公善根，与石长存。
    ○观世音菩萨等身绣像赞（并序）
    元年建寅月，前相州安阳县令何昌系，以是月甲子，当受生之辰，痛欲报而罔极，哀现在之无住。顾非在雄之慈，法□之悲，则莫能救拯我无明苦果，敷佑我宏誓愿力。乃彰施五色，以刺绣成文，写菩萨之真相，等观音之全身。於是乎谛观容，瞻仰圣位，知海潮之梵音不远、莲花之法可识。将令功德池水，溉灌其三业；菩提根芽，发生於一雨。至哉！安阳之树善也宏矣。欲广其善，利以偈赞云：
    法云垂荫，光破黑业。五眼周视，四魔怖慑。以色观空，於相见法。永植慈缘，恒沙亿劫。
    ○仙掌铭（并序）
    阴阳开阖，元气变化，泄为百川，凝为崇山，山川之作，与天地并，疑有真宰，而未知尸其功者。有若巨灵，攘臂其间，左排首阳，右拓太华，绝地轴使中裂，坼山脊为两道，然後导河而柬，俾无有害，留此巨迹，於峰之颠。後代揭厉於元踪者，聆其风而骇之，或谓诙诡不经，存而不议。及以为学者拘其一域，则惑於馀方。曾不知创宇宙，作万象，月而日之，星而辰之，使轮转环绕，箭驰风疾，可骇於俗，有甚於此者。从观其阴骘无关，未尝骇焉。而巨灵特以有迹骇世，世果惑矣。天地有官，阴阳有藏，锻炼六气，作为万形。形有不遂其性，气有不达於物，则造物者取元精之和，合而散之，财而成之，如埏埴炉锤之，为瓶为缶，为钩为棘，规者矩者，大者细者，然则黄河华岳之在六合，犹陶冶之有瓶缶钩棘也。巨灵之作於自然，盖万化之一工也。天机冥动而圣功启，至精密感而外物应，故有无迹之迹，介於石焉。可以见神行无方，妙用不测。彼管窥者乃循迹而求之，揣其所至於巨细之境，则道斯远矣。夫以手执大象，力持化权，指挥太极，蹴蹋颢气，立乎无间，行乎无穷，则捩长河如措杯，擘太华若破块，不足骇也。世人方以禹凿龙门以导西河为神奇，可不为大哀乎？峨峨灵掌，仙指如画，隐辚磅礴，上挥太清。远而视之，如欲扪青天以掬皓露，攀扶桑而捧白日，不去不来，若飞若动，非至神曷以至此？唐兴百三十有八载，余尉於华阴。华人以为纪嵫，勒之罘，颂峄山，铭燕然，旧典也。元圣巨迹，岂帝者巡省伐国之不若欤？其古之阙文，以俟知言欤？仰之叹之，裴然琢石为志。其词曰：
    天作高山，设险西方。至精未分，川壅而伤。帝命巨灵，经启地脉。乃眷斯顾，高掌远跖。砉如剖竹，砉若裂帛。川开山破，天动地坼。黄河太华，自此而辟。神返虚极，迹挂石壁。迹岂我名？神非我灵，变化翕忽，希夷杳冥。道本不生，化亦无形。天何言哉？山川以宁。断鳌补天，世未睹焉。夸父愚公，莫知其踪。屹彼灵掌，悬诸あだ。介二大都，亭亭高耸。霞烟喷，□抱花捧。百神依凭，万峰朝拱。长於上古，以阅群动。下视众山，蜉蝣蠛蠓。彼邦人士，永揖遗烈。瞻之在前，如揭日月。三川有竭，此掌不灭。
    ○古函谷关铭（并序）
    王者建邦经野，观象立极，於是有重门击柝，以待暴客。故封略土宇，守在关塞。山川邱陵，为之城池，天作崤函，俾屏京室。崇山迥合，连冈倚；长河屈盘，万里来束。崖奔岭蹙谷抱溪斗，崛起重险，为，秦东门。截函夏於阃阈，锁天府於户牖。外扼九州之咽喉，故百二形焉；内拥六合之奥区，故霸王出焉。当其周原鹿骇，战国猬起，嬴氏建瓴山东，择肉宇内，持戟百万，连衡此关。是时也，开门而九国师遁，振策而二周鼎入，奄有大宝，遂吞中区。洎江返秦璧，天汉祚，高皇帝提剑而西，以遏乱略。斩白帝，绁降王，举汉中，平咸阳，廓金城以建都，活万姓以三章，取威定功，此焉是保。粤若询事国牒，聆风仙，则真气灵踪，起乎其中。柱史一去，流沙万里，留玉函於旧宅，传宝图於本枝，岂上帝乃眷，兴王是感？不然，何锡羡开国，如此其大耶？岁在大火，余适下阳，停骖塞门，凭览旧国。襟带如故，世道不留，秦馀空山，汉遗茂草。恐复舟失於壑，岸化为谷，万载之後，昧者不知，乃刻颂此石，以示来裔。其词曰：
    天地雷雨，英雄交争。设阴守国，作藩於京。姓易时移，山空塞平。千秋陵谷，想见精灵。仙驾长往，雄图杳冥。於以志之，勒铭岩扃。
    ○洪州大□寺铜钟铭（并序）
    参变化，孕律吕，和神人，莫疾於声。故天地以雷震万物，圣人以乐节八风，佛土以钟警六时，天造圣作，同符异贯。自真乘开设，其轮三转。像教不坠，而法鼓之制存焉，彤彤莲宫，於江之滨，万井在其前，善恶兴乎人，将欲诞敷我法音，启迪我善根。我是以作万钧之钟，大其器，所以昭其度也。侯谁尸之？长者杜海。洎此方上士精法观释法鸾与比邱众百三十有五人，实果其愿，将办所作。於时火官金工，循厥戒令。范阴阳九六之数，以合造化；均薄厚侈之齐，以谐清浊。聚精会神，鸠工於其间。宏誓既达，疑皆破，故众心如城，施者如市。大悲之感，与万灵接，况祝融回禄，仿佛交应？越五日辛丑，新钟成。於是此邦民，大和会，膜拜纵观，川塞衢溢，亿兆谛听，鲸鱼乃发。訇然如扶摇号而万窍怒，霹雳作而崇山破。在坑满坑，在谷满谷，金界岌{山合}，若震若荡。既而拗怒散涣，与迥飙俱激，度越大千，周流六虚。经於禁城，入於梵宫，徘徊乎霜天，凌厉乎清夜。千门彻，万户警，鱼龙皆奋，虫豸不蛰。於是聆其音者，贪迁善，聋盲知方，识浪安流，地狱清凉，吒王解刑，刀轮摧藏。严乎心者，闻声以知受，观受以悟法，若露清耳根，镜照身业。彼金鼓声气，木铎徇路，整众孚号，方斯陋矣。盖圣人宏道以劝善，因善以建法，作法器以为天下利。利者教之果，法者教之因，善者教之宗也。作铭曰：
    我钟乃悬，是训是崇。世界有极，大音无穷。
    ○鹿泉本愿寺铜钟铭（并序）
    八音之列数者，金为长；金声之动物者，钟为大。相彼创制，本乎无心，随轻重之所考，遇洪纤而必应。其体妙乎？其几神乎？故帝庭用之以和乐，梵宇作之而助道，其有旨哉！伊本愿道场，昔鬼土所卜，即轮王建塔之地，有隋氏因而缉焉。皇唐统天，增壮厥构，虽台殿有赫，而钟ね未雄。曰都维那某等，显允令德，郁为纪纲，洞三学之奥府，张二严之巨翼。以为是声闻则有以敷众美，不则无以遍十方，乃同寅叶恭，倡议改作。我心匪石，彼应如□。缁流辅仁，而或勤或懋；清信委施，而为冈为陵。於是乎远贸金精，博召良冶，凫氏宰，陶人翼，范修，林朴植，火正叱咤以启号，风师阋怒而陈力。巨扇咆哮，洪炉赫曦，夺清夜，光连紫微。旁通窦以决注，下潜成於数围。察夫阴未凝，阳为烈，襄爆泉沸，气愤□泄。既旬而後实，既坚而後发。转於隧，渐於堂，混乎其轮圆，洞然而博畅。仙兽勒於下，骊龙踏於上。蓄精诚，含寥亮，乃神工之既济，而宝器之大壮也。且夫作有度而体有经，侈均，厚薄中，则不播不石，不郁不柞。虽鸿音未扬，识者已知其妙矣，故缁众咸跃，善愿克充。而县之衣冠、里之髦彦，聚舍珍玩，翕营层台，がテ百常，沆瀣一色。然後插□柱，倚天梯，骈辘轳，绾修索，攒&lt;力&gt;力以下拔，辄丰容而上。雄以┺鳞，颠以交扛，猛以ね权，作以离立。大器斯属，洪椎乃铿，威音潼溶而一吼；响岌で乎三界。上极有顶，下弥空轮，飞行天仙，海陆神识。莫不警革尘滞，褰开冥蒙，涤旷劫之瑕，灭长夜之苦。使浩福潜润，冥机坐融，其诸佛神通之用乎？不然者，千钧之声、一杵之播，则曷以臻於是矣？允僧务，本三势而克终；式遏剑轮，後四爰而长击。故初起细而促，渐登以舒，既锐而入微，又增而复壮。於是壮也，乃而毕为，（八字有误）若是者何？皆皇觉启导抑扬之深思也。实欲普其念，周乎仁，张皇慈音，引曳悲韵。使万物咸若，六时登闻，不惕不惶，以安以乐。或谓霆斗雷裂，山倾河泄，灵歼走，猛毅僵蹶，皆恐怖杀伤之事。我大雄氏慈制，又悲乎？然哉，（五字有误）！若乃禺禺圣贤，翼翼龙象，以之忏萨，以之引宣。微妙其心，精进厥德，有秩有序，不差不忒。住持我象教，洋溢我元风，洞达我幽明，清宁我邦国。神之不可以已，其在兹乎？皇唐十有八年春仲月八日，是钟也既成；即其秋孟月上弦，兹台也复构。他方圣众，咸飞来而赞扬；地中菩萨，咸踊出而瞻仰。於是陈巨会以落之，张梵乐以考之，煌煌乎休哉！越宝庭之能事毕矣，而宏范莫纪，又八稔於斯。河南史凛然，文林之秀也，尉於右邑，摄兹铜章。惠化一清於灌坛，希声重美於洪器。命我昭述，式副群心之望焉。而主簿宏农杨量新、尉杨光朝等，并高干才敏，力懋於道。勉奉天秩，允恭仁祠，辅营乐石，赞就厥美。虽默者，果得不言乎？铭曰：
    灵钟上空仪法天，体道内虚含至圆。雄威蓄毓时乃宣，震击铿流大千。十万调御及圣贤，应我真声开梵筵。一切苦轮悲炽然，闻我真声咸息肩。虚空有尽福无边，神用广大莫与先。
    ○琅琊溪述（并序）
    陇西李幼卿，字长夫，以右庶子领滁州，而滁人之饥者粒，流者占，乃至无讼以听。故居多暇日，常寄傲此山之下。因凿石引泉，酾其流以为溪，溪左右建上下坊，作禅堂琴台以环之，探异好古故也。按《图经》，晋元帝之居琅琊邸而为镇东也，尝游息是山。厥迹犹存，故长夫名溪曰琅琊。他日赋八题，题於岸石，及亦状而述之。是岁大历六年岁次辛亥春三月丙午日。述曰：
    自有此山，便有此泉。不不刊，几万斯年。造物遗功，若俟後贤。天钟灵奇，公润色之。疏为回溪，削成崇台。山不过十仞，意拟衡霍；溪不袤数丈，趣侔江海。知足造适，境不在大。忄在石皑皑，涌湍潺潺。洞壑无底，□兴其间。仲春气至，草木华发。亘陵被坂，吐火喷□。公登山乐，乐者毕同。无小无大，乘兴从公。公举觞酒，酒酣气振。溪水为主，而身为宾。舍瑟咏歌，同风舞雩。时时醉归，与夕鸟俱。明月满山，朱︶徐驱。石门松风，声类笙竽。呜呼！人实宏道，物不自美。向微羊公，游汉之；岘山寂寞，千祀谁纪？彼美新溪，维公嗣之。念兹疲人，ム公其肥。後之聆清风而叹息者，挹我於泉乎已而！
    ○金刚经报应述（并序）
    洪州牧刑部尚书兼御史大夫魏公，身挂元冕，心冥真如。昔尝奉般若法，以宏正见，虽颠沛造次，心与经俱，十有若干年矣。皇帝中元年冬十月，车驾有避狄之师，百僚仓皇，南驰商於。公为盗所攘，而亡其经。其往也，匪家之念，惟经是悼。行与其获七宝也，宁见经；生与其亡四句也，宁舍身。明年王正月，大驾返正，公为京兆尹。痛宏誓之未从也，则惟经是图，末於元法寺之藏。藏人以送，公发函披卷，乃商於所亡之本也。问守藏者，亦曰不知其所自而能得。公瞻礼悲喜，捧持而泣，然後知精专感达，故随心而至。昭报，其疾若答，顾谓孟子太常博士友顺志之。或曰：“得与丧，偶然尔，何必谓诚感乎？”及对曰：“诚於此者形於彼，故出其言善，千里之外应之，此仁义忠信感於物者也。”况第一义谛，超贯仁义，自在慧力，不啻忠信。则因发而果从，心诚而经还，是法味幽赞，非思议所可及。岂佛以般若之雨，启公善牙，使因相以次获顾，进启乎无愿法之法欤？不然，何心境元合，若律吕相召？岁在乙酉，公以异见告，及跪而述之曰：
    上士勤道，精应若驰。愿形於心，报亦随之。至感无碍，经斯来归。护公身田，俾公断疑。公之善根，畴可度思。
    ●卷三百九十
    ☆独孤及（七）
    ○唐故扬州庆□寺律师一公塔铭（并序）
    公讳灵一，俗姓吴，广陵人也。神气清和，方寸地灵，与太初元精，合其纯粹。闻思修惠，介然生知，九岁出家，三千断结。严持律藏，将绍法宝，示人文学，以诱世智。初不计身中有我，我中有身，德充报圆，缘断相灭。宝应元年冬十月十六日，终於杭州龙兴寺，春秋三十有六。临灭顾命，以香木茶毗，为送终之节，门弟子虔奉遗旨。粤以是月某日，焚身於某山，起塔於某原，从拘尸城之制也。右补阙赵郡李纾、殿中丞侍御史顿邱李汤，尝以文字言语，游公廊庑，至是相与追录遗懿，以诒尘劫。谓公贞静直方，渊远宏大，而密识洞鉴，天倪道机。注不满，酌不竭，冲如也。自受生至於出家，贪恚不入念，哀乐不见色。自出家至於涅，六根不染欲界之尘；自知道至於返真，双履不践居士之门，公之严持也。初公之先世为富家，既削，推万金之产，悉以让诸孤昆季，所取者独衲衣、锡杖，及身而三。舍七界五欲，如弃涕唾，公之纯白也。其所底止，必择山间树下无尘垢之地。初舍於会稽南山之南悬溜寺焉，与禅宗之达者释隐空、虔印、静虚相与讨十二部经第一义谛之旨。既辨惑，徙居馀杭宜丰寺。邻青山，对佳境，以岭松涧石为梵宇，竹风月露为丈室。超然独往，与法印俱。自是师资两忘，空色皆遣。暴风偃山，而正智不动；巨浪沃日，而浮囊自安。於是著《法性论》以究实谛，公之悬解也。
    公智刃先觉，法施无方。每禅诵之隙，辄赋诗歌事，思入无间，兴含飞动。潘、阮之遗韵，江、谢之阙文，公能缀之。盖将吻合词林，与儒墨同其波流，然後循循善诱，指以学路。由是与天台道士潘清、广陵曹评、赵郡李华、颍川韩极、中山刘颖、襄阳朱放、赵郡李纾、顿邱李汤、南阳张继、安定皇甫冉、范阳张南史、清河房从心相与为尘外之友，讲德味道，朗咏终日。其终篇必博之以文，约之以修，量其根之上下而投之以法味，欲使俱入不二法流。公示教之攘门也，内张天机，外与物接，舍法无我，以虚受人，旷焉若空谷之响、止水之象，优而柔之，使自得之。其道枢未始不无为也，而饮其和者，亦虚而来，实而归。明徵其所以然，则不得其关，公应之无涯也。宜丰寺地临高隅，初无井泉，公之戾止，有灵泉呀然而涌，喷金沙之溜，於禅庭左右，挹之弥清，之无穷，公精至感物也。呜呼！日发天启寿量彼一劫住世圣道以拯拔丧得大云而凉火宅，其公乎？吁嗟昊穹，夺我善友，使生不极其涯，道不竟其源。岂前已就，诸有可出，将转现他方乎？为应化之始终，法身之去来，非思议所及乎？凡今学徒戒归，若涉大水而无梁。抽毫强名，以志陈迹。其铭曰：
    茫茫五浊，爱习如债。何以为师？尸罗之戒。卓尔上士，一念识灭，万法悬解。名离性空，破魔结坏。（《英华》作“卓尔立志，於焉悬解。持佛秘藏，俾道勿坏。”）颖脱诸有，狱视三界。上德不器，大道无方。天纵之文，亦和其光。发彼蒙童，启迪思量。我皆令入，直心道场。奈何法船，今也则亡。适来岂逆？适去岂顺？施未及普，天胡不？飞鸟无迹，法雷罢震。福庭空虚，来者曷问？言之糟粕，留为秘印。（谨按“自知道至於返真”以下，《文苑英华》作“双舄不践居士之门，六根不染欲界之尘。学无常师，悟不以渐，内以了因证心果，外以惠用接物与。止水空谷，同其应和，而法施不住。天机无方。精义元言，或形於章句。《骚》、《雅》之遗韵，陶，谢之缺文，公能缀之。其终篇必以了义博约和者，量其根之上下而投以法味。饱其风者，亦虚而来，实而归。或以足言，言必缘情，一缘则万缘作而诸相见，无乃不可乎？曰：“佛法自利他，不系於权实，将善诱之心咱和之固，曰示入固波可也。”公又尝谓：“无生、正位实相宗本。二乘所感。谈者莫究。”於是著《法性论》以辨之，而迦叶後问惠远奥旨砉焉，疑断涣若冰释者。是以为向使大启寿量，好务宏道，则法王度闻，非公孰寄？呜呼！生不极其涯，道不竟其源，岂应物之缘住世、之数止於是乎？为世缔之始终，报身之去来，非思议之所及乎？清尘缅，然学者安仰，若涉大水而无舟航。儒生强名，以志陈迹。）
    ○福州都督府新学碑铭（并序）
    世与道交相兴丧，宏之者在人。非庚桑楚，不能使畏垒大壤向化；微文翁，蜀学不崇。闽中无儒家流，成公至而俗易，民赖德施，古今一也。初成公之始至也，未及下车，礼先圣先师。退而叹堂室湫狭，学攵学荒坠，惧鼓箧之道寝、子衿之诗作。我是以易其地，大其制，新其栋宇，盛其俎豆。俎豆既修，乃以五经训民，考校必精，弦诵必时。於是一年人知敬学，二年学者功倍，三年而生徒祁祁，贤不肖竞劝。家有洙泗，户有邹鲁，儒风济济，被於庶政。大历十年岁在甲寅秋九月，公薨於位。於是群吏庶民、耆儒诸生，雨泣庙门之外，若有望而不至。号曰：“岂天不俗斯文之渐渍於东瓯之人欤？不然，何锡厥化而不遐公之年也？吾党瞠然，呜呼曷归？”判官膳部员外郎兼侍御史安定皇甫政、殿中侍御史颍川韩贽、监察御史河南长孙绘，率门人、部从事、州佐、县尹相与议，以公之功绩，明示後世。谓及尝同司谏之列，宜备知盛德善政，见论论撰，以实录刻石曰：公讳椅，字某。皇帝之诸父，宗室之才子。宽裕恺悌，孝慈忠敬，庄而成式，文而强力。治《王氏易》、《左氏春秋》，酌其精义，以辅儒行。故居处执事，著书属词，非周公轨躅不践也。天宝三载应选部辨论，为安阳县尉。中兴之後，历御史、尚书郎、谏议大夫、给事中。十馀年间，周历三台。言中彝伦，动中大本，上交不谄，下交不渎。家贫不乐清近，求为京兆少尹。无何，出守宏农，宏农人和。又移典华阴，兼御史中丞。华阴之近者安，远者来。天子以为才任四岳十二牧之职，大历七年冬十有一月，加御史大夫持节都督福建泉汀漳五州军事领观察处置都防御等使。八年夏四月，龙六辔，至自京师。闽粤旧风，机巧剽轻，资货产利，与巴蜀埒富，犹有无诸馀善之遗俗，号曰难治。公将治之也，考礼正刑，节用爱人。颁赋遣役，必齐其劳逸；视年丰耗，量入以制用。削去事之烦苛、法之掊克者，吏不奉职，民不帅教，则惩以薄刑，俾寝迁善，繇是民知方矣。公将安之也，初哥舒晃反书至，公屦及於门，遽命上将帅戈船下濑之师，西与锺陵军会，先拔循潮二州，以援番禺。推诚誓众，士皆奋勇。既而大憝就戮，五岭底定，民是以康。ム我师是赖，人无好宄寇贼之虞矣。公将教之也，考官之制，作为此学而寓政焉。躬率群吏之稍食，与赎刑之馀羡，以备经营之费，而不溷於民也。先师寝庙、七十子之像在东序，讲堂书室、函丈之席在西序，齿胄之位，列於廊庑之左右。每岁二月上丁，习舞释菜。先三日，公斋戒肄礼，命博士率胄子，修祝嘏，陈祭典。释菜之日，衅器用币，笾豆在堂，樽在阼。公元端赤舄，正词陈信。是日，举学士之版，视其艺之上下，审问慎思，使知不足，教之导之，讲论以勖之。八月上丁如初礼。岁终，博士以逊业之勤惰、覃思之精粗告於公，敛其才者，进其等而贡之於宗伯。将进，必以乡饮酒之礼礼之。宾主三揖，受爵於两壶之间。堂下乐作，歌以发德，《鹿鸣》、《南陔》、《由庚》、《嘉鱼》、《南山有台》以将其厚意。繇是海滨荣之，以不学为耻。州县之教，达於乡党；乡党之教，达於众庶矣。公薨之明年，太常议；按公叔发修卫国之班制以交四邻，故易其名曰文。孔文叔其勤公家，夙夜不懈，卫人铭其彝鼎。以公尊教劝学，德洽荒服，乃奏谥曰成，诏赠礼部尚书。而刻金石之礼，则阙而未备。今也敢播德馨，贻之无穷。其铭曰：
    公之文兮，肃恭且仁，宣力事君，润饰经术，底绥斯民。公之武兮，鳏寡不侮，刚亦不吐，率师勤王，戡厥鬼虏。公之移风，经始泮宫。百堵皆兴，孔堂崇崇。四科以班，乃侯乃公。秩秩祀典，锵锵礼容。大昕鼓徵，学士萃止。[B14A]衣方屦，登降以齿。从公于迈，乐我泮水。我廛我里，讲诵资始。比屋为儒，俊选如林。缦胡之缨，化为青衿。公宜难老，为学者司南。板日告凶，实天匪忱。哕哕和鸾兮，不闻遗音。愿言思公兮，如玉如金。馀烈镂石，以塞民心。
    ○唐故洪州刺史张公遗爱碑（并序）
    北斗魁戴匡六星，曰文昌宫，其三曰贵相。圣人法天建官，作为台司，以左右民，於是乎有敬敷五教、平章百姓之职。居之者下代天工，上应星宿，其或一麾出守，八命作牧，内为吉甫，外为方叔，宏道利物，其政一也。惟唐七世皇帝诛羿浇，纂旧服，得柱石之臣曰平原张公，讳镐字从周。秉中庸之德，含光大之量，辍耕陇亩，为唐皋夔。推毂於河南，树风於荆门，作宾铜楼，登侍禁掖。牧抚人半岁，洪州再稔，鳏寡不侮，神人咸若，慈惠之政，洽於百城。享寿六十有一岁，在癸卯七月壬寅，薨於位。夫德之被物也厚，则物之兴感也至。故公之捐馆，自九江至於敷浅原，南暨於梅岭，东臻於闽徼，蚩蚩之民，靡幼靡艾，泣涕乎遗风，凄怆乎棠阴，恳恳乎若求而不得、企而不及也。佥曰：“平原，其可谓盛德也已！子惠困穷，俾富而庶，若解衣衣我，辍食食我。弃我往矣，谁育我矣？逝矣远矣，音徽沫矣。吾侪小人，呜呼畴依，盍咏歌之，刻诸金石。”秋八月，既殡，耆老吉州安福县丞邓林玉等一百一十五人，乃率吁众，谋及故吏、从事、州长、县尹、虎贲、亚旅、乡老、大夫，相与稽乎陈迹，建颂表德，用广留侯之世家，纪子产之遗爱，礼也。
    公曾祖曰善见，位朝议大夫越州司马；司马生武定，任荆州都督府户曹参军；户曹生知古，官止代州司马，广德元年赠太子少傅。自司马至少傅，世以儒显，天锺美於其後嗣，四世而生平原。燕颔犀额，山立玉色，森然若大厦栋梁、清庙祭器。该宗六学，大抵以《周易》为师。钭探元化，耻观朵颐，隐居南山，盖三十期。天宝十四年，始褐衣召见。凡用舍系於才，行止牵乎时。当无为无事，则许由、善卷各得安其节；及人思俾，则黄公、角里不能逃其用，势使然也。繇是一命左拾遗，再命右补阙修国史，三命侍御史，四命谏议大夫，五命中书侍郎同中书门下平章事。起布衣二年，绾相印，佐王业，明攵之盛，辉动古今。於时至德二载也，天子方以复夏之师，於岐阳，三河之人，左衽是惧，公入叙百揆，出分二陕，帅东诸侯之兵，收复宋郑，诛後至者，以惩不恪。安危之机，悬於方寸。方将董正东夏，怀柔山戎，会帝咨百工曰：“有能典朕荆楚，俾奸宄不作，予惟克迈乃勋。”於是拜公荆州大都督府长史。明年，元良肇建，上曰：“畴若予乐正父师之职，汝作宾客。”卒调护太子，嘉言惟允，於是授太子宾客。上思夙夜出纳言语侍从之臣，命公作左散骑常侍。会锺陵、鄱阳之间，人咨艰食，上又曰：“命汝作州伯，总十联之任，俾余无虞，惟尔贤。”於是有洪州之拜。粤宝应元年冬十月，公朝服受命，至自临川。彰善用明，瘅恶用威，一法度用信，布恺悌用德。慰荐掾吏，劳徕鳏寡，化以公廉，扇以礼让。煦而妪之使自得，清而静之使自定。於是豪民猾吏，革面敛手，家有忠信，人怀孝弟。畅於事业，布於风俗，浃於人心，被於歌咏。是岁也，三吴饥，人相食，厉鬼出行，札丧毒，淮河之境，骼成岳。而我仓如陵，我民孔阜，犬牙之境，疵疠不作，灾不胜德也。临海贼袁晁，狃於会稽之役，侵我东鄙，江介大恐，民斯绎骚。公命左军屯上饶之隘，塞常山之口，斩其唐突者三千馀人，自是奸党散落，不敢南向而射，邦人安焉。舒城贼帅杨昭，凭蜂聚之众，杀同安郡守刘秋子以叛，师溃而奔，犯我疆场。公覆而取之，悬其首於五达之衢，凶徒歼焉。沈千乘者，新安大豪，结椎剽之党，为之囊橐，弄兵潢池，虔刘我民，桴鼓之声相闻，郡国二千石不能禁。公命次将斩之以徇，锄其根株，俾无遗类，新安民庶，室家相庆，江干清焉。振六条之宏纲，开布大信，从善如不及，视民如赤子。克已推诚，以百姓心为心，饮之以和，俾服从教化。轻剽╃窳、夺攘矫虔之俗，罔或干於政；そ悴蹇亟、苛察缴绕之吏，不能见其巧。哀矜民庶，期於无讼，德政行焉。选乃僚，必国之良。有若博陵崔、贲昌黎韩洄、赵郡李惟岳、北海王士华、河间邢宙、河东裴孝智、陇西李道，皆卿才也，以嘉言硕画，参公军事。澄清之内无浊流，审克之下无冤民，淑德旌焉。公之解衤豆褐而拖国章也，十有一年矣。虽匪躬之故，宣力不暇，而沧洲愿言，未始弭忘。每曰少伯、子房，吾之师也。累乞骸骨，将角巾故山。朝廷方虚三老五更之位待公，除书未下，而公薨焉。呜呼哀哉！褒德之盛典，退身之正志，响用之遐福，三者俱未从人欲，斯可以叹矣。惟公出将入相，文武为宪，谠言成略，藏在册府，代莫得而闻也。今采其德刑礼义之善利物者，颂之於石，慰彼堕泪者之心焉尔。其文曰：
    纯粹之气，升於星辰，降为贤人。皇王得之，以百工，以骘下民。九江之南，五品不逊，百姓不亲。平原来思，绥之以德，俾民化淳。宽厚清静，饬躬率先，是训是勤。猛兽不噬，夜犬不吠，丰年来臻。蔼蔼令德，家有膏雨，户有阳春。牧我苦晚，弃我苦早，实天不仁。南州寥寥，东山依依，德音若存。千载之後，魂魄登此，颂声不泯。
    ○唐故开府仪同三司试太常卿怀州刺史赠太子少傅杨公遗爱碑颂（并序）
    皇帝嗣位二载，河内得贤二千石曰猗氏杨承仙者。刚毅公廉，仁明爱人，起な鼓间，为唐循吏。天生贞方，非有经术润饰，推诚御众，以身率先，民用不扰，政是以茂。於时王师始平河北，而覃怀才归於我，大兵之後，城郭为墟。相国梁公，拔公於戎马之上，表为刺史，俾慰安斯人。公既至，则吊其疮痍，翦其荆棘，省事节用，宽其征而均其力。然後决古沟，引丹水以溉田，田之污莱，遂为沃野，衣食河内数千万口。流人襁负，不召自至，如归市焉。鳏茕无告不能自耕者，贷其种与农器而教之，视五谷所宜，督其程课，劳来不怠，使民无不咸返其本。每循行属县，问所疾苦，时其饥饱，心为惨怛，如身之恤臂指、慈父之视幼子也。性严不残，而恭於奉法，训军以律，禁暴以肃。有抵刑者，虽拔葵犯禾，杀之无赦。由是兵不为盗，猛兽不食人，河内之犬，无夜吠者，人人得敦其业而厚其生。上奇其能，以玺书劳勉，封宏农郡公，邑二千户，拜其男锐河南府参军。方倚以牧人，不遐其福。大历二年八月六日，公薨於州，春秋五十四。皇帝悼惜，诏曰：“军兴已来，列郡凋耗，二千石少能以教化称者。唯承仙苦心精力，惠此一州。家给而人知礼节，气和而岁无灾害。三年有成，表课第一。贤守既殁，谁其嗣之！宜赠太子少傅。”好事者撰公景行，谓公清直强力，能勤其官，百城之州、三军之帅，可使居其任，量不及而殁，惜哉！初岐国公鲁炅之守襄邓也，公为新军佐，敢殊死督战，奋士卒，先蔺石，乱中败面灭鼻，而不言病，卒以是挫敌，军中服其义勇。及凉公秉钺而委质焉，前後保河阳，守高平，安潞镇邺，董戎壶口，戮力危机之中，贾勇仓猝之间，惟尽敌是求，未尝顾身，元戎赖之，卒成大勋。由是历羽林金吾光禄大夫，加开府仪同三司，试太常卿，而後至於是州也。公尝表请归葬，途由於洛。洛阳人闻杨怀州之至也，环而观之。及其还也，怀人数千须於路；其亡也，阖境相吊，童子不巷歌，凡立诚应物者，信不足则行失；饰知沽名者，实不足则名丧。若杨公者，非仁必由已，而诚在言前，则不能使千万人悦之之速如是。某官某耆寿某等，愿复攀公之朱︶，望公之清扬而靡因也，故立石为碑，慰彼永思云。其词曰：
    吴公文翁，遭时无危。因而绥之，其绩易施。公之来斯，大盗始夷。师旅饥馑，丁於此时。顽民反侧，比屋流离。饮公醇仁，而忘怨咨。饥者得食，寒者得衣。岂知典谟，以吏为师？岂必法令，信则不欺？功倍古人，爱及茕嫠。人之戴公，父兮母兮。公之品望，与古贤希。宜从人欲，俾寿无期。呜呼不佣，舍我曷归？公俾我活，何以报之？我思公兮，涕泪此碑。
    ○唐故睢阳太守赠秘书监李公神道碑铭（并序）
    汉家之建侯亲亲也，以荆、燕、吴、楚、为首封，而後嗣多材，世济厥美。辟疆、路叔，更生、子骏，比肩而出，庆锺故也。唐有天下，肺腑是依，有若江夏、淮安，河间、东平，以明略茂勋，左右大业。其休德，粹气，降为百祥，公子公孙，或哲或仁，勤劳王家，耀国牒。从东平三叶，後生睢阳。言春秋者，谓公族多士，与炎汉侔矣。公讳少康，字某。太祖景皇帝五代孙。太祖生雍王绘，雍王生东平王绍，东平王生高平王道立，高平王生毕公景淑。初毕公娶於太常京兆韦万石女，有才子三人。伯曰孟康，忠敬直温，谦光不耀，官至太子左赞善大夫。仲曰仲康，宏毅密重，文敏贞谅，由尚书主客郎中剖符楚州，人到於今由其教而思其躅。公楚州之母弟也，纂二昭二穆慎身之烈，迪元方季方裕蛊之范，家贻其谋，天锺其休，故蓄为和气，播为盛德。年始孩而毕公捐馆，七岁受《孝经》，至《丧亲章》，捧书孺慕，京哽不食，邻伍长幼，为之涕泗。既冠，遭太夫人弃孝养，苴茹毒，泣血无声者三年。自是孝称乡党，名冠宗室。会垂拱、永昌以後，天下有燕啄之谣，七庙支庶，不绝若纟延。公正志蒙难，危行全德，贞厉二十年，以俟道长。中兴後乃筮仕，由朝邑县尉凡七徙，官至尚书祠部郎中。以大府上佐授潞州司马，因考绩彰闻，拔为青州刺史。於是海岱贡篚，衣履天下，俗尚夸侈，吏务豪夺。公以德礼示法度，以诛赏禁淫慝，宣明教化，饬行率先，使刺绣倚市者，悉返耕织。於是贪者廉，善者劝，海滨之俗，变至邹鲁。按察使户部侍郎宋遥以状闻，玺书褒异，迁公於常州，赐一子出身。常之吏民，望公风声，其奇[B103]僭滥者，解印绶自去。比及下车，无为而治，复以高第擢拜徐州刺史。先是岁比大歉，人流者什五六，公条奏逋逃之名，削去其版，然後节用务本，薄征缓刑以来之，岁则大穰，人不患寡，浮游自占者至数千万。优诏嘉叹，赐帛二百匹。元宗後元年，改宋州为睢阳郡，命公为太守。淮河漕免，刀布辐凑，万商射利，奸之所由聚也。公谓非胜之艰，安之惟艰，故峻其侵渔之令，宏其并容之仁。吏或不廉不恪，不惠不迪，纠之诘之，必诚必信。公之诚信不欺，故狱市不扰，闾井辑睦。由是饮公醇固之德者，如馁者得哺、寒者得纩。有司方将计课以闻，天不惠於宋，乃崇降厉疾。三年春，赐告归洛阳；是岁十二月丙午薨，春秋六十有四。宗室凄欷，士友失图，宋人徐人，辍舂相唁。明年某月，迁宅兆於京兆见子原先茔，礼也。公雅善属词，有集二十卷。晚节好禅味，耽道论，尝《传道德上下经》五千言，为之训解，以究微旨。其为政贞方廉静，明达端懿，严不残，直不讦，清不矫时，善不徇名。交友推诚，好恶中节，博见强志，亲仁爱士。居险用晦，遭时利往，行藏之机，与道屈伸。未始以去就宠辱，渎其出处，而寿位未极其量也，故休复集於後昆。夫人某县太君广平程氏，生元子曰涵，以忠文孝让，仪刑王室。天子谓可内司九法，外镇百城，大历七年夏五月，由尚书兵部侍郎为御史大夫苏州刺史，巡省江左，迈德诒训之所及也。夫人沛国武氏，以继室生仲子汗，汗弟浓，皆卿材，而不幸早世。某年月日，朝廷建推恩之令，追赠公秘书监。大夫之孝，达於祖祢也。及尝忝礼官之属，知王侯之庙祧昭穆，与功烈德善，故受命于大夫，酌而为志，著之乐石，以代夷。曰：
    敦叙九族，皇风所始。公生德门，运叶麟趾。王曰叔父，高阳才子。缵乃祖服，似续介祉。底绩三署，旧章孔修。赤舄彤，牧彼四州。明照奸讹，仁覆隐忧。神罔时怨，民斯辑柔。民之不幸，公寿不永。王曰彼天，匪俾屏。仁浃鳏寡，道在彝鼎。臧孙有後，遗烈焕炳。
    ○唐故朝议大夫申王府司马上柱国赠太常卿韦公神道碑铭（并序）
    楚元王傅後五世，长孺相汉，始自鲁国徙家杜陵。其後十六世孙景略，仕魏为青州刺史。青州生隋仓部侍郎南皮公瓒，南皮公生三子皆才，同时为郎。长曰季武，实居主爵；次曰叔谐，典司库部；季曰叔谦，历吏部考功，时人号为三列宿。考功生知人，以司库员外郎为职方郎中。自长孺至青州，二丞相、一侍中、十一二千石。自南皮至职方，二叶五尚书郎，为当世言婚宦者谓之郎官韦家。便冉瑶琨，非崇山源不生，故公侯卿大夫，实锺德门，事业名声，与冠盖俱。四牡龙之庆，百代弥炽，盛矣哉！公讳缜，字某，职方之仲子也。性忠廉无邪，温直好礼，用诚明博厚，若祖考之训。虽颠沛不违仁，非得之不苟求，言足以成事而济众，默足以居易而慎独。乡举经行，吏部登贤能，拔授秘书省校书郎。亲累徙官，再迁至亳州临涣县令。宽仁恺悌之政，行乎千室。期年而颂声兴，迁薛王府文学，转秘书郎。王宫图牒，天禄典籍，公皆以儒服参焉，艺文修而彝章叙。历佐濮、徐、仙三州，清恪如一。入为申王府司马，以达才居陪臣之列。宏道以奉职，安义以直已，谏从政肃，ム忠亮是赖。掌邦典者，谓王门之治，可移於公卿。方议登之三府，会寝疾终於位，是岁开元十二年岁在甲子冬十月二十二日，春秋若干。夫人河南元氏，益州唐安县主簿知柔之女。承先祖供祭祀之谓职，闵勤劳劝以义之谓德，庄敬恭顺婉娩听从之谓礼，顾复劳瘁均养善训之谓慈，夫人兼有焉。某年月日，春秋若干卒。某年月日，合葬於某原。呜呼！才宜贵，仁宜寿，世禄宜富，三者公夫人皆居其地，不臻其分，乡党宗族，以命不可说相吊焉。惟明德必有後之言也信，有若孟子幼成，博见利器，铿若金锡。天宝十年，自尚书兵部郎出守汉中兼山南西道采访处置使。移典河内，河内人至今颂之。仲子幼卿，洛阳县丞。叔子幼奇，宋州楚邱县令。季子幼章，有贞干密识，恭宽而明，前后八执宪而再起草。自兵部郎中持节典泗、楚二州，锡金印紫绶，咨以屯田赡军食，如汉营平侯故事。以言以立，皆公之教训也。宝应二年春三月，以子为大夫，故诏追赠公太常卿。君子谓公之义方，应及其身，而楚州之孝诚格於宗，礼也。犹以为与化俱者人事，不我期者邱陇，虽大宗小宗，可详诸姓氏谱，命官日时，各存乎？屋壁之志，若遗直与故事，非金石刻，则无以示後世也。由是楚州稽首於庙，见托撰德，垂懿万亿，孝思罔极。其铭曰：
    肃肃乃祖，翼商屏周，总群邦兮。退傅间生，扶扬重侯，德乃降兮。龟纽虎符，黼衣彤弓，世相副兮。百代纯嘏，锤仁於公，德斯懋兮。为邦三年，足民知方，政之臧兮。校文石渠，观书鲁堂，志自强兮。三佐列郡，曳裾游梁，道未光兮。已矣介福，不充景行，吁嗟命兮。一经之遗，垂裕果盛，哀荣并兮。子子孙孙，丕承忠敬，荷馀庆兮。
    ○唐故朝议大夫高平郡别驾权公神道碑铭（并序）
    开元天宝之际，元宗始以八柄付三公，由是台司得专其废置。其中或凭宠固位，惧天下有异已者，诸附离之者皆出入三台。若公才令名，以望见惮，则稍稍优其俸而黜其职。故天水权公幼明由新安县令为绛郡司马、高平郡别驾而殁，同於道者皆窃叹之，是岁天宝六载秋八月也。殁後廿有二载，岁次己未春二月，返葬洛阳故茔，夫人新郑县君荥阳郑氏焉。县君某县某官某之孙某之子，以仁俭好礼，辅佐懿德，柔明之风，训齐闺门。寿六十五，大历二年十月某日，终於丹阳。初公娶於博陵崔氏，生子曰骅而终。新郑以继室，生四子，曰轶，曰申，曰器，曰舒。舒不幸短命。骅、轶、申、器，悉忠信好学，善属文，位未显而令名归之，庆之垂训之流也。至是既卜宅兆，骅等惧日月逾远，後裔不知其先人之德善，谓及忝乡举之旧，故使录而铭之云：公讳彻，字幼明，陇西天水人也。权氏之先，出於颛顼。其远祖殷武丁之小子，生而有文在手曰权，因以权受封，且命氏焉。至周为楚武王所灭，国除。其後有仕陇西者，遂家於天水。历汉魏、晋宋间，子孙世都尉为郡守。至裔孙翼，与王景略同佐苻坚，官至仆射。後仆射数世至景宣，景宣生士玢，并知名於时。士玢生万春，历华州刺史，封千金县公。华州嗣右领军将军曰文奖，领军嗣永兴令曰怀育，公永兴之嗣也。奕叶之明德粹气，於其躬，故融而为仁行，播而为文学。童子时，舅氏崔奇其文，尝谓有何无忌之似。其乡举也，考功郎中苏拔诸群萃之中，连尉湖城、汾阴、新繁、渭南、河南五县。开元二十三年拜监察御史。会监祭太庙，先时同事者约相与偕赴。及将赴祭，约者有故不至，遽不暇告。公曰：“人约我矣，可先已而後信乎？”遂不赴，坐是降为河南府法曹，君子义之。初选部旧制，每岁孟冬以书判选多士，至开元十八年，乃择公廉无私工於文者，考校甲乙丙丁科，以辨论其品。是岁，公受诏与徐安贞、王敬从、吴巩、裴フ、李宙、张ピ等十学士参焉。凡所升奖，皆当时才彦。考判之目，由此始也。於是天下无兵百二十馀载，绅之徒，用文章为耕耘，登高不能赋者，童子大笑。公攘臂其间，以仁义为己任，片言只字，动为学者所法，时辈荣之。而居家清方，惟德礼是仗。润身饬吏，不过经术，不矫持操以游媚贵幸，行威作福者忌之，由是官徙而阶不迁。从法曹数岁而後有新安之拜，及至历绛郡、高平，任愈疏远。安贞中立，未尝易方，虚舟其心，与位升降。春秋六十四而终。盖道之行止，与时不并，论者以汉梁叔敬、桓君山为比。公所著文二十卷，其立言之宗，赵郡李华编而序之。若世系事业，则书诸斯文。其文曰：
    亘兮权公，有德有言。忠恕廉清，道直而温。行有馀力，言足成文。居官绩，勤约是守。与明以信，宁黜不苟。迹屈志伸，义彰身後。冉政游学，左诗潘诔。风流遗烈，足以遗子。九原与归，末由也已。
    ○舒州山谷寺觉寂塔隋故镜智禅师碑铭（并序）
    桉前志，禅师号僧璨，不知何许人。出见於周隋间，传教於惠可大师，抠衣於邺中，得道於司空山。谓身相非真，故示有疮疾；谓法无我所，故居不择地。以众生病为病，故至必说法度人；以一相不在内外不在其中间，故足言不以文字。其教大略以寂照妙用摄群品，流注生灭观四维上下。不见法，不见身，不见心，乃至心离名字，身等空界，法同梦幻。亦无得无证，然後谓之解脱，禅门率是道也。上膺付嘱，下拯昏疑，大□垂阴，国土为化。谓南方教所未至，我是以有罗浮之行，其来不来也，其去无去也。既而以袈裟与法，俱付悟者，道存形谢，遗骨此山，今二百岁矣。皇帝即位後五年，岁次庚戍，及剖符是州，登禅师遗居，周览陈迹，明徵故事。其茶毗起塔之制，实天宝景戌中别驾前河南少尹赵郡李公尝经始之；碑版之文，隋内史侍郎河东薛公道衡、唐相国刑部尚书赠太尉河南房公继论撰之。而尊道之典，易名之礼，则朝廷方以多故而未遑也。长老比邱释湛然，诵经於灵塔之下，与间松俱老，痛先师名氏未经邦国焉，与禅众寺大律师释澄俊，同寅叶恭，亟以为请。会是岁嵩岳大比邱释惠融至自广陵，胜业寺大比邱释开悟至自庐江，俱纂我禅师後七叶之遗训，日相与叹塔之不命、号之不崇，惧像法之本根坠於地也，愿申无边众生之宏誓，以抒罔极。扬州牧御史大夫张公延赏以状闻，於是七年夏四月，上沛然降兴废继绝之诏，册谥禅师曰镜智，塔曰觉寂，以大德僧七人洒扫供养。天书锡命，晖焕崖俗，众庶踊跃，谓大乘中兴。是日，大比邱众议立石於塔东南隅，纪心法兴废之所以然。及以为初中国之有佛教，自汉孝明始也，历魏晋、宋齐，施及梁武。言第一义谛者，不过布施持戒，天下惑於报应，而人未知禅，世与道交相丧。至菩提达摩大师，始示人以诸佛心要，人疑而未思。惠可大师传而持之，人思而未修。迨禅师三叶，其风浸广，真如法味，日渐月渍。万木之根茎枝叶，悉沐化雨，然後空王之密藏，二祖之微言，始灿然行於世间，浃於人心。当时问道於禅师者，其浅者知有为法，无非妄想；深者见佛性於言下，如灯之照物。朝为凡夫，夕为圣贤，双峰大师道信其人也。其後信公以教传宏忍，忍公传惠能、神秀。能公退而老曹溪，其嗣无闻焉。秀公传普寂，寂公之门徒万人，升堂者六十有三。得自在慧者一曰：“宏正，正公之廊，庑龙象又倍焉，或化嵩洛，或之荆吴，自是心教之被於世也，与六籍侔盛。呜呼！微禅师，吾其二乘矣，後代何述焉？庸讵知禅师之下生不为诸佛，故现比邱身以救浊劫乎？亦犹尧舜既往，周公制礼，仲尼述之，游夏宏之，使高堂后苍徐孟戴庆之徒，可得而祖焉。天以圣贤所振为木铎，其揆一也。诸公以为司马子长立夫子世家，谢临川撰慧远法师碑铭，将令千载之後，知先师之全身、禅门之权舆、王命之丕显。在此山也，则扬其风，记其时，宜在法流。及尝味禅师之道也久，故不让。其铭曰：
    众生佛性，莫非宿植。知诱於外，染为妄识。如浪斯鼓，与风动息。淫贪怒，为刃为贼。生死有涯，缘起无极。如来悯之，为辟度门。即妄了真，以证觉源。启迪心印，贻我後昆。生祥师，俾以教尊。二十八劫，迭付微言。如如禅师，膺斯宏宣。世溷法灭，独与道全。童蒙来求，我以意传。摄相归性，法身乃圆。性身本空，我无说焉。如如禅师，道既弃世。将三十纪，妙经乃届。皇明昭贲，亿兆膜拜。凡今後学，入佛境界。於取非取，谁缚谁解？万有千岁，此法无坏。
    ●卷三百九十一
    ☆独孤及（八）
    ○唐故特进太子少保郑国李公墓志铭
    少保讳遵，皇唐太祖景帝七世孙也。祖瑜，郑州刺史，追赠太常卿。烈考日晕，官至太仆，赠太子太师扬州都督。公聪朗奇伟，豪迈旷达，率性忠孝，临节有勇。开元十年初仕，天宝六年出守，始於淄川，历济南、汝南。以刚明莅众，所居政肃，民受其赐，生为立祠。十四年秋九月，由执金吾为彭原郡守。明年，长安覆没，元宗逊於南京。便桥之役，我师败绩，自新平属之五原，二千石皆反为贼守，莫有勤王者。肃宗以馀骑十数，次於彭原。公顿首迎谒，且愤且喜，因献衣服鞍马，泣问大计。乃悉发仓库，募敢死士，获九百人，公自誓众扈跸而北。翌日，师次临泾，又北至於平原。收携贰逆命者，斩之以殉，破其馀党，进幸灵武。旬日之间，有众至数万王师遂张。於时法驾播越，神器无主。公与裴冕等率群臣劝进，陈天意，上尊号，以定民志。上乃即皇帝位，拜公尚书工部侍郎，领宗正卿。乘舆南旋，公封郑伯。旧京始复，公典营建，社稷宗庙，园陵坛单，罔不毕修，百工咸若。乾元二年，论功行封，策为郑国公，定食实封二百户，加特进工部尚书，宗正如故。上每拜公相，命将帅，建妃后，公悉参焉。渥泽滂沱，羔雁盈门，家有陆生之橐，乐兼魏绛之赐。中兴宗臣，荷宠莫二。会李辅国泄省中语，且讽公卿举已为相，公不从，密陈其奸。明年，肃宗崩，公由太子少傅贬袁州刺史，竟为盗赠，且谗胜故也。宝应二年拜鸿胪，寻复加太子少保。贬永州司马。大历二年七月某日，薨於永州，春秋若干。夫人卢氏，蕲春郡长史谕之子。以副笄宜室，封范阳郡夫人。而偕老愆愿，先公十二岁而殁。大历三年夏五月庚申，合葬於万安山北原，礼也。惟公宣力殷忧之际，克扶艰难之业，忘身卫上，忠之至者。及居职任事，知无不为。永泰之後，以列侯朝请，则放志达生，以亲其身，再处左官，皆非其罪。知公者谓公进因策勋，退不附邪，善无近名，直而忘怀，斯可谓之达矣。有四子，谓、诵、、谔，愿书其先人之勋烈，使後嗣子孙得酌而观之。於是公母弟秘书少监日勋，谓及忝佐典三礼，宜知先王先公之昭穆，故命及为志。其词曰：
    贞松之姿，匪寒不知。公之清规，见於国危。抗愤忠勤，发民济师。戮力扶义，天步乃夷。奄有荥波，遂荒郑封。帝曰俞往，汝作共工。泽流於家，庆积恩重。门罗轩盖，赐有歌钟。再谪湘源，谓当後笑。遂游岱宗，天实不吊。寂寞旧馆，凄凉江徼。琢石泉户，ゼ其光曜。
    ○唐故衢州司士参军李府君墓志铭
    公讳涛，皇唐太祖景皇帝六代孙也。曾祖道立，尝典陕、济、陈三州刺史，封高平郡王。祖景淑，毕国公。父仲康，官至尚书主客郎中、楚州刺史。世秉懿德，为公族领袖，语在皇室谱。公纯孝忠厚，贞信廉让。直而逊，明而晦，朴而不固，静而应物。克已复礼，时然後言，策名居官，清畏人知。弱岁好学，笃志经术，专《戴氏礼》。晚节耽《太史公书》，酌百代之典故，以辅儒道。以经明行修，宗正寺举第一。初仕许州临颍县主簿，历宋州宋城县尉，皆以恭宽信惠，闻於千室。议黜陟幽明者，谓公文行吏事，宜登三台。会河朔军兴，避地江表，相国崔涣，承诏署衢州司士参军。於时五府辟召之权，移於兵间，务苟进者，多由径而致显位。公俭德正志，安贞俟时，未尝以得丧夷险、芥{艹带}方寸，视荣辱晏如也，论者高之。乾元二年某月日，寝疾终於扬州，春秋若干。某月日，权窆於衢州。呜呼！仁可以师表缙绅，而无贵仕；礼可以轨范风俗，而不遐寿。中用休绩，卷而未形，溘焉化往，使善人相吊。呜呼哀哉！公殁後十有二载，从父弟涵，以宗室柱石为御史大夫，按节江东。痛仁兄生不登公侯卿大夫之位，殁不备逾月外姻至之礼，遂茹哀筮日，减月俸以庀丧具。由是大历九年夏四月二十七日，公长子居介及居佐、居敬、居易，奉公之青柩归葬於洛阳先使君夫人宅兆之侧。凡今孝乎惟孝友於兄弟者，於此乎观礼。及谓知公者宜莫若懿亲，今将以无愧之词，申报幽路，故作铭以刊之於石。其词曰：
    天地方否，君子安卑。世道既夷，隙驹莫追。仁而不寿，才既无施。积善必庆，天何余欺？裳帷，氵斥江绝淮。苍苍故山，玉树斯埋。死丧之威，兄弟孔怀。令德家风，与天壤偕。
    ○前左骁卫兵曹参军河南独孤公故夫人韦氏墓志
    夫人讳某，字某。楚王交傅孟裔孙，唐许州司马皎曾孙，渭南主簿懿之孙，衮州金乡县尉商伯季女，秘书省著作郎睦州刺史亻赞之妹。其先自彭城郡徙京兆，从丞相贤後九世至本州大中正穆，始有东西眷之号。二十五世至徵士，居魏周二代，出不降志，处不随俗，时人号为逍遥公，夫人之七世祖也。逍遥公生民部尚书建安公世恭，建安生上大将军宋州刺史仁祚，将军生给事中旅，即许州之祢也。夫以四言之遗直，一经之遗烈，十徵之高风，焯於古今，宜其秉哲垂懿，百代不陨。地之华，望之崇，与春秋之唐、杜、范氏，汉晋之袁、杨、王、谢侔其炽，大矣哉！三十八叶之明德茂祉，降衷於夫人，故孝慈贞俭，温惠淑慎，文敏好礼。三者皆天机生知，不待师训而至。广德二年夏六月归於我，衣服饮食，躬自菲薄，夙夜戒敬，致孝於荇菜。接娣姒以谦驭，幼贱以敬，敦善劝义，恕不知而矜不能，喜怒未尝见於容止也。其德礼所化，宗族以睦，儿童知让。生一子，四岁而天，大历四年夏六月癸丑，再孕不育。乙卯，殁於舒州，春秋若干。仁厚而不福，德备而不寿，是天不惠於我家也。向使锡厥永年，正家承筐，宜尔子孙，百禄是享，非夫人曷归？启手足之日，长幼号兆，外姻、内姻、亲疏，皆行哭失声也，宜哉！是岁九月甲申，以青衤炎裳帷迁於洛阳。十一月丁巳，安宅兆於舅姑先茔之西南隅。恐时逝事迁，景行不贻於後，故刊石以志卒葬，且谨而日之。
    ○殇子韦八墓志
    殇子河南独孤氏，小字韦八。以其弱而未名也，故以字称。北齐司空行台尚书令临川郡王七代孙，有唐安南郡长史府君之曾孙，颍川郡长史府君之孙，左骁卫兵曹参军公之元子，秘书省著作郎京兆韦亻赞之甥。生有奇表，温明聪秀，覃︳於保姆傅婢之手，嶷然异於凡童。气闲体和，取与必时，诸父诸姑每谓：“兴我家者，必此儿也。”宾客之至者，看玉人不暇。倘假以寿命，则成器致位，未易度也，不幸多病。大历六年岁次辛亥十二月二十二日，天於舒州，寿止五岁三十甲子。长幼忱毒，六姻悼惜。呜呼！天将不昌我後裔乎？不然，曷使此孩不至於成欤？大历八年夏四月十六日，以其丧归洛阳，於王父母宅兆之侧。其仲父衔涕书其始终，记於墓云。
    ○唐故颍川郡长史赠秘书监独孤公第三子忄登墓志
    唐天宝元年岁次壬午，颍川郡长史府君第三子曰忄登寝疾卒於颍川。至德二载冬十月四日，权窆於洛阳龙门之西山焉。至大历四年五月十有二日，诏追赠颍川府君秘书监。是岁七月十有一日壬午，迁宅兆於寿安祖茔甘泉乡之原，以君之丧葬於茔之左，礼也。君沈毅出於天成，幼年性即果断，岸然不可以屈挠。资禀颖悟，过目成诵，若出之素得，兼之好学不倦，朝夕无废时。弱岁专於《左氏春秋》，晰疑洞义，二百四十二年之事，若列之指掌。尤工於画，尤善音律。图书之奥。靡不深究，津津乎神，游而趣洽，所以为之即得其理。意气倜傥，达节，不欲以细行窃名。志气方远，未仕，不幸多病，年方二十二而殁。呜呼！修短之经，圣人罕论，同尘颜冉，茹恨何言？呜呼！
    ○唐太府少卿兼万州刺史贺若公故夫人河南郡君元氏墓志铭
    夫人讳某，魏景穆皇帝九代孙也。祖讳某，皇朝赠太子少保。父讳某，克荷前烈，不幸早世。夫人在孕而孤，鞠育於叔父相国颍川公。天机聪明，生知仁孝，被服法度，综习文史。年十四，嫁河南贺若。积功劳，剖符为郡，夫人辅佐，以副笄宜室。能睦其族，且劝以义，而风藻礼范，仪刑闺门。晚节厌离心垢，严持禅诵，而道机未宏，寿量有极。永泰元年三月某日，终於渠州，享年若干。呜呼！以夫人之柔明孝慈，温惠淑茂，况承景穆之馀裕、少保之贻则。季父当国，良人专城，河润泽及，福绥宜远。胡弗眉寿，钟是短历？颍川公之恸，其可既乎？大历二年二月二十二日，反葬於京兆县之某原。宜列景行，贻於彤史。恐陵岸或迁，音徽将沫，故月而日之，铭诸坚石，盖犹父之志也。其词曰：
    人亦有言，天祚明德。吁嗟邦媛，未偕寿域。家节既成，蕙芽方植。仁而无报，为善者惑。夜台超忽，神斯冥默。贞石有磷，德音罔极。
    ○唐新平长公主故季女姜氏墓志铭
    乙巳岁四月二十六日，有唐新平长公主季女姜氏卒於京师昊天观。五月六日，葬於某原。长公主叹季女姿度荣茂，温惠淑慎，能修女师之训，动中礼范。其曾祖柔远，位至尚书地官侍郎。祖皎，以勋旧历太常秘书，剖符封楚。其父庆初，能践修祖考之耿光，嗣爵旧国，复居太常。元宗其外王父也，肃宗其舅也，天池波澜，泽润本根。谓德锺下，锡祉与寿，宜君子家室，且贻芳於彤管，乃未笄而天，命也夫！呜呼！窈窕专柔，含德而未形，虽当《鹊巢》、《小星》、《采蘩》、《殷雷》之德，今已矣失，史氏蔑由记之矣。长公主之恸，其庸可及乎？故月而日之，铭诸坚石焉。其词曰：
    思娈季女，生於公族，禀懿德兮。天世其禄，不遐其福，胡不淑兮。鼓殇同躅，数不可续，哀靡极兮。
    ○唐前楚州司马河南独孤公故夫人博陵崔氏墓志铭
    夫人讳某，博陵安平人也。曾祖恭礼，国朝驸马都尉、延齐易三州刺史，封博陵郡男。祖兴宗，饶州长史。考隽，亳州临涣县丞。夫人少孤，在家以纯孝称。既笄，庄明而贤，柔顺有识。年若干，归於独孤氏。奉藻，供祭祀，事长抚幼，纠合宗族。敬恭而诚，孝爱备至，动必由礼，非法度未尝践也。生子四人，教之以义方，夙夜贞励，家道以正。娣姒服其义，亲戚称其慈，天不降衷於我。大历八年十一月某日，享年若干，殁於寿州。少长行哭，六姻涕泗，伤夫人有宜室之美、劝义之明，而司命夺其长算，使德与寿反。呜呼哀哉！明年十一月日，公使长男，奉夫人之丧，返葬京师某原先茔之侧，礼也。刊石以志，庶德不朽。其铭曰：
    夫人之德，柔明淑慎。从夫以礼，承筐以顺。奉若家节，率由彝训。遐福是期，溘至何迅？谓仁者寿，天实不信。同尘彭殇，归根大运。於以刊石，永播淑闻。
    ○唐司直博陵崔公故夫人赵郡李氏墓志铭
    夫人讳某，赵郡人也。皇朝德州将陵县令之长女。天生柔懿，龆龀知礼。年十六，归於崔氏，丕承宗祀，虔恭中馈。谦敬恭俭，贞固淑温，闺门化之，宗族以睦。生一子，年十一而殇。有女四人：长女夭於襁褓；次女适范阳卢履纯；第三女适河南独孤及，年若干早世；少女适乐安蒋镇。皆柔明好礼，淑慎有德，循度劝义，虽造次不违仁，实夫人之教训也。辅佐君子三十有九年，夙夜靡违，家道以正。向使神祈正直，天报德善，宜登期颐，与君子偕老。呜呼不造，春秋五十四而殁。凡所顾复，太半道夭，撤琴瑟之日，无儿主祭。德与事反，哀有何极！呜呼哀哉！是岁十月某日，卜宅兆於某山某原，追纪往行，以志幽石，礼也。及忝婚姻之故，常瞻清懿，逝殁相寻，报德靡及，敢不备书实录，斯於不朽。其词云：
    庄敬柔顺，妇行之极。抑抑夫人，秉是懿德。衿ひ为戒，苹惟职。四始之美，六姻是式。仁而必报，当跻寿域。天实匪忱，古今同惑。变化忽恍，音徽冥默。右遗范，是效是则。
    ○唐万年县尉崔肃冽故妻李氏墓志铭
    夫人，其先陇西人也，皇唐高平郡王道立之元孙。毕国公景淑之曾孙，祖仲康，开元中为尚书主客郎中楚州刺史。父涛，以贞信笃行为宗室冠冕，历宋城尉、衢州司士参军而殁。德厚而位不称，启手足之日，为守道者所痛。夫人吾之姊子也，禀气於家君之中和、母氏之柔明，故姿度淑茂，恭俭谦顺，天性孝慈，聪慧有识。读书善鼓琴，造次必以礼自持，莫见其喜怒之容。言归於崔，以德宜夫，事姑礼节节，仪刑闺壶。辅佐之美，六姻是瞻，有识者谓当有鹊巢之贵、鲐背之寿。天则反是，使春秋二十七而终。医不至欤？命有极而然欤？适来适去，皆忽然欤？吾痛且惑，伤悼之不足，故形於文，且遂为志。其文曰：
    尔德尔容，天实尔锺。尔志尔年，天何不从？劝义孤望，归安迹绝。哀哀母氏，泣尽继血。刻字此石，记尔芳烈。
    ○唐故朝散大夫中书舍人秘书少监顿邱李公墓志
    公讳诚，字元成，魏郡顿邱人也。九代祖诞，魏太傅陈留郡王。从太傅七叶生左威卫将军翊，左威卫生汾州长史，长史生濮阳令谅，濮阳生公。四岁知礼，七岁善属文。年十六，户部尚书姚以贤良荐，比之终、贾。开元三年举进士，十年举茂才，十七年举文学，皆射策取甲科，由太平尉为金吾曹、监察御史、河南司录、美原令、膳部员外郎。天宝元年考功郎中、知制诰、修国史，二年中书舍人，五年秘书少监。七年十二月，终於京师。自初仕至终二十七年，历官十，享寿五十三。动静由礼，交不谄渎，宏毅贞谅，直而不肆。居官必忠，执事必敬，未尝以悔吝改操，为权幸屈法。由是自御史为河南府司录，持正不阿故也。宰美周月，收案大猾，除其根株，然後布政。及期而美阳无讼，乃有涸泉涌流，白雀驯於庭。开元中，蛮夷来格，天下无事，绅闻达之路，惟文章先。公以俊造，文赋皆第一，京师人传写策藁，相示以为式。无何，司言载笔，乃典秘书。公才盛名高，与职位俱。论者谓公以文学政事，取公器如拾芥，虽不至公卿，其令闻令望，足贻後昆。夫人孝义县君宋氏，莱州司马元同之女。礼乐风操，家之范也；柔明孝慈，天之质也；清净厌离，修之惠也。能修采之职，以正家节。李氏之闺门肃，九族睦，实夫人是赖。乾元元年，随长女从夫於洋州。二年正月二十五日，终於某居，享年五十七。遂权窆焉，路难不克反葬故也。有才子二人，曰兴、曰殷，悉能荷先大夫之德。兴三十为左补阙起居舍人，殷举秀才甲科。永泰二年，兴请命於上，迎夫人丧，至自洋州。十月二十七日，合於渑池先茔。夫惟天地，能长且久，若邱陇陵谷，则无不迁者也。故纂其先人之景行，勒於名以为志。
    ○唐故大理寺少卿兼侍御史河南独孤府君墓志铭
    府君讳，河南洛阳人，汉世祖光武皇帝第二子沛献王辅之昭也。齐临川郡王河阳道行台仆射洛州刺史永业府君五代孙，国朝明威将军文惠府君第二子，越州都督浙江东道节度观察处置使兼御史中丞右金吾大将军峻府君之季弟。聪明仁恕，专直宽信，扰而毅，温而厉。弱冠筮仕，以艺即戎，藏器安卑，非其志也。天宝十四年，安禄山反，朝廷以淮淝海沂三吴咽喉，宜择良佐以贰藩镇，命府君为泗州长史。无何，换滁濠二州。ヘ戎备，参吏职，忠敏肃给，所氵位ム赖。御史中丞崔公昭之尹河南也，盛选僚佐，表府君为太常丞兼殿中侍御史营田判官。使罢，转湖州别驾。大历五年，崔公受诏持节牧宣、歙、池三州，府君复为从事，以太子右谕德兼殿中侍御史迁大理少卿兼侍御史。方谓宜民宜人，禄与寿俱，遭命不淑，春秋五十五而殁，是岁大历九年春三月二十四日也。夫人陇西李氏，以柏舟之誓，提携诸孤某等，奉府君之丧，言归洛阳。某月日，窆於某原，礼也。府君少孤，事兄嫂以友悌称。在邦在家，言信行果，居官祗事，强志能力。及其冠法冠，佐太府，上以勤恪周爰成务，下以明诚劳谦应物。和礼正家，敦睦族姻，自疏及亲，必慈必爱。而命不我与，年未下寿，天天其，呜呼哀哉！初府君之金吾伯兄拥旄浙东也，拔崔公於郡吏之中，升为军司马，推诚委政之分，犹晋得韩厥、宋得子罕。及中丞之开府辟掾，府君为首。既而府君之丧也，中丞哭之恸，赠赙给，加於人一等。由是稚子孀妻，得奉丧而西。三月而葬，礼无违者。赙布之馀，足备祭器。君子谓金吾之明哲，诒厥兄弟；宣州之交情，见於死生。知已之道，斯其行者鲜矣，及敢不以直词书仲父之美於墓石？其辞曰：
    叔父懿德，承家令仪。惠迪哲兄，践靡违。移治於官，发迹淮沂。及佐皇华，亦纟肃其衣。天子命我，再参军机。骆马单々，所从其谁？显允君子，为诸侯师。府君委质，咨诹载驰。式壮其猷，耄未及之。阴阳为寇，子鹏洽期。昔也陟冈，哀哀永思。今也反真，匪公曷依？伯兮叔兮，今乎已而。他年九原，公谁与归？
    ○唐故正议大夫右散骑常侍赠礼部尚书李公墓志铭
  </div>
  <div class="pagination">
   <a href="全唐文_page230.html">
    上一页
   </a>
   <span>
    ...
   </span>
   <a href="全唐文_page226.html">
    226
   </a>
   <a href="全唐文_page227.html">
    227
   </a>
   <a href="全唐文_page228.html">
    228
   </a>
   <a href="全唐文_page229.html">
    229
   </a>
   <a href="全唐文_page230.html">
    230
   </a>
   <span class="current-page">
    231
   </span>
   <a href="全唐文_page232.html">
    232
   </a>
   <a href="全唐文_page233.html">
    233
   </a>
   <a href="全唐文_page234.html">
    234
   </a>
   <a href="全唐文_page235.html">
    235
   </a>
   <a href="全唐文_page236.html">
    236
   </a>
   <span>
    ...
   </span>
   <a href="全唐文_page232.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
