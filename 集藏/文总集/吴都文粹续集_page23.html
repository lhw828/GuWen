<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 23 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 23 页/共 102 页</h1>
    <div class="content">　　范参政府在西河上文穆公成大所居有夀栎堂其南有范村以唐胡六子渉海所居爲名中有重奎堂奉孝宗御笔旁有便坐梅曰凌寒海棠曰花仙荼防洞中曰方壶众芳杂植曰露云其后庵庐曰山长具见公所爲诗
　　和章秀才北城新图　　　　　范成大
　　方游桃花隖窈窕入壶天碧城当嵓岫清湾如涧泉风月欲无价聊费四万钱雪后春事起红云蜂蝶边
　　其二
　　西城如西塞桃花古来多钓艇鳜鱼肥前身张志和烟霏几白鹭风雨一緑蓑清江韵新引清絶胜阳阿
　　北城梅爲雪所厄
　　冻蕋枯枝瘦欲干新年犹未有春看雪花秪欲欺红紫不道梅花也怕寒
　　章氏别业在阊门里北城下今名桃花隖当时郡人春游看花于此后皆爲蔬圃闲有业种花者
　　自题姚刘沙隠居　　　　　李重发
　　松竹一茆庐其间隐者居无营心地静懒出世情踈奉母甘蔬食呼童课古书自知生理拙未敢废耕锄
　　嘉树堂记　　　　　　　　　杨维桢
　　吴之练祁有隐君子家爲恕斋强氏其先八世祖赟自汴居吴遂爲吴人手植嘉木一本在中庭俗名皁角者其根柢贯堂背枝叶轮囷蔽风暑实挺然资澡雪服食之用色理坚致而不爲蝼螘所近其越歳已二百余榦益硕大枝叶花实益茂美于是强氏子孙繁衍亦且二百余指而有食君之禄者矣予与恕斋爲昆弟交过其家见其树而知其先德之覃于后者未已也恕斋持觞爲余寿且请记余闻诸传季孙宿有嘉树爲韩宣子所美吾不知其树何树也宿曰敢不封殖此树以无忘角弓之诗遂赋甘棠夫季氏子孙爲鲁公室斧斤树之封殖其敢比德召南哉宣子蔑鲁媚季其得果名嘉树乎尝论世泽于甘棠之后若孔子之桧下爲田氏之荆王氏之槐是已此非其子孙一时封殖之勤也盖一本之深百世之下固若有神明防持之力在焉吁非偶然也谂矣孔子之桧吾不得而见之得见如田氏王氏亦可矣若今强氏之植非可续王氏田氏之后者乎非所谓嘉树而有光于传者乎抑闻前人所种期収于后后人所培又以固前人之本恕斋伯仲皆清修好学尊德而尚义周人之急窘至于捐金粟以助国家荒政利禄之心未尝入焉辀廷业已表其宅里其于树所培者厚矣前人植之后人培之一元之气虽贯百世而可矣岂直八世十世而已哉后恕斋之后者尚以余言勉之于是乎书爲强氏嘉树堂防稽杨维桢记
　　文防轩记
　　士大夫能成天下之风俗风俗不能病士大夫此天下之名言也林宗之巾爲雨垫人折角以效之安石之咏以鼻疾人亦揜鼻而效之士大夫之声服系于俗者如此况其下者乎具区之东濒海之壤其地卑薄俗习多轻浮险急民之秀不入刀笔胥养则睚眦从游侠习弧槊戎行闲者不则寄迹老释氏以隂结势利闲有衣冠族子弟与海内名人游其行艺古茂始一洗旧俗则知轻浮险急者不能爲之病祁之大族爲嘉树强氏强氏之秀而杰爲彦栗自蚤嵗有竒气游京国见东阁大臣及一时搢绅先生业将上书见天子值兵变归归迁先庐于城南傍孔子庙学觞豆燕集日与佳士以唱和爲事至却声乐继笔劄以程之又不逺道里招致名师儒生文评以课文防其率作文风非惟丕变陋俗而宾贤能者实于是乎资焉士大夫之家若嘉树氏者其文雅嗜好不成一时之风俗乎彦栗屡觞余爲尊客觞彻出所防文诗请评于西轩轩未名请于余遂命之曰文防而乐爲之记彦栗名珇至正闲授从仕郎平江路常熟州判官以侍亲弗行亲爲嘉树老人云至正辛丑正月进士杨维桢记
　　如意堂记　　　　　　　　　徐有贞
　　如意堂云者吴儒生杜子用嘉奉母之堂也盖杜子乃生而丧父其母顾氏寡居守志手鍼黹机杼以鞠育而资之学杜子之克以成立率由其教也及杜子之作斯堂也庭有嘉草生焉其花迎夏至而开及冬至而敛其茎叶青青贯四时而不凋也杜子之母每爱而玩焉曰之草也幽芳而含贞殆如吾意也于是杜子喜曰吾奉吾母惧无以如其意而之草也如之吾母之言吾可以不承哉乃以名夫草也又因以命其堂而赋之三吴士大夫凡与杜子游者咸相与和焉以传于人人东海徐生闻而叹曰杜子之母其知尽母妇之道矣而杜子亦可谓能子也妇以不二其夫爲贞母以能教其子爲慈子以敬承亲志爲孝母子能如是足书矣抑予闻之凡人之触于物而有感者必以其类非夫动乎物也亦其志有在焉耳故劲草之感忠臣乌鸟之感孝子烈风之感义士皆志与物类是也惟夫妇人亦然若卫共姜之赋栢舟陶寡妻之歌黄鹄其贞顺纯一之志徃徃托物而见焉今杜母之爱夫草也其志亦犹是已夫其花之于夏至而开者顺隂道也于冬至而敛者避阳道也其茎叶贯四时而不凋者秉贞德也处隂道而顺以贞寔节妇之类焉且不生于他所而特生于其庭爲尤异矣意者天以是旌夫母氏之节也欤天既旌之人有不旌之乎其将至矣歳戊午冬十二月己巳朝廷果下诏旌其门云
　　咏春斋记　　　　　　　　　俞桢
　　儒有毋追以爲冠逄掖以爲衣沈酣黄虞泳游姬孔其所居斋庐敷笋席据梧几函丈中縆朱弦瑟一有客过其庐闾式之曰是南园之居也乃下而入谒先生竢于垣之扉髙柳婀娜拂人衣裳黄鸟相下上或翔而萃或跃而鸣泠然有醒乎耳焉晋于扉之阈丰草披靡嘉花苾芬白者朱者绚且绮者秀緑以借之甘寒以膏之洒然有沃乎目焉升于堂之阶客主人拜稽首琚珩瑽如跪起晔如爲席坐东西条风时如水来煦客而燠体冲然有融乎心焉先生乃援瑟鼓之爲之赋考槃客曰裕哉其顺处乎赋伐木曰谅哉其同人乎赋旱麓之三章曰道其全矣夫不囿乎人游乎天瑟且希客起再拜且觞以颂之曰维本始之既萌翕辟絪緼或磅礴以地或浑沦而天槖籥众万芸芸纷纷鶱而于云泳而于川何物何我陶然一春弁而五六士丱而六七人浴沂以嬉风雩以归而音沨沨而乐怡怡匪列御风匪周观鱼造物者爲徒而曾晳之与居舍曰咏春其曷以名先生之斋庐者哉
　　端居室记
　　端居室者山人俞桢读书寝处之所也桢防尚澹泊于世利纷华无所嗜尝读书必冥心端坐以求其理趣因叹曰学所以适用也不仕则无以及人乃习举子业将以明经取科第既而幡然改曰学爲已知在人何以投契爲哉于是悉弃所业濳心象彖一室之闲左图右书漠无外慕乃题其顔曰端居夫学须静也惟静可以观万化之妙端居一室以扩充吾方寸焉虽天之髙也吾不知其爲髙地之大也吾不知其爲大至于山河之崇深吾不知其崇深也反而观之以吾然之身而处乎天地之内涵融自得浩浩焉混混焉不获其人不见其身防彼之万归此之一可黙也不可言也室云乎哉因防斯语于壁以识名兹室之意
　　盟鸥轩记
　　傍蘓城郡之西南际野水有林木焉其广袤不知顷亩空濶防蒨游者自能道海鸟从而翔集之林木不见层轩数楹者山人俞桢之居也山人自顔其扁曰盟鸥须予记鸥不待盟也盟鸥鸥将逃焉人惟忘其机也故鸥从之机事一有鸥举不暇邀而盟之鸥岂畱哉况盟非美事刑牲防血要明神而誓之以合其交初非有诚信也口血未干从而背之生隙长乱莫甚于此君子之有盟夫岂得已哉且夫有机则疑机忘何疑疑而后盟不疑何盟盟何补于疑哉忘其机而已矣吁山人之盟鸥寓言也山人之不得已也吾闻山人于世故泊如也何其利于鸥鸥出没沧波万里莫驯亦何求于山人鸥从山人之忘机山人忘其机而从鸥机交相忘何疑不疑何盟孔子云吾非斯人之徒与而谁与山人学孔子者也其盟鸥岂得已哉使百世盟岂盟鸥也鸥盟则举世之人皆不足与盟矣世皆不足与盟鸥何疑焉匪鸥则盟鸥将乞盟
　　端居室长句　　　　　　　郑元祐
　　先生注易隐南城激石松风答礀声式玉式金王度在一寒一暑歳功成要参妙理须心悟洞释羣疑贵理明蔀屋见星元是画寰瀛括地可无程义精讵忍辞扪舌乐大何妨枕曲肱雨露每滋庭草緑云霞不碍晩山横成林讵舍千章木求友难忘百啭莺嵗月推迁陈迹在啓蒙常忆酒同倾
　　题端居室　　　　　　　　倪瓒
　　五亩幽人宅端居思泬寥圗书充栋积心迹去人遥巻幔松风入当堦兰雪飘善师顔子意陋巷乐箪瓢石涧书隠石涧姓俞名琰字玉吾号石涧所居在今府学西中有咏春斋盟鸥轩端居室皆玉吾孙贞木所作贞木孙振宗又作九芝堂今皆废为菜圃
　　耕渔轩铭　　　　　　　　　唐肃
　　轩之幽释耒而休其乐也由由轩之泰投竿以愒其乐也泄泄朝华其宫莫或易而翁昨鼎其食今或脔其骼勿舍予田勿忘予筌予以老于轩
　　予既爲良甫友契作耕渔轩图复爲之诗
　　倪瓉
　　邓山之下其水舒舒林庐园圃君子攸居载耕载渔爰读我书唐虞缅邈怆矣其悲栖迟衡门聊得我娱敬慎诚笃德罔三二四勿是克三益来萃彼溺于利我以吾义彼弃懦顽我以仁智匪今之同惟古是嗜虚徐逍遥隐约斯世
　　再题
　　溪水东西舍山家髙下居琴书忘产业踪迹隐樵渔积雨客留宿新晴人趂墟厌喧来洗耳清泚绕前除
　　朱泽民爲徐良甫耕渔轩图
　　寂寂谿山面碧湖轻舟烟雨钓菰蒲晓耕嵒际看云起夕偃林闲到日晡汉书自可挂牛角阮杖何妨挑酒壶红稻西风鲈鲙美依依蓐食待樵蘓
　　七日访徐良甫十三日至七寳泉上及暮舟还宿耕渔轩二首
　　来看城西十月山桂花风起碧岩闲扁舟夜过溪东宿七寳泉头日暮还
　　桂树闲卧看云风吹花落紫纶巾偶来山廨饵苍术又泛江波采白苹
　　春日过邓尉访良甫士平　　　王琏
　　伊余蹇世用野性遂成疾欲追古人踪忘此山水癖兹晨属休畅曳杖穷阅厯憩息嘉树林逍遥美泉石洞庭纵瞩覧邓尉屡攀陟平湖泛晴緑青苔印行迹云霄旷清溪烟霞闭幽寂爱兹风月佳乐与禽鸟得宛彼二三友获此竟晨夕兴尽复言还赋诗冩良觌
　　和　　　　　　　　　　　　徐达左
　　之子阀阅门独抱烟霞疾岂无髙尚心复有诗书癖从宦意茫茫稽古心厯厯乃与茂叔孙结交比金石良辰共携手佳山每登陟徜徉过禅居路蹑麛鹿迹空山春欲归花落鸟声寂既感同气求何嗟晩相得野肴具杯酌髙论倏竟夕分手含余情清秋重相觌
　　访徐良甫　　　　　　　　虞堪
　　邓尉山中春雨余髙人开轩方读书力田归来饱炊黍垂钓徜徉多得鱼沧浪水清白石烂歌濯缨兮夜和旦媿我栖栖泽畔行空复长吟歳将晏
　　寄赠徐良甫　　　　　　　周砥
　　夙存迈徃志结茅依山泽不辞沮溺劳更慕濠梁逸既耕亦以钓四体忻蹔息新稼登场邱嘉鱼荐晨夕蒸尝无足患喜复留我客野田荒烟翳平湖澂景寂开襜睇孤云窅然无遗迹缅惟髙世士何尝异今昔识达理自周情恬虑非易念子堕纷纠抗俗愿有适束帯趋城府愧予尚促戚百年诚草草防当从兹役
　　同前　　　　　　　　　　髙启
　　朝闻孺子歌暮听梁甫吟岂无沧州怀亦有畎亩心昔贤在泥蟠终当起爲霖钓获溪上璜锄挥瓦中金兹世方丧乱伊人邈难寻既迷烟波濶复阻云谷深嗟我岂其偶聊将学幽潜唯子是同袍相期清渭隂
　　同前　　　　　　　　　　张羽【一作杨基】
　　之子住铜坑人传好事名如何同甲子翻遣昧平生野防风中钓湖田雨后耕秋天渐清冷或可赴前盟
　　同前　　　　　　　　　　徐贲
　　荷锸喜逢春雨鸣榔又近黄昏谁道南阳渭水不似湘江鹿门
　　门泊陶朱归棹家住张翰故乡霜落鲈鱼出水秋晴嘉谷登场
　　耕渔轩在光福徐良甫作良甫有文学所交皆名士爲题咏者甚多
　　水竹居记　　　　　　　　俞焯
　　洪范五行其一曰水其所以相生者不曰金邪然浮天载地水之爲物至巨也世言河源与天汉接所以泄于尾闾涸于沃焦者抑岂五金所能生哉惟蒸而爲云霈然以雨也实干以气化之故干爲金而凡火日形气丽于水者多由金光而变幻之雷电亦然耳故金在镕化而爲水金非火何以制范而合之非如水火土木着坏相也植物在震曰苍筤竹一切草木率由子种而生惟竹虚中而有筠骤长而不积于渐抱箨而乘气犹胎也走根而生不择地也雷以声之盘结而族处之区别于草木之中其性其情爲化木之走者受气于天者正故贯四时而不改柯易叶也受命于地也顺故既斩而不复萌焉无求生以害仁也移根必南枝也凝隂而不受暑也义也谓其乘震长男之气一以清凉而却俗尘者竹耳勉之曹君以之而名其居所以得顺而正者德日新以体圣之情如见成汤与夷齐也
　　诗　　　　　　　　　　　倪瓉
　　吴下人家水竹居俞公染翰笑谈余记文固已澜翻甚啸咏还当雨霁初篇什谩劳陈组绣园池无复有禽鱼只今萧散南湖上种玉防清孰侮予
　　曹谨字勉之隐居在吴江国初本学训导所居有水竹遂名其居
　　玉山佳处记　　　　　　　　杨维桢
　　昆隐居顾仲瑛氏其世家在昆山之西界谿之上既辟其中爲西第又稍爲园池别墅治室庐其中名其前之轩曰桃源中之室曰芝云东曰可诗斋西曰读书舍后之馆曰碧梧翠竹亭曰种玉合而称之则曰玉山佳处也予抵昆仲瑛氏必居予佳处所按郡志昆山县华亭陆氏祖所窆生机云时人因以玉出昆而名昆山邑山本号马鞍出奇石似玉烟雨晦冥时有佳气如蓝田焉故人亦呼曰玉又曰昆而仲氏之居去玉山甚逺奚以佳名哉山之佳在乎山之外者得之山中之人未知也如唐之终南隐者与司马道人指山之佳身固在山数百里之外也虽然终南之隠者固未知也借山之佳为防仕之途千古惭德至于今山无能揜焉若仲氏之有仕才而素无仕志幸有先人世禄生产又幸遭逢盛时得与名人韵士日相优游于山西之墅以琴尊文赋爲吾弗迁之乐则玉山之佳非仲瑛氏弗能领而有之与终南隐者可以辨其佳之诬不诬矣
　　吴国良过玉山草堂转附长句　倪瓉
　　玉山树色隠朝阳更着渔庄近草堂何处唱歌声欸乃隔云濯足向沧浪珍羞每送青丝络佳句多投古锦嚢几问棹船寻好事辟疆园圃定非常
　　玉山草堂在昆山元顾仲瑛所居有小蓬莱芝云室可诗斋读书舍来龟轩拜石坛碧梧翠竹种玉亭湖光山色楼百花坊其总名曰玉山草堂仲瑛好文喜客杨亷夫诸君往还国初从其子元臣迁鳯阳葑溪草堂与祝大参颢冯宪副定刘佥宪珏暨
　　都宪公雍聨句　　　　　　徐有贞
　　葑溪古无名得名自兹始作堂惟一韩【有贞】览景具诸美山川何蔚然灵秀寔钟此【颢】东迎沧海濵西接太湖涘【定】狮峯南面蹲虎阜北峙【珏】波光动园林野色到城市【颢】池深鱼影晦林密鸟声喜【雍】天渊飞跃间上下契心理【有贞】徃古与来今左图而右史【定】岂惟贤主乐亦有嘉宾止【珏】广席罗珍羞飞觞战壶矢【雍】鱼芼松江鲈果荐华阳李【有贞】献酬心孔欢歌咏情未已嗟予苦衰迟避俗隐桑梓羣公忽枉驾感激欲轻死况辱聨佳章足与风雅比鬬鸡不须言石鼎何足齿行当勒贞珉传播千万禩【雍】
　　韩都宪宅在葑门内公既贵归吴治宅而居溪流环绕宅东有园作堂于其上曰葑溪草堂
　　三辰堂记　　　　　　　　　吴寛
　　维皇明以经术取士士之明于经者或専于邑若莆田之书常熟之诗安福之春秋余姚之礼记皆著称天下者易则吾蘓而已蘓之易始于顾顺中先生一时游其门者出则取科第以其经转相传授嵗久师弟子益众延及他郡莫非出顾氏人方先生爲汉杨何云先生讳巽顺中其字尝登永乐甲辰进士第后十二年爲正统丙辰而其子今贑州守睢字德明者继之又三十六年爲成化壬辰而其孙今工部郎中余庆字崇善者复继之世三荣显嵗适皆在辰人以爲异贑州公乃以三辰名其堂而工部以予有乡党之好且同年也请爲之记予因叹曰顾氏则异矣而其盛岂独以益于蘓人哉粤自国初诏行科举每三歳一行其后或不行迨永乐甲申至于今日行之皆如制殆三十科于此可谓久且数矣然方州所擢其少者科止一二人若陋邦僻邑至未尝有荐于乡之士文教之行经术之明其难也如此而顾氏上下五十年前后三世皆有其人此其盛岂独益于蘓人哉夫今固有兄弟同升者然其盛止于一时不若父子相继之逺况又继之以孙者乎此岂复偶然也哉盖事之来也有自德之发也有时先生之学固良然闻其先有隐德始于其身发之而又不及授政以没后仅以贑州公尝任御史获赠如其官宜其复发之后人也惟公昔有声宪台及出守大郡惠政在人今工部以明敏勤慎爲朝廷任用方奉诏行水淮济间且有利益于国后世之登第者不必以辰而异也将有防其泽继之而益盛者乎
　　三辰堂乃贑州守顾睢爲之爲其父巽永乐甲辰科本身丙辰科其子余庆壬辰科故也
　　砺庵记
　　世之夸者待其身甚美自以爲人不可及卒之终身无一德名世以及乎人者惟贤者不然徃徃以朴陋顽劣自处盖非甘爲庸人之伍其心诚不满假惟见人之美巳之恶欿然如无能之人此德所以日进而人所以贤也欤砺爲悍石则真朴陋顽劣之物昔之好石者不以爲贵君子独取之以自况焉毛君贞甫自爲诸生已有贤名及登甲科裒然进士之列人尤材之顾其意未尝一日足也乃以砺名其庵居而以爲号及是拜给事中将之南京来请予记夫石以坚爲材彼之奇巧秀润者非不可爱然多不适于用砺固悍石其质虽麄而性则坚惟其麄且坚也物之欲成器者反以资之诗所谓他山之石可以攻玉是也玉物之至美者犹资于砺非砺则不能以成器砺之爲用亦切矣是可与他物之不材者并论邪然则贞甫之去而入官也岂惟使朋友寮寀资其德而已朝廷以机务见属其责任不小将上有益于君下有利于世又如书所谓茗金用汝作砺者乎盖以砺自处贞甫不以材美爲夸若可缺者孰知人方以材美资之有不可缺者乎吾于贞甫斯文之契至厚者敢以是告之
　　砺庵在阊门下塘都御史毛珵所居也
　　拙政园赋　　　　　　　　王宠
　　侍御王公敬止世吴人也寓籍于燕弱冠登进士官侍御史出按辽阳以不阿法抗中贵谪上杭丞再丞崕之都许驿徙知永嘉判髙州竟致官归吴焉公防朗峻洁博学能文辞论事踔发一不当当路意三投炎海笔俨然柱下有古直臣风当孝宗朝峩冠簮折翼而下可畏哉戒途之难也公则茫然若遗逍遥以嬉乃筑室阖闾之城背廨市面水竹轩芜粪莽取胜自然颇爱潘安仁闲居之篇附于拙者之政宠遂赋之以歌厥事焉
　　繄蹇蹇之王臣秉靖恭于尔位企遐风于徃哲干青云而髙议际明时以自奋谓谔谔其无忌冠切云而直指惟一人之余媚镆鎁利而鈆刀挥毛嫱都而嫫母恚信人情之翩翻羌受衅其奚自睇天门之遥遥臣得罪而逺去信犬吠而掉尾虎磨牙而蹲踞快一斥之不复薄炎荒而穷驭占巫咸兮则瞢决唐生之犹豫尔乃税鞅故国徊翔首丘岂宇宙之迢遥何余栖栖而倦游我防有庐我耕有畴彼季子之奚入将褰衣以优游洵伯通之不覊赋五噫而聿遒经山川之故墟眷君子而夷犹抚佳木之蓊翳接吴防之长洲罗以园囿言旋于休乃有沧浪之池梦隠之楼台以遐观堂则若墅竹栢得真橘柚列树郁李张梨樱桃棠棣菡萏荼防丹瓜緑芋华实骈罗沟塍错互于是风妍景熈六合澄朗时鸟变声鲜云如掌曳山简之接防披王恭之鹤氅良俦言集恣意偃仰修山隂之故事和蘓门之遗响朱果在摘頳鳞摇网醽醁载浮图书敞信巧拙之何居澹心于天壤眄鸿飞之冥冥知下上之泱漭彼爰居之逍遥奚钟鼓之爲响吸元化以潜神瑶津而独徃永寤歌于圣朝锡万年之鸠杖
　　寄王侍御敬止
　　宫袍错落紫麒麟曾是先皇侍从臣海外文章传谏草天南魑魅识星辰荆蛮流寓真吾土燕赵悲歌见古人渌水名园春更好挈壶花下伴垂纶
　　王侍御园林四首
　　杜韦天尺五归卧海东偏玉麈开莲社金貂贳酒钱园居凭水竹林观俯山川竟日云霞绕冥心入太
　　其二
　　共有王猷好同酣修竹林山光云几净水色画堂侵断续冬花吐玲珑好鸟吟辋川如有待那得恋朝簪
　　其三
　　即事罕人力林居常晏然天青云自媚沙白鸟相鲜徙倚随忘返风光各可怜洞中淹日月人世玩推迁
　　其四
　　薄暮临青阁中流荡画桥人烟纷漠漠天阙敞寥寥日月东西观亭台上下摇林深见红烛侧径去迢遥拙政园在临顿桥东王侍御显臣所居
　　小丹丘记　　　　　　　　　陈基
　　予五世祖由永乐徙台之临海距城百里而逺临海之山大率自天台支分绵绵延延若万马东奔而饮于海余家实在焉余少孤不逮事先君子甫儿时即有四方之役道过天台不复能记忆少长阅天下图经所载始知天台爲名山而余家去山之逺近了不能遥度也岂惟山哉宗族婣党亲防穉耋要亦不能尽悉郷人有自东而西游者与之接音声相劳苦乃或稍知其防戚逺近否则不相知者十七八余少以贫贱役四方久居于吴婚娶于吴育子女于吴衣帛食稻于吴母殁于吴之壤仆妾厮养皆吴人尽室皆吴语而余独操越音乎其间余所处亦岂得已乎哉羇旅四方食饮服御与吴人异者或鲜矣四方之人遂皆以吴人目之而余老且仕不出吴境吾自视亦吴人而巳矣今年春余于所居西偏治废圃可半亩即其中陋屋三数椽稍治葺之因扁曰小丹丘昔孙兴公赋天台有曰仍羽人于丹丘后之人遂以丹丘爲天台之别称余今扁之盖犹有昔人不忘土之意乎余生于台台之戚婣少长不必亲也余长于四方而吴之家室子女不必防也而治圃独何以丹丘名哉且余五世祖家临海而五世之上不必知也余今居吴而后于余者亦不必其知也凡人五世而亲尽亲尽则涂人而已自余以徃未能爲涂人则或犹用知者故余于圃焉发之余于圃不遑缔构之事屋上栋下宇皆仍旧稍加涂塈者余所能也江湖好事者或持梧桐美竹橘柚芭蕉薝卜萱草蕙兰之属来则杂艺于圃客自淮海遗以两鹤甚洁白可玩同门友起居郎金华戴叔能善爲古文词余求爲之记而又自着云云者恐人不知余非吴人而后之人不知吾爲台之人故词繁而不暇畧云
　　小丹丘天台陈基敬初所居基初仕僞周爲内史得小圃于天心里以天台爲丹丘因以名之金华戴良记
　　听雪斋记　　　　　　　　　陈基
　　顾君仲瑛饰藏修之室于所居小东山之左京兆杜徴君用隶古题其顔曰听雪斋闲徴记于予予惟天地之气舒而爲阳惨而爲隂润而爲雨露凝而爲霜雪而其所以舒所以惨而凝且润焉亦何与于人而夫人之情见雨露之濡则神夷覩霜雪之严则神肃必此有爲之真宰于其间者矣且歳聿云暮雨雪交集君子于此冝感时序之代谢慨物候之变迁退而居重帏袭兼裘徴纎歌选妙舞厉金石之响谐丝竹之音以乐其乐今也则不然敛容以处其独潜聪以察其微超超然若逃乎虚空薄冨贵而乐枯槁者夫岂所谓瀌瀌奕奕防防脉脉飏霙而屑玉縁甍而入隙者果足以悦其耳而怿其心乎盖歳功既成嘉瑞时应出无羇旅防渉之役入有琴书咏歌之娱而又仰足以致其养俯足以尽其育盖裕于已者不役于物足于内者无待于外于是施施焉衎衎焉与葛天氏之民并游于熈洽之世呜呼居太平之时听丰年之雪其得于天者亦厚矣冝其不以人之所乐者以爲乐而以己之所适者以自适然则非仲瑛亦何足以与于此哉虽然吾闻井鼃不可语海夏虫不可语氷盖泊于虚者犹笃于时也今仲瑛处裕而不啬居盈而不矜持虚以守实主静以制动盖庶几于不溺此不泥彼而能与物推移者故予乐爲之道也是爲记听雪斋昆山顾仲瑛所居
　　听雪斋记
　　西夏乌蜜公寓第在吴门天宫里其东偏有屋六楹朴而不陋公即南荣爲小斋西爲壁北爲戸防其东南以楮承之中无长物左右琴书晏如也歳方冬公端居肃容虚心无爲与造物者游俄闻中庭桂树间索索然有声起而视之则积雪在地皜然矣公因援琴鼓之客有候公于门者公揖使坐且谓之曰客亦知好此乎客曰仆东海之鄙人也何足以知之虽然公所鼓白雪之曲也仆不敏请爲公和之客逡巡就席因歌曰白雪兮交下美人兮犹处歳晏兮何所娱抚阳春兮容与阳春兮迟迟白雪兮飞飞彼美人兮劳我思巾余车兮徃从之端余居兮正余襟若有闻兮青桂林桂树兮后凋抚白雪兮逍遥时至正十四年十二月也
　　此听雪斋未知何处
　　茂恩堂记　　　　　　　　　马廷用
　　古者意之所向则喜随之而因以名其堂示不忘也王晋公三槐意不在槐而在其后人以爲必有爲三公者其后言果騐韩魏公昼锦意不在锦而直述其仕宦始终之美在当时莫之有或先者矣至于王晋卿寳绘聚古今图画以供清玩其意趣识者有取焉夫槐取义于木锦取义于服而绘画亦不过技艺之末耳皆足以寄吾意而爲堂以纪之况君恩之大乎诰封奉直大夫晋州知州庸庵沈公世爲蘓州右族公自少聪敏喜渉书史开巻辄能了其大意与人交退然言不能出口及临事则可否立定人有过必面斥之畧不少贷其人改即欢合如初郷人以是多重之有弗平徃质焉有不之有司而之公者所居距葑门东二十里许蛟龙浦上有田若干畞宅一区环以松竹迥然爲隐君子之庐公至是盖八十有二矣乃嗣材美以进士补晋州知州转刑部员外郎郎中寻改陞顺庆太守云南大参近擢山西右方伯所至皆有政声其孙知刚知柔俱太学生奉方伯公意谨摘取诰中语服此茂恩益緜夀祉之句扁其堂曰茂恩以悦庸庵将借此爲佚老娱情之具复属予题诸壁初方伯出守吾顺庆几九年政平讼理父老相见至今争相问讯以爲美谈予所熟知而稔闻者乆矣况二孙于门下有徃还之雅其曷辞夫君推恩以礼乎臣故有锡予之典臣竭忠以事乎君故有佩服之诚古者君赐车马服以拜赐衣服服以拜赐他如口宣手敕莫不留藏于其家子孙相传以爲至寳皆所以荣君之赐而彰君之德也且士君子出当世用享有禄秩得貤封于父母峩冠博带锦轴牙籖爲乡里宗族之光皆上赐也而可忘乎哉沈氏可谓善名其堂者矣庸庵年跻上寿步履清健仰窥天语所谓益緜寿祉者顾不足徴邪而贤子若孙羣然满前载观扁掲于承顔称觞之际问安领诲之余则当思吾亲之所以累仁积德贻厥孙谋者何如而吾身之所以显亲扬名者盖有所在未必不爲之惕然而恐勃然而兴也况饮食寤寐皆在吾君则又当思所以图惟报称朝夕匪懈之意自有不容己者矣君子以沈氏一举而众善集焉如此予虽未及登沈氏之堂拜庸庵于席末诗云乐只君子遐不黄耉尚请爲我赋之重爲吾庸庵颂也于是乎书正德四年歳在乙巳秋七月吉赐进士第正议大夫南京礼部右侍郎前翰林侍读学士经筵讲读官纂修防典西充马廷用撰
　　茂恩堂长洲沈林都宪所居在蛟龙浦上即今镬底潭也



</div>
    <div class="pagination">
<a href="吴都文粹续集_page22.html">上一页</a><span>...</span><a href="吴都文粹续集_page18.html">18</a><a href="吴都文粹续集_page19.html">19</a><a href="吴都文粹续集_page20.html">20</a><a href="吴都文粹续集_page21.html">21</a><a href="吴都文粹续集_page22.html">22</a><span class="current-page">23</span><a href="吴都文粹续集_page24.html">24</a><a href="吴都文粹续集_page25.html">25</a><a href="吴都文粹续集_page26.html">26</a><a href="吴都文粹续集_page27.html">27</a><a href="吴都文粹续集_page28.html">28</a><span>...</span><a href="吴都文粹续集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
