<!DOCTYPE html>
<html>
<head>
    <meta charset="UTF-8">
    <title>文选详注 - 第 24 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 24 页/共 153 页</h1>
    <div class="content">注「诸疏远属也」：案：「诸」下当有「赵」字，蒙恬列传文也。各本皆脱。陈云别本有「赵」字。
登鄣隧而遥望兮：袁本、茶陵本「鄣」作「障」。茶陵本有校语云善作「鄣」。案：注中「障」字三见，皆不作「鄣」，疑校语未是。
注「或为坠说文曰坠」：袁本、茶陵本二「坠」字皆作「墬」。案：「墬」是也。
注「圣文文帝也」：袁本、茶陵本无此五字，而所载五臣济注有之。案：此盖尤所见有也。
注「使南越王」：袁本、茶陵本无「王」字。

东征赋

大家集曰：子谷为陈留长，大家随至官，作东征赋。流别论曰：发洛至陈留，述所经历也。
东征赋
　　曹大家范晔后汉书曰：扶风曹世叔妻者，同郡班彪之女也，名昭，字惠姬。年十四，娉世叔。和帝数召入宫，令皇后、贵人师事焉，号曰大家。兄固修汉书，不终而死，大家续之。时马融受业于大家。
　　惟永初之有七兮，余随子乎东征。惟，是也。东观汉记曰：和帝年号永初。时孟春之吉日兮，撰良辰而将行。礼记曰：孟春之月，日在营室。郑玄礼记注曰：撰，犹择也。楚辞曰：吉日兮良辰。毛苌诗传曰：辰，时也。乃举趾而升舆兮，夕予宿乎偃师。左氏传曰：斗伯比曰：莫敖举趾高。杜预注曰：趾，足也。汉书，河南郡有偃师县，在洛阳东三十里。洛阳故事云：帝喾所都，后为西亳，即古之易亭。周、秦之世，为偃师，盘庚所迁处也。遂去故而就新兮，志怆悢而怀悲！楚辞曰：怆怳懭悢兮，去故而就新。
　　明发曙而不寐兮，心迟迟而有违。毛诗曰：明发不寐。又曰：行道迟迟，中心有违。酌罇酒以弛念兮，喟抑情而自非。汉书，东方朔曰：销忧者莫若酒。广雅曰：弛，绝也。尔雅曰：念，思也。谅不登樔而椓蠡兮，得不陈力而相追。登樔椓蠡，谓上古未有君臣，又无宫室，不知火化之时也。言信不能同于上古登樔而椓蠡，得不陈力就列而相追乎。礼记曰：昔者未有宫室，夏则居橧巢。韩子曰：上古之世，人民少而禽兽众，人不胜禽兽虫蛇，圣人作，构木为巢以群居，天下号曰有巢氏。民食果蓏蚌蛤，腥臊恶臭，圣人作，钻燧取火，以化腥臊，天下号曰燧人氏。郑玄周礼注曰：椓，击也。淮南子曰：古者人茹草饮水，食蠃蚌之肉。陈思王迁都赋曰：览干元之兆域兮，本人物乎上世，纷混沌而未分，与禽兽乎无别。椓蠡Template:!?而食疏，摭皮毛以自蔽。然陈思之言盖出于此也。尸子曰：卵生曰琢，胎生曰乳。琢与椓，蠡与蠃，古字通。蠡，力戈切。Template:!?，力兮切。蚌，蒲讲切。论语，子谓冉有曰：周任有言，陈力就列，不能者止。且从众而就列兮，听天命之所归。论语曰：吾从众。就列，已见上注。墨子曰：贫富治乱，固有天命，不可损益也。遵通衢之大道兮，求快捷方式欲从谁？楚辞曰：夫唯快捷方式以窘步。王逸曰：径，邪道也。乃遂往而徂逝兮，聊游目而遨魂！楚辞曰：忽反顾而游目。韩诗曰：聊乐我魂。薛君曰：魂，神也。
　　历七邑而观览兮，遭巩县之多艰。史记曰：秦庄襄王灭东、西周。徐广曰：周比亡之时，凡七县：河南、洛阳、谷城、平陆、偃师、巩、缑氏。汉书河南郡有巩县。楚辞曰：路修远以多艰。巩，居勇切。望河洛之交流兮，看成皋之旋门。郭璞曰：山海经注曰：洛水东至河南巩县入河。广雅曰：交，合也。汉书河南郡有成皋县。旋门，已见东京赋。成皋县，今虎牢是也。既免脱于峻崄兮，历荥阳而过卷。汉书，河南郡有荥阳县。应劭曰：卷，故虢国，今虢亭是也。卷，丘圆切。食原武之息足，宿阳武之桑间。汉书河南郡有原武县、阳武县。涉封丘而践路兮，慕京师而窃叹！汉书，陈留郡有封丘县。应劭曰：即春秋所谓败狄于长丘。史记曰：纣醢九侯，西伯闻之窃叹也。小人性之怀土兮，自书传而有焉。论语，子曰：君子怀德，小人怀土。孔安国曰：怀，安也。
　　遂进道而少前兮，得平丘之北边。家语曰：孔子适齐，驱而少前。汉书陈留郡有平丘县。入匡郭而追远兮，念夫子之厄勤。彼衰乱之无道兮，乃困畏乎圣人。论语，子畏于匡。又曰：慎终追远。史记曰：孔子将适陈，过匡，匡人闻之，以为鲁之阳虎。虎尝暴于匡人，匡人遂止孔子。怅容与而久驻兮，忘日夕而将昏。神女赋曰：时容与以微动。汉书，门卒谓韩延寿曰：明府久驻未出。苍颉篇曰：驻，主也。到长垣之境界，察农野之居民。汉书，陈留郡有长垣县也。睹蒲城之丘墟兮，生荆棘之榛榛。丘墟，已见上文。汉书，伍被曰：臣见宫中生荆棘。惕觉寤而顾问兮，想子路之威神。卫人嘉其勇义兮，讫于今而称云。长门赋曰：惕寤觉而无见。韩诗外传曰：周公无所顾问。史记徐广注曰：长垣县有匡城蒲乡。史记曰：子路为蒲邑大夫。论语，子曰：君子有勇而无义为乱。又曰：民到于今称之，称或为祠。蘧氏在城之东南兮，民亦尚其丘坟。蘧氏，蘧瑗也。陈留风俗传曰：长垣县有蘧乡，有蘧伯玉冢。广雅曰：坟，高也。春秋说题辞曰：丘者，墓也。唯令德为不朽兮，身既没而名存。毛诗曰：显显令德。左氏传，穆叔曰：太上有立德，此之谓不朽。论语曰：文王既没。
　　惟经典之所美兮，贵道德与仁贤。老子曰：莫不尊道而贵德。尹文子曰：亲疏系乎势利，不系乎不肖与仁贤也。吴札称多君子兮，其言信而有征。左氏传曰：吴季札适卫，说蘧瑗、史狗、史鳅、公子荆、公叔发，谓公子朝曰：卫多君子，未有患也。又叔向曰：君子之言信而有征。后衰微而遭患兮，遂陵迟而不兴。史记卫世家曰：成侯贬号曰侯。平侯子嗣君更贬号曰君。朝魏，魏杀怀君。至君角，秦二世废为庶人，卫绝祀。孙卿子曰：百仞之山，而竖子凭而游焉，陵迟故也。今夫世之陵迟亦久矣，而能使勿踰乎？汉书，刘向上书曰：周室多祸，遂陵夷不能复兴。王肃家语注曰：陵迟，犹陂陀也。知性命之在天，由力行而近仁。论语，子夏曰：死生有命，富贵有天。家语，孔子曰：形于一谓之性。王肃曰：人各受阴阳刚柔之性，故曰形于一也。命已见上文。礼记，子曰：好学近乎知，力行近乎仁。勉仰高而蹈景兮，尽忠恕而与人。毛诗曰：高山仰止，景行行止。论语，子贡问曰：有一言而终身行之者乎？子曰：其恕乎？己所不欲，勿施于人。老子曰：天道无亲，常与善人。好正直而不回兮，精诚通于明神。毛诗曰：靖恭尔位，好是正直，神之听之，介尔景福。又曰：求福不回。郑玄曰：不违先祖之道也。文子曰：精诚通于形，动气于天。庶灵祇之鉴照兮，佑贞良而辅信。楚辞曰：招贞良与明智。
　　乱曰：君子之思，必成文兮。盍各言志，慕古人兮。杨子法言曰：君子言则成文，动则成德。论语曰：颜渊、季路侍，子曰：盍各言尔志。先君行止，则有作兮。虽其不敏，敢不法兮。先君，谓彪也。有作，谓北征赋也。论语，颜渊曰：回虽不敏，请事斯语矣。贵贱贫富，不可求兮。正身履道，以俟时兮。论语，子曰：富而可求，虽执鞭之士，吾亦为之；如不可求，从吾所好。周易曰：履道坦坦。孙卿子曰：君子博学深谋，修身端行，以俟其时。修短之运，愚智同兮。靖恭委命，唯吉凶兮。靖恭，已见上注。鹖冠子曰：纵躯委命。敬慎无怠，思嗛约兮。清静少欲，师公绰兮。毛诗曰：敬慎威仪。尚书曰：无怠无荒。周易曰：人道恶盈而好谦。嗛与谦音义同，苦兼切。封禅书曰：上犹嗛让而未俞也。老子曰：清净为天下正。论语曰：子路问成人子曰：若公绰之不欲。马融曰：孟公绰也。
文选考异
注「曹世叔妻者」：袁本无「者」字。茶陵本脱此注。
注「名昭字惠姬」：袁本「惠」下有「班一名」三字。茶陵本脱此注。
注「和帝数召入宫」：袁本无「和」字。茶陵本脱此注。
注「吉日兮良辰」：案：「良辰」当作「辰良」，此亦引古不嫌语倒。各本皆非。
注「礼记曰」下至「夏则居橧巢」：袁本、茶陵本无此十四字。
注「郭璞曰山海经注曰」：陈云上「曰」字衍。各本皆伪。
历荥阳而过卷：袁本、茶陵本「卷」上有「武」字。案：二本非也。善引应劭曰「卷，故虢国」，不云「武卷」，唯五臣向注乃云「荥阳、武卷皆县名」。今考汉书地理志，河南郡有卷，无武卷，五臣读误本而望文为解耳。袁、茶陵不着善无「武」字校语，失之。唯尤本为未误。
涉封丘而践路兮：茶陵本云五臣有「兮」。袁本有。
注「驻主也」：陈云「主」疑「止」。各本皆伪。
注「丘墟」下至「臣见宫中生荆棘」：袁本、茶陵本无此十八字。
注「尹文子曰」：袁本、茶陵本无「尹」字。
注「成侯贬号曰侯」：袁本、茶陵本无下「侯」字。案：尤依世家校添。
注「平侯子嗣君更贬号曰君」：袁本、茶陵本无「子嗣君」三字。案：尤依世家校添。
注「朝魏」：案：「朝」上依世家当有「子怀君」三字。各本皆脱，尤亦失校添也。
注「精诚通于形」：袁本、茶陵本无「通」字。





文选卷第十
目录 [隐藏]
1 纪行下
1.1 西征赋
纪行下

西征赋

臧荣绪晋书曰：岳为长安令，作西征赋，述行历，论所经人物山水也。
西征赋
　　潘安仁岳，荥阳中牟人。晋惠元康二年，岳为长安令，因行役之感而作此赋。岳家在巩县东，故言西征。
　　岁次玄枵许乔，月旅蕤宾。丙丁统日，乙未御辰。岳伤弱子序曰：元康二年五月，余之长安。以历推之，元康二年，岁在壬子，乙未，五月十八日也。尔雅曰：太岁在子曰困敦。左氏传，梓慎曰：岁在星纪，而淫于玄枵。杜预曰：岁，岁星也。玄枵在子，虚危之次也。然玄枵，岁星所历；困敦，太岁所次。今论太岁而曰玄枵，疑误也。郑玄周礼注曰：旅，犹处也。礼记曰：仲夏之月，律中蕤宾。郑玄曰：中，犹应也。仲夏气至，则蕤宾律应也。吕氏春秋曰：仲夏，其日丙丁。高诱曰：丙丁，火日也。然夏为火德，故以丙丁统夏也。左氏传云：日月之会是谓辰，故以配日。杜预曰：一岁，日月十二会，所会谓之辰。配日，谓子丑配甲乙也，然其日值乙未也。郑玄礼记注曰：御，犹主也。潘子凭轼西征，自京徂秦。潘子，岳自谓也。冯衍扬节赋曰：冯子耕于郦山之阿。凭轼，已见魏都赋。尔雅曰：徂，往也。乃喟然叹曰：论语，夫子喟然叹曰：吾与点也。
　　古往今来，邈矣悠哉！寥廓惚恍，化一气而甄三才。寥廓惚恍，未分之貌也。鵩鸟赋曰：寥廓忽荒。列子曰：太易者，未见气也。易变而为一。又曰：一者，形变之始也。轻清者上为天，重浊者下为地，中和之气者为人。张湛曰：所谓易者，窈冥惚恍，不可变也。一气恃之而作化，故寄名变耳。甄，已见魏都赋。易曰：兼三才而两之。汉书音义曰：陶人作瓦器谓之甄。此三才者，天地人道。唯生与位，谓之大宝。周易曰：天地之大德曰生，圣人之大宝曰位。生有修短之命，位有通塞之遇。鬼神莫能要，圣智弗能豫。东征赋曰：修短之运，愚智同。通塞，犹穷达也。班固览海赋曰：运之修短，不豫期也。
　　当休明之盛世，托菲薄之陋质。左氏传，王孙满曰：德之休明。楚辞曰：质菲薄而无由。马融论语注曰：菲，薄也。纳旌弓于铉台，赞庶绩于帝室。臧荣绪晋书曰：岳弱冠辟太尉府掾。孟子曰：夫招士以旗，大夫以旌。左氏传，陈敬仲曰：诗云，翘翘车乘，招我以弓。周易曰：鼎金铉。郑玄曰：金铉，喻明道能举君之官职也。郑玄尚书注曰：鼎，三公象也。春秋汉含孳曰：三公在天，法三台也。尚书曰：庶绩其凝。应劭汉官仪曰：帝室，犹言王室者也。嗟鄙夫之常累，固既得而患失。无柳季之直道，佐士师而一黜。臧荣绪晋书曰：岳迁廷尉平，为公事免官。论语，子曰：鄙夫不可与事君，其未得之，患得之；既得之，患失之。又曰：柳下惠为士师，三黜。人曰：子未可以去乎？曰：直道而事人，焉往而不三黜。
　　武皇忽其升遐，八音遏于四海。臧荣绪晋书武纪曰：帝讳炎，字世安，崩，谥曰武。礼记曰：天王崩，告丧曰：天王登遐。尚书曰：帝乃徂落，三载，四海遏密八音。孔安国尚书传曰：遏，绝；密，静也。天子寝于谅闇，百官听于冢宰。臧荣绪晋书惠纪曰：帝讳衷，字正度。武帝崩，太子即皇帝位。礼记曰：高宗谅闇，三年不言。干宝晋纪曰：杨骏为太傅，百官总己以听于骏。尚书曰：百官总己，以听于冢宰。彼负荷之殊重，虽伊周其犹殆。伊尹之相太甲，致桐宫之师；周旦之辅成王，有流言之谤。左氏传曰：子产曰：其父析薪，其子弗克负荷。尔雅曰：殆，危也。窥七贵于汉庭，诪一姓之或在？七姓，谓吕、霍、上官、赵、丁、傅、王也。庾亮表曰：向使西京七族，皆非姻党。从而悉全，决不尽败。声类曰：诪，亦畴字也。尔雅曰：畴，谁也。无危明以安位，祇居逼以示专。陷乱逆以受戮，匪祸降之自天。言无见危之明以安其位，秖为逼主以示己专也。干宝晋纪曰：骏被诛。礼记曰：明于顺，然后能守危。郑玄曰：能守自危之道。周易曰：危者，安其位者也。毛诗曰：乱匪降自天，生自妇人。孔随时以行藏，蘧与国而舒卷。苟蔽微以缪章，患过辟之未远。言孔、蘧有知微知章之鉴，故随否泰而行藏，与治乱而舒卷。中庸之流，苟蔽缪于斯术，故患此过常之辟，未远其身也。周易曰：随时之义大矣哉！论语，子谓颜渊曰：用之则行，舍之则藏，唯我与尔有是夫！又曰：君子哉蘧伯玉。邦有道，则仕；邦无道，可卷而怀之。周易注曰：君子知微谓幽昧，知章谓明显也。尔雅曰：辟，罪。未远，不离其身也。辟，匹亦切。悟山潜之逸士，卓长往而不反。班固汉书，赞曰：山林之士，往而不能反。陋吾人之拘挛，飘萍浮而蓬转。言己阙行藏之明，而有蔽缪之累，故悟山潜之为是，陋拘挛之寔非。谢承后汉书，郑玄戒子书曰：黄巾为害，萍浮南北。东观汉记，太史官曰：票骇蓬转，因遇际会。寮位儡其隆替，名节漼以隳落。危素卵之累壳，甚玄燕之巢幕。心战惧以兢悚，如临深而履薄。说文曰：儡，坏败之貌，洛罪切。漼亦坏貌，七罪切。累卵，已见魏都赋。左氏传，吴公子札曰：夫子在此，犹燕巢幕上也。杜预曰：夫子，孙文子也。毛诗曰：战战兢兢，如临深渊，如履薄冰。壳，苦角切。夕获归于都外，宵未中而难作。王隐晋书曰：潘岳为杨骏府主簿，骏被诛日，岳取急，对人朱振代夷三族。匪择木以栖集，尠林焚而鸟存。择木，已见魏都赋。尔雅曰：尠，寡也。遭千载之嘉会，皇合德于乾坤。圣主得贤臣颂曰：上下欢然交欣，千载一会。周易曰：亨者，嘉之会也。乾坤，天地也。张超宣尼颂曰：合量乾坤。周易曰：大人者，与天地合其德。弛秋霜之严威，流春泽之渥恩。韦昭汉书注曰：弛，废也。荀悦申鉴曰：人主怒如秋霜。汉书，孙宝敕侯文曰：今鹰隼始击，当从天气取奸恶，以成严霜之威。古□长歌行曰：阳春布德泽，万物生光辉。洞箫赋曰：蒙圣主之渥恩。甄大义以明责，反初服于私门。宋均尚书纬注曰：甄，表也。楚辞曰：进不入以离尤兮，退将复修吾初服。战国策，苏子说魏王曰：破公家而成私门。
　　皇鉴揆余之忠诚，俄命余以末班。末班，谓长安令也。楚辞曰：皇鉴揆余于初度。何休公羊传注曰：俄者，须臾之间。牧疲人于西夏，携老幼而入关。周礼曰：以嘉石平疲民。陈思王述征赋曰：恨西夏之不纲。战国策曰：薛人携老幼迎孟尝君道中。丘去鲁而顾叹，季过沛而涕零。伊故乡之可怀，疚圣达之幽情。韩诗外传曰：孔子去鲁，迟迟乎其行也。汉书曰：上过沛，留，置酒沛宫，乃起舞，忼慷伤怀，泣下数行，谓沛父老曰：游子悲故乡。尔雅曰：疚，病也。舞赋曰：幽情形而外扬。矧匹夫之安土，邈投身于镐京。尔雅曰：矧，况也。汉书，元帝诏曰：安土重迁，黎人之性。毛诗序曰：王居镐京。犹犬马之恋主，窃托慕于阙庭。曹植责躬表曰：不胜犬马恋主之情。东都赋曰：阙庭神丽。眷巩洛而掩涕，思缠绵于坟茔。巩、洛，二县名也。河南郡图经曰：潘岳父冢，巩县西南三十五里。楚辞曰：长太息以掩涕。张升与任彦坚书曰：缠绵恩好，庶蹈高踪。汉书音义，如淳曰：茔，冢田也，音营。
　　尔乃越平乐，过街邮。秣马皋门，税驾西周。平乐，馆名也。郦善长水经注曰：梓泽西，有一原，古旧亭处，即街邮也。石卷渎口，高三丈，谓之皋门桥。左氏传曰：秣马利兵。毛苌诗曰：秣，粟也。韩子曰：卫灵公至濮水之上，税马而牧。法言曰：仲尼之驾，税矣。李轨曰：税，舍也，失锐切。西周，见下注解远矣姬德，兴自高辛。思文后稷，厥初生民。率西水浒，化流岐豳。祚隆昌发，旧邦惟新。左氏传，刘子曰：美哉禹功，明德远矣。史记曰：帝喾高辛者，黄帝曾孙也。姜嫄为帝喾元妃，生弃，号曰后稷，别姓姬氏。毛诗曰：思文后稷，克配彼天。又曰：厥初生人，时维姜嫄。又曰：古公亶父，来朝走马，率西水浒，至于岐下。史记曰：后稷之孙庆节立国于邠。后古公为戎狄攻之，遂去邠，止于岐下。公季卒，子昌立，曰文王。文王崩，太子发立，是为武王。毛诗曰：周虽旧邦，其命惟新。俈与喾同。邠与豳同。旋牧野而历兹，愈守柔以执竞。尚书曰：武王与受战于牧野。兹，此也，谓此周也。北征赋曰：騑迟迟兮历兹。老子曰：守柔曰强。毛诗曰：执竞武王，无竞维烈。郑玄曰：竞，强也。能材强道者，惟有武王尔。夜申旦而不寐，忧天保之未定。楚辞曰：独申旦而不寐。史记曰：武王望商邑，至于周，自夜不寐。周公旦曰：曷为不寐？王曰：我未定天保，何暇寐也。惟泰山其犹危，祀八百而余庆。言武王灭商，虽有泰山之固，尚以为危，故能载祀八百，犹有余庆也。郭璞尔雅注曰：惟，发语辞也。战国策，吕不韦曰：周凡三十七王，八百六十七年。然今言八百，举全数也。周易曰：积善之家，必有余庆。鉴亡王之骄淫，窜南巢以投命。坐积薪以待然，方指日而比盛。亡王，谓桀也。言武王居安而虑危，而桀处险而逾泰也。尚书曰：成汤放桀于南巢。范晔后汉书，赵壹曰：奚异涉海之失柂，坐积薪而待然。尚书大传曰：伊尹入告于王曰：大命之去有日矣。王曰：天之有日，犹吾之有人，日有亡哉？日亡吾亦亡。郑玄曰：自比于天，言常在也。比于日，言去复来也。人度量之乖舛，何相越之辽迥！人，谓武王与桀也。安危异情，故曰乖舛也。喻巴蜀檄曰：人之度量相越，岂不远哉！乖舛，不齐也。尔雅曰：迥，远也。今协韵，为呼瞑切。
　　考土中于斯邑，成建都而营筑。既定鼎于郏鄏，遂钻龟而启繇。尚书曰：成王欲宅洛邑，周公曰：王来绍上帝，自复于土中。毛诗曰：考卜惟王。郑玄曰：考，稽也。东都赋曰：建都河、洛。左氏传曰：王孙满曰：成王定鼎于郏鄏，卜世三十，卜年七百。杜预左氏传注曰：繇，卜兆辞也。平失道而来迁，繄二国而是佑。史记曰：平王东迁于雒邑。二国，晋、郑也。左氏传，桓公曰：我周之东迁，晋、郑焉依？杜预左氏传注曰：繄，语助也。岂时王之无僻？赖先哲以长懋。言周末之王，岂无邪僻之行，但赖前圣之德，所以长茂也。左传，韩厥曰：三代之令王，皆数百年保天之禄，夫岂无僻王，赖前喆以免也。汉书策诏曰：大禹能亡失德，夏以长懋。说文曰：懋，盛也。望圉北之两门，感虢郑之纳惠。讨子颓之乐祸，尤阙西之效戾。言郑伯以子颓乐及遍舞为乐祸而讨之。既尤之矣，及乎享王阙西，备乐，是乃效其为戾也。左氏传曰：初王姚嬖于庄王，生子颓。子颓有宠。及惠王即位，卫师、燕师伐周，立子颓。享五大夫，乐及遍舞。郑伯闻之，见虢叔曰：寡人闻之，哀乐失时，殃咎必至。今王子颓歌舞不倦，乐祸也，盍纳王乎？虢公曰：寡人之愿也，同伐王城。郑伯将王自圉门入，虢叔自北门入，杀子颓。郑伯享王于阙西辟，乐备。原伯曰：郑伯效尤，其亦将有咎。包咸论语注曰：尤，过也。尔雅曰：戾，罪也。重戮带以定襄，弘大顺以霸世。左氏传曰：太叔带以狄师伐周，襄王出，适郑。晋侯迎王，王入于城，取太叔于温，杀之。郑玄毛诗笺曰：弘，广也。重，晋文侯重耳。灵壅川以止斗，晋演义以献说。国语曰：灵王二十二年，谷、洛二水斗，欲毁王宫。王欲壅之，太子晋谏曰：不可。晋闻古之长人，不隳山，不防川。今吾执政实有所辟，而祸夫二川之神。贾逵曰：斗者，两会似于斗。小雅曰：演，广远也。咨景悼以迄丐，政凌迟而弥季。俾庶朝之构逆，历两王而干位。孔安国尚书传曰：咨，嗟也。左氏传曰：王子朝有宠于景王。王崩，子朝因旧官之丧职秩者以作乱。单子逆悼王于庄宫以归，子朝奔京。王子猛卒，敬王即位。王子朝入于尹。刘子以王如刘，王子朝入于王城。单子如晋告急，晋智跞帅师纳王。子朝奔楚。王人杀子朝于楚。杜预曰：悼，王子猛也。敬，王子猛母弟子丐也。贾逵国语注曰：子朝，景王之长庶子也。尔雅曰：迄，至也。呼乞切。丐，音盖。毛诗序曰：礼义凌迟。左氏传，晏子曰：此季世也。毛诗曰：我日构祸。毛苌曰：构，成也。左氏传，卫彪奚曰：魏子干位，以令大事。踰十叶以逮赧，邦分崩而为二。竟横噬于虎口，输文武之神器。史记曰：景王崩，子悼王立。崩，弟敬王立。崩，子元王立。崩，子定王立。崩，子哀王立。弟杀哀王自立为思王。弟杀思王自立为考王。崩，子威烈王立。崩，子安王立。崩，子烈王立。崩，弟立为显王。崩，子慎靓王立。崩，子赧王立。东、西周分治，王赧徙都西周。初，考王封其弟于河南。桓公卒，威公立。卒，子惠公立，乃封其少子于巩，以奉王，号东周惠公。秦庄襄王灭东、西周。尔雅曰：逮，及也。论语，子曰：邦分崩离析。虎口，喻秦也。汉书曰：秦二世拜叔孙通为博士，通出曰：我几不免虎口。老子曰：天下神器，不可为也，为者败之。
　　澡孝水而濯缨，嘉美名之在兹。澡，水经注作济。字林曰：孝水，在河南郡。郦元曰：在河南城西十余里。楚辞曰：沧浪之水清，可以濯吾缨。毛苌诗传曰：濯，涤也。夭赤子于新安，坎路侧而瘗之。亭有千秋之号，子无七旬之期。虽勉励于延吴，实潜恸乎余慈。伤弱子序曰：三月壬寅，弱子生。五月之长安。壬寅，次于新安之千秋亭。甲辰而弱子夭，乙巳瘗于亭东。广雅曰：夭，折也。书曰：若保赤子。字书曰：瘗，埋也，猗例切。礼记曰：延陵季子适齐，于其反也，其长子死，葬于嬴、博之间，其坎深不至于泉。列子曰：魏有东门吴者，子死而不忧。其相室曰：公之爱子也，天下无有。子死而不忧者，何也？东门吴曰：吾尝无子之时，不忧。今子死，乃与向无子时同，吾奚忧也？战国策以吴为吾。
　　眄山川以怀古，怅揽辔于中涂。虐项氏之肆暴，坑降卒之无辜。激秦人以归德，成刘后之来苏。事回泬而好还，卒宗灭而身屠。东都赋曰：慨长思而怀古。楚辞曰：揽騑辔而下节。杜预左氏传注曰：肆，极也。史记曰：章邯降项王，秦吏卒多窃言曰：今能入关破秦，大善；即不能，秦必尽诛吾父母妻子。诸将闻其计，以告项羽。于是楚军夜击，坑秦卒二十余万新安城南。后羽败垓下，至乌江自刭。尚书曰：后来其苏。韩诗曰：谋猷回泬。薛君曰：回，邪僻也。老子曰：其事好还。
　　经渑池而长想，停余车而不进。汉书弘农郡有渑池县。舞赋曰：远思长想。秦虎狼之强国，赵侵弱之余烬。超入险而高会，杖命世之英蔺。战国策，楚王曰：秦，虎狼之国也。左氏传，齐宾媚人曰：请收合余烬，背城借一。杜预曰：烬，火余之木也。高会，已见吴都赋。孟子曰：五百年必有王者兴，其间必有命世者。广雅曰：命，名也。李陵书曰：命世之才。耻东瑟之偏鼓，提西缶而接刃。辱十城之虚寿，奄咸阳以取儁。史记曰：赵王与秦王会于渑池，秦王曰：寡人闻赵王好音，请奏瑟。赵王鼓瑟。相如前曰：赵王窃闻秦王善为秦声，请奏缶。秦王怒，不许。相如曰：请得以颈血溅大王矣。左右欲刃相如，相如叱之，皆靡。秦王不怿，为一击缶。秦之群臣请以赵十五城为秦王寿。蔺相如亦曰：请以秦咸阳为赵王寿。秦王终不能加胜于赵。尔雅曰：盎谓之缶。吕氏春秋曰：兵不接刃，而人人服化。说文曰：奄，覆也。取儁，自取雄儁也。出申威于河外，何猛气之咆勃。入屈节于廉公，若四体之无骨。河外，谓之渑池。史记曰：秦王使使告赵王为好会于西河外渑池。咆勃，怒貌也。史记曰：廉颇曰：我为赵将，有攻城野战之功，而蔺相如徒以口舌为劳，而位居我上。我见相如，必辱之。相如出，见廉颇，引车避匿。荀悦申鉴曰：高祖申威于秦、项。宋玉笛赋曰：悲猛气兮飘疾。家语，子夏曰：今夫子欲屈节以救父母之国。论语，丈人曰：四体不勤。尸子曰：徐偃王有筋而无骨也。处智勇之渊伟，方鄙吝之忿悁。虽改日而易岁，无等级以寄言。智勇，相如也。忿悁，廉颇也。言以相如之比廉颇，虽以一日之促，方一岁之永，犹未足以寄言。言相去远也。史记，缪贤曰：臣舍人蔺相如，勇士，有智谋。太史公曰：其处智勇，可谓兼之矣。范晔后汉书，陈蕃曰：鄙吝之萌，复存乎心。战国策，张仪曰：秦忿悁含怒之日久也。
　　当光武之蒙尘，致王诛于赤眉。异奉辞以伐罪，初垂翅于回溪。不尤眚以掩德，终奋翼而高挥。东观汉记曰：冯异，字公孙，拜为征西将军，与赤眉相距。上命诸将士屯渑池，为赤眉所乘，反走，上回溪阪。异复合兵追击，大破之殽底。玺书劳异曰：垂翅回溪，奋翼渑池。左氏传，臧文仲曰：天子蒙尘于外。东都赋曰：天人致诛。东观汉记曰：樊崇欲与王莽战，恐其众与莽兵乱，乃皆朱其眉，以相别识，由是号曰赤眉。尚书曰：奉辞伐罪。左传，秦穆公曰：吾不以一眚掩大德。西京赋曰：游鷮高翚。薛综曰：翚，飞也。挥与翚古字通。建佐命之元勋，振皇纲而更维。佐命，已见西都赋。答宾戏曰：廓帝弦，恢皇纲。郑玄周礼注曰：维，犹连结也。
　　登崤阪之威夷，仰崇岭之嵯峨。韩诗曰：周道威夷。薛君曰：威夷，险也。嵯峨，已见上文。皋记坟于南陵，文违风于北阿。蹇哭孟以审败，襄墨缞以授戈。曾只轮之不反，??三帅以济河。左氏传曰：秦穆公召孟明、西乞、白乙，使出师袭郑。蹇叔之子与师，哭而送之曰：晋人御师必于殽。殽有二陵焉，其南陵，夏后皋之墓也；其北陵，文王之所避风雨也。必死是间，余收尔骨焉。秦师还，晋文公子墨缞绖败秦师于殽，获百里孟明视、西乞术、白乙丙以归。文嬴请三帅，公许之。杜预曰：公未葬，故襄公称子。公羊传曰：晋人败秦师于殽，匹马只轮而无反者。值庸主之矜愎，殆肆叔于朝市。任好绰其余裕，独引过以归己。明三败而不黜，卒陵晋以雪耻。岂虚名之可立，良致霸其有以。言若值庸主，矜而愎谏，殆戮三帅，陈之市朝，而赖任好绰然宽裕，故直引过而归诸己。尔雅曰：庸，常也。郑玄礼记注曰：矜，自尊大也。左氏传曰：庆郑曰：愎谏违卜。杜预曰：愎，戾也。论语，子服景伯曰：吾力犹能肆诸市朝。郑玄曰：陈其尸曰肆。史记，秦缪公曰任好。孟子曰：吾进退岂不绰然有余裕哉？左氏传曰：秦伯不废孟明，曰：孤之罪也。又曰：秦孟明视伐晋，晋侯御之，战于彭衙，秦师败绩。又曰：晋先且居伐秦，取汪、彭衙而还，以报彭衙之役，斯三败矣。又曰：秦伯伐晋，取王官及郊，晋人不出，封殽尸而还，遂霸西戎，用孟明也。然止二败，言三，未详。史记，秦穆公谓三将曰：子其悉雪耻。古诗曰：虚名复何益。楚辞曰：名不可以伪立。毛诗曰：何其久也，必有以也。郑玄曰：必以有功德也。卒或为杂，非也。
　　降曲崤而怜虢，托与国于亡虞。贪诱赂以卖邻，不及腊而就拘。垂棘反于故府，屈产服于晋舆。德不建而民无援，仲雍之祀忽诸。刘澄之地理书曰：肴有纯石，或谓石肴。如淳汉书注曰：相与友善为与国。与，党与也。左氏传曰：晋荀息请以屈产之乘，垂棘之璧，假道于虞以伐虢，虞公许之。宫之奇曰：虞不腊矣。晋灭虢，虢公丑奔京师，还馆于虞，遂袭虞，灭之。谷梁传曰：后晋举虞，荀息牵马操璧而前曰：璧犹是，马齿加长矣。燕丹子，夏扶曰：马无服舆之伎，则未可与决良。左氏传曰：臧文仲闻六与蓼灭，曰：皋陶庭坚，不祀忽诸，德之不建，人之无援，哀哉！杜预曰：忽然而亡也。史记曰：武王求仲雍之后，得虞仲，封于周之北，故夏墟之地。
　　我徂安阳，言陟陕郛。行乎漫渎之口，憩乎曹阳之墟。汉书，弘农郡有陕县。郦善长水经注曰：橐水出橐山，北流出谷，谓之漫涧。与安阳溪水合，又西经陕县故城南，又合一水，谓之渎谷水。漫涧水北有逆旅亭，谓之漫口客舍。弘农郡图经曰：曹阳，桃林县东十二里。美哉邈乎！兹土之旧也，固乃周邵之所分，二南之所交。麟趾信于关雎，驺虞应乎鹊巢。公羊传曰：自陕以东，周公主之；自陕以西，召公主之。毛诗序曰：关雎、麟趾之化，王者之风也，故系之周公。鹊巢、驺虞之德，诸侯之风也，故系之邵公。周南、邵南，正始之道，王化之基。
　　愍汉氏之剥乱，朝流亡以离析。卓滔天以大涤，劫宫庙而迁迹。俾万乘之盛尊，降遥思于征役。顾请旋于傕泛，既获许而中惕。追皇驾而骤战，望玉辂而纵镝。魏志曰：董卓，字仲颖，陇西人，为相国。卓以山东豪杰并起，乃徙天子都长安，燔烧洛阳宫室。卓至西京，吕布诛卓。卓将李傕、郭泛擅朝政。傕质天子于营。傕将杨奉叛傕，傕众稍衰，天子乃得出，至新丰。杨奉、董承以天子还洛阳。傕、泛悔遣天子，复相与追及天子于弘农之曹阳，大战，奉兵败。左氏传，子朝曰：单旗、刘狄，剥乱天下。毛诗曰：民卒流亡。离析，已见上注。孔安国尚书传曰：涤，除也。左氏传，晋赵括谓楚曰：寡君使群臣迁大国之迹于郑。淮南子曰：虽有盛尊之亲。万乘，已见上文。痛百寮之勤王，咸毕力以致死。分身首于锋刃，洞胸腋以流矢。有褰裳以投岸，或攘袂以赴水。伤桴檝之褊小，撮舟中而掬指。华峤后汉书曰：李傕等大战弘农，百官士卒死者不可胜数。董承率众击傕，大破之，乘舆乃得进。承先具舟船，帝以绢挽而下，余人匍匐岸侧，或自投死。范晔后汉书，献帝下登船，诸不得渡者皆争攀船，船上人刃擽其指，舟中之指可掬。左氏传，狐偃曰：求诸侯莫如勤王。东观汉记，太史曰：忠臣毕力。尉缭子曰：未有不能得其力而致其死。北征赋曰：首身分而不寤。子虚赋曰：洞胸达腋。礼记曰：流矢在白肉。毛诗曰：褰裳涉洧。又曰：攘袂而兴。左氏传曰：晋中军、下军争舟，舟中之指可掬。
　　升曲沃而惆怅，惜兆乱而兄替。枝末大而本披，都偶国而祸结。左氏传曰：晋穆侯之夫人姜氏，以条之役生太子，命之曰仇；其弟以千亩之战生，命之曰成师。师服曰：今君命太子曰仇，弟曰成师，始兆乱矣。兄其替乎？复封桓叔于曲沃。师服曰：吾闻国家之立也，本大而末小，是以能固。天子建国，诸侯立家。今晋，甸侯也，本既弱矣，其能久乎？后曲沃庄伯伐翼，杀孝侯。曲沃武公伐翼，获翼侯。然孝侯、翼侯，仇之后也；庄伯、武公，桓叔、成师之后也。翼、晋都也。曲沃在河东闻喜县。郦善长水经注曰：春秋，晋侯使詹嘉守桃林之塞，处此以备秦，时以曲沃之官守之，故有曲沃之名。然此曲沃在西，因彼曲沃而得名。今因名而说彼。楚辞曰：惆怅而私自怜。尔雅曰：替，废也。左氏传，申无宇曰：末大必折。汉书曰：田蚡曰：枝大于干，胫大于股，不折必披。或云：枝本大而末披。左氏传，辛伯曰：大都偶国，乱之本也。臧札飘其高厉，委曹吴而成节。何庄武之无耻，徒利开而义闭！左氏传曰：吴子诸樊将立季札，季札辞曰：曹宣公之卒也，诸侯与曹人不义曹君，将立子臧，子臧去之，遂不为也，以成曹君。君子曰：能守节矣。君，义嗣也，谁敢奸君？有国非吾节也。札虽不才，愿附于子臧，以无失节。王逸楚辞注曰：委，弃也。范晔后汉书，李固奏记梁商曰：夫义路闭则利门开，利门开则义路闭。蹑函谷之重阻，看天险之衿带。迹诸侯之勇怯，筭嬴氏之利害。广雅曰：蹑，履也。函谷，已见西都赋。鹦鹉赋曰：崎岖重阻。周易曰：天险不可升也。险，山川丘陵。衿带，已见上文。孙卿子曰：勇怯，势也。或开关以延敌，竞遯逃以奔窜。言其利也。过秦论曰：诸侯以百万之众，叩关而攻秦，秦人开关延敌。九国之师遯逃而不敢进也。有噤门而莫启，不窥兵于山外。言其害也。战国策，范雎谓秦王曰：秦今反闭关而不敢窥兵于山东者，穰侯为国谋不忠，大王计有所失也。楚辞曰：噤闭而不言。然噤亦闭也。噤，巨荫切。连鸡互而不栖，小国合而成大。言小国异乎连鸡也。战国策，秦惠王谓寒泉子曰：苏秦约于诸侯，诸侯之不可一，犹连鸡之不能俱止栖亦明矣。岂地势之安危，信人事之否泰！言崤、函之险，未尝暂改，或开关延敌，或噤门莫启，明此不徒在地势，亦由在人也。汤曰：吾欲因其地势所有而敌之。否、泰，周易二卦名也。周易曰：泰，上下交而其志同也；否，上下不交而天下无邦。
　　汉六叶而拓畿，县弘农而远关。六叶，武帝也。难蜀父老曰：德茂存乎六世。应劭汉书注曰：拓，广也。汉书，元鼎三年，徙函谷关于新安，以故关为弘农县也。厌紫极之闲敞，甘微行以游盘。长傲宾于柏谷，妻睹貌而献餐。畴匹妇其已泰，胡厥夫之缪官！紫极，星名。王者为宫以象之。曹植上表曰：情注于皇居，心在乎紫极。南都赋曰：体爽垲以闲敞。苍颉篇曰：敞，高显也。汉武帝故事曰：帝即位，为微行，尝至柏谷，夜投亭长宿。亭长不纳，乃宿逆旅。逆旅翁要少年十余人，皆持弓矢刀剑，令主人妪出遇客。妇谓其翁曰：吾观此丈夫，非常人也。且有备，不可图也。天寒，妪酌酒，多与其夫。夫醉，妪自缚其夫。诸少年皆走。妪出谢客，杀鸡作食。平旦上去。还宫，乃召逆旅夫妻见之，赐妪金千斤，擢其夫为羽林郎。畴，犹詶也。昔明王之巡幸，固清道而后往。惧衔橜之或变，峻徒御以诛赏。东观汉记曰：西巡幸长安，司马相如上疏曰：夫清道而后行，犹将有衔橜之变。汉书音义，张揖曰：衔，勒也。司马彪庄子注曰：橜，騑马口中长衔也。橜，巨月切。淮南子曰：陗法刻刑。许慎曰：陗，峻也。毛诗曰：徒御不惊。彼白龙之鱼服，挂豫且之密网。轻帝重于天下，奚斯渐之可长？白龙，已见东京赋，帝重，帝位之重也。言轻帝位之重于天下，此乃陵上之渐，何可长乎。吊戾园于湖邑，谅遭世之巫蛊。探隐伏于难明，委谗贼之赵虏。加显戮于储贰，绝肌肤而不顾。作归来之悲台，徒望思其何补？汉书曰：戾太子据与江充有隙。会巫蛊事起，充遂至太子宫，掘得桐木人。太子无以自明，乃斩江充。与丞相刘屈牦战，兵败，东至湖邑，自缢而死。车千秋讼太子冤。上怜太子无辜，乃作思子宫，为归来望思之台于湖。宣帝即位，谥曰戾，以湖邑阌乡为戾园。又太子骂充曰：赵虏乃乱吾父子也。苍颉篇曰：委，任也。尚书，王曰：弗迪有显戮。汉书，疏广曰：太子，国储副君。宋均元命苞注曰：储君，副主。言设以待之。王命论曰：高四皓之名，刻肌肤之爱。幽通赋曰：虽覆醢其何补？
　　纷吾既迈此全节，又继之以盘桓。问休牛之故林，感征名于桃园。言吾纷然行此全节之野，又继之以盘桓而不前。楚辞曰：纷吾乘兮玄云。北征赋曰：纷吾去此旧都，騑迟迟而历兹。尔雅曰：迈，行也。全节，即汉书全鸠里，戾太子死处。图经曰：全节，阌乡县东十里鸠涧西。广雅曰：盘桓，不进也。周易曰：初九，盘桓。尚书武成曰：放牛于桃林之野，示天下弗服。东征记曰：全节，地名，其西名桃原，古之桃林也。发阌乡而警策，愬黄巷以济潼。眺华岳之阴崖，觌高掌之遗踪。汉书，湖，县名，今虢州阆乡、湖城二县皆其地也。曹子建应诏诗曰：仆夫警策。郑玄周礼注曰：警，敕戒之也。薛综西京赋注曰：愬，向也。愬与溯古字通。献帝春秋曰：兴平二年十一月丙寅，车驾东行，到黄巷亭；庚午到弘农。述征记曰：河自关北东流，水侧有阪，谓之黄巷阪。雍州图经曰：潼水在华阴县界。水经曰：北流注河。西京赋曰：缀以二华，巨灵赑屃，高掌远跖，以流河曲。阌，音闻。忆江使之反璧，告亡期于祖龙。史记曰：秦始皇帝三十六年，郑使者从关东来，至华阴之野，有持与使者璧曰：为我遗镐池君。因言曰：明年祖龙死。置璧而去，忽不见。始皇使人视璧，乃二十八年渡江所沈璧也。苏林曰：祖，始也；龙，人君之象。谓始皇也。不语怪以征异，我闻之于孔公。论语曰：子不语怪力乱神。
　　愠韩马之大憝，阻关谷以称乱。何晏论语注曰：愠，怒也。魏志曰：建安十六年，关中诸将马超、韩遂等反。超等屯潼关。尚书曰：元恶大憝。孔安国曰：憝，恶也。杜预左氏传注曰：阻，恃也。关、谷，潼关、函谷也。尚书曰：敢行称乱。孔安国曰：称，举也。魏武赫以霆震，奉义辞以伐叛。彼虽众其焉用，故制胜于庙筭。魏志曰：曹公西征，与超等夹关为战，大破之。尚书曰：奉辞伐罪。左氏传，随武子曰：伐叛，刑也；柔服，德也。又屈完曰：虽君之众，无所用之。孙子曰：水因地而制行，兵因敌而制胜。又曰：夫未战而庙胜，得筭之多者也。汉书，杨雄即赵充国图画而颂之曰：料敌制胜。砰扬桴以振尘，繣瓦解而冰泮。超遂遁而奔狄，甲卒化为京观。字书曰：砰，大声也。魏志曰：韩遂、马超走凉州。楚辞曰：扬桴兮拊鼓。左氏传曰：援枹而鼓。说文曰：枹，鼓椎也。东观汉记，冯衍说吴汉曰：得道之兵，鼓不振尘。郑玄礼记注曰：振，动也。繣，破声也，呼麦切。春秋运斗枢曰：不能宣德，天下瓦解。汉书曰：徐乐上书曰：何谓瓦解？吴、楚、齐、赵之兵是也。当此之时，安土乐俗之人众，故诸侯无境外之助，此之谓瓦解。淮南子曰：冰泮而农桑起。左氏传，潘党曰：君盍收晋尸以为京观。杜预曰：积尸封土其上，谓之京观。砰，普耕切。
　　倦狭路之迫隘，轨踦??以低仰。倦，极也。司马相如大人赋曰：区中之隘狭。广雅曰：踦??，倾侧也。蹈秦郊而始辟，豁爽垲以宏壮。黄壤千里，沃野弥望。华实纷敷，桑麻条畅。班固高纪述曰：粤蹈秦郊。尚书曰：雍州，厥土惟黄壤。杜笃论都赋曰：沃野千里，原隰弥望，保植五谷，桑麻条畅。春秋文耀钩曰：春致其时，华实乃荣。洞箫赋曰：标纷敷以扶疏。广雅曰：畅，长也。邪界褒斜，右滨汧陇，褒、斜、汧、陇，并已见上文。宝鸡前鸣，甘泉后涌。宝鸡、甘泉，并已见上文。面终南而背云阳，跨平原而连嶓冢。汉书，武功山有太一，古文以为终南。此赋下云太一，明与终南别山。西京赋曰：于前则终南、太一。二山明矣。汉书，左冯翊有云阳县。西京赋曰：后则高陵、平原。又曰：连岗乎嶓冢。九嵕嶻??，太一巃嵷。并已见上文。吐清风之飂戾，纳归云之郁蓊。孔丛子，孔子曰：夫山者，兴吐风云，以通乎天地之间。四子讲德论曰：虎啸而风寥戾。思玄赋曰：冯归云而遐逝。楚辞曰：望溪谷兮滃郁。南有玄灞素浐，汤井温谷。玄、素，水色也。灞、浐，二水名也。楚辞曰：临沅、湘之玄渊。又曰：舍素水而蒙深。汤井，温汤也。雍州图曰：温汤在新丰县界。温谷，即温泉也。雍州图曰：温泉在蓝田县界。北有清渭浊泾，兰池周曲。毛苌诗传曰：泾、渭相入而清浊异。三辅黄图曰：兰池观在城外。长安图曰：周氏曲，咸阳县东南三十里，今名周氏陂，陂南一里，汉有兰池宫。浸决郑白之渠，漕引淮海之粟。郑玄周礼注曰：浸者，可以为陂灌溉者。郑白，已见上文。西都赋曰：通沟大漕，控引淮、湖，与海通波也。林茂有鄠之竹，山挺蓝田之玉。并已见上文。班述陆海珍藏，张叙神皋隩区。此西宾所以言于东主，安处所以听于凭虚也，可不谓然乎？西都赋曰：陆海珍藏。西京赋曰：寔惟地之奥区神皋。
　　劲松彰于岁寒，贞臣见于国危。论语，子曰：岁寒然后知松柏之后凋。老子曰：国家昏乱有贞臣。入郑都而抵掌，义桓友之忠规。竭股肱于昏主，赴涂炭而不移。世善职于司徒，缁衣獘而改为。史记曰：郑桓公友者，周厉王少子也。犬戎杀幽王于郦山下，并杀桓公。郑人共立其子为武公。抵掌，已见蜀都赋。左氏传，荀息曰：竭其股肱之力。尚书，帝曰：臣作股肱。又曰：民坠涂炭。毛诗序曰：缁衣，美武公也。父于并为周司徒，善于其职。诗曰：缁衣之宜兮，獘予又改为兮。
　　履犬戎之侵地，疾幽后之诡惑。举伪烽以沮众，淫嬖褒以纵慝。军败戏水之上，身死骊山之北。赫赫宗周，烕为亡国。史记，宣王崩，子幽王宫??立。幽王嬖爱褒姒，竟废申后及太子，而以褒姒为后。褒姒不好笑，幽王为烽燧大鼓，有寇至，举烽火。诸侯悉至，至而无寇，褒姒乃大笑。幽王悦之，为数举烽火。其后不信，诸侯益亦不至。废后之父申侯，乃与西夷犬戎共攻幽王。幽王举烽火征兵，兵莫至。遂杀幽王骊山下。毛苌诗传曰：沮，止也。又曰：慝，邪也。国语，里革曰：厉流于彘，幽灭于戏。毛诗曰：赫赫宗周，褒姒烕之。毛苌曰：烕，呼灭切。
　　又有继于此者，异哉秦始皇之为君也！倾天下以厚葬，自开辟而未闻。匠人劳而弗图，俾生埋以报勤。外罹西楚之祸，内受牧竖之焚。汉书，刘向上疏曰：秦始皇葬骊山之阿，石椁为游馆，生埋工匠。后项籍燔其宫室营宇。其后牧儿亡羊入其凿中，牧者持火照求羊，失火，烧其藏椁。自古至今，葬未有盛始皇也，数年之间，外被项籍之灾，内离牧竖之祸，岂不哀哉！尚书考灵耀曰：天地开辟，劳而不图。言匠人劳苦，而不图谋其赏。生埋报勤，谓反以生埋之事，以报其功勤也。语曰：行无礼必自及。此非其效与？左氏传，君子曰：志有之，所谓行无礼，必自及者也。
　　乾坤以有亲可久，君子以厚德载物。周易曰：干以易知，坤以简能。易知则有亲，易从则有功。有亲则可久，有功则可大。可久则贤人之德，可大则贤人之业。又曰：君子以厚德载物，方论高祖之德，故以乾坤为喻焉。观夫汉高之兴也，非徒聪明神武、豁达大度而已也。汉书班固高纪述曰：寔天生德，聪明神武。汉书曰：高祖仁爱，意豁如也，常有大度。乃实慎终追旧，笃诚款爱。泽靡不渐，恩无不逮。论语曰：慎终追远。左氏传，季孙行父曰：明允笃诚。广雅曰：款，诚也。说苑，晏子谓景公曰：今君爱老，而恩无不逮也。率土且弗遣，而况于邻里乎？况于卿士乎？
　　于斯时也，乃摹写旧丰，制造新邑。故社易置，枌榆迁立。街衢如一，庭宇相袭。浑鸡犬而乱放，各识家而竞入。三辅旧事曰：太上皇不乐关中，思慕乡里。高祖徙丰、沛屠儿酤酒煮饼商人，立为新丰。西京杂记曰：高祖既作新丰，并徙旧社，放犬羊鸡鸭于通途，亦竞识其家。孟子曰：变置社稷。赵岐曰：更置立之。汉书曰：高祖祷丰枌榆社。张晏曰：枌，白榆。社在丰东北十五里。尚书曰：欲迁其社。孔安国尚书传曰：袭，因也。浑，胡本切。
　　籍含怒于鸿门，沛局蹐而来王。范谋害而弗许，阴授剑以约庄。撛白刃以万舞，危冬叶之待霜。履虎尾而不噬，寔要伯于子房。汉书曰：项羽欲西入关，闻沛公已定关中，大怒，遂至戏，于是飨士，旦日合战。羽季父项伯素善张良，夜驰见良，具告事实。良与项伯俱见沛公，沛公曰：吾岂敢反，愿伯明言，不敢背德。戒沛公早自来谢。沛公旦见羽鸿门，因留沛公饮。范曾数目羽击沛公，羽不应。范曾起出，谓项庄曰：汝入以剑舞，因击沛公杀之。不者，女属且为所虏。庄拔剑起舞，项伯亦起舞，常翼蔽沛公。周书，武王曰：吾含怒深矣。毛诗曰：谓天盖高，不敢不局；谓地盖厚，不敢不蹐。尚书曰：四夷来王。毛诗曰：莫敢不来王。撛，挺也，力刃切。周易曰：履虎尾，不咥人，亨。郑玄注本为噬。噬，啮也，音誓。樊抗愤以卮酒，咀彘肩以激扬。汉书曰：樊哙闻事急，乃持楯撞入。项羽目之，问之为谁，张良曰：沛公参乘樊哙。项羽曰：壮士！赐之卮酒彘肩。哙饮酒，拔剑切肉食之。项羽曰：能复饮乎？曰：臣死且不辞，岂特卮酒乎？又谷永上疏曰：赞命之臣，靡不激扬也。忽蛇变而龙摅，雄霸上而高骧。曾迁怒而横撞，碎玉斗其何伤？史记曰：褚先生曰：丈夫龙变。传曰：蛇化为龙，不变其文；家化为国，不变其姓。汉书曰：元年十月，沛公至霸上。邹阳上书曰：蛟龙骧首奋翼。汉书曰：沛公献璧，羽受之。又献玉斗于范曾，曾怒，撞其斗，曰：吾属今为沛公虏矣！论语曰：不迁怒。又曰：何伤乎？
　　婴罥组于轵涂，投素车而肉袒。汉书曰：秦王子婴素车白马，系颈以组，降轵道傍。轵涂，已见东京赋。左氏传曰：郑伯肉袒牵羊以逆。杜预曰：肉袒，示服为臣仆也。疏饮饯于东都，畏极位之盛满。汉书曰：疏广，字仲翁，为太子太傅，兄子受为少傅。广谓受曰：吾闻知足不辱，知止不殆。今官成名立不去，惧有后悔。遂上疏乞骸骨，上皆许之。故人邑子为设祖道，供帐东都门外。苏林曰：长安东门也。毛诗曰：饮饯于祢。毛苌曰：祖而舍軷，饮酒于其侧曰饯。汉书曰：刘德妻死，霍光欲以女妻之，德不敢取，畏盛满也。金墉郁其万雉，峻嵃峭以绳直。西京赋曰：横西洫而绝金?。西都赋曰：建金城而万雉。嵃，谓栈嵃，崄貌也。绳直，已见东京赋。戾饮马之阳桥，践宣平之清阈。尔雅曰：戾，至也。长安图曰：汉时七里渠有饮马桥。夏侯婴冢在桥南三里。阳，桥之阳也。三辅黄图曰：长安东出北头第一城门名宣平门。清，谓华而且清也。都中杂沓，户千人亿。华夷士女，骈田逼侧。展名京之初仪，即新馆而莅职。励疲钝以临朝，勖自强而不息。长安旧都，故曰名京。潘子初临，故曰新馆。莅职，谓厘政也。毛苌诗传曰：莅，临也。孔安国尚书传曰：励，勉也。又曰：勖，勉也。周易曰：君子以自强不息。
　　于是孟秋爰谢，听览余日。楚辞曰：青春爰谢。王逸曰：谢，去也。上林赋曰：听览余闲。舞赋曰：余日怡荡。巡省农功，周行庐室。街里萧条，邑居散逸。营宇寺署，肆廛管库，蕞芮于城隅者，百不处一。言今之寺署，蕞芮在于城隅。方之昔时，虽复百分不能处一也。汉书，刘向上疏曰：项籍燔其宫室营宇。风俗通曰：今尚书、御史、谒者所止，皆曰寺。汉书百官表，少府有诸仆射署。郑玄周礼注曰：肆，市中陈物处。郑司农周礼注曰：廛，市中空地。礼记曰：管库之士。郑玄曰：管，管键也。库，物所藏也。字林曰：蕞，聚貌也，音在外切。说文曰：芮，小貌，而锐切。处一，或为一处，非也。所谓尚冠修成，黄棘宣明。建阳昌阴，北焕南平。皆夷漫涤荡，亡其处而有其名。皆里名也。汉书曰：宣帝舍长安尚冠里。又曰：武帝同母姊金王孙女，号修成君。余未详。尔乃阶长乐，登未央。泛太液，凌建章。萦馺娑而款骀荡，轥枍诣而轹承光。徘徊桂宫，惆怅柏梁。已上并见西京赋。鷩雉雊于台陂，狐兔窟于殿傍。何黍苗之离离，而余思之芒芒！鷩雉，已见射雉赋。黍苗，已见魏都赋。尚书曰：予思日孜孜。洪锺顿于毁庙，乘风废而弗县。史游急就章曰：乘风县锺华祠乐。禁省鞠为茂草，金狄迁于灞川。如淳汉书注曰：本名禁中。汉仪注，孝元皇后父名禁，避之，故曰省。毛诗曰：踧踧周道，鞠为茂草。毛苌曰：鞠，穷也。潘岳关中记曰：秦为铜人十二，董卓坏以为钱，余二枚，魏明帝欲徙诣洛，载到霸城，重不可致。今在霸城次道南。铜人，即金狄也。
　　怀夫萧曹魏邴之相，并已见西都赋。辛李卫霍之将。汉书曰：辛庆忌，字子真，为左将军。匈奴西域亲附，敬其威信。本狄道人。又曰：李广，陇西人也，为右北平太守。匈奴号曰汉飞将军，避之。数岁不入界。卫、霍，已见长杨赋。衔使则苏属国，震远则张博望。汉书，孙宝衔命奉使，职在刺举。又曰：苏武字子卿，杜陵人也。武以中郎将，使持节送匈奴使留在汉者，匈奴乃徙武北海上。武杖汉节牧羊。武留匈奴凡十九岁，乃还，拜为典属国。又曰：张骞，汉中人也。以郎应募，使月氏，去十三年，得还。骞以校尉从大将军击匈奴，知水草处，军得以不乏。封骞为博望侯。教敷而彝伦叙，兵举而皇威畅。敷教，萧、曹也。举兵，卫、霍也。尚书曰：彝伦攸叙。临危而智勇奋，投命而高节亮。临危，张骞也。智勇，已见上文。投命，苏武也。吴子曰：一人投命，足惧千人。杜预左氏传注曰：投，弃命也。史记曰：鲁连好持高节。暨乎秺侯之忠孝淳深，小雅曰：暨，及也。汉书曰：金日磾，字翁叔，本匈奴休屠王太子也。武帝拜为侍中驸马都尉。莽何罗矫制发兵。明旦，上卧未起，何罗从外入。日磾奏厕心动，立入坐内户下。何罗褏白刃从东廊上，日磾抱何罗呼曰：何罗反！得禽缚之。繇是着忠孝节，封为秺侯。音妒。陆贾之优游宴喜。汉书曰：陵贾，楚人也。高祖拜贾为太中大夫，有五男。分其子，子二百金，令为生产。贾常乘安车驷马，从歌鼓瑟侍者十人。谓其子曰：与女约，过女，女给人马酒食。后陈平乃以奴婢百人、车马五十乘、钱五百万遗贾为食饮费。贾以此游汉庭公卿间，名声籍甚。答宾戏曰：陆子优游，新语以兴。毛诗曰：吉甫燕喜，既多受祉。长卿渊云之文，子长政骏之史。司马长卿、王子渊、杨子云也。史记曰：司马迁字子长，为太史令。修史记，历黄帝以来至太初，凡百三十篇。汉书曰：刘向字子政，元帝擢为宗正。着疾谗、擿要、救危及世颂，凡八篇；又着五行传、列女传、新序、说苑。又曰：刘歆字子骏，为中垒校尉。为七略。赵张三王之尹京，定国释之之听理。汉书曰：赵广汉，字子都，涿郡人，守京兆大尹，发奸擿伏如神。又曰：张敞，字子高，河东人也。守京兆尹，枹鼓稀鸣，市无偷盗。又曰：王遵，字子贡，涿郡人也。为谏大夫，守京辅都尉，行京兆尹事，旬月间，盗贼清。又曰：王章，字仲卿，泰山人也。章以选为京兆尹。又曰：王骏，琅邪人也，为京兆尹。赵广汉、张敞、王章至骏，皆有能名，故京师称曰前有赵、张，后有三王。又曰：于定国，字曼倩，东海人也。为廷尉，其决疑平法，务在哀鳏寡，罪疑惟轻，朝廷称之。又曰：张释之，字子季，南阳人也，为廷尉。周亚夫见释之持议平，乃结为亲友，繇此天下称之也。汲长孺之正直，郑当时之推士。汉书曰：汲黯，字长孺，濮阳人也，为主爵都尉，数直谏。又曰：郑当时，字庄，陈人也，为大司农，每朝，候上间说，未尝不言天下长者；闻人之善，进之上唯恐后。班固赞曰：汲黯之正直，郑当时之推贤。终童山东之英妙，贾生洛阳之才子。汉书曰：终军，字子云，济南人也，年十八选为博士弟子。上书言事，武帝异其文，拜为谒者。死时年二十余，故世谓之终童。又曰：贾谊，雒阳人也，年十八，以能诵诗属书称于郡中。文帝召以为博士，时年二十余。曹植自试表曰：终军以妙年使越。飞翠緌，拖鸣玉，以出入禁门者众矣。郑玄礼记注曰：緌，缨之饰也。礼记曰：君子行则鸣佩玉。东观汉记，杜诗上书曰：伏湛宜出入禁门，补缺拾遗是也。或被发左衽，奋迅泥滓。谓日磾也。论语曰：吾其被发左衽矣。凡人沈于卑贱，故曰泥滓。东观汉记曰：赵喜奋迅行伍。李陵与苏武书曰：言为瑕秽，动增泥滓。说文曰：滓，淀也。或从容傅会，望表知里。谓陆贾也。班固汉书赞曰：陆贾从容平、勃之间，附会将相。尚书大传，孔子谓子夏曰：子见表，未见其里。或着显绩而婴时戮，谓广汉之属也。或有大才而无贵仕。谓贾谊之属也。皆扬清风于上烈，垂令闻而不已。想佩声之遗响，若铿锵之在耳。胡广曰：建鸿德，流清风。毛诗曰：令闻令望。左氏传，穆嬴曰：今君虽终，言犹在耳。当音凤恭显之任势也，乃熏灼四方，震耀都鄙。汉书曰：王凤与元后同母，为大司马大将军，用事。上遂谦让无所专。凤薨，从弟音代凤为司马车骑将军。又曰：弘恭，沛人，坐法腐刑。为中尚书，明习法令故事。石显，已见西京赋。汉书，谷永曰：许、班之贵，熏灼四方。范晔后汉书曰：邓骘宠灵显赫，光震都鄙。而死之日，曾不得与夫十余公之徒隶齿。才难，不其然乎？论语曰：齐景公死之日，民无德而称焉。十余公之徒，谓萧、曹之属也。张湛列子注曰：隶，犹群辈也。一云，徒隶，贱人也。汉书，贾谊曰：握重权大官，而有徒隶无耻之心乎？高诱吕氏春秋注曰：齿，列也。论语，子曰：才难，不其然乎？
　　望渐台而扼晼，枭巨猾而余怒。汉书曰：更始兵从宣平城门入，王莽之渐台上，商人杜吴杀莽，取其绶。史记曰：天下之士，莫不扼腕而言。西京赋曰：巨猾间舋。汉书音义曰：悬首于木上曰枭。揖不疑于北阙，轼樗里于武库。汉书曰：儁不疑字曼倩，勃海人也，为京兆尹。有一男子乘黄犊车诣北阙，自谓卫太子。公交车以闻，丞相、二千石至者莫敢发言。不疑后到，叱从吏收缚，曰：昔蒯瞶违命出奔，辄距而不纳，春秋是之。卫太子得罪先帝，亡不即死，今来自诣，此罪人也。遂送诏狱。史记曰：樗里子者，名疾，秦惠王之弟也，卒葬于渭南章台之东。曰：后百岁，当有天子之宫夹我墓。至汉兴，长乐宫在其东，未央宫在其西，武库正直其墓也。酒池鉴于商辛，追覆车而不寤。汉书赞曰：武帝设酒池肉林。贾逵国语注曰：鉴，察也。六韬，太公曰：桀、纣王天下之时，积糟为阜，以酒为池，脯肉为山林。晏子春秋曰：谚曰：前车覆，后车戒。贾谊过秦曰：三主惑而终身不寤也。曲阳僭于白虎，化奢淫而无度。汉书曰：王根为曲阳侯。五侯大修第室，起土山渐台，洞门高廓。百姓歌之曰：五侯初起，曲阳最怒。坏决高都，连竟外杜。土山渐台，象西白虎。毛诗序曰：游荡无度。命有始而必终，孰长生而久视？家语，孔子曰：命者，性之始也；死者，生之终也。有始必有终矣。老子曰：长生久视之道。武雄略其焉在，近惑文成而溺五利。文成将军李少翁，五利将军栾大，皆方术士，说武帝作宫观以延神仙。帝耽溺之，其雄才大略亦何在也。侔造化以制作，穷山海之奥秘。淮南子曰：大丈夫无为，与造化逍遥。灵若翔于神岛，奔鲸浪而失水。爆鳞骼于漫沙，陨明月以双坠。擢仙掌以承露，干云汉而上至。西都赋曰：抗仙掌以承露，擢双立之金茎。西京赋曰：干云雾以上达。致邛蒟其奚难，惟余欲而是恣。纵逸游于角抵，络甲乙以珠翠。忍生民之减半，勒东岳以虚美。班固汉书西域赞曰：孝武之时，感蒟酱邛竹杖，则开?柯、越嶲。汉书曰：武帝作角抵戏。又东方朔曰：甲乙之帐。臣瓒曰：兴造甲乙之帐，络以隋珠和璧。汉书赞曰：孝武奢侈，海内虚耗，户口减半。汉书曰：武帝登封泰山。封禅书曰：勒功中岳。续汉书曰：群臣上言，宜封泰山。诏曰：远遣吏上寿，盛称虚美。余并已见上文。超长怀以遐念，若循环之无赐。尚书大传曰：三王之统，若循连环，周则复始，穷则反本。方言曰：赐，尽也。
　　较面朝之焕炳，次后庭之猗靡。言先明面朝，次至后庭也。广雅曰：较，明也。周礼曰：面朝后市。子虚赋曰：飞襳垂髾，扶舆猗靡。较，音校。壮当熊之忠勇，深辞辇之明智。汉书曰：孝元冯昭仪，上幸虎圈斗兽，熊佚出圈，攀槛欲上殿，左右贵人、傅昭仪皆走，冯婕妤直前，当熊而立。左右格杀熊。上问：人情惊惧，何故当熊？婕妤对曰：猛兽得人而止，妾恐熊至御坐，故身当之。元帝嗟叹，以此倍敬重焉。傅昭仪等皆惭。又曰：成帝游于后庭，尝欲与班婕妤同辇载。婕妤辞曰：观古图画，贤圣之君，皆有名臣在侧。三代末主，乃有嬖女。今欲同辇，得无近似之乎？楚辞曰：招贞良与明智。卫鬒发以光鉴，赵轻体之纤丽。汉武故事曰：卫子夫得幸，头解，上见其美发，悦之。左传，叔向母曰：昔有仍氏生女，黰黑而甚美，光可以鉴。广雅曰：鉴，照也。荀悦汉纪曰：赵氏善舞，上悦之，事由体轻。咸善立而声流，亦宠极而祸侈。以奇见幸，故曰声流。缘废自裁，故曰祸侈。
　　津便门以右转，究吾境之所暨。汉书武帝纪曰：三年，作便门桥。杜预左氏传注曰：暨，至也。掩细柳而抚剑，快孝文之命帅。周受命以忘身，明戎政之果毅。距华盖于垒和，案乘舆之尊辔。肃天威之临颜，率军礼以长撎。轻棘霸之儿戏，重条侯之倨贵。方言曰：掩，止也。掩与揜同。汉书曰：孝文后六年，匈奴大入边，遣宗王刘礼军霸上，祝兹侯徐厉军棘门，河内守周亚夫军细柳。帝劳军至霸上、棘门，直驰入；而之细柳军，军士吏被甲持满，上至，不得入。于是上使使诏将军曰：吾欲劳军。亚夫乃传言开壁。壁门士谓车骑曰：将军约，军中不得驱驰。天子乃案辔徐行，至中营，亚夫持兵揖曰：介冑之士不拜，请以军礼见。文帝曰：向者，霸上、棘门军如儿戏，至于亚夫，可得而犯耶？左氏传曰：子朱怒，抚剑从之。六韬曰：为将者，受命忘家，当敌忘身。左氏传，君子曰：杀敌为果，致果为毅。华盖，已见上文。垒，营也。和，军营之正门也。左氏传，齐侯曰：天威不违颜咫尺。说文曰：撎，拜举手下也，因利切。汉书曰：丞相条侯，至贵倨也。杜预左传注曰：倨，傲也。
　　索杜邮其焉在，云孝里之前号。惘辍驾而容与，哀武安以兴悼。争伐赵以徇国，定庙筭之胜负。扞矢言而不纳，反推怨以归咎。未十里于迁路，寻赐剑以刎首。嗟主闇而臣嫉，祸于何而不有？杜邮，亭名，在咸阳西，今谓之孝里。辛氏三秦记曰：毕陌西北有孝里，毕陌西有白起墓。惘，犹罔罔，失志之貌也。楚辞曰：遵赤水而容与。史记曰：白起者，郿人也，善用兵，事秦昭王，为武安君。秦使王陵攻赵邯郸，少利。秦王欲使武安君代陵将，武安君曰：邯郸未易攻也。王自命不行，乃使应侯请之，终不肯行。秦围邯郸，弗能拔。武安君曰：不听臣言，今何如矣。秦王闻之怒，遣白起不得留咸阳中。既行，出咸阳西门十里至杜邮。秦王乃使使者赐之剑，自杀。昭王，昭襄王也。庙筭，已见上文。尚书曰：率吁众戚，出矢言。何休公羊注曰：刎，割也。孙卿子曰：主闇于上，臣诈于下，俱害之道。杜笃吊比干文曰：闇主之在上，岂忠谏之是谋。西京赋曰：林麓之饶，于何不有？
　　窥秦墟于渭城，冀阙缅其堙尽。觅陛殿之余基，裁岥岮以隐嶙。声类曰：墟，故所居也。史记曰：秦孝公作为咸阳，筑冀阙。缅，尽貌也，亡衍切。岥岮，颓貌也。司马相如哀二世曰：登岥岮之长岅。隐嶙，绝起貌。想赵使之抱璧，浏睨楹以抗愤。史记曰：秦王得赵璧，无意偿赵城。相如曰：璧有瑕，请指示王。王授璧。相如因持璧却立倚柱，曰：臣观大王无偿赵王城邑，故臣复取璧。大王必欲急臣，臣头今与璧俱碎于柱矣。相如持其璧睨柱，欲以击柱，秦王乃辞谢。浏睨，目清貌也。燕图穷而荆发，纷绝袖而自引。史记曰：荆轲献燕督亢之地图，图穷匕首见。因左手把秦王之袖，而右手持匕首揕之。未至身，秦王惊，自引而起，袖绝。以其匕首揕秦王，不中。揕，丁鸩切。筑声厉而高奋，狙潜铅以脱膑。史记曰：荆轲之客高渐离，变名姓为人庸保，以击筑闻于秦始皇。始皇召见，人有识者，乃高渐离。秦帝矐其目，使击筑。稍益近之，高渐离乃以铅置筑中，举筑扑秦皇帝，不中，遂诛。论衡曰：高渐离举筑击秦王，中膑。秦王病疮死。苍颉篇曰：狙，伺候也，七豫切。尚书刑德放曰：膑者，脱去人之膑也。郭璞三苍解诂曰：膑，膝盖。矐，音各，一音格字。据天位其若兹，亦狼狈而可愍！尚书曰：伊尹曰：天位艰哉！文字集略曰：狼狈，犹狼跋也。孔丛子曰：吾于狼狈，见圣人之志。荀悦汉纪论曰：周勃狼狈失据，块然囚执。狈，音贝。简良人以自辅，谓斯忠而鞅贤。寄苛制于捐灰，矫扶苏于朔边。史记曰：商君者，卫之诸庶孽子也，名鞅，姓公孙氏。商君之法，刑弃灰于道者。又曰：李斯者，上蔡人也。始皇以斯为丞相。始皇长子扶苏监兵上郡。始皇崩，与赵高谋，诈为受始皇命，立子胡亥为太子，为书赐长子扶苏曰：扶苏不孝，其赐剑以自裁。扶苏为人仁，即自杀。贾逵国语注曰：苛，烦也。郑玄周礼注曰：矫，称诈以为是。儒林填于坑穽，诗书炀而为烟。史记曰：卢生为始皇求仙药，亡去，始皇大怒，使御史案问诸生。诸生犯禁者四百六十四人，皆坑之咸阳。又曰：李斯曰：臣请非博士官所职，天下敢有藏诗书百家语，诣守尉杂烧之。广雅曰：穽，坑也，才性切。郭璞方言注曰：今江东呼火炽猛为炀，余亮切。国灭亡以断后，身刑轘以启前。商法焉得以宿，黄犬何可复牵？史记曰：秦孝公卒，太子立，公子虔之徒告商君反。商君亡至开下，欲舍客舍，人不知其是商君，曰：商君之法，舍人无验者坐之。商君喟然叹曰：嗟乎！为法之獘，一至于此哉！秦惠王车裂商君。郑玄周礼注曰：车裂曰轘。史记曰：李斯具五刑，出狱，与其中子俱执，顾谓其子曰：吾欲与若复牵黄犬俱出上蔡东门，逐狡兔，可得乎？遂夷三族。商鞅、李斯各有食邑，故曰国也。刑轘之辟，二人为首，故曰启前。野蒲变而成脯，苑鹿化以为马。风俗通曰：秦相赵高指鹿为马，束蒲为脯，二世不觉。史记曰：赵高欲为乱，恐群臣不听，乃先验，持鹿于二世曰：马也。二世笑曰：丞相误耶？谓鹿为马也。假谗逆以天权，钳众口而寄坐。春秋元命苞曰：赤受命，持天权。庄子曰：钳墨翟之口。兵在颈而顾问，何不早而告我？愿黔黎其谁听，惟请死而获可。国语，单襄公曰：兵在其颈，不可久。东征赋曰：惕觉寤而顾问。史记曰：赵高恐二世怒，诛及其身，与其女壻阎乐谋易置上，乐遂斩卫令。二世怒，召左右，皆惶扰，不斗。傍有宦者一人侍，不敢去。二世入内谓曰：公何不蚤告我？宦者曰：臣不敢言，故得全；使臣蚤言，皆已诛，安得至今。阎乐前，即告二世曰：足下其自为计。二世曰：吾愿得郡为王。弗许。又曰：愿为万户侯。弗许。愿与妻子为黔首。弗许。阎乐麾其兵陵二世，乃自杀。兵在颈，已见东京赋。健子婴之果决，敢讨贼以纾祸。势土崩而莫振，作降王于路左。史记曰：赵高立公子婴为秦王，子婴与其子二人谋曰：今使我斋见庙，此欲因庙中杀我。我称病不行，丞相必自来，来则杀之。高果自往，子婴遂刺杀高于斋宫。广雅曰：果，能也。杜预左氏传注曰：纾，除也。汉书，徐乐上书曰：臣闻天下之患，在于土崩，秦之末世是也。人困而主不恤，下怨而上不知，此之谓土崩。贾逵国语注曰：振，救也。子婴降，已见上文。萧收图以相刘，料险易与众寡。史记，沛公至咸阳，萧何独先入，收秦丞相、御史图书藏之。汉所以具知天下阨塞、户口多少者，以何具得秦图书也。说文曰：料，量也。孙卿子曰：地者远近险易。又曰：识众寡之用者胜也。羽天与而弗取，冠沐猴而纵火。史记曰：客有说张耳曰：天与不取，反受其咎。又曰：或说项王，关中可都。项王见秦皆已烧残破，又心怀思欲东归。说者曰：人言楚人沐猴而冠耳，果然。张晏曰：沐猴，猕猴也。汉书曰：羽屠咸阳，烧其宫室。楚辞曰：若纵火于秋蓬。贯三光而洞九泉，曾未足以喻其高下也。邓析子曰：贤愚之相觉，若九地之下与重天之颠。淮南子曰：大道含吐阴阳而章三光。许慎曰：三光，日、月、星也。燕丹子曰：死怀恨入于九泉。
　　感市闾之菆井，叹尸韩之旧处。丞属号而守阙，人百身以纳赎。岂生命之易投，诚惠爱之洽着。讦望之以求直，亦余心之所恶。思夫人之政术，实干时之良具。苟明法以释憾，不爱才以成务。弘大体以高贵，非所望于萧傅。汉书曰：韩延寿，字长公，燕人也，为东郡太守，为天下最，代萧望之为左冯翊。望之迁御史大夫。延寿在东郡时，放散官钱千余万。会御史问事东郡，望之因令并问之，延寿知，即案劾望之在冯翊时，廪牺官钱，放散百余万。上令穷竟所考，望之卒无事实，而延寿竟坐弃市。吏民数千人送至渭城，百姓莫不流涕。说文曰：菆，麻蒸也，阻留切。然菆井即渭城，卖蒸之市也。延寿被诛，丞属无守阙者，而赵广汉就戮，则有之。恐潘误。毛诗曰：如可赎兮，人百其身。论语，子贡曰：赐也，亦有恶乎？恶讦以为直者。说文曰：讦，面相斥罪。左氏传，穆叔曰：齐人释憾于弊邑之地。又，魏犨，公欲杀之，而爱其材。周易曰：开物成务。庄子曰：襄公之应司马曰夷，知大体者也。汉书曰：萧望之左迁太子太傅。
　　造长山而慷慨，伟龙颜之英主。胸中豁其洞开，群善凑而必举。汉书曰：高祖隆准而龙颜。又曰：高祖葬长陵。三秦记曰：秦名天子冢曰长山，汉曰陵，故通名山陵。汉书曰：高祖意豁如也。王命论曰：英雄陈力，群册毕举，此高祖之大略也。潘元茂九锡文曰：群善必举也。存威格乎天区，亡坟掘而莫御。临揜坎而累抃，步毁垣以延伫。尚书，周公曰：时则有若伊尹，格于皇天。范晔后汉书曰：赤眉焚西京宫室，发掘园陵。又光武诏曰：修复西京园陵。尔雅曰：揜，盖也。郭璞曰：谓覆盖。王逸楚辞注曰：击手曰抃。楚辞曰：结幽兰而延伫。
　　越安陵而无讥，谅惠声之寂寞。汉书曰：惠帝葬安陵。谷梁传曰：公会齐侯于讙，无讥乎？楚辞曰：欲寂漠而绝端。薛君韩诗章句曰：寂，无声之貌也。漠，静也。吊爰丝之正义，伏梁剑于东郭。汉书曰：爰盎字丝，楚人也，为楚相，病免家居。梁孝王欲求为嗣，盎进说，王以此怨盎，使人刺杀盎安陵郭门外。盎，乌浪切。讯景皇于阳丘，奚信谮而矜谑？陨吴嗣于局下，盖发怒于一博。成七国之称乱，飜助逆以诛错。恨过听而无讨，兹沮善而劝恶。广雅曰：讯，问也。何休公羊传注曰：如其事曰讯，加诬曰谮。尔雅曰：戏，谑也。汉书曰：景帝葬阳陵。又景帝为太子，吴太子侍饮博弈，争道不恭。皇太子引博局提吴太子杀之。景帝即位，晁错说上，令削吴地。及书至，吴王起兵，诛汉吏二千石以下。胶西、胶东、淄川、济南、楚、赵亦皆反。七国反书闻，爰盎曰：吴、楚相遗书，言贼臣晁错擅迫诸侯，削夺之地，以故反为名，而共诛错。方今计独斩错，发使赦七国，则兵可无血刃。上从其议，遂斩错。又，邓公谓上曰：错患诸侯强大，请削之地，计划始行，卒受大戮，内杜忠臣之口，外为诸侯报仇。帝曰：公言善，吾亦恨之。又曰：晁错，颍川人，为御史大夫。错，七故切。今协韵，七各切。汉书，成帝曰：过听将作大匠解万年言，昌陵三年可成。无讨，谓不诛盎也。左氏传，子鲜曰：赏罚无章，何以沮劝？沮，才与切。汉书，谷永曰：亏德沮善。毛苌诗传曰：沮，止也。
　　呰孝元于渭茔，执奄尹以明贬。汉书曰：元帝葬渭陵。奄尹，谓弘恭、石显也。班固汉书述曰：阉尹之呰，秽我明德。韦昭曰：呰，病也，疾移切。郑玄礼记注曰：呰，毁也，子尔切。何休公羊传注曰：贬，损也。褒夫君之善行，废园邑以崇俭。褒，犹赞美也。夫君，元帝也。汉书曰：元帝罢卫思园及戾园。又诏曰：初陵勿置县邑。过延门而责成，忠何辜而为戮？陷社稷之王章，俾幽死而莫鞠。汉书曰：成帝葬延陵。尔雅曰：辜，罪也。汉书曰：成帝时，日有蚀之。王章奏封事，召见，言王凤不可任用。帝谓章曰：微京兆直言，吾不闻社稷计。后上不忍退凤，章遂为凤所陷，章罪至大逆，死狱中。尔雅曰：俾，使也。汉书曰：赵王幽死。张晏汉书曰：鞠，穷也，谓穷问囚情也。一曰勒。毛苌诗传注曰：勒，告也。忲淫嬖之匈忍，剿皇统之孕育。小雅曰：狃，忲也。淫嬖，谓赵飞燕也。汉书曰：司隶解光奏言：许美人及宫史曹宫，皆御幸孝成皇帝，产子，隐不见。又掖庭中，御幸生子者辄死。又饮药伤惰者无数。左氏，楚令尹子上曰：蜂目而豺声，忍人也。杜预曰：忍，行不义也。尚书曰：天用剿绝其命。孔安国曰：剿，截也。截绝其命，是也。张舅氏之奸渐，贻汉宗以倾覆。广雅曰：张，开也。舅氏，诸王也。尔雅曰：贻，遗也。左氏传，吕相曰：倾覆我国家。
　　刺哀主于义域，僭天爵于高安。欲法尧而承羞，永终古而不刊。汉书曰：哀帝葬义陵。王莽奏曰：王者父事天，故爵称天子。又曰：封董贤为高安侯。已见西京赋。论语曰：不恒其德，或承之羞。楚辞曰：长无绝兮终古。郑玄礼记注曰：刊，削也。瞰康园之孤坟，悲平后之专絜。殃厥父之簒逆，蒙汉耻而不雪。激义诚而引决，赴丹爓以明节。投宫火而焦糜，从灰熛而俱灭。汉书曰：平帝葬康陵。又曰：孝平王皇后，莽女也。及汉兵诛莽，燔烧未央宫，后曰：何面目以见汉家！自投火中而死。后不合葬，故曰孤坟。
　　骛横桥而旋轸，历敝邑之南垂。潘岳关中记曰：秦作渭水横桥。横，音光。雍州图曰：在长安北二里横门外也。门礠石而梁木兰兮，构阿房之屈奇。疏南山以表阙，倬樊川以激池。役鬼佣其犹否，矧人力之所为？工徒斲而未息，义兵纷以交驰。宗祧污而为沼，岂斯宇之独隳？三辅黄图曰：阿房前殿，以木兰为梁，礠石为门。怀刃者止之。史记曰：始皇南山之巅以为阙。毛苌诗传曰：倬，大也。三秦记曰：长安正南秦岭，岭根水流为秦川，一名樊川。汉武上林，唯此为盛。史记，由余曰：役鬼为之，则神怒矣；使人为之，则人亦苦矣。郑玄周礼注曰：佣与庸通。汉书，高祖曰：吾以义兵诛残贼。礼记曰：远庙为祧。又邾娄定公曰：臣弒君，杀其人，坏其室，洿其宫而潴焉。污与洿古字通，音乌。方言曰：隳，坏也。
　　由伪新之九庙，夸宗虞而祖黄。驱吁嗟而妖临，搜佞哀以拜郎。汉书，王莽下书曰：定有天下，号曰新。又王莽九庙：一曰黄帝，二曰虞帝，三曰陈王，四曰齐敬王，五曰济北惠王，六曰济南伯王，七曰元城孺王，八曰阳平顷王，九曰新都显王。又曰：邓晔、于匡起兵南乡，莽愈忧不知所出。崔发曰：周礼，国有大灾，则哭以厌之。莽乃率群臣至南郊，搏心大哭。诸生甚悲哀，及能诵策文，除以为郎也。诵六艺以饰奸，焚诗书而面墙。心不则于德义，虽异术而同亡。汉书曰：王莽立乐经，征天下通一艺，皆诣公交车。焚诗书，已见上文。尚书曰：不学墙面。左氏传，富辰曰：心不则德义之经为顽。班固汉书王莽赞曰：昔秦焚诗书，以立私义；莽诵六艺，以文奸言，同归殊涂，俱用灭亡。
　　宗孝宣于乐游，绍衰绪以中兴。汉书音义，应劭曰：宣帝庙曰乐游。又宣纪赞曰：可谓中兴，侔德殷宗、周宣矣。不获事于敬养，尽加隆于园陵。兆惟奉明，邑号千人。讯诸故老，造自帝询。隐王母之非命，纵声乐以娱神。汉书，孝武卫皇后生戾太子，太子纳史良娣，产子男进，号曰史皇孙。太子败，皆遇害。太子遗孙一人，史皇孙子，王夫人男，是为孝宣。帝即位，乃葬卫后，追谥曰思后，故太子谥曰戾，史良娣曰戾夫人，史皇孙曰悼，母曰悼后。悼园称奉明园。潘岳关中记曰：宣帝父曰悼皇考，母曰悼夫人，墓曰奉明园，后曰思后。以倡优杂伎千人乐思后园，今所谓千人乡者是也。兆，茔也。询，宣帝名也。毛诗曰：召彼故老，讯之占梦。毛苌诗传曰：隐，痛也。王母，思后也。尔雅曰：父之妣为王母。虽靡率于旧典，亦观过而知仁。尔雅曰：率，循也。尚书曰：旧典时式。论语，子曰：人之过也，各于其党；观过，斯知仁矣。
　　凭高望之阳隈，体川陆之污隆。广雅曰：凭，登也。长安图曰：高望堆，延兴门南八里。隈，厓也。郑玄周礼注曰：体，分也。汉书音义，或曰：污，下也。开襟乎清暑之馆，游目乎五柞之宫。曹植闲居赋曰：愬寒风而开襟。清暑，谓甘泉也。西都赋曰：九嵕甘泉。固阴冱寒。日北至而含冻，此焉清暑。楚辞曰：忽反顾而游目。五柞在盩厔。交渠引漕，激湍生风，漕渠，已见上文。乃有昆明池乎其中。汉书，武帝发谪穿昆明池。其池则汤汤汗汗，滉瀁弥漫，浩如河汉。西都赋曰：集乎豫章之宇，临乎昆明之池，左牵牛而右织女，似云汉之无厓。古诗曰：皎皎河汉女。日月丽天，出入乎东西，旦似汤谷，夕类虞渊。周易曰：日月丽乎天。西京赋曰：日月于乎出，象扶桑与蒙汜。淮南子曰：日出汤谷。又曰：日入虞渊之汜，曙于蒙谷之浦。昔豫章之名宇，披玄流而特起。三辅黄图曰：上林有豫章观。西京赋曰：神池灵沼，黑水玄沚，豫章珍馆，揭焉中峙。仪景星于天汉，列牛女以双峙。仪，谓法象之也。毛苌诗传曰：京，大也。大戴礼曰：汉，天汉。宫阁疏曰：昆明池有二石，牵牛，织女象也。图万载而不倾，奄摧落于十纪。孔安国尚书传曰：十二年曰纪。武帝元狩三年，穿昆明池。至王莽之败，凡一百一十三年。今云十纪，言其大数耳。擢百寻之层观，今数仞之余趾。郑玄周礼注曰：八尺曰寻。包咸论语注曰：七尺曰仞。说文曰：趾，基也。振鹭于飞，凫跃鸿渐。毛诗曰：振鹭于飞。周易曰：鸿渐于干。乘云颉颃，随波澹淡。毛苌诗传曰：飞而上曰颉，飞而下曰颃。上林赋曰：浮淫泛滥，随波澹淡。瀺灂惊波，唼喋?芡。瀺灂，出没之貌。高唐赋曰：巨石溺以瀺灂。西京赋曰：散似惊波。上林赋曰：唼喋菁藻。华莲烂于渌沼，青蕃蔚乎翠潋。说文曰：蕃，草茂也，夫袁切。潋，波际也，力奄切。
　　伊兹池之肇穿，肄水战于荒服。志勤远以极武，良无要于后福。释穿池之意也。言志在勤于远略，以极武功，良无要于已后之福也。福，谓水物之利。汉书曰：越欲与汉用船战，遂乃修昆明池，贾逵国语注曰：肄，习也。左氏传，周宰孔曰：齐侯不务德而勤远略。锺会檄曰：穷武极战。杜预左氏传注曰：要，邀也。而菜蔬芼实，水物惟错，乃有赡乎原陆。在皇代而物土，故毁之而又复。西都宾曰：华实之毛。尚书曰：海物惟错。字书曰：赡，足也。皇代，谓晋也。言在皇代，物其土宜，故前毁之，而今又复。左氏传，宾媚人曰：先王疆理天下物土之宜。杜预曰：播殖之物，各从土宜。凡厥寮司，既富而教。咸帅贫惰，同整檝樛。收罟课获，引缴举效。鳏夫有室，愁民以乐。论语，冉有曰：既富矣，又何加焉？曰：教之。广雅曰：课，第也，谓品第也。谓品第其所获也。杜预左氏传曰：效，致也。谓其举所致多少也。徒观其鼓枻回轮，洒钓投网，垂饵出入，挺叉来往。言欲回轮必先鼓枻也。郭璞方言曰：今江东人呼枻为轴。旧说曰：轮，钓轮也。谓为车以收钓缗也。轮或为纶。毛苌诗传曰：缗，纶也。洒，亦投也。挺，拔也。叉，取鱼叉也。西京赋曰：叉蔟之所搀捔。纤经连白，鸣桹厉响。贯鳃??尾，掣三牵两。纤经连白，网也。连白，以白羽连缀，网经其上于水中，二人对引之。说文曰：桹，高木也。以长木叩舷为声。言曳纤经于前，鸣长桹于后，所以惊鱼，令入网也。淮南子曰：鱼者扣舟。??，犹击也，音的。字书曰：掣，牵也。于是弛青鲲于网巨，解頳鲤于黏徽。杜预左氏注曰：弛，解也。鲤、鲲，二鱼名。孔安国论语注曰：网者，为大网，以缴系钩罗属着网。巨，钩也。说文曰：黏，相着也，女廉切。又曰：徽，大索也。言鱼黏于网，故曰黏徽也。华鲂跃鳞，素鱮扬鬐。鬐，已见子虚赋。雍人缕切。鸾刀若飞。应刃落俎，靃靃霏霏。周礼曰：内饔中士。郑玄曰：饔者，割烹煎和之称也。鸾刀，已见东京赋。红鲜纷其初载，宾旅竦而迟御。既餐服以属厌，泊恬静以无欲。回小人之腹，为君子之虑。傅毅七激曰：脍其鲤鲂，积如委红。张衡七辨曰：巩、洛之鳟，割以为鲜。薛君韩诗章句曰：载，设也。毛苌诗传曰：南方有鱼，迟之也；然迟，思待之也。毛诗曰：以御宾客。左氏传曰：梗阳有狱，其大宗赂以女乐，魏子将受，阎没女宽将谏，馈入三叹曰：始至，恐其不足，是以叹。中置自咎曰，岂将军食之而有不足，是以再叹。及馈之毕，愿以小人之腹，为君子之心，属厌而已。献子辞梗阳人赂。广雅曰：恬，泊静也。老子曰：我好静而民自正，我?欲而民自朴。
　　尔乃端策拂茵，弹冠振衣。言将还也。许慎淮南子注曰：策，杖也。茵，车中蓐也。毛诗曰：文茵畅毂。楚辞曰：新沐者必弹冠，新浴者必振衣。徘徊酆镐，如渴如饥。心翘懃以仰止，不加敬而自祗。酆、鄗，周所居也。孔丛子，子思曰：君若饥渴待贤。企伫也。毛诗曰：高山仰止。礼记曰：宗庙之中，未施敬而人敬。岂三圣之敢梦，窃十乱之或希。琴操曰：崇侯谮文王于纣曰：西伯昌，圣人也。长子发、中子旦，皆圣。三圣合谋，将不利于君。论语，孔子曰：吾不复梦见周公。尚书曰：予有乱臣十人。马融论语注曰：周公旦、召公奭、太公望、毕公、荣公、太颠、闳夭、散宜生、南宫适。其一人谓文母也。广雅曰：希，庶也。经始灵台，成之不日。惟酆及鄗，仍京其室。庶人子来，神降之吉。积德延祚，莫二其一。灵台，已见上文。毛诗曰：作邑于酆。又曰：宅是镐京。左氏传，季梁曰：人和而神降之福。史记曰：古公积德行义，国人皆戴之。汉书，翼奉上书曰：永世延祚，不亦优乎？莫二其一，谓周祚延之长，唯有其一，莫能为二。蔡邕胡黄公颂曰：参其二也。永惟此邦，云谁之识？越可略闻，而难臻其极。言谁之识，言难识也。马融广成颂曰：三、五以来，越可略闻。周礼嘉量铭曰：允臻其极。子赢锄以借父，训秦法而着色。耕让畔以闲田，沾姬化而生棘。苏张喜而诈骋，虞芮愧而讼息。汉书，贾谊曰：商君遗礼义，秦俗日败，借父耰锄，虑有德色。音义曰：假与父锄而德之。尚书传曰：虞人与芮人质其成于文王，入文王之境，则见其人萌让为士大夫，入其国，则见士大夫让为公卿。二国相谓曰：此其君亦让以天下而不居也。让其所争，以为闲田。毛苌诗传曰：耕者让畔，行者让路。苏秦、张仪，已见上文。由此观之，土无常俗，而教有定式。上之迁下，均之埏埴。汉书，董仲舒曰：上之化下，下之从上，犹泥之在钧，唯甄者之所为。如淳曰：陶家作器于钧上。杜预左氏传注曰：均，平也。老子曰：埏埴以为器。河上公曰：埏，和也。埴，土也。谓和土以为器也。埏，失然切。埴，市力切。五方杂会，风流溷淆。惰农好利，不昏作劳。密迩猃狁，戎马生郊。汉书曰：秦地五方杂错，风俗不纯，富人则商贾为利。说文曰：溷，乱也。溷或为浑。尚书曰：惰农自安，不昏作劳。左氏传曰：以鲁国之密迩仇雠。毛诗曰：猃狁孔炽。老子曰：天下无道，戎马生郊。而制者必割，实存操刀。言在于化也。汉书，贾谊曰：黄帝云，操刀必割。左氏传，子产曰：大官大邑，而使学者制焉，犹未能操刀而使之割。人之升降，与政隆替。杖信则莫不用情，无欲则赏之不窃。左氏传，子展曰：杖德莫如信，杖信以待晋，不亦可乎？论语，子曰：上好信，则人莫敢不用情。又曰：季康子患盗，孔子曰：苟子之不欲，虽赏之不窃也。虽智弗能理，明弗能察；信此心也，庶免夫戾。言己虽无才能，然任其才信无欲之心，庶足以理。左氏传，太史克曰：庶几免于戾乎？戾下或有劣字，非。如其礼乐，以俟来哲。论语，冉求曰：如其礼乐，以俟君子。幽通赋曰：讯来哲以通情。
文选考异
注「易曰兼三才而两之汉书音义曰陶人作瓦器谓之甄」：袁本「易」上有「周」字，「曰」下有「有天道焉有地道焉有人道焉」十二字，无「汉书音义」以下十三字。茶陵本同，唯上注「甄已见魏都赋」作「如淳汉书注曰陶人作瓦器谓之甄」十四字。案：此尤本修改之误也。茶陵例以已见者复出，尤本、袁本俱不然，其不当更赘十三字明矣，因此而删善引易，益非。
注「从而悉全」：陈云「从而」当作「纵不」，是也。各本皆伪。
匪祸降之自天：袁本、茶陵本「祸降」作「降祸」，不着校语，无可考也。
注「尔雅曰辟罪」：案：「罪」下当有「也」字。各本皆脱。
注「古□长歌行曰」：袁本、茶陵本「古」下有「今」字。案：此尤知其字衍，修改去之，是也。
</div>
    <div class="pagination">
<a href="文选详注_page23.html">上一页</a><span>...</span><a href="文选详注_page19.html">19</a><a href="文选详注_page20.html">20</a><a href="文选详注_page21.html">21</a><a href="文选详注_page22.html">22</a><a href="文选详注_page23.html">23</a><span class="current-page">24</span><a href="文选详注_page25.html">25</a><a href="文选详注_page26.html">26</a><a href="文选详注_page27.html">27</a><a href="文选详注_page28.html">28</a><a href="文选详注_page29.html">29</a><span>...</span><a href="文选详注_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
