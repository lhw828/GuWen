<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 39 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 39 页/共 129 页</h1>
    <div class="content">　　化国之日舒以长一阳来复君子之道温而理万福攸同恭惟某官志在澄清动惟刚健如冬可爱易消穷谷之寒与时偕行放尽孤根之暖德肖云台之瑞威留吏胆之氷夙吉有功已作观风之李固朋来无咎更为入觐之韩侯某徒寘柔函莫追贺客三年宦学屡经节物之萧条数仞门墙欲探阳和之消息
　　贺监司冬啓
　　一阳来复见天地之因时五福类升知贤人之得志恭惟某官高风迈世卓行名家养素丘园已擅云林之秀发身霄汉遂分使节之华茂对亨辰宜膺宠禄某窃食支郡系职下僚再拜奉觞莫缀曵裾之列千春祝寿但驰染翰之勤
　　贺监司冬啓
　　四时成岁肇见天正七日告期潜升阳德惟一元之资始见万彚之向生伏惟某官才冠一时能兼数器鹰撮卢击凛施设之可观羊狠狼贪纷遁逃而逺去风政其异善最推高履兹新阳宜有厚福某窜身榛莽吊影江湖望一丈之芳筵阻陪广坐非百函之妙手愧托尺书
　　贺监司冬啓
　　日次南躔气萌北陆时即仲冬之月厥惟亚岁之辰窃以某官挺肤敏之才拥光华之节宣劳于外既漕计之办敷降防从中宜禁途之进陟适兹谷旦介彼繁禧某领郡攸拘造门是阻其于欣咏罔究指陈
　　贺监司冬啓
　　新阳初复已潜育物之心君子道亨宜享自天之祐伏以某官深仁及物令德持身顾外补之淹囘正舆言之嗟郁某末由只庆先沐贻书颂咏之私敷宣罔既
　　贺判府尚书冬啓
　　清台课厯迎长至于日躔妙律均声导太和于天统伏以某官赋材闿爽秉德靖共文陛决科自致羣英之右禁林视草可追两汉之风惟闻望之久隆矧眷懐之素厚比縁请外暂适均劳倚重蕃宣已报龚黄之政总厘部省行观姚宋之能履此泰辰倍迎殊祉弗遑为寿第切驰诚
　　贺判府龙图冬啓
　　伏以卦起中孚日临南极咸具践长之庆爰修亚岁之仪伏惟某官德履纯诚材猷通敏剸纷繁于中外能懋勉于初终职兼侍从之华任委蕃宣之重驰颂声而载路谅戬谷之如茨矧茂对于天正宜宻迎于神贶某属居宫钥阻奉庆仪颂咏之诚敷宣罔既
　　贺太守冬啓
　　天心来复七日之亨有初阳气潜萌万物之生以此兹谓履长之庆宜膺多福之祥伏惟某官性禀纯诚识穷至蕴讲明道德是惟旧学之臣啓沃谋猷蔚有嘉言之告暂遂偃藩之便已劳侧席之思即膺图任之求庸慰具瞻之望某顾慙衰朽方卜退藏自期田畆之获安惟幸仁人之在上倾依祝咏永集悰灵
　　贺太守冬啓
　　微阳肇复庶物更新荡祓不祥逐羣隂而尽窜导迎善祐乘一气以俱亨宜有神休来相贤业恭惟某官儒绅夙老禁苑名臣乆着望于朝端暂偃藩于方靣利有攸徃道已应于朋来罄无不宜福将迎于类至竚承节召入辅帝猷某限守州符阻趋宾次
　　贺太守冬啓
　　伏以葭管飞灰律应黄钟之鲁台观象史书云物之占惟德履之考祥宜神休之荐祉恭惟某官体性而静据德而纯行膺当宁之求暂屈专城之任甫临谷旦大集洪禧某幸托巨休获安下邑欲捧觞而莫遂但驰颂以弥深
　　贺太守冬啓
　　窃以亚岁迎祥新阳协序气肇三阳之始福臻百顺之名恭以某官廊庙宏才圭璋伟器早被九重之眷暂持千里之权茂对令辰宜膺简福某限拘官守阻造宾闳躬拜夀以无阶徒望风而有祝
　　贺太守冬啓
　　伏以周厯纪元协斗杓之挿子鲁台观象书云物之呈祥君子履时神明介祉恭惟某官道偕阳长德与日増儒林夙蔼于声华仕路咸遵于矩范暂处分符之任茂着宏休行归侍槖之班大摅素蕴冝逄亚岁茂集繁禧某限佐边疆阻趋屏着莫遂夀觞之庆其如愿望之私
　　贺太守冬啓
　　一阳滋进百福骈臻方深企咏之诚遽沐周详之问恭惟某官笃修德履敏裕物情兹典领于州符已康寜于民瘼益希保衞以伫宠光
　　贺太守冬啓
　　伏以卦首中孚日临南极寳典纪践长之庆史官书望瑞之占伏惟某官文武全能忠嘉厚德以学术藻饰吏事首映士林以行业辅翼政机睠深宸扆暂均休于巨屏岂久郁于具瞻属履嘉辰倍膺殊祉亟登元鼎以耀泰阶某属守隣藩阻伸庆斚永言驰颂罔既抒陈
　　贺太守冬啓
　　爱景初长式接璿玑之度新阳肇复顺迎玉律之光允宜大贤茂迎纯嘏自天降祐与国均休恭惟某官据德之纯体性而静暂屈专城之寄行膺当宁之求亚岁甫临洪禧攸介某备员下邑阻造台闳但驰颂以弥深欲捧觞而莫遂
　　贺太守冬啓
　　伏以律推定复萌地之一阳厯考常经防丽天之七曜恭惟某官赋材端劭钟性敏明亲迎熈洽之盛朝躬奋经纶之伟业暂淹俊躅逺驾侯轓平昔聊城已着去思之颂乃今沂水侧聆来暮之歌方顺蹈于休辰冝具膺于纯嘏适兹展庆遽尔拜嘉欣与愧并意非言尽
　　贺太守冬啓
　　鳯鸣嶰管肇移缇室之灰蟾伏蘂渊初养广寒之魄于时而复以道则亨恭惟判府中大政为吏师器蕴相业厚徳暖物眞宋广平所至之阳春和气袭人如赵成季可爱之冬日维兹三极茂拥百祥某遥望光符敬伸舆颂五日从乐获覩迎至之仪万福来求敢効履长之贺
　　贺太守冬啓
　　气应黄钟肇纪天元之建景旋南陆茂迎日至之长窃惟眡履之休宜享彚征之福恭惟某官高名映世雅量絶人释省闼之徊翔均辅藩而偃息政流民恱协应宫声之和德与时行仰如云物之瑞甫临嘉序茂集繁禧伫三节之召还偕一阳而来复顾诵言之虽切怅谒贺之无由首辱移书益深铭德
　　贺太守冬啓
　　舜玑观象迎长至于箕躔邹律吹灰肇太和于天綂隂穷于剥阳复而升正君子之大亨与庙堂之均泰恭惟某官才猷应世闻望高时抱忠义于邦家勒功名于典册比分阃柄亟腾威畧之声旋偃便藩益着循良之政式遵令序宜茂繁禧即召近宻之班以辅太平之业某方祗行役将遂参承欣颂交深敷宣罔既
　　贺太守冬啓
　　日极南讹星占东壁惟阳徳来复之始乃善人奋迅之秋恭惟判府侍郎德冠朝伦才高艺苑三槐论道行登鼎铉之司千骑班春暂寄股肱之郡履此亨嘉之序宜膺寿福之祥某叨预官联僻居郊野望长裾之宾客莫并趋陈企雄防之门防徒深颂咏
　　贺通判冬啓
　　伏以君子明时方庆一阳之复吉人为善冝膺五福之归恭惟某官逺业济时高才华国半藩宣化暂淹厐统之才紫槖还朝式展鲁恭之政嘉辰茂履戬谷来绥某郡绂所拘椒觞阻奉莫趋陪于宾宇但瞻仰于星躔倾愿之深敷宣罔既
　　贺通判冬啓
　　伏以云纪观台咸仰非烟之瑞绣増宫线共欣化日之长阳气肇升君子需庆恭惟某官公辅之器邦家之光别乗暂淹即播海沂之咏赐环荣诏定为廊庙之才顺履昌时茂迎纯嘏某试官邑尉托芘云天阻为贱职之拘莫厠贺宾之列但勤祝颂难尽敷宣
　　贺通判冬啓
　　伏以珠星璧月祥方契于天元玊律黄钟气已交于南至当一阳之来复集百顺以骈臻恭惟某官学际天人识探系象蹇蹇王臣之节谦谦君子之心别乗风流虽翺翔于半刺佩刀气象已兆朕于三公履兹迎日之长宜锡自天之祐某职拘匏系庆阻鳬趋遥跂台躔苐深善颂
　　贺通判冬啓
　　肇序一阳应黄钟之律潜萌万寳卦当来复之辰君子攸宜吉人为善恭惟某官持心厚重禀量恢宏太羮元酒而斯文自醇璞玉浑金而所养尤粹屏星绚采聊宻賛于褰帷鳯阁摛华即显观于调鼎履此亨嘉之防倍膺纯嘏之休某仰托鸿恩备员属吏阻趋大厦苐増燕雀之诚遥望崇墉恨隔云泥之势其为占颂曷胜敷陈
　　贺通判冬啓
　　元阳肇复爱景初长鲁台有云物之书邹律騐气机之应君子所履福祥荐臻恭惟某官道与时亨德偕日进夙蔼朝绅之誉行持从槖之荣半刺分忧已共绥于逺俗十行颁诏即入觐于清光盖众论之攸归宜百神之交相某备员倅贰托迹帡幪无縁台屏之趋莫获寿觞之献其为祝颂岂易敷陈
　　贺通判冬啓
　　律变黄钟騐一阳之肇綂日行逺道周四格以腾辉千载应期四方交防恭惟某官嘉猷经世硕望冠时实朝廷之羽仪为缙绅之领袖同流王化聊处治中弼亮天工用摅远业当兹令序宜拥殊禧某未躬贺厦之勤徒切望云之剧欣惧交集叙陈曷同
　　贺通判冬啓
　　周正协子方肇气于黄钟尧日迎长遂旋晖于南陆盛仪亚岁吉履逢辰伏惟某官硕徳芘民宏才纬世夙负经纶之志兹当刺举之权与国同休将益隆于睿眷如冬可爱亦允契于羣情伫观百禄之是遒式应七日之来复某坐縻岩邑阻造宾闳颂咏徒深敷宣罔既
　　贺通判冬啓
　　玉管召阳土圭测日推初萌之载始嘉道长之方来君子对时神明协庆恭惟某官靖恭秉德直亮端懐早膺中扆之眷求雅为多士之师表暂资贤望出佐方州宜民之谣既諠闻于载路自天之祐方顺履于迎长竚奉褒恩入跻近辅
　　贺通判冬啓
　　书云应测景践长方阳德之时升宜君子之道长恭惟某官性资宏厚器识防明暂闗决于名藩将升跻于华胄俯迎令节倍格繁休方修拜庆之仪遽辱飞缄之赐但勤颂愿尤极感铭
　　贺通判冬啓
　　连珠合璧宻契于昌时气占风前知其善岁一阳来复五福类升恭惟通判大夫世载勲庸家传忠孝化民成俗已高循吏之风决事如神复见古人之政履兹令节宜拥纯禧某猥以衰孱系于职守摄衣以徃未获于升堂跪酒而前莫陪于献寿
　　贺冬啓
　　天元肇建气应黄钟至日舒长景旋南陆窃惟视履宜享殊休恭惟某官大雅典刑搢绅耆旧宜民厚德协应宫声之和映世高名仰如云物之瑞甫临佳序茂集繁禧伫闻三节之召还偕与一阳而来复首防赐问益厚铭藏
　　贺冬啓
　　黄钟肇始周开建子之祥朔日正南鲁谨书云之礼谅履长于亚岁当倍拥于殊祥庆牍未修华缄首贶曲示课勤之意苐深铭佩之私
　　贺冬啓
　　伏以阳交来复寅賔化日之长庆礼交驰申笃善邻之好恭惟某官祥繇履考道协泰通茂膺诸福之归用对三防之始某坐縻印绂阻造门墙惟颂祷之至深在叙陈而奚既
　　贺冬啓
　　节啓天正既辨五云之物时惟吉士是膺百福之祥恭惟某官秉徳浑刚赋姿明果文华绮散名驰羣俊之先论议风生意出诸儒之表宜膺殊祉茂对亨辰某摄领部章阻趋台府奉雕觞而跪席莫预献酬汗青简以占词徒倾颂祝
　　贺冬啓
　　月临天统首冠于三正气兆黄宫复来于七日微阳之协至卜君子之彚征伏惟某官硕德芘民杰才经世践扬中外之寄益惟望实之隆既醉太平实具周书之福大有上吉允符羲易之占某限以守边未遑称庆徒深善颂莫罄鄙懐
　　贺冬啓
　　伏以物壮则老肃杀所以成岁功否终必倾来复然后知天意凡在含生之类休有向荣之心伏惟某官履信体仁秉德廸哲才无施而不可道得时而愈隆方当彚征元吉之辰宜享既醉太平之福某限居官守阻门墙瞻颂之深敷宣罔既
　　贺冬啓
　　伏以缇室之清宫瞽告以日卜台观之黄祲史书有年共安消长之来以待隂阳之定伏以某官才猷杰异道德深醇靖共正直之休顺获天人之助某恪守官次阻称寿觞坐驰倾向之心莫罄安荣之遇
　　生日
　　贺秦相生日啓　　　　　　　翟公巽
　　岁序收功已报新春之喜嵩灵孕秀庸昭间世之祥蔼佳气于门庭播英声于寰海梦熊协旦贺燕均懽恭惟某官隆栋殊姿元龟卓识为圣时而特起钟贤运以挺生至大至刚气塞天地惟忠惟孝道通神明以经纶之长才建社稷之逺虑諌行言听谟明弼谐果立非常之功永有无穷之问国鼎増重椿龄愈新名世五百余年固已上符于伊尹中书二十四考殆将逺过于汾阳某夙被埏镕阻趋墙仞式歌且舞苐勤祝颂之诚俾炽而昌益大期求之庆
　　贺秦相生日啓　　　　　　　王叔子
　　嶰管葭灰甫近春阳之载桑弧蓬矢式符岩石之瞻喜动冕旒欢均簮绂窃以天生李晟来为万人岳降甫侯出藩四国昴依汉日箕作商霖毓司于元精孕谪仙于太白歴观前古类产英材矧惟赵氏之昌率致周邦之喜五龙隂受天开夹日之祥一马潜浮神起渡江之役黄旗抚运赤绂膺符宜有真儒来扶景祚恭惟某官气全刚大性达神明日角珠庭禀自钟山之秀锦心绣口凝从沫水之清卫社稷不假于干戈行蛮貊殆慿于忠信自专钧轴宻启皇猷和戎狄以正诸华矢文徳而洽四国息甘泉之烽火盛璧水之衣冠祭讲燔柴耕陪载耜惟至治之君不世出也待以勿疑故仁人之言其利溥哉动无弗合命膺华衮执有元圭已建上公复居真相礼乐侍御美秦仲于车邻防谏文章配武公于淇澳兹承谷旦倍拥繁禧一人颁湛露之恩四海述閟宫之颂祝仁者寿俾炽而昌衍金昆玉友之荣积桂子桐孙之庆荘椿不老八千岁以为春秋周鼎同扶七百年而卜世算某轮囷蟠木局促辕车转漕潼江考方书于下下归耕湔水田矧种于中中岂谓洪钧复取弃物方征车之逺迈陪贺屦以无从星现老人永占祥于南极日尊师尹长寄目于东方庆抃之私敷宣防既
　　贺秦少保生日啓　　　　　　　李舜臣
　　柔风淡荡景迟化日之长佳气郁葱兆应元精之瑞门庭萃庆朝野交欢恭惟某官金玉天资栋梁国器洒落风尘表物飘逸神仙中人清世英髦千万人而杰出黒头台辅五百岁而间生不唯吾道之主盟抑亦生人之司命逄时而泰与物为春勲徳兼隆宗庙与同休戚精忠昭格神明所共扶持某罪戾孤踪依栖洪造遡风慕义欣逄弧矢之辰涤砚薫毫防奉椿松之祝其为欣颂罔既敷陈
　　贺丞相生日啓　　　　　　　张正己
　　五百年而名世有开合德之符八百岁以为春愿罄大年之祝纷贺僚于太府锡备物于公朝四海倾心一词賛喜恭惟某官禀天地中和之气应圣贤亨泰之期名在图书夙号中兴之佐志安社稷独成不世之功援斯民于水火涂炭之深登太平于礼乐文明之盛寿域亘八荒之表金城为万世之安方国家卜世以无疆宜福禄自天之未艾庆传衮舄封誓山河醸沧海之水不足以饮公之勲汗南山之竹不足以纪公之德阶符同耀拱宸极以常尊神岳比崇镇坤舆而益固永隆国寿共对天庥某猥以么微乆叨钧播望公孙之賔閤莫厠下僚歌史克之颂诗第倾善祝
　　贺张防政生日啓
　　日逄弧矢年迓松椿有是君有是臣亶为千龄之盛旦俾尔昌俾尔艾长观八月之清秋乐事骈阗驩声环匝恭惟某官储精嵩岳毓秀苕川硕画元勲乆増光于政府沉机深识独轸念于边庭虽一时议论之靡谐奈百世声名之益壮云霾既扫日月分明爰诞告于治朝以宠还于书殿独兹均秩共以为疑与其抱髙明之节而枕石漱流岂若舒乆郁之才而兴云出雨亟符梦燕入相衮龙发舒未究之才猷扬厉无前之勋业某比闻褒渥聊羾庆缄犯顔宜掇于深辜藏疾已钦于雅度报章下逮餽礼有加坐令山房岑寂之区如得洞府珍竒之玩有懐铭刻无语发扬属逄诞日之临敬拜长年之祝捧觞称寿虽不陪賔客之尘防鼎得仙犹足以解尘埃之缚
　　贺李帅生日啓　　　　　　　张文饶
　　始生令旦表瑞中秋防辰于角亢之间寿星既见占梦以熊罴之兆男子呈祥是惟不世之贤盖亦应时而出凡叨属吏展庆今朝恭惟某官嵩岳储神珠躔毓粹流光天上昔为汉殿之星辰肖像人间将作商岩之辅弼暂烦共理式重于蕃民游爱日之中吏畏肃霜之下威声逺暨澄清南海之波诚意旁通霑足西郊之雨仰兹厚德宜锡遐龄岁俾有千当继僖公之颂福陈向五式符箕子之言某僻守逺方阻瞻大厦纷纷鹤盖相同非雾之隂赫赫龙门莫遂披云之便
　　贺胡帅生日啓　　　　　　　宋祁公
　　周室中兴岳储神于山甫汉高崛起昴应防于鄼侯是惟间世之英盖亦为时而出聿逄圣运宜有儒臣兹庆诞弥伏深抃贺恭惟某官天麟表瑞阁鳯呈仪仰之髙而鑚之坚弸诸中而彪诸外其间必有名世式契休祥正可求之古人是为伦辈殆天所授舍公其谁暂劳屏翰于坤维即正钧镕于天下上心所属公议攸归卫武公九十五龄犹陈懿戒广成子千二百岁坐进长生某限守郡符阻趋帅府葱葱烟雾莫陪贺客之绅衿栩栩梦魂不逺崇闳之墙仭
　　贺王帅生日啓　　　　　　　王叔子
　　维岳储灵式诞佐王之辅澨淮流庆允光济世之谋惟防斡于繁机方翊跻于景化诞辰兹及延祷兼常恭惟某官虑总戎韬绩宣邦社奋嘉猷而克壮申吉禄以咸宜蓬矢在门缅懐于光庆野芹实篚愿续于遐龄有少轻尘具如别幅
　　贺林宪生日啓
　　帝赉弼而得说以辅商宗岳降神而及申用强周室凡厥中兴之运挺生杰出之才大火既流飒凉颷而届长庚入梦踵仙冑以呈祥振古如兹殆天所授仰景星之下烛属诞日之载临叨在庇休伏深抃贺恭惟某官学优圣域文擅儒宗早登片玉之科素积浑金之誉言不慙而行不耻沛然所养之醇仁也柔而义也刚允矣兼质之美道直而婉谦尊而光大声遗节奏之间至寳出雕镌之外停浇激薄咸推长者之风忍垢纳污深得大臣之体肃持金节荣焕绣衣亲爱日于三冬畧无霜霰泛汪陂之万顷不起风波平反留狱之寃民开释弄兵之赤子岂若京师震恐先事埋轮当令四海澄清不忘揽辔所务循循于中道不为察察之威名谅着隂功自延遐寿惟厚德则享其富故作善者降之祥卫武公九十五龄犹陈懿戒广成子千二百岁坐进长生将欲比方实为伦等某阅四方之士盖积有年得万世之师创见此日自困尘埃之役幸披云雾之瞻恭遇生朝敢陈告语嘉賔济济愿陪鹤盖之隂大厦眈眈窃倍燕巢之贺
　　贺陈漕生日啓　　　　　　　　杨祐甫
　　生山甫以保周岳神降祉配萧何以佐汉昴宿流光功名间世而益彰寿考为时而难老爰爱垂弧之日正瞻析木之祥凡属庇庥悉深抃贺恭惟某官性根温厚识造渊微裁剸不留禀若太阿之一断表仪斯重巍然象鼎之万钧推举贤荐善之至诚试富国裕民之大畧宜膺戬谷获助神明扬使节以嘉声乃德门之素业世济其美有后皆曰臧孙人莫与京其昌必在敬仲兹承余庆上卜遐龄幸仰觌于生朝实难忘于告语某幸乗偏垒阻造外台想冦盖之如云隔门庭之非雾顔之既厚尚依长孺之二天诚则有余更颂僖公之千载
　　贺赵主管生日啓　　　　　　叶元茂
　　天潢禀润崧岳储灵律中防賔适应凯风之时生英杰光开弥月之祥敢以謏闻敬由起颂窃以神明之冑所禀特异忠孝之家其庆有余方将貂续以蝉连宜得鳯鸣而龙跃増光玉牒来自神仙中人孕秀金枝逈出风尘表物尤古今之未见以君臣而并生飞电绕枢已庆千秋之节长庚入梦独賖五日之期与社稷同无疆之休实天地钟元精之气备此众美惟公一人恭惟某官行峻履方芒寒色正朱虚之忠而东平之善江夏之略而河间之贤廼被服于儒术之中而议论为宗社之冠彤庭入卫行促近帝王之居青山自怡姑笑傲仙佛之窟宜佩长生之箓愿赓难老之章五百嵗春五百嵗秋未多楚木一千年花一千年实几度蟠桃某乾坤腐儒门防下士欣逢谷旦庸竭菲诚謦欬亲承窥寳苑莫传之秘年龄仰祝伴琼台不古之春
　　杂贺
　　贺驾幸丞相府啓
　　元戎万骑星拱辕门清跸一声天临相府协千载明良之防应三阶平正之期都人踊跃以耸观书契传闻而未有恭惟某官国家柱石人物蓍龟断朝论于片言睦邻好于两国系四海安危之重当九重弼亮之专泽被生灵功存社稷殚天下之竹帛莫纪元功播堂上之韶钧难形盛德虽蛮貊咸服其忠信顾草木共识其威名务崇不朽之休宜有非常之锡宸衷睠睠每覆焘其如天广厦津津冀帡幪于永世恩诚渥矣荣莫大焉某庀职海邦亲逄盛事莫预具瞻之列徒懐喜跃之私
　　贺丞相赐宅啓　　　　　　　刘子渊
</div>
    <div class="pagination">
<a href="五百家播芳大全文粹_page38.html">上一页</a><span>...</span><a href="五百家播芳大全文粹_page34.html">34</a><a href="五百家播芳大全文粹_page35.html">35</a><a href="五百家播芳大全文粹_page36.html">36</a><a href="五百家播芳大全文粹_page37.html">37</a><a href="五百家播芳大全文粹_page38.html">38</a><span class="current-page">39</span><a href="五百家播芳大全文粹_page40.html">40</a><a href="五百家播芳大全文粹_page41.html">41</a><a href="五百家播芳大全文粹_page42.html">42</a><a href="五百家播芳大全文粹_page43.html">43</a><a href="五百家播芳大全文粹_page44.html">44</a><span>...</span><a href="五百家播芳大全文粹_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
