<!DOCTYPE html>
<html>
<head>
    <meta charset="UTF-8">
    <title>明文海 - 第 39 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 39 页/共 134 页</h1>
    <div class="content">　　经学
　　答张廷璧【方孝孺】
　　辱寄诗五篇且诱之使决其可否足下之意良厚矣然仆昧陋无识岂足知可否之所在邪意之厚而不答则人将以为隠答而不能称见属之心则人将以为妄妄过也而隠过之尤也足下吾友也固将有以正吾过试妄言焉而求正之可乎足下之诗刻削森秀为世俗异味其辞信奇矣茍得此于世俗之士方推誉之不暇而仆安敢言今足下眇然有志乎古凛乎其非世俗之人也倘不以古人之所至者为准则为卑足下矣而仆安敢不言盖古人之道虽不専主乎为诗而其发之于言未尝不当乎道是以雅颂之辞烜赫若日月雄厉若雷霆变化若神涵蓄同覆载诵其诗也不见其辞而惟见其理不知其言之可喜而惟觉其味之无穷此其为奇也不亦大乎而作之者初非求为如是之奇也本之乎礼义之充养之乎性情之正风足以昌其言言足以致其志如斯而已耳后世之作者较奇丽之辞于毫末自谓超乎形器之表矣而浅陋浮薄非果能为奇也稚子刻雪以为娱目之具当其前陈非不可喜徐而察之荡而无遗尚焉取其为奇也哉足下之为奇固非此类然旨近味漓乏和平温厚之韵得非所质之本未甚充而从事于奇丽之末故邪不本之务而求攻于末是犹弃木之根而蟠其枝以为美欲其华泽茂遂弗可得矣故圣贤君子之文发乎自然成乎无为不求工奇而至美自足达而不肆也严而不拘也质而不浅也奥而不晦也正而不窒也变而不诡也辩而理澹而章秩乎其有仪乎其不枯而文之奇至矣然圣贤君子曷尝容私于其间哉盈而流激而发不求而自得者也足下于此固已知之矣而出言命意未免有艰苦澁滞之态者求于言而不求于言之所从出无惑乎其难也今天下学者靡靡焉惟习之所同潜窃阳剽无所顾忌以为能诗不可胜数欲其知所趋向由大路而不失驱驰之节者舍足下莫先焉而仆犹僭有所言多见其妄也虽然不知而妄言仆诚过矣使妄言而偶有益于人岂非好古者之所乐闻乎昔有贵人之子病蛊而求药于医医偶出其妻以毒鼠之药付之贵人之子服而且泄既而疾良愈自医者言之其药信妄矣自愈者言之孰知其妄与否乎仆尝怪风俗頽巧相师为佞至于朋友亦以谀悦为忠近得陈元采书殊有箴教之益切中吾病为之喜而忘食如吾子所戏粉饰
　　绘画以为古人复生令人惭【阙】　　　　　　归乎庸众人之域今得元采而后知之所望【阙】
　　之兄爱也无以为报适有近诗十章及励志诗十章今以寄元采足下幸一阅之以仆之懐元采【阙】
　　【阙】　　　以为教而不怪其为妄发也五诗中哭许士
　　脩诗最【阙】　　　　　　之他诗用韵多有与古人异者行辞有未妥帖者考之汉魏诸作必自得之此特末失耳茍得其本当知鄙言果非妄也
　　与友人论井田【方孝孺】
　　仆向者僣不自量窃伤三代圣人公天下之大典坠地已久见今国家法立令行寔足以乗势有为举而措之无所难者故著论井田之事可复不疑仆虽不才亦尝三思之而熟究之非偶为是夸谈也然毎患有志者寡无与讨论讲明者始见吾子行淳貌古心独慕焉以为可语斯事故出而示之意吾子异于流俗人今吾子乃不察其道而横为异辞以非之谓不可行于今此流俗人之常言仆耳聴之而几聩者也吾子安取而陈之哉且人之言曰古法有不可行于今者若井田是也斯言甚惑也古之时席地而食手掬而饮防血而啗毛衣皮而寝革为巢为窟以相居拍手鼔腹以为乐此其不得已也固不若后世宫室钟鼓服食器用之美且适也若此者非惟不可行亦不必行以其非中制也若井田者更三四圣人而始大备酌古今之中尽裁成之理生民之钜方礼义之所由立也古者之世富庶胜于今风俗美于今上下亲洽过于今国之盛强且久过于今曷为而不可行哉人又言曰禹之洪水桀纣之暴虐人民稀少故田可均夫古之时人民之众后世莫及井田虽未行而人安其业其端已见矣桀纣之暴非若秦隋之糜烂其民也汤武诛其君而已非若战国秦汉之际杀人盈城野民何为而少哉今天下丧乱之余不及承平十分之一故均田之行莫便于此时而吾子乃援王莽尝行证之以为不可益谬矣且王莽之乱非为井田也欺汉家之老母而夺其玺称制于海内海内之人愤怒思剖其心而食之故因变奋起使莽不行井田海内亦乱莽亦诛死于井田何有哉吾子又谓汉唐不行今欲行之难矣尤非知本之论也汉唐不行者非不可行也未尝行也汉髙祖之世可行也而时无其人导之唐太宗有志于三代之盛而魏徴之流未知先后不能辅之以成大业孰谓不可行也流俗之谓不可行之者以吴越言之山溪险絶而人民稠也夫山溪之地虽成周之世亦用贡法而岂强欲烟卑夷髙以尽井哉但使人人有田田各有公田通力趋事相救相恤不失先王之意则可矣而江汉以北平壤千里画而井之甚易为力也东海有鱼曰鲲身如丘山动则雷震逰则涛涌桥井之蛙未尝识也伸其股而自诧曰东海宁大于井乎鲲鱼之大孰若吾股乎今未知天下之故而曰井田不可行者是桥井之蛙之类也且仆鄙固之意以为不行井田不足以行仁义者非虚语也仁义之行贵人得其所今富贵不同富者之威上足以持公府之柄下足以钳小民之财公家有散于小民小民未必得也有取于富家者则小民已代之输矣富者益富贫者益贫二者皆乱之本也或难仆以为陈涉韩信非有陶朱之富而岂富者为乱哉以此论井田疎矣是殆不然井田之行则四海无闲民而又有政令以申之徳礼以化之乡胥里师之教不絶乎耳苛取暴征之法不及乎身何苦而乱乎使陈涉韩信有一防之宅一区之田不仰于人则且终身为南畆之民何暇反乎仆故曰井田之废乱之所生也欲行仁义者必自井田始吾子欲舎井田而行仁义犹无釡而炊也决不得食矣夫不以釡炊虽愚妇知其不可不以井田为治士大夫安之岂智顾不如愚者哉抑习俗之移人也俗之降衰日趋而日下特立而不变者惟豪杰之士能之吾子俨然在缙绅之列不务明圣人之道以淑来者而非先王之制甚为吾子不取也仆讷不善为辩性颇质又不喜为媚故直以故告吾子孟子不云乎不直则道不见然则仆亦非过也将以明道也吾子倘有疑于心当以见教仆尚能终其説
　　答阌乡叶教谕【方孝孺】
　　郡守王公至辱示以刘翰林黄伯生所为诗集序且俾有述焉物之美者无所待于外有待于外者皆持不足之心者也照乗之珠盈尺之璧不幸而寘诸泥涂瓦砾之中其光气之晶莹朗洁者固在及识者得而有之虽栖之于故箧袭之以败絮连数十城之价自若也若夫借之以良锦韬之以文匮尽饰乎其外而彰其美以示人则其中之所存者可知矣执事之诗仆虽未获见而伏读之然因二君子之言而求之盖可以无待于外者也茍无待于外虽二君之言已为过而况复有待于无能之辞乎且古之所谓序云者盖以明作者之意如诗书篇端皆有小序而复有大序加其首者是也小序或出于史臣或出于后之贤士大夫序之作者皆古之闻人然其中得其言而遗其意执其意而失其事往往为经文之累者亦不为少则序之无益亦已明矣贤士闻人之为序犹不能有益于经况今之为序者能有益于执事之诗哉自诗书以下作者莫不有序或同志者指其徳业之所至或门人故交发其所蕴而叹惜其遭逢初非有求于人而司马迁班固扬雄之俦又直自述已意以抒其奇伟之才固未尝有待于外也唐人之能诗者莫如李白杜甫甫诗当时无序者白诗李阳氷于其既没尝为作序然其有无不足为二子轻重而序者反托之以传惟韩退之偶然一言推尊二子至今人诵退之之文而知李杜之不可及夫执事之诗信美而可传则不求于人可也或自序其意可也以待后之是非可信万世如退之者之一言亦可也何其扰扰于世俗之求哉且仆少而不専于学长而奔走于虚誉无暇以学及今粗闻先圣人之道而欲从事焉其所学既不在乎文而于文复厌弃不省故陋于文者举世莫仆若也加之闇昧庸劣无适时之资挂名庠序食斗禄以活养妻子言不足取信于天下执事过聴而求之何为计之疏也虽然今之儒衣冠者不为乏人以文辞自任者麻列于周秦之疆不彼之求而于拙讷无势者有望焉执事之心殆非偶然者仆虽不能言乌敢卒爱于吾言乎哉第执事之诗足以自信而仆又未之见且刘黄既序之矣是以未能承命倘未即见絶或以草本相示使得窥赋咏之大端庶几可发舒所欲言譬犹故箧败絮以借重寳而増荣则区区之愿也太守志行甚美可为湖学荐绅贺属患眼无聊不能一一
　　答许廷慎【方孝孺】
　　往在京师士人从濠上来者多能诵足下歌诗固已窥见胸中之一二去年在临海遇林左民张廷璧二子问足下言行滋详二子自负为奇才至説足下輙弛然自愧以为莫及也然后益信所窥之不妄近在王脩徳所得所録文章数篇及手书深欲读之防防家难作未果寓目輙引去重入京师道涂所行千余里恒徃来于懐及到此获嵗寒事记于友人家览数行而大惊喜命意持论卓卓不茍非流俗人所敢望也何足下取于天之厚至是耶斯文世以为细事然最似为天所靳惜其赋于人也铢施两较不肯多与得之稍多者便若为所记忆时时迫蹙督责不使有斯须佚乐意此理絶不可晓岂其可重者果在此耶不然何独忘此而悦彼邪如仆自揣百无所有以粗识数字大为所困当危忧兢悚时自誓欲以所能归诸造物甘为庸人而不可得足下幸安适无所苦而骎骎焉欲抉发奇秘以与造化争也然其取忌亦太甚矣得微亦蹈其所忌乎仆虽为斯文喜然窃以为非计之得也虽然君子顾于道何如耳宁论利害哉自古奇人伟士不屈折于忧患则不足成其学载籍所该大半皆不得意之辞也然后世卒光明崇大又安知忌之于一时者非所以为无穷之幸而恱之于俄顷者非甚弃之耶此可为足下道聊以发笑且自解耳左民多称王微仲之贤恨无由见之适见其弟晃仲亦雅士当是吾辈之秀大不凡也仆侍祖母故来此其详有所难言
　　答胡懐秀才【方孝孺】
　　往年在浙东获交才俊间其最善者眉山苏太史平仲临海叶刑部夷仲浦阳郑楷叔度天台林右左民赵象伯钦陈叔英元采王琦脩徳日夕相与周旋论议倡酬往复沉潜乎天人之奥博观乎兴废之理追琢乎行业而浸灌乎文章意气孚洽无所觊慕体不待梁肉而肥心不待丝竹而畅十余年来亡落者数人余多散处他所然犹时得以书疏相讲切当忧而遇笑方思而暂释未甚于穷独也及居山南木石之与徒猿猱之与俦心欲言而口莫与谈足欲行而物莫与娱诸生讲授经义毕輙目危坐或取古书缓读徐吟间有所得无从告语惟仰观霄汉黙黙悟遣郡府以朝命燕集不可拒往就末座官僚强饮以酒哗词盈耳优戏在前未尝为之啓齿一笑颇自意无复追曩者之欢矣去冬之长安见唐愚士为之欣喜又于愚士舍见足下文章益觉胸中慰悦然未知足下之深也今乃辱恵书千余言陈述反覆笔势流动上思古人下慨当世伟然有奇丈夫之风自入秦且三年未曽有一人以文相贶岂意乃得之于足下乎抚巻熟览出入懐袖数日不能舍俨若重见往时诸君而接其声容也文章于士子最为末事然非有得于古圣贤之意者不能世之学者众矣其用志不専探索不精闻见不博攻习不久而能得圣贤之意者无有也是以吾少而好观人文非止以其文盖将因其文而察其所存与之共进于斯道也览足下之文于道信有志矣然而屡称古之文人则是所向慕犹有所偏也贾生韩退之年三十余已卓卓然树立信如足下之云然使斯二公者得闻圣人之道而进于曽冉之列则其贤当何如哉仆鄙陋自度不足班古人而年来长闭口不复及天下事于政教举措得失漫不复解而笃信六经有所为也以之为权衡有所疑也以之为蓍惟愚不足达世之机变甘以钝拙自守人见其如此亦多窃笑之又素伉直不耐与富贵人俯仰有势位者或欲招致闻其不善謟屈亦往往不合欲如贾生之亟谈世事固不能如韩子之汲汲于得位尤不暇也而足下乃以贾韩相儗乌可当哉然贾生之劝汉文以寛大韩子之酷排异教尊孔孟窃有志焉使天或将康斯人明斯道他日倘万一有成未可知也而不敢望也凡人当少壮时志意才气百倍及年益増力益衰则沮谢陨获有悔往叹今之心如贾之长沙韩之潮阳其英锐之姿亦少减矣圣人大贤志气随日以强徳业与时而加故有进而无衰既老而弥明仆之得乎天者未可知已之可勉者则犹有可进之地安知果不若足下之所期哉仆今三十六固为未衰足下少三嵗使三嵗之中日有所得其于追仆而出其前犹骋駃騠蒲梢而逐伏枥之驽马特易易耳所愿者先乎道而后乎文脩饬其身心而无预蕲乎声誉则仆之所见将有大过于今者矣喜慰其可量邪比懒作书尤不敢论古人于足下有言不能黙黙然世俗之难言也乆矣足下其勿以示人恐众人之窃笑也
　　答王秀才【方孝孺】
　　前辱见临且徴仆文以观仆尝闵世人不务学道而喜言文故有所论述耻为人出之以吾子不惮重山钜海来造吾庐意气愿欵非世俗辈可及特出旧作以答雅意且冀指列其疵失以相发明今乃恵书猥有所称美而以学文之説为问仆岂能文者邪何吾子问之异也今天下虽乏奇才异能之士操笔执牍自负以为文人者不可胜计吾子有问焉彼将有以告吾子不彼之即而此之求所谓学稼于工求鱼于猎者也使效其所得岂足副见问之意乎虽然世俗之文仆虽未之学若古人之文仆尝学之矣试为吾子言其所知凡文之为用明道立政二端而已道以淑斯民政以养斯民民非养不能羣居以生非教不能别于众物故圣人者出作为礼乐教化刑罚以治之脩其五伦六纪天衷人极以正之而一寓之于文尧舜禹汤周公孔子之心见于诗书易礼春秋之文者皆以文乎此而已舍此以为文者圣贤无之后世务焉其弊始于晋宋齐梁之间盛于唐甚于宋流至于今未知其所止也唐之士最以文为法于后世者惟韩退之而退之之文言圣人之道者舍原道无称焉言先王之政而得其要者求其片简之记无有焉举唐人之不及退之者可知也举后世之不及唐者又可知也汉儒之文有益于世得圣人之意者惟董仲舒贾谊攻浮靡绮丽之辞不根据于道理者莫陋于司马相如退之屡称古之圣贤文章之盛相如必在其中而董贾不一与焉其去取之谬如此吾不识其何説也茍以其文未粹耶则艰险之元结俳谐之李观且在所取矣如之何其去二子也茍以其所述者王霸之道不敢列之于文人之后邪则孔子孟子固与荀卿屈原李斯并称矣安在其能尊二子也退之以知道自居而于董贾独抑之相如独进之则其所知者果何道乎然相如虽陋其辞赋犹皆有为而作非虚语也近世则不然一室之防号之以美名輙从而文之视其名纷然杂出皆古之所未闻考其辞轻俳巧薄皆古人之所未有而求者以是望于人作者以是夸于时似有所为使相如之奴隶见之且将弃去而今之士莫知其为非此又退之之时所无有者也仆窃悲其陋故断自汉以下至宋取文之闗乎道徳政教者为书谓之文统使学者习焉违乎此者虽工不録近乎此者虽质不违庶几人人得见古人文章之正不惑于佹常可喜之论祛千载之积蠧为六经之羽翼作仁义之气摈浮华之习以自进于圣人俾世俗易心改目以勉其逺且大者穷居少暇未有所成吾子诚有志乎古人之文则愿勿溺于世俗勿为一时毁誉所变勿以道徳为虗器勿以政教为空言则文可得而学矣不然则世之能文者孰不可问仆之昧昧岂足副所求耶
　　答钱罗二秀才【方孝孺】
　　二君足下某年少谬招士大夫口舌腾誉心甚不喜得二兄书大有所称儗滋不欲当茍遂黙受恐鄙陋之指不足以晓左右故不免复有所云古之言礼者曰儗人必于其伦若南宫适以禹稷儗孔子孟子以子思比曽子皆絜功量徳名与情称而无疑者也或肆然而谬称之是犹子禽以子贡比孔子扬雄以韦成比顔渊司马君实以扬雄比孟子陆希声以【阙】　比韩愈不见信于当时则取讥于后世其不可较然也然之数子者虽不足儗圣贤而其声光之着于天下犹钧之于石寻之于常非犹山阜之于蚁垤河渭之于沟浍也儗之一不当且若是况某何如者而以儗李翺苏轼曽巩以下七八君子奚为其可哉指钧而谓人曰此石也指寻而谓人曰此常也骤而闻之疑者尚少也指蚁垤曰此山阜也指沟浍曰此河渭也不骇以为过言则笑以为无目人矣彼七八君子者皆博特而雄达才髙而文炳使其身不托于名人位不显于当世犹有以闻于世而传于后也况又得人焉而依之其卒能有立也岂不宜哉若某者才能不及其百之一恣意放言不善刻削任理所之欲尽即止未尝専攻于是望以之而立名岂能追作者之体要而庶防乎古之人哉而二兄乃云然窃恐识者以为过言矣然世俗可与语古不可与语今自昔而然孟子大贤淳于髠且诋之扬雄韩愈皆杰然儒者当世谈笑之此皆士之所不能免者也今某无古人之实而过得时誉岂今之俗异于昔哉何其不宜然而然也所贵乎美俗者以其毁誉公而是非当也宜然而不然者非也不宜然而然者亦非也二兄以英敏之资抗然以直道自许而过于誉也如此岂固有说乎抑期其至于此乎如期其至于此尤不敢处也世之称七八君子者以文某于文虽尝学焉然志不好也少之时学作文自度其不可窃独慕乎圣贤之道以为斯道非文则无以传故又于文发之既而复以道之不至者不足以言文故尝用心于三代秦汉之书考其气运之髙下防其言语之醇疵以观其世之盛衰得失要其归于道与否而准绳之以圣贤之规矩盖将习之以冀其熟焉行之以望其至焉考之于身以见其成施之于世以验其功服之于身而传之来世上以不愧乎天中以不怍于心下以有益于人而后止此某之志也若二兄之所誉而儗者非某之敢望也二兄其谓诚然否乎急于自释不觉狂僭二兄谅之所须二文在沈君处已乆想已得也
　　答俞敬徳【方孝孺】
　　某鄙朴戅讷言行不能及古人器识不足以达时务然守其愚孑然莫与徒望望然髙顾遐视而不合于时此固流俗之所笑且讪士君子之所不敢自是者也今足下猥加礼貌枉书赐问某察书中之言意欲望之以圣
　　贤之道慇懃甚至某【阙】　　　　　矣虽少然握笔伸纸工为文辞【阙】
　　好丰颐长髭言如转丸步【阙】　　　　　为当
　　世所喜者不可【阙】学彼皆自以为出羣之材经世之具使圣贤可至则斯人是已而足下顾以归之仆奚可哉自他人而言且不敢居况足下秉深达之识谠直之论可否于殿陛间其志信古忠正之士恳恳焉以爱君报国为心者自宜藐视一世不入眼睫而有取于某此某之所未解也足下茍取其文乎则华言而少实者古多有矣未足以信某之为人茍取其貌乎自孔子不能无失宰予况于某哉虽然足下殆取其志也取其志则某尝妄有不逊之论矣某六七嵗时初入学读书见书册中载圣贤名字或圣贤良将相形貌即有愿学之心毎窃寸纸署其名与同辈诸学子【阙】　而指麾之父兄虽加呵禁不止也既而年十嵗余渐省事见【阙】　　　仕宦者不足道以为圣贤之学可以自立外至者不足为吾轻重也遂有慕乎道徳之心又四五年侍先人北逰济上歴邹鲁之故墟览周公孔子庙宅求七十子之遗迹问陋巷舞雩所在潜心静虑验其所得慨然以为彼七十子者纵颜闵未可几及其余若樊迟冉求辈使学之同时岂皆让之乎但今世无圣人出不得所依归故不若尔迨今又五六年阅理兹多约心愈乆始知古人未易卒至盖其信道之心笃自治之法严故其所成近求之无遗行实用之有成功非近代虗寂者比也某诚信其然故不自放于俗每兴伤今崇古之思积之既多发为言语道政事必曰伊尹周公论道徳必曰孔孟颜闵寝而思者此数君子也坐而诵者此数君子也用心一入于此犹恐流于过髙如古狂人而不适于用是以深自制抑若中无丝毫学者见庸众人犹且畏而却避之况大贤魁儒如曾子子思孟子亘千载而特立者焉敢觊其万一哉足下乃以某为可庶防而至此言一出惟恐流俗将以笑某者笑足下矣然足下无或怪其笑也孟子曰君子之所为众人固不识屈原曰非俊疑杰庸态然也近有人闻某狂言辄顿足抚掌如闻怪声且欲来瞷形貌果类古人否所亲者以告某笑应之曰形貌与今人不异但心似古人耳所亲者亦大笑要之此事不必与流俗争但汲汲力求千载以上之人为师以俟诸百世之下知不知不暇问也闻有无识者见足下应召争论辄笑足下为愚此殆与儿辈之见无异圣天子下诏达郡县有志者上疏以论天下利病唐宋以来常有之但今人不见便以为怪此可叹也有志者行事当洞达如日月所持既定以此而始以此而终以此而富贵以此而贫贱忧喜祸福付之于天何必校哉某颇有见于此故对众人不敢发齿如痴人然又恐虗名无立乆不敢与人往复感足下之爱且知受书沈思有触于中不能自遏聊摅意一言五经之说实领至诲雪甚不可出余侯相见尽谈
　　答兪景文【方孝孺】
　　恵书以先大人遗徳未传于世而以铭文见属辞气恳恻厚甚此固孝子仁人不忍死其亲之美意然某之言岂足传信后世哉古之传世者虽不可胜举而其大校皆豪杰之士道徳充溢于中事功见于当时为天下所仰服故其余言绪论之所及无意于传而后世自传之以其抑扬予夺为人之贤否轻重有获着其名于文章之籍者辄相夸贺以为荣耀至于子孙犹倚借为口实此皆以其人诚有可传而然非特以其文也如范希文韩忠献公程伯淳诸子其文辞固与人等耳后世传而诵之而凡为其所称者因以炳着章明于天下岂非以其人之贤故耶使徒有文章而大者或不足若栁子厚刘禹锡及王介甫辈其身且不免为世所诋议其所称引赞誉之人欲望世人之尽信不亦难乎故善为亲图者不在乎得可传之文而在乎可传之人其人传文虽未至无害乎其传也其文美矣而其人不掩焉纵美而不传虽传而不信秪足病其亲夫奚补哉今足下虑亲之名未着而欲传之茍以其文则某非能文者苟以其人则某之无能别于众人也审矣而望其信于今垂于后世何为计之过而求闻之疎乎且世之风俗漓薄视人之文未论其工拙先舒纸尾览官位爵秩故求文章者必于穹位隆爵之人幸而得假其名辄拜受以去不复问其中作何语盖习使然也足下不于彼焉求而以某使诚美可传亦将为人所轻讪冀在俗之信且不能致而何望后世之传乎使后世之人好尚与人异某他日于道或有所成文或有传未可知也使亦类今人之为见某素贱士其身且不能自传而安能传乎人耶虽然以位而传者犹器以丹漆而美也杞梓之器固有待于丹漆之饰其饰既亡而其美亦亡矣若夫金玉之器则不然其美天美也其贵天贵也人欲丹漆之且无所施而况有待于饰乎足下行义文学为士子师于人不妄有所取而独有取于某意者其相求于丹漆之外也欤此之谓以古人之道见处而非汲汲于流俗之信也然则某亦安敢猥谓见弃于流俗而不勉乎铭墓之文谨如足下之命其可传耶其无足传耶其信于今耶其传之后世而信耶足下有以取之其必有以识之矣某何敢知焉
　　与楼希仁【方孝孺】
　　得西行书胜接面谈逺甚信乎足下之辩于辞也文章虽小事人谓之能言仆初不知识及出道歴呉楚至齐鲁与梁赵秦晋之人交闻人谈论能言者声和而音雅词切而义明理约而不乱端多而不复聴之使人洒然不倦不能言者终日口吃吃不能达意杂乱滞澁如醉梦中语或故以蛮音俚说嘲哦噢噫使人意闷不乐然后悟文之美恶正类此读司马迁史记终日数巻不倦及览禇少孙日者策等传未终纸已欲弃去文岂易为耶词之美恶人之好恶繋焉人之好恶世之传否繋焉而人以易为之甚可笑也近见他人文数篇读之漫不成句得其句意不能属得其意辞不能驯正与楚粤间人僻处山谷不入中国者与之言果何人耶足下之文譬如赵人与梁人语声音已不大相逺虽时或失口尚有赵音然终是能言者非吃吃不畅者比也然仆有一说能言与否固为人之好恶又在审乎所言者何事韩非商鞅书正无与比然所言皆刑罚督责之术君子羞聴之扬雄文中子书虽儗古人不甚畅而所言多近道世犹有取焉岂非能言为难而合乎道者尤难也耶仆固楚粤语者然颇尝与中国人谈喜足下相知聊一出口
　　与郭士渊论文【方孝孺】
　　吾郡之文阙有间矣仆行四方每见郡人词令可观者即喜况能文者乎是以自见吾兄心洋洋如有所得寝为加安而食为加防非勉强而然也乐善之诚天性然也继而又承寄以林君公辅之文且教仆曰试评其可否焉仆昔闻吾兄言固知林君之贤及展而读之黙而味之其思渊以长其辞辩以达不觉叩几三叹反复玩绎遂至夜深乖离旅寓之思为之顿消而沈伏抑郁之气勃然奋起信乎斯文之可以恱人而吾郡之秀不可及也仆不才自居金华太史公之门当世士大夫多获见之矣凡能文有名者皆得而观之矣至诵其文而使仆喜惬无所遗恨者不数人岂仆识见鄙劣使然哉亦作者鲜臻其极故也太史公尝与仆言而以为嗟叹盖斯文之在人如造化之于物嵗异而日新多态而善变使人观之而不厌用之而无穷不失荣悴消长之常理乃足为文而世之人多不　与此乐蹇澁者以艰言短语为奇好平易者以腐熟冗长为美或采摭异书怪説以为多闻或蹈袭庸谈俚论以为易晓而不知文之美初不在是也古之名世者具可见矣以仆言之秦汉以下多纪载讲论之文耳求如古之立言者未之多有也圣人之言不可及上足以发天地之心次足以道性命之源陈治乱之理而可法于天下后世垂之愈乆而无弊是故谓之经立言者必如经而后可而秦汉以下无有焉然而犹足以名世者其道虽未至而其言文人好其文故传其言虽不文而于道有明焉人以其明道故亦传二者俱至者其传无疑也二者俱不至者其不传亦无疑也以仆观于今之人求其成文而可诵者且不易得况望其明道乎仆所以见吾兄与林君之文而喜者良以此也自古国家之兴功崇而绩伟政举而教行天恐其或失坠也必生博特英达之士执笔而书之所望于将来者非兄与公辅辈而谁乎此非仆私于同郡而言虽太史公亦深望焉更为谢林君加意学问以法六经为务倘有所得即以见教仆之几当不一叩而已也
　　与舒君【方孝孺】
　　舒君足下某在乡党时尝接奉川朋友辄知足下名斯时新自京师归湖海间人物可数慨然发不得见之叹虽未一识足下然已乆存乎心而着乎目矣昔有【阙】人在京师以足下文见示且道足下材质甚
　　美抚诵弥日恍然如聨席交辞神防意领不知相隔千里而限以二江也仆自十五六从先君学经读古人文颇思究其端绪然窃病今人与古不类自宋中世以下文未尝敢观时有所得私述而隂蔵之耻以示人及逰京师始出谒太史公公一见辄曰子吾徒人也遂送至弟子籍中由是日获闻所未闻然后知斯道如此而今人之得者果非也盖文与道相表里不可勉而为道者气之君气者文之帅也道明则气昌气昌则辞达文者辞达而已矣然辞岂易达哉六经孔孟道明而辞达者也自汉而来二千年中作者虽有之求其辞达盖已少见况知道乎夫所谓达者如决江河而注之海不劳余力顺流直趋终焉万里势之所触裂山转石襄陵荡壑鼔之如雷霆蒸之如烟云登之如太空攅之如绮縠回旋曲折抑扬喷伏而不见艰难辛苦之态必至于极而后已此其所以为达也而岂易哉汉之司马迁贾谊其辞似可谓之达矣若扬雄则未也唐之韩愈栁子厚宋之欧阳修苏轼曾巩其辞似可谓之达矣若李观樊宗师黄廷坚之徒则未也于道则又难言也嗟乎此岂可与昧者语哉今之世不幸斯事废缺赖太史公起而振之一代之文灿然始完人以为公一儒者于世何所预而不知公之有功于斯世者至大也譬犹星辰之于天须眉之于人初无所预然而有之则天象修而人形妍无则昼夜乖舛而容仪陋劣矣盖公之文一本乎道徳而气足以畅之当其发难辨折纡余反覆雄毅博雅而不深质而不浅撃刺交前弧弩皆发观者骇失色徐而察之则固从容闲暇如无事时而不失揖让进退之礼此公之所以服四方之士而有诱民导俗之功者也某之获见知于公者又何幸哉足下太学一诸生能自拔于千人之中以得公之称誉可谓有过人之材矣公未尝易称人也公待人虽极恭和茍非其材一言不加许仆不肖猥蒙公之奬引以为教虽自知不足以当之而心亦私自幸非幸公之称以为足也幸不弃于大贤君子庶防可勉以入于道耳每患丧乱之余英俊寡鲜求其人友之以俱而不可遇故属心于足下也亦欲相讲说以同进于道耳仆性愚憨窃以为古人之言有是有非是其是而非其非乃为得之若以古人为皆然则不可也识者殊少未免为俗人所笑今足下乃病陆士衡文赋浅狭而有作窃窥叙述大意甚美士衡于道未有知所赋者特当时相尚之文固有志者所不让足下病之诚宜第其中有不易之论如曰谢朝华于已披啓夕秀于未振又曰怵他人之我先彼未为无见但立志有非前人之意乃不然耳然其言之善者亦不可不取世人或不察其立辞之说而徒取其所谓袭凡蹈故缀缉成篇者使论诵之尽气而不得其句则不知士衡之论故也故继以为告足下幸有以教仆仆亦不敢虗辱虽然吾侪之于文辞当法六经区区士衡又恶足置齿牙间哉










　　明文海巻一百五十
　　钦定四库全书
　　明文海巻一百五十一　　　余姚黄宗羲编书五
　　论文
　　答程伯大论文【朱夏】
　　古今能言之士孰不欲雄峙百代之上而垂声乎百世之下哉然而卒抱竒志而不见泯泯以老死者何其多也岂非才识之不逮故不能成一家之言以至此耶三代之后卓然成一家之言者才十数人而止其余皆磨灭澌尽则信乎得之于天者非超然而不羣则难乎其以文章自命矣比辱赐书大扺未能达夫雄深雅健之作而务为浮薄靡丽之文而已此甚不可也仆闻古之为文者必本于经而根于道其纪志表传记序铭赞则各有其体而不可以淆焉而莫之辨也至其发言遣辞又奚以剽贼为工哉今不本于经不根于道而杂出于百家传记之説则其立论不自其大而自其细固已自小矣尚何能与古人齐驱并驾哉老蘓之文顿挫曲折苍然郁然巉刻峭厉几不可与争锋然而有识之士犹有讥焉者良以其立论之驳而不能尽合乎圣人之道也今无苏公之才而立论又下苏公甚逺则何望其言之立而不仆焉古之用兵其合散进退出竒制胜固神速变化而不可测也至其部伍行阵之法则绳绳乎其弗可以乱为文而不法是犹用师而不以律矣古之论文必先体制而后工致譬诸梓人之作室也其栋梁榱桷之任虽不能以大相逺也而王公大人之居与浮屠老子之庐官司之署庶民之室其制度固悬絶而不相侔也使记也而与序无异焉则庶民之室将同于浮屠老子之祠亦可乎铸劒而肖于刀且犹不可斲车而肖于舟不尤以为迂且拘乎韩子之于文也惟陈言之务去今虽全未能如韩子亦宜少刋落矣乃悉古书竒字而驯集鳞次焉不几于天吴紫鳯颠倒裋褐也耶苏子谓锦綉绮縠服之美者也然尺寸而割之错而纫之以为服则绨缯之不若今先生乃欲集羣英以为华为好其亦异于作者之见矣世有寠人为覩其邻之富也日夜攻钻而剽之幸而得其货寳财贿以为得计矣一日徼者获之则薾然盗也而至死不悟且役役焉割裂而缀缉之则其气固已薾然矣又何能浑浩如江河而有排奡之力哉故夫兰苕翡翠又乌覩夫掣鲸也且古之为文非有心于文也若风之于水适相遭而文生也故鼔之而为涛含之而为漪蹙之而为縠澄之而为练激之而为珠玑非水也风也二者适相遭而文生也天之于物也独不然乎纎者秾者丹者垩者莫不极其美丽而造物者岂物物而雕之哉物各付物而天下之巧莫加焉彼有昧于此者三年而刻叶已且文犹乐也太古之音和平雅淡而风俗以淳人心以正桑间濮上淫哇烦趣而人心风俗荡而忘返使先生而与闻制作将安取乎则何独疑于文也先生教之曰茍无毛嫱西施之美质则不能不借夫粉黛之假以掩其陋是朽木可得而雕粪土之墙可得而圬矣无盐天下知其恶也被珠玑曳罗绮不足以欺天下之目使天下而皆瞽也则可奈之何天下之不皆瞽也先生殆未覩夫正色也先生又谓吾五常论其犹耶太拟易而作然易出于造化之自然而也者出于智虑之私而已故不能免夫牵合艰难之态先儒固已讥其劳且拙矣故今去雄千余年而卒无好之者今先生乃欲著书以拟吾恐其不堪为覆瓿用矣先生又谓吾尝作诗命其集曰胡卢且鲁论诗序言诗之用若彼其博也而先生直以资人之笑视古诗之风亦少贬矣此亦好怪之过也先生卒教之曰其观吾文也还以一言庶有以知君子之是是非非也宋之季年文章败壊极矣遗风余习入人之深若黑之不可以白当此之时非返之则不足追乎古先生之心自以为过之矣而乌知其异于彼也先生之文始欲其竒也而卒以拙始欲其丽也而卒以恶始欲其雄也而卒以弱其风格言论莫不叛于古矣则亦难乎摭而言之矣且先生既与吾异则仆虽言之而无当于其心矣仆欲挽先生于迷途则愿悉吐出其中之蕴取韩孟文日夜诵之觉已之见与向者异焉然后一吐其辞庶有合乎仆于学废弃之日常多加以怠惰不力然于作者之风致窃有见焉故敢畧陈其説
　　答孟左司书【刘迪简】
　　余年二十余慕为古文即悟其人有古道本能为古文所谓古文状其人平生所好之古道耳及年愈大益悟文乗气而有也是故防绎心思乗气以缀文而注之简册之上犹如人骑善行马援辔在手盘辟往复于羊肠蚁封之间也年少时志不足以胜气为气所驱使未免用壮其势突兀后乃取旧所为文视之甚可羞赧因又悟气充满一身倘或纵其所之如龙骧虎跃能排轧万物必也持志内牧施衔勒为控御然后歴都过阙步骤中节铿锵乎和鸾之声容与乎曲水之侧于斯际也发而形诸语言则为节制之文仁义之学矣然人生禀气其清明入髙品者最不易得而文人御气无促数之患周旋折旋中规矩者又不易得是故三代以后汉唐宋之文人禀气秀出于艺文之科御气无前于天下之士者如司马子长神情散逸最喜明奸利又善为人写生诸王子王妃将军文吏情态兼窥求猥亵隂私蕲不失其神类言常人所不欲言者班孟坚似惩司马氏微伤荡佚乃本左氏谨忍不放庶几冠佩长者气象而其创体张布广逺如深山大泽龙蛇生焉韩退之称物肖形斤斤撙节不妄许与如霍大将军出入禁闼进退有尺寸望之衣冠俨然视瞻不凡信其为古之立言君子欧阳永叔蔓延宛转兰筋栁骨如神于缝者灭尽针线之迹但觉织成一片苏子瞻用其天生自然之材置身九仞之髙下视城中烟火鸡犬啾啾举皆凡近无足道者此数君子禀气间生御气合度固已长鸣于百世矣又不知未来天下百千万年所生文士其情状设施与前文人又何若也夫气最善变者也故万有不齐难得驾驭凡文人御气以作则者可贵乗气以加人者不足贵古今称文人无行正谓乗气以加人号呼跳踯有狂荡之态也若夫调伏之气始由一缕驯致绸绋屈曲萦连或为东西或为南北其为人也必然尊尚道徳乐于政事虚已而下人薰心而忧世志常帅气百行其旋则可脩辞以立诚垂文以作则载道以传后之人矣此慕乎古之道者所为文也余所见太原孟左司其气蓄方刚其行躬懿美其文绩古雅间以书见贻谓仆实好文而真识文者也余嗜古文几三十年中间一二朋徒丧落未尝敢以语诸人及来金陵一见左司公酷喜其尝用力于读古文而考其然不然又尝工于爲古文其文必放古至于命意遣辞沛乎其气而不为气所使况歴官行事四五十年所在称亷平文之有本也固如是矣凡此皆古文人第一流余焉得不从之游然而孤诣愈深而人从之者愈少徒多为时所憎恶以取穷耳间有好事者则以为业是工专可图不朽间者之言然矣然朽不朽系乎天若图之则几于侈心生是又不可以不辩也
　　与徐景琛书【柯暹】
　　六月二十八日执事亵服来访以慰间阔在他人莫不以为简而某则以为爱其相知不深矣乎少焉别去于道间教以勿事文而工于字始聴之以为爱我退思之又疑其为薄我欲黙不堪敢以为请执事之意岂以文为难言非区区之所能学耶以字之工足以深于道有不待于文耶以文与字为两途如公私善恶不容并进欲其专于一有成耶抑以文非君子之所尚耶以某为轻俊不当作文以自壊耶云尔则薄我孰甚且先正立法以文或溺习字或丧志故忧之执事不禁其字而独禁其文非先正立法之意矣文者载道之器圣贤之明乎斯道者必深乎斯文也为圣贤之徒舍文无以谓非君子之所尚可乎文谓之文字谓之字固不可以相通名然学文者不害其工于字学字者不害其工于文可以交致其力而并进不若公私善恶判然为两途而不可以并进也虽不可判为两途亦不可视为一律如仁义二字三尺童子可识可书仁义之理非圣人不能尽而谓字之工足以深于道不待于文者岂理也哉文固难言也固难学也然不悖于理则可谓之文非必圣贤其意渊源其理髙古其词而后谓之文也自孔孟至于程朱六经传记之文凡几类皆听其传于世其不得传者必与孔孟程朱六经传记之文大相谬戾茍有于此惓惓焉惟孔孟程朱六经传记之文是法焉穷耳目心思之力以图之虽区区庸愚亦或可学学有不得不能传于世亦可称于人曰文何可以不能学而不学也或曰文必工而后可否则莫为然今之论文者率宗于韩曰识见博议论正地步髙章法句法字法不茍然其言亦未必能六经也韩子学圣人未六经其言而亦言之则今之学韩者必俟其至于韩而后敢言也俟其至而后敢言则韩之后文寡矣今之时又寡矣执事常为文自以为与韩何如何其于已则轻以约于人则重以周与或又曰与其文不工而不传不若字之工而可传某则曰宁学而不工不可惧其不工而不学学冀乎成志也不成者才之罪也某宁为此而不为彼也且文虽无孔孟之善更千万世千万人传之皆可见其真也字虽善如钟王勒之金石一更其摹已不复见其真矣是故今之诵兰亭之文者皆是识兰亭之墨者曽几何人哉况古之善书如逸少欧阳询虞世南顔真卿赵子昂之数君子未尝不能文不但模写成书与人为誊録而已今之名公钜儒见某未尝有以不可而不勉使学文者独执事不欲某学文而多索其书是以匠视某也果爱耶果薄耶幸明教我无使惑于歧则庶乎称于人曰执事与某为知已也商确之言涉于不敬幸恕
　　答丁鳯仪【童轩】
　　某再拜鳯仪贤友兄足下仆性迂鄙于世事无所通晓惟嗜读书以识理道为务故于众人之所甚好者仆反视以为后众所忽易者仆则先之惟恐或失以是率常寡合于人矧今居闲处独宜足下弃去而不友者顾乃贬损道徳贶以雄文藻句又欲推而置诸卢扁大匠之列何足下之用心殊于人人而有以同于仆也庄周氏云逃空虚者闻人足音亦跫然以喜况若足下者奚苐足慰孤寂者耶然足下既欲置仆于卢扁大匠之列又欲自处以病夫弃材之地志峻而辞卑学优而心下古之有徳必有言者其若是乎然仆闻之时不用之谓弃道不行之谓病以仆迂鄙承乏东台侍从固不可谓时之不用矣然碌碌庸庸无所建明以自表暴于世则是道之不能行也道之不行所谓病者正在于仆未闻已病而能起人之病者也尚敢以卢扁大匠居乎虽然厚徳不可虚辱请以卢扁大匠之事喻之且人之病有瘵者有盲者有痿痹不仁者有结阂者不一类而足也茍使不善医者治焉则瘵必艾之盲必鍼之痿痹必按摩之结阂必疎利之病去而人无全矣卢扁则不然治人之病必以理元气为主滋调补养日累月増闵闵然若望婴儿之长由是瘵者肥盲者了痿痹者起结阂者通非善医乎至若才之生有防桠者有橜株者有大合抱者有小拱把者亦不一而足也茍使不善匠者用焉则桠必熨之橜必刓之大必斲之小必之而木无全材矣大匠则不然于是因木之材桠者为栌橜者为梓抱者为栋楹拱把者为榱桷非善匠乎嗟乎为文亦若是而已矣故文必以养气为主气盛则理充向使不言则已言则蔚然而成章犂然而中度纲目相因首尾相应不犹善医者必主元气善匠者必因其材以适诸用乎彼有号文章家者务剽贼以为竒工斲削以为巧元气日伤材性日失曰吾之文孟轲扬雄之文也吾之道孟轲扬雄之道也噫不亦优孟之似孙叔敖乎是殆病于心而不知朽于根而弗悟也虽有卢扁大匠其能奈之何哉足下有见于此故发言必要诸理吐词必据诸经犹鍼砭不施而荣卫自周斲削不加而绳墨自具庶几无是病而有是材也虽然不知足下欲蕲胜于今之人耶抑欲蕲至于古之人耶茍欲蕲胜于今则凡今之后生新进才读数十巻书者皆能簸弄笔墨操觚引绳以诳耀于聋瞽之俗所谓能若是是亦足矣如欲蕲至于古之人仆则以为必养其气必畜其材【阙】　　天下之【阙】尽格天下之物尽识天下之【阙】　然后始【阙】　　则气不馁而材不匮虽不蕲至于古之人而已至于古之人矣孔子曰后生可畏今之奋然起于孟轲扬雄之后者安知不在足下乎述懐原学答宗谊三篇比旧尤佳鼓行而前此其戈矛也足下勉之
　　答丁鳯仪书【童轩】
　　轩白鳯仪秀才足下伏辱牋教有以知足下志古学薄仕进耻科举之文以为类诸徘优而不足为此皆贤人君子之所宜存非特足下之自志如此而轩之所以望于足下者亦以此也足下之言曰自六经而下越两汉唐宋诸子百史与天文地志厯数兵畧诸书咸欲一闯其门户沿流溯源欲俾区区道其入海之地岂以轩为粗知理道亦尝从事于文艺之末者耶夫以学文之人而欲导以入海之地譬犹适九折之坂而驱盲者先登固将擿埴索涂终日而不得其所向也是故其志则髙其学则勤惜乎所驱以向道者非其人也虽然以足下向道之心汲汲于知茍有知者亦将稇载以进况轩辱在知爱敢不聊诵所闻以少答来教乎轩闻之古今之为文者不一言人人殊有沧海之文有江汉之文有川泽之文有溪壑之文不可一律齐也是故六经之为书载尧舜禹汤文武周公孔子之道昭如日星所以扶纲常阐伦理继天立极垂宪万世而无弊所谓文章之沧海也下及西汉司马迁之史记刘向之説苑贾谊之新书所以述时事敷王道以明治化之本实文章之江汉也唐韩愈之原道原人等篇栁宗元之守官四维等论所以正人心救时弊以推治道之迹实文章之川泽也宋有欧阳修之本论曽子固之洪范传三苏父子之杂著章疏所以陈鉴戒明得失以备为治之具又非文章之溪壑乎他若庄周列御防韩非邓析之书虽时时有合于道其视六经之文殆犹沧海之于蹄涔尔乌足以语道哉然学者要必蕴六经以立其本贯诸子以资其用搜百氏以充其才旁及天文地志律厯兵制之书又所以博其趣也向使弃其本而不求则亦潢潦无根盈朝涸夕虽有器用之良才识之富其能免于蠡测之患乎故轩以为向道者必以六经为之本也六经皆古圣贤之言也所谓文章之沧海也舍六经而惟子氏之求其殆韩子所谓航断港絶潢以望入于海其不可也足下所谓自六经以下诸子百氏皆欲一闯其门户则庶几知所先后矣嗟夫学莫先于立志足下信有志不羣者也志之不已岂徒闯其门户而已固将升其堂而又将入其室也既入其室由是蕴之为徳行发之为文章建之为事业固非今之所谓科举之学可槩论也然科举之学同本于六经同出于子史百氏而其所以不同者非直以其文有古今之殊盖以业其文者率多陋儒小夫惟欲记诵口耳之学窃科名以阶显荣逐利禄以活妻子故耳使其诚能以道徳事业为髙则今之学即古之学又何科举之足耻哉山杨氏所谓科举非所以得人豪杰之士由之而进者此也足下固不能无惑于此而其志不欲以利达为急亦灼灼明矣轩于足下为同门而于所学忝同道故因足下之请自不知其喋喋如此辞鄙义拙惟足下亮择焉幸甚轩再拜
　　与文宗儒书【李东阳】
　　承手书知沧洲集已録出将就梓足见惓惓故旧之意亨父有灵当怃然于地下矣但所示様本每巻前一页有撰述删定校正刋行等名号似为不典此集为沧洲作何必言撰旧藳去取乃诸同年更议互订何以独归一人校正之职乃后生晚进施于前辈者尤为非当而刋行名氏则宜执事着一跋语殿诸巻后亦未有标于巻首之例四者之中无一可者且今韩栁李杜诸大家集本具在其有无事例不辨可知至于栝苍乃处州郡名施于亨父又不知何以为据向所奉托止云録藳重订乃可入梓正恐有失而不意其失之至于此也今望亟以録藁见寄如已入梓亦须除此四行各以巻后五言律一首以补其阙庶免贻笑好事为盛徳美事之累惟深谅此情不吝改作为幸不然则不若不刻之为愈也辱示近什尚稽攀和正坐此事惶惑故未暇及耳不罪不罪
　　上杨先生镜川公【章镒】
　　近承先生不鄙节以所着文稾见授命镒订正亥豕鲁鱼且俾差其优劣顾惟朴騃之资乌足以当昭明之任然而身处寂寞困顿之郷日无轇轕倥偬之务安敢虚辱尊命而不用其心也哉连日庄诵始得以究知万一盖先生之文气焰似韩骈俪似栁要之皆雄健奥衍而无艰澁枯槁之病若走轻车于熟路也若长江大河滚滚东注而不竭也若蒲捎駃騠不施控勒而驰骤于康庄大道也反覆而涵泳目悦心醉恍然深入寳藏瑚琥珀精金大贝照乗之珠连城之璧充牣于前则固已识其为希世之珍皆欲把玩而不忍释手第愧非石崇王恺素有而富畜之者夫岂能妄议其价耶纵使勉强一置其喙必将以好为恶以称意为怪岂不重贻识者之诮哉虽然愿窃有告也粤自西汉文章家若司马相如董子扬雄刘向之徒卓卓乎不可及其所以传后者皆不见其多仅仅有数唐之韩栁并驾齐驱其集除诗赋外诸体之文韩三百余篇栁四百余篇而已其他不能徧举今先生文集镒所见者计自天顺戊寅以至成化癸已十余年间篇数已兼韩栁二家戊寅以前癸已以后未及见者尚多合而计之无虑千有余篇可谓富矣镒不敢更以前贤渎听如我朝杨文贞为文亦负重名正统间有东里集行世人皆愿见而乐得之近者其子导刋其全集人厌其烦未及展巻而先已欠伸矣文果以多为尚哉先生著述不特文耳外又有诸体诗有私抄等书几至充栋若一一刋行为费甚大莫若敛博而约之乃为精当事在先生亲自裁择以定去取行世者诗歌为类文具诸体各不过三四十篇亦已多矣余为别録以藏于家可也镒又惟诸家文集以年所为类者不若以体制为类便于观览他日定稾以体类如何愚不自量狂僣之甚望矜恕而允听之万幸
　　与李空同论诗书【何景明】
　　敬奉华牍省诵连日初怃然若遗既涣然若有释也发迷彻蔽爱助激成空同子功徳我者厚矣仆自念离析以来单处寡类格人逖徳程阙元去道符爽是故述作靡式而进退失步也空同子曰子必有谔谔之评夫空同子何有于仆谔谔也然仆所自志者何可弗一质之追昔为诗空同子刻意古范铸形宿镆而独守尺寸仆则欲富于材积领防神情临景构结不仿形迹诗曰惟其有之是以似之以有求似仆之愚也近诗以盛唐为尚宋人似苍老而实疎卤元人似秀峻而实浅俗今仆诗不免元习而空同近作间入于宋仆固蹇拙薄劣何敢自列于古人空同方雄视数代立振古之作乃亦至此何也凡物有则弗及者及而退者与过焉者均谓之不至譬之为诗仆则可谓弗及者若空同求之则过矣夫意象应曰合意象乖曰离是故乾坤之卦体天地之撰意象尽矣空同丙寅间诗为合江西以后诗为离譬之乐众响赴防条理乃贯一音独奏成章则难故丝竹之音要眇木革之音杀直若独取杀直而并弃要眇之声何以穷极至妙感情饰听也试取丙寅间作叩其音尚中金石而江西以后之作辞艰者意反近意苦者辞反常色淡黯而中理披漫读之若摇鞞铎耳空同贬清俊响亮而明柔澹沈着含蓄典厚之义此诗家要旨大体也然究之作者命意敷辞兼于诸义不设自具若闲缓寂寞以为柔澹重浊剜切以为沈着艰诘晦塞以为含蓄野俚辏积以为典厚岂惟缪于诸义亦并其俊语亮节悉失之矣鸿荒邈矣书契以来人文渐朗孔子斯为折中之圣自余诸子悉成一家之言体物杂撰言辞各殊君子不例而同之也取其善焉已尔故曹刘阮陆下及李杜异曲同工各擅其时并称能言何也词有髙下皆能拟议以成其变化也若必例其同曲夫然后取则既主曹刘阮陆矣李杜即不得更登诗坛何以谓千载独步也仆尝谓诗文有不可易之法者辞断而意属聨类而比物也上考古圣立言中徴秦汉绪论下采魏晋声诗莫之有易也夫文靡于隋韩力振之然古文之法亡于韩诗弱于陶谢力振之然古诗之法亦亡于谢比空同尝称陆谢仆参详其作陆诗语徘体不徘也谢则体语俱徘矣未可以其语似遂得并例也故法同则语不必同矣仆观尧舜周孔子思孟氏之书皆不相沿袭而相发明是故徳日新而道广此实圣圣传授之心也后世俗儒专守训诂执其一説终身弗解相传之意背矣今为诗不推类极变开其未发泯其拟议之迹以成神圣之功徒叙其已陈修饰成文稍离旧本便自杌如小儿倚物能行独趋颠仆虽由此即曹刘即阮陆即李杜且何以益于道化也佛有筏喻言舍筏则达岸矣达岸则舍筏矣今空同之才足以命世其志金石可断又有超代轶俗之见自仆游从获覩作述今且十余年来矣其髙者不能外前人也下焉者已践近代矣自创一堂室开一户牖成一家之言以传不朽者非空同撰焉谁也易大传曰神而明之存乎徳行成性存存道义之门是故可以通古今可以摄众妙可以出万有是故殊途百虑而一致同归夫声以窍生色以质丽虚其窍不假声矣实其质不假色矣茍实其窍虚其质而求之声色之末则终于无有矣北风便冀反复鄙説幸甚
　　驳何氏论文书【李梦阳】
　　某再拜大复先生足下前屡览君作颇疑有乖于先法于是为书敢再拜献足下冀足下改玉趋也乃足下不改玉趋也而即擿仆文之乖者以复我其言辩以肆其气傲以豪其旨轩翕而嵺仆始而读之谓君我诙也已而思之我规也犹我君规也夫规人者非谓其人卑也人之见有同不同仆之才不髙于君天下所共闻也乃一旦不量而虑子乖于先法兹其情无他也子擿我文曰子髙处是古人影子耳其下者已落近代之口又曰未见子自筑一堂奥突开一户牖而以何急于不朽此非仲黙之言短仆而谀仲黙者之言也短仆者必曰李某岂善文者但能守古而尺尺寸寸之耳必如仲黙出入由已乃为舍筏以登岸斯言也祸子者也古之工如倕如班堂非不殊户非同也至其为方也圆也弗能舍规矩何也规矩者法也仆之尺尺而寸寸之者固法也假令仆窃古之意盗古形剪截古辞以为文谓之影子诚可若以我之情述今之事尺寸古法罔袭其辞犹班圆倕之圆倕方班之方而倕之木非班之木也此奚不可也夫筏我二也犹兔之蹄鱼之筌舍之可也规矩者方圆之至也即欲舍之乌乎舍子试筑一堂开一户措规矩而能之乎措规矩而能之必并方圆而遗之可矣何有于法何有于规矩故为斯言者祸子者也祸子者祸文之道也不知其言祸已与祸文之道而反规之于法者是攻子亦谓操戈入室者矣子又曰孔曽思孟不同言而同至诚如尺寸古人则诗主曹刘阮陆足矣李杜即不得更登于诗坛诗云人知其一莫知其他予之同法也尧舜之道不以仁政不能平治天下者也子以我之尺寸者言也览子之作于法焉蔑矣宜其惑之靡解也阿房之巨灵光之岿临春结绮之侈丽杨亭葛庐之幽之寂未必皆倕与班为之也乃其为之也大小鲜不中方圆也何也有必同者也获所必同寂可也幽可也侈以丽可也岿可也巨可也守之不易乆而推移因质顺势融镕而不自知于是为曹为刘为阮为陆为李为杜即今为何大复何不可哉此变化之要也故不泥法而法尝由不求异而其言人人殊易曰同归而殊途一致而百虑谓此也非自筑一堂奥自开一户牖而后为道也故予尝曰作文如作字欧虞顔栁字不同而同笔笔不同非字矣不同者何也肥也瘦也长也短也疏也密也故六者势也字之体也非笔之精也精者何也应诸心而本诸法者也不窥其精不足以为字而矧文之能为文犹不能为而矧能道之为仲黙曰夫为文有不可易之法辞断而意属聮物而比类以兹为法宜其惑之难解而谀之者易摇也假令仆即今为文一通能使辞不属意不断物聮而类比矣然于中情思澁促语崄而硬音生节抝质直而麄浅谫露骨爰痴爰枯则子取之乎故辞断而意属者其体也文之势也聮而比之者事也柔澹者思含蓄者意也典厚者义也髙古者格宛亮者调沈着雄丽清峻闲雅者才之类也而发于辞辞之畅者其气也中和者气之最也夫然又华之以色永之以味溢之以香是以古之文者一挥而众善具也然其翕辟顿挫尺尺而寸寸之未始无法也所谓圆规而方矩者也且士之文也犹医之脉脉之濡弱紧数迟缓相似而实不同前予以柔澹沈着含蓄典厚诸义进规于子而救俊亮之偏而子则曰必闲寂以为柔澹浊切以为沈着艰窒以为含蓄俚辏以为典厚岂惟谬于诗义并俊语亮节悉失之矣吾子于是乎失言矣子以为濡可为弱紧可为数迟可为缓耶濡弱紧数迟缓不可相为则闲寂独可为柔澹浊切可为沈着艰窒可为含蓄俚辏可为典厚耶吁吾子于是乎失言矣以是而论文子于文乎病矣盖子徒以仆规子者过言靡量而遂肆为嵺之谈擿仆之乖以攻我而不知仆之心无他也仆之文千疮百孔者何敢以加于子也诚使仆妄自以闲寂浊切艰窒俚辏为柔澹沈着含蓄典厚而为言黯惨有如摇鞞击铎子何不求柔澹沈着含蓄典厚之真为之而遽以俊语亮节自安耶此尤惑之甚者也仆聪明衰矣恒念子负振世之才而仆叨通家肉骨之列于是规之以进其极而复极论以冀其自反实非自髙以加于子传曰改玉改行子诚持坚白不相下愿再书以复我
　　再与何氏书【李梦阳】
　　前书与子论文备矣然仆犹谓不证诸事则空言不切不切不信夫子近作乖于先法者何也盖其诗读之若搏沙弄泥散而不莹又麄者弗雅也如月蚀诗妖遮赤道行是耳然阔大者鲜把持又无鍼线古人之作其法虽多端大抵前疎者后必密半濶者半必细一实者必一虚叠景者意必二此予之所谓法圆规而方矩者也沈约亦云若前有浮声则后须切响一简之内音韵尽殊两句之中轻重悉异即如人身以魄载魂生有此体即有此法也诗云有物有则故曹刘阮陆李杜能用之而不能异能异之而不能不同今人止见其异而不见其同宜其谓守法者为影子而支离失真者以舍筏登岸自寛也夫文与字一也今人模临古帖即太似不嫌反曰能书何独至于文而欲自立一门户耶自立一门户必如陶之不冶冶之不匠如孔之不墨墨之不杨耶此亦足以类推矣且仲黙神女赋帝妃篇南游日北上年四句接用古有此法乎水亭菡萏风殿薜萝意不一乎盖君诗徒知神情防处下笔成章为髙而不知髙而不法其势如搏巨蛇驾风螭步骤即竒不足训也君诗结语太拙易七言律与絶句等更不成篇亦寡音节百年万里何其层见而叠出也七言若剪得上二字言何必七也仆非知诗者剧谈偏见幸君自裁之耳君必苦读子昂必简诗庶获不逺之复亦知予言之不佞不然终身野狐外道耳狂悖弗自觉缕缕至此悚惧悚惧






　　明文海巻一百五十一
　　钦定四库全书
　　明文海巻一百五十二　　　余姚黄宗羲编书六
　　论文
　　复李生书【赵贞吉】
　　足下两书暨文二篇问予曰可以名世否嘻此特举业体式之稍变耳然笔锋亦未甚振也以此逐取青紫则易矣欲驾于作者之门则未也夫世之取青紫者何限得此又奚足泰哉由生之言充其意岂止于薄青紫而不取将不作希文已上人物直欲追古之圣哲而求得其所为道其志大矣乃徐察其量则似以虚为实得少为足而已安于卑近矣此又何説也夫步象蹠者不由兔径恢大业者必宏逺图昔古公欲大周之业必迁于岐山之下居焉陶朱欲富其积必处于定陶天下舟车财货辐辏之处然则士之欲追古圣哲而求得其所谓道其取材畜徳当何如耶乃若足不出于百里目不接一胜友抱兔园寒陋十数册故书操举子活套亹亹不休之管以雄长于目不识一丁腹无一滴墨汁之辈之中偃然自大曰吾以斯文自任前无古人后无来者有识在侧奚啻笑河伯之汨于秋水又乃叹沟浍之盈于屋霤人以为愧矣生谓之然乎其不然乎雅闻生年甚少顷尝习静山寺奉母养志文史自娱俯仰今古盖吾邻郡丹山之雏也岂不爱念嗟嗟人亦有言年近三十忧老将至世事易纒糺光隂易懡防忽忽淹留壮老逼人打入凡俗队中亦不难矣可不省哉可不畏哉盖士学道而无师承祗以文字相诳诱者毕竟堕此耳某老矣尝思得一佳士而寄意焉所以珍生者甚至生毋索髙价于吾之门哉韩退之又将三沐而三薫于子须谨避之耳聊发一笑
　　与王翰林槐野论文书【刘绘】
　　弟绘不佞多兄爱纳为知已且不猥以卑俗谓弟为知文以是相见竟日不为别谈商论文字不置每一论起虽列琼浆不注也披图不睨也兄以天才絶调而嗜文若斯则恶得不宏览研奥而振名一代也前夕所议未能毕陈今出省休沐敢为通记幸鉴鄙畧弟睹羲轩以下文字咸发天地隂阳之秘人事之要家国天下之务其理着明矣文不切所用则圣贤且浑尔噩尔安所尚文哉故主须以理充须以气其説尚矣弟谓辞者文之质也理匪辞不达气匪辞不鬯三者不可阙一焉而体格在其中矣是以文之体格无定眡三者所究耳古今之辞尽于六经理相统一韩子曰易竒而法诗正而葩春秋谨严左氏浮夸正道气与辞也天地之理中正焉已矣其气深厚和平其辞大雅宏畅则圣人之文也六经是已孔子删述自谓文王既没文不在兹乎善学孔氏者惟孟轲一人其后诸子理不足而任于气故其辞醇疵相襍荀卿以下庄骚太史董仲舒贾谊刘向扬雄诸人穷理尽性虽不能如圣人而纂辞摹像则标凖六经故旨趣各随所见而篇章音欵莫有逾焉东京煜煜犹能相匹延及魏晋以后而雅道渐以陵夷至唐独得韩愈敏悟自言见时文忸怩不宁今读其辞出入孟荀而风骨类马迁刘向夐然其品也艺苑英少亦有轻訾诋者盖未深究耳其后才桀之俦各殊其辞以求胜欲自勒一家骛髙者亢而无据崇实者质塞而无华令六经之辞邈乎莫追求贾马匡刘不可复得矣仲尼曰文质彬彬然后君子盖谓文焉弟又思汉以下至赵宋能文者虽各异辞要皆变于六经且如董仲舒京房焦延寿扬雄变于易也贾谊鼂错司马迁变于书也匡衡刘向下逮班固崔骃马融蔡邕变于诗也临诸子所着体而察之当自见矣盖六经文之海岳具焉后之士虽称瓌竒而极骏雄莫能出其轨矣故惟狂荡之辞洸洋淫靡之辞纎细峭刻之辞惨礉短长之辞是其理蔽其气衰非圣人之书不可读也弟又思建安诸子虽号靡丽然典峻不可少当称为小雅之变二应以后六朝如二陆三谢至任彦升顔延年沈休文薛道衡辈世人往往俱以纎绮眡之然铸景凝华隠隠十二国风之变也宋儒详于理学而辞则又落一格乃有古文今文之辽絶吁殆难语矣周茂叔通书程伯子定性书张子厚西铭正防则亦变于易者也欧阳永叔本论程叔子汉州防问数篇朱文公学庸二序疏明纯正则亦变于书者也是以古今明文咸托辞以传若雕藻剪防爓然者斯可美也周子曰美则爱爱则传诗曰追琢其章金玉其相谓错采修辞也兄谓见偶语多者辄不喜此信然矣専攻偶对令气不疏非文之佳矣但弟思天地之数竒偶而已八卦九章皆相对待是以乾坤日月星辰霜露江海之支派山岳之峰峦男女形像耳目鼻两孔口齿上下四肢百骸种种相对不爽盖自然理数也岂于声音之道独散漫而无合是以圣贤之文虽不专工偶对而属辞比义有不得不然者晦庵谓邹阳书是作对字彼方陈愬梁王欲自发颖慧郁思求动其王而解于难也乃谓西京之文衰自阳始诮之过焉尝翫典谟宵中星虚日短星昴五典克从百揆时叙惠迪吉从逆凶无稽之言弗听弗询之谋勿庸诗参差荇菜窈窕淑女五月斯螽动股六月莎鸡振羽日升月恒竹苞松茂朱英緑縢贝胄朱綅则锵锵艳艳声色备焉后之文士挥笔含辉敭采发防理道岂不蔚哉但勿令若宋齐藻野缛川以应诏令杏花菖叶宣于制防一时好尚致论卑气弱大损于治运儒道则文之厄矣至宋儒语録深可疑怪齐梁才士逸人伪为佛氏度化庸俗多为此语故释子有东林语録盘山语録此类且多宋人盖因之也是以宋儒之学多襍二氏翫其辞而不自觉苏黄二家才髙学襍益难语矣弟于十八九时鋭志效古文而乏师友其艺业多不合于有司今幸得缀行于交防之中时参金闺之彦承蚤晚雅论乃复得理旧绪承不弃又深相善因吐管窥之见不胜慙恧前所示论序其列事摛辞莹莹乎两汉遗史也其外襍着记説间有曼羡泳沫似喜邹衍环渊之谈矣弟绘固陋言缺首尾幸终令音更宜细论如何
　　答祠郎熊南沙论文书【刘绘】
　　叔仁兄足下都城外与傅观遂同饯后音问遂杳见南来士人即访起居七月四日得手书情雅宛若弟亡文辱虚推过实知嘉意引诲令人惭阻靡宁昨年冬弟赴渝闻兄取道荆州喜甚急趋一防至则又相参差循江访之夷陵乃知先下武昌矣湘水蒹葭不可及怅然入峡有懐若苹守渝州甫一年新学吏道与百姓亲悦素寡材术无能施为独幸风土去洛不逺鄙性恢恢多可无甚不快之状也此间州县阂越穪多事簿书堆积经史虽不敢离但不能専究心此矣数年忆兄闳览益肆常州职业清散所着必有大快心者一时士夫力兴古文兄可谓杰出矣来教云文字尚未可作刘敞谓欧九未读书弟虑元城颇涉夸矣今元城文字俱在与永叔何如耶孔子曰辞达而已矣文縁理道疏其性情其有述陈引喻或散或偶襍撰不同要之抽思就班累数千百言期于明已意使信诸人也藻丽研深实盛华茂自不能无使已意既达不必繁辞勦説务为驰骋若理性不明而搜索异籍反为文之瘴也且如序【阙】　　最为难【阙】赠送序记晋魏以前皆无韩苏叙眼前事用秦汉风骨笔力随人变化然每篇达一意也今作者往往一篇説三四端绪或文势方行从中突起一二意使读者不识立论所归至篇末彼作者亦自迷究竟潏漫龃龉难乎収拾恐即所谓不能达也今有谓达者但曰直陈去雕饰甚非旨也夫文章雕饰自不可少深厚尔雅乃其要焉诗曰追琢其章金玉其相言文质也若夫艰深诘澁不可句读又文之僻也殷盘周诰书多脱简间有后人参入刘子骏谓朽折散絶博士集而赞之是也弟又疑世之慧灵竒士词虽不僻然过学韩苏纡徐太多沈辞钩思营魄游心令人读之少不体察则景灭响伏而不得其意趣此虽天机逮意其绵邈寂寞终非示我周行之义马迁微婉处最称澹然省文超径非人所及也今学士大夫与人谈文有谓必购集异书多少至列书目示人曰某与某未能见恶能为文哉弟防陋谓此为以虚声哃喝人可也谓此为心有闇蚀亦可也弟诚非自委庸媠仰思先哲有可据焉古今文士大者如庄周太史韩退之栁子厚其自叙所学皆止六籍而下逮诸子苏子瞻在海上以抄得汉书为乐当时汉书士夫见者且少彼谓搜购异书収藏备学者格物一事可也假令必谓尽见世所藏书而后下笔为文取异籍所载资以妆饰侈丽则世有英妙弱龄之士无能错采凝先飞声艺籍之林者矣仙释二氏弟愚益不喜读盖以非圣之书吾既不从其道却欲借彼之言为吾文资不知所为文者将何为乎秦汉以前佛书未入中国文士辞采煜煜后莫伦比石渠白虎诸儒各抱一经皆能垂光百世故知为文夹二氏语者此唐宋间襍学之弊也昌黎不道二家语其与二家言亦举六经之言告之子厚谓某秀才作文多引庄列颇夺正气此论凛凛至与二家言便盛称其教而襍诸戒律毗尼之説此却不自觉也苏氏记大悲胜相诸作尽入纂言复为偈语准楞严法华张皇博譬此子瞻潏曼乃不宜传曽子固亦以此谢荆公也弟愚谓今之英哲鸿俦但抱残经究其宏绪而属文列事能准荀孟以下若贾谊董仲舒马迁刘向则文可逼古人也若弟区区不肖何足为道庚子嵗别唐应徳丁宁祝我早晩必与叔仁相论谓兄思深而学博也今兄移官适就应徳之居彼此又各暇豫此天欲成其二美矣有书寄应徳当为弟转致江州閴寂秋兴满懐襍诗二十首极知鄙俚万里见意便中赐报幸甚
　　与从侄桂芳秀才论记书【刘绘】
　　书示桂芳侄昨议记尾数字未得与侄细论正为汝未习古文耳名为古非但与举业不同将与今文不同矣直以举业言之举业贵浅淡平顺着一刺眼赘牙字句不可若古文正欲不与举业同犹举业正欲不与古文同且如释家梵语道家清词法家招议曲家腔韵其命意用字各有不同若今法家参一举业语举业参一辞赋语便可笑尔近世古文法不传世人乱作任意汉参入唐唐参入宋乃如以释入道以道入法以法入曲以曲入时文作文其谁辨之即能辨之其谁信之也昨均田记平平叙去未敢尽用古人法却恐艰澁难读不便观览者至末二行畧为蟠挐顿挫见文字性气不然只如食肥肉一噉可尽不知髙宾乃取鸡助是为足低徊咀嚼矣记尾谓太守获上有知已者所以将前役尽付托之不拘以文法太守乃得出胸中之竒克襄此大役也为咏叹褒奬之意须知橄榄味方可语此亡竒张敞传胷臆结约固无竒也徽字是用易坎象上六系用徽纆文墨即文法可报公不必更易为妙他日遇知者许兹文当在此数语可耳
　　东曹紫峰【侯一元】
　　伏诵还教文采绚烂上下驰骋数千百载若运指掌即此尺牍亦足使人爱玩文之至也自孟轲七篇非门人所述汉唐以来崛起雄鸣于世者比比然也宋玉遭毁乃赋阳春扬雄慕古悔其少作英雄玩世类非诚语由今观之悲秋之调不离楚声太之撰特变音节雕虫篆刻故步犹存恶在其悔之也昌黎云已所大惭人以大好岂谓光范三书等乎太白陋其大鹏赋至欲烧焚何不更作而直并存于世贻其慙陋也故仆以为尽英雄玩世之语虽然吾文也有涯吾意也无涯诸贤之不自慊岂不亦有诚然者乎至如吾兄専事靳固从人索毁防谦之美固絶百代虽至寳不容韬袭亦恐异时石鼔不完竹书相乱将贻后贤之叹息也何以明其然耶始仆于鹿城见兄赠雪牕道士诗奇之窃叹兄以长吉之才发盛唐之调富而不靡奇而不怪可谓杰作客又言某壁蜃江行者亟往索之主人则亡之久矣今不识此草兄尚能存否也夫人寿几何而俟河清嵗月逝矣犹冀来日斯不亦过逊左计矣乎弟之于兄无能为役徒以臭味不敢自外窃附建安诸子之区区存其敝帚耳如秋至寒蝉疲曳呜咽斯亦情之至悲也语云谁为为之孰令听之惟兄知我恐一日解绶不复嗣音惟亮察
　　柬晁春陵【侯一元】
　　某东海颛防之鄙人也濩落无用而有嗜古之癖自五六嵗知书迄今四十余年矣中嵗则尝妄意于道屏诸所嗜自以一切可引却至古文歌诗则如饥之食寒之褐意固防不能去尝窃以物有天性古文其非吾之性耶独何以笃至若是因妄谓文道一致耳言不文即其道腐道而畔即其言也窽以是虽齿腐发落而嗜不衰然而未尝出以示人虽先达如渔石唐公古冲李公枉见知赏诱引谆谆而未尝一献其所作若此者于鄙意盖有三焉敝帚自贵古今通他人业书愈进则愈益仆业书愈进愈损当其得意未始不欣然也信宿视之则已厌去是以箧中之藳每欲烧焚而又以精力所成濡迟未忍冀以来日悉加芟润或可以示子孙至于他人固不敢出恐以仆自多河东之美贵其白豕也此一事也又仆窃见古今之士类多相袭步步趋趋以为肖似顾索之毛物则是矣神骏蔑如其不然者即又肆笔矢口同波末世仆于蔡白石文序中具道之仆平生古文所最好者庄老迁固虽才拙不能效其一语然至于末世之文则观之惟恐卧也诚思一遇其人相与议于牝牡骊黄之外而行求天下数十年而未有得仆即有所成亦安敢以豳人土鼓扬掺桑濮之堂乎此又一事也夫文者何也人之言也言者何也人之志也故有不得已而言善者鳯律不善者枭噭其皆有不得已焉而闻者自得其美恶言者盖不知也故言有不能不闻而不可以求闻言而求闻者其惟俳优乎呈能鬻技蕲以入人而不知其言之所自出可哀也仆幸无饥寒之累又蚤知身名轻重不忍以隋珠求雀故每黙然退处于无事而无恨色此又一事也仆懐此三者将终身焉诚冀余生有下中之寿挂冠解组勑断家事独携床头老易遍游名山以伸其志然后陶情铸意俾平生臭腐一化神竒非敢望髙揖千古亦庶几不并腐草木傥得如伯牙暂遇钟子郢人一对匠石无复恨者矣否则扬雄期后世子云庄生齐万世旦暮此仆之心也乃近者蒲栁之质日变以衰牙齿全豁须发渐白追存平生亲爱多为异物身非金石必且销毁而仆进则方婴簿领退则未毕婚嫁恐一日杨生于肘神乗于马则素懐长负终不得抒愤懑以酬天地则私恨无穷乃遂以暇日命子弟悉搜旧草为十四帙诗六文八间有触时妄发存而勿阙以竢论定春蚓秋虫非不知其猥杂亦各其韵也椟而藏之以示子孙焉虽然仆闻之风云龙虎以性感水火燥湿以类应仆于当世钜公酷肖迁甫者不能好也乃独心醉于大贤时时窥见一斑叹其蔚跂以为妙絶比观聚乐堂编不拘拘迁固牡骊既已相随絶尘矣此仆所谓其人也越人有言心悦君兮君不知敢献所撰拙帙十四随涤器以见于堂下惟少垂览焉
　　答熊元直检讨【薛应旂】
　　昨都下之聚过承念旧依依不舍然亦各有人事往复总不能剧谈细论如豫章时矣南还又承逺饯委曲雅谊何以当之留都事简易于习懒京师一切书问将作复止虽知已如元直亦遂疎濶抱歉何可言既辱书惠并示诸制启函读之如对元直甚慰逺懐鄙人无似百无所成惟从事于文颇专且乆兹虽屏去尚知一二敢献愚衷古昔先王未尝有意于为文六经之作所以阐天地之藏发心性之蕴纪纲人事维持世道真如生人之饮食裘葛不可一日阙焉者皆不得已而有言非无用之空言也孔孟继作亦若是焉而已战国秦汉之文人始各逞其辞説以驰骛于天下中间虽不无可观而要之至理率多悖缪盖皆无得于心而有意于为文徒以华世鼓誉而无益于民生日用是岂先圣贤之所谓文哉唐宋数家虽其风容色泽畧贬于秦汉而意义所存则或有庶几于道者奈何今之为文者动称秦汉而修词造语依傍影响如小儿之学舌优孟之作叔敖而自已之肺肠心膂得之于禀受者反若为其刳而噤不能自出一语可笑也其有稍知此义者则又髙自标致务为杜撰而于古人之成法一切抹摋自谓成一家言摆脱习气乃顾为支辞蔓説反有晦于明白简切之理则又几于因噎废食者矣然则必何如而后可孔子曰辞达而已此千古为文之凖则也故为文者若胷中真有一段意思直是见得透彻不得不发者惟据吾所见而直书之意尽言止不较工拙自是有用文字使本无可言或言而必欲隠伏避忌则固当涵泳停蓄正不必缀缉支吾而虚费精力为此无益之事元直以文为职者固未免有应酬之作但中间亦自有随机发明道理处不有益于人必有益于已庶不为无用之空言矣易曰修辞立诚韩子曰仁义之言蔼如元直但立诚学仁义则不患文之不如古人也恃在知爱不觉狂露惟采择之
　　驳乔三石论文书【王维桢】
　　鄙人所撰述窃自知陋以视他人率皆面谩故以投公诚谓能指迷发昧令不乖所适也乃今所称予我者一非我所有不副本初就正之意与他诸面谩者未之或殊即公自以为业已命之然不能令仆信也何也今海内翰卿墨士彬彬然兴矣其拟则史迁之作者不可胜数往往借格袭词犹之画临粉本书摹法帖求一毛之似幸半体之同以为竒絶固未有蜕弃陈骸自标形神者也劄称仆云苐取其指不袭其迹此神化之道仆安能及之而谩以相加也文章之体有二序事议论各不相淆盖人人能言矣然此乃宋人创为之宋真徳秀读古人之文自列所见歧为二途夫文体区别古诚有之然固有不可歧而别者如老子伯夷屈原管仲公孙郑庄等传及儒林等序此皆既述其事又发其义观词之辨者以为议论可也观实之具者以为序事可也变化离合不可名物龙腾虎跃不可缰锁文而至此即迁史不皆其然乃公亦取之加仆何言之易也晋人刘勰论文备矣条中有镕裁者正谓此耳夫金锡不和不成器事词不防不成文其致一也文之不易言也若是仆安能及之日来诵览大撰数篇总之整雅宛密厥初营搆布置费心力矣因取迁史较之则迁乃疎卤矫健门涂虽殊而要妙均也自仆绎思迁史累年禩矣然或由本以之末或操末以续颠或繁条而约言或一传而数事或从中发或自傍入意到笔随思余语止凡若此类不可毛举竟不得其要领乃今观公之撰如此则作者自命可也何必古同哉且公少时即好习古文词到今犹辞云未能也而仆习之又最晚重以性资学识并谢上才岂克有造哉嗟乎已矣初计出城得乗间一语比山游复以赏眺妨焉然中曲念之幸承劄谕聊此布复自游归便尔多俗不能更往为别倘轸教懐无恡嗣音
　　与聂双江【张岳】
　　钱令过敝邑辱赐今年乡书洋洋乎其言之也披巻疾读心豁目开然其中有可疑者不能黙黙太抵今之论文章者必曰秦汉盖以近时之软熟饾饤为可厌也讲读者必曰自得亦以传注之拘滞支离学之未必有得也夫真能以秦汉之文发其胷臆独得之见洋洋乎通篇累牍而于根本渊源之地未必实有得焉君子未敢以作者归之也况所谓秦汉者乃不出晩宋之尖新稍有异于今之软熟者尔实亦无以异也暗郁而不章烦复而无体奔走学者于谲诞险薄之域反不若浅近平易犹得全其未尽之巧之为愈也秦汉之文见于班马氏所载多矣其深厚醇雅之气明白正大之体曽有一言一字谲诞乎哉今之自诧为秦汉者恐未必于班马之书有得也有得于中则其发也必不掩矣乃欲厚自与而疑学者其亦可悲也夫自得之言出于孟子其意亦曰渐渍积累自然有得尔夫岂必于排摈旧説直任胷臆所裁而谓之自得哉三代而下数圣人之经秦火之后人自为説至程朱始明矣虽其言或浅或深或详或畧然圣人遗意往往而在学者不读之则已如其读之也岂可不深造而致其详详读古人之书而有得其浅深详畧之所存意有未安姑出已见为之説期于明是理以养一心而已矣不在创意立説以骇人耳目也有是心而言又未或当其自蔽也甚矣呜呼学之不讲乆矣文章议论古人讲学不以为先也今也穷日力以从事于此犹不得其要领况其逺且大者乎此类得失本无足辨然塲屋去取学者趋向系焉新学小生心目谫薄一旦骤见此等议论必以为京师好尚皆如此其弊将至诡经叛圣大为心术之害有不可不深忧而豫防者伏枕无聊故一伸其拳拳之喙伏惟裁教




　　明文海巻一百五十二
</div>
    <div class="pagination">
<a href="明文海_page38.html">上一页</a><span>...</span><a href="明文海_page34.html">34</a><a href="明文海_page35.html">35</a><a href="明文海_page36.html">36</a><a href="明文海_page37.html">37</a><a href="明文海_page38.html">38</a><span class="current-page">39</span><a href="明文海_page40.html">40</a><a href="明文海_page41.html">41</a><a href="明文海_page42.html">42</a><a href="明文海_page43.html">43</a><a href="明文海_page44.html">44</a><span>...</span><a href="明文海_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
