<!DOCTYPE html>
<html>
<head>
    <meta charset="UTF-8">
    <title>全唐文 - 第 423 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 423 页/共 603 页</h1>
    <div class="content">    太保少为阿史那可汗所重，以其贵女妻之，实生三子。长曰光比，为朔方都将，不幸早夭。次曰光进，朔方节度使刑部尚书，薨赠左仆射。少即司徒也，元和中，宪宗章武皇帝以仆射司徒功在第一，赐姓李氏，属籍於宗正，追封公为太保。夫人史氏为燕国太夫人。铭曰：
    太保之先，盖出轩辕。奄有北狄，世为大人。绵绵千载，以至光禄。雄材多断，率众内属。是时（阙一字）帝，初有天下。实命光禄，定居朔野。锡之城邑，车服旌旗。北制猃狁，西当昆夷。尚书承业，克有威令。统部益繁，兵车尤盛。是生太保，两有忠孝。誓酬国恩，以承祖教。燕盗南叛，肃宗西巡。倾河陷洛，遂扰三秦。公闻恸哭，悉率骑士。驰诣行在，请先致死。帝用嘉叹，俾杂禁旅。夙夜勤劳，在帝（阙一字）所。帝收京阙，因定两河。摧锋陷阵，公实居多。（阙七字）位。品秩威仪，俾同三事。虽受嘉命，未登大臣。不（阙一字）其德，乃相後人。仆射继武，勇如吧虎。（阙二字）桓桓，殿兹西土。司徒特盛，为国上公。入持相印，出锡彤弓。（阙十六字）帝嘉元侯，追命祖考。既宠尚书，遂尊（阙二字）推功建德，赐姓命氏。籍于公族，同我宗子。存殁之荣，古今孰比。
    ○辅国大将军行左神策军将军知军事检校右散骑常侍兼御史大夫义阳郡王食实封二百户赠越州都督刑部尚书苻公神道碑铭（并序）
    公讳，字元亮。其先琅邪人，曾祖讳（阙一字）妫州剌史。大父讳晖，游击将军颖王府左（阙一字）事典军，赠青州剌史。烈考讳令奇，昭义军节度副使试太常卿开府仪同三司琅邪郡公，赠（阙一字）部尚书左仆射。公实仆射长子。
    初公与先公俱为蓟裨将，会蓟乱，同奔於潞。潞帅帅薛嵩署为军副。嵩卒，其地分，移隶於魏。魏帅田承嗣知公父子有材略，各以左右职处之。承嗣死，子悦代为帅。悦与李纳辈邻封通谋不轨，引兵寇（阙一字）东攻磁刑。天子命并帅马燧、潞帅李抱真督诸军合讨之。战於洹水，悦军大败。王师进逼魏城，时公与先公在重围中，悦贼虐日甚，众心离析。先公密语公（阙四字）十九年阅事多矣，不能远引古。“自安史以还，乱臣贼子甚众，于今有噍类遗种者乎？今悦叛乱有状，覆灭无日。吾岂能以黄之岁，陷赤族之诛乎？汝部下（阙三字）骑劲卒，若吾为质，率属归降，不唯（阙二字）吾心，亦足断贼臂。全家徇国，吾死无恨，可不务乎！”公泣曰：“悦忍人也，某苟脱去，将不利於大人，奈方寸何？”先公曰：“不然。（阙一字）师四合，吾与汝犹几上肉，待俎醢耳。且汝不去，能全吾乎？是父子俱死於逆地。汝从吾，吾死不朽；汝不从吾，吾亦死，吾目不瞑。死一也，而逆顺祸福，相去万里，（阙一字）何疑焉？”公俯伏不能对。时燧知公才略勇敢，使间以祸福谕公，与先公之言略同。繇是公计遂决，乃使家竖潜通其诚。燧因遗公犀带，以示要约。公於是率所部锐师降燧，由是寇始弱，而王师益壮。燧既纳公，署为军副以闻，诏授特进试太子詹事兼御史中丞，封义阳郡王，实封百户。既而悦引责先公，先公让曰：“公逆亲背主，亡在旦夕。某教子效顺，杀身成仁。偕之死，某愈於公远矣，又何责焉！”悦大怒跃起，先公从容不挠，视死如归获所之，祸遂延於家属。俄公仰天搏膺，（阙一字）号（阙一字）绝泣血忍死，竟终先公之志焉。燧（阙一字）就抚勉，复列上其事。德宗皇帝嘉而悼之，诏公起复，加左散骑常侍兼御史大夫，赐晋阳第一所，祁县田五十顷，追赠先公户部尚书。
    贞元元年，李怀光寇蒲坂。诏燧以河东之师讨之。公为燧腹心之将，将五千先济河，与西师合势居要，同收长春宫，降徐庭光。怀光平，加赏封（阙一字）户。二年，西蕃寇边，攻逼盐夏。公（阙一字）偏师击虏，解围而还。三年，从燧入觐，擢拜辅国大将军，行左神策军将军知军事，复赐靖恭里第一所，蓝田田十（阙一字）顷。贞元初，德宗之幸梁还也。惩神策军兵（阙一字）将轻，缓急非有益，乃卒谋帅，以公充选，时谓得人。禁暴戒严，上心倚赖。（阙一字）年丁邓国太夫人忧，起复本职。初先公之罹魏祸也，太夫人潜匿以免。及悦死，诏迎於魏，加号邓国夫人，赐宴於别殿，以示宠异。上又思先公之忠烈，再赠尚书左仆射。公之弟琳授检校太子宾客琅琊郡公，瑶授忻州别驾琅琊县男，皆号开府，分领禁职，赏与公同忠劳也。公居环卫凡十二年，上知其忠勤谨重，方将大用，不幸寝疾。以贞元十四年七月二十四日，终於靖恭里赐第，享年六十有五。赠越州都督。其年黄钟月庚申日，葬於京兆富平之薄台，从先仆射之兆也。
    夫人长乐冯氏，封长乐郡夫人，先公而殁，至是焉。有子四人。曰济、曰（阙一字）曰（阙一字）曰泽。澈前为宁节度使，後为河东节度使太原尹北都留守检校兵部尚书御史大夫琅琊郡开国侯，食邑一千户，袭实封一百户。今上元年，再赠公刑部尚书，赠夫人长乐郡太夫人，从子贵也。按国典，官至三品，墓得立碑。又按（阙一字）葬今，诸追赠官品得同正。《经》曰：立身扬名，以显父母，孝之终也。《礼》云：铭者，论撰其祖先德善功烈，庆赏名声，明著後代，所以崇孝也，顺也。今苻氏作率旧章，碑於墓，不亦宜乎？今琅琊侯论撰先德，铭於碑，其可阙乎？矧仆射之忠若彼，尚书之顺如此，举而书之，可以劝天下之为人臣人父者。琅琊公之显扬又如此，附而赞之，可以劝天下之为人子人孙者，将欲笃前烈，垂後嗣，俾永永有光。重为铭云：
    国步将泰，必有忠杰。家声将作，必有孝节。烈烈苻氏，世生才哲。惟公先公，越在叛戎。相时度势，祸将及宗。斡逆杖顺，天诱其衷。捐躯以义，教子以忠。遂秉大节，密授于公。惟公桓桓，千夫之雄。违情禀令，号泣穹。天启其初，神赞其终。克继先志，卒成後功。天子嘉之，宠命有融。乃膺任用，乃著勋庸。出领王师，扫荡关东。入统环卫，肃清禁中。再加真食，大启土封。弄印珥貂，厥躬。噫！宠非不隆，秩非不崇。不将不帅，人望（阙一字）充。善（阙一字）庆流，生琅琊侯。念祖显父，厥德聿修。授钺郊。移旆并州。西疆北门，克壮其猷。文承《诗》《礼》，武袭弓裘。三叶济美，时无与俦。蒸蒸琅琊，扬名报恩。告第三命，贲灵九原。泽覃窀穸，铭焕。既肥其家，又大其门。贻燕之谋，垂裕後昆。褒崇之渥，自叶流根。乎哉！神岳有基，灵河有源。古人云：非此父不生此子，非此祖不生此孙。诚哉是言！诚哉是言！
    ●卷七百十五
    ☆韦处厚
    处厚字德载，京兆万年人。本名淳，避宪宗讳改今名。元和初进士，又擢才识兼茂科。穆宗朝拜兵部侍郎。文宗立，以佐命功拜中书侍郎同中书门下平章事，封灵昌郡公。太和二年卒，年五十六。赠司空。
    ○答李德裕丹箴诏
    卿文雅大臣，方隅重寄，表率诸部，肃清全吴。化洽行春，风澄坐啸，眷言善政，想叹在怀。卿之宗门，累著声绩，冠内廷者两代，袭侯伯者六朝。果能激爱君之诚，喻诗人之旨，在远而不忘忠告，讽上而常深虑微。博我以端躬，约予以循礼，三复规谏，累夕称嗟。置之座隅，用比韦弦之益；铭诸心腑，何啻药石之功。卿既已投诚，朕每怀开谏，苟有过举，无忘密陈。山川既遐，眷瞩何已，必当勉已，以副深诚。
    ○进六经法言表
    臣闻三皇讲道，五帝讲德，三王讲仁，五霸讲义。所讲不同，同归於理。理道之极，备於《六经》。虽质文相变，忠敬交用，损益因时，步骤不一，然而释三纲越五常而致雍熙者，未之有也。自秦火荡，孔壁穿蠹，曲学异辨，专门多惑。营道之轨并驰，希圣之堂盖寡。芜文错起，浮义互生，简册混散，篇卷繁积。劳神於累代，弊形於当年。其知愈博，其得愈少。夫然，通方之士，达识之儒，且犹不为也。况南面之尊，司道之契，岂不贪其精而遗其粗者乎？伏惟文武孝德皇帝陛下精义神授，博识天资，山峻词峰，泉蓄学海。膺休运则混六合而不让，思屈己则舞两阶而不疑。故当希皇踵帝，肩王轹霸，可以区区近躅，拟於圣德哉！臣处厚臣随采合《易》《诗》《书》《左氏春秋》《孝经》等，因其本篇，掇其精粹，论纪先师微旨，今亦附於篇末，总题曰《六经法言》，合二十卷献上。取诸身必本於五事，通诸物兼畅於三才。始九族以及於百姓，刑室家以仪於天下。圣君良主之住行，哲人壮士之前言，天人相与之际，幽明交感之应，穷理尽性之辨，药石攻磨之规，尧舜禹汤文武理乱之道尽在，君臣父子夫妇朋友之义必举。其兴可以劝，其违可以戒，此其所存者也。至如爻象错综，阴阳难名，比兴箴诲，幽隐难释；诰命训论，古今不合，威仪数制，命诸有司，褒贬扬榷，归诸史法，此其所遗者也。商鞅之说秦王，叹帝道之难行；太宗之纳魏徵，流王泽而广被。繇是言之，道无远近，德无重轻，能者挈之如毛羽，不能者举之如嵩岱。今逢希代之君，当难合之运，故不能以百家邪说，六国纵横，秦汉刑名，魏晋偷薄，为盛时道。历代帝王，皆务纂集，魏称《皇览》，梁著《进略》，邺中则有修文之作，江左则有寿光之书。但夸炫於闻见，非垂谋於理本。臣今所贵，实异斯作。陆贾奏甚卑之论，尚称善於高皇；方朔献杂糅之说，犹见知於武帝。伏惟陛下机务之馀，燕息之暇，时降省览，天下幸甚。
    ○代裴度论淮西事宜表
    臣某言。臣伏以方岳之任，职主分忧，苟事涉安危，利深社稷，词得专达，臣敢备言，是用轻冒上闻。
    伏惟少纾仅逾数月，朝廷未议所伐。臣恐日长奸谋，彼将胶固士心，必希侥幸，啖利滋蔓，事则难图。当其神情尚摇，足以观衅。臣自闻少阳权主留务，众未甚宁。昨知少诚之子，诱扇其军，又以诛戮。天其或者剿绝奸类，大振皇纲，陛下得不上顺天心，乘时废置，而又谋之迟久，臣窃为陛下惜之。何则？夫以少诚怙兵偷安，二十馀载，恩惠自己，人知素怀，众之所怀，必厚其子弟，其势以分。臣度具闻不与者半，所以人心持两，至有动摇。以斯观之，或未尽附少阳。又以新杀其子，必有疑众之心。今若及未宁，出其不意，择四方节制之臣可为其帅者，使驰而入之，移少阳於他镇以待之，彼得所安，必效顺承，而无固众之志，则其党自离心矣。因其所离，而制其命，何求而不克哉！《易》所谓“见几而作，不俟终日”。然以方布大信，不宜隐情，若先命中贵奉明诏，将告易位，以诚谕之，从而後行，事可以济。臣又度当今节制可以处淮西任者，莫若河中节度使王锷，宽厚慎重，练识军情，必能悦慰群心，镇抚疑党。若将移锷於淮西，而俾与少阳不远矣。朝廷立迁授之权，而内足以除奸蠹之本，使少阳感恩以效命，王锷推诚以莅众，是淮西绝继代之业，朝廷存宏贷之德，亦将以息河北狐鼠之势，示去逆效顺之利，自然风靡以成化，从此不希於苟得矣。斯事体大，伏惟陛下行之。
    议者以为少阳兵戎贼臣，曾居叛党，若将易处於关辅之地，宠任以兵戎之权，何异夫朝四暮三，而终不离其数。是不然也。夫根深者难拔，源长者难绝。彼深结众根其人久矣，我能绝之使安，植施於他，以变其所，庸非至计乎？且事不先渐化之道，而欲顿归於大政，亦难矣。方今征承宗以名闻於天下者，岂不恃众违命邀爵乎？若使少阳复而行之，则其罪均矣，不可独赦，则必分师以讨之。当淮楚灾旱之馀馀，徵赋耗竭之日，是使苍生兴流亡之叹，甲兵无暂息之时。上以伤陛下子育之心，下以竭邦赋资用之费，得不审慎其举而保其成算哉？伏以国家艰难已来，何北戎臣，窃据州郡，父殁子代，兄终弟及，皆朝廷稽缓其事，不时即谋，使生人之心，率以沿习，为患久矣。陛下神略独断，超冠百王，事当其机，宜以时革。臣不胜诚恳悃款之至。
    ○论裴度不宜摈弃疏
    臣闻汲黯在相，淮南敢谋反；干木在魏，诸侯不敢加兵。王霸之理，皆以一士而止百亿之师，以一贤而制千里之难。伏以裴度勋高中夏，声播外夷。庭凑克融，皆惮其用；吐蕃、回鹘，悉服其名。今若置之岩廊，委其参决，西夷北虏，未测中华，河北山东，必禀庙算。况幽镇未静，尤资重臣。管仲曰：“人离而听之则愚，合而听之则圣。”理乱之本，非有佗术，顺人则理，违人则乱。伏承陛下当食叹息，恨无萧、曹。今有一裴度，尚不留驱策，此所以冯唐感悟汉文，虽有廉颇、李牧，不能用也。夫御宰相，当委之信之，亲之礼之；於事不效，於国无劳，则置之散寮，黜之远郡。如此则在位者不敢不励，将进者不敢苟求。陛下存终始之分，但不永弃，则君臣之厚也。今进皆负四海责望，退亦不失六曹尚书，不肖者无因而劝。臣与逢吉素无私嫌，臣被裴度无辜贬官，今之所陈，上答圣明，下答群议，披肝感激，伏地涕流。伏乞鉴臣爱君，矜臣体国，则天下幸甚。
    ○论左降官准旧例量移疏
    伏见赦文节目中，新左降官有不该恩泽者。在宥之体，有所未宏。臣窃闻物议，皆言逢吉恐李绅量移，故有此处置。若如此，则应是近年流贬官，因李绅一人，皆不得量移。事体至大，岂敢不言？李绅先朝奖任，曾在内廷，自经贬官，未蒙恩宥。古人云：人君当记人之功，忘人之过。管仲拘囚，齐桓举为相；冶长缧绁，仲尼选为密亲。有罪犹宜涤荡，无辜岂可终累？况鸿名大号，册礼威仪，天地百灵之所鉴临，亿兆八之所瞻戴。恩泽不广，实非所宜。臣与逢吉素无仇嫌，与李绅且非亲党，所论者全大体，所陈者在至公，伏乞圣恩，察臣肝膈。倘蒙允许，仍望宣付宰臣，应近年左降官，并编入赦条，令准旧制，得量移近处。
    ○请明察李逢吉朋党疏
    臣窃闻朋党议论，以李绅贬屈尚轻。臣受恩至深，职备顾问，事关圣听，不合不言。绅先朝奖用，擢在翰林，无过可书，无罪可戮。今群党得志，谗嫉大兴，询於人情，皆共叹骇。《诗》云：“萋兮匪兮，成是贝锦。彼谮人者，亦已太甚。”又曰：“谗言罔极，交乱四国。”自古帝王，未有远君子近小人而致太平者也。又古人云：“三年无改於父之道，可谓孝矣。”李绅是前朝任使，纵有罪愆，陛下犹宜洗衅涤瑕，念旧忘过，以成无改之美。今逢吉门生故吏，遍满朝行，侵毁加诬，何词不有？所贬如此，犹谓太轻。盖曾参有投杼之疑，先师有拾尘之戒。伏望陛下断自圣虑，不惑奸邪，天下幸甚！建中之初，山东向化，只缘宰相朋党，上负朝廷，杨炎为元载复仇，卢杞为刘晏报怨，兵连祸结，天下不平。伏乞圣明，察臣愚恳。
    ○驳张平叔粜盐法议
    张平叔条制不周，经虑未尽，以为利者反害，以为简者至烦。张平叔一条云：“应简得公私盐，当日具都数申度支，便任府县差人勾当出粜多少，逐日申报，粜价之内所得见钱，去上都一千里者，任市当土布绢者。”窃以禹贡甸服五百里，近者纳草，远者纳米，是量远近而制轻重也。今言千里外市绢，则是千里内须送见钱。兴元、洋州，并是八百里内，骆谷道路，险阻非常，若送见钱，实为不可。
    又一条云：“州县所要粜盐人，委所在长吏於当州当县仓督录事佐吏以下本所繇中拣选，不得差配百姓。如有乡村去州县路远处，即州县拣定所繇，将盐就乡村粜易者。”臣曾任刺史，所繇入乡村，是为政之大弊。一吏到门，百家纳货。今陛下方以清净简易，休息苍生，宜去其冗员，除其蟊贼。今山剑州县，境土至阔，其令若行，烦扰至甚。
    又一条云：“臣今欲献盐法，归於简易，但委州县，则无不济，伏缘所务至重，须以庙堂宰臣充关内河东山剑等道盐铁使者。”臣窃以度支使四方禀奉，不殊宰相，权柄己重，不假台司。台司者，三公论道之地，杂以鹾务，实非所宜。三十年来，窦参、程异、皇甫并以钱谷居台铉，非惟国体不可，抑亦名利难兼。所以参辈不受国诛，必有天祸。
    又一条云：“据每道每州粜盐不少，令所在户口，都不申明实数。臣请令长吏有不亲公事，信任所繇浮词，云当界无入粜盐，交恐洗不剂，臣即请差清疆巡官往所诉州简责实户口数团保者。”臣曾为外州刺史，备谙此事。自兵兴以来，垂二十载，百姓粗能支济，免至流离者，实赖所存浮户相倚两税得充。纵遇水旱虫霜，亦得相全相补。若搜索悉尽，立至流亡。宇文融当开元全盛之时，搜丁出户，犹以残人敛怨，瘁国害身。此策若行，则甚於彼。臣前月二十四日思政殿面奉德音，深恤疲人，且不配户。圣德周悉繇见事情，臣等退而跃，以为升平坐致。若据此节，即与配户无殊，平叔所陈，未副圣德。
    又一条云：“诸州府县简得盐，便於当处官仓收贮；其京城两县简责得盐，於度支两常平院贮。当日各据数勒留，依所定估出粜。从敕下後，诸巡院便计料般盐，分付府县供粜，常令所贮有剩，不得令阙。如有违阙，知院官闻奏，贬远恶处，官典所繇节级重科决停解。如府县不存公心，课利减耗，及所送官盐价匹段滥弱，并送纳不时，妄有申诉，其京兆亦令司录及观察使停见任改散慢官，其专判盐案及刺史请贬与上佐，本州专判案官录事参军县令亦请远贬者。”臣窃以古人云：“人爱其裘，反而负刍，皮既不存，毛将安傅？”皮喻百姓，毛喻国家，百姓不存，国家不立。今两税编户，是国根本。择忠信之长，命慈惠之师，推赤子之仁，布恺悌之化，犹惧不及，而有伤痍？今为盐铁不登，便须贬黜，虽龚黄召杜之政，卓鲁蒲密之能，无所施於圣代矣！
    又一条云：“以设法之初，沮议者众，圣断先定，则成绩可期。令出之後，辇毂之下，尤要堤防，恐尔两军市人，盐商大贾，或行财货，邀截喧诉。临时必有此色奸人，伏乞圣慈委两军中尉兼京令尹切加把捉。如有此色捉获，头首所在决杀，连状聚众人各加脊杖二十者。”臣窃以古人云：“利不百，不变法；工不十，不易器。”改更之事，自古所难。故云“谋不欲多，决之欲独”。臣於平叔，无亲故，无仇嫌，所陈者非挟情，所议者归利害，惟圣上独断，推於至公。然强人之所不能，事必不立；禁人之所必犯，法必不行。
    臣尝为开州刺史，当时被盐监吏人横搅官政，亦欲盐归州县，总领其权。尝试研求，事有不可。盖以设法施行，须顺风俗，或东州便则西州害，或南州易则北州难。且据山南一道明之。兴元巡管，不用见钱，山谷贫人，随土交易，布帛既少，食物随时。市盐者或一斤麻，或一两丝，或蜡或漆，或鱼或鸡，琐细丛杂者，皆因所便。今逼之使出帛，则俗且不堪其弊，官中货之以易绢，劳而无功。伏惟圣明裁择。
    ○对才识兼茂明於体用策
    问：皇帝若曰：朕观古之王者，受命君人，兢兢业业，承天顺地，靡不思贤能以济其理，求谠直以闻其过。故禹拜昌言而嘉猷罔伏，汉徵极谏而文学稍进。匡时济俗，罔不率繇。厥後相循，有名无实，而又设以科条，增求茂异，舍斥已之至论，进无用之虚文，指切著明，罕称於代。兹朕所以叹息郁悼，思索其真，是用发恳恻之诚，咨体用之要。庶乎言之可行，行之不倦，上获其益，下输其情，君臣之间，欢然相与。子大夫得不勉思朕言而茂明之？我国家光宅四海，年将二百，十圣宏化，万方怀仁。三王之礼靡不讲，六代之乐罔不举。浸泽於下，升中於天，周汉已还，莫斯为盛。自祸阶漏壤，兵，宿中原，生人困竭，耗其大半。农战非古，衣食罕储，念兹疲，未遂富庶。督耕殖之业，而人无恋本之心；峻榷酤之科，而下有重敛之困。举何方而可以复其盛？用何道而可以济其艰？既往之失，何者宜惩？将来之虞，何者当戒？昔主父惩患於晁错，而用推恩；夷吾致霸於齐桓，而行寓令。精求古人之意，启迪来哲之怀，眷兹洽闻，固所详究。又执契之道，垂衣不言。委之於下，则人用其私；专之於上，则下无其功。汉元优游於儒术，盛业竟衰；光武责课於公卿，峻政非美。二途取舍，未获所从，余心浩然，益所疑惑。子大夫熟究其言旨，属之於篇，兴自朕躬，毋悼後害。
    对：臣闻古之以道莅天下，皆酌之人言，用凝庶绩。伏惟陛下统承丕绪，光膺骏命，志气中蕴，清明下临，恤黎庶而惠慈方洽，枭叛戾而威武已炽。犹能虑危於未兆，思理於已安，聿追孝思，缵述前烈，愍官吏之无用，求斥已之至言。微臣才用不足以操事，体识不足以经远，奉圣问，伏用兢惶，谨昧死上愚对。
    制策曰：“朕观古之王者，受命君人，兢兢业业，承天顺地，靡不思贤能以济其理，求谠直以闻其过。故禹拜昌言而嘉猷罔伏，汉徵极谏而文学稍进。匡时济俗，罔不率繇。厥後相循，有名无实，而又设以科条，增求茂异，舍骋押之至言，推无用之虚文，指切著明，罕称於代。兹朕所以叹息郁悼，思索其真，是用发恳恻之诚，谘体用之要。庶乎言之可行，行之不倦，上获其益，下输其情，君臣之间，欢然相与。子大夫得不勉思朕言而茂明之？”臣闻复济慎惧，虽危必乐，理安佚肆，虽顺必忧。帝尧之为道也大矣，《书》称其本，曰“允恭克让”；文王之为德也宏矣，《诗》美其功，曰“小心翼翼”。图天下之发者，必称之於劳；虑天下之大者，必慎之於微。任贤诚固，思虑诚深，百姓虽未富庶，四夷虽未宾服，天下明知其治也；任贤不固，思虑不深，百姓虽富庶，四夷虽宾服，天下明知其乱也。今陛下鉴前代已往之失，求当今未然之理，使虚文不设於下，至言必闻乎上。端视凝听，所委惟贤，则上获其益矣；惠爵施禄，所理惟直，则下输其情矣。顾言而动，思利乎安，则何虑乎言之不行？顾行而动，思利乎安，则何虑乎行之有倦？诚能兢兢於一日二日，业业於无小无大，苟能此道，虽微必昌，虽柔必强。凤凰麒麟不足来，甘露醴泉不足致，三光四时不足序。天之高明也，斯不爱其道；地之博厚也，斯不爱其宝。彼之大者犹若是，况其细者而难乎！
    制策曰：“我国家光宅四海，年将二百，十圣宏化，万邦怀仁。三王之礼靡不讲，六代之乐罔不举。浸泽於下，升中於天，周汉已还，莫斯为盛。自祸阶漏壤，兵宿中原，生人困竭，耗其大半。农战非古，衣食罕储，念兹疲，遂乖富庶。督耕植之业，而人无恋本之心；峻榷酤之科，而下有重敛之困。举何方而可以复其盛？用何道而可以济其难”者。伏以陛下蕴充明德，继荷大业，居十圣之全区宇，守百代之成礼乐，扬高祖之耿光，播太宗之休烈。思黩武而弭戢，念疲之富庶，理自顺此生，危自反此作。兵者国之威也，威不立则暴不禁。君得其术而已，举其要而已。凡善用兵者，用兵之精；次用兵者，用兵之形。用精者国逸而功倍，用形者人劳而威立。令行禁止，俗富刑清。仁足以怀，义足以服，端居庙堂之上，威加四海之外，而叛者尝欲系其颈而制其命，伏其心而笞其背。此兵之精也。金鼓击刺，追奔逐北，攻城掠地，斩馘献俘，忧思岩廊之上，谋制千里之外，而叛者有以畏其威而惩其罚，化其心而戢其暴。此兵之形也。陶然而化，其效不形，兵贵藏有於无。兵之形不可张也，骚然而动，其政难久，人不可终扰。兵之精所宜密胜也。今陛下既枭叛寇，复征违命，屈已之至，浃於兆庶，恤人之诚，已敷於四海。乘众之怒，用兵之形，则近无转输搔扰之勤，远无经费供求之役。诚能固守，必大畏其力，小怀其德矣。岂兵宿中原之为虞，生人耗竭之为虑？臣又闻理国之本，富之为先；富人之方，劝农为大。三代以耕藉率天下，汉朝以孝悌配力田，皆劝之之道。夫农寒耕热耘，沾体涂足，昼夜之筋力勤焉，父兄之手足悴焉。而官输籍督，坐非已有。夷时郡邑长史，偷容朝夕，养声钓禄，非恤人隐。此所以耕植之业不勤，恋本之心不固。有遁於军旅而邀功赏者，有冒於老释而渎清浊者，有逸於负贩而制贫人者，有隐於椎剥而干教令者。农耕之难也如彼，日百其劝，常有不务者矣；游惰之逸也如此，日百其禁，常有不息者矣。由上之为政，知人苦之者劝之必深，知人乐之者禁之必至。昔贾琮以最於十二州，颁之以玺书；黄霸以甲於二千石，宠之以侯印。惟陛下注意於守宰字人之官，以田恳辟为最，地荒榛人离散为殿，即耕植可劝，困竭可苏。兵未弭则人不蕃，人不蕃则农不劝，农不劝则国用虚，此榷酤所以兴也。然盐曲之税，山泽之利，法用得其要，不在峻其科。理不得其吏，犹不明其法。明其法，得其要，则上无峻刻之举，下无重敛之困矣。
    陛下制策曰：“既往之失，何者宜惩？将来之虞，何者当戒？”臣闻王者之兴，皆鉴乎前代。圣君贤佐之所以兴，昏主庸君之所以丧，景行其兴也，用得以常理；戒慎其丧也，用得以常存。《诗》人美殷鉴於有夏，贾山谏汉而借喻亡秦，备於图籍，著於编册，非臣繁词所可曲尽。自陛下统极，举滞淹，已逋责，恤刑狱，振乏绝，德泽所临，戴之不暇，微臣未见其失也。明将来之戒，其在法令刑赏乎？．四海之广，亿兆之众，非家令户告之能也，发号出令而已矣。伏惟陛下聿求善政，大振洪猷，人之献替，政之损益，灿乎其书，灼乎其人。始则鼓舞蹈咏，不足以克共善；终则渴日望岁，不足以喻其劳。教之本莫大乎复言，政之先莫大乎重令。诚能复言重令，上之克当乎天心，下之允协乎人情，天人交相为感，而灾害不生，祸乱不作。非此，则日有德音而人不悦，日有威罚而人不畏。苟不悦矣，无与同劝；苟不畏矣，无与同沮。此非法令之可裁也。成一时之功者，宠乎其功者也；思百代之利者，荣乎其名者也。其名不足以劝者，则刑罚存焉；其效不得而宠者，则褒贬存焉。是小人之所趋，君子之所务。今陛下刑赏已足，劝惩褒贬，又存文史，君子竭忠，小人输力，举如鸿毛，拾如地芥，何为而不成？何求而不效？陛下之不为，非不能也。伏以致诛逆党，罪止渠魁，原清究恶，不及其母，此帝王之刑也。戎臣馈军，致命折寇，渥恩必厚，爵位必加，此王霸之赏也。然善有彰，虽贱，赏也；恶有衅，虽贵，罚也。赏一人不足以耸天下之善者，其赏不足行；刑一人不足以禁天下之暴者，其刑不足用。今宜赏不遗微细，惟功之所加；罚不为暴乱，惟罪之所出。此天下之人，所以皆知赏之可重，而罚之可戒。
    制策曰：“昔主父惩患於晁错，而用推恩；夷吾致霸於齐桓，而行寓令。精求古人之意，启迪来哲之怀，眷兹洽闻，固所详究。”臣闻汉兴，鉴亡秦孤立之弊，踪周官众建之法，苴茅列土，非复异姓。其後吴、楚强大，本根不拔，晁错之策未终，七国之兵已发。主父念前事之败露，期本朝之强大，分封子弟，使得推恩。诸侯之国，星解於上；汉廷之威，风行於下。此所以为谋也。齐桓当周季陵夷之运，思大彰翊霸之功，志图兼弱，力存攻昧，思逞其欲，是务强兵。习之野，大国防其谋；习之朝，小国谨其备。其志不可以速得，其功不可以立俟，用为隐政而行寓令，此其所以霸也。
    制策曰：“执契之道，垂衣不言。委之於下，则人用其私；专之於上，则下无其效。汉元优游於儒学，盛业竟衰；光武责课於公卿，峻政非美。二途取舍，未获所从，吾心浩然，益所疑惑。子大夫熟究其旨，属之於篇，兴自朕躬，无悼後害”者。臣闻契者君之所司也，综其会归，则庶务随而振之；职者臣之所司也，践其轨迹，则百役通其流矣。委之於下者，委之职业也，非委其权；专之於上者，专其操持也，非专其事。赏罚好恶之出，生杀恩威之柄，此非权与操持乎？委之於下，则上道不行矣。提衡举尺，守器执量，此非事与职业乎？专之於上，则下功不成矣。不委其操持，安所用其私乎？不专其职业，孰虑无效乎？君收其大柄，臣职其所守。然大柄不得亢於上，臣得佐而成之；所守不可属於下，君得举而明之。故《乾》之经曰：“首出庶物”，《坤》之文曰：“地道无成而代有终。”乾阳物也，坤阴物也，阴阳合而泰形焉，阴阳离而否形焉。君臣之道，盖象乎此。汉元优游於儒学，而权归王氏，失其所专也；光武责吏事於三公，而劳神簿书，集其所委也。一则旷而荡，一则察而ɑ，既非中道，不可以范。所谓阴阳乾坤之说，各存其道，而交有所感，然成其悠久，配乎持载，如此而已。才者综物以研务，识者辨惑而不泥，体者抚往以经远，用者临事而造至。神而明之，可以辅陶钧，可以赞化育。微臣固陋，从师之说，循名而实不克，承问则学不称。进退殒越，惧烦刑书。谨对。
    ○上宰相荐皇甫书
    相公阁下。伏以燕国张公说登翊圣明，底宁泰阶，推心旁求，虚己下纳。房太尉由布衣振起於门下，张曲江自蓬户发挥於岭底，而继播休史，袭佩相印，克懋勋德，不忝揄扬。後之朝望，因以兴劝，不多二公而推燕国者，以杂居群伦，齐齿下辈。崇构栋干，则杪忽方轻；琢饰璋，则蒙昧未曜。器用既光，持之於耳目之前，垂後而无配；名节兼大，用之於身世之後，希古而绝伦。夫岂推策考步之为乎，藏往知来之兆乎。盖合以尺牍片言，申以考迹定貌，灵异五行之锺粹也，文章心灵之造形也。著诚居业，本隐以之显；观心择术，自粗以之微。以是而求，则坐决万方之内，立断百代之下。其术既定，其道甚明。
    窃见前进士皇甫，年三十二，学穷古训，词秀人文，脱落章句，简斥枝叶。游百氏而旁览，折之以归正；囊六义以疾驰，讽之以合雅。苟坚其持操，不恐於嚣嚣之讪；修其践立，不诱於藉藉之誉。孟轲黜杨、墨之心，扬雄尊孔颜之志，形乎既立，果於将然。至於用心合论，操毫注简，排百氏之杂说，判九流之纷荡，摘其舛驳，趋於夷途，徵会理轴，遣训词波，无不蹈正超常，曲畅精旨。置之石渠，必有刘向之刊正群言；列之东观，必有孟坚之勒成汉史；施之奏议，必有贾谊之兼对诸生。天既委明於斯人，苟回险其道，未得按轮而驱，则必混翼於天池，飧精於沆瀣，秉缴者从而道之，固无及矣。傥得游门下，信其才能，相公得徇公之名，有摭奇之实，後进幸甚！
    舍人骖御贱役也，犹能达扫门之事；祢衡雕虫薄技也，犹能遇非常之荐。今某辱奉恩顾，实百於舍人之俦，皇甫蕴积才志，固百於正平之量。处厚百舍人之势，不能达百正平之心，方切恃私於门馆，明者观之，其耻非一也。惧愚瞽不尽，谨缮其书论赋合八首，用卜可否。轻渎严威，下情不任战惧之至。
    ○翰林院厅壁记
    魏晋已後，复典综机密，政本中书，诏命词训，皆必由焉。唐有天下，因袭前代。爰自武德，时有密命，则温大雅、魏徵、李百乐、岑文本之属视草禁中。乾封年则刘懿之、周思茂、范履冰之伦秉笔便坐，自此始号北门学士。皆自外召入，未列秘署。元宗开广视听，搜延俊贤，始命张说、陆坚、张九龄、徐安贞辈待诏翰林，厥後锡以学士之称。盖由德成而上，与夫术数工艺，艺礼有所异也。逮自至德，台辅伊说之命，将坛出车之诏，霈洽天壤之泽，导扬顾命之重，议不及中书矣。尺牍旁午，章奏丛至。指踪中外之略，谋谟帷幄之秘，阴阳造化，嘉猷密勿。萌制乎将然，事构乎无形，皆功归元後，而德播兴运。循名迹者，莫窥其辙；想风彩者，孰究其端？虽然，臧否无得而称矣。贞元中由此而居辅弼者十有二，元和中由此而膺大用者十有六。近日丞相府不由内庭者，断国论，宰法度，虽有利器长材，未免缺折掉挠。建中以来，简拔尤重，故必密如孔光，博如延州，文如卿云，学如向歆，器如黄颜，直如史鱼，然後得中第。士之游心处已景行於六如者，而又饰之以洁球璋之行，贯金石之诚，虽潜声匿迹莫能脱。汉时始置尚书郎五人，平天下奏议，分直建礼，含香握兰，居锦帐，食太官。则今之翰林，名异而实同也。时论以为登玉清翔紫霄，岂蓬山瀛州而足喻乎。齐桓公纳厩人编栈之说，以为直木傅直，则曲无由至；曲木傅曲，则直无由至。後之君子，戴明圣，协盛时，推厩人之规，移於引贤，使如贯珠骈璧，则瑕瑜不杂矣。内给事李常晖、内谒者监王士政并掌院事，延於十年，与直徇公之议，聆於朝端。中书舍人杜元颖、兵部侍郎沈傅师洎诸学士，皆涉历岁久，备首前文者也。李常晖以北阁旧记，室别堵殊，义非贯通，改於前厅，佥以为便。圣上绍复坠典，留神太古，处厚因与司勋郎中路隋职参侍读，通籍近署，纪述之事，前托沈傅师。沈公以为称善之在己，不若使其人让，於处厚无以辞。时皇帝统临四海之初元也。
    ○兴福寺内道场供奉大德大义禅师碑铭
    应身无数，天竺降其一；禅祖有六，圣唐得其三。在高祖时，有道信叶昌运；在太宗时，有宏忍示元珠；在高宗时，有惠能筌月指。自此脉散丝分，或遁秦，或居洛，或之吴，或在楚。秦者曰秀，以方便显，普寂其允也。洛者曰会，得总持之印，独曜莹珠，习徒迷真，橘枳变体，竟成《檀经》传宗，优劣详矣。吴者曰融，以牛头闻，径山其裔也。楚者曰道一，以大乘摄，大师其党也。三祖之德之（疑）也，则无一心可摄，无一境可遣。不摄不遣，冥於大顺之言也，则称器投物，量机应命，皆持权以明实，用实而照权。自时厥後，迷方滞迹，是非迭兴，物我不泯。正南而邪北，有北而空南，而不知南之心生，自同北矣；北之见灭，乃亢南矣。大师振法之铎，操化之衡，非中非徼，非妄非觉，无居可以留神，无入而不自是，乘大智而独逝，游法区而无涯。大师东海徐氏，衢州须江人也。母氏方娠，必绝荤而後食，合宿既诞，必择乳而後饮。幼而出世，奇表秀物；童而落发，异骨见顶。依本郡潜灵寺僧惠绩，二十受具戒。若律若禅，无不通贯。後谒道一於江西。时趋者川奔，学者市聚，一扣秘赜，廓然悬解。乃以拯物为心，博施为任，契心於洪州，应缘於上京。孝文皇帝既清大难，斋心无为，建中尉以总武旅，名功德以统缁黄。大师来之夕也，右神策护军霍公见梦焉。翌日访之於慈恩寺，且与寐合，遂表闻为内道场供奉大德。顺宗皇帝之在储闱，问安之馀，栖神道域。尝问尸刹禅师，经言大地普众生，见性成佛道。答曰：“佛犹如水中月，可见不可取。”後因问大师，曰：“佛性非见。必见水中月，何不攫取？”顺宗然之。复问何者是佛性，答曰：“不离殿下所问。”默契元关，一言遂合。後入内神龙寺法会群僧，有湛然法师者，登座云：“佛道遐险，经劫无量，南鄙之人，欺绐後学。”大师曰：“彼自迷性，盲者可咎白日耶？”顺宗顾谓诸王曰：“彼不谕至道。”其俦叱下，数旬而卒。後德宗降诞日，於麟德殿大延论议，龙梵冥护，人天倾听。时有问者曰：“心有也，旷劫而滞凡夫；心无也，刹那而登妙觉。何也？”大师曰：“此乃梁武帝云然。心有者，是滞於有。既有矣，安可解脱？无也，何人而登妙觉？”大师之旨，盖以为群生十号，等为有，已迷者终不复悟；等为无，已悟者终不复迷。时会中有赞道云云无以比，大师曰：“行止偃息，毕竟以何为道？”对曰：“知者是道。”大师云：“经云不可以不识识，不可以不知知。安得知者乎？”复曰：“无分别是道。”大师曰：“经云善能分别诸法相於第一义而不动，安得无分别者乎？”复曰：“四禅八定是道。”大师曰：“佛身无为不堕诸众，安在四禅八定者乎？”问者辞穷，众皆愕眙。大师之旨，盖以一切法是，一切法非；於无性无象而有得有丧，一切亦非；於有形有纪而无取无舍，一切亦非；夫然，岂可以一方定趣决为道耶。故大师以不定之辨，遣必定之执，一定之说，趣无方之道。自是两宫崇重，道俗宗仰，累锡缣缯，不可毕纪，奔问禅扃，日闻秘偈。一味之两，虽无二氵，众殊之器，皆有所拘，以是及门者至多，入奥者盖寡。大历中，游上饶郡西百里所。山名鹅湖，三峰秀揭，摩霄荫江，鸡犬四绝。植锡宴坐三日。有猎者弃弓矢，奔告邑落。或披苫盖，或窟岩石，未逾旬而来者襁属，其格物也如此。既而涉夏，学者如麻，朝粥既罄，咸请白大师，师曰无忧。及旦有负米而施者，其前知也如此。先是群虎暴噬，大师遇之於路，以杖扣其首曰：“当息害心。”自是虎远遁，其仁感也如此。贞元初，礼部侍郎刘太真出典是郡，通津修梁，为水所败。以大师为众向伏，虔请下山，成於不日，其应物也如此。永贞初，顺宗不康，大师遂归本郡。京师祖道者，自皇都及灞上，车盖溢路。所至皆へ傲耻革，刑狱用省，故郡守藩岳，无不请益，以为有助於政术。元和十三年正月甲子，告门人曰：“我七日为最後供。”是日清书澄霁，当峰有云沓起，俄而覆於禅室。众鸟鸣号，哀声如人。时左右进药，侍者曰：“此宜在晨旦。”大师曰：“汝果知有晨旦乎？”其夜恬然顺化，报龄七十有三，僧腊五十有四。门弟子无数。或巡名山百郡，今亲侍左右者，则广济、然、献中、普修、灵、宏昭，并徒众等。奉其全身，建塔於其地。夫无生之应物，动而皆寂；顺缘而无生，静而无穷。故其来则入皇宫，登宝座而异论；其往则（阙）下国，感殊类而膻法存。委和也，吾何恃存？委悦也，吾何恒亡？门人宏钻仰之志，存示现之辙，佥议琢石，传之无穷。铭曰：
    峻顶方颡，莲目秀眉。望焉温温，即焉熙熙。示为法器，载为德仪。我与五蕴，不即不离。铿然华钟，击之不穷。无迹无联，如指挥空。了性非言，舍言何从？无患言说，如响随风。溺权远实，滞实异权。权实合融，正智乃圆。独觉利器，无漏後根。奚思爰度，莫究其源。清静久虚，包囊无裔。无起无灭，无缚无解。迷者炎宅，悟者凉界。是中不二，乃造实际。资是至因，登平极报。具三十二，成八十好。御一乘车，摧五魔道。以色观我，是谓邪倒。花房百亿，一土一佛。澄波千川，一水一月。月体其二，波影千别。吾师於斯，善行无辙。
    ●卷七百十六
    ☆陈仲师
    仲师官吏部郎中。
    ○鹊始巢赋
    霜天惨惨兮枫树之杪，构彼层巢兮翩然宿鸟。ツ乔柯以上下，惭弱羽之卑小。周匝经营，翻飞缭绕。履危而金弹不发，送喜而珠帘乍开。逐初心之眷恋，无利嘴之嫌猜。架木末，居岩隈。容足之前，望一枝以栖息；翻身之际，历众木以飞来。拂曙声多，排空意远。惜光阴於朝暮，迷饮啄之往返。于是攫腐草，衔飞蓬。重叠尺棰，回环翠空。凌寒而且近朝日，构思而偏愁夜风。俯仰求容，冀资拾芥之力；纵横居止，愿就积薪之功。必使轻举得便，群飞会同。游嬉遂邻於清，窘束长谢其雕笼。所谓摭实以来，凭虚相借。不然则六翮摧毁，三冬徂谢。飞莺将出乎深谷，黄雀亦夸其大厦。所以逾远林，戾前除。仰窥肃爽，远慕扶疏。当绕树之时，暂随乌会；在来巢之日，常畏鸠居。非微禽之敢竞，幸嘉木之有馀。嗟乎！摇尾驯扰，敛容萃止。依乎主人，来若处子。匪能言以呈慧，不善舞以招美。倘抵玉无虞，搏风资始。故巢林以何报，惟化印而後已。
    ○鹊巢背太岁赋
    营巢有因，惟鹊无伦。始自小寒之日，不当太岁之神。辨向背以经营，必先避地；顾纵横而委积，足以藩身。且其矫翼徘徊，向隅栖息。时怀择木之智，日就积薪之力。若在离宫之内，不可巢南；如当子午之中，无因逐北。所以率先表异，选胜知归。应时节而迁易，辨方隅之是非。念彼明神，自易地而攸处；顾兹弱羽，信何枝而可依。时也苟遂居安，宁辞力役。衔腐草而构思，向高柯以容迹。动观所忌，殊古人之曾巢；理契不齐，如方士之工历。择地已有，知风岂无。方一枝而自托，虽小数之能拘。且相质以和鸣，喜同于雀；乃卜居而类聚，趋甚于凫。况复籍用茅茨，殊荷庇盖。任风雨而自适，岂阴阳而去泰。念土宜之是顾，足见知方；信天理以自然，焉能向晦？尔乃节届元律，时方Ё寒。顾地角而知禁，岂天时之可干。无起土功，异衔泥而戾止；知于岁杪，聊寓迹以求安。既而饮啄无虚，推移不滞。得厌胜之良术，诚栖迟之上计。潜轸明条之虑，必附枳枸之势。摧枯拉朽，已完葺于崇朝；命侣引雏，聊优游于卒岁。顾末俗之无违，信微禽之可继。
    ○灯蛾赋（以“人皆曰子智”为韵）
    灯者火也，尊而不亲。奚斯虫之眇质，翻体密而意驯。必将蹈火而後止，是以疑冰之与邻。虽异探汤，执热之情可见；不蒙明照，暗投之罪则均。是以雁飞无忘于避缴，龙蛰有贵乎存神。于以知无知之智，有以同自知之人。无损于明，虽光晖可借；自贻其咎，与压溺同尘。始其焰焰中开，青烟爰发；薨薨四足，白羽若月。焦烂唐突，离披触蹶。人心卒然，天意若曰。婴焚灼者，何如玉石之俱尽；处高明者，曷若乌兔之屡阙。且继彼覆车，虽百夫死难而无馀；纳诸密网，状众鸟惊飞而在初。循环责实，宛转投虚。沈脂膏则屈死，触烟焰则焚如。自我构患，非天祸子。爱水萤之光，载浮熠熠；笑鼎鱼之乐，其毙徐徐。阽乎焦原，可叶其义。投畀炎火，莫之知避。曷若晨鸡候明以自得，火鼠就燥而无累。莫不守之以为顺，居之以为智。是蛾也，馀光可托，留影如寄。排朱焰，扇轻吹。胡糜烂于瞬息，为腐馀之容易。若然者，蠢蠢之类，将外强而必乖；炎炎之著，非内热之所怀。既油然相煦于膏火，亦瞥然相忘于形骸。吾所以知捐躯于鼎镬，与是道而孔皆。
    ○土牛赋（以“以示农耕之早晚”为韵）
    服牛是比，合土成美。将十钧之重斯得，而一撮之多有以。虽欲勿用，泥蟠之质初分；谁谓尔无，块立之形酷似。是月也，采吕氏时令，徵亏人巧指。始辨涂附，宁分脉起。诚安愧乎角立，复何劳于肉视。然後遵土训，启人时。戒晓而出，迎春是资。于以审先後之节，有以占疾徐之期。仰白榆之文，惭其完彼；叶葱之色，则而象之。能首出于泥滓，岂群分于毫厘。彼刍狗之列，饰文绣以求媚；泥龙之兴，因舞雩而取类。曷若标国典，配田器。比物以作则，顺时以相示。同乎非马，契庄叟之至言；偶彼真龙，殊叶公之绘事。质美埏埴，巧逾覆篑。那虑食角之患，宁假莹蹄之异。俾游刃者讶全之于目，运斤者喜墁之在鼻。且耒耜斯呈，我则正春扈于农耕；干戈既偃，我则归郊马于岁晚。将物候自然，谅人情何远。必也揽红縻，亲绀。睹似是之足，尚谓来思；使畜疑之人，犹将屡饭。由是出五种，命三农。乃修故事，于彼穷冬。辟我疆则厥壤爰度，考尔牧则其享有宗。今也物被殊私，形分大造。载之以厚地之德，奉之以先天之道。时将敬授，在三推播植之前；物或肇牵，察庶物生成之早。其用则大，其仪可考。故曰如土委地者，岂必以戴牛为宝。
    ○土风赋（有序）
    班固曰：人含五常，贵於万汇。刚柔缓急，音声不同。系水土之风气，则谓之风。其好恶取舍，动静不恒，随君上之情欲。圣唐四三王而六五帝，一六合而光宅。览职方图，山川尽见。岁七月，木铎徇于路，命州里举贤良。於我睢阳，古之大郡也。惟君子能通天下之志也。其辞曰：
    吴季札挺生江国，自南徂北，听群乐之存亡，观诸夏之臧慝。乃言夫《大雅》《小雅》，《周南》《召南》。陈俗夸而奢，其国无主。韩地薄而险，其人不堪。燕都渤碣，秦负陇，侠客凭陵，世家淫勇。颛顼之居卫也，桑间濮上，务耽声色；太公之存齐也，冠带衣履，唯勤组织。洙泗之间，既富财力；觜毕之下，弥重猎弋。冀州则纣之馀烈，易为仇寇；合浦则蛮之犷俗，相尚战斗。吴南有豫章之基，烧铜山而煮盐海；楚东有云梦之区，鞭火耕而驱水耨。
    岂若睢阳，城临氐房。其地平促，其人温良。昔者舜渔雷泽，尧作平阳。天乙都亳，沛公潜梁。故地多君子，而风有先王。富礼乐，盛文章。鱼盐委积，士马精强。亦有颜邑野人，居宋而生孔子；漆园傲吏，隐周而号蒙庄。韦氏以占星著族，楚宫以揆日居方。宓子贱听讼筑台，坐空囹圄；巫马期劝农作宰，克正封疆。亦有高辛故郡，下邑军场。蔡走定陶之国，晋入沙随之乡。与夷出盟於瓦屋，却缺来会於承筐。聊采缀而为赋，叙菁华而未央。
    言其国之始祖，微子封於斯土。先膺宗周之锡命，招纳暴殷之馀户。宅陶唐火正之监，就彭城铁官之估。於是孟诸为泽，芒山为圃。日寻干戈，云列群伍。起台十仞，作室百堵。按弓甲，飞楼橹。横钓台，伐金鼓。讨曹灭卫，侵曾阝掠鲁。会盟於鸿口之亭，缴射於龙游之浦。及其楚国围急，泽门役苦。外则旱目而歌，内则析骸而哺。妖星去国，所移者三；怪石陨空，视之则五。其後汉分元弟，出食於梁。文帝则锡茅而建社，景帝则肃桂而称觞。由是彩艇画楼，铺雁池以千里；兰轩竹阁，澄猿岩而四起。徵厩马於边徼，选宫人於街市。千乘出车，百金练士。煌煌炜炜，而军容备矣。南面称霸，而朝天子。
    若乃秦名砀郡，禹作豫州。城池竞於春色，车骑溢於川流。惠连则咏南山以作赋，长卿则背西蜀而来游。入瓜亭而避暑，临谷熟而迎秋。吊仙人於蒙邑，祠阙伯於商邱。想华门之狗，叹梁之妖牛。并忘归於此地，充近侍而淹留。别有忠臣壮士，贞夫孝子。五侯竞立，三王俱死。英灵递见，商榷未已。虽埋骨於黄尘，俱列名於青史。当今奄有万国，承平百年。化被则如春露之沾草，文同则若夜星之拱天。惟兹都之宏壮，比列土而居先。属城有师，何代无贤？伊昔全盛，莫之与竞。食客骈阗，诸侯聘命；旌旆互出，台殿交映。忽瓜剖而豆分，若烟收而雨竟。
    已矣哉！中则倾兮满则缺，阴灵起兮阳精灭。始看春树歇芳菲，已见秋源涨沙雪。自昔雄材与壮气，莫不埋恨而吞咽。七十里之城郭仍在，一千年之绮罗都绝。京兆杜公，久游关东。临少昊之秋月，过梁王之旧宫。食水土，问人风。执官曹而正直，抱身镜而清通。识宝者不遗於草泽，怀材者喜遇於良工。但能任土而作贡，则我梁国之不空，
    ○锥处囊赋（以“素砺锋颖，居然自彰”为韵）
    惟国生贤，囊锥喻焉。囊之体也，柔不能挫其锐；锥之资也，利可以攻其坚。固有颖而出矣，岂潜芒而蔑然。当其组织而备，锻炼而利。既括之而无咎，亦藏之而转秘。察其所安，观其所自。则锥也遇处囊之日，囊也为置锥之地。尔其舍之则藏，耀然有光。匪宣其利，将掩其。质虽蒙其磨错，锋已露其雪霜。既隐之而斯见，亦抑之而复扬。笑矢之在橐，潜而勿用；殊玉之被褐，暗然不彰。无谓其利博，其功细。用每施於补履，色更因於作砺。弥坚者触之必通，尝巧者用无不济。是以锋不得而永潜，轻缕不得以久蔽。其受也含虚，其出也有馀。柔以外表，刚而内居。囊若掷於荆卿，我殊於药；囊若焚於郭璞，我异於书。亦当蓄其锐，露其颖。固退尺以韬光，每进寸而悬影。漏褚中之物，比之不同；争锥末之人，窥之自警。谁谓利器，密其弥缝。用之则行，或可执其柄。动而逾出，不可当其锋。宜掌握而为美，岂缄而是从。别有藏器未遇，饰躬有素。囊之既处，嗟毛遂之未知；锥之可方，倘平原之一顾。
    ○驷不及舌赋（以“是故先圣，子欲无言”为韵）
    甚哉言之出口也，电激风趋，过乎驰驱。掉三寸以发越，应千里於须臾。逝不可追，空劳於驷马；行而无迹，岂系於九衢。故君子念彼尤悔，本乎虚无。苟出话之不复，将起羞而是虞。且舌之鼓也，有时而驰骛。类扣虚之莫获，同捕影之难遇。萧萧之响，徒系於下风；逐逐之音，已疲於中路。信枢机之爰发，随小大而作故。傥善守乎辅车，何遽烦乎骐。迟速相悬，奔走徒然。言出於身，所谓往而不反；马竭其力，犹叹瞻之在前。虽欲适远迩，课後先。如流之巧已失，若灭之态何宣。嗟夫！以之足，追言言之速。岂能之而不欲，盖窒喋喋之喧。喻骏骏之奔，在诫之而不言。肇自微渺，倏尔腾翻。疾既甚於过隙，患必防於属垣。斯事也，罔念则狂，克念则圣。误片言之既往，知逸足之难竞。自然有乔之造，勿谓载翕其居。此不矜於哿矣，彼何患於班如。不然者，其出弥远，其来愈疏。是以慕宿诺於季路，悔听言於宰予。至哉《诗》恶翩翩，《书》惩靡靡。方凭响於无际，岂绝尘之可弥。《易》象又著夫寡辞，《礼》经亦防其苟訾。未若古人之深诫，饣於是兮粥於是。
    ○得鱼忘筌赋（以“适道知归，言象皆遣”为韵）
    鱼也者，重泉之微，因筌而索，与元珠而同归；筌也者，虚舟是依，因鱼而弃，将缘木而有违。始钩深以假器於是，终释手而喻指之非。讵比弓藏，方随槁木；靡因火化，奚贵焚机。所以乍观象於十日，终遗形於九围。其得也，且非贪饵，谁曰在藻。既涉无而恬鳞斯获，将遗有而虚室是宝。其忘也，宁舍不材，匪投有昊。同绝巧弃智，故然虽爱必捐；若遁圆离方，孰谓不由其道。故无用者木上之罾则亏，有情者在梁之异何为。彼用拙徒观於进退，此情留宁识於推移。故曰因动而忘，筌为後觉；投虚自得，鱼非前知。岂殊舟既焚而空阔先济，屣将脱而止足由斯。於以探幽，落焉藏往。方之俯拾，故何啻於盈筐；；爰取坐迁，义非同於解网。必也窥清Г，凭浩荡。是务得一，不矜牵两。夤缘而来，为得鱼之象。必也祛其意，窒其源，舟无五覆，道遣三幡。展转而弃，为忘筌之言。使弹铗嘉宾，不乐烹鲜之味；投竿公子，何劳饵之烦。若然者，谅非赴泽，在虚心而自适；谅非卷怀，将适道以孔皆。然後蝉蜕万象，鸿毛百骸。有渔人闻而辨之曰：是言也，始以神遇，将终理遣。谓鳞介非掩豆之实，以巨浸为覆盆之浅。然乎哉！吾何必鸣榔而游衍。
    ☆刘元鼎
    元鼎，元和中官大理卿兼御史中丞，摄营田副使。
    ○与吐蕃使盟文
    惟唐承天，抚有八。声教所臻，靡不来廷。兢业齐栗，惧其陨颠。缵武绍文，叠庆重光。克彰浚哲，罔忝洪绪。十有二叶二百有四载，则我太祖权明号而建不拔，铺鸿名而垂永久。类上帝以答嘉应，享皇灵以酬景福，曷有怠已。越岁在癸丑冬十月癸酉，文武孝德皇帝诏丞相臣植、臣播、臣元颖等，与大蕃和使礼部尚书讷罗论等会盟于京师，坛于城之西郊，坎于坛北，凡读誓刑牲，加书复壤。陟降周旋之礼，动无违者，盖所以偃兵息人，崇姻继好，懋建远略，规恢长利故也。原夫昊穹上临，黄下载，茫茫蠢蠢之类，必资官司，为厥宰臣，苟无统纪，则相灭绝。中夏见管，维唐是君；西裔一方，大蕃为主。自今而後，屏去兵革，宿忿旧恶，廓焉消除。追崇舅甥，曩昔结援。边堠撤警，戍烽韬烟。患难相恤，暴掠不作。亭障瓯脱，绝其交侵。襟带要害，谨守如故。彼无此诈，此无彼虞。呜呼！爱人为仁，保境为信，畏天为智，事神为礼。有一不至，构灾于躬。寒山崇崇，河水汤汤。日吉辰良，奠其两疆。西为大蕃，东实巨唐。大臣执简，播告秩方。
    ○使吐蕃经见纪略
    元鼎逾成纪武川，抵河广武梁。故时城郭未隳，兰州地皆亢稻。桃李榆柳岑蔚，户皆唐人，见使者麾盖夹观。至龙支城，耋老千人拜且泣，问天子安否。言顷从军没于此，今子孙未忍忘唐服，朝廷尚念之乎？兵何日来？言已皆呜咽。密问之，丰州人也。过石堡城，崖壁峭坚，道回屈，夷曰铁刀城。右行数十里，土石皆赤，夷曰赤岭，而信安王张守所定封石皆仆，独夷所立石犹存。赤岭距长安三千里而赢，盖陇右故地也，曰闷恒卢川。直逻娑川之南百里，臧河所流也。河之西南地如砥，原野秀沃。夹河多柽柳，山多柏坡。皆邱墓，旁作屋，赭涂之，绘白虎。皆夷贵人有战功者，生衣其皮，死以旌勇，殉死者瘗其旁。度悉结罗岭，凿石通车，逆金城公主道也。至麋谷就馆。
    臧河之北川，赞普之夏牙也。周以枪累，率十步植百长槊。中事刂大帜为三门，相距皆百步。甲士持门，巫祝乌冠虎带击鼓，凡入者搜索乃进。中有高台，环以宝盾。赞普坐帐中，以黄金饰蛟螭虎豹，身被素褐，结朝霞冒首，佩金镂剑。钵掣逋立于右，宰相列台下。唐使者始至，给事中论悉答热来议盟。大享于牙右，饭举酒行，与华制略等。乐奏秦王破阵曲，又奏凉州胡渭录要杂曲，百伎皆中国人。盟坛广十步，高二尺，使者与夷大臣十馀对位，酋长百馀坐坛下。上设巨榻，钵掣逋外，告盟一人自旁译授于下。已歃血，钵掣逋不歃，盟毕，以浮屠重为誓，引郁金水以饮，与使者交庆乃降。元鼎还夷元帅尚塔藏馆，客大夏川。集东方节度诸将百馀，置盟策台上，遍晓之，且戒各保境，母相暴犯。策署彝泰七年。尚塔藏语元鼎曰：“回鹘小国，我尝讨之，距城三日危破，会国有丧乃还，非我敌也。何所畏，乃厚之？”元鼎曰：“回鹘有功，且如约，未尝妄以兵取尺寸地，是以厚之。”塔藏默然。
    元鼎逾湟水，至龙泉谷。西北望杀俺川，哥舒翰故壁多在。湟水至谷抵龙泉，与河合，河之上流繇洪济梁。西南行二千里，水益狭，春可涉，秋夏乃胜舟。其南三百里，三山中高而四下，曰紫山。直大羊同国，古所谓昆仑者也，夷曰闷摩黎山，东距长安五千里。河源其间，流澄缓，下稍合众流，色赤。行益远，它水并注则浊。故世举谓西戎地曰河湟。河源东北直莫贺延碛尾殆五百里。碛广五十里，北至沙州，西南入吐谷浑，浸狭，故号碛尾。隐测其地，盖剑南之西。元鼎所经见大略如此。
    ☆王师简
    师简，元和时人。
    ○下泊宫三茅君素像记
    太上立德立言，以宏其教。生人活国，其用不极。繇乎恬澹者则诣真理，乘化出入，人纪罔穷。广成枉轩皇之尊，关令阐元元之训，冥搜虚极，呼吸日月，上宾之轩，代有其人。茅真君伯氏仲氏，虔奉元枢，退然若丧。脱履万类，腾迹三清。学宗其门者，绵代不绝。时谓朝山之月，肩驾击毂，白鹤紫气，必应其晨。或者诡说，则曰真君长往，亦以绾吴越司命籍。人寰生死吾不知，故阙书。且尝遗一亩之宫于山之阳，去而复返，其号下泊之治，榛芜积焉，游者怃然，则有东周《黍离》殷墟《麦秀》之叹，矧灵仙何处哉？我河东广平公此藩吏之师法，实奉黄老，以根政源。尝谓开元承平之代，上奉无为，以宅清静，元门垂，有国有家者属焉；繇是舍俸入之钱，以宏其栋宇，置真君之像，惟肖其仪形。设云幄于两楹，分玉座而鼎足。以严其观，双侍童卫焉；以备其教，龙虎君翊焉。升其堂涂，稽首拜手。忽若前後左右，旄节羽卫，从诸天行。揖其冰容，以敬以肃，则若美其目口，流涕发论，破人昏惑，往真之迹，将坠复振。此教之演翳事而宏深，其率教者曰：兴废继绝，则由乎人。蒙福获祉，必感乎至。公恒以黄法会元辰修毕，仍岁必缉敷紫阳玉真。当负而颁命，列陪位而赞拜。声杂天籁，宵烛如星。奉章上元，昭启昊帝。盖所以保和封内，储庆皇家。门阀之祥，我事某祷，至哉贤侯之业也！粤元和甲午岁十二月二日，新宫始成，无伤物力。公之宇内百姓，不知有严有翼，如合造化。道士孙智清，元门龟龙，以标仪矩，受成事指顾而叶焉，乃欲章明灵迹，延耀丕业，请介于戎政者，撰而刊之。师简谂于良画，故不敢没其美云。
    ☆李寰
    寰，德宗朝官都知兵马使，历保义军横海军绥银节度使。
    ○纪瑞
    皇上御宇之三祀，春三月旬有八日。晋慈等州都团练观察处置使检校左散骑常侍兼御史大夫赐紫金鱼袋李寰，斋沐虔洁，祠于神山庆唐观圣祖元元皇帝礼成，谒于高祖、太宗、高宗、中宗、睿宗、元宗六圣之真庙。灵感昭发，休光动天。然後登龙角，升华池，陟林岭，瞻翠微。见瑞柏之奇状，审循葛之延蔓。龙凤交贯，垂于庙庭。次生新枝，有以表圣祚於百万年矣。上元之意，必将使茂耸贞固，树之无疆。当大历十四年之三月，曾生一枝，以备图牒。当今年三月，又生一枝。故知历数昌期，邈不可算，帝王符契，自合元经。寰忝列宗枝，谬当廉察，闻斯灵迹，心不遑安。乃首择吉日，礼祈尊像，遂与监军使朝议郎行内侍省内府局丞员外置同正员上柱国赐绯鱼袋吴再和、左神策军监铁冶使朝议郎行内侍省内府局丞张令绾等，同检验所植柏树高下葛蔓尺寸，仍令工者图画其形状，具表上闻。乃刻碑阴，用传不朽。
    ☆郑宗经
    宗经，元和时人。
    ○德阳龟胜山道场记
    维大唐乙酉祀，蜀帅薨镇，其ヘ曰辟。盗库兵，胁市人，逆命于蜀门。毒弥浸淫，轶制逾封。自左绵抵黔渝，八郡五十城，俘掠单产，驱逐守吏，四面攻焚，烟尘昼昏。明年，皇帝嗣宝位，会朝神京。采卫侯甸，蛮夷君长偕集，庸蜀不至。乃授南平王太乙灵旗玉节油幢，统禁卫太原冯翊扶风之师，问罪於岷阳。越三月，师次葭萌。贼将宵遁涪潼，以避我锋。涪滨万户，随师而复。夏六月，贼又成城於鹿头，列栅於此山。公移师，翌日，乃次山下。视其凿峻址以回堑，架层峰以结橹，旗转霞光，鼓雷云中。谓制胜在德义，行权在形势，胜而临之，示建瓴之易也。乃召中军将，以短兵二旅，鱼贯而登，辟党冒锋而殪者什四，奔堕崖谷而毙者又什二，则向之险固，反为我资。公乃开玉帐以建牙旗，列霜戟以周崇垒，下瞰贼城，如在掌中。与都监使刘公、监军使徐公观变御敌，分营守要。自是凶徒居则魄悸魂落，出则舆尸折首，面缚倒戈，请命辕门。因命降者先导，锐师继袭，氛氲气象，遂清岷峨。我帝授公所封之土以守之，所活之氓以字之。公威肃其令，仁敷其政，和气煦之，金痍尽平。退食之暇，延想所历，以战骨虽瘗，游魂尚痛，非大圣之力，不能息苦海；非象设之教，无以耸善心。乃命庀徒鸠工，度材揆力，绀宇俄就，绝如化城。严鼓息而振金钟，战声寂而流梵响。慈惠所庇，疾不生。峨峨金界，擢秀群岭。公初宅此营，有神龟由壁门来於牙旗之下，公命投之远涧，翌日重至。议者以龟介虫之长，介虫斯服，蜀有龟城，其城是师，即日乃受降。此山既灵及其祥，遂以名龟胜山，因以山名道场。
    ☆李中敏
    中敏字藏之，陇西人。元和末进士。文宗朝拜给事中，出为婺、杭二州刺史卒。
    ○太和六年大旱上言
    雨不时降，夏阳骄愆，苗欲槁枯。陛下忧勤，降德音，俾下得尽言。臣闻昔东海误杀一孝妇，大旱三年。臣顷为御史台推囚，华封儒杀良家子三人，陛下赦封儒死，然三人者亦陛下赤子也。神策士李秀杀平民，法当死，以禁卫刑止流。宋申锡位宰相，生平馈致一不受，其道劲正，奸人忌之，陷不测之辜，狱不参验，衔恨而没，天下士皆指目郑注。臣知数冤必列诉上帝，天之降灾，殆有由然。汉武帝国用空竭，桑宏羊兴榷之利，然卜式请烹以致雨。况申锡之枉，天下知之，何惜斩一注以快忠臣之魂，则天且雨矣。
    ○论投匦进状奏
    臣据旧例，所有投匦进状，及书策文章等，皆先具副本呈匦使。其有诡异难行者，不令进入。臣检寻文按，不见本敕所由，但云贞元中奉定理，恐是一时之事。臣以为本置匦函，每日从内将出，日暮进入，意在使冤滥无告、有司不为申理者，或论时政，或陈利害，宜开其必达之路，所以广聪明而虑幽枉也。若令有司先见，裁其可否，即非重密其事，俾壅塞自伸於九重之意。臣伏请自今已後，所有人进状及封章等，臣但为封状以进，取舍可否，断自中旨。庶使名实在兹，以明置匦之本意。
</div>
    <div class="pagination">
<a href="全唐文_page422.html">上一页</a><span>...</span><a href="全唐文_page418.html">418</a><a href="全唐文_page419.html">419</a><a href="全唐文_page420.html">420</a><a href="全唐文_page421.html">421</a><a href="全唐文_page422.html">422</a><span class="current-page">423</span><a href="全唐文_page424.html">424</a><a href="全唐文_page425.html">425</a><a href="全唐文_page426.html">426</a><a href="全唐文_page427.html">427</a><a href="全唐文_page428.html">428</a><span>...</span><a href="全唐文_page424.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
