<!DOCTYPE html>
<html>
 <head>
  <meta charset="utf-8"/>
  <title>
   文选 - 第 66 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 66 页/共 102 页
  </h1>
  <div class="content">
   王逸注
　　屈原既放，身斥逐也。游于江潭，戏水侧也。行吟泽畔，履荆棘也。颜色憔悴，皯霉黑也。皯，古旱切。霉，力迟切。形容枯槁。癯瘦瘠也。渔父见而问之，怪屈原也。曰：「子非三闾大夫欤？谓其故官。何故至于斯？」曷为遭此患也。屈原曰：「世人皆浊众贪鄙也。我独清，忠絜己也。众人皆醉惑财贿也。我独醒，廉自守也。是以见放。」弃草野也。渔父曰：隐士言也。「圣人不凝滞于物，不困辱其身也。而能与世推移。随俗方圜。世皆浊，人贪婪也。何不淈其泥同其风也。而扬其波？与沈浮也。众人皆醉，巧佞曲也。何不餔其糟从其俗也。而歠其醨？食其禄也。何故深思高举，独行忠直。自令放为？」远在他域。屈原曰：「吾闻之，受圣制也。新沐者必弹冠，拂土芥也。新浴者必振衣，去尘秽也。安能以身之察察，己清絜也。受物之汶汶者乎！蒙垢尘也。宁赴湘流，自沈渊也。葬于江鱼腹中，身消烂也。安能以皓皓之白，皓皓，犹皎皎也。蒙世俗之尘埃乎！」被污点也。渔父莞尔而笑，笑难断也。鼓枻而去。叩船舷也。乃歌曰：「沧浪之水清兮，喻世昭明。可以濯我缨，沐浴升朝。沧浪之水浊兮，喻世昏闇。可以濯我足。」宜隐遁也。遂去，不复与言。合道真也。
　　文选考异
　　圣人不凝滞于物　茶陵本「于」下有「万」字，云五臣无。袁本云逸有。案：楚辞无。洪兴祖云一本「物」上有「万」字。此亦初有而尤修改去之。何、陈皆云衍，是也。史记亦无。
　　注「笑难断也」　袁本、茶陵本「难断」作「离龂」。案：此尤本误字。
　　九辩五首序曰：九辩者，楚大夫宋玉之所作也。辩者，变也。九者，阳之数也，道之纲纪也。谓陈说道德，以变说君也。宋玉，屈原弟子。闵惜其师忠而放逐，故作九辩以述其志也。
　　宋　玉
　　王逸注
　　悲哉秋之为气也！寒气聊戾，岁将暮也。萧瑟兮阴令促急，风疾暴也。草木摇落华叶陨零，肥润去也。而变衰。形体易色，枝枯槁也。自伤不遇，将与草木俱衰老也。憭栗兮思念暴戾，心自伤也。憭音了。若在远行，远客出去之他方也。登山临水兮升高远望，视江河也。送将归。族亲别逝还故乡。泬寥兮泬寥，旷荡而虚静也。或曰：泬寥，犹萧条无云貌也。泬音血。天高而气清，秋天高朗，体清明也。言天高朗，照见无形，伤君昏乱，不聪明也。寂漻兮源渎顺流，漠无声也。收潦而水清。沟无溢潦，百川静也。言川水夏浊而秋清，伤君无有清明之时也。憯凄增欷兮怆痛感动，叹息也。薄寒之中人，伤我肌肤，变颜色也。怆怳懭悢兮中情怆惘，意不得也。去故而就新。初会鉏铻，志未合也。坎廪兮数遭患祸，身困穷也。贫士失职亡失财物，逢寇贼也。而志不平。心常愤懑，意未明也。廓落兮丧志失耦，块独立也。羁旅而无友生。远客寄居，孤单特也。惆怅兮后党失辈，惘愁毒也。而私自怜。窃内念己，自闵伤也。燕翩翩其辞归兮，将入大海，飞徊翔也。蝉寂寞而无声。螗蜩敛翅而伏藏也。鴈噰噰而南游兮，雄雌和乐，羣戏行也。鸡啁哳而悲鸣。奋翼呼而低昂也。夫燕、蝉遇秋寒将穴处而怀惧，候鴈、鸡喜乐而逸豫，言无有候鴈、鸡之喜，而有蝉、燕之忧也。独申旦而不寐兮，夜坐视瞻而终明也。哀蟋蟀之宵征。见蜻●之夜行，自伤放弃，与昆虫为双也。或曰：宵征，谓七月在野，八月在宇，九月在户，十月蟋蟀入我床下。是其宵征行也。时亹亹而过中兮，年已过半，日进往也。亹亹，进貌。诗曰：亹亹文王。蹇淹留而无成。虽久寿考，无成功也。
　　悲忧穷蹙兮修德见过，愁惧惶也。独处廓，孤立特止，居一方也。有美一人兮位尊服好，谓怀王也。心不绎。常念弗解，内结藏也。去乡离家兮，背违邑里，之他乡也。来远客，去郢南征，济沅、湘也。超逍遥兮远出游逝，离州域也。今焉薄？欲止无贤，皆谗贼也。专思君兮执心壹意，在胸臆也。不可化，同姓亲联，恩义笃也。君不知兮聪明浅短，志迷惑也。可柰何！顽嚚难启，长叹息也。蓄怨兮积思，结恨在心，虑愤郁也。心烦憺兮忘食事。思君念主，忽不食也。愿一见兮道余意，舒写忠诚，自陈列也。君之心兮与余异。方圆殊性，犹白黑也。车驾兮朅而归，回逝言还，欲反国也。不得见兮心悲。自伤流离，路隔塞也。倚结軨兮太息，伏车重軨，而涕泣也。涕潺湲兮沾轼。泣下交流，濡茵席也。慷慨绝兮不得。中心恚恨，心剥切也。中瞀乱兮迷惑。思念烦惑，忘南北也。私自怜兮何极？哀禄命薄，常含戚也。心怦怦兮谅直。志行忠正，无所告也。
　　皇天平分四时兮，何直春生而秋杀也。尔雅曰：四时和为通正。窃独悲此凛秋。微霜凄怆，寒栗烈也。白露既下降百草兮，万物羣生将被害也。奄离披此梧楸。痛伤茂木又芟刈也。去白日之昭昭兮，违离天明而湮没也。袭长夜之悠悠。永处冥冥而覆蔽也。离芳蔼之方壮兮，去己盛美之光容也。余委约而悲愁。身体疲病而忧穷也。秋既先戒以白露兮，君不弘德而严令也。冬又申之以严霜。刑罚刻峻而重深也。收恢炱之孟夏兮，上无仁恩以养民。夫天制四时，春生、夏长，人君则之，以养万物。秋杀、冬藏，亦顺其宜，而行刑罚。故君贤臣忠，政合大中，则品庶安宁，万物丰茂，上闇下伪，用法残虐，则贞良被害，草木枯落，故宋玉援引天时，托譬草木，以茂美树，兴于仁贤，早遇霜露，怀德君子，忠而被害也。然坎傺而沈藏。民无住足，窜岩薮也。楚人谓住曰傺。叶烟邑而无色兮，颜容变易而苍黑也。枝烦挐而交横。柯条糺错而崱嶷也。颜淫溢而将罢兮，形貌羸瘦，无润泽也。柯彷佛而委黄。腹内空虚，皮干腊也。萷櫹槮之可哀兮，华叶已落，茎独立也。形销铄而瘀伤。身体燋枯，被病久也。惟其纷糅而将落兮，蓬茸傎仆，根蠹朽也。恨其失时而无当。不值圣主而年老也。览騑辔而下节兮，安步徐马而勿驱也。聊逍遥以相羊。且徐低佪以游戏也。岁忽忽而遒尽兮，年岁逝往之若流也。恐余寿之弗将。惧我性命之不长也。悼余生之不时兮，伤己幼少，后三王也。逢此世之俇攘，卒遇谮谗而遽惶也。澹容与而独倚兮，茕茕独立，无朋党也。蟋蟀鸣此西堂。自闵伤己与虫并也。心怵惕而震荡兮，思虑惕动，沸若汤也。何所忧之多方。内念君父及兄弟也。仰明月而太息兮，上告昊天，愬神灵也。步列星而极明。周览九天，仰观星宿，不能卧寐，乃至明也。
　　窃悲夫蕙华之曾敷兮，蕙草芬芳，以兴在位贤臣也。纷旖旎乎都房。被服盛饰于宫殿也。旖旎，盛貌也。诗云：旖旎其华。何曾华之无实兮，外貌若忠而心佞也。从风雨而飞扬。随君嗜欲而回倾也。夫风为号令，雨为德惠，故风动而草木摇，雨降而万物植，故以风雨谕君政。言德惠所由出之也。以为君独服此蕙兮，体受正气而高明也。羌无以异于众芳。乃与佞臣之同情也。闵奇思之不通兮，伤己忠策无由入也。将去君而高翔。适彼乐土，之他域也。心闵怜之惨凄兮，内自哀念，心恻隐也。愿一见而有明。分别忠心与伪惑也。重无怨而生离兮，身无罪过而逐放也。中结轸而增伤。肝胆破裂，心剖●也。普逼切。岂不郁陶而思君兮，愤念蓄积，盈胸臆也。君之门以九重。门闱扃闭，道路塞也。猛犬狺狺而迎吠兮，谗佞讙呼而在侧也。关梁闭而不通。阍人承指，呵问急也。皇天淫溢而秋霖兮，久雨连日，泽深厚也。后土何时而得干？山阜濡泽，草木茂也。块独守此无泽兮，不蒙恩施，独枯槁也。仰浮云而永叹。愬天语神，我何咎也。
　　何时俗之工巧兮，世人辩慧，造诈伪也。背绳墨而改错！违废圣典，背仁义也。夫绳墨者，工之法度也；仁义者，民之正路也。绳墨用，则曲木截；仁义进，则谗佞灭。二者殊义，不可不察也。却骐骥而不乘兮，斥逐子胥与比干也。策驽骀而取路。言任竖刀与椒、兰也。当世岂无骐骥兮？家有稷、契与管、晏也。诚莫之能善御。世无尧、舜及桓、文也。见执辔者非其人兮，遭值桀、纣之乱昏也。故驹跳而远去。被发为奴，走横奔也。凫鴈皆唼夫梁藻兮，羣小在位，食重禄也。凤愈飘翔而高举。贤者伏匿，窜山谷也。圜凿而方枘兮，正直邪枉，行殊则也。吾固知其鉏铻而难入。所务不同，若粉墨也。众鸟皆有所登栖兮，羣佞并进，处官爵也。凤独遑遑而无所集。孔子栖栖而困厄也。愿衔枚而无言兮，意欲括囊而静默也。常被君之渥洽。前蒙宠遇，锡祉福也。太公九十乃显荣兮，吕尚耆老然后贵也。诚未遇其匹合。遭值文王功冠世也。谓骐骥兮安归？踌躇吴坂，遇伯乐也。谓凤皇兮安栖。集栖梧桐，食竹实也。变古易俗兮世衰，以贤为愚，时闇惑也。今之相者兮举肥。不量才能，视颜色也。骐骥伏匿而不见兮，仁贤幽处而隐藏也。凤皇高飞而不下。智者远逝之四方也。鸟兽犹知怀德兮，慕归尧、舜之明德也。何云贤士之不处？二老，太公归文王也。骥不骤进而求服兮，干木阖门而辞相也。凤亦不贪餧而妄食。颜阖凿培而逃亡也。君弃远而不察兮，介推割股而自放也。虽愿忠其焉得？申生至孝而被谤也。欲寂寞而绝端兮，宁武佯愚而不言也。窃不敢忘初之厚德。常受禄惠，识旧恩也。独悲愁其伤人兮，思念缠结，摧肺肝也。冯郁郁其何极。愤懑盈胸，终年岁也。
　　文选考异
　　注「视江河也」　案：「江河」当作「河江」。各本皆倒。此以「江」与上「伤」「方」、下「乡」为韵。楚辞注亦倒。凡此篇逸注用韵，其误有可以所协推知者，例如此。
　　注「还故乡」　案：「乡」下当依楚辞注添「也」字。各本皆脱。
　　注「叹息也」　案：「叹」下当依楚辞注添「累」字。各本皆脱。
　　注「身困穷也」　案：「穷」当依楚辞注作「极」。各本皆误。
　　注「意未明也」　案：「明」当依楚辞注作「服」。各本皆误。
　　注「奋翼呼」　案：「呼」上当依楚辞注添「鸣」字。各本皆脱。
　　注「回逝言还」　袁本、茶陵本「还」作「迈」。案：此尤本误字。
　　注「尔雅曰四时和为通正」　袁本、茶陵本无此九字。案：无者是也。楚辞注正无，尤校添，甚非。
　　收恢炱之孟夏兮　袁本、茶陵本「炱」作「台」。案：「台」字是也。善注舞赋「恢炱」，引此作「台」，而云「炱与台古字通」。可见善自作「台」，甚明。尤延之校改作「炱」，非是。楚辞作「●」，洪兴祖本作「台」，云「台」一作「●」，一作「炱」。虽自有据，然不容以之改善也。
　　注「以养民」　案：「民」下当依楚辞注添「也」字。各本皆脱。
　　注「以茂美树」　案：「美」下当依楚辞注添「之」字。各本皆脱。
　　注「窜岩薮也」　案：「薮」当依楚辞注作「穴」。各本皆误。
　　注「及兄弟也」　案：「兄弟」当依单行楚辞注作「弟兄」。各本及洪兴祖本楚辞注皆误倒。
　　注「以兴在位之贤臣也」　案：「贤」当依楚辞注作「贵」。各本皆讹。
　　何曾华之无实兮　袁本、茶陵本校语云逸无「华」字。案：此亦初无而尤修改添之。考楚辞有，当是传写误脱，二本据所见为校语耳。
　　注「政言德惠所由出之也」　案：当依楚辞注作「言政令德惠所由出也」。各本皆误。
　　注「心恻隐也」　案：「恻隐」当依楚辞注作「隐恻」。各本皆倒。
　　注「而逐放也」　袁本、茶陵本「逐放」作「放逐」。案：此尤本误倒。
　　后土何时而得干　袁本、茶陵本「而」作「兮」。案：楚辞「而」，洪兴祖云「而」一作「兮」。此或善「而」、五臣「兮」，否则尤延之校改「兮」作「而」，今无以考之。
　　注「慕归尧舜之明德也」　案：「明德」当依楚辞注作「圣明」。各本皆误。
　　注「终年岁也」　案：「年岁」当作「岁年」。各本及楚辞注皆倒。
　　招魂序曰：招魂者，宋玉之所作也。宋玉怜哀屈原厥命将落，作招魂，欲以复其精神，延其年寿也。
　　宋　玉
　　　王逸注
　　朕幼清以廉絜兮，朕，我也。不求曰清。不受曰廉。不污曰絜。身服义而未沫。沫，已也。言我少小修清絜之行，身服仁义，未曾有懈已之时也。沫音昧。主此盛德兮，牵于俗而芜秽。牵，引也。不治曰芜。多草曰秽，言己施行常以道德为主，以忠事君，以信结交。为俗人所推引，德能芜秽，无所用也。上无所考此盛德兮，考，校也。长离殃而愁苦。殃，祸也。言己履行忠信而遇闇主。上则无所考校，己盛德长遭殃祸，愁苦而已。帝告巫阳帝，谓天也。女曰巫，阳其名也。曰：「有人在下，我欲辅之。人，谓贤人也。则屈原也。宋玉上设天意，佑助贞良，故曰帝告巫阳，有贤人屈原在于下方，我欲辅成其志，以厉黎民也。魂魄离散，汝筮予之！」魂者，身之精，魄者，性之决也。所以经纬五藏，保守形体也。蓍曰筮。尚书曰：决之蓍龟。言天帝哀闵屈原魂魄离散，身将颠沛，使巫阳筮问求索，得而与之，使反其身。巫阳对曰：「掌梦！巫阳对天帝言。招魂者，本掌梦之官所主职也。上帝其命难从！言天帝难从掌梦之官，欲使巫阳招之也。若必筮予之，恐后之谢，不能复用巫阳焉。」谢，去也。巫阳言，如必欲先筮问求魂魄所在，然后与之，恐后世怠懈，必卜筮之法，不能复修用。但招之可也。乃下招曰：巫阳受天帝之命，因下招屈原之魂也。
　　魂兮来归！还归屈原之身。去君之恒干，恒，常也。干，体也。易曰：贞者，事之干也。何为兮四方些？言魂灵当扶人养命，何为去君之常体，而远之四方乎？夫人须魂而生，魂待人而荣，二者别离，命则霣零也。或曰：去君之恒闬。闬，里也。楚人名里曰闬也。舍君之乐处，而离彼不祥些。舍，置也。祥，善也。言何为舍君楚国饶乐之处，陆离走不善之乡，以触众恶也。魂兮归来！东方不可以托些。托，寄也。论语曰：可以托六尺之孤。言东方之俗，其人无义，不可以托寄身也。长人千仞，唯魂是索些。七尺曰仞。索，求也。言东方有长人国，其高千仞，主求人魂而食之也。十日代出，代，更也。流金铄石些。铄，销也。言东方有扶桑之木，十日并在其上，以次更行，其势酷烈，金石坚刚皆为销释。彼皆习之，魂往必释些。释，解也。言彼十日之处，自习其热，魂行到，身必解烂也。归来归来！不可以托些。言魂宜急来归，此诚不可托附而居。魂兮归来！南方不可以止些。言南方之俗，其人无信，不可久留也。雕题黑齿，雕，画也。题，额也。得人肉而祀，以其骨为醢些。醢，酱也。言南极之人雕画其额，齿牙尽黑。常食蠃蚌，得人之肉，用祭先祖，复以其骨为醢酱。蝮蛇蓁蓁，蝮，大蛇。蓁蓁，积聚之貌。封狐千里些。封狐，大狐也。言炎土之气多蝮虺，积聚蓁蓁，争欲啮人。又有大狐，走千里求食。不可逢遇也。雄虺九首，往来倐忽，吞人以益其心些。倐忽，疾急貌也。言复有雄虺，一身九头，往来奄忽，常喜吞人魂魄，以益其贼害之心也。归来归来！不可久淫些。淫，游也。言其恶如此，不可久游，必被害也。魂兮归来！西方之害，流沙千里些。流沙，沙流而行也。言西方之地厥土不毛，流沙滑滑，昼夜流行，从横千里，又无舟航者也。旋入雷渊，旋，转也。渊，室也。爢散而不可止些。爢，碎也。言欲涉流沙，则回入雷公之室运转而行，身虽爢碎，尚不可得休止也。幸而得脱，其外旷宇些。旷，大也。宇，野也。言从雷渊虽得免脱，其外复有旷远之野，无人之土也。赤蚁若象，蚁，蚍蜉也。玄蠭若壶些。壶，干瓠也。言旷野之中有赤蚁，其大如象。又有大飞蜂，腹大如壶。皆有●毒，能杀人。五谷不生，丛菅是食些。柴棘为丛。菅，茅也。言西极之地，不生五谷。其人但食柴草，若羣牛也。其土烂人，求水无所得些。言西方之土温暑而热，燋烂人身肉，渴欲求水，无有源泉，不可得也。彷徉无所倚，广大无所极些。倚，依也。言欲彷徉东西，无人可依，其野广大，行不可极也。彷，蒲忙切。归来归来！恐自遗贼些。贼，害也。魂魄欲往者，自予贼害。魂兮归来！北方不可以止些。增冰峨峨，飞雪千里些。言北方常寒，其冰重累，峩峩如山。凉风急疾，雪随之飞行千里，乃至地也。归来归来！不可以久些。言其寒杀人，不可久留也。魂兮归来！君无上天些。天不可得上也。虎豹九关，啄害下人些。啄，啮也。天门九重，使神、虎、豹执其开闭。言啄天下欲上之人而杀之。一夫九首，拔木九千些。言有丈夫一身九头，强梁多力。从朝至暮，拔大木九千枚也。豺狼从目，往来侁侁些。侁侁，行声也。诗曰：侁侁征夫，有豺狼之兽，其目皆从奔走往来，其声侁侁，争欲啖人。悬人以嬉，投之深渊些。投，擿也。言豺狼得人不卽啖食，先悬其头，用之嬉戏，疲倦已后，乃擿于深渊之底而弃之。致命于帝，然后得瞑些。瞑，卧也。言投人已讫，上致命于天帝，然后乃得眠卧也。归来归来！往恐危身些。往则逢害，身危殆也。魂兮归来！君无下此幽都些。幽都，地下，后土所治也。地下幽冥，故曰幽都。土伯九约，其角觺觺些。土伯，后土之侯伯也。约，屈也。觺觺，角利貌。言地有土伯执卫门户。其身九屈，有角觺觺触害人也。敦血拇，敦，厚也。，背也。拇，手拇指也。逐人駓駓些。駓駓，走貌也。言土伯之状，广肩厚背。逐人駓駓，其走捷疾，以手中血漫污人。参目虎首，其身若牛些。言土伯之头，其貌如虎而有三目。身又肥大，状如牛矣。此皆甘人，归来归来！恐自遗灾些。甘，美也。灾，害也。此物食人以为甘美，往必自害不旋踵。
　　魂兮归来！入修门些。修门，郢城门也。宋玉设呼屈原之魂归楚都，入郢门。欲以感激怀王，使还之也。工祝招君，背行先些。工，巧也。男巫曰祝。背，倍也。言选择名工巧辩之巫，使招呼君，倍道先行在前，宜随也。秦篝齐缕，篝，落也。缕，线也。郑绵络些。绵，缠也。络，缚也。言为君魂作衣，乃使秦人织其篝落，齐人作彩缕，郑国之工缠而缚之，坚而且好也。招具该备，永啸呼些。该，亦备也。言撰设甘美，招魂之具靡不毕备。故长啸大呼以招君也。夫啸者，阴也；呼者，阳也。阴主魂，阳主魄。故必啸呼以感之也。魂兮归来！反故居些。反，还也。故，古也。言宜急来归，还古昔之处。天地四方，多贼奸些。贼，害。奸，恶也。言天有虎豹，地有土伯，东有长人，西有赤蚁，南有雄虺，北有增冰，皆为奸恶以贼害也。像设君室，像，法也。静闲安些。无声曰静，空宽曰闲，言乃为君造设第室，法像旧庐，所在之处，清静宽闲，可安乐之。高堂邃宇，邃，深也。宇，屋也。槛层轩些。槛，楯也。从曰槛，横曰楯。轩，楼板也。言所造之室，其堂高显，屋宇深邃，下有槛楯，上有楼板，形容异制且鲜明也。层台累榭，层、累，皆重也。有木谓之台。无木谓之榭。临高山些。言复作层重之台，累石之榭，其颠眇眇，上乃临于高山也。或曰：临高山而作台榭也。网户朱缀，网户，绮文镂也。朱，丹也。缀，缘也。刻方连些。刻，镂也。横木关柱为连。言门户之楣，皆刻镂绮文，朱丹其椽，雕镂绮木，使方好也。冬有穾夏，穾，复室也。夏，大屋也。诗云：于我乎夏，屋渠渠也。穾，乌吊切。夏室寒些。言隆冬冻寒，则有大屋，复穾温室；盛夏暑热，则有洞达阴堂，其内寒凉也。川谷径复，流源为川，注溪为谷。径，过也。复，反也。流潺湲些。言所居之舍，激导川水，经过园庭，回通反复，其流急疾又絜净也。光风转蕙，光风，谓雨已日出而风，草木有光色。转，摇也。泛崇兰些。泛，犹泛。泛，摇动貌也。崇，充也。言天霁日明，微风奋发，动摇草木，皆令有光，充实兰蕙，使之芬芳而益畅。经堂入奥，西南隅谓之奥。朱尘筵些。朱，丹也。尘，承尘也。筵，席也。诗云：肆筵设机。言升殿过堂，入房至奥处，上则有朱画承尘，下则有筵簟好席，可以休息也。或曰：朱尘筵，谓承尘薄壁，曼延相连接也。砥室翠翘，砥，石名也。翠，鸟名也。翘，羽也。絓曲琼些。絓，悬也。曲琼，玉钩也。言内卧之室，以砥石为壁，平而滑泽，以翠鸟之羽，雕饰玉钩，以悬衣物也。或曰：儃室，谓儃佪曲房也。翡翠珠被，雄曰翡，雌曰翠。被，衾也。烂齐光些。齐，同也。言床上之被，则饰以翡翠之羽，及与珠玑，刻画众华，其文烂然而同光明。蒻阿拂壁，蒻，蒻席也。阿，曲隅也。拂，薄也。罗帱俦张些。罗，绮属也。张，施也。言房内则以蒻席薄床，四壁及与曲隅施罗帱，轻且凉也。纂组绮缟，纂组，绶类也。结琦璜些。璜，玉名也。言帏帐之细，皆用绮缟。又以纂组结束玉璜，为帏帐之饰。室中之观，多珍怪些。金玉为珍，诡异为怪。言从观房室之中，四方珍琦玩好怪物，无不毕具。兰膏明烛，以兰香练膏也。华容备些。容，貌也。言日暮游宴，然香兰之膏，张施明烛，以观其镫锭，雕镂百兽，华奇好备也。锭，都定切。二八侍宿，二八，二列也。言大夫有二列之乐。左传曰：晋悼公赐魏绛女乐二八，歌锺二肆也。射递代些。射，猒也。诗云：服之无射。递，更也。言使好女十六，侍君宴宿，意有猒倦，则使更相代也。或曰：递代夕暮也。九侯淑女，淑，善也。多迅众些。迅，疾也。言复有九国诸侯好善之女，多才长意，用心齐疾，胜于众人也。盛鬋不同制，鬋，鬓也。制，法也。实满宫些。宫，犹室也。尔雅曰：宫谓之室。言九侯之女，工巧妍雅，装饰两结垂鬓下发，形貌诡异，不与众同。皆来实满充后宫也。容态好比，态，姿也。比，亲也。顺弥代些。弥，久也。言美女众多，其貌齐同，姿态好美，自相亲比，承顺上意，久则相代。弱颜固植，固，坚。植，志也。謇其有意些。謇，正言貌也。言美女内多廉耻，弱颜易愧，心志坚固，不可侵犯，则謇然发言中礼意者也。姱容修态，姱，好貌也。修，长也。絙亘洞房些。絙，竟也。房，室也。言复有美好之女，其貌姱好，多意长智，羣聚罗列，竟于洞达满房室也。娥眉曼睩，曼，泽也。睩，视貌也。目腾光些。腾，驰也。言美女之貌，娥眉玉貌，好目曼泽，时睩睩然视，精光腾驰，惊感人心也。靡颜腻理，靡，致也。腻，滑也。遗视●些。遗，窃视。●，脉也。言美女颜容脂致，身体夷滑，中心●脉，时窃视，安详谛，志不可动也。离榭修幕，离，别也。修，长也。幕，大帐也。侍君之闲闲些。闲，静也。言愿令美女于离宫别观帐幕之中，侍君闲静而宴游。翡帷翠帱，饰高堂些。言复以翡翠之羽，雕饰帱帐之高堂，以乐君也。红壁沙版，红，赤貌也。沙，丹沙也。玄玉之梁些。玄，黑也。言堂上四壁皆垩色，令之红白。又以丹沙尽饰轩版，承以黑玉之梁。五采分别也。仰观刻桷，画龙蛇些。言仰视屋之榱橑，皆刻画龙蛇而有文章也。坐堂伏槛，槛，楯也。临曲池些。言坐于堂上，前伏楯，下临曲水清池，可渔钓也。芙蓉始发，芙蓉，莲华也。杂芰荷些。芰，菱也。秦人谓之薢茩。言池中有芙蓉始发，其芰菱杂错，罗列而生，俱盛茂也。或曰：倚荷，立生特倚也。薢，古买切。茩，古后切。紫茎屏风，屏风，水葵也。文缘波些。言复有水葵生于池中，其茎紫色，风起水动，波缘其叶而生文也。或曰：紫茎，言荷叶紫色也。屏风，谓叶鄣风也。文异豹饰，豹，犹虎豹也。侍陂陀些。陂陀，长陛也。言侍从之人皆衣虎豹之文，异采之饰，侍君堂隅，卫阶陛也。或曰：侍陂池，侍从于君，游陂池之中也。轩辌既低，轩、辌，皆轻车名也。低，屯也。步骑罗些。徒行为步，乘马为骑。罗，列也。言官属之车既已屯止，步骑士众，罗列之陈，竢须君命。兰薄户树，薄，附也。树，种也。琼木篱些。柴落为篱。言所造舍，种树兰蕙，附于门户，外以玉木为其篱落，守御坚重又芬香也。魂兮归来！何远为些。远为四方而不归也。
　　室家遂宗，宗，众也。食多方些。方，道也。言君九族室家以众盛，人人晓味，故饮食之和多方道也。稻粢穱麦，稻，稌也。粢，稷也。穱，择也。择麦中先熟者粢，子夷切。穱，侧角切。挐黄梁些。挐，糅也。言饭则以稻糅稷，择新麦糅以黄梁。和而柔濡，且香滑。大苦酸，大苦，豉也。辛甘行些。辛，谓椒姜也，甘，谓饴蜜也。言取鼓汁调和以椒姜酢，和以饴蜜，则辛甘之味皆发而行也。肥牛之腱，腱，筋头也。臑若芳些。臑若，熟烂也。言取肥牛之腱烂熟之，则美也。，苏本切。臑，仁珠切。和酸若苦，陈吴羹些。言吴人工作羹，和调甘酸，其味若苦而后甘者也。濡炮羔，羔，羊子也。有柘浆些。柘，藷蔗也。言复以饴蜜濡炮羔，令之烂熟，取诸蔗之汁，以为浆饮也。鹄酸臇凫，臇，小臛也。臇，子兖切。煎鸿鸧些。鸿，鸿鴈也。鸧，鸧鹤也。言复以酢酱烹鹄为羹。小臇臛凫，煎熬鸿鸧，令之肥美也。露鸡臛蠵，露鸡，露栖鸡也。有菜曰羹。无菜曰臛。蠵，大龟也。蠵，以规切。厉而不爽些。厉，烈也。爽，败也。楚人名羹曰爽。言乃复烹露栖之肥鸡，臛蠵龟之肉，其味清烈不败也。粔籹蜜饵，有餭些。餭，饧也。以蜜和米●熬煎作粔籹，捣黍作饵，又有美饧，众味甘具也。瑶浆蜜勺，瑶，玉也。勺，沾也。实羽觞些。实，满也。羽，翠羽也，觞，觚也。言食已，复有玉浆以蜜沾之。满羽觞以漱口。挫糟冻饮，挫，捉也。冻，冰也。酎清凉些。酎，醇酒也。言盛夏则为覆蹙干酿，捉去其糟，但取清醇，居之冰上，然后饮之，酒寒清凉，又长味好饮。华酌既陈，酌，酒升也。有琼浆些。言酒尊在前，华酌陈列，复有玉浆，恣意所用者也。归来归来反故室，敬而无妨些。妨，害也。言若魂急来归，还反所居故室，子孙承事恭敬，长无祸害也。
　　肴羞未通，鱼肉为肴。羞，进也。女乐罗些。言肴膳已具，进举在前，宾主之礼殷勤未通，则女乐列堂下。陈锺桉鼓，桉，徐也。造新歌些。言乃奏乐作音，而撞锺徐鼓，造为新曲之歌，与众绝异。涉江采，发杨荷些。楚人歌曲也。言己涉彼大江，南入湖池，采取菱芰，发杨荷叶。喻屈原背去朝堂，隐伏草泽，失其所也。美人既醉，朱颜酡些。朱，赤也。酡，着也。言美女饮啖醉●，则面着赤色而鲜好也。娭光眇视，娭，戏也。眇，眺也。目曾波些。波，华也。言美人醉乐，顾望娭戏，身有光文，眺视曲眄，目采眇然，白黑分明，精若水波而重华也。被文服纤，文，谓绮绣也。纤，谓罗縠也。丽而不奇些。丽，美貌也。不奇，奇也。犹诗云不显，显也。言美女被服绮绣，曳罗縠，其容美丽，诚足怪奇也。长发曼鬋，曼，泽也。艳陆离些。艳，好貌也。左氏传曰：宋华督见孔父之妻，目逆而送之，曰：美而艳。言美人长发工结，鬓鬋滑泽，其状艳美，仪貌陆离而难形也。二八齐容，齐，同也。起郑舞些。郑舞，郑国舞也。言二八美女，其仪容齐一，被服同饰，奋袂俱起而舞也。或曰：郑重折屈而舞也。袵若交竿，抚案下些。抚，抵也。言舞者便旋，衣袵掉摇，回转相拘，状如交竹竿，以抵案而徐行者也。竽瑟狂会，狂，犹并也。搷田鸣鼓些。搷，击也。言众乐并会，吹竽弹瑟，又搷击鼓以进，八音为之节也。宫庭震惊，发激楚些。激，清声也。言众乐并会，宫庭之内，莫不震动惊骇，复作激楚之声，以发其音也。吴歈俞蔡讴，吴、蔡，国名也。歈、讴，皆歌也。奏大吕些。大吕，律名也。周官曰：舞云门，奏大吕，言乃复使吴人歌谣，蔡人讴吟，进雅乐，奏大吕，五音六律声和调也。士女杂坐，乱而不分些。言醉饱酣乐，合尊促席，男女杂坐，比肩齐睐，恣意调戏，乱而不分别也。放陈组缨，组，绶也。班其相纷些。纷，乱也。言男女共坐，除其威严，放其冠缨，舒陈印绶，班然相乱，不可整理也。郑卫妖玩，来杂陈些。郑、卫，国名也。妖玩，好女也。杂，厕也。陈，列也。言郑、卫二国，复遣妖玩好女，来杂厕俱坐，而陈列之。激楚之结，激，感也。结，头髻也。结，吉诣切。独秀先些。秀，异也。言郑、卫妖女，工于服饰，其结殊形，能感楚人。故秀异独前而先进也。菎昆蔽象棊，菎，玉。蔽，簙箸。以玉饰之也。或言菎蕗，今之箭囊也。有六簙些。投六箸，行六棊，故为六簙也。言宴乐既毕，乃设六簙。菎蕗作箸，象牙为棊，妙且好也。分曹并进，曹，偶也。遒相迫些。遒，亦迫也。言分曹列耦，并进伎巧，投箸行棊，转相遒迫，使不得择行也。或曰：分曹并进者，谓并用射礼进之。成枭而牟，倍胜为牟。呼五白些。五白，簙齿也。言己棊己枭，当成牟胜，射张食棊，下逃于窟，故呼五白以助投者也。晋制犀比，晋，国名也。制，作也。比，集者也。费白日些。费，光貌也。言晋国工作簙棊箸，比集犀角以为雕饰，投之皜然如日光。铿钟摇簴，铿，撞也。摇，动也。揳梓瑟些。揳，鼓也。言众宾既集，簙以相乐。堂下复鸣大钟，左右歌吟，鼓琴瑟。揳，古八切。娱酒不废，娱，乐也。沈日夜些。言虽以酒相娱乐，不废政事。昼夜沈湎以忘忧也。或曰：娱酒不发。发，旦也。诗曰：明发不寐。言欢娱日夜湛乐也。又曰；和乐且耽。言昼夜以酒相乐也。兰膏明烛，华镫错些。言镫锭尽雕琢错镂，饰设以禽兽，有英华。结撰至思，撰，犹博也。兰芳假些假，至也。书曰：假于上下。言兰芳以喻贤人。君能结撰博思，至心以思贤人，贤人卽至也。人有所极，同心赋些。赋，诵也。言众座之人各欲尽情，与己同心者，独诵忠与道德。酎饮既尽，欢乐先故些。故，旧也。言饮酒作乐，尽己欢欣者，诚欲乐我先祖，及与故旧人。魂兮归来！反故居些。言魂神宜急来归还楚国，居旧故之处，安乐无忧。
　　乱曰：献岁发春兮，献，进也。汨吾南征些。征，行也。言岁始来进，春气奋扬，万物皆感气而生。自伤放逐，独南行也。菉苹齐叶兮，尔雅曰：菉，王也。白芷生些。言屈原放时，菉苹之草其叶适齐，白芷萌牙，方始欲生。怀所见自伤哀也。犹诗云：昔我往矣，杨柳依依也。路贯庐江兮，左长薄，贯，出也。庐江、长薄，地名也。言屈原行，先出庐江，过历长薄。在江北时东行，故言左者也。倚沼畦瀛兮，沼，池也。畦，犹区也。瀛，池中也。楚人名泽中曰瀛。遥望博，遥，远也。博，平也。言循江而行，遂入池泽。其中区瀛远望，平博无人也。青骊结驷兮，纯黑为骊。结，连也。四马为驷也。齐千乘。齐，同也。言屈原尝与君俱猎于此。官属驾驷马，或青或黑，连车千乘，皆同服也。悬火延起兮，玄颜蒸。悬火，悬镫也。玄，天也。言己时从君夜猎，悬镫林木之中，其火延起，烧于野泽，烟上蒸于天，使黑色也。步及骤处兮，骤，走也。处，止也。诱骋先。诱，导也。骋，驰也。言猎时有步行者；有乘马走骤者；有处止者；分以围兽，己独驰骋，为君先导也。抑骛若通兮，抑，止也。骛，驰也。若，顺也。引车右还。还，转也。言抑止驰骛者，顺通共护，引车右转，以遮兽也。与王趋梦兮，课后先。梦，泽中也。楚名泽中为梦中。左氏传曰：楚大夫斗伯比与郧公之女淫而生子，弃诸梦中。言己与怀王俱猎趍于梦泽之中。课第羣臣先至后至也。君王亲发兮，发，射也。惮青兕。惮，惊也。言怀王是时亲自射兽，惊青兕牛而不能制也。言尝侍从君田猎，今乃放逐，叹而自伤闵也。朱明承夜兮，朱明，谓日也。承，续也。时不见淹。淹，淹久也。言岁月逝往，昼夜相续，年命将老，不可久处，当急来归也。皋兰被径兮，皋，泽也。被，覆也。径，路也。斯路渐。渐，没也。言泽中香草茂盛，覆被径路，人无采取者。水卒增溢，渐没其道，将弃捐也。以言贤人久处山野，君不事用，亦将陨颠也。湛湛江水兮，湛湛，水貌。上有枫。枫，木名也。言湛湛江水，浸润枫木，使之茂盛。伤己不蒙君惠，而身放弃，曾不如树木得其所也。或曰：水旁林木中，鸟兽所聚，不可居也。目极千里兮，伤春心。言湖泽博平，春时草短，望见千里，令人愁思而伤心也。或曰荡春心。荡，涤也，言春时平望远，可以涤荡愁思之心。魂兮归来，哀江南！言魂魄当急来以归，江南土地僻远，山林崄岨，诚可哀伤，不足处也。
　　文选考异
　　注「欲使巫阳招之也」　袁本、茶陵本无「招之」二字。案：无者是也。单行楚辞无，洪兴祖本有。尤依之添，非。
　　恐后之谢　茶陵本「之谢」作「谢之」，云五臣无「之」字。袁本无「谢」，下校语云逸有「之」。案：楚辞作「之谢」，故尤延之校改，其实非也。洪兴祖云一云「谢之」，卽袁、茶陵所见本；一无「之」字，卽五臣本也。
　　注「必卜筮之法」　袁本、茶陵本「必」下有「去」字。案：此尤本脱。
　　得人肉而祀　袁本、茶陵本「而」作「以」。案：楚辞作「而」，洪兴祖本作「以」。或尤延之校改「以」作「而」，今亦无以考之。
　　注「常食蠃蚌」　袁本、茶陵本「蠃」作「龟」。案：楚辞注作「蠃」。此亦尤校改。
　　旋入雷渊　袁本、茶陵本「渊」作「泉」，注同。案：楚辞作「渊」。案：此必尤延之校改。
　　注「皆有●毒」　袁本、茶陵本「●」作「虿」。案：皆非也，当依楚辞注作「蠚」。
　　注「言啄天下欲上之人」　何校「言」改「主」，陈同。案：楚辞注作「主」，是也。各本皆误。
　　注「言有丈夫」　袁本、茶陵本无「丈」字。案：楚辞注有，尤校添之。
　　注「雕镂绮木使方好也」　案：「绮」当依楚辞注作「连」，各本皆误。
　　注「诗云肆筵设机」　袁本、茶陵本「肆」作「设」。案：「设」字是也。「设筵设机」者，公刘之「俾筵俾几」也。凡叔师所引，皆非今毛诗。单行楚辞作「设」，洪兴祖本误为「肆」。今毛诗仍无「肆筵设机」之文，尤误取之以校改，非。
　　注「言大夫有二列之乐左传曰晋悼公」　袁本无「有左传曰」四字。茶陵本亦无，「乐」作「故」。案：各本皆非也，当依楚辞注作「言大夫有二列之乐故晋悼公」。
　　注「垂鬓下发」　袁本、茶陵本作「垂发下鬋」。案：单行楚辞注作「垂发鬓下鬋」，洪兴祖本作「垂鬓鬘下发」，互有不同，盖尤以意校改如此，未必是也。
　　注「发言中礼意者也」　袁本、茶陵本无「发」字。案：单行楚辞注无，洪兴祖本有，尤校添之。
　　注「时窃视安详谛」　案：当依楚辞注重「时」字，「谛」上有「审」字。各本皆脱。
　　注「饰帱帐之高堂」　陈云「帐」下当有「张」字，是也。楚辞注有。各本皆脱。
　　注「皆衣虎豹之文异采之饰」　袁本、茶陵本无「之文」二字。案：楚辞注有，尤校添之。
　　注「罗列之陈」　案：「之」当依楚辞注作「而」，各本皆误。
　　臑若芳些　袁本作「胹」，校语云逸本作「●」。茶陵本作「臑」，云五臣作「胹」。案：楚辞作「臑」。洪兴祖云「臑」一作「●」，一作「胹」。此注「臑仁珠切」，似善作「臑」，或袁本校语有讹。否则，音非善旧也。
　　注「烂熟之则美也」　袁本、茶陵本无「烂」字。案：楚辞注有，尤校添之。
　　注「藷蔗也」　袁本、茶陵本「藷」作「谓」。案：当作「诸」，下文可证。楚辞注作「藷」，与善异本，尤校改失之。
　　注「鸿鴈也」　袁本、茶陵本「鴈」作「鸬」。案：洪兴祖本作「鴈」，单行本作「鴈鸬」，盖改「鸬」为「鴈」而两有。考九思悼乱云「鸿鸬兮振翅」，是作「鸬」未必非也。
　　注「楚人名羹曰爽」　案：「羹」下当依楚辞注有「败」字。各本皆脱。
　　注「以蜜和米●」　袁本、茶陵本「●」作「面」。案：此尤本误字。
　　注「又长味好饮」　袁本、茶陵本「好饮」作「也」。案：楚辞注作「好饮也」，尤校改之。
　　发杨荷些　案：「杨」当作「扬」。注「发杨荷叶」同。袁、茶陵二本所见亦误，楚辞俱作「扬」也。
　　注「诚足怪奇也」　袁本、茶陵本「足」作「独」。案：单行楚辞作「独」，洪兴祖本作「足」，尤校改之。
　　注「投六箸行六棊」　袁本、茶陵本「行」下无「六」字。案：楚辞注有，尤校添之。
　　注「比集者也」　案：当依楚辞注去「者」字。各本皆衍。
　　注「又曰和乐且耽」　案：「耽」当依楚辞注作「湛」。各本皆误。凡逸所引，皆非今毛诗，此必不知者改。
　　注「言兰芳以喻贤人」　袁本、茶陵本无「言」字。案：楚辞注「言」字在下句首，盖尤校添而误其处。
　　酎饮既尽欢　何校去「既」字。茶陵本云五臣无「既」字。袁本云逸有「既」字。案：楚辞无。洪兴祖云一本「尽」上有「既」字，卽此本也。此不当有，恐传写衍。各本所见皆误。
　　汨吾南征些　何校去「些」字。下「白芷生些」同。案：楚辞无。各本皆衍。
　　菉苹齐叶兮　袁本、茶陵本「苹」作「薠」，下有「烦」音。案：此必善「苹」，五臣「薠」也。「湘夫人登白苹以骋望」，二本校语有明文，此正同。彼二本所见以五臣乱善而失着校语，尤所见不误。袁本所载逸注中字作「苹」，亦不误。楚辞作「苹」，卽此本也。洪兴祖云「苹」一作「薠」，卽五臣本也。又案：洪兴祖补注于湘夫人云「薠」一作「苹」非是。其说殊误。逸注上云「苹草秋生」，其下「鸟萃兮苹中」注云「鸟当集木巅而言草中」，文自相承，二句既同一草，必同一字，不得如五臣之上一字作「薠」，下一字作「苹」。或又谓「白苹」与「苹」不当一物异称。独不见九辩「凤凰」与「凤」杂错称之乎？逸注本无可疑，洪未达其旨，附正之于此。
　　注「尔雅曰」　袁本、茶陵本无此三字。案：无者是也，楚辞注无。
　　注「怀所见自伤哀也」　何校「怀」改「据」，陈同。案：楚辞注作「据时」二字，是也。何、陈但改「据」字，其「时」字仍不补，未详所出。袁、茶陵二本亦作「怀」。
　　注「烟上蒸于天」　袁本、茶陵本无「于」字。案：此尤校添之，其实误也。楚辞注亦无。
　　注「谓日也」　袁本、茶陵本无「谓」字。案：此尤校添之，其实误也。楚辞注亦无。
　　时不见淹　袁本、茶陵本「见」作「可」。案：楚辞作「可以」，单行本旧校云一作「时不见淹」。洪兴祖本云一云「时不淹」，一云「时不可淹」，一云「时不见淹」，疑善「见」、五臣「可」，二本非而尤是也，但无明文可以考之。
　　注「水旁林木中」　袁本、茶陵本无「木」字。案：楚辞注有，尤校添之。
　　招隐士序曰：招隐士者，淮南小山之所作也。小山之徒，闵伤屈原身虽沉没，名德显闻，与隐处山泽无异。故作招隐士之赋，以彰其志也。
　　刘安汉书曰：淮南王安，为人好书，招致宾客数千人。后伍被自诣吏，具告与淮南谋反，上使宗正以符节劾王，未至，自刑杀也。
　　王逸注
　　桂树丛生兮桂树芬香，以兴屈原之忠良也。山之幽，远去朝廷而隐藏也。偃謇连卷兮容貌美好，德茂盛也。枝相缭。信义枝结，条理成也。以言才德高明，宜辅贤君桢干也。山气陇嵸兮岑崟嵯，云塕郁也。塕，乌孔切。石嵯峨，嵯峨巀嶭，峻蔽日也。溪谷崭岩兮崎岖閜寪，险阻●也。閜，呼雅切。寪，于轨切●，苦滑切。水曾波。涌跃沣沛，流迅疾也。蝯狖羣啸兮禽兽所居，志乐佚也。狖，余救切。虎豹嘷，猛兽争食，欲相龁也。以言山谷之中，幽深险阻，非君子之所处，猿狖虎豹，非贤者之偶也。龁，下没切。攀援桂枝兮登引山木，远望愁也。聊淹留。便旋中野，立踟也。王孙游兮隐士避世，在山隅也。不归，违背旧土，弃室家也。春草生兮万物蠢动，抽萌芽也。萋萋。垂条吐叶，纷荣华也。岁暮兮年齿已老，寿命衰也不自聊，中心烦乱，常含忧也。蟪蛄鸣兮蜩蝉得夏，喜呼号也。啾啾。秋节将至，悲嘹噍也。以言物盛则衰，乐极则忧，不宜久隐，失盛时也。坱兮轧，雾气昧也。山曲岪，盘诘屈也。心淹留兮志望绝也。洞荒忽。亡匹也。罔兮沕，精气失也。憭兮栗。心剥切也。虎豹岤，嵺穿岤也。嵺音料。岤音血。丛薄深林兮攒刺棘也。人上栗。恐变色也。嵚碕礒兮山阜●嵎也。硱磈磳硊。崔巍嵼嵼。树轮相糺兮交错扶疎。林木茇●。枝叶盘纡。茇音跋。青莎杂树兮草木列居。薠草靃髓靡。随风披敷。白鹿麚兮众禽并游。或腾或倚。走住殊异。状貌兮峨峨，头角甚殊。凄凄兮漇漇。凄凄漇漇，毛衣若濡。狝猴兮熊罴，百兽皆俱也。慕类兮以悲，哀己不遇也。从此已上，皆陈山林倾危，草木茂盛，麋鹿所居，虎兕所聚，不宜育道德，养情性。欲屈原还归郢也。攀援桂枝兮配托香木，誓同志也。聊淹留。踟徘徊，待明时也。虎豹斗兮残贼之兽，忽急怒也。熊罴咆，贪杀之兽，跳梁吼也。禽兽骇兮雉菟之羣，惊奔走也。亡其曹。违离乡党，失羣偶也。王孙兮归来，旋反旧邑，入故宇也。山中兮不可以久留。诚多患害，难隐处也。
　　文选考异
　　注「桢干也」　案：句首楚辞注有「为」字。又案：「桢干」疑当作「干桢」，以「桢」与「盛」成韵。各本皆脱误。
　　注「崔巍嵼嵼」　陈云上「嵼」疑「蹇」。案：「蹇」「嵼」虽可通，但此与上句「山阜●嵎」不协，恐仍未是。各本皆同，楚辞注亦然，无以考之矣。
　　注「走住殊异」　案：「殊异」当依楚辞注作「异趋」。各本皆误。「趋」字韵。洪兴祖云「一云走●殊也」，亦非。
　　注「草木茂盛」　案：「茂盛」疑当作「盛茂」，以「茂」与「聚」韵。各本及楚辞注皆误倒。
　　
　　文选卷第三十四
　　
　　七上
　　七发八首七发者，说七事以起发太子也。犹楚词、七谏之流。
　　枚叔汉书曰：枚乘，字叔，淮阴人也。为吴王濞郎中，善属辞。武帝以安车征乘，道死也。
  </div>
  <div class="pagination">
   <a href="文选_page65.html">
    上一页
   </a>
   <span>
    ...
   </span>
   <a href="文选_page61.html">
    61
   </a>
   <a href="文选_page62.html">
    62
   </a>
   <a href="文选_page63.html">
    63
   </a>
   <a href="文选_page64.html">
    64
   </a>
   <a href="文选_page65.html">
    65
   </a>
   <span class="current-page">
    66
   </span>
   <a href="文选_page67.html">
    67
   </a>
   <a href="文选_page68.html">
    68
   </a>
   <a href="文选_page69.html">
    69
   </a>
   <a href="文选_page70.html">
    70
   </a>
   <a href="文选_page71.html">
    71
   </a>
   <span>
    ...
   </span>
   <a href="文选_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
