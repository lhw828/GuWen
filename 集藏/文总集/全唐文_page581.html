<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 581 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 581 页/共 603 页
  </h1>
  <div class="content">
   右：补阙杨途先奏毁废京内南北城。臣检到同光二年八月二十七日河南尹张全义奏：臣自僖宗朝叨蒙委寄，节制雒京。临莅之初，须置城垒。臣乃取南市曹界分，兼展一两坊地，修筑两城，以立府衙廨署。今区宇一平，理合毁废。其城濠如一时平治，即计功不少，百姓忙时，难为差使。今欲且平女墙及瓮门，馀候农隙，别取进止者。
    奉敕：京都之内，古无郡城。本朝多事以来，诸侯握兵自保，张全义土功斯毁，李罕之塞地犹存，时既朗清，故宜除划。若差夫役，又恐扰人，宜令河南府先分劈出旧日街巷，其城濠许人占射平填，便任盖造屋宇。其城基内旧有巷道处，便为巷道，不得因循，妄有侵占。仍请限一月，如无力平划，许有力人户占射平填。
    ○甄录伪蜀官员奏（同光四年二月中书门下）
    伪蜀官员，先有赦旨黜降。近者员数极多，相次到阙，并是未承前敕，虑抱忧疑。宜令御史台具所到官员出身历任，三代家状，约伪官品秩，准前敕次第，当拟同正官奏复。如是伪蜀将相，家属稍多，即於山东州府安置。如位卑家属少者，或是本朝旧人，有骨肉见在班行，即任便居止。或是三川居人，愿还本土，亦俟三两日放归本处。或有本朝曾登科第，历任班行，材器为众所知，可以甄录，即续具人才，酌量奏拟。
    ●卷九百七十
    ☆阙名（十一）
    ○请停赐庶僚官告及朝对奏（天成元年七月中书门下）
    往例朝廷命官，除将相外，并不赐官告。因伪朝条流，凡准宣授官，即特恩赐令，使府判官，皆许本道奏请。或闻多在京师，至於令录，悉是放敕後，本官自於吏部出给告示，中书不更管系。今若为点检所授官吏器能，欲令亲承圣泽。臣等商量，自两使判官州县令录在京除授者，即望令於内殿谢官，便辞赴任，不便进纳官告。其判司主簿以下，极是卑秩，不合更许朝对。敕下後望准旧例处分。
    ○请定新除官及差使辞谢奏（天成元年八月御史台）
    凡新除官及差使者，合於正衙谢辞。每遇正殿起居日，百官不於正衙序班，致差使及新除官辞谢不得，或恐差使者已定发日，除宣催发，以一日无班，便妨辞谢。臣令参详，每内殿起居日，百寮先序班於文明殿庭，候辞谢官退，则班入内殿。冀便於官吏辞谢者。
    ○请定台参奏（天成元年十一月诸道进奏官）
    今月四日中丞上事，臣等礼合至台，比期不越前规，依旧传语。忽蒙处分通出，寻则再取指挥，要明审的。又蒙问：“大夫相公上事日如何？”臣等诉云：“大夫曾为宰相，进奏官伏事中书，事体之间，实为旧吏。”若以别官除授，合云传语劳来，又坚令通出。臣等出身藩府，不会朝仪，拒命则恐有奏闻，遵禀则全隳则例。伏恐此後到台参贺，仪则不定者。
    ○请复台巡旧例奏（天成元年十二月御史台）
    谨具本朝旧例，合行公事如右：应诸道进奏院，准本朝例，各合置台巡驱使官一人。凡有公事，并合申报台巡，逐日在台候应奉公事。应诸道进奏官，每四孟月初及五月冬至，新除大夫中丞，并合台参。伏自伪朝以来，全坠旧例。今准敕命条流，请准本朝旧例施行。应诸道节度、观察、防御、经略、团练使，及诸州刺史新除赴任，及郎幕上佐官等得替，及准宣进奉到阙及归本道，并合廊参正衙谢见辞。如遇大夫中丞入台，并合台参。兼凡有公事及到发日，并合申报。如遇追勘，进奏官典勘责科罚。又伏以伪朝以来，全隳往制，既未条理，转失绳规。伏乞特降朝敕指挥，免令隳紊。
    ○请定检勘非理死亡及丧葬仪制奏（天成元年十二月御史台）
    应在京两街司及坊市士庶人家，及诸道经商客旅，或有投井自缢，及仆婢诸色人等非理殁故。伏据近年以来，凡是死亡之家，并是台司左右巡使举勘，差驱使官与诸司人同行检验指挥。如此施行，相承已久。台司若不差人举勘，即非理幽冤，无由申雪。若一一检验，即事故之家，多称骚扰。况台司亦常忧两巡驱使官与诸司同巡检节级等，於有事人家，妄有所求。今询访故事，准当司京兆按往例：凡京城内应有百姓死亡之家，勒府县差人检验。如是军人，委两军检勘。如是诸道经商客旅，即地界申户部使差人检勘。仍逐司各具事由及同检勘行人等姓名，申台及本巡察。其间或有事涉冤滥，曲直不分，察访得知，及有人论讦，台司并行追勘。如是两班官吏之家，即合是台司检勘。伏请自今以後，并准故事施行，除百司外，台中不更差人诲（疑）例检勘。如是则军人百姓，各有区分，事涉冤诬，即行追勘。合具举明，庶遵故事者。兼得左右巡使状抄录到丧葬格例，所设车仪注物色，为官品高下，无官秩，若陈仪主具供应，故犯典刑。今则凡是葬仪，动逾格物，但官中只行检察，在人情各尽孝思，徇彼称家之心，许便送终之礼。台司又难将孝子，尽决严刑，以供人例行书罚，以添助本司支费。兼缘设此防禁，比为权豪之家，多有违礼从厚。若贫穷下士，尚犹不便送终，必无僭礼可以（阙）罚。两京即是台司举司，诸州府即元无条例者，凡棺椁不计有官品，并不得於棺椁上雕镂画饰，施户窗栏槛楹等。官至四品以上使方相，七品以上使头，四目元衣朱裳，执戈杨如常制，七品以下及无官品者勿用。凡明器等，三品以上不得过九十事，五品以上不得过六十事，九品以上不得过四十事。当广地轴诞驰马及执役人，高不得过一尺。其馀音声队马威仪之属，各准平生品秩所用，仍以木瓦为之，不得过七尺。及别加画饰，诸纛今谓之鹅毛五纛：五品以上竿长七尺，五品以下长五尺，无官品者勿用。诸三品以上引披铎た挽歌鼓六行，每行六人。五品以上二引、二披、四铎、四た，挽歌四行四人。九品以上二た，无者勿用。诸车，三品以上油朱丝、络网施衤巽，两厢画龙虎，竿朱垂六旒苏，今之缨带也。七品以上油衤巽，两厢画□气，垂四旒苏。九品以上无旒苏。车上有结络者：三品以上及将相有凤台，自诸品官及郡守升朝者羚羊山华，馀并平。百姓丧葬，合使鳖甲车，无衤巽昼饰，并无已前仪礼部格物。凡官人百姓送葬，竞为奢僭，不依礼式，宜令所司，切加纠察。如物色等数目大小，有违条式，及辄饰以金银者，杖六十。
    奉敕：今後文武两班及诸司官吏，并诸道经商客旅，凡有丧亡，即准台司所奏故事施行。其街坊百姓及军人之家，每有死丧，兼所使厮儿妮子，因依暝及行投井自缢，非理自致身命者，据台司状委府县及两军军巡差人检勘。窃虑前件事故之家，或所居隘窄，兼阻暑毒之月，尸灵难久停留，若待申报官中检勘，纵无邀难，须经时日。今仰本户可便唤四邻看验，如无他故，便任本主送殡，仍具结罪保明文状报官。若有枉有伤害致死，邻人妄有保明，本户并保人勘责不虚，各量罪科断。
    兼闻诸州官府士庶之家，或有死丧，亦是须候分巡院检勘，颇致淹留，既鼓瑟调，甚伤风教，亦仰约有在京事条例理处分。其庶人丧葬所设车仪注格例状称，近日庶流，多有违越，台司又难将孝子，尽决严刑，以供人例行书罚，添助本司支费。据此惩创名目，且非为政宪纲。自今以後，所有各计品秩之外，及庶人丧葬，宜令御史台委两巡御史点检。假赁行人，须依条例。如有违越，据所犯重轻，临时科断。台司不得妄有搅扰。
    ○请增五经考试官奏（天成二年正月礼部）
    五经考试官，先在吏部日长定合诸两员。数年系属贡院，准新定格文，令奏请一员兼充考试官。缘今年科目人数转多，却欲依旧请考试官各一员。如蒙允许，续具所请官名进御申奏。
    ○请定选人过格奏（天成二年三月中书门下）
    据南曹驳放选人，累经铨及。经中书门下论接，准堂判具新旧过格年限，分析申上者。伏以选人或有出身，或因除授，各拘上例，方赴调集。多因远地兵戈，兼以私门事故，遂致过格，固非愿为。新条标在七年，旧格容於十载。臣等参详，其选人过格年限，伏请且依旧格，不问被忧停集，除本选数过格十年外，不在选集之限。
    ○王蟾应归吏部考试奏（天成二年四月中书门下）
    礼部贡院申当司，奉今月六日敕：吏部流内铨状，据白院状申当司。先准礼部贡院牒称，具成德军解送到前进士王蟾状，请罢摄深州司功参军应宏词举，前件人准格例应重科，合在吏部。其王蟾并解送吏部，请准例指踪者。当司遂具状申堂，奉判送吏部分析近年事例如何者。伏缘近年别无事例，今检登科录内，伪梁开平三年，应宏词登科二人：前进士余渥、承旨舍人李愚，考官二人：司勋郎中崔景、兵部员外郎张贻宪者。再具状申堂，奉判送吏部准例指挥者，其前进士王蟾应宏词，考官试官合在流内铨申请者。前进士王蟾请应宏词。伏自近年以来，无人请应。今详格例，合差考官二人，又缘只有王蟾一人独应，铨司未敢悬便奏请差官者。奉中书门下牒奏敕：宜令礼部贡院就五科举人考试者。伏以举选公事，皆有格条，准新定格敕文。宏词拔萃，准长庆二年格，吏部差考试官二人，与知铨尚书侍郎同考试闻奏。
    又准格节文内，准太和元年十月二十三日敕：应礼部诸色贡举人，及吏部诸色科目选人，凡无出身及未有官，只合於礼部应举。有出身有官，方合於吏部赴科目选。其请应宏词举前进士王蟾，当司当年放及第後，寻已开过吏部讫。若应宏词，例待南曹判成，即是科目选人，事理合归吏部。况缘五科考试官只考学业，难於同考宏词者。
    ○请下所司抄录诏书送馆奏（天成二年九月史馆）
    伏奉九月八日敕：国祚中兴，已逾五载。皇基统嗣，爰及两朝。其有纪年之书，行事之纪，未闻编录，实谓旷遗。所司既不举明，史官又无起请，因循斯久，阙漏转多。宜令史臣先修太祖武皇帝、庄宗两朝实录，速具奏呈。新朝日历行事，亦可精专纂录，无使废堕者。伏以简编事重，久阙鉴修。须循广记之规，以备必书之要，馆司或有阙漏公事，尽令提举施行。
    伏自陛下赴难雒京，以副人望，宰臣百辟，诸道藩侯，各贡笺章，请临宝位。群情尤切，三让弥坚，且行教令之规，先进代王之号。既从俞允，寻就缵承，皇泽播於万方，圣功超於千古。伏自大驾临至德宫，宰臣百官，诸道侯伯，各上劝进笺表。及圣旨谦让批答，兼宣谕诸道教令诏书，及宝册文，并自天成元年四月後至今年九月以前，内降诏书。陛下日亲时政，金口所宣。去弊除奸，及近日敷奏省费从宽之事，并请下所司，各检抄录送馆。所冀编修，总无漏略。
    ○请添点检朝班御史奏（天成二年九月御史台）
    每遇入阁日，只一员侍御史在龙墀边候，弹奏公事。或有两班参杂失仪，点检不及，难於举奏者。伏以入阁之仪，务在整肃，或少亏於恪敬，则有慢於典经。今欲依常朝例，差殿中御史二员，押钟鼓楼位，仍各缀供奉班出入，所冀共为纠察，免失规程。敢将举职之程，粗益朝天之敬。
    ○条覆选人事例奏（天成二年二月中书门下）
    应诸道选人等，其中有过格年深，无门参选者。准天成二年十月二十三日德音，并委吏部南曹磨勘。如实曾阻兵戈者，许令注拟。如或诈称，不在此限者。凡是选人，专思合格，不肯固逾选限，自滞身名，纵限干戈，须在州县，应有过格人，仰吏部南曹子细磨勘。曾阻兵戈州府去处，或曾假摄，即有随处文牒，一一指实，即便送铨司，亦须详先授告身摄牒。及审验年貌，方可注拟。三铨注拟，自有常规。从前或有宰臣占著好州县员阙，不令铨曹注授。今年应是员阙，并送曹铨。候移省之时，若有好阙尚在，必议勘寻。其请托及受嘱人等，当行黜责，选人之内，族类甚多。经任之中，资考备在。应南曹判成人等，仰三铨各据逐人出身入仕文书，一一比验年貌，灼然不谬，方与注官。据长定格，选人中有隐忧者殿五选。伏以人伦之贵，孝道为先。既有负於尊亲，定不公於州县，有伤风教，须峻条章。自今後诸色官员内有隐冒忧劳者，勘责不虚，终身不齿。所有入仕已来告敕，并封付所司焚毁。
    ○覆追崇庙号奏（天成二年宰臣）
    臣闻德教重於日新，《礼》经不自天降。故历代之有损有益，随时之可止可行。且华虫象衮之规，三皇未备；云鸟纪官之制，五帝皆殊。考其言而既出旧章，穷其理而便为故实。
    恭惟朝廷之重，宗庙为先，事系承祧，义符致美，将以观盛德於七代，展明祀於十伦，一时而傥坠斯文，千载而永为阙典。且圣朝追尊之日，即引汉氏旧仪。在汉氏封崇之时，复依何代故事。是以理关凝滞，未协圣谟；道合变通，方为民则。且王者功成治定，制礼作乐，正朔服色，尚有改更，尊祖奉先，何妨沿革？若应州必立别庙，即地远上都，定亏孝享之仪，徒有尊崇之称。
    伏据开元中追尊皋陶为德明皇帝，凉武昭王为兴圣皇帝，皆立庙於京都，制度斯在。况陛下入清内难，光阐帝图，德泽广浃於华夷，庙享犹亏於祖祢，若宫庙须成於远塞，则尝虑阙於孝思。今臣等商量，所议追尊四庙，望依御札，并加帝号，兼请於雒京选地立庙。
    ○请令宰臣兼判国子祭酒奏（天成三年正月中书门下）
    伏以祭酒之资，历朝所贵，爰从近代，不重此官。经天纬地莫如文，戡定祸乱莫如武，武不可不讲，文不可不修。况属圣朝，方勤庶政，须宏雅道，以振时风，望令宰臣兼判国子祭酒事。如蒙允许，望内赐处分。
    ○重给告身事例奏（天成三年正月）
    吏部格式司状申当司，先准敕及堂帖指挥，应焚毁告身勘同人及失坠文书等。臣伏请重给告身，令先与检敕甲，如无敕甲可检，即仰取同即甲人告身，勘验同即与出给。若是本朝授官及同光元年後授，勘检同即重与告身。如是伪朝授官，勘检不虚，即与出给公验，便同告身例处分者。伏以再给文书，实为难重，有司点检，务在周防。当司近曾申堂，请以合准指挥出给告身公验，旋具选人出身历任行止，牒甲库永为应验证明。奉判准申者，其所追取到选人授官敕甲，或同敕甲告身。勘验既同，须准前指挥出给。见有敕甲者，便须注出重给，事繇年月日。若不注破，虑恐选人却将失坠告身参选。刺验敕甲既同，文书浩大，所司难为一一点检。如是引验同敕甲之人告身出给，佗後却将失坠文书选时，甲库又无凭应验。其同敕甲人告身，欲於後面连粘纸，亦须使印批注，仍牒报南曹，要凭将来检勘者。
    ○请定奏荐人数奏（天成三年五月中书门下）
    在朝庶官，有托故停官者，时日稍多，即却与前官。百司人吏合格者并从选，未合格者逐司以年劳奏荐，只与勒留官。凡百司长官月限将满，及已有人替，不得奏荐人，使改补职次。诸道荐人，总与不可，全阻又难。今後诸道节度使每年许荐二人，带使相者许荐三人，团练防御使各一人。节度观察判官并留旨授，书记已下即随府。
    ○请临轩册命奏（天成三年十一月中书门下）
    旧制：凡降册命，至尊临轩。伏自陛下纂袭，继有封崇，但申持节之仪，尚阙临轩之礼。今後有封册，请御正衙，虽劳万乘之尊，冀重九天之命。如此则行之者礼备，受之者感深，宁惟转耀於皇猷，实亦永标於青史。
    ○论宰臣常朝宜拜奏（天成三年十二月中书门下）
    逐日常朝宣奉敕不坐，两省官与东西两班并拜，押班宰相不拜。或闻班行所论，承前日有廊餐，百官谢食；两省即各有常厨，从来不拜。或云“侍臣不拜”。检寻故实，不见明规。百寮拜为有廊餐，即承旨合宣有敕赐食。供奉官不拜，亦恐非仪。且左右前後之臣，日面天颜，岂可不拜？臣等商量，今後常朝押班宰臣亦拜，通事舍人亦拜，ト门外放仗亦拜。
    ○朝官升任宜令中谢奏（天成四年正月中书门下）
    准往例：起居补阙拾遗、御史、郎中、员外郎、少卿、监国子司业已下，每加新命，於正衙谢後便常朝。窃见边远令录，尚自对攵；班行臣寮，并宜中谢。今後凡升朝官，望并令中谢。
    ○请复置格杖奏（天成四年三月御史台）
    台中旧有格杖，近年不行，每有决遣公事，皆於河南、雒阳两县追取人杖。今缘台中常有囚徒勘责，若一一於两县追取，又缘地理遥远，及後差人往来，交妨指挥公事者。今台请置行人杖，免妨滞公事。
    ○群臣乞假觐省请量赐茶药奏（天成四年三月中书门下）
    孔子有言曰：“教以孝，所以敬天下之为人兄者；教以忠，所以敬天下之为人君者；往圣深旨，中古明规。方当孝理之朝，尤重人伦之本。今後群臣内有乞假觐省者，欲请量赐茶药，所贵劝人之善，表主之恩，诚有益於皇猷，且无损於国势。况在班行有父母者甚少，既资风化，动挂宸衷。
    ○请准旧式五月一日起居奏（天成四年四月中书门下）
    五月一日入阁起居，准贞元七年四月二十八日敕。昔者圣贤观象，因天地交会之次，为父子相见之仪，沿习成风，古今不易。王者制事，在於因人，酌其情而使中，顺其俗以为礼。咸觌之礼，既行父子之间；资事之情，岂隔君臣之际？自今後每年五月一日御宣政殿，与文武百寮相见，京官九品以上，外官因朝奏在京者，并听就列。宜令所司量定仪注，颁示天下，仍编礼式，永著常规者。
    伏以本朝旧制，近代不行，方当开泰之期，难旷会同之礼，宜兴坠典，以耀明庭。五月一日应在京九品以上官及诸进奉使，并准贞元七年敕就位起居。自此每年，永为常式者。
    ○景宗宜合食太庙奏（天成四年五月中书门下）
    先据太常寺定少帝谥昭宣光烈孝皇帝，庙号景宗。伏以本朝基构，垂三百年，昭宗以中否东迁，少帝以沉冤晏驾。始封侯於伪室，新立庙於圣朝，追奕世之尊，雪当年之耻。先皇帝初定中原之後，昭宗少帝寻合一时入庙，所司不举，遂成阙礼。既暌昭穆，难会尝，太庙有合食之仪，外邑无登歌之奏。生曾为帝，享乃承祧，既号景宗，合入太庙，如不入庙，难以言宗，须叶徽章，免贻群议。於理而论，祧以远庙，安少帝神主於太庙，即昭穆序而宗祀正。今或且居别庙，即欲不言景宗，只云昭宣光烈孝皇帝，兼册文内有“基”字，是元宗庙讳，寻常泛行诏敕，皆不回避。少帝是继世之孙，册文内不欲斥列圣之讳，今改“基”为“宗”字。
    ○请及第人文书详书履历年月奏（天成四年七月礼部贡院）
    今年诸色及第人中，有曾摄州县官及有御署摄牒，兼或有正授官及曾在宾幕赴举者，诸条格中书奏及第人先曾授职官者。宜令所司於守摄文书内署重任举及第年月日，或改名不改名，分明印押，惧其转赐於人，假资冒进也。其中曾授正官御署并佐幕者，仍约前任资序与除一任官。如自中兴以来诸科及第人曾授职官者，并令所司追给文书到日，准今年及第人例处分，已授官者不在此限。兼勒贡院将来举人纳家状内，各分析曾为官及不曾为官、改名不改名，其曾为职官者，先纳历任文书，及第後准例指挥。
    ○请检勘南郊行事官文书奏（天成四年九月中书门下）
    来年二月南郊大礼，应诸司寺监合行事官。伏以明德惟馨，冀神灵之昭鉴；作事谋始，庶王道之和平。前件将来行事官等，既预严，希沾圣泽，先宜条贯，免忤拟伦。应合差行事官，但是前资并及第黄衣，及三司徵科勒留官充任。逐司寺监先引验历任告身分明，则得差补。若失坠文书，则须得本处当时公验，不得凭诸处所给凭繇。如是州县官，须见四道五道以上应摄文牒，皆是节察及直属京防御团练使差署。仍点勘逐任年月远近，曾亲公事，及得替因繇，不是虚牒，则得收补。其逐司合差职员官吏，须是已经附奏者充，不得临时放出虚牒。将来所司磨勘，如不依元指挥，公然颜情，互容谬妄，其逐司官吏并本人，并当勘责，各行严断。
    ○条陈贡举事例奏（天成四年十月中书门下）
    应诸道州府解送诸色举人，须准元敕，差有才艺公正官，考试及格，然可给解。仍具所试诗赋义目帖繇送省。如逐州府解内不署出前件指挥事节，所司不在引试之限。礼部贡院考试诸色帖经举人，今後据所业经书对义之时，逐经须将生卷与熟卷中半考试，不得依往例将熟卷试问。今後主司不得受内外官寮书题荐托举人，及安排考试官，如或实讲知有才学精博者，任具奏闻。若受书题嘱托，致有屈人，其主司与发书人并加黜责。其所举人别行朝典，三铨南曹亦不得受诸色官员书题荐托选人，如违并准前指挥，应诸色落第人，此後所司具所落事繇，别张悬文榜，分明晓示。除诸州府解送举人外，馀有於河南府寄应及宗正寺、国子监生等，亦须准上指挥。其中有依托朝臣者，於解内具言在某官某姓名门馆。考试及第後，并据姓名覆试。诸色举人至入试之时，前五日内，据所纳到试纸，本司印署讫，却送中书门下，取中书省印，印过却付司给散，逐人就试贡院。合请考官试官，今後选举业精通、廉慎有守者充。若在朝臣门馆人，不得奏请。
    ○重定正冬朝会礼仪奏（天成四年十一月礼官）
    《开元礼》：三品以上升殿，群臣在庭。窃以九品分官，随时有异，或以卑高定分，或以清浊为资，积习是常，造次难议。请沿近礼，依内宴列坐。《开元礼》称贺之後，皇帝戴通天冠，服绛纱袍，百官朝服以侍坐，解剑履於乐县之西北。
    窃以开元旧制，长安广庭，故可以究皇仪而展帝容，陈百辟而赞群後。今京邑亲造，殿庑未更，若用前规，虑为狭隘。议请皇帝冠乌纱巾服赭黄袍，百寮具公服，候朝堂宏厂，即举旧仪。二舞鼓吹熊罴之案，工师乐器等事，繇久废无次颇甚，岁月之间，未可补修。且请设九部之乐，权用教坊伶人。
    ○请禁师生称谓奏（长兴元年六月中书门下）
    伏以国设高科，人贪上第，所望不小，其业须精。实以丧乱年多，苦辛人少，半失宣尼之道，倍劳宗伯之心，不望超群，且须合格。今逢圣运，大阐皇猷，设官共革於时讹，选士实期於岁胜。又朝廷较艺，为择贤才，或臣下收恩，岂成公道？时论以贡举官为邱门、恩门，及以登第为门生。门生者门弟子也。颜、闵、游、夏等，并受仲尼之训，即是师门。大朝所命春官，不曾教诲举子。举子是国家贡士，非宗伯门徒，况又斥先圣之名，失为儒之体。今後及第人放榜时，并须据才艺高低从上依次第安排，不得以隽科取鼎岛岳斗之名为贵，冀从敦实，以息浮浇。兼不得呼春官为恩门师门，不得自称门生。除赐宴外，不得辄有率敛，别谋欢会。曾赴举落第人，无故不得改名。将来举人，并依据地理远近，於十月三旬下纳文解。如违不在收受之限。
    ○请定铨选事例奏（长兴元年十月中书门下）
    吏部流内铨诸色选人，先条流试判两节，并委本官优劣等第申奏。文优者宜超二资注拟，其次者以同类官注拟。所以励授毫之作，亦不掩历任之劳。其或於理道全疏者，以人户少处州县同类官中比拟，仍准元敕，业文者任徵引古今，不业文者但据公理判断可否。不当，罪在有司。兼诸色选人，或有元通家状，不实乡里名号，将来赴选者并令改正，一一署本贯属乡县，兼无出身，一奏一除官等，宜并不加选限。
    ○请依旧格考试进士奏（长兴元年十二月学士院）
    伏以体物缘情，文士各推其工拙；抡材较艺，词场素有其规程。凡务策名，合遵常式，况圣君御宇，奥学盈朝，倘令明示其规模，或虏众贻其臧否。历代作者，垂范相传，将期绝彼微瑕，未若举其旧制。伏乞下所司，依诗格赋枢，考试进士，庶令分职，互展恪勤。
    ○请定飨配食奏（长兴元年太常礼院）
    来年四月孟夏，飨於太庙。谨按《礼》经，三年一以孟冬，五年一以孟夏。已毁未毁之主，并合食於太祖之庙，逐庙功臣，配飨於本庙之庭。本朝宝应元年定礼，奉景皇帝为始封之祖。既庙号太祖，百代不迁。每遇袷，位居东向之尊，自代祖元皇帝、高祖、太宗以下，列圣子孙，各序昭穆。南北相向，合食於前。圣朝中兴，重修宗庙，今太庙见飨高祖、太宗、懿宗、昭宗、献祖、太祖、庄宗七庙，太祖景皇帝在祧庙之数，不列庙飨。将来礼，若奉高祖居东向之尊，则飨不及於太祖、代祖；若以祧庙太祖居东向之位，则又违於礼意。今所司修奉祧庙神主，及诸色法物已备，合预请参详，事须具状申奏。
    ●卷九百七十一
    ☆阙名（十二）
    ○申明土贡奏（长兴二年正月户部）
    当司所管天下合贡方物法，长兴元年三月定，到七十馀州。旧例冬至齐到，正仗前点检，至元日於殿前排列，当司引进。昨点检今年正仗前七十州所贡方物，内六十七州正仗前至，其馀二十州，自正月至三月方到京师。其江陵府所贡胎白鱼，臣勘本道进奏官状称：每年腊月造，至正仗未堪贡进，固难及限，犹虑其馀州未曾严加告谕，不可便议刑名。请行敕命约束，如来年正仗前贡物不齐，其本州录事参军及勾押官典，量定殿罚。又棣州合进萝{艹摩}子，本州称无本色，折进价钱绢一匹。伏以任土作贡，必须产在封疆，本色不供，价钱何取？兼恐顾兹名目，广有科求，其价绢请停。
    ○请赐东丹王等姓名奏（长兴二年三月中书门下）
    东丹王突欲，远泛沧波，来归皇化。既服冠带，难无姓名。兼惕隐等顷以力助王都，罪同秃馁，爰从必死，并获再生。每预入朝，各宜授氏，庶使族编姓谱，世荷圣恩，允符前代之规，永慰远人之款。自突欲以下，请别赐姓名，仍准本朝蕃官入朝例安排。
    ○请编录奏对公事奏（长兴二年三月史馆）
    当馆应诸处及诸司关送到合编录公事外，伏准旧制：国朝有《时政记》并《起居注》，并合送馆，以备纂修。近代以来，阙行此事，只以每遇入阁，兼内殿起居。朝臣待制，转对公事，逐人抄送当馆。如有显具颁行，逐司关报到者，旋据逐件一一於日历收记。其有直下所司并行之事，当馆无由得知，若只凭本官供到所奏状本，未免简编不备，本末难穷。以後待制转对公事等，除显具颁行关送到馆外，应有直下所司及不行未行之事。伏乞宣付当馆，旋依次第编录。其《时政记》《起居注》，并内庭逐日合书日历，亦乞相次逐旋。
    ○朝臣丁忧乞颁赍布帛奏（长兴二年四月中书门下）
    尚书都官员外郎知制诰张昭远丁母忧，伏以大臣枕块，有吊祭之恩；群寮寝苫，无慰问之例。高下之位有间，君臣之事无偏。况卿士甚多，有父母者极少，固於孝道，上轸圣怀。张昭远望量与恩赐，自此朝臣或有丁忧，亦乞颁赍。其状寻已印出，今具官员等第支给数目如後。文班左右常侍、谏议、给事、舍人、诸部尚书、太子宾客、诸寺六卿、监察御史、中丞、国子祭酒、詹事、左右丞、诸部侍郎，绢三十匹、布二十匹、粟麦各二十五石。起居、补阙、拾遗、侍御史、殿中监察御史、左右庶子、诸寺少卿、国子监司业、河南少尹、左右谕德、诸部郎中、员外郎、太常博士，绢二十匹、布一十五匹、粟麦各一十五石。国子博士、五经博士、两县令、著作郎、太常、宗正、殿中丞、诸局奉御、大理寺、太子中允、洗马、左右赞善、太子中舍、司天五官正，绢布各一十五匹，粟麦各一十石。左右诸司大将军、左右诸卫将军，绢二十匹，布一十五匹，粟麦各一十五石。左右率府副帅，绢布各一十五匹，粟麦一十石。
    ○议覆收买京城坊户菜园条例奏（长兴二年六月河南府）
    准敕：京城坊市人户菜园，许人收买。窃虑本主占佃年多，以鬻蔬为业，固多贫窭，岂办盖造？恐资有力，转伤贫民。
    ○请申定官民丧葬仪制奏（长兴二年十二月御史台）
    先奉敕前守亳州谯县主簿卢茂谦进策内已事。窃见京城内偶遭凶丧者，身不居於爵禄，葬有碍於条流，顷使鳖甲车殡送者。事虽该於往制，敕已著於前文。或值炎郁所拘，偶缘留驻，利便须期於时日，贫穷旋俟於告投。停日既多，茔园又远，伏乞特付所司，别令详定，权免鳖甲车送葬者。奉敕：送葬之仪，虽防越制；令文之设，亦许便时。其或候历炎天，事从远日，停留既久，迁送有期，车中便苦於撼摇，陌上可量於凶秽。人情所病，物议佥同，宜在酌中，应成恻隐。应丧葬自五品已下至庶人，自春夏秋，宜并许第寺置舆，其馀仪式，一切仍旧，兼丧车亦不全废。如要令陈於灵舆之前，其舆大小制度，及结络遮蔽，所使匹帛颜色，并擎舁人数次第，仍令御史台详核，据品秩等级，士庶高低，各定规制施行。兼空城内旧制比无居人，近日许人户逐便居止。或有丧死，旋须迁送，其出时并舁遣次第，亦可稳便制置，务在得宜者。
    今台司准敕，追到两市葬作行人白望李温等四十七人，责得状称：一件，於梁开平年中，应京城海例不以高例，及庶人使锦绣车舆，并是行人自将状於台巡判押。一件，至同光三年中，有敕著断锦绣，使常式素车舆。其舆稍有力百姓之家，十二人至八人，魂车虚丧车小舆子不定人数；或是贫下，四人至两人，回使素紫白绢带额遮帏，舆上使白粉扫木珠节子，上使白丝。其引魂车小舆子，使结麻网幕。後至天成三年中，有敕条流庶人断使舆，令别制造鳖甲车载，亦是紫油素物，至今行内见使者。今台司按葬作行人李温等通到状，并於令内及天成四年六月敕内详稳便丧置定制。五品至八品升朝官、六品至九品不升朝官等，及庶人丧葬仪制，谨具逐件如後。五品至六品升朝官，使二十人舁舆，车竿高七尺，长一丈三尺，阔五尺，以白绢全幅为带额，妇人以紫绢为带额，并画□气，周回遮蔽，上安白粉扫木珠节子二十道。魂车一，小香舆子一，并使结麻网幕。头车一，挽歌八人，练布深衣披引铎た各一，不得着锦绣。明器三十事，四神十二时在内，四神不得过一尺，著不得过七寸。园宅一方三尺，其明器物不得以金银毛发装饰，共置八舆，内许两个纟户罗。已上并不得使结络锦绣装饰，如事力不办，任自取便。七品至八品升朝官，使一十六人舁，车竿高七尺，长一丈三尺，阔五尺，以白绢全幅为带额，妇人以紫绢全幅为带额，周回遮蔽，上安白粉扫木珠节子二十道。魂车香子各一，并使结麻网幕。魉头车一，明器二十事，以木为之，四神十二时在内，四神不得过一尺，馀不得过七寸。不得使金银雕镂帖毛装饰。园宅一方二尺五寸，共置六舆。挽歌一十六人，练布深衣披引铎た各一。已上并不得著锦绣结络装饰，如事力不办，任从所便。六品至九品不升朝官，使一十二人舁，车竿高六尺，长一丈一尺，阔四尺。以白绢全幅为带额，妇人以紫绢为带额，周回遮蔽，上安白粉扫木珠节子一十六道。魂车一，香子一，并使结麻网幕。明器一十五事，并不得过七寸，以木为之，不得使金银雕镂帖毛装饰，共置五挽歌四人，练布深衣铎た各一，不得著锦绣及别有结络装饰，如事力不办，任自取便。检校兼试官并依此例，庶人使八人舁，车竿高五尺五寸，长一丈，阔四尺。男子以白绢半幅为带额，妇人以紫绢半幅为带额，周回遮蔽。魂车一，香子一，使结麻网幕。明器一十四事，以木为之，不得过五寸，共置五。不得使纱笼金银帖毛装饰。除此外，以上不得使结络锦绣等物色，如人户事力不办，八人已下，任自取便。其丧敕车已准敕不全废，任陈灵舆之前者。
    以上每有丧葬，行人具所供行李单状，申知台巡，不使别给判状。如所供赁不依状内，及逾制度，仍委两巡御史勒驱使官与金吾司并门司所由，同加觉察。如有违犯，追勘行人。请依天成二年六月三十日敕文，行人徒二年，丧葬之家即不问罪者。皇城内近已降敕命指挥，每有丧葬，以色服盖身，出城外任自逐便。如回来不得立引魂幡子，却著孝衣入皇城内者。今请再降旨命指挥，皇城内此後每有人户丧葬，令至晚净後取便出门，不得取内外诸色趋朝官右。谨具定到五品至八品朝官、六品至九品不升朝官，及检校兼试官并庶人丧葬仪制如右。
    ○定衣服制度奏（长兴三年正月太常礼院）
    衣服制度，准贞观四年八月十四日诏曰：“冠冕制度，已备令文，彝常服饰，未为差节。於是三品已上服紫，四品五品已上服绯，六品七品以绿，八品九品以青。妇人从夫之色，仍通服黄。”至五年七月一日敕：“七品以上服龟甲双巨十花绫，其色绿；九品以上服丝布及杂小绫，其色青。”又咸通五年五月十日敕：“如闻在外军人百姓，有不依令式，遂於袍衫之内，著朱紫青绿等色短衫袄子，或在闾野，公然露服，贵贱莫辨，有蠹彝伦。自今已後，衣服上下，各依品秩，上得通下，下不得僭上。仍令所司，严加禁断。”又武德四年七月十六日制：“三品已上服大料细绫及罗，其色紫；五品已上服小料细绫及罗，其色朱；六品已上服丝布杂小绫交梭，其色黄；七品、八品、九品、流外庶人服细绫纟布，其色黄白者。”又永徽三年八月十四日诏：“鱼袋之制，恩荣所加，本缘品命。带鱼之法，事章要重者。”臣今详酌，本非朝命，不得辄悬鱼袋。内外臣僚所衣朱紫服饰，降於近代，不越时宜。将健衣装，各立军号，当司从来无例检详。其经商百姓等，则不得著色样绫罗及紫皂杂色衣服金色带，亦不载短长制度。
    ○定使相班位奏（长兴三年正月中书门下）
    见任宰臣四员外，其馀诸使兼侍中、中书令、平章事，并是使相，向来班序，皆在见任宰臣之下。今缘秦王从荣是亲王，新加兼中书令，与诸使相不同，每遇排班及到中书位次。今特商议，伏以政事之权，虽崇四辅；周行之列，亦长诸王。宜显奉於本枝，固不同於异姓。今後望请亲王官至兼侍中中书令，则与见任宰臣分班定位，宰臣居左，诸王兼侍中中书令居右。如亲王及诸使守侍中中书令，亦并是使相，既不知印、不署敕，亦分行居右。其馀使相，请依旧规。
    ○重定三京诸道州府地望次第奏（长兴三年四月中书门下）
    奉敕重定三京、诸道州府地望次第者。据《十道图》旧制，以王者所都之地为上；本朝都长安，遂以关内道为上。今宗庙宫阙现都洛阳，请以河南道为上，关内道第二，河东道第三，馀依旧制。又本朝都长安，以京兆府为上；今都洛阳，请以河南府为上。其五府按《十道图》以关内道为上。遂以凤翔府为首，河中、成都、江陵、兴元为次。中兴初升魏博为兴唐府，镇州为真定府，皆是创业兴王之地，不与诸府雷同。今望以兴唐真定二府升在五府之上，合为七府，馀依旧制。
    ○请更定诸州贡人朝拜仪制奏（长兴三年十二月礼部贡院）
    准《会要》：长寿二年七月十日，左拾遗刘承庆上疏曰：“伏见比年以来，天下诸州所贡方物，至元日皆陈在御前，惟贡人独於朝堂列拜。伏请贡人至元日列在方物之前，以备充庭之礼。”制曰：“可。”近年直至临锁院前，赴应天门外朝见。今後请令举人复赴正仗，仍缘今岁已晚，贡士未齐，欲且据见到人点引，牒送四方馆。至元日请令通事舍人一员，引押朝贺，列在贡物之前。或以人数不少，即请令诸科解头一人就列。其馀续到者，候齐日别令朝见。如蒙允许，当司即於都省点别习仪。
    ○请下两浙荆湖购募野史奏（长兴三年十二月史馆）
    当馆昨为大中以来迄於天，四朝实录，尚未纂。寻具奏闻，谨行购募。敕命虽颁於数月，图书未贡於一编。盖以北土州城，久罹兵火，遂成灭绝，难可访求。窃恐岁月渐深，耳目不接，长为阙典，过在攸司。伏念江表列藩，湖南奥壤，至於闽、越，方属勋贤。戈自扰於中原，屏翰悉全於外府，固多奇士，富有群书。其两浙、福建、湖广，伏乞诏旨委各於本道采访宣宗、懿宗、僖宗、昭宗以上四朝野史，及逐朝日历、银台事宜、内外制词、百司沿革簿籍，不限卷数，据有者抄录上进。若民间收得，或隐士撰成，即令各列姓名，请议爵赏。
  </div>
  <div class="pagination">
   <a href="全唐文_page580.html">
    上一页
   </a>
   <span>
    ...
   </span>
   <a href="全唐文_page576.html">
    576
   </a>
   <a href="全唐文_page577.html">
    577
   </a>
   <a href="全唐文_page578.html">
    578
   </a>
   <a href="全唐文_page579.html">
    579
   </a>
   <a href="全唐文_page580.html">
    580
   </a>
   <span class="current-page">
    581
   </span>
   <a href="全唐文_page582.html">
    582
   </a>
   <a href="全唐文_page583.html">
    583
   </a>
   <a href="全唐文_page584.html">
    584
   </a>
   <a href="全唐文_page585.html">
    585
   </a>
   <a href="全唐文_page586.html">
    586
   </a>
   <span>
    ...
   </span>
   <a href="全唐文_page582.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
