<!DOCTYPE html>
<html>
 <head>
  <meta charset="utf-8"/>
  <title>
   新安文献志 - 第 95 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   新安文献志 - 第 95 页/共 102 页
  </h1>
  <div class="content">
   有宋建炎四年庚戌右朝散大夫汪君寝疾没于私第绍兴二十七年丁丑子将作监丞暨秘书丞上书阙下言臣父弃养时诸孤尚幼且贱葬故有阙而宅兆未吉乞归改葬词甚恳切天子怜其志赐告归因命歙之佳山听自择襄事已而公予之直恩至渥也秘监以书投予曰先君之行胡待制尝志之矣未有表其墓者愿干大手笔某与秘监辱好同朝因执其咎大夫君讳叔敖字子游歙之唐模人自越国忠显锡命之后世为歙着姓曽祖承吉祖士明父霓皆隠徳弗仕伯兄叔詹以文行官奉常迁司农少卿故霓公得以子贵大夫君公第六子也最晚出父母钟爱之朝夕不离其侧然未尝恣其口腹之欲仁义忠信之训谆谆也大夫君天性颕敏亲言輙记不忘甫髫丱见事确如老成虽赋于天者特异而义方之益居多年少长知好古乐道慷慨有大节诸兄自谓弗及也尤克尽弟道所获皆推让之大得诸兄心既冠娶洪氏同邑承允君女仁而能贤以妇道自力闺门宜之霓公春秋甚髙大夫君喜不胜惧无何父母相继而终哀毁骨立既除丧诸兄议析居家之所有悉置不问田庐独取瘠者及收诗书而已后方腊冦歙避地濡须大夫君以笔耕而夫人倾筐以济之颇给衣食然澹泊是甘贫窭未尝动心也比返室庐荡然诸兄欲分给固拒不受曰非其道义伊尹一介不以取予矧兄所有而取之与紾臂而夺之食者殆有甚焉兄辈莫能强宣和五年徙居潜川之东不一里许时监丞纔十龄受诲大夫君笃学如成人乡达或忘年而与之交既冠授徒四方来者甚众司农公目曰吾家文举始大夫君自二亲之殁每春雨秋露哀伤靡任久之成疾累药弗瘳建炎二年冬遂伏枕以俟命四年捐馆时监丞甫冠余尚幼不任事家且窘仅能薄葬已而诸子相继登第显荣于朝则其力请而归舍旧而新是图从厚道得吉地焉礼也大夫君有子四人长若容将作监丞大夫追赠以之次若泉官承务郎次若虚不仕次若思今秘书丞呜呼若大夫君者可谓为善于生前食报于身后者矣其事亲也孝隆焉其处诸兄也弟至焉其教诸子也爱周焉宜其有蚌珠之贵章命之荣墓地之锡此福善之明验也余特表大夫君之事非直以彰厥美亦欲劝后来者之为善云（歙黄罗峯之北麓曰金紫院山水秀环竹松蔚胜为歙诸刹之冠有吾汪大夫祠其间盖宋绍兴二十七年将作监丞公若容秘书丞公若思伯仲营度也二公聨仕髙宗朝歴官奎府凡政术奏疏动惬旨意上甚宠遇之因其父叔敖公先逝赠至奉直大夫母夫人洪氏亦屡被恩显浚考终二公奏乞归葬上勅歙名山宜从安厝遂葬大夫公于杏城夫人于黄罗追封至金紫官秩荣锡之至也秘监公暨其仲氏若虗辈欲本先庙制立祠以奉常祀使世着朝廷宠洽之恩乃买地于夫人墟墓东拓基度材中建梵宇宗会楼其左像大夫祠其右重门修庑以及燕享栖释之处靡不秩然其壮观焉既事奏之朝赐被今额召僧焚典置田以畀之俾供泛卖余以给其食复乞省札为加护镌石以永其传呜呼二公其善扬先德者哉由宋歴今百五十余载楼宇浸复圯壊而祭田又多为邻院氏有之事殊乖昔院僧某欲募某氏立钟楼有奉二姓神主使给其处之意秘监公裔孙县尹寿甫辈佥谓祠堂祖宗开业传世之本况金紫院惟先君子有功德于朝廷宠赐恩典茍胥为人有是蔑先朝而弃宗祖之地矣其何以嗣世而立于戴履间哉遂率同宗辈经之营之曽不踰三月而昔之圯且壊者以次修举光明瑰丽一复旧观使其先世之烈赫然复振而释氏相绐之意于是乎息矣报本反始之义寿甫盖少慰焉延佑己未冬予官岳州道歙而徃会寿甫托文详其事于石按家谱予先世亦自歙迁婺歴八世而家宣城则于秘监公盖族子也故述其兴修之由以为记俾后观者知寿甫克继克嗣有补于后先尔若宗会之设祭飨之宜有宋枢宻刘公珙记在予复何喙云礼部尚书宣城宗人泽民记）

　　程宣义（放）墓志铭　　吕午

　　宣义讳放字季嘉姓程氏自号拙庵程氏系出伯休父魏有昱吴有普皆以勲劳闻晋元谭守新安有功德于民诏赐田宅于歙因家焉至陈灵洗以平侯景功侑食武帝子孙散居海宁黟歙间世有显人曽祖迁祖大圭皆潜德不耀考正横经乡校辈行推服子六人长宣义也自幼如成人率诸弟力学执亲丧哀毁特甚时祀务极严洁诸弟沦谢抚恤其孤备至与人交和而有礼生产素薄不妄取侈费而喜周人之急乡评归重配安人吴氏同邑溪南望族温淑勤俭事舅姑以孝佐君子以顺睦婣族恵臧获无不得其心子男二人元定元鳯皆安人所出也始宣义博学强记工词赋结字有法度杂诸于湖张氏无辨也一时意气视功名可指日取再诣贤关輙不利以命义自安惟笃一经之教岁在戊子元定魁次榜元鳯亚乡书明年又亚礼闱已而元定一疾弗起宣义能以理自寛明年元鳯迎侍赴江陵教官处官舍如家居晨兴盥栉课诸孙学业甲午还里中丙申元凤迎侍赴江西漕幕在豫章如在江陵既寿且康人皆健羡己亥言归安人病舟至景德镇竟不救享年八十有三方其未病也尝梦徃游于礼庄之原及归卜地于斯果吉遂以庚子十二月十七日奉匶窆焉辛丑元鳯服阕授礼部架阁壬寅归省欲就迎侍居无何元鳯除国子録改京秩抵京至有喜色宾朋奉贺将迎不倦忽一夕寝疾翼日而逝享年七十有八呜呼夫妇俱以寿终而其后且将昌炽未艾天之福善岂不信耶女三人长适刘元佐次适吴潜次适汪应耕皆业进士孙男四人彰祖荣祖宏祖象祖孙女二人长许嫁朱氏次未笄初为安人营兆域宣义命虗其左俟合塟至是元鳯从治命将以癸卯六月二十八日祗奉襄事前期属其堂兄太学进士元廸叙次宣义安人平生行实来乞铭午与宣义居相近又与国録以诗经相先后取科第契分益厚当宣义过豫章时午适奉老母扶护先大夫归葬获迎拜于岩溪沉厚寡言典型前辈深切敬慕且念其于飞徃就荣养不胜我心陟岵之悲飘忽七年间午犹幸将母窃禄而安人与宣义相继下世矣限以职守无由躬致生刍之敬则其于铭何可辞铭曰
　　夫夫妇妇教隆义方礼闱擢桂一枝独芳安车雕轩迎养其庆干将莫邪佳城同藏勒铭于石昭示无疆

　　友仁先生许公（大宁）圹记　　许月卿

　　许氏姜姓也先君讳大宁字宁之徽州婺源许昌人故签书枢宻院事鹤山先生魏文靖公尝友其仁曰天下仁人也以小篆匾其堂曰友仁对客称为友仁先生曽祖考讳良故尚书工部侍郎秀岩先生李公题墓道云有宋善士祖考讳安国参知政事凤山先生李公署以淡轩居士墓道考讳琳故左丞相克斋先生游靖献公以长者书墓道之颜先君生而秀颕孝友异常儿左右就养四亲异之十年哭淡轩诚哀如成人厥九年丧长者于是大母张母胡两世只影癯于双鹤先君哀衋然有以得两母心生其死二昆曰吾有弟矣张夫人没十有五年而胡夫人即世先君哭之若丧长者而哀曰予为童子时笔墨洗空畦径诸老先生摩其顶曰希有希有朝廷方以进士科取人予傲兀其间归而读有司所可者皆予始所为后改之者也念吾母欲进士予为之又三年矣今吾终不复有母又奚暇进士哉盖自是不应举先君和平温厚视人犹已过人不欲人誉已济人不欲人德已性于天世于家其用力于求仁深矣有遏籴者先君为之诵西铭曰谒籴者岂获已哉挟金不多人徃徃厌其烦饿者由是众必多金然后得籴得籴者滋寡殍死者山积安乎先君手权衡背汗滂若无秋毫厌射意籴未徧家人云食终不食曰一人籴其家待而食者且十人饥吾一人以食之胡不可人私其私以邻为壑先君不间逺近一之以西铭岁核户若干口人予之粟曰籴者西铭理一予者西铭分殊也药其病棺衾其死泉币其穷无告者不必族姻然不幸丽桁杨即衣纩之达径辟之石之川不梁造舟而梁之衣冠佩玉不动声容而悍者神伏狡者心化有不善萌焉畏先君知不敢为者甚多讼不即有司而之先君之庐得片言皆失其所以争而去常曰松栢之下其草不殖为富不仁者未尝学问尔故先君之乡贫富皆得所安急人之急虽犯大寒暑当大患难得疾疢致空乏为世非笑了不顾二昆既逝恤孤扶危有人所甚难者平生祭必敬祭已必哀事尊者必尽礼遇少贱必降屈犯之不校淆之不浊性有常度终身如一日家传紫阳夫子之学学者问疑刄解辐辏见其进则喜如已子异时病中读韩退之文杜子美苏子瞻诗终身不遗忘曰吾病未尝无所得晚读黄鲁直诗而说之故暮年诗体一变月卿初能言抱而教之曰段秀实笏击朱泚颜杲卿面折禄山简册有光精爽如在惟尔英烈追配古人此髙宗皇帝追贲李公若水训词也小子识之淳佑四年月卿幸赐对因忧勤逸乐之问极陈时宰以逸乐二字为窃权之本考官惧第为五甲有旨升第四先君喜曰真吾子也月卿两仕危边人笑其左先君曰吾教之尔好宾客无日不投辖筑羣书楼爱莲阁一觞一咏至者忘归客方贵盛礼不为加其落陷穽悉力拯之不倦盘错游刄而沈静如愚使用于世才德之杰也生于绍熙四年十一月二十日癸未没于淳佑九年七月七日丙子得年仅五十有七神明不乱笑语而终知与不知皆为流涕更相唁曰世复有仁人如是乎有双桂堂藳若干巻先君为善不蕲人知其诵言曰阴德如耳鸣人知之者岂阴徳耶娶李氏子男月卿承直郎前差充淮南西路安抚司准备差遣协卿后仲氏日卿时卿业进士女适俞有大张沂季未行嫁孙男允茂允薫允庄允英允芳允葵女五人十有二年冬十有一月甲辰葬北珠潭之上孤月卿泣血记门生国学上舍正奏名李梦科填讳

　　新安文献志巻九十一

　●钦定四库全书

　　新安文献志巻九十二上

　　（明）程敏政 撰

　　○行实（世徳）

　　场圃处士吴公（豫）墓志铭　　方回

　　孔门曾氏自晳铿瑟言志与三子异说参生元元生西犹羞比管仲吾乡友堂先生吴氏从朱文公游世传其学髙风似之元佑中大梁王立之以诗鸣其父才元舍人髙赀园野甲一时能致苏黄及晁张诸文人陈无已晚为赋顷有亭者立之遂为江西宗泒之一友堂之孙曰处士场圃公公之子曰古梅郡博士见与名胜又似之回生后公获与博士为诗友日幸解郡休官将从是家贤父子搜玉色旧香之句以想象雩沂之咏音而前进士紫阳山长曹君泾驰介以状来则公已厌世而僊矣顾晚后何敢铭长者然平生读文公书见集中称友堂为吴叔夏如滕德粹德章程允夫必求其后纳交而癖习耽吟与博士好亦不啻如无已之于立之是铭也其庸辞按状公讳豫字正甫宋嘉定二年己巳二月二十有二日雷乃发声而生祖友堂喜以坤下震上之卦名之公先居姑苏十世祖徙歙于今为徽州其季徙宣城者为履斋丞相潜家六世祖曰用清以财雄五世祖曰福产益殖门益大曰元礼为公髙祖曰作德为公曾祖业儒有声是生友堂友堂之从兄曰映登淳熙二年进士第皆福之子元珍元珪孙也友堂之从子曰佐王曰德成曰景仁接踵儒科凡五人学施有政而友堂讳昶独终身守其师文公之说意薄进取文公归婺源率先执经至禁伪学徒走寒泉精舍不慑与存斋鄂州狷庵郢州二罗公愿頵内翰野处洪公迈尚书文简程公大昌文字友文简着雍録禹贡圗演繁露等十余书多赖折衷晚以所辑书说史评等授其子讳仪即公之考也公曾祖妣黄氏祖妣胡氏而先太夫人亦胡氏如曹大家通贯经史甫冠失怙呕血弥年世父学行先生锜入上庠为前序文行髙古奉母命就正焉及母丧号慕骨立岁时荐飨家庙神主祭噐制度如古礼壹守学行规训逺逮白首言及二亲犹泣下当壮岁别业失泉数巨万久乃知为里中子■〈日间〉亡移舟左右欲执以诣有司公恐败其名竟絶口不复道东阡西陌故人出服休采传经订律治赋行军疑丞岳牧往往而有以世路之未夷也形役其心尻髙其首危刑辟之陷穽汹谗谤之风涛亦岂少哉公曰如以古乡三物宾兴者我亦徃矣我读书不求甚解训诂章句声病帖括非我所谓学也小得者巨丧先笑者后号有一人有众人非心悦不诚服有今世有来世非事久不论定倡义役也败名利已者侧目恶淫觋也鬼道诬民者折角是是非非于直枉而面折人过也间有经渎诋澜椎埋悍酗者初亦不便绵时歴岁以观诸天从降命逆降威然后翕然胥化中年诸子英妙秀发而博士大篇短章儒林丈人行见之惊屈吏部秋崖方公岳眇视四海端明后村刘公克庄六十年専诗钺其赏拔如坡于唐子西谷于髙子勉也公谓肯友堂之堂其在子矣取豳七月之诗于禾稼间筑场圃以自老仿陶弘景为层楼以娱宾客丞相讷斋程公元鳯为书其扁曰与汗漫期为堂曰延芳储书余万巻图画称是许比闾俊彦观摩丽习于兹博士又为堂曰跻寿以为将彻与问之地然处常易处非常难商之孙子其丽不亿侯服于周祼将于京彼山头望廷尉之徒乗隙束缊以焚巨室何廷尉望山头人徼贿诡御暴公弗听众指目主名实负恩反噬者请治公弗忍挈烬余之南山之南幸场圃犹岿然则葺篱落葺墙壁益穿池种树作米家书画船虽向之籖轴不具而官寓叩门无虗日惟饮少輙醉好客不衰博士起布衣典乡校踰四年以文公之道友堂之学复长临容公闻而歌曰养頥之龟芸人则那我有场圃岁晚如之何博士勇彻皋比日侍膝下岁辛巳季夏日己巳曽孙生生之日公之年家人以白大喜名之曰桐老盖取郑小同之义而以其支干所属嫓以木焉博士亦喜弄孙方治具延汤饼客为公寿而明日疾作踰月以至元十八年七月八日卒年七十三公娶胡氏张氏汪氏皆先公卒张之大父曰赟太学内舍水南望族男三人皆张出长龙翰即博士巨公老师字之曰吴式贤后生晚进尊之曰吴古梅次龙光丞相讷斋以其甥刘氏妻之先公二十二年卒年仅二十五次龙翼以后从弟先公二十一年卒年仅二十孙男三人霞举有易学丞相讷斋以其兄之孙妻之次霞蔚尚幼龙翼之嗣曰霞尚女一人许适汪祖尹曽孙男一人即桐老于戏原人之行可以愚乡曲而不可与遇一朝之变举子之文可以覇场屋而不可与论百世之逺盗贼兵革数也室庐赀用物也物不能逃乎数之外而公之帝临天隲者不与物囿于数之内攸好德考终命全而生之全而归之其无愧于行已如此博士初应里选深孝弟之根窥性命之奥非以贾青紫也嘘天葩吸月卉烁先秦肩盛唐后子云必好无疑尚书直院王公应麟大卿检正宇文公十朋武魁南雄守程公鸣凤亟称之盖渊源有自也其无愧于教子又如此博士将以十月二十八日庚申奉重窆于郡城之南七里实公所自卜姑识其大者以铭铭曰
　　季氏八佾昭公干侯虽孔之忧非孔之羞友堂速肖竹林沧洲韩史之世孰由就求泰山之阳大盗曰虎未闻善人为其所脯刼火不灰存我场圃心焉为苗德也为宇载谋载裕曰典曰坟不诡以获燕及后昆维友堂有孙率舞于韶人而无耳锵其文声柷合敔止维场圃有子此之所有彼无之礼后言诗西河之师此之所无彼有之不才穷竒史挞厥辞梅也实也桐也支也不蚀不糜传不在兹

　　存耕处士汪公（庭桂）墓志铭　　王球

　　大江之南吴楚之区歙西有州婺源婺源有世家汪氏观夫世数之近逺事业之崇卑则前人积累之功有可得而征者矣传所谓德厚者其流光德薄者其流卑讵不信哉至正十二年春汪氏有德麟者以其大父安南等处行中书省左司郎中庭桂碑石未建介州人王元奉前进士余深状致辞于宗老尚书汪侯侯览状曰真豪杰之士图不朽实予之责属老病命宜兴州判官用敬以余公状俾门生宁国路总管王球为之辞敢不诺且请福建廉使贡师泰书其文中书平章政事张蔡公珪篆其额俾德麟刻焉汪之先出于姬至鲁成公支子汪受封食采颍州至孙都司马诵始以王父名为氏为六十八代祖至今世系皆可考详见世谱録中其始居乌聊者则越国公华奉籍归唐君传在太史氏总戎来镇婺源者兵马司道安徙婺源者御史大夫坟捍御保民占籍鳙溪者则中元也于君为十三世祖曾祖颍州学谕頥生倬则府君之大父也考通母程氏祖父皆以善及人垂休委祉逮于郎中公起而承之公讳庭桂字秋芳别号存耕幼有大人志广颡丰下目光如电神采毅然性资睿十三明蔡氏书十八举进士第授紫阳书院山长积阶至廸功郎广德军司户参军善骑射熟孙吴兵法以策干南康知军叶公阊公竒之未几谢太后诏天下立壁垒以自卫愚民幸变公为文谕之闻者敬畏既而宋社屋矣遂絶意仕进元圭兄弟以周胜纳降卒成者公力也会刘国公平安南版授公本省左司郎中辞曰能终养父母足矣不愿乎外也士大夫益以是髙其风公之才之美过絶人逺甚监郡玛蘓库良二千石也公一见侯辄加噐重恨识之晚公言五事凡诛黠吏者十余人平反死狱者二家出伪楮株连者百人侯服明允凡政事有所未达輙咨访由是留置馆舍顾遇日隆府判摩和巴徃赈公预出所储以济流莩其不能自食者倅笑曰诸大家积庾廪乗歉为己利公对曰公私匮乏道馑相望吾能独享所有耶其处心盖如此与倅坐堂上诸孙以次进拜说书倅举觞告公曰能遗子孙以诗礼实中朝希有族子文冐犯先墓出之终身不得与宗族齿有妇早年嫠居自誓靡他舅姑欲夺其志公戒之以全节妇其启廸人多此类能使人化服若是年在髫龀时诸父常等疾之再谓公考曰宜择贤立后羣从诸父兄弟病于征徭公不修宿怨反出私财以佐集事妇舅氏程妻弟李终养其生死葬焉其笃于伦理又如此其于赈乡善族恤姻字贫又有推仁之才暑粟之周御寒之纩免利之黍死无治丧者给棺衾修川梁径路以济徃来免官驿之病民建法轮以超絶胤为恵尤大事亲孝亲殁殚力市壤亲卜佳兆振门戸树家声百废具举制节家事严而有恩妻子闻其謦欬皆敛手正容毋敢肆也晚构楼西山麓以自娱公生宋淳佑戊申二月八日殁于今天子至治元年辛酉六月四日寿七十四徃吊者戸外屦常满如丧所亲为当时归重如此夫人李氏与公同年先八年甲寅卒子琰等奉治命葬休宁枫木岭其次子琮以状介处士黄清夫诣京师乞铭于澹翁张公有故得篆额而归焉子男三人长琰次琮次琪孙男九人德馨德礼德聚德麟德和德本德均德美德庆德美夭曾孙男镇祖毅祖焕祖应新继祖光祖英祖康祖文斌棣祖昭祖宣新文伟文亮文启惟公之里居世绪列于家传趋操行事施予恵利播于余公所为状庸敢掇取其大者以为植德之符而表显之窃观自昔草昧之初出其经纶之藴以翊扶兴运者固已策隽功而建荣名其懐才不试以节行自保而甘老于丘园积久必发亦莫不有以庇頼其子孙表见于后世盖木必其本水必其源本深则末荗源长则流逺岂偶然哉有若郎中公亲享其报年登八袠及见其三子九孙为时俊杰此则世之希有者也且曾玄蕃衍又能显融以亢其宗岂非积善之报自有不可揜者欤铭曰
　　显允汪公展也全人惟忠惟孝萃于厥身其忠伊何不仕二君其孝伊何归养双亲动人者义泽深者仁咏歌道德为时贞民用能光大厥家而储休委祉于后昆蝉聨五叶弥久益振推述潜德表诸苍珉揭于墓门曰忠孝之子孙

　　元赠光禄大夫大司徒柱国追封楚国公谥孝肃程公（翔卿）行録　　程伯洺

　　公讳翔卿字羽道初名应龙生于郢州之京山自曽祖至公居郢三世矣家富而遵礼义宗婣之指数百戸外之屦常满邦邑称为望族时号长者之家公谨厚明敏读书通大义未冠侍亲奉大父避兵乗舟东下南入彭蠡择吴城山濵湖之地以居公兄弟三人而公居长其父师曰居家理故治可移于官长子克家者也盍自治乎于是一门之政悉咨于公持身御众斩然有法内而奉甘旨教子弟外而接宾客馆游从双亲寿考仲季宦成公之力也既而季曰飞卿受命守建昌公侍父母就养郡城南隅有故侍郎曾颕茂兄弟居址公捐金以赎其地筑室奉亲居之孝友之道雍如也先是飞卿以进士佐洪阃即吴城建壕栅集义兵御外冦公散家财鼓士气制驭其中隠然重镇至是宋鼎告迁公审机识变决策全城抚安境内日惟以止杀戮安凋残为劝戒由是存活益众洪旴之民没世頼之而公不以为德也至元丙子中军元帅吕公师夔将命来旴江见公而噐重焉大将李公恒表闻于朝特颁玺书授公朝列大夫管军总管佩符绾绶兄弟分任兵民建节一邦金紫辉映时人羡之而公不以为荣也又明年公子入宿卫旋贵干朝公即谢军营别墅城南之绕堆距城可三十里象郢之石城构屋为逰息之所自号石城居士将终老焉或挽其入燕京公曰吾家积德累世嗣子行显用矣独不闻王氏植槐之事乎吾尚何为哉寿七十五考终于家生宋嘉定辛巳四月七日没元贞乙未十二月四日与夫人李氏俱葬绕堆大盘山之阳子孟一早卒女适建宁路判官曹某赵某同知某路事江某我大父文宪公自幼以从弟来后从宋制也公没时文宪公持宪节闽海奔讣归葬藩宪之僚守贰将帅吊祭尽礼所谓生荣死哀者耶至大戊申文宪公以翰学议中书事制特赠公正奉大夫参知政事追封郢国公谥孝肃延佑丙辰加赠光禄大夫大司徒柱国进封楚国公夫人李氏由郢封楚制词畧曰活千人者必封事将有待作三军而谋帅赏未足酬故具官程某弘毅而孝恭髙明而肃括因心则友早竭力以事亲顺天者存克沈机而先物千里之风尘不耸一方之涂炭获苏并畴昆弟之荣分任兵民之寄顾乃功成不处抗志自髙又曰早躬孝弟之行晚甘恬退之风赏不酬劳遗爱未忘于千里教之能仕移忠遂立于四朝又曰身居公鼎虽不逮于生平手植庭槐尚遹观于世济呜呼尽之矣公没垂六十年而陵谷变迁故老沦谢遗事不传谨采摭行实书于家乗以示子孙无忘可也

　　孝善胡先生（斗元）墓志铭　　戴表元

　　元贞乙未岁冬十月十有七日徽州婺源乡先生胡公卒闻卒之日自公州里宗党知识若逺外学士大夫皆嗟叹失声以悲其门人子弟俞洪等一百十五人相与考次公平生言德用古隠君子私谥例尊称之为孝善先生公之世本出大唐李氏五季之乱逃来寄姓于考水之胡因籍焉字昌翼以明经中科八世至国子司业伸与同郡汪内翰藻齐名元符太学所谓江右二寳者也弟侃所著书有胡氏家寳棣华集存于家自是又三世有徙考川居婺源郭东集贤里者以学行推择为乡校正讳允济于公为王父四世有通五经尤精易撰易传史纂号易简居士讳师夔于公为父一门十余叶缃素相传故徽之地胡虽多闻家而独考水之宗号明经胡氏公讳斗元字声逺少孤师朱文公从孙小翁受书说年十四始从小翁闻居士所授易学刻意探述日玩一爻至七日则通六爻循环习之白首以为常亦以此教其徒当贡举法行徽士槖楮笔起山林出与四方英俊争进趋徃徃髙捷乡国每三岁上公成均有司不足以知公至輙闻罢乃径归阖门养志以乐然慕从之游者遐迩如归餐华茹实人可为良儒尝曰干专言善坤兼言善不善干之善世吾无及已坤之积善吾庶几勉之早夜修饬惧辱其先尤以不逮养为终身憾春秋朔望拜祀像涕泣不能已茔垄时躬洒扫老不避劳人谓年弥髙而慕弥深者于公见之噫嘻公诚可为孝善也已年六十时忽语诸子曰吾筋力觉衰逰人间世当可余十稔顾考水吾念之不能一饭忘吾死汝辈必葬我考水至是论诀复属诸子我家明经胡氏子孙汝辈力学积善无辱我享年七十有二诸子以丙申秋九月十有七日葬公考水之髙仓太守涿鹿翟侯大书曰孝善先生之墓娶鱼氏子男三炳文焕文灿文女一孙男四念祖振祖光祖德祖孙女四于是炳文以其乡先生方使君回前进士江雷胡次焱程龙之议与状来丐铭铭曰燕其独潜其伏既安既穆是为孝善之卜

　　中山处士汪君（应新）墓铭　　虞集

　　君讳应新字符美姓汪氏新安之祁门人新安领州邑六民生众而多秀汪氏居十八九又溢出旁郡而处处代有显人君之先自歙之黄墩徙祁门之石山钊自石山徙邑南之韩溪其五传有兄弟七人并以才贤称据县志其弟五人世容之子深分居桃墅之别业四传曰侨于君为曽大父晔其大父灿其父也灿字明夫世治进士业乡里谓桃墅曰儒林矣灿早卒而从弟文华字荣夫有五子明夫之配王夫人请以君为之子初荣夫之夫人程尝以果饵赐诸儿微示予夺以观其志而君弗变也其亲贤之荣夫与羣从昆弟学于乡先生赵永如氏与故中书右丞燕公公柟为同门至元初燕公既贵招汪氏兄弟为禄仕峩冠褒衣以居弗从也而荣夫又尝从双峯饶伯舆氏学而有闻焉者也君之为明夫后年十三岁事母有孝道时方多故补葺家业以为养处乡里姻戚岁时无阙礼母不知其艰孤姊妹未嫁者三人竭力营资装嫁之各得所归娶康氏同邑贡士且实之女善事于姑勤俭以相成其家君有宾客延待无勌孤侄未嫁脱簮珥以嫁之一门称其贤君与同产兄弟虽异居而周恤扶持人无间言其教子有过则责之甚严知改则说之如初其子曰义隆义彰克仁克寛克端皆业儒义隆早卒克仁为伯氏后女适同里余友仁友仁卒而守节誓终其身孙男七齐益希景偕均老女四曾孙男三锷镛鉒信乎其为儒林之盛也夫君资干耸特伟然丈夫平居无惰容媟语刚正自任议论忼慨博洽称其家学尝着便民二十条皆民间要务将上之台省而不果是以人信其才之可用也乃不见用其命也夫生宋开庆己未十有二月廿又九日晚逰江淮间雅好山水识其性情之妙而乐之年且八十髪不变白耳聪目明居乡里间舍舆而徒亦弗杖也常如五十许人桃墅之居特起之峯曰中山君构书堂以处乡里号之曰中山处士云溶口先茔之所在也君少年时或易君而侵其封君力陈有司四年而后得直其人敬服君且老属其子曰吾殁则祔于先茔仍改至元戊寅六月癸酉居室火君夜半率长幼出避之家人请还救噐物君曰外物也无伤人足矣怡然迁处别室以居既而得疾诸子治医药甚谨君曰吾生于忧患濒死者屡矣年已八十复何求哉遂以是年九月二日卒康夫人生少于君四年卒后于君一年己夘十月七日也其孤将以至正二年十有二月乙巳奉葬诸溶口克寛以其同郡同姓承直郎南康路总管府判官巽元所著行状徒歩千里来求铭予识巽元于京师克寛方赴南宫在焉今十有五年矣克寛论春秋于胡氏传最习能通其类例以为书泰定丙寅以其经荐于浙省有文声于东南以君夫人之养尝居家今年天子复以进士取士而克寛齐衰未除也企其为学行将有光于儒林也夫故为之铭曰
　　新安之汪族徧其邦其贵有加其厚有封鬰郁儒林居十余世含英茹实子孙孙子中峯之隆可出雨云盘礴弗施蓄而弥文溶有先茔冲气所始逺而思复培本之理是用表之别异其宗后人彬彬以承显融（右中山处士汪公墓铭一通其文则虞文靖公集所造其作隶古书则南雄守杨君益也处士之子乡贡进士克寛既已勒石墓门今年克寛与濓皆以纂修史事被召来京克寛复出以相示请作小篆书之装潢成轴以传示子孙呜呼处士之殁已三十有二年其藏体魄于墓亦且二十八春秋矣克寛能惓惓弗忘如此非厚之至者乎非欲昭先德于无穷者乎人闻克寛之风可以知劝矣洪武二年六月二十四日前起居注金华后学宋濓谨记）

　　元江西湖东道肃政廉访司经歴赠嘉议大夫中书礼部尚书上轻车都尉追封荥阳郡侯郑公（绍）墓志铭　　危素

　　公讳绍字仲贤姓郑氏世居徽州歙县之长龄里四世祖显文宋廸功郎诸王宫教授曾祖世卿祖天麟武节郎积善尚义至元十三年大饥发廪粟活数千人乡党称为长者生二子长太学生孟孙赠从事郎信丰县尹次贵孙赠亚中大夫同佥太常院礼仪院事轻车都尉追封荧阳郡侯配汪氏初封宜人继赠荥阳郡夫人次可孙公之父也母鲍氏生二子公其仲也为伯父后资质颕异师前进士曹先生泾既长俶傥尚气谊喜周人之急不计有无推食解衣无吝色兄弟雍睦既分财产公一以让曰吾所知者天伦之重尔家声由此益振从外舅汪公巽元游宦吴楚内翰赵文敏公归老吴兴与语竒之荐为鄮山书院山长书院栋宇倾圯教养久废修治惟谨借注保昌县文黄砦廵检廉介自将境内清肃雒阳杨公益守南雄待以宾礼未几兰河平田上翔等寨缺官郡檄公总摄治效尤着久之民有急难者赴之病者药之俊秀者诱教之未三年顽犷之风遂革广东宣帅用杨荐辟为史漳州民李叛公从军潮州运筹招捕未尝横戮无辜者至正二年调将仕佐郎南安总管府提控案牍兼照磨承发架阁大黄五寨之民闻公始至不逺数百里具鸡黍壶浆罗拜庭下曰明府德化素孚于我我等何敢忘故来为南安贺僚属郡人莫不惊叹公驭吏有方文书清简郡为要冲过客旁午送迎无虚日舟车之资庆饯之礼多竭私帑以供之或家儿从事货殖者公闻輙曰若此虽廉吾所不取贫而能守有余能施乃吾志也至正七年升从事郎贑州路雩都县尹吏或曰公止邑民之讼必以法绳之公曰吾与之相安无事民何能生讼居岁余部使者以狱空讼息大喜语郡长令公曰雩都治迹甚髙可善遇之时令公下车未久即遣使宴劳仍命询访旁县民瘼兴国县民之寃公为伸之未几冦犯江西贑之属邑皆陷独雩都赖公所作新城示以守御之方县卒以安尉冯深招谕葛■〈土幻〉平头印山青塘等寨卒无成说郡府申命公行民闻公至皆涕泣缚其首恶五十余人送郡乱由是息近臣祭南海还以公名闻于朝十三年御史台选为江西湖东道肃政廉访司经厯进征事郎未及赴九月庚申以疾卒于雩都官舍享年六十有六赠奉训大夫大宗正府左右司郎中飞骑尉追封休宁县男加赠嘉议大夫中书礼部尚书上轻车都尉追封荥阳郡侯娶汪氏封宜人赠县君追封荥阳郡夫人子男三人潜泉州路总管■〈氵缶〉灨女三人长适吴鹤次适罗相次未嫁而卒孙男四人权桓梴檵女三人曽孙男三人女二人初潜闻讣奔丧至于关道梗不能进乃卜邵武某乡芙蓉坡之源将葬公于此乞予铭之予尝识公于京师以事过歙闻公与夫人贤行汪公方致政家居期待殊厚铭得遽辞哉铭曰
　　治世之吏鄙夷遐荒羊狠狼贪久罹其殃公用儒术警逻保攘总摄五寨民物用康宰邑雩都化服有方涕泗归欵免于斧斨邈彼下土政教靡详孰扶尔弱孰击其强稽公之迹惟德之将惟德之将惟后之昌尚被封爵家世用光招魂瘗此闽粤之疆于贑于徽千里相望勒铭芙蓉何必故乡

　　歙士吴宁之（以宁）墓志铭　　虞集

　　徽吾朱子父母之邦而所封之国也是以多君子不可一二名歙士吴以宁字宁之中郡城以居能处其家而有善人长者之目于一时可谓难能者矣其生以前至元甲申之二月初娶蒋氏生女一人而没再娶于邹生子曰国英广德路建平县儒学教谕曰朝英习进士业女适胡执中次在室宁之年六十作寿藏于郡城北鳯凰山之麓以待其终暇日则携酒馔宾客而徃乐焉兼有旷达之誉矣年六十三而没则至正丙戌之正月明年八月奉之以葬国英之受业郡庠也里人汪克寛训之有师道焉是以国英等请述其事而来求铭克寛曰宁之居近阛阓而世俗公私之务虽无所不闻而未尝有所干谒辟斋居于门内藏书数千巻勖其子以学非名师良友弗致焉郡县守令有终更不得见其面者而贤人之车辙屦迹多在其门户故翰林待制杨公志行大儒也方严少许可其官于是乡特书汝舟两大字以表其斋居盖知其可用于当时而又有望于后来也徃役于官凡乡邻之民差徭两税力不逮者悉自任之郡邑四交羣岭峻阻任荷负担不絶少壮罢病每共周恤以惠之贫且贱者感其恵之有常也天歴戊辰蛮獠叛于广南郡将尽发其属卒以征兵狃素安弗堪也其悍者锺乙等十余人持挺入大家刼取私藏相捍拒莫之能制宁之之家独随所有予之不竞也事闻有司当卒以强盗之罪狱成九年后至元丙子朝廷命五大府遣官虑囚天下其至徽也坐狱者皆在而被害讼于官者已前死召宁之问状及所以独不告官之故曰兵兴卒求贿耳无杀人意非强盗也官用宁之言破械出久囚者则长者之名所由得焉至正辛巳郡灾火至宁之家而止其室独完以为阴德明年官寺稍完复而又灾乡人待宁之而食者百余人钩戟绳锯及致水之具以卫其家宁之谓之曰吾闻有灾患当先公后私即率其众诣府撤其西庑火路絶而官舍免明日郡长吏大为酒食以谢宁之弗受也又出楮币索捄者名而劳之宁之又曰亲其上而死其长民之义也劳之则不见义矣郡人甚韪之晚为别室于居左尚恬淡以怡精神不以家务自累名之曰一斋而人亦以是名之盖逸乐以终其身焉克寛又曰歙之故乗在李唐时有监察御史少微而吴之宗皆出焉岁逺谱逸宋末自乡而徙居郡城者曰彦珍乡人犹识其为御史之族云生子松无子而郡有汪氏大族闻于四方生其门者多材艺有名实松求诸其宗得道荣焉尤俊伟祝以为子而国初逺郡未有以自试稍推择郡史已而去之优游养生之学着医书曰去病简要者二十七巻并近体诗若干巻藏于家生二子曰安尝征商于县之松原其次宁也安长无子道荣命安子宁宁所以事其兄如父事嫂如母任子职而弗辞也他日安有子曰以润九岁曰以德甫一岁而安没宁鞠育抚养尤尽其慈爱卒之日又语以润以不能尽丧母之礼也初宁母金生宁而去适于他有同母弟妹矣宁求归养之不可终身以不得申其情事为慊也其亦善处人事之难也矣铭曰
　　长者好恵常善救人奋梃为强犹完其身反风灭灾报以安宅赫赫郡庭仰以无慝阴德之门善继其存恻怛逸休以遗子孙山鳯扬彩乐丘斯在神气旋通余庆垂代

　　新安文献志巻九十二上

　　●钦定四库全书

　　新安文献志巻九十二下

　　（明）程敏政 撰

　　○行实（世徳）

　　呉处士（伯冈）墓志铭　　解缙

　　新安齐国文公阙里也遗风余韵奕世犹存自宋亡元兴时则有若程勿斋呉义夫汪古逸赵子常郑彦昭汪悳辅倪士毅朱允升郑师山唐三峯传至国初以性命义理之学讲淑诸人皆不失为文公之徒也予甞闻而为之羡慕焉今戸科给事中兼司经局校书呉君彦守新安之世家也同官多暇因考论其师友渊源而君为予泫以泣奉唐君子仪所为其父呉处士伯冈行状求铭勒于其墓按状伯冈从学于子常彦昭而讲于悳辅以下诸君子仪三峯之子也文公之泽岂不长哉考呉氏系出汉长沙王芮四男分居新安休宁歙县其后有讳少微者仕唐为御史曾孙瑶自休宁徙居歙之富饶瑶生叔臻叔臻生明明生超兴元甲子迁居海宁超生春春生天推天推生琇为令休宁因劝农歴诸乡爱金竹山之胜复徙家焉第四子依舒通守阆州者分居呉田依舒生子志子志生泉涌泉涌生士隽士隽生积积生道传道传生琬琬生逄辰逄辰生梓荣宋廸功郎吉州泰和县主簿梓荣生彦松彦松生邦吕歴官成忠郎年九十余乃卒邦吕生柔遇柔遇生贲龙元承直郎太平路繁昌县尹号屏山先生生之泰之泰生渊字万顷号白云先生是为伯冈之父其配某氏伯冈之母也伯冈讳玉林甫六歳日记数千百言皆通大义成童有诗名习举子业齐軰推服试有司不利未甞恨父子师友之间讲明学问甚自乐也天兵下歙辟为叅军未几弃去竟以隐终方元季兵兴时伯冈緫其家政内外整肃事亲极孝飬尤克友其弟祖瑶遭横一身当之而弟与亲不知也妻之先宋丞相元鳯诸孙盗乗乱欲刼其家其家逃匿盗纵迹之欲加害伯冈尽出其私财与盗以免之其里人有疾众谓不治求良医竟活之其收飬孤遗赈恤穷乏如将不及里中土宜稼而常以旱为忧出其私本凿山引水为渠既成而旱不为之灾民咸利之建义庄积粟以备祀先上冡聚族人宴会分给之里人咸服其义有争竞求直者或得一言而止呜呼仲尼云施于有政是亦为政非伯冈之谓欤伯冈平生所寓意多见于诗有松萝吟藳二十巻藏于家生于元延佑丙辰五月十有七日殁于洪武庚戌十有一月四日享年五十五后十五年于某山之原配程氏宜于家族后二年卒年五十一子男二人长樵早世牧即彦守初为县学生以劳积擢纪善至今官女一人适江仕翔孙男果善功逺孙女适江彦华铭曰
　　显允呉君笃实之学良贵既荣岂慕人爵拂衣辕门白驹空谷义倡于乡仁恒其族鄙夫吝财剖身藏珠矧曰众旱私资筑渠矧曰冦至求金求璧我竭我藏庇其亲戚其生也荣其没攸宁其后宜昌不爽于铭

　　赠嘉议大夫都察院右副都御史程公（顺道）神道碑　　杨溥

　　公殁之四十八年朝廷以其孙贵推恩褒赠制得立碑孙富奉刑部侍郎杨宁所述状请予文予与富有斯文之谊许之公讳徳字顺道以字行其先出重黎之后自伯符封广平累传至元谭仕东晋为新安守有善政赐田宅于歙因家焉传十三世有讳灵洗者以武功显于萧梁卒谥忠壮立庙歙之黄墩歴代崇祀其它以诗书显宦者后先相望公承绪惟谨夫孝友百行之魁公事二亲得欢心亲殁哀毁踰礼兄弟六人自幼至长友爱无间言此其孝友也道之所进必始于家公以礼义为教每旦坐堂上诸子偕妇序立堂下听训告不命之退不敢退一门之内长幼肃然少有过輙诘责之此其刑于家者也三物之教贵能恤人公见饥寒困苦不啻在已济之惟恐不及邻里丧塟嫁娶有不能成礼者乐为之助假其赀者久不能偿则焚其劵近居河水泛溢为渉者病乃捐金为桥恤人之心惓惓如也起家之道莫先教子教子莫先诗书公甞曰家之贵显増光先世者皆由子孙读书知为善以富器宇超伟乃遣充郡庠弟子员命诸子歳资衣食之用使专心问学复益以一廛为后日飬廉之资其教子孙之意至矣富永乐甲申以乡贡进士起家卒业成均授监察御史廵按江西以平贼功升大理少卿累升至副都御史歴官三十余年荷国家推恩先世赠公嘉议大夫都察院右副都御史龙章鳯诰光贲泉壤人咸谓公积徳为善天固报之非幸也寿六十九洪武己卯七月二十四日以疾卒是年十一月塟邑之仙人岩祖三益考雷甫世有善闻俱隐终母殷氏族里称贤娶呉氏继室汪氏皆名家女俱赠淑人子男八人长仲仁副都公之父呉出次仲义仲礼仲智仲信仲友仲文仲武汪出女三人长适项以忠次适毕宗頥季适巴以文孙男二十四人长曰喜次即富也曰彦通曰彦珉曰学可曰学进曰彦器曰彦杰曰彦举曰彦鹏曰学初曰学贤曰学能曰志学由乡贡进士令弋阳以廉勤见称曰彦清曰彦荣曰彦升曰彦祥曰彦昭曰允恭曰允俭曰允让曰文彬曰文耀俱知力学承家孙女一十六人曾孙养中养诚养耕等五十三人后嗣之盛皆积徳所致也呜呼以公存心制行使其出用于时必大有为以广利泽而乃敛器弗施终于家食人孰不为公惜邪及其孙洊膺显任国家推恩于既殁之余人孰不谓天之福善不于其身必于其子孙也况富为时名臣能声伟绩振耀当世骎骎未已易曰积善之家必有余庆诗曰孝子不匮永锡尔类后之人尚体念之哉铭曰
　　孰约其躬孰显其终约以俟命显以善功紫阳奕奕黟水融融山环水遶君子之封惟后之振惟前之光宜尔子孙笃念无忘

　　赠承徳郎行在兵部主事呉公（发）行状　　方勉

　　赠承徳郎行在兵部武库司主事呉公仕仁塟十有九年子宁始蒙恩以已官赠公谓勉同里俾状行实将求文以表诸墓按谱呉之先出延陵季子至汉则长沙王呉芮唐则御史呉少微公之族盖少微后也世居歙之澄潭几六百禩曾大父讳祖大父讳关父讳森秀咸隐居弗耀母汪氏有淑徳公之父兄皆蚤世而族伯父明善自澄潭出主莘墟宗叔雷应祀雷应者文英子也明善家虽饶裕乏嗣人择公继之宗祊佥允公既后明善曲尽孝养事母许孺人与庶母杨氏一如所生抚季弟士安俾克成立其笃于孝友盖本天性公讳发仕仁其字颀然其躬美乎其髯风度凝重雅尚俭朴不事侈靡暇则披览羣书沉潜性理至于阴阳医卜堪舆诸家之学亦旁搜逺考各极厥旨公生质美学术富乡邻有争必质公门断以片言悦服而退匮者求济患者请恤公咸应之莫有吝色宜宗族于公而和好戚里于公而敦睦人徒知其存心济物如是而不知其治身理家有道也明善当元季产税甲里中役繁赋重乆而困约皇明抚运始获休息所存者屋百间田百亩岁用或不给公竭力以持门户不惮勤苦茔域第宇咸修葺之资产寖丰遄复其旧配许氏赠安人有内助之力子男三伯曰安仲曰寿季即主事宁也英秀卓杰未童丱公遣入郡庠中永乐庚子乡举第庚戌进士筮仕兵部褒赠二亲人皆谓公善教女四适岩镇方永诚琶塘胡士亨朱坊徐汝庭许村许藴孙男七曰绍曰纶曰继曰纲曰经曰缙曰绅孙女六公生元至正甲辰冬十二月二十七日卒永乐丁酉春正月三日享年五十有四越辛丑十一月朔三子塟公于歙北通德乡龙溪之阳然未有志者盖有待也于戏吾歙吴氏着姓莫过澄潭观公之孝友利物如是宜其大浚庆源以承休祉而隐处终身弗跻上寿非囿于命与数邪是知公之获褒赠非幸也宜也宁之仕实发轫之始其跻陟显颙盖未艾勉故备録公之潜徳并述其族系为状庶几作表志者有所采焉

　　赠亚中大夫太仆寺卿程公（晟）墓碑铭　　李贤

　　刑部右侍郎程君以天顺甲申五月七日合其父亚中公母太淑人于河间城东金沙岭之原乃奉其世谱事状请予铭其墓上之碑予受而读之叹曰于戏天下着姓若程氏者无几盖程系出重黎在周休父封程伯子孙遂以为氏其后婴立赵孤望着广平至东晋新安太守元谭始家于徽传十三世曰灵洗仕陈至开府仪同三司谥忠壮土人庙祀之宋元累封忠烈王王十四世孙澐唐御史中丞歙州都知兵马使子南节居休宁陪郭公之所自出也初忠烈五世孙大辨北徙中山博野再迁河南九世曰琳宋太师中书令谥文简曰珦太中大夫生子是为明道伊川二先生靖康末子孙从渡江居池州曰祉仕终休宁尉遂与陪郭同居故休宁之程于二先生为近族南节十二世孙曰荣秀仕元为奉直大夫江浙等处儒学提举公之五世祖也髙祖文贵宣义郎徳兴县铜冶场提领曾祖社至正末用荐为承奉班都知不赴祖吉辅叔祖国胜事髙庙为统军万户死节南昌追封安定侯谥忠愍考杜寿尝应聘不受官赠亚中大夫太仆寺卿妣汪氏赠淑人公字士明讳晟天性孝友洪武中聘君坐累谪戍北方公在髫龀侍行即慨然有亢宗志比徙于沁再徙卫辉三徙河间虽徧经险阻家业不坠父母安公之养如平时汪夫人有恒疾汤药必亲调齐每夜露祷求以身代者二十年未尝以风雨急廹一日废焉疾良愈弟昱公友于甚至弟爱城中里舍日估之利即举以畀之乃自督家人农未几土沃田腴所得反胜城市弟又欲之公复以相付无吝色既而昱丧抚其子女如已出侍郎生有伟质公每抚其首曰吾家本世族不幸播迁于兹穷戹乆矣振吾宗者其在汝乎因遣入学亲课其业底于成公襟宇阔略美须髯撝谦雅饬郡中名士多愿内交虽家不甚裕逢人急难宁自损以济之性尤子谅见者知为善人尝如京师有二盗尾其后数日将抵都城二人者忽相去之曰某等盗也见公长者不忍刼以相惧其言动感人如此既疾革犹强起拜于祠堂惟以亲老不克终养为恨公生洪武庚午十二月十一日卒正统丙寅二月六日享年五十有七以侍郎贵景泰中赠征仕郎吏科左给事中天顺初赠亚中大夫太仆寺卿配张氏鳯阳五河人父政洪武中为元城县簿亦以诖误谪戍河间母蔚氏时聘君与元城同患难而相好闻淑人有懿行因求为子妇盖凡公孝亲友弟教子处家之善淑人相成之力居多舅喜宾客淑人躬任烹饪之劳能先事承顺其所欲酒殽有或匮者即脱簮珥市以继汪夫人晚岁失明淑人亦年六十矣起居服食之奉皆身亲之已而舅姑相继没亚中公早已下世二子皆仕在外淑人竭力营二丧无违礼岁时相祀必务恭洁如事生者尤有识鉴毎侍郎有委擢之荣亲党入贺淑人不色喜曰是重其负荷者敢以为荣邪晚就养京师禄入虽饶而自奉俭素尤不喜僧尼巫觋毎曰此辈能隳人家范闯诸门者必令家僮麾去之寿登七袠玄髪不改初淑人生五年县簿公得罪逺配凡所厯如宛城青冢李陵台岢岚城之类淑人率能道其时与事毎对家人语及之辄泫然曰吾惧汝曹不知起家之难有自肆以取败者淑人生洪武癸酉十月八日卒天顺甲申正月二十九日享年七十有二初封太孺人再封太淑人子男二长信即侍郎也起进士敡厯中外清誉着闻次佲以武功至沈阳中屯卫千户女四长适教谕白瓉次适王哲次赘田寛次适百户江春孙男五长敏政以童子举召入翰林读书中京闱乡试经魁次敏徳敏行敏功敏中孙女三许适指挥子钱铎千户子赵瑛指挥子凌云汉先是公没藁塟河间城西淑人之丧今上遣官赐祭复命有司营塟事子孙显名存没有耀人谓公夫妇积善之报盖不爽云铭曰
　　程氏之泽逺且长前有贞君后循良阴功孕此忠烈王奕世金紫传其芳朅从江南居北方温温亚中徳允臧上承下启流声光淑人系出清河张妇功母道仪闺房一文一武侍两旁文尤显赫居岩廊呜呼二老真不亡存没之宠逈寻常锡有制命奠有章瀛城之东金沙冈守臣奉诏营此藏乔木宰树纷苍苍太史刻铭表玄堂后千百年殊未央（学士永新刘公定之程氏义田记兵部尚书兼大理寺卿程公彦实塟其考亚中府君妣太淑人于河间郡城东金沙岭之原环其茔墙田五百亩皆公所有者公以已禄赐既足赡其私无頼乎是田矣于是仰告祖祢旁会宗戚俯召佃佣而言曰是田吾不复私之也画塍垄沟浍三分之其所収一以供吾祖祢之祭荐祠墓一以供吾宗戚之婚婣丧塟一以给尔佃佣之事畜饔飱偿其勤俾勿怠庶收入有常焉既言之复着簿厯开条目示仪则坚约束俾主祀事者司之择干用者析理之公屡与予道其事乃命长嗣翰林编修克勤来谒记垂乆逺夫事之创端由已志然非与时遇合弗成也成而非有贤继之其乆逺讵可必乎昔范希文义田其志盖谓吾先世积徳百余年而始发于吾若独享富贵何颜入家庙向使希文不出将入辅此志固无由遂抑非有主器善继若纯仁虽遂矣虑或隳马搜库绢以惠邻党捐舟麦以赙故旧纯仁之心与父同符故希文中秋先夕诗有来日如登霁清风不负期之句若谶其子之将光大也而果然焉噫岂茍然哉徳厚而胤昌也国之功业且箕裘是似家之义田其菑畬是永奚难哉公欲乆逺义田尚益厚厥徳且期克勤图之予记不克若钱公辅然事闗义文宜无靳矧克勤予较艺丙戌春闱所得士又簉属在院亦宜为公期焉公之先家徽郡忠壮公灵洗蔓延厥系于海内明道伊川实祖之其自徽来河间则近在皇朝初载云）

　　窦山处士程公（景华）墓志铭　　丘浚

　　程以国氏出周大司马程休父汉魏以前盛于广平至东晋始盛江南而新安尤其著者其来也自元谭为新安太守始数传至忠壮公灵洗居歙之黄墩又数传至户部尚书仲繁居饶之浮梁其子令洭徙祁门之善和里又数传至窦山翁翁讳新春字景华以字行上遡忠壮公三十一世所居地有五山里人以翁家世积善比燕山窦氏因以窦姓山翁遂以自号人亦以是称之环所居十数里之人无少长惟翁言是听出入兴作惟翁行是视事有疑难者辄相语曰盍质之翁乎翁必有处此者矣行有悖理者輙相戒曰翁得无知之乎知之必不吾容矣欲赴诉于有司者辄相谓曰何事劳有司乎得翁一言则是非曲直有所归矣惰于治生者輙相訾曰翁之法不如是盍质之翁乎或不幸而遇患难有死丧及困乏者辄喁喁望且呼曰无有以我事语翁者乎翁庶几一来来则吾事济矣用是一乡人惰者以勤匮者以足不善者以良风俗翕然以和及翁卒咸哭之恸且走相报曰吾翁弃吾去矣天乎奈何家祭而羣临之者无虚日发引之日空一里之人毕会焉时景泰壬申闰九月也距其生洪武己未得年七十有四以癸酉岁塟于本里百花园曾祖仕荣祖德坚父汝楫母蒋氏翁生九岁即孤事母及祖父母克尽孝道居丧不御酒肉塟祭一本古礼以行念兄庭春戍辽阳终身不预燕乐闻音律辄走避甞率族人构堂祀先以合其同修谱明系以收其异其孝友睦婣之行盖天性然也翁初配汪氏继刘氏子男五人盛显达懋譲女二人长适谢景春次适郑克已孙男十六人泰贯通容宻复宪宿宣文云迪腾循栗度女九人曽孙男八人呜呼乡有善人一乡之福使凡天下郡邑每乡中皆得如翁者一二人以为斯民率先三代之治不可复吾不之信也翁之次子显仕为韩王府长史得请致仕命其子户部主事泰以其乡亲工部郎中李君友闻状来乞铭予与主事君同年进士也义不容辞谨次序而铭之铭曰
　　周大司马曰程休父程之有氏盖此焉祖始望广平后盛新安惟忠壮公云仍实蕃县曰祁门里曰善和比族环居窦山峩峩窦山何有有贤一翁乡邦是望族属攸宗恶者以善醨者以醇翁匪今人三代之民三代之民絶无而有铭发其潜永昭不朽

　　明威将军神策卫指挥佥事致仕黄公（琮）墓志铭　　家乗

　　公讳琮字进贤世居徽之休宁其先多隐徳至考彦斌甫妻徐氏女生丈夫子七人家始殷里之识者策黄氏必大贵既而仁宗昭皇帝临御册公女弟为贵妃特遣二中贵人驿召彦斌甫至京授神策卫指挥佥事赐第一区赉予恩数甚渥七人者公最长实侍北行上召见喜其重厚亦授锦衣卫百户未几彦斌甫捐馆嗣为神策卫指挥佥事公雅不以贵戚自盈年六十即以官授诸孙惟日端居自适而已成化初今上皇帝复册公长孙女为秀懐王妃公之女适王氏者有甥曰增亦选尚嘉善长公主为驸马都尉公夫妇尚无恙惟时以手加额曰吾家藉先世之灵迭被宠光飞香椒畹恨无德以将之闻者嘉叹成化癸巳九月十二日忽一疾不起享寿八十距生洪武甲戌二月七日上闻讣遣使者赐祭盖特恩云公配桂氏南京锦衣卫百户福之女以慈贤重戚里封恭人子男三长昱以亲藩恩授中兵马指挥次晟嗣锦衣卫百户次杲为义官女二长适锦衣卫百户韩俊次适锦衣卫指挥佥事王珩孙男九长钦后公数日卒次鉴次锺嗣神策卫指挥佥事次铭次铎次钺次镛次钢次鋭女五长即秀懐王妃亦先公卒次适伏羌伯毛鋭余未行曾孙男一曰彭年女四俱幼公平生孝友事二亲存养终慕如一日诸弟处江南岁时问遗不絶贵妃从塟景陵毎时祀北望挥涕不已与人交不蓄中对宾客恂恂执谦如弟子虽贵富而服食俭素惟好善乐施予不厌子孙满前佳辰令节奉觞称寿恒谆谆以盛腆为戒敏政尝与乡人造公公欵之竟日其貎温醇其言简而不夸有类乎古之仁人长者窃意其享福有自也昱等将以是岁十一月十五日奉塟顺天府懐柔县银洞里赐地之原以敏政与公同乡来请铭敏政闻徽之镇曰黄山山之下在唐有黄芮者尝刲股以愈母疾又庐父之墓以致连理木芝之祥见于史而爵位不闻岂天欲锡报于数百载之后而得公乎铭曰
　　黄山崇崇毓彼黄氏懿其前芳有唐孝子爰锡尔类繄天孔仁不食其报以启后人猗神策公崛然中起嫔我仁庙维公之娣岂惟皇嫔庆迭斯臻妃我懐园维公之孙亦有公甥玉立在旁帝姬娟娟厘降于堂羌孰如公维齿禄位越显孙子维徳不匮奕奕几筵宸章奠之肃肃冠裳赐地窆之史臣刻铭置此窀穸中有耿光百世无斁（公没后一孙女复选为徽王妃孙男镛亦选尚嘉祥公主为驸马都尉贵戚之盛盖近世所未有也）

　　赠文林郎浙江道监察御史汪公（宗煴）墓表　　周洪谟

　　公讳宗煴字叔泰姓汪氏汪氏徽郡巨姓皆祖唐忠武将军越国公华华当隋末保有六州厯代奉以王爵而祀之华十二传至唐兵马使道安以兵镇婺源家焉道安生濆唐季为三梧镇将银青光禄大夫检校太子宾客兼殿中侍御史上柱国死于巢贼庙食三梧三梧之地曰大畈子孙又迁居之濆曾孙延贵延之延贵九传至宋端明殿学士江淮制置使赠太傅立信以忠显延之曾孙绍与其子四友先生存并以行义文学名其乡存曾孙坻又自大畈迁浯溪公盖浯溪之汪也坻五传至南山先生徳润生二子曰叡同同当元季起义保州里厯官淮南行省左丞死于伪吴赠推诚效节辅国功臣荣禄大夫江浙行省平章政事追封平阳郡公叡仕国朝洪武中为承务郎左春坊左司直郎学者号贞一先生公曾祖也祖渊父栌皆隐居不仕伯父梁举永乐甲申进士知虞城县事簮绂蝉聫奕世不絶公生有至性六岁丧母九岁丧父即哀慕如成人继母江氏来归甫一年即孀居以保节抚孤自誓而公亦能以亢宗为志然幼孱弱羣从父兄数侵之公曲志奉承不与之角恒自道其茕茕孑立之苦言与涕下闻者感动羣从父兄卒善视之贞一先生于六经诸史皆有著述公朝夕讽诵务究其旨义将以嗣其宦业而独任家政不能出也公祖父两世居鸿村鸿村者先垄在焉公以其地非便乃节缩浮费返于浯村旧址辟基考室视昔有加岁时供祀必极丰腆哀感凄恻终身以不逮养为恨奉继母如生已凡事务得其欢心见其子奎幼负才器方六岁即遣入县庠奎果登名用成父志公为人刚介而襟度坦夷无绮言媚色汪氏自国朝来充万石长公独以取足官赋为事未尝有所朘削里人頼之享年七十有二以成化戊戌十月十七日终于正寝配江氏邑湔源人处士庸礼女也贤明慈惠克相夫子卒年六十有七奎以内台考绩获赐勅赠公文林郎浙江道监察御史江氏赠孺人公子男四长奎也成化丙戌进士除秀水知县擢监察御史以抗疏论事出为夔州通判弘治初进叙州同知再进成都知府屡受旌异次坦次圻次坤女二长适江时英次适詹希昌孙男十二长铭次铎次钊次钦次镗次锡次镔次铠次镅次镀次镮次镜女九长适儒学生孙格次适滕梅次适江溥次适江杞皆邑之故家次适锦衣卫百户休宁程埙故大司马襄毅公之孙今学士克勤子也余多未行公墓在大容梨树坑之原乆未有表奎以克勤所序事行致书属洪谟洪谟叙人也昔在春官见奎之纳忠敢言尝伟其人既归里居又目击其为郡惠民有古循良之风而无忝崇阶峻秩不占可知则所以恢其显扬之地发其幽潜之徳将有进于此者是用述其家世履行之槩俾镵诸石以俟他日之大书焉

　　新安文献志巻九十二下

　　●钦定四库全书
  </div>
  <div class="pagination">
   <a href="新安文献志_page94.html">
    上一页
   </a>
   <span>
    ...
   </span>
   <a href="新安文献志_page90.html">
    90
   </a>
   <a href="新安文献志_page91.html">
    91
   </a>
   <a href="新安文献志_page92.html">
    92
   </a>
   <a href="新安文献志_page93.html">
    93
   </a>
   <a href="新安文献志_page94.html">
    94
   </a>
   <span class="current-page">
    95
   </span>
   <a href="新安文献志_page96.html">
    96
   </a>
   <a href="新安文献志_page97.html">
    97
   </a>
   <a href="新安文献志_page98.html">
    98
   </a>
   <a href="新安文献志_page99.html">
    99
   </a>
   <a href="新安文献志_page100.html">
    100
   </a>
   <span>
    ...
   </span>
   <a href="新安文献志_page96.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
