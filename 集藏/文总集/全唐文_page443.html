<!DOCTYPE html>
<html>
<head>
    <meta charset="UTF-8">
    <title>全唐文 - 第 443 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 443 页/共 603 页</h1>
    <div class="content">    制策曰：“四人混处，迁於异物，历代以降，皆所共患。士本於儒，而有诡道之行；农尚笃固，而多捐本之心。工缮用物，而作雕磨之器；商通有无，而赍难得之货。思矫其弊，必有其术”者。臣闻明君在上，制四人之业，不使为异物所迁。今士之为儒，非不强学，而有诡道之行者，其弊自陛下亲巧谀而疏骨鲠也。农人之业，非不笃固，而多捐本之心者，其弊自陛下嗜珍味而恶菲薄也。工人之艺非不专，而作雕磨之器者，其弊自陛下厌朴素而尚淫巧也。商人之利非不多，而赍难得之货者，其弊自陛下贵珠玉而贱布帛也。伏惟陛下斥巧谀，则士无诡道之行矣；绝珍味，则农无弃本之心矣’碎淫巧，则工无雕磨之器矣；贱珠玉，则商无难得之货矣。矫弊之术，其在此乎，夫矫弊在先原其本，然後责其末。何者？制士人之禄使稍优，宽农人之税使加薄，酬工人之佣使当直，来商人之货使其通。如此自然各修其业矣，复敢有为异物所迁，则陛下之政刑存焉！
    制策曰：“汉高之基称萧、曹，孝宣之兴称丙、魏，朕观其书，灿焉尽在。我国家之盛，其纪年则曰贞观、开元，其辅相则曰房、杜、姚宋。朕观其书，则拔群绝类者，不能相远。然两朝之盛，四子之能，不可诬也。将与元化合德，谟谋而无际欤”者。臣闻元首以辅弼兴理，自古王者，期建非常之业，则必有非常之人以佐之。汉之高祖资萧、曹，孝宣凭丙、魏，一则以创业，一则以中兴，其道可得而知也。汉祖起於布衣，以有天下，大敌未灭，日月持久。萧、曹匡辅，谋计居多，所以觉其功业盛也。孝宣起於人闲，霍光殁後，方亲政事。然霍光虽乘时之功，不通经术，非王者之佐，政弊尤多。丙魏乘弊之馀，以竭股肱之任，卒致中兴，所以觉其辅佐之劳也。我太宗、元宗，明圣之资，海内从化。而房、杜、姚宋，当至理之代，皆尽启沃之力，咸有匡辅之道。主圣臣贤，君臣道合，是以贞观、开元，与汉之功臣有异，而两朝功德事业，光乎史册。陛下以拔群绝类之不相远者。臣向所谓主圣臣贤，道合交泰，正史氏无德而称焉。
    制策曰。：“食口至多，而恳辟者惰；供亿至众，而财官是空。官无阙员，而家食者告困；德泽仍臻，而鳏弱者未赡。必有其旨，何以辨之？母泛母略，母游说，母隐情，以副虚求，朕将亲览。”陛下终问及此，有以见圣心忧勤之至也。微臣敢有所隐而不尽言乎！陛下以“口食至多，而垦辟者惰；供亿至众，而财官是空。”非上失勤俭之化，而下弃其本不务乎？夫欲垦辟多而财赋足者，莫若劝人之务本。务本在百姓乐其业，而恳土以谷，树桑以丝，此皆取之厚地。厚地之出，如泉源焉，岂有穷竭耶？今舍此不务，而欲垦辟之不惰，不可得也。今陛下宫室池台之盛，则人务采伐，而辄趋斧斤之利，此耕夫十去其一也。後宫罗纨铅红（一作锦绮）者数千人，日费数千金，此耕夫十去其一也。尚食之馔，穷海陆之珍，以充圆方，一饭之资，亦中人百家之产，此耕夫十去其一也。厩马与鹰犬之多，皆使厮养之，其刍粟粱肉之供，一物之命，有甚於人，此耕夫十去其一也。车舆服玩，皆错以兼金，锼以美玉，或文犀毒瑁，大贝明珠，齿革羽毛，穷异极奇，采之者或航溟海，梯崇山，力尽不回，继之以死，此耕夫十去其一也。有假於浮屠，削发惑众，而建立寺宇，刻雕像形，度天下之多，不下数十万，此耕夫十去其一也。奸吏理人，苟以应办为先，急徵其租，厚剥其赋，以媚於左右，此耕夫十去其一也。上好珍奇，则商通无用之货，上好伎巧，则工作无用之器，器与货皆出於人力，乃委於无用之地，此耕夫十去其一也。此数者，乃困生人之力，而竭国用之甚者。陛下诚能慕乎茅茨之化，绳浮屠惑众之教，抑奸吏赋敛之心，闭工商无用之事，则百姓皆归本而垦辟矣。何虑乎口食至多哉！陛下诚能节嫔嫱之侍，斥犬马之繁，减海陆之溢，省车舆服玩之珍，则赋自然足，何虑乎供亿之众哉！故语有曰：百姓足，君孰与不足。使伊、傅复生，为陛下计者，不能易此也。
    陛下以“官无阙员，而家食者告困”，岂非择才授任之不明欤？迁转课绩之不核欤？今自三事及群有司，皆有其官，官有其禄，考成在於岁满则转，不知陛下何以选而致之哉！臣闻《诗》曰：“济济多士，文王以宁”言内外各用其人为理，而天下安宁也。今多士盈朝，而使陛下忧劳若此，虽无阙员，将何用哉！其（一作甚）失“文王以宁”之谓也。陛下何不各於其局而考其课绩，有其效者则升之，无其效者则退之，如此则尸素充员者鲜，何忧乎家食而告困哉！
    陛下以“德泽屡降，而鳏弱者未赡”，岂非方镇之臣，为壅遏其恩者耶？窃见今守土之臣与聚敛之臣，巧计万端，割剥生人膏血，两税之外，徵率杂科，以为非时之进，富贵（疑）陛下恩泽。於是有月进时进，朝贺之进，羡馀之进。当进之时，表章上言，皆云臣自方圆，不扰陛下百姓。举此一节，则明其欺诈甚矣！今长吏节度观察刺史之家，其奢者家僮数百人，其俭者不下百人，以其禄俸自给，尚且不足，必欲重敛於人以继之，则明知其所进非禄俸也。既非禄俸，而云不扰百姓，将何得哉！所以两税之外，常有诛求，盐铁榷酤，重叠笼税，托为进奏，般次相运，水陆转输，半入私家。今天下之人，流离弃业，日益困矣，而陛下无由知之。虽仍降德泽，德泽不流，则鳏弱从何而赡？陛下闻之，得不为少轸圣虑，少动圣心？臣窃陛下将不忍闻也。陛下倘察臣之言，特回圣意，一为思之，敕有司薄天下旧定之租赋，禁奸臣非法之诛求，减盐铁榷酤之繁税，绝天下无端之进奉，如此则德泽自降，天下之人，自获苏息，富而庶矣。岂虑乎鳏弱之不赡哉！
    然清问所及，皆当今之切者，微臣上言，亦已尽矣！陛下察而行之，在陛下留心庶政，而法其兢兢业业而已。何者？陛下春秋鼎盛，上荷十二圣之重构，自即位以来，尝日旰不视朝，大臣忧惧，百辟惴忄栗。进谏者词旨恳切，陛下既嘉其忠，亦允其请。然宰相卿士，未有转时之对，则万几之重，其缺几时？加之千门之深，羽卫之隔，同堂上之远，岂止於千里哉！虽陛下雄杰聪明，极思虑而忧天下，何由而得？虽曰徵贤臣为直谏，又何益於理？故传曰：“其身正，不令而行；其身不正，虽令不从。”推是而言，则天下理乱，不由陛下而致，其由谁乎？臣所谓留心庶政，而法其兢兢业业者，盖由此也。况今大弊未去，其可忽之耶！臣所谓大弊者，在法吏之舞文，权臣之弄柄，朋党连结，货贿公行；以中外重位，出入迭居；名器轻於粪土，公侯遍於顽驽；恣行威福，苛伤暴残；谏官不敢论，御史不敢纠。虽陛下有天之名，而此辈乃害天下之实。此弊不去，生人未安。陛下必欲去其弊者，拔其根本，斥谀佞，进忠贤，早朝而晏退。引宰相公卿，询访天下之利病，至於群有司，皆使鲠直列侍，而亲决万几之务。此乃圣帝明王理天下之术也。伏惟陛下留神独听，无惑於左右，则四海九州幸甚！微臣敢爱一身之死而不直言乎？谨对。
    ☆李辅
    辅，太和时人。
    ○魏州开元寺琉璃戒坛碑
    正觉出乎道，而道以支，或得其儒，或得其佛，儒曰仁，佛亦曰仁，儒曰义，佛亦曰义，而佛之云戒义者，禁人为非者也。且事得其宜，故将祭将征，必设坛为单，以重宗戒者，岂亦禁人为非者耶？将事亦坛亦场，以亻素其限，原筮者何来。自前教园之初，位序以立，其徒从之流我中原，喻者既蹈而孚，迷者不知其所界，以其众视而归，达者存而不习，其徒亦无不利。
    我仆射庐江何公，在藩之达者也。功名既有，四履来安。述职之馀，岌然无事。此寺住僧会恩，法门之津梁也。於寺殊构，久以庄严。去太和七年四月十九日，因公行寺，自有琉璃坛法，请公为地。公曰：“然。其用安在？”会恩言：“释徒无住而有住相，住相之归，戒坛为本。金刚以不坏悠久，琉璃取至净为光。持戒坚固，洗心清明，有如此也。若夫坛场之原，乃与劫石而长存。比邱之功，非法无以入善，非趾无以出俗。出俗归真，此其趾也。故崇登顿，以摄威仪，威仪既明，定、惠斯了。居凡非造，履达方游，在昔三圣有言，後生传法，莫不以为四生路广，人天业殊。炎赫清凉，所乘异境。先迷後得，突患乎悔。从伥伥而行圣人恻隐，慈者用是兴悲，义者於焉外护。外护之仁，非大君大臣，不能以有施。解极之理，要道斯存。伊释命微，罔能宏绰。公曰：“然定、惠之深，吾所未及，恻隐之际，儒、释何殊？且或利用生成，戒亦导人之理。”因令除地约界，俾筑坛其心，命曰庄严之度。缔构之工，一以予之，度立工悬告，公乃捐其真俸，以成梓陶之具，俾会恩录之。一岁而坛上下俱构，贲以琉璃，之丹漆。叠午文房，张轩达户。如龙之蟠，如凤之骞，缩撑<广盍>，观者洞然，神置其隅，珠内其顶。重级颁平，大光辉映。创於东序，拟议东方。法生於东，我愿无已。寺僧又言：“前有三门，旁有二楼，二楼三门，可以加饰。”公曰：“然。”其亦琉璃。
    坛之毕，会恩请事，公遂奏置义坛，以资法侣。行者不囊一钱，居者不输一毫。樵疏丝谷，仰公私廪。先治一日，有僧就筵，後法一日，而僧遂口。寺者以为祥感之应，其然岂不然耶？辅植业於儒，异门释氏，其等级尚较，故希有叹扬之声。今此抽毫，以公有命，且序释氏来告之文，非有准绳，非多要赜，亦盖之而已矣。在书有序，在物有容，事立功成，宜论篆刻，述者敢废斯文？铭曰：
    崇维园，在藩之东。爰立其坛，有隆有丰。贲以琉璃，覆之穹窿。上高下厚，中焉有融。有融伊何，鉴彼威仪。实繁兹构，童童耆耆。在昔初法，筑之缔之。及今大辂，琢斯砻斯。妙取天巧，固拟神保。论是礻几祥，永兹寿考。无此端本，定惠不生。无我明公，追琢不成。郁兹介福，肃彼缁英。涉级东方，永载厥名。
    ☆叔孙矩
    矩，河南人。乡贡进士。
    ○大唐扬州六合县灵居寺碑
    观乎范围之大者，莫廓落於乾坤；著明之高者，无辉映於日月；回斡不已者，莫变化於阴阳。然而造诸数极，未尝不几乎息矣。曷若兆朕於胚浑之前，昭临於曦舒之表，运化俾阴阳不测，巍巍荡荡，无得而称者，其惟我西方圣人欤！洎玉象降於率陀，金仙诞於刹利。万灵翊卫，百福庄严。遂奄有大千，纂承正觉。乃诞膺灌顶，作大法王。茂绩鸿勋，历僧不朽；乃神乃圣，随感应无差。不然，何以仪形中天，俾是则是效；列刹东土，而作福作威者哉！
    灵居寺者，肇自齐天统元年创也。盖珠标榜，为古伽蓝。绵周历隋，或兴或废。暨有唐高宗御宇之代，上元元年，特降天书，赐题寺额。增我圣教，煜然有光。至若舍宅布金，倾财施树，前志磨灭，不可复知，故阙如也。古老云：其居地灵，有如地肺，环广泽，惟下潦怀山自浮。不知有力者负之然耶？将为福地自尔耶？我等策名，实由斯得，其庶也（阙一字）厚地，距崇墉。右挟鸡岑，左带乌阜。荫牛宿，藩麝山。压华沛之上源，龙缠绀菀；吞漕口以流恶股，引清滁。壮矣哉！难得而具论矣。
    详其占龟食墨，揆景端星。徵杼匠子来，感福财辐辍，而後喻筏隘海，瑰材积山。乃运神工，摅妙思。绳以正木，斤以成风。高殿岩岩，列三尊而俨若；端门奕奕，容双驾而豁然；步庑鸾舒，飞楼辱涌。{宀卒}回合以云矗，凌兢而星倚。朱柱离立，若内地龙升；修鲵载铿，疑中天雷落。将欲宏尽饰道，补梵居阙。不只荫释侣警泥牛而已。入自门右，开净土坊，芬华台，敷叶座。揖九嘻圣，礼无量尊。挂宝铎吟风，引金绳界道。念佛念法，见水鸟树林；若天若人，献得法花仙乐。忽如断百亿国土於陶家轮上，又何以十万八千里为远而。入自门左，辟僧伽院，从颇黎地，涌{宀卒}堵波。焚牛头旃檀，普薰五浊；储福祥休佑，大庇四生。凡所投诚，其应如响。覃不思议救护力，良可与覆载校优劣乎！当大殿後，厥构讲堂，森浮柱以星悬，抗雄梁而虹翥。层覆云勃，重檐翼张。绰文轩洞开，疏绮寮虚豁。至诞一佛日，设八斋辰，瑞表优昙，ξ传檐葡。于以考大法鼓，吹大法螺，礼天神师，升师子座。八部倏ㄦ以云会，四众缤纷而雨集。我大法师方凭曲几，谈柄，辨腾电策，音扑海潮。狻猊吼而香象魄消，霹雳震而樵种甲拆。地神以捧足，天仙嫖姚而雨花。一建胜幢，不惟动於六种；再见舌相，宁只覆於大千。故知洒醍醐，澍甘露，无不长兹善根力者也。次讲堂後，式建天厨。百味饣必芬，八珍芍药。脯不扇而清暑，蔗浆不肃而凄寒。善吉持盂，免造乎无垢；菩萨捧钵，不上於诸天。觊食肥腻牛，无妨施乳。业工巧子，有时献供焉。厨西序列宾客省，厨东序陈香积库。厨乾维启仓廪地，厨艮背广臧获院。次净土坊後，式创律堂。下压放生之池，坐观水族。上临и业之阁，时听风镛。懿夫肃草，系楫护鹅。保浮囊无亏，持油钵不坠。韫行六万，习仪三千者，允升于此堂焉。
    且源至清，流必长，地至灵，人必杰。我寺昔大德法师禺公者，童真出家，洞明三藏。讲《涅》《法华》《净名》等经，各至数日。声振八表，名盖五都。实梵宇栋梁，天人领袖。贤禅师者，沧州人也。於至德元载，隶名此寺。德超鸯窟，学最鹏耆。达一乘心，宜绍佛种；摄无量众，有过蜂王。积衣钵馀，崇常住业。置鸡笼墅肥地庄，山原连延，亘数十顷。诚功绩大者，亮福田不赀。光禅师者，越州人也。自永泰元年，飞锡戾止。气禀稽山之粹，量涵镜水之清。死生一盂，寒暑一衲。口虽纵辩，非道不言；身虽任缘，非律不动。以禅念馀力，营建旧帐下西行廊焉。泗州开元寺大僧正明远者，谯郡ガ人也。於元和八年，来憩兹寺。略见隳废，良用怃然。思效补天之功，遂假建瓴之力。乃请前县大夫郑继，戮力合谋，相与经始。仍於泗上迎僧伽大师真身，并移厨置库，迁净人院，创常住仓。客省营，律堂设，功用大备，实有可观。上人戒德侵冰，神仪耀玉，韵含律吕，学究天人。加之扇道飙，均法雨，演毗尼藏，传木义灯。北暨两河，南被五岭，莫不高山仰止，望景趋风。连帅稽首以传香，诸侯接足而施禄者矣。时同（阙一字）葺僧常演、少良、法空、志远、（阙一字）遵、惠兴、如筠、道通、南约等，禀僧正成规，受缁俗礼请。乃悉心缔构，期著厥功。至九年，起檀度门，剖方便法。大致资货，遂收复常住旧典赁田三各馀顷。铸大粥镬，写大香炉，然尽力惟持，迄今未已。
    我太和皇帝陛，下纂元元，登紫极，炳焕日月，恢拓寰宇。铜雀鸣而九有清，玉烛调而八泰。将宏十善之化，是阐大仙之教。扬州大都督府也史京兆公，列宿降灵，为唐国桢。入践台庭，赞一人之庆；出分符竹，播二南之风。不然，何能作炎天霖，为旱岁谷也。朝散郎守令崔儇，代袭组，声高闻望，清逾照胆，（阙一字）剧佩韦。驯雉舞鸾，我无忝於先哲；兰风长雨，尔何彰乎灌坛。知袁伯仁、锺离意不得专美於兹邑也。矧乃崇信释教，顿了性宗。（阙一字）清境於六虚，凝白云之一点。何独盖缠之内，涌没自由哉！且权见宰官，终次补金粟，故我释士，ム赖良多。主簿钱文、尉史公素、尉杜，并琼林青翠，鸾羽仪。佐制锦，材挥，练霜刃，赞鸣琴。化牵的，朱丝必当。鼓翅九霄，喷沫千里。岂婴梅福滞仇香而已乎！镇遏兵马使赵君诚，庆演凿门，勋崇受钺。力宣虎旅，煞敌旄头。白虹В贯日之诚，黑槊得彼军之号。故能为江山弹压，呈相府爪牙也。上座大沙门道孚，风骨卓然，神韵遒拔。戒轮高据，非八法可摇；律镜沈明，何群妖敢见。宁惟提振纲领，抑扬人物者欤！寺主大刍道通，识度格物，风道期人。处烦指水月为心，厉行以冰霜表节，都维那僧令宗，佛乘表准，道品轨仪，携抚缁徒，博延寮き。内库典座僧令，以历落为心，风□满抱。南库典座僧省幽，以沈默适性，谦冲在怀。悉能重德好贤，进退有度。继（阙一字）修葺，星劫是期。邑客前徐州蕲县丞赵曾、士林馆（阙一字）知官同十将王从一、邑人处士吕鉴、前杭州富阳（阙一字）主簿吕康武、前试左卫率府兵曹参军胡复言、（阙二字）嘉王府主簿胡正言、齐州录事参军胡审言等，（阙一字）瑰意琦，当代乏偶，德行高敏，与日而升。或委质（阙二字）奉身牵彼；或放心云水，涤性疏神。匪尘雾可婴，指松筠见节，方之人物，禀茂高土风；校以词华，得承叔儒雅；悉舍诸缚著，回向菩提。树福田良缘，为檀那上首。矩词浅意陋，学不常师。将整思含毫，若神解虚质。孚公不以蹇才曲艺，谬辱见知。尔犹清风寄韵於修篁，白日呈规於浅濑。既不我弃，敢无词乎？略举一端，以为斯说。彼日月既有，庶徽猷不泯。幸请银钩，挥洒翠宛。拟诸乱曰，而作偈言。其词曰。
    一气混茫，是称大易。三才爰兆，两仪将辟。有物妙万，藏神至赜。寂然不动，动而常寂。与化推移，未尝今昔。粤无上士，应运来觌。德证泥洹，道超光宅。功充幽爽，业摄元白。体一如来，大千藉藉。金言宝偈，布在方册。大哉真人，焕矣垂迹。重辉叠庆，蝉联舄奕。代御金轮，功悬玉策。宏阐象教，永昌皇历。於惟地居，普赖天泽。惟唐建刹，因齐旧迹。郁兴台殿，造化开拆。下控安流，上侵凝碧。懿诸龙象，继武筹画。天意昭宣，鸟篆光额。惟扬大都，地望雄极。辍我宰辅，建邦伯。化被中和，妖氛荡涤。彼美县尹，才哉政绩。由今况古，绰有宏益。冯蜂台之九重，望龙刹之百尺。想文物以储思，疑世界之来掷。庶福门之悠久，任扬尘於朝夕。寄神工而刊刻，永流芳於金石。
    ☆杨元凑
    元凑，太和中封阝国公。
    ○请京兆府扬州给守陵丁人奏
    臣先祖隋文帝等四陵，一所在凤翔，一所在扬州，两所在京兆府。准去年四月九日敕，二王後介国公先祖陵例，每陵每月合给看守丁三人。凤翔府已蒙给丁，其京兆府及扬州未蒙准（下阙）
    ☆孙革
    革，宪宗朝官监察御史，长庆时迁刑部员外郎，拜刑部侍郎。太和时为左庶子。
    ☆减罪奏
    准京兆府申，云阳县人张莅，欠羽林官骑康宪钱米，宪徵之，莅乘醉拉宪，气息将绝。宪男买得，年十四，将救其父，以莅角抵力人，不敢解，遂持木锸击莅之首见血，後三日致死者。准律，父为人所殴，子往救，击其人折伤，减凡斗三等，至死者，依常律。则买得合当死刑，伏以律令者用防凶暴，孝行者以开教化。今买得救父难，是性孝非暴，击张莅，是心切非凶。以髫之岁，正父子之亲，若非圣化所加，童子安能及此？王制称五刑之理，必原父子之情以权之，慎测浅深之量以别之。《春秋》之义，原心定罪，《周书》所训，诸罚有权。今买得生被皇风，幼符至孝，哀矜之情，伏在圣慈。臣职当谳刑，合分善恶，谨先具事由陈奏。伏冀下中书门下商量。
    ○请诸局郎勿用流外人疏
    当司典膳等五局郎，伏以青宫列局，护翼元良，必用卿相子弟，先择文学端士。国朝不忘慎选，冀得其人，或扬历清资，或致位丞相。今以年月浸久，渐至讹替，缘其俸禄稍厚，近年时有流外出身者，幸求授任。稽诸故事，未尝闻流外得厕此官，若不约绝，实玷流品。当司有司经局校书正字品秩至卑，而文学之人竞趋求者，盖以必取其人无有尘杂故也。今五局郎资序本是清品，若使流外不已，则此司官属，渐成芜蔓。伏请自今以後，吏部不得更注拟流外人。其见任官中有流外者，许臣具名衔牒吏部，至注官日注替。
    ○请置王府寮吏公署状
    伏见诸王府本在宣平坊东南角，摧毁多年，因循不修。至元和十三年七月十三日，庄宅使收管。其年八月二十五日，卖与宁节度使高霞。伏以在城百官，皆有曹局，惟王府寮吏，独无公署。每圣恩除授，无处礼上，胥徒散居，难於管辖。遂使下吏因兹弛慢，王官为众所轻，虽蒙列在官班，皆为偷安散秩。伏以府因王制，官列府中，府既不存，官司虚设。伏乞赐官宅一区，俾诸府合而共局，庶寮会而异处。如此则人吏可令衙集，案牒可见存亡，都城无废阙之曹，道路息是非之论。
    ☆陈夷行
    夷行字周道，世客颍川。第进士，累迁工部侍郎。开成二年同中书门下平章事，罢为吏部尚书，出为华州刺史。武宗立，召为御史大夫，复知政事，进尚书左仆射，罢为太子太保检校司空河中节度使。
    ○条覆馆驿事宜疏
    奉中书门下牒状，准今年正月二十八日宣，应馆驿近日因循，多致败阙，邮递马畜，每事阙供，蕃客往来，皆有论奏。委中书门下与夷行同商量，条流闻奏。所置馆驿鞍马什物，并作人多少，及功价资课，每年破用，取何色钱物，添修支遣，其驿马数，勘每驿见欠多少，速具分析奏来者。臣今商量，请准敕先牒诸州府，勘鞍马什物作人工价粮课，并每年缘馆驿占留钱数，诸色破用，及使料粟麦，递马草料。待诸州府报到，续具闻奏。今具简前後敕文行用相当者，参立新格，逐意条流，除馆驿弊事。
    ●卷七百四十六
    ☆刘ナ
    ナ字去华，昌平人。宝历二年进士，大和二年策试贤良极谏。以忤宦官被黜，诬以罪，贬柳州司户参军卒。昭宗朝赠左谏议大夫。
    ○对贤良方正直言极谏策
    问，朕闻古先哲王之理也，元默无为，端拱司契。陶心以居简，凝日用於不宰。立本以厚下，推诚而建中。繇是天人通，阴阳和。俗跻仁寿，物无疵疠。噫！盛德之所臻，乎其莫可及已。三代令王，质文迭救，而巧伪滋炽，风流浸微。自汉魏已降，足徵益寡。朕顾昧理道，荷丕构。奉若谟训，不敢荒宁。任贤惕厉，宵衣旰食。讵追三五之遐轨，庶绍祖宗之鸿绪。而心有所未达，行有所未孚。由中及外，阙政斯广。是以人不率化，气或堙厄。灾旱竟岁，播植愆时。国廪罕蓄，乏九年之储；吏道多端，微三载之绩。京师诸夏之本也，将以观理，而豪猾逾检；大学明教化之源也。期於宣化，而生徒多惰业。列郡在乎颁条，而干禁或未绝；百工在乎按度，而淫巧或未衰。俗隳风靡，积讹成蠹。其择官济理也，听人以言，则枝叶难辨；御下以法，则耻格不形。其阜则发号也。生之寡而食之众，烦於令而鲜於理。思欲究此缪，致之治平。兹心浩然，若涉泉水。故前诏有司，博延群彦。伫启宿懵，冀臻时雍。子大夫皆识达古今，志在康济。造庭待问，副朕虚怀。必当箴主之阙，辨政之疵。明纲条之所紊，稽庶富之所急。何术斯革於前弊，何泽斯惠於下土。何施而理古可近，何道而和气可充。推之本源，著於条对。至若夷吾轻重之权，孰辅於理；严尤底定之策，孰叶於时。元凯之考课何先，叔子之克平何务。推此龟鉴，择乎中庸。期在洽闻，朕将亲览。
    对。褐衣小臣ナ，沐浴斋戒，伏於彤庭之下，谨顿首上言皇帝陛下。臣诚不佞，有匡国致君之术，无位而不得行；有犯颜敢谏之心，无路而不得达。但怀愤抑郁，思有时而一发耳。常欲与庶人议於道，商旅谤於市，得通上听，一悟主心。虽被妖言之罪，无所悔焉。况逢陛下以至德嗣兴，以大明垂照，询求过阙，咨访谟猷，下制中外，举能直言极谏者。臣既辱斯举，专承大问，敢不悉意以言。至於上之所忌，时之所禁，权幸之所讳恶，有司之所予夺，臣愚不识。伏惟陛下少加优容，不使圣朝有谠直而受戮者，乃天下之幸也。非臣之所望也。谨昧死以对。
    伏以圣策有思先古之理，念元默之化，将欲通天人以济俗，和阴阳以煦物，见陛下慕道之深也。臣以为哲王之理，其则不远，惟陛下致之之道何如耳。伏以圣策有荷丕构而不敢荒宁，奉若谟训而罔有怠忽，见陛下忧劳之至也。若夫任贤惕厉，宵衣旰食，宜黜左右之纤佞，进股肱之大臣。若夫追踪三五，绍复祖宗，宜鉴前古之兴亡，明当时之成败。心有所未达，以下情蔽而不得上通；行有所未孚，以上泽壅而不能下达。欲俗之化也，在修己以先之，欲气之和也，在遂性以道之。救灾旱在致乎精诚，广播植在视乎食力。国廪罕蓄，本乎冗食尚繁；吏道多端，本乎选用失当。豪猾逾检，由中外之法殊；生徒惰业，由学校之官废。列郡干禁，由授任非人；百工淫巧，由制度不立。伏以圣策有择官济治之心，阜财发号之叹，见陛下教化之本也。且进人以行，则枝叶安有难辨乎；防下以礼，则耻格安有不形乎。念生寡而食众，则可罢斥惰游；念令烦而理鲜，要在察其行否，博延群彦，愿陛下必纳其言；造廷待问，则小臣其敢爱死。伏以圣策有求贤箴阙之言，审政辨疵之令，见陛下咨访之心勤也。遂小臣屏奸豪之志，则弊革於前；守陛下念康济之言，则惠敷於下。邪正之道分，而治古可近。礼乐之方著，而和气克充。至若夷吾之法，非皇王之权；严尤所陈，无最上之策。元凯之所先，不若唐尧考绩；叔子之所务，不若虞舜舞干。且俱非大德之中庸，未可为上圣之龟鉴。又何足为陛下道之哉！或有以系安危之机，兆存亡之变者。臣请披沥肝胆，为陛下别白而重言之。
    臣前所言哲王之理，其则不远者，在陛下慎思之，力行之，始终不懈而已。臣谨按《春秋》，元者气之始也，春者岁之始也。《春秋》以元加於岁，以春加於正，明王者当奉若天道，以谨其始也。又举时以终岁，举月以终时，《春秋》虽无事必书，首月以存时，明王者当奉若天道，以谨其终也。王者动作，始终必法於天者，以其运行不息也。陛下既能谨其始，又能谨其终，懋而修之，勤而行之，则可以执契而居简，无为而不宰矣。广立本之大业，崇建中之盛德矣。又安有三代循环之弊，而为巧伪滋炽之渐乎！臣故曰惟陛下致之之道何如耳。
    臣前所谓若夫任贤惕厉，宵衣旰食，宜黜左右之纤佞，进股肱之大臣。实以陛下诚忧劳之至也。臣闻不宜忧而忧者国必衰，宜忧而不忧者国必危。今陛下不以家国存亡之计，社稷安危之策，而降於清问，臣未知陛下以为布衣之臣，不足与定大计耶？或万几之勤，而圣虑有所未至也？不然，何宜忧者而不先忧乎！臣以为陛下之所虑者，宜先忧宫闱将变，社稷将危，天下将倾，海内将乱。此四者乃国家已然之兆，故臣谓圣虑宜先及之。夫帝业既艰难而成之，胡可容易而守之。昔太祖肇其基，高祖勤其绩，太宗定其业，玄宗继其明。至於陛下，二百有馀载矣。其间明圣相因，扰乱继作，未有不委用贤士，亲近正人，而能绍兴徽烈者也。或一日不念，则颠覆大器，宗庙之耻，万古为恨。
    臣谨按《春秋》，人君之道，在体元以居正。昔董仲舒为汉武帝言之略矣。其所未尽者，臣得为陛下备而陈之。夫继故必书即位，所以正其始也；终必书所终之地，所以正其终也。故君者，所发必正言，所履必正道，所居必正位，所近必正人。臣又按《春秋》，阍寺弑吴子馀祭。书其名，《春秋》讥其疏远贤士，昵近刑人，有不君之道矣。伏惟陛下思祖宗开国之勤，念《春秋》继故之戒。将明法度之端，则发正言而履正道；将杜篡弑之渐，则居正位而近正人。远刀锯之残，亲骨鲠之直。辅臣得以专其任，庶寮得以守其官。柰何以亵近五六人，总天下之大政，外专陛下之命，内窃陛下之权，威摄朝廷，势倾海内。群臣莫敢指其状，天子不得制其心。祸稔萧墙，奸生帷幄。臣恐曹节、侯览，复生於今日矣。此宫闱之所以将变也。
    臣谨按《春秋》，鲁定公元年春，王不书正月者。《春秋》以为先君不得正其终，则後君不得正其始，故曰定无正也。今忠贤无腹心之寄，阍寺专废立之权．陷先帝不得正其终，致陛下不得正其始．况皇储未建，郊祀未修，将相之职不归，名分之宜不定．此社稷之所以将危也。
    臣谨按《春秋》，王札子杀召伯、毛伯。《春秋》之义，两下相杀不书，而此书者，重其尊王命也。夫天之所授者在君，君之所操者在命。操其命而失之者，是不君也；侵其命而专之者，是不臣也。君不君，臣不臣，此天下所以将倾也。
    臣谨按《春秋》，晋赵鞅以晋阳之兵叛入於晋。书其归者，以其能逐君侧之恶人，以安其君，故《春秋》善之。今威柄陵夷，藩臣跋扈。或有不达人臣之节，首乱者以安君为名；不究《春秋》之微，称兵者以逐恶为义。则政刑不由乎天子，征伐必自於诸侯，此海内所以将乱也。故樊哙排闼而雪涕，袁盎当车以抗词，京房发愤以殒身，窦武不顾而毕命。此陛下皆明知之耳。
    臣谨按《春秋》，晋狐射姑杀阳处父。书襄公杀之者，以其君漏言也。襄公不能固阴重之机，处父所以及<片戈>贼之祸，故《春秋》非之。夫上漏其情，则下不敢尽意；上泄其事，则下不敢尽言。故《传》有造膝诡词之文，《易》有失身害成之戒。今公卿大臣，非不欲为陛下言之，虑陛下必不能用之。陛下既忽之而不用，必泄其言，臣下既言之而不行，必婴其祸。适足以钳直臣之口，而重奸臣之威。是以欲尽其言，则有失身之惧；欲尽其意，则有害成之忧。故低徊郁塞，以俟陛下感悟，然後尽其启沃耳。陛下何不以听朝之馀，明御便殿，召当时贤相，与旧德老臣，访持变安危之谋，求定倾救乱之术。塞阴邪之路，屏亵狎之臣，制侵陵迫胁之心，复门户扫除之役，戒其所宜戒，忧其所宜忧。既不得理於前，当理於後，不得正其始，当正其终。则可以虔奉典谟，克丞丕构，终任贤之效，无旰食之忧矣。
    臣前所谓若夫追踪三五，绍复祖宗，宜鉴前古之兴亡，明当时之成败者。臣闻尧、舜之为君而天下大理者，以其能任九官、四岳、十二牧，不失其举，不二其业，不侵其职。居官惟其能，左右惟其贤。元凯在下，虽微而必举；四凶在朝，虽强而必诛。考其安危，明其取舍。至秦之二代，汉之元、成，咸愿措国如唐、虞，致身如尧、舜。而终败亡者，以其不见安危之机，不明取舍之道，不任大臣，不辨奸人，不亲忠良，不远谗佞。伏愿陛下察唐、虞之所以兴，而景行於前；鉴秦、之所以亡，而戒惧於後。陛下无谓庙堂无贤相，庶官无贤士。今纲纪未绝，典刑犹在，人谁不欲致身为王臣，致时为升平？陛下何忽而不用之邪！又有居官非其能，左右非其贤，其恶如四凶，其诈如赵高，其奸如恭显者，陛下又何惮而不去之邪！神器固有归，天命固有分，祖宗固有灵，忠臣固有心。陛下其念之哉！昔秦之亡也，失於强暴；汉之亡也，失於微弱。强暴则贼臣畏死而害上，微弱则奸臣擅权而震主。臣伏见敬宗皇帝不虞亡秦之祸，不剪其萌。伏惟陛下深轸亡汉之忧，以杜其渐，则祖宗之鸿绪可绍，三五之遐轨可追矣。
    臣前所谓陛下心有所未达，以下情塞而不得上通；行有所未孚，以上泽壅而不得下浃者。且百姓有涂炭之苦，陛下无由而知，则陛下有子惠之心，百姓无由而信。臣谨按《春秋》，书梁亡不书取者，梁自亡也。以其思虑昏而耳目塞，上出恶政，人为寇盗，皆不知其所以然，以其自取灭亡也。臣闻国君之所以尊者，重其社稷也；社稷之所以重者，存其百姓也。苟百姓之不存，则虽社稷不得固其重；苟社稷不重，则虽国君不得保其尊。故理天下者，不可不知百姓之情也。夫百姓者，陛下之赤子。陛下宜命慈仁者亲之育之，如保傅焉，如乳哺焉，如师之教导焉。故人之於上也，敬之如神明，爱之如父母。今或不然，陛下亲近贵幸，分曹建署，补除卒吏，召致宾客，因其货贿，假其气势，大者统藩方，小者为牧守。居上无清惠之政，而有饕餮之害；居下无忠诚之节，而有奸欺之罪。故人之於上也，畏之如豺狼，恶之如仇敌。今四海困穷，处处流散。饥者不得食，寒者不得衣，鳏寡孤独者不得存，老幼疾病者不得养。加以国权兵柄，专在左右，贪臣聚敛以固宠，奸吏夤缘而弄法。冤痛之声，上达於九天，下入於九泉，鬼神为之怨怒，阴阳为之愆错。君门九重，而不得告诉，士人无所归化，百姓无所归命。官乱人贫，盗贼并起，土崩之势，忧在旦夕。即不幸因之以师旅，继之以凶荒，臣以谓陈胜、吴广，不独生於秦；赤眉、黄巾，不独生於汉。臣所以为陛下发愤扼腕，痛心泣血也！如此则百姓有涂炭之苦，陛下何由而知之乎！有子惠之心，百姓安得而信之乎，致使陛下行有所未孚，心有所未达者，固其然也。臣闻昔汉元帝即位之初，更制七十馀事，其心甚诚，其称甚美。然纪纲日紊，国祚日衰，奸凶日强，黎元日困者，以其不能择贤明而任之，失其操柄也。自陛下御宇，忧勤兆庶，屡降德音。四海之内，莫不抗首而长息，自喜复生於死亡之中也。伏愿陛下慎终如始，以塞万方之望。诚宜揭国权以归其相，持兵柄以归其将。去贪臣聚敛之政，除奸吏夤缘之害。惟忠贤是近，惟正直是用。内宠便辟，无所听焉。选清慎之官，择仁惠之长，毓之以利，煦之以和，教之以孝慈，导之以德义。去耳目之塞，通上下之情。俾万国欢康，兆人苏息，则心无所不达，而信无所不孚矣。
    臣所言欲人之化也，在修已以先之者。臣闻德以修已，教以导人。修已也，则人不劝而自至；导人也。则人敦行而率从。是以君子欲政之必行也。故以身先之；欲人之从化也，故以道御之。今陛下先之以身，而政未必行；御之以道，而人未从化。岂不以立教之旨，未尽其方耶？夫立教之方，在乎君以明制之，臣以忠行之。君以知人为明，臣以匡时为忠。知人则任贤而去邪，匡时则固本而守法。贤不任则重赏不足以劝善，邪不去则严刑不足以禁非。本不固则人流，法不守则政散。而欲教之使必至，化之使必行，不可得也。陛下能斥奸邪不私其左右，举贤正不遗其疏远，则化洽於朝廷矣。爱人以敦本，分职而奉法，修其身以及其人，始於中而成於外，则化行於天下矣。
    臣前所谓欲气之和也。在遂性以导之者。当纳人於仁寿也，夫欲人之仁寿也，在乎立制度，修教化。夫制度立则财用省，财用省则赋敛轻，赋敛轻则人富矣。教化修则争竞息，争竞息则刑罚清，刑罚清则人安矣。既富则仁义兴焉，既安则寿考生焉。仁寿之心感於下，和平之气应於上，故灾害不作，休祥荐臻，四方底宁，万物咸遂矣。
    臣前所言救灾旱在致乎精诚者。臣谨按《春秋》，鲁僖公一年之中，三书不雨者，以其人君有恤人之志也。鲁文公三年之中，一书不雨者，以其人君无恤人之心也。故僖致精诚而不害物，文无悯恤而变成灾。陛下诚能有恤人之心，则无成灾之变矣。
    臣前所言广播植在视乎食力者。臣谨按《春秋》，君人者必时视人之所勤，人勤於力则功筑罕，人勤於财则贡赋少，人勤於食则百事废。今财食与人力皆勤矣，愿陛下废百事之用，以广三时之务，则播植不愆矣。
    臣前所谓国廪罕蓄，本乎冗食尚繁者。臣谨按《春秋》，臧孙辰告籴於齐。《春秋》讥其国无九年之蓄，一年不登而百姓饥。臣愿斥游惰之徒以督其耕植，省不急之务以赡其黎元，则廪蓄不乏矣。
    臣前所言吏道多端，本乎选用失当者。由国家取人不尽其材，任人不明其要故也。今陛下之用人也。求其声而不求其实，故人之趋进也，务其末而不务其本。臣愿核考课之实，定迁序之制则多端之吏道息矣。
    臣前所言豪猾逾检，由中外之法殊者。以其官禁不一也。臣谨按《春秋》，齐桓公盟诸侯不书日，而葵邱之盟特以日者。美其能宣天子之禁，率奉王官之法，故《春秋》备而书之。夫官者五帝、三王之所建也，法者高祖、太宗之所制也。法宜画一，官宜正名。今又分外官、中官之员，立南司、北司之局。或犯禁於南，则亡命於北；或正刑於外，则破律於中。法出多门，人无所措。实由兵农势异，而中外法殊也。臣闻古者因井田以制军职，间农事以修武备。提封约卒乘之数，命将在公卿之列。故兵农一致，而文武同方，可以保邦家，式遏乱略。暨太宗皇帝肇建邦典，亦置府兵。台省军卫，文武参掌。居闲岁则弓力穑，将有事则释耒荷戈。所以修复古制，不废旧物。今则不然，夏官不知兵籍，止於奉朝请；大将不主兵事，止於养勋阶。军容合中官之政，戎律附内臣之职，首一戴武弁，嫉文职如仇雠；足一蹈军门，视农夫如草芥。谋不足以剪除奸凶，而诈足以抑扬威福；勇不足以镇卫社稷，而暴足以侵轶里闾。羁绁藩臣，干陵宰辅，隳裂王度，汨乱朝经。张武夫之威，上以制君父；假天子之命，下以驭英豪。有藏奸观衅之心，无仗节死难之义。岂先王经文纬武之旨耶！臣愿陛下贯文武之道，均兵农之功，正贵贱之名，一中外之法。还军伍之职，修省署之官，近崇贞观之规，远复成周之制。自邦畿以刑於万国，始天子而达於诸侯，则可以制豪猾之强，而无逾检之患矣。
    臣前所言生徒惰业，由学校之官废者。盖以国家贵其禄而贱其能，先其事而後其行。故庶官乏通经之学，诸生无修业之心矣。
    臣前所言列郡干禁，由授任非人者。臣以为刺史之任，理乱之根本系焉，朝廷之法制在焉。权可以抑豪猾，恩可以惠孤寡，强可以御奸寇，政可以移风俗。其将校有曾经战阵，及功臣子弟，各请随宜酬赏，如无理人之术者，不当任此官，则绝干禁之患矣。
    臣前所言百工淫巧，由制度不立者。臣请以官位禄秩，制其器用车服，禁以金银珠玉。锦绣雕镂，不蓄於私室，则无荡心之巧矣。
    臣前所言辨枝叶者，在考言以询行也；臣前所言形於耻格者，在道德而齐礼也；臣前所谓念生寡而食众，可罢斥游惰者，已备之於前矣。臣前所谓令烦而理鲜，要在察其行否者。臣闻号令者，乃理国之具也。君审而出之，臣奉而行之。或亏益止留，罪在不赦。今陛下令烦而理鲜，得非持之者为所蔽欺乎！
    臣前所言博延群彦，愿陛下必纳其言；造庭待问，则小臣岂敢爱死者。臣闻晁错为汉画削诸侯之策，非不知其祸之将至也。忠臣之心，壮夫之节，苟利社稷，死无悔焉。今臣非不知言发而祸应，计行而身戮，盖所以痛社稷之危，哀生人之困，岂忍姑息时忌，窃陛下一命之宠哉！昔龙逢死而启殷，比干死而启周，韩非死而启汉，陈蕃死而启魏。今臣之来也。有司或不敢荐臣之言，陛下又无以察臣之心，退必受戮於权臣之手，臣幸得从四子游於地下，固臣之愿也。所不知杀臣者，臣死之後，将孰为启之哉！至於人主之阙，政教之疵，前日之弊，臣既言之矣。若乃流下土之惠，修近古之治，而致和平者，在陛下行之而已。然上之所陈者，实以臣亲承圣问，敢不条对。虽臣之愚，以为未及教化之大端，皇王之要道。伏惟陛下事天地以教人敬，奉宗庙以教人孝，养高年以教人悌，育百姓以教人慈，调元气以煦育，扇太和於仁寿，可以逍遥而无为，端拱而成化。至若念陶钧之道，在择宰相而任之，使权造化之柄；念保定之功，在择将帅而任之，使修阃外之寄；念百度之求正，在择庶官而任之，使专职业之守；念万姓之愁痛，在择长吏而任之，使明惠养之术。自然言足以为天下教，动足以为天下法，仁足以劝善，义足以禁非。又何必宵衣旰食，劳神惕虑，然後以致其理哉！谨对。
    ☆夏侯孜
    孜字好学，亳州谯人。宝历二年进士，累迁尚书右丞，守户部侍郎，转兵部，领诸道盐铁转运使。懿宗朝以本官同平章事，封谯郡侯。罢为西川节度使。召拜左仆射，复辅政。进司空，出为河中节度使，以太子少保分司东都卒。
    ○唐懿宗元昭皇太後谥册文
    维大中十三年岁次己卯九月癸丑朔二十七日己卯，嗣皇帝臣伏惟先太後体贞明以合天，本懿粹而象地，发秀於外，含章在中，由颖川以表祥，配沙麓而比德。涂山佐夏，莘野兴商。潜耀空蕴於方，秘景莫观於圆魄。卓尔洁操，穆然凝辉。欲报之德，昊天罔极。臣猥以冲昧，获奉宗祧。怵惕哀，虑坠大宝。而天意允若，人心克谐。惟获永图，惧乖末命。退省蒙固，上感劬劳。系镜无尘，赐衣有箧。宸仪虽，慈旨长存。莫追兰殿之晨昏，空感椒涂之霜露。言成阴教，行著国章。逮事靡及於循陔，吉徒哀於陟屺。敢举追崇之典，宁申顾复之思。伏惟举位以定名，考谥以尊德。所以扬茂烈，传林声。率由旧章，窃拟素范。今礼官详议，庶僚称赞。备郴睁数，克播令猷。正位号於瑶斋，森礼容於金，母仪无攵，庙貌有严。将享鸿休，式凭元。谨遣摄太尉门下侍郎兼兵部尚书平章事萧邺奉册上尊谥曰元昭皇太後。伏惟明灵昭格，俯鉴精诚。时已逝而敬在六衣，夜不阳而礼存三献。惟是荐享，与唐无疆。呜呼哀哉！谨言。
    ○户部积欠奏
    盐铁户部生积欠当使咸通四年以前延资库钱绢三百六十九万馀贯匹，内户部每年合送钱二十六万四千一百八十贯匹。从大中十二年至咸通四年九月已前，除纳外欠一百五十万千七百一十四万贯匹。当使缘户部积欠数多，先具申奏，请於诸道州府场监院合纳户部所收八十文除陌钱内割一十五文，属当使自收管。敕命虽行，送纳稽缓。今得户部迭称，所收管除陌钱绢外，更有诸杂物货，延资库徵收不便。请起今年，合纳延资库钱绢，一时便足。其已前积欠，候物力稍充，积渐填纳。其所割一十五文钱，即当司仍旧收管。又缘累岁以来，岭南用兵，多支户部钱物，当使不欲坚论旧欠，请依户部商量，合纳今年一年额色银绢须足。明年即依旧制三月九月两限送纳毕。其已前积欠，仍令户部自立填纳期限者。
    ☆刘三复
    三复，润州句容人。大和中为员外郎，累迁御史中丞。会昌中拜刑部侍郎宏文馆学士卒。
    ○请诛刘从谏妻裴氏疏
    刘从谏包藏逆谋，比虽已露，今推穷仆妾，尤得事情。据其图谋语言，制度服物，人臣僭乱，一至於斯。虽生前幸免於显诛，而死後已从於追戮。凡在朝野，同深庆快。且自古人臣叛逆，合有三族之诛。《尚书》曰：“乃有颠越不恭，我则劓殄灭之无遗育，无俾易种於兹新邑。”如此则阿裴已不得免於极法矣。又况从谏死後，主张狂谋，罪状非一。刘稹年既幼小，逆节未深，裴为母氏，固宜诫诱。若广说忠孝之道，深陈祸福之源，必冀虺毒不施，枭音全革。而乃激厉凶党，胶固叛心。广招将校之妻，适有酒食之宴。号哭激其众意，赠遗结其群情。遂使叛党稽不舍之诛，孽童延必死之命。以至周岁，方就诛夷。此阿裴之罪也。虽以裴问之功，或希减等，而国家有法，难议从轻。伏以管叔周公之亲弟也，有罪而且诛之。以周公之贤，尚不舍兄弟之罪，况裴问之功效，安能破朝廷法耶？据阿裴废臣妾之道，怀逆乱之谋，裴问如周公之功，尚行周公之戮。况於朝典，固在不疑。阿裴请准法。
    ○滑州节堂记
    诸侯之升坛胙土，服天子休命者，有弓矢钺之赐，生杀刑赏之柄。其为任也盖重矣，其受之日，秉节者得以王命传信。俾先启行。至则考善地，庇丰屋，麾旆以翼之，歌钟以乐之。非征伐宴犒，申岁行令未尝出，此其大端也。是镇股臂梁洛，咽喉齐魏，其气强以劲，其人勇而忠。我连帅赞皇公，以全才上略，标柄中外。辍为霖於将命，膺作翰之攸寄。岁植己酉，拥旄来斯。公以明诚报一人，以大信示三军。膏润慈惠，风驰教化。未洽旬日，群爱戴。才越月而五校训齐。及逾年也，则鳏咸乐业，豪夺不敢犯，战备具而军声振矣。顾谓幕吏曰：“君之宠授，伟此瑞节。所处不严，人何以瞻。”于是建宏规，模大壮，去屑密，图宏厂。登道回廊缭其下，飞鳞葺攒其上。孑孑然倚静深而相合，渠渠然拂埃盍而孤峙。邻墙藩而俪公署，实辕门之蕴，抑外阃之雄欤！举事必书，《春秋》之义，繇是秉笔砚於公之门者，承命纂述，谨志於堂阴。
    ☆李蘧
    蘧，大中朝为怀孟观察使从事，试大理评事兼监察御史，擢金部员外郎。
    ○惠山寺记
    蘧舅氏扶风公，贞元四年秋八月，与太原王武陵、吴郡朱宿同游惠山精舍，为赋往体诗一首，王序而题之。观其词，颇有世外之交，出尘之想，凝思澹虑，泛溢天格。虽建安才人，不足居其右矣。後二十年，复继於末，则有伤时叹逝之感，宿草邻笛之悲。洎会昌初，武皇帝隳浮图法，诏毁其宫而逐其徒，惠山在毁中。时无好事者，诗亦随尘焉。今寺既复，而诗尚遗落。内弟审馀，寓书请於蘧。会蘧赴河阳辟召，路出寺下，因重记於轩廊南垣。我舅氏由吏部拜执法，器业磊落，为时巨人。平生操尚，备在国史，此不能举。所载者，风韵之词，登临之兴，俾後人挹其清芬而已。大中十一年五月十三日，怀孟等观察使从事、试大理评事兼监察御史李蘧重题。
    ☆李彦芳
    彦芳，卫国公赠司徒靖五代孙。太和中为凤翔司录参军。
    ○乐德教胄子赋（以“育材训人之本”为韵依次用）
    王子垂训导於门子，戒骄盈於代禄。厉师严以成教诲，敷乐德而宣化育。长能从以可久，幼能正以不黩。悦之以道，宁假乎干戚羽旄；动之斯和，讵资乎匏土革木。是知深於乐者，岂徒然哉！畅生成於寿域，导纯粹於灵台。明明而六德是以，荡荡而群心有开。瞻之在前，伫将成於国栋；由是而选，庶有嗣於乡材。登於隽造，释其奸回。聆音乃接武而至，乐善而差肩载来。且於中者表得中而可尊，和者达至和而不紊。ム吾道之克广，谅乃心之是训。青衿选其悦学，绛帐资乎待问。於以识琬玉之姿，於以言始终之训。然则者敬也，居敬足以修身；彝者常也，守常而能化人。萃群生之济济，达诱善以循循。肃穆以居，而文明有耀；条畅斯及，而乐教惟新。然後以孝友俾其师资，春秋则教，夙夜惟寅。宏广博易良，人胥效矣；美父母兄弟，谁能间之。内必成性，外无越思。匪铿锵而感物，咸敬顺以亲师。异齐国之闻於宣父，叶虞帝之命以後夔。惟德音之是进，岂奸声之能混。入於国学，习者由是知归；祭於瞽宗，享者於焉报本。至哉圣人之设教，良终古而无损。
    ☆卢子骏
    子骏，文宗朝官滁州长史。
    ○彭城公写经画西方像记
    滁州长史卢子骏，太和六年十一月十七日，自南谯抵锺离，谒太守彭城刘公。公以鲰生文苑之旧，常无疵瑕，欢好同昔年，宴游无虚日。因及开元佛寺，指大乘经藏曰：“我召佣书人书写也。西墉有西方像焉，我俾画工图形也。凿户牖以为庙，我命梓人庀事也。”厥功暨秋七月而毕。先时公由廷尉评佐画中书令田公於镇州。田令公将朝天子，藉公上请，事未讫而田令公遇害。从事者皆死白刃，毒流於妻孥。乱兵相约曰：“评事国士也，议帅前未尝不忠，遇吾侪未尝不信。安可负评事耶！”骇评事家者众诛之，由是良贱都无横祸。未几，天子震怒，命将讨贼，镇州阻绝，公莫得知其家。公曰：“吾孀姊依我，少妻从我，姊之子，吾之子，皆齿稚，得脱虎口者，非大圣相，其可保全乎哉！”遂血泪横下，归诚虔祷曰：“吾姊、吾妻、吾甥、吾儿，无恙而出寇境者，则丹青极乐世界一铺，写《金刚般若波罗蜜经》一千卷以酬焉。不则吾终身不禄仕也。”明年，公之长幼高下，咸自贼中至。君子曰：刘公起诸生，擅名文场，为圣朝博士，损益礼乐，簪白笔瞻我衣冠者不犯。居粉署大弥纶之功，收濠梁著来苏之谣，履道坦夷，济物平施。加以为弟之悌，为夫之义，为舅之惠，为父之慈，其在《诗》曰：“允矣君子，展也大成。”公宜延洪我国家，康济乎兆庶，有皇天之福，灵之相助，化危为安，弥祸为福。信修身饬行之报矣，非祈佛之效也。且徵之乱日，公之同僚，无一免者，而公不在乱邦。祈佛之辰，公之同僚党属尽夷灭，而公之家恬然无事，可以明矣。于公狱吏耳，守法能平，尚庆流後嗣。矧公之於家也。友爱如此；於国也，贤明如是。镇之狂寇，其於公何？而今公捐清俸，鸠众工，毫相严备，心法阐扬。缄之以宝龛，邃之以绀殿，皇皇焉，言言焉，斯亦公不欺夙诚而欲复言也！子骏辱公之游，于兹二纪，熟公之懿范，仰公之嘉猷，因喜幽显有答，故刊石以命云。太和六年十二月五日，濠城刺史彭城刘茂复建。
    ○濠州刺史刘公善政述
    客有自濠梁来者，余讯之曰：“濠梁之政何如？”客曰：“今刺史彭城刘公，始受命至徐方，与廉使约曰：‘诏条节度团练兵镇巡内州者，悉以隶州，今濠州未如诏条，请如诏条。廉使多称军须卒迫，徵科若干，不如期以军法从事，皆两税敕额外也，自今请非诏敕不徵。’廉使曰：‘诺。’‘濠州每年率供武宁军将士粮一十万石，斗取耗一升送廉使，州自取一升给他费，吏因缘而更盗，则三倍矣。自今请准仓部式外不入’。廉使曰：‘诺。’刘公至止，坚守不渝。由是州无他门，赋无横敛，人一知教，熙熙然如登春台矣。”
    濠在战国时为楚地，天文记今在牛斗分野。楚俗好巫而信鬼，死者其亲戚不敢穿事葬，相传送小屋，号曰殡宫焉，虽在城郭而为之。有土牛隳蠹棺榇巍然者，有棺榇分圻骸骨纵横者，不独庶人，而士大夫之家有焉。刘公恻然曰：“非礼也，吾忍不导之邪。”下令曰：“某月有限，限毕，其家不阙地葬者，笞二十。鳏寡独力不任者，绝嗣无主傍无近亲者，刺史以俸钱为营之。”讫事，人无犯令，野无殡宫焉。
    卢子曰：异乎哉！刘公今日能以礼导邦人。且夫葬者藏也，欲人之不得见也。柰何夙昔濠之人不藏其父子昆弟耶？又曰：生事之以礼，死葬之以礼。柰何夙昔濠之人不以礼葬其父子昆弟耶？又曰：延陵季子葬其子，仲尼观之曰：其坎深不至於泉，其敛以时服，柰何夙昔濠之人丧其父子昆弟不葬之於土中耶？又曰：“魂气归於天，形魄归於地。”柰何夙昔濠之人不归其父子昆弟之形於地邪？今剌史彭城刘公，教生者以礼，示之日月，信也；恤死者以仁，除其暴露，义也。合此而智以成之，难乎哉！余耳得客之言，不浃旬，适至濠上，目睹其事。秉笔者不载，余惧夫识者讥焉。刘公治郡，嘉绩长美，详举则繁也，亦取大遗小之义耳。其书以备太史氏采录焉。
    ●卷七百四十七
    ☆归融
    融字章之。元和中进士。开成中拜吏部侍郎检校礼部尚书，领兴元尹。出为山西道节度使，徙东川，还拜兵部尚书，封晋陵郡公。辞疾，以太子少傅分司东都。大中七年卒，赠左仆射。
    ○郑覃平章事制
    朕嗣守丕图，务宏至理，忧勤是切，宵旰靡遑。所以庶政万机，悉委丞相。乃者失於任使，妖遽生。方思正人，参我大柄。银青光禄大夫守尚书右仆射上柱国荥阳郡开国男食邑二千户郑覃，天资直气，岳降上才。性惟端庄，道本孤峻。文含风雅，学洞儒玄。通古今理乱之源，达教化损益之要。历践华贯，周旋大僚。休闻彰於缙绅，政事满於台阁。载居讲席，密勿内朝。胸襟洞开，肝膈无隐。尝奏谠论，发言有先见之明；每励贞规，勇退守独立之节。洎擢膺揆务，总领庶官。坚操不回，坠典毕举。尽瘁忧国，竭忠戴君。必能毗予一人，康济四海。邪正之路既判，清浊之流自分。於戏！秉兹钧衡，委乃髦硕。尔其使万事得其序，百官得其人。用贤罔不精，立法罔不慎。弼亮刑政，燮和阴阳。其听朕言，往践厥位。克绍先德，岩廊有光。可守本官同中书门下平章事，散官勋封并如故。
    ○劾卢周仁进羡馀状
</div>
    <div class="pagination">
<a href="全唐文_page442.html">上一页</a><span>...</span><a href="全唐文_page438.html">438</a><a href="全唐文_page439.html">439</a><a href="全唐文_page440.html">440</a><a href="全唐文_page441.html">441</a><a href="全唐文_page442.html">442</a><span class="current-page">443</span><a href="全唐文_page444.html">444</a><a href="全唐文_page445.html">445</a><a href="全唐文_page446.html">446</a><a href="全唐文_page447.html">447</a><a href="全唐文_page448.html">448</a><span>...</span><a href="全唐文_page444.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
