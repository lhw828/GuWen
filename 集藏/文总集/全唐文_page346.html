<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 346 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 346 页/共 603 页
  </h1>
  <div class="content">
   ☆贾棱
    棱，贞元八年进士。
    ○明水赋（以“元化无宰，至精感通”为韵）
    祭祀上洁，精诚克宣。伊明水之为用，谅至诚以为先。积阴以成，符嘉应于冥数；以鉴而取，感无私于上元。将假以表敬，式彰乎告虔。皎皎泛月，降天。既禀气在阴，亦成形于夜。有无虽系于恍惚，融结宁随于冬夏。明者诚也，我则暗然而彰；水惟信焉，吾非倏尔而化。徒观其清霄雾敛，朗月轮孤。鉴清荧而类镜，水滴沥而疑珠。混金波而共洁，迷玉露而全无。感而遂通，配阳遂之为火；融而不涸，异寒冰之在壶。彼既无情，此何有待。始同方而合体，宁望远而功倍。故能佐因心于霜露，均润下于江海。有形有实，徒加以强名；无臭无声，孰知其真宰。是以昭其俭，洁其意。含水月之淳粹，修粢盛于丰备。作元酒而礼崇，登清庙之诚贵。嗤潢污之野荐，陋甘醴之莫致。祀事孔明，其仪既精。无关而有，不为而成。二气相临，本自瞻赊之魄；三危莫比，殊非沆瀣之英。至道自元而兆，醴泉因地而生。原夫月丽于天，水习乎坎。物有时而出，故方诸而夜呈；事有关而因，故阴灵而下感。大满若冲，其来不穷。风尘莫染其真质，天地不隔其幽通。况国家崇仪礻勺祀，荐敬穹。方欲行古道，稽淳风。客有赋明水之事，敢闻之于宫。
    ☆李宗和
    宗和，贞元九年进士。
    ○平权衡赋（以“昼夜平分，钧铢取则。为韵）
    王者统四时，均五则。彼权衡之为准，验阴阳之不忒。钩深致远，黍累于焉靡差；称物平施，晷度由之斯得。惟权也分其重，惟衡也取其平。明乎国经，固悬兹以垂范；掌乎天秩，如用兹而永贞。衡任权以钩物，权资衡以作程。故一人体之以清万国，万国仰之而庶政以成。当其元鸟司分，畴人敬授。既量诸夕，又测其昼。盈虚气等，何藉于土圭；日夜时分，已传于玉漏。莫不同度量以应其时，平权衡以叶其候。苟顺气以颁节，实从时而不谬。其功斯博，其道式孚。谅同均于远近，故不失于锱铢。俾称物者守之无易，抡材者持之罔逾。皇矣我君，康哉神化。万方取则，自得干均平；二气尚分，无愆于昼夜。不然者，何以佐枢之斟酌，调元气以。申乎旧章，孰似权衡之大；匪无同异，所纪春秋之分。齐其重轻，等其规矩。岂钧铢之是待，在绳准而有取。固将平邦国，亦以叙彝伦。七政惟齐，有符乎应天之运。百工咸赖，实资乎秉国之钧。宜其平域中而齐律度，贞天下而利黎人。惟正直可法，惟中乎可均。夫如是，则权衡者盖亦考兹义而是遵。
    ☆陈佑
    佑，贞元九年进士。九淄青节度副大使李师道寮属，师道叛，佑抗节忏贼被囚。
    ○平权衡赋（以“昼夜平分，钧铢取则”为韵）
    俾民不迷，兹器惟则。行之而万象正，动之而天下直。一人不宰，命任权者必公；百辟以孚，在持衡者守德。此盖国之恒准，教以顺行。虽因时以考正，乃假人而后成。权之垂，知俯下而斯重；衡之正，乃得一以至贞。忠以自胜，直哉惟清。物无偏以表德，器守公而作程。动必推移，佐玑而克正。静无偃仰，若泰阶之既平。懿夫衡之诚悬，德乃是茂。秉中正以不忒，在毫厘而何谬。众星分列，若历历以拱辰；一权下临，正亭亭而当昼。斯斟酌之所以，俾名实以相副者也。尔其观象取则，其数可陈。积而成重，铢以和钧。称物平施，则其道无极；从时利用，乃有命惟新。既审度而攸准，夫何患乎不均。安则无倾，正以顺化。四时行令，必因其阴阳；一德奉天，谅贞夫日夜。是知分寸相生成乎象，盈虚有准观夫文。因黄钟以起数，应元鸟之司分。尔乃七政允修，五常斯睹。为时德也，诚金义而木仁；为器法焉，乃左旋而右矩。既轻重之必审，虽微细而待取。平之为美，曲逆终作汉臣；中以见称，伊尹是为殷辅。兹乃衡之为道也可大，权之为义也斯孚。绳从则正，德不可诬。动不欺于累黍，用有识于分铢。若夫求平之至者，执中之谓乎。
    ☆陈左流
    左流（《英华》注：“总目作九流。”），贞元十二年进士。
    ○进善旌赋（以“设之通衢，俾人进善”为韵）
    彼旌孑孑兮，五逵之中。进善为名兮，求善为功。状亭以戴日，势耸擢以凌空。王者所以开谠谏之路，作耳目之聪。故帝尧设之，道由此达；洎我唐建也，化乃斯通。观其迥立长衢，孤标数仞。丽晴天以独出，抗高阁而争峻。体惟能正，俾止恶而来观。影则不亏，使言善而思进。莫非明主求臣，愿闻所陈。期乎启沃之佐，想夫股肱之人。由是标格寰中，万姓瞻之以为准。高居物外，九重隔之以为臬。至乃不倾不危，持坚孤绝。非虹之光欲拖，岂日月之明能揭。故邦无道则我斯废，邦有道则我斯设。彼书谤之木，安可与齐。承露之盘，何能并列。吾君庶政允厘，献纳是思。多闻得贤之颂，每咏补衮之诗。犹恐化理未洽，俊尚遗。而彼士则可招矣，在斯旌故宜立之。且夫为干者其功，为旌者其利浅。曷若当天下之用，进海内之善。揄扬不倦，道已盛于方今。正直长存，事足昭于古典。况登于睿鉴，旌之通衢。人则是仰，物岂能逾。谓善建者手不可拔，岂有力者负之能趋。是知昔之设旌也，其美如彼。今之设旌也，其美如此。君若好善，士皆可俾。士有愿歌乎圣德，庶无惭于末技。
    ☆陶拱
    拱，贞元中进士。
    ○天晴景星见赋（以“有道之邦，德星昭见”为韵）
    我皇以化洽四夷，德应昌期。能使嘉祥昭于国典，景星耀于天维。岂徒呈光芒而出矣，遇精彩而见之。于时元穹正清，白日初匿。烂景星之效质，绚佳气以竞色。起青方者，萦瑞彩以葱笼；发赤位者，统祥光而翕。比怀珠而其状匪异，等抱珥而其仪不忒。懿吐黄以争光，矧聚三而表德。莫不荧煌于碧汉，于青霄。照下土而乍朗，掩繁星而自昭。或半亏其形，类蟾魄而当晦朔；或中虚其状，疑金环之在寥。故德为帝王之美，作祥符之首。信历代之罕见，既今辰而方有。稽往牒之隐见，验前经之休咎。则天下和平，域中殷阜。佐朗月而其色惟盛，临安邦而其美不朽。所以呈祥帝室，效祉天庭。表我皇之道泰，彰我君之德馨。岂比夫汉代称奇，空闻乎再中之日。尧年纪异，徒传乎入昴之星而已乎？则知天赞巨唐，神依至道。必著明于元象，实垂曜于苍昊。叶妙理于上德，表鸿休于天造。不然者，何为效灵莫匹，具美无双。骇远目于千里，播英声于万邦。是以绥厥黎庶，垂诸史传。德非星而不著，星非德而莫见。盖应运于英精，亦叶时之灵变。虽云瑞之众祥之多，未可比兹星之独擅。
    ○五色比象赋（以“车服有制，示不徒设”为韵）
    圣人以王命之施，官秩之设。贵有品类，贱有等列。望之可辨，非旌表而焉知；出而自殊，宜车服之有别。于是招绘素之党，召彩笔之徒。程乱目之众色，写外物于百夫。以侯伯子男之服为饰，以山龙华虫之象为殊。莫不煌煌荧荧，奕奕煜煜。青为山兮嶷而争峻，赤为火兮炽而含燠。粉米以纯白而璀璨，宗彝以太元而黝倏。纟卒（一作）而为羽，则振迅而对飞。晕而为龙，则跨腾而相逐。盖上古之礼制，亦当今之法服。必谓美妙无尽，精微有余。侔桂月之规，纵丽天而莫胜；拟海藻之质，虽ゼ文而不如。实逞巧之无比，信取象而靡虚。岂徒用别于莅职，盖亦或施于乘车。懿其创自于心，成之在手。或大之者不遗其美恶，小之者不失其妍丑。此实权等于真宰，功齐于妙有。所以作国家之程式，辨王臣之印绶。历万代之恒规，经百王而共守。不然者，法实纷纠，制有允休。何必假其彩色之炳焕，于君子之衣裘。合九章之物者则写，非五等之服者则不。故往代垂模，明君立制。一则爵命之易辨，一则制容之昭丽。宜乎嘉其义，重其事。佐盛礼而罔易，垂后代以永示。信哉表德之为良，亦美作者之深意。
    ○灭裂禾赋（以“为功不至，其报则然”为韵）
    昔子罕之秉权，有封人之问焉。以为事不可以不敬，物不可以不虔。于是陈曩日，耕大田。予之于禾也，其情易尔；禾之于予也，其状悴然。莫不报其素，莫不答其先。予知其意，遽变予志。倍勤于他时，尽力于兹地。然后萌而密，叶以翠。契本心而罔违，充所养而不匮。故知生寡者其功未既，实稀者其心不至。苟以自强，何之莫致。是以人之从政，士之饬躬。佥黾勉而无极，并陵兢而靡穷。未有不课而名立，未有不勤而道融。所谓君子重其实，贵其功。以行之慎者比其盛，以动之慢者譬其不。惟盛也，著美而可观；惟不也，售能而谁取。信乎卤莽于庶绩，何异灭裂于南亩。草既在兹，众亦弃之。虽有百廛，莫得就而获；虽有万顷，焉可俯而持。哂之者宜夫莞尔，叹之者何莫凄其。则知恶必由人，善随厥操。往无不复，施无不报。虽斯言之细微，实所讽之元奥。足以将惩躁竞，用戒浇漓。勖万代之攸习，励人之所为。若然者，功以之成，利凭而得。实辅政之义理，亦劝学之典则。在稼尚其如斯，人乎曷不鉴之以隐恻。
    ☆张复元
    复元，贞元中进士。
    ○太清宫观紫极舞赋（以“大乐与天地同和”为韵）
    乐者所以谐万国，舞者所以节八风。故元宗致紫极之舞，朝太清之宫。俾观舞以知德，德以容备；省风以作乐，乐以文同。吾君缵道纪，修祖功。将有事以朝献，必斯舞之是崇。方其一人在庭，群后列位。奉常执礼以恭命，太乐陈仪而蒇事。望圣主以龙升，见舞童而の至。舞之作矣，应其度而展其容；乐乃遍焉，动于天而蟠于地。其始也，顾步齐进，蹁跹有序。既乍抑而复扬，遂将坠而还举。始蹑迹以盼睐，每动容于取与。陈器用之煌煌，曳衣裳之楚楚。观乎俯仰回旋，乍离乍联。轻风飒然，杳兮俯虹霓而观列仙。飘迁延，或却或前。清宫肃然，俨兮若披□雾而睹青天。惟紫也，取紫宫之清；惟极也，明太极之先。用之则邦国之光备，施之则中和之气宣。徐而匪浊，比上帝钧天之乐；静而不过，小圜丘□门之和。亦何必持彼羽旌，方闻乎得礼。执其干戚，然后为止戈。彼延陵空叹于象Ω，宋玉徒美其阳阿。讵能合天地之大德，调阴阳之大讹者乎？洪惟我后，遵祖为大。道其乐使万物无不宣，饰其容使兆人无不赖。客有观而作颂，愿播之于九域之外。
    ☆吕
    ，贞元十四年进士。
    ○万年县试金马式赋（以“汉朝铸金，为名马式”为韵）
    马以行地致用，式乃铸金取规。表骐骥以立则，拟形容而可知。合诸法象，遵彼权奇。卓尔し姿，想从革而乍见；骇兹殊相，疑轶尘而载驰。毫发尽似，纤不差。诚骏骨之倜傥，亦巧心之云为。本其称自前朝，制于往汉。金也者，持坚刚之可久；式也者，验逸异而有案。形乃辨于千里，功讵劳于万锻。匪刻鹄之同科，岂偶人而齐贯。载炼载精，我马是程。武脊乍睹，龙文可名。星气相合，金光发明。足不前，如俟孙阳之顾；望云邈视，宁殊洼水之生。向日而疑将奋影，临风而状若长鸣。曲尽其趣，不愆于素。写逸态以全能，制兰筋而巧附。瞳双镜而可鉴，颧两月以合度。谓天骥之呈材，乃良金之所铸。取则不远，其象孔昭。常矫矫以示众，特昂昂而建标。裹在目，飞黄立朝。晒求市之三年，终观骏死；无相肥于一概，何虑驹跳。所以稽乎骥德，垂此作式。指半汉以成规，岂驾骀之可惑。置于宫，有待献书之贤；铸以越铜，载假伏波之力。事与名远，理将意深。宁俟造父之能驯，骅骝可觌；何必九方之善相，骊牝独寻。等循形以观影，咸得骏于斯金。故日考兹术也，选无违者。可以断臧否，明取舍。形分似是，类别真假。欲献状于国门，期一中于名马。
    ○玉书赋（以“泥丸百节，皆说有神”为韵）
    上清中，元圣立教，存书示人。以玉为至精之宝，喻道于强名之真。使其复归于本，近取诸身。保长生于气母，通不死于谷神。妙哉灵决，虚皇之说。清紫府之内，瑕瑜不藏；洗丹田之中，琼瑶比洁。蓬莱有寿配金石，姑射有颜如冰雪。讶其与天地相终，而莫知寒暑易节。时所未喻，兹焉在列。我是以纪庭庐之位，论藏府之官。得之于此甚易，求之于彼则难。嘘吹可以自审，性命于焉内观。专气致柔，则顺途而同辙；适性任欲，将背驰而走丸。五气理于先后，三关启其户牖。精粹自成于渣滓，宠辱不惊于纷纠。同美玉之韫椟，我其善守。以隋珠而弹雀，尔于何有。以取请其怀，致于道孔皆。目可通于两耀，神相应于百骸。乃知化自仙册，形为真宅。传此希言，服之无攵。神明不见，指象帝于虚无。元览可寻，捧斯文而探赜。代所贵，人受益。不然，何道德并经于五千，灵仙自古而累百。虽羽化之独跻，于国理而无睽。用以修真，则致虚抱一。移于砥行，乃立节思齐。故炼质者，慕凌厉飞腾于碧落；致身者，以诗书礼乐为丹梯。俾克躬以服道，乃洁己而如。悬解上智之性，指南下愚之迷。客有仰《黄庭》之秘录，空自叹于尘泥。
    ☆郑俞
    俞，贞元十六年进士，官长水县令。
    ○性习相近远赋（以“君子之所慎焉”为韵）
    酌人心之善败，惟性习之所分。习者物之迁，以动为主；性者生之质，以静为君。运情有同于熔铸，通志亦比夫耕耘。或定心以纯一，或逐境而纠纷。故定心者若疏源而自得，逐境者犹理丝而又棼。且物之惑人无穷，人之徇物无已。近之则归于正性，远之则灭于天理。虽真妄之多端，谅御用而由己。至若习于所是，则孟母之训子。其居也，初之是邻，遂贾鬻而无耻。及夫又徙于学，徒示以坟史。卒能振文行以标名，郁古今而播美。岂不以性相近，而习之至矣。又若效之而非，则寿陵之从师。其故也，等善行之无辙，见大道之甚夷。及夫邯郸之学，匍匐于兹。既所能之未尽，终故步而莫追。岂不以习相远，而性亦失之。固宜人定其情，物安其所。苟欲迁性习以交丧，易贤愚之攸处。则舍于己而效于人，学弥得而性弥阻。述而莫息，亦莫之御。是非乖理而亦徇，未若袭慎而委顺。勿牵外以概名，在执中而克慎。钦若奥旨，闻诸古先。习之则善道可进，守之则至理自全。兹义也，智所不染，愚亦难迁。傥中庸之可甄，愿斯焉而取焉。
    ☆关构
    构，贞元中进士。
    ○日载中赋（以“汉文帝时数如此”为韵）
    日以运行，时维贞观。验载中之照烛，表一德之协赞。至诚则感，实所应于皇家。偶圣必呈，岂独符于炎汉。既退舍以回薄，又增明而辉焕。且夫天地，日月垂文。始将倾而复正，愿何鉴而不分。当下委之碧落，又上排之青云。经纪回旋，乃晖晶而射耀；次舍中正，则澄霁而销氛。何丽天以昭晰，谅触物而缤纷。然而日乃阳德，光于四裔。阳为看德，配以上帝。既居中而有感，亦临下而罔替。昔连珠而合璧，或五色而四彗。咸逐物而迁移，并随时而启闭。曷若此将旰而复，昭昭无际。则知阴阳冥通，乃与仁圣符契。徒观其炫晃在兹，气肃风追。合人君以乘时，又观其昭回绵邈。霞张雪，美嘉祥之欲数。时以我既再，我则盈缩而自持；时以我当中，我则清明而不浊。既照临于率土，信叶和而反朴。夫日也，变动不居，周流六虚。天垂象以咸若，精可贯而皎如。既匪亏焉，比皇明以无极；斯呈瑞也，谅至化之有余。且神功而不测，乃驻晷其实徐。所谓悬鉴在彼，观光由是。仰大明之载中，知积清而率俾。因征今以赋事，谅舍彼而取此。
    ☆徐复
    复，元和初官太常博士。
    ○驳李巽拟相国赠尚书右仆射郑瑜谥议
    郑瑜令德清规，坐镇风俗，理人而善政浃洽，作相而谋猷密勿。其终始事迹，当时罕俦。所以表贤易名，实曰“文献”。夫文者，焕乎大行；献者，轩然高名。今而褒之，厥有经义，亦犹贞惠文子累数其功，至于再三，以劝事君者。
    今奉《驳议》议其无进拔，无是非，无赈施，无謇谔。且曰：“二字之谥，非三代两汉事。”愚以为巽之驳，所谓进拔者，岂不推择群萃致之于庭乎？瑜往司铨衡，暨当钧轴，流品式叙，英髦在朝。若无奖拔之明，则何以至此？但如来议寡言慎行，故其端兆不可得而窥也。当先朝之日，上体不平，奸臣王叔文招权作朋，将害于国，其视丞相如无也，轻诣相府，不循旧章。瑜意虽能诛，力固不足，移疾高谢，万情所归，则是非之明，孰大于此？夫所谓赈施者，在《礼》：“家施不及国。”贤人君子，广爱为心。莫不开称物之源，布厚生之政。曩者恤灾患，免逋租，亦既当之矣。其于笃亲庇族，衣无常主，践名教者，谁则不行？若以分孤寡之资，同于赈施，则瑜所羞言也，奚谓无哉？至如謇謇匪躬，前议已书其微婉矣。既承高论，敢不指明？德宗季年，李实为京兆尹，殊恩昼接，贵幸无比，而实以羡余称贷，莫之敢非。瑜众诘所繇，上陈利害。且曰：“取于人而未酬其直，焉得有余？”是其言不可谓之无謇谔矣。
    伏以国朝宰辅，谥文而兼字者，代有人焉。故房元龄谥曰文昭，狄仁杰谥曰文惠，魏徵、陆象先、苏瑰、宋、张说、崔甫并谥曰文贞，刘仁轨、刘幽求、姚元崇、裴耀卿、张九龄并谥曰文献，李元、韩休并曰文忠，薛元超曰文懿，卢怀慎曰文成，苏曰文宪，杨绾曰文简，其余不可悉数。若以文包美，不宜以他字配之，则房玄龄、狄仁杰以降，昭惠贞献忠懿成简，皆不得正矣。我唐声名文物二百年，更阅群才，发挥王度，岂拟名之典，独未得中邪？不然，何轻沮之为，驳正所设，但当论谥之当否，不宜诘字之多少。苟有不当，虽一字可乎？若皆允宜，虽二字何害？如韦巨源附会凶党，李北海夺其嘉名，所言至公，人则悦服。今既曰贤相，而又非之，君子于其言，岂得苟而已乎？若曰二字非三代两汉之规，则又异乎愚所学者矣。夫威、烈、慎、靓，周王之谥也；文终、文成，汉祖之佐命也。霍光为宣成，孔光为简烈，中代之勋德也；刘宽为昭烈，杨赐为文烈，东都之鼎臣也。安谓其无二字哉！
    况文之为名，其义多矣，有经纬天地焉，有忠信节礼焉，有宽立不慑、坚强不暴焉，有敏而好学、不耻下问焉。夫匪一端，各有所当，若皆西伯、季孙之德，然后可称文，则鲁侯与文伯蜀之类，皆不为文矣。故诔谥之制，因时旌别。前状议瑜之行，曰为一代之名臣，斯其旨欤？谨上采《礼经》，旁观旧史，参诸国典，以定二名。请依前谥曰文献。
    ●卷五百九十五
    ☆欧阳詹（一）
    詹，字行周，泉州晋江人。举进士，为国子监四门助教，卒年四十余。
    ○出门赋
    出门辞家兮，人有志而斯逞，予纷然而远游。别天性之至慈，去人情之好仇。严训戒予以勿久，指蒲柳以伤秋。弱室咨予以遄归，目女萝而起愁。心眷眷以缠绵，泪浪浪而共流。惕怀安以败名，曾何可以少留。于是驱忠信以为车，执艺业以为贽。越三江，逾五岭，望尧旌而求试。庶亦呈功取爵，建德扬名。获甘旨以报勤，光昼锦以回衡。如弧斯张，如鸟斯征。射百步而期中，飞三年而必鸣。&lt;风萧&gt;[
O51]天寒，峥嵘岁晚。鹊联翩以不定，蓬悠扬而自转。逮前程之尚遥，顾所离而日远。事纷以争拔，情交戾而不和。退藩篱则弱羽恋于□路，激龙门则纤鳞限乎尺波。身违日日之晨昏，恋凄凄而莫遣；亲益年年之羸老，思摇摇而若何。ê灵辄于困穷，举冀缺于垄亩。一仁声之永大，一孝德之滋久。伊锡类以极穷，岂今无而昔有。尔乃循否泰以俟命，默风尘以怆艰。苟疏溟以纳流，愿覆篑以成山。路实多歧，丝无定色。任元黄之濡染，信强理之南北。管因媒而解缚，越自遇而升车。虞先荣而后悴，姜始卷而终舒。伤哉！数子之税驾，吾未知其所如。
    ○石韫玉赋（以“清润积中，光华外发”为韵）
    荆山之石兮玉在其中，和氏不见兮追师不攻。内抱贞明，蓄璋而自异；外封硗确，与砺而攸同。纷尔千峰，块然一石。石居山而有类，玉处胎而无迹。昭彰奇彩，象鸾镜之犹埋。特达英姿，状珠之未拆。齐草木之偕贱，叠泥沙而共积。瑰材则韫，精气时扬。结白虹于林簿，浮清气于岩冈。多见已形，空知六瑞之贵；罕穷未关，谁分十仞之光。混瘗嵌岩，沉蒙翳荟。同夫有智，怀其有以若无；侔彼不争，守厥屯而俟泰。明其内，晦其外。将藏器以待知，不干物以招害。原夫石则称坚而可转，玉则受琢而凝清。日遇良工，一则有顺而无固；时惟哲后，一则无胫而前呈。我唐文武建元，成康绍胤。获王母之玉，致淮夷之琛赆。向华池而效色，从温树以流润。伊抱璞之未闻，亦梯山而自进。佳粱糅秕，黄金在沙。必簸糠而扬砾，冀取实以除华。雕琢傥行，辉章希发。愿同三献之纳，庶免再来之刖。
    ○回銮赋
    夫何降一人兮，将凝帖乎万方。神其精而杰其质兮，赫赫巍巍以昂昂。应千年之宝历，承八圣之重光。道为纪，德为纲。仁为宅，义为防。化悠悠而荡荡，风习习以洋洋。沐雨露以蕃昌，烛日月以皆康。癸亥之岁，太司政。乃作幸于西，顺上帝之令。将行曰：相彼元元，以哲后为父母，视淫君犹刍狗。予其在德，则夷狄皆予之子也。伊重关击析，虞谁而守乎？予其不淑，则骨肉实予仇敌也。虽金城汤池，于予何有乎？四门大开，七寝停警。[
O51]凛以风清，寂澄凝而月静。于时厥有顽民，从愚至逆。假鸿恩以出入，弄神器于间隙。于是天忿地怒，人惨神恻。积愤气以交冲，叠冤心以潜逼。灾变流演，妖氛充塞。山河列以长晦，日月在而无色。明则士庶，幽则灵。豚鱼有识，草木无知。企喁喁以嗷嗷，望我后之来仪。如孺子之忆慈亲焉，如涸鳞之念长津焉，如枯苗之待膏雨焉，如笼鸟之仰林莽焉。既而文物无荒，声名有素。木叶犹飞，金风未暮。圣泽西浃，天颜东顾；回旌旗，整鸾辂。雨师启途，风伯前驱。丰隆布令，列缺行诛。神功莫仇，天力谁虞。栉缤纷于氵婴溟，骈骆驿乎虚无。洗地轴，拂天衢。歼有罪，福无辜。霾扫荡于寰区，尘埃涤濯乎皇都。元凶不戮而沦，未睹而遥苏。尔其灵物既先，乘舆乃从。□车烟驭，春心日容。郁霏霏以葳蕤，熠熠以严；祥风&lt;风&gt;&lt;风&gt;以淫淫，瑞色而溶溶。蒙笼焉虹霓之萦仪凤，仿佛焉江雾之送游龙。若夷若夏，乃愚乃贤。振振骈骈，殷殷阗阗。巷如流以汤汤，野若草而芊芊。□浮巨岳，水集洪川。至喜翻悲，含泪而前。曰：自沐元化，溟溟绵绵。如戴于天，如饮于泉。卒岁永年，皆谓自然。异日殷忧，方昭厥由。归欤归欤？人其待居。是日也，皇帝乃辟金门，升紫宫。宣睿旨，将天衷。熙乎若微雷淑气畅昆虫。芬乎若韶光丽景发青葱。下蟠厚地，上洽元穹。扶桑而西，虞泉而东。百福交通，万汇大同。白日三舍以逡巡，瞪丕征以融融。南山万岁以争呼，颔若动而崇崇。至矣哉，之德也！深乎大乎！滂乎沛乎！尔其汪乎！可谓上合天经，下叶坤灵。旁统神明，中获人情。故能不守有与之守，不争有与之争。此一举也，足见天地之心，足辨人神之意，谅无党以无偏，唯夫道德之比者也。
    ○将归赋
    忆求名于薄艺，曾十稔以别离。才还乡以半龄，又三年于路歧。红颜匪长，白日如驰。苒苒皆尽，悠悠为谁。亲有父母，情有闺闱。居惟苦饥，行加相思。加相思兮宁苦饥。辞家千里，心与偕归。南陔之兰，北山之薇。一芳一菲，何是何非。归去来兮，秋露沾衣。
    ○王者宜日中赋（以题为韵）
    杲杲者日，中则重光。烛生生于有晦，暖物物于无疆。人在下，君体阳。故法之象之，宜诸帝王。亭然止六合居中，赫然洞九霄临下。取其正谅无邪僻之徒，仿其明讵有幽阴之者。瞻端严则体率，慕光昭以心写。想照弥乎八，庶化覃于九野。观夫高舂始上，虞泉未移。面方舆而再朗，点圆昊以重规。有隼之墉，匿寸阴而影尽。无禽之井，透百尺以光披。含灵，处植离离。穴有向阳之户，柯无不煦之枝。伊体元在己，有国于斯。形厥功以居大，固其义之攸宜。况日则类王，王实况日。道符罔二，理契惟一。当其食昃，用贬膳以去悬；仰以高明，直弃俦而背匹。是以如之致唐尧之盛，假之在《周易》之丰。暮非乏照，朝亦有融。或背篱东之蛰，或遗山右之蒙。掩彼不言，黜履邪而有蔽；放兹取则，贵无偏以处中。正不正，通难通。可以励垂衣之圣政，可以激御远之神聪者也。我皇祗若高穹，保兹洪祚。顺三辰之耿耀，稽八卦之明谕。觌兢庄，沾煦妪。美盛德之形容，遂屏营而作赋。
    ○瑾瑜匿瑕赋（以“物无终美，舍短从长”为韵）
    玉之美者，其曰瑾瑜。虽特达之自有，岂疵瑕之则无。菲食其端，葑采其下。苟当无而可用，谅在人而罔舍。况服饰所珍，礼容攸假。五德人尚，居然总之；百宝物雄，又其尤者。只如夷吾委质，曲逆从王。一则措其所短，一则举其所长。伊十仞之可贵，讵一眚而为伤。是故异比荆山，奇同郑市。纵青蝇之下点，有白虹以旁起。琢中良工，佩宜君子。尔若恶其细而弃其大，我则扬其表而掩其里。矧乃或致磨，璧当可指。终酬九年之积，不损连城之美。勖矣乎！韫独明之见，宰万物之工。睹其材而辨其器，履其始而知其终。建莫大之勋，与悠悠既异；收稀代之宝，将琐琐宁同。璞自充，散材徒郁。苟无分寸之痕翳，罔有寻尺之盘屈。莹乏光华，弦乖音律。攻之有旷乎日力，斫之不益于人物。空知有玷与无疣，岂不道疏而理拂。至刚也，必时时而外缺；至清也，乍浑浑而罔容。考瑾瑜之含匿，亦厥义之云从。不然者，元黄已疲，奚复骋乎千里；轮则病，焉得用于九重。瑜之体全者则稀，瑾之无瑕者亦罕。惟追师之鉴选，纳尺长而寸短。
    ○征君洪涯子图赋（以“云际长松，以表贞节”为韵）
    矫矫征君，居幽行闻。朗咏尧年之日，栖迟姑射之云。英英时杰，好奇艺绝。窥穷图绘之能，写得隐沦之哲。岂不以怀材习技，我蕴跨俗之工。履道全真，彼有过人之节者也。观夫杖藜载酒，面石依松。尽是山中之意，全移物外之踪。入室终窥，知裂缯而画出；升堂始睇，疑在野而相逢。如言实默，如行实止，萝纤纤以垂帽，草青青而藉履。洋乎令闻昭晰，得其所由；俨夫仪刑仿佛，知其所以。原夫贤达作范，丹青立程。将模前而示后，必体物而归诚。服惟身表，容实心旌。对冰雪之颜，睹兰蕙之缨。暗识伯夷之洁，遥怜虞仲之贞。知身已谢，看画如生。矜且复庄，若此辰之有识。贪之与欲，同在日之无情；形似植以亭亭，衣如风而曳曳。临诸瑶席之上，想彼云林之际。万物方秀，千峰初霁。神飘飘而自远，身悠悠而不系。我之心矣，惟贤允臧。披图画于是日，得夫君乎此堂。乃知君之于德也大，画之于工也长。画非君无以展其妙，君非画莫得扬其光。物有相假，不其昭彰。揆人事之类恶，论功庸之夥少。伊画也，可以称智者之先；惟君也，可以作真人之表者也。
    ○明水赋（以“元化无宰，至精感通”为韵）
    智之不测，有明水焉。方诸在手，圆月居天。象质遐分，则迢遥而迥远。英华潜合，遂滴沥以流涟。可谓妙自斯妙，交之又元。此道也，自何而来；彼灵也，从何而借。越杳杳之苍，阻溟溟之永夜。望蟾魄而光彩殊流，端蛤形而清冷忽下。等阳燧之通感，实柔祗之秘化。岂不以我惟阳德，伊乃阴徒。精灵合契，气类相符。共禀坤而配坎，谅交津以有濡。此理焉自取之乎必有，斯水也遂生之于本无。精洁可嘉，清明斯在。湛玉壶以无垢，入牺樽而有待。处实爵，今则由于鬯人；置下升堂，已不关乎真宰。稽乎所自，原夫所致。临庭目击，虽从阴鉴而来。向月心祈，又似上天而至。来莫我挈，至莫我精。弃本不仁，故存名而曰水；从宜酌号，遂表性而称明。信可荐宗┙，祈上清。故得归先岁享，告帝功成。冠三酒而首进，掩五齐以先行。招百神之景福，致万姓之元祯。无益于人，鄙玉浆于夜漏；自求其益，哂珠露于金茎。游原习坎，固有冥感；处陆浮空，不无元通。龙吟云而致雨，虎啸谷而来风。动无手里之效，润才百里之功。讵若以握中之琐细，向天上之瞳。精液下融，神人以崇。而福禄攸同者乎。
    ○春盘赋（以“裁红晕碧，巧助春情”为韵）
    多事佳人，假盘盂而作地，疏绮绣以为春。丛林具秀，百卉争新。一本一枝，叶陶甄之妙致；片花片，得造化之穷神。日惟上春，时物将革。柳依门而半绿，草连河而欲碧。室有慈孝，堂居斑白。命闻可续，年知暗惜。研秘思于金闺，同献寿乎瑶席。昭然斯义，哿矣而明。春是敷荣之节，盘同馈荐之名。始曰春兮，受春有未衰之意；终为盘也，进盘则奉养之诚。傥观表以见中，庶无言而见情。懿夫繁而不挠，类天地之无巧；杂且莫同，何才智之多工。庭前梅白，蹊畔桃红。指掌而幽深数处，分寸则芳菲几丛。呼翕旁临，作一园之朝露；衣巾暂拂，成万树之春风。原其心匠始规，神谋创运。从众象以遐览，总群形而内蕴。彼有材实，我则以短长小大而模；彼有文华，我则以元黄赤白而晕。故得事随意制，物逐情裁。凝神而珍奇竞集，下手而芬馨乱开。不然者，欲玩扶疏，须买青山以树；要窥菡萏，待疏绿沼而栽。将以缓愁予之思，将以逞吾人之才。此一作也，察其所由，稽其所据，匪徒为以徒设，诚有裨而有助者也。
    ○藏冰赋（以“西陆朝觌方出之”为韵）
    晓日离斗兮昏星见奎，鸿向北兮龙角徂西。天子虑层冰以为灾，辟凌□而大纳；山人于其时而贡职，庶寿域以同脐。黑既馨，元冥已祝。人惟任土，侔有赋以归王；物或称琛，类无胫而奔陆。凿固Ё于穷壑，闭重泉乎夏屋。炯乎干将之出地，灿乎连城之韫椟。尔乃东风月仲之节，西陆晨觌之朝。荐明灵于寝庙，颁有位乎中朝。光可鉴形，鄙照车之宝楚；清能御暑，轻莆之珍尧。向玉堂以孤莹，镇琼筵而自昭。助微凉于长簟，回烦燠于炎飙。鬼神以之而飨集，君臣以之而利饶。岂止疾雷不震，凄风不飘。致两仪之交泰，作六气之和调而已哉。冰之藏也，旨意可稽。冰之赋焉，英华可觌。休宗社之成礼，畅乾坤而树绩。顺时元吉，为我政之恒孚；悻道致尤，宁鲁臣之屡析。六合苍苍，万物攘攘。讵无时启，亦有时藏。绎其功而此譬，于厥德而何方。劲挺金相，贞清玉质。展其用无愧于明时，韫其光不欺于暗室。乘凛冽以冬入，涤赫曦而夏出。穿杨发彼，观国于兹。几鬻三冬之学，又当二日之时。业属辞以比事，遂含毫而赋之。
    ○怀忠赋（并序）
    丙寅岁，因受谴，季冬之月，次于殷墟，历关龙逄墓焉。昔聆其风，未尝不回肠涕，睹夫茔垄，心又增伤，遂写愤于言，为赋以吊。先生以忠谏致命，故以怀忠命篇云。其辞曰：
    天生彼辛兮，用歼覆于夏家。欲悠悠而罔极，毒浩浩而无涯。无幸殒身，肆市朝之若莽；有道并命，委炮烙以如麻。伊先生之谔谔，为酷烈之所加。尝披图于往载，每废卷以兴嗟。萧条旧邑，漭沧空陂。陷陵成坎，古木无枝。或人曰此其墓也，又一倍以增悲。呜呼！麟非腾噬之俦，讵豺狼之共穴。凤实仁灵之类，岂鹰之同列。惟玉石之明分，亦薰莸之自别。是以謇謇心兢，昂昂面折。彼炎炎之原燎，信扑扑而不灭。宁归死以申怀，不贪生而结舌。痛矣哉！古人有言：辅仁者天，福善者神。胡为是日，功不如人。使典章之不信，俾忠义之空勤。律中大吕，日临蒙谷。风飕飕于衰草，烟茫茫乎平陆。思凄凄而填臆，泪淫淫以盈目。义则非其知友，亲故远乎骨肉。节临危而不挠，行于艰而弥笃。惟其有之，是以伤之而恸哭。
    ○律和声赋（以“见象声律，以和万方”为韵）
    咏声调兮律声遍，人心厚兮国风变。伊在尧之既引，载得夔而斯见。哀思虑始，安和追往。宗伯官也，择人乎有才；正始化焉，选音于无象。缀咸池之雅韵，去桑间之末响。图风普以雨周，算天长而地广。律则以宫激徵，咏则从浊扬清。且惩流而反正，常诫险以归平。若近若远，非幽非明。类无臭，等无声。信矣惟时，与四时而德洽；纯如合莫，弥六合以文成。善咏者声，应声者律。会高低以齐奏，谐疾徐而并出。迹不得寻，功如何述。为灾为眚，曾莫奉于淫君；调阳序阴，屡见资乎圣日。故得之者体圆御方，失之者亡绝祀。比屋可戮，桀纣罔测其所由；率上可封，尧舜固知其所以。不然者，移风之言曷谓，易俗之训则那。我所以清六管，顺赓歌。载唱载吹，匪埙篪之独叶；一张一弛，岂琴瑟之空和。八有截，四海无波。物阜人蕃，虽归之乎至德。鸟来兽舞，盖于斯而靡他。其理微，其用远。论有助也，侔大君之得一；考无情焉，同八风之吹万。可谓我咏斯畅，我律斯臧。发扬六气，孕育群方。处植者以之而茂实，含识者于焉而寿昌。彼离连与栗陆，复何道而称皇。
    ○秋月赋（以“至明周照”为韵）
    粤惟日行于冀，风发于庚。白露下降，鸿雁来征。野飒飒而木落，天寥寥而气清。独孤亭之不寐，见凉月兮东生。上迢迢之霄汉，掩冽冽之恒星。出江山之磅，豁阊阖之峥嵘。皎皎摇摇，晶晶盈盈。映阶墀以历历，对窗户以亭亭。虽他时之并照，何斯夕之为明。异夫白鹤翩翻，不分其色；寒泉洒落，空闻其声。乃遥夜以虚烛，实纯风之至精。于是照曜必周，通冥洞幽。其色也，润林峦之卉物；其影也，莹江湖之乱流。益池亭之寂寂，增气候之飕飕。起离家之远恨，生去国之繁忧。何处而不见，何人而不愁。岂谓征客怀归，徘徊于黄榆之塞；佳人怨别，萧条于红粉之楼。已矣哉！信知宇宙之中，光明为至。非凄凉之独感，亦清贞之可类。临照者足以仿有德之君，洁白焉宜将匹无瑕之士。伤哉不肖，徨岭徼。时雨露兮未沾，自形影兮相吊。愿穷经兮取老，恐用人兮尚少。幸君子兮如月，冀余光兮一照。
    ○德胜颂二章（并序）
    唐贞元六年，岁在庚午。阴阳家流曰：“岁在午，人马食土。”人之所食也谷，马之所食也草，今言食土，明岁无嘉谷，而野无青草。则运数于兹，合凶灾之大者。于是天寻旧步，地转恒轴，交纠回薄，将有结于常。自春三月，至于夏五月，或赫日杲杲，或密云溶溶，为ㄡ灼，为霖霪，似不日而至。皇帝宿布太和，人神、鸟兽、鱼鳖咸若。腾欢心，扬灵台，欣欣熙熙，休气中积。浃磅礴，浮苍苍，潜相戛磨，力强者胜。九阳构旱而莫展，六阴作潦而不就。氛蔼为庆□，烈景为祥光。油油熏熏，宛复如春，块不破而雨足，条无声而风畅。日者眚气欲凝，淑气犹竞，彼虽罔得为祸，此亦未能为福。徘徊相持，时泽不降；五稼含萌而待艺，百芳蓄颖以思坼。至是土膏融，甘液宣，若决氵亭泉，如开涌烟。丰草增歧，绵绵，无硗瘠与良沃，获一十于百千。剩蔬云矗以萎圃，余粮岳峙而栖亩。夫体病不能害心，心平必能制体。古人曰：“人者，天地之心也。”既和且平，则天地之病，又焉得成欤？况奔走游泳之物，曰灵曰祗之类。皆吁怡逸于其中乎！宜其疗乾元之宿，愈坤元之常疾，以至于交泰，如斯之盛也。古先帝王，至圣则尧，至仁则汤，有黎以称理，历水旱而莫御。岂不以道未全洽，而德尚凉哉！皇帝非徒能御之，又易之为大庆殊祥，其于道德，可谓充塞洋溢，光今而迈古矣。元元蚩蚩，呜呜哑哑，歌圣代者，动天殷地，以夜继昼，而其词末宏，辄为颂二章，用贻于康衢，庶事明而声畅，流乎无穷，而以德胜目篇。颂曰：
    岁在午，天灾于常。昔人食土，今我饫粱。匪徒我饫梁，鳏寡千箱。盛矣乎！吾皇之德，变眚为祥。休哉德兮！
    岁在午，天灾斯属。昔马食土，今牛餍菽。匪徒牛餍获，犬豕粱肉。盛矣哉！吾皇之德，转祸为福。休哉德兮！
    ●卷五百九十六
    ☆欧阳詹（二）
    ○与郑伯义书
    居方足下：胡尔物故，仁孝多感，悲恸如何！远助凄恻。秋凉，体与神康。仆素寡，畅遐亦可。悉华下来人，承今冬以前，明经赴调，罢举进士。何颠且不沛，逝而能复欤？居方哉！夫非有必行，则谏必有拒，忤情怀欢，古人所难，虽仆于居方，亦不易之。今流既从川，华既归根，辄分间布白，致以笺素，居方忖览。
    知及蘧瑗四十九年之已往，陶潜今是昨非之悟焉。渔者所务唯鱼，不必在梁在笱；弋者所务唯禽，不必在在缴。国家设尊官厚禄，为人民也，为社稷也。在求其人，非与人求，在得其人、非与人得。唯道德膺厥求，唯贤能膺厥得。贤能事事而后见，道德诚诚而后信。苟须事事，苟须诚诚，则必委以务，命以职，从而核之。四海之大，亿兆之众，不可逢而委命之，是用启稍异之间，姑致其我乐而自耀者。读往载，究前言，则曰明经；属以辞，赋以事，则曰进士。中夫程度者取政事，最轻小者命以始。又令公侯子孙、卿大夫子弟，能力役供给者，曰千牛进马三卫斋郎，限以年月，终亦试之。其有成则陟，陟不已乃尊乃厚；其有败则黜，黜不已乃戮乃亡。取之于请科暂殊，用之于诸科则一。良未即以进士贤而明经不贤也。但以选才如选材焉，以规则失之于方，以矩则失之于圆，欲方圆毕至，然后择其利用者宝之。中方则善于圆，中圆则善于方。木材也者，在坚贞可久；人才也者，在德行有恒。不可久，不有恒，虽售之于今，必不售之于后。蚩蚩之人，贵此贱彼，是不深达国家选土之意，见近而迷远者。居方宁斯人之徒欤？况目睹进士出身，十年二十年而终于一命者有之；明经诸色入仕，须臾而践卿相者有之。
    忠与孝相生，君与父相随。于家美，即于国良；为闺门重，则为朝廷尚。此古今圣贤绝虑，万不失一之得也。仆忝居方交游，自贞元之初，于今十有三祀，熟得居方之为人。甘旨可求，则己在尊长之前矣；衣食可让，则已在兄弟之边矣。急难当行，则必在交游之先；礼义当往，则无在时贤之后。晨昏无方之性，爱悌友手之情，长长之敬，下下之眷，与朋友之信，接物之道，居方无不尽。则于家于闺门至矣，于国于朝廷讵少哉！尝清宵月下，寒序火边，或醉或醒，接以余论，君子欲其暗然而彰。恶自自媒沽名者。二年间，见居方求试于词场，仆恨恨如失。才如居方，地如居方，方于所得，讵止乎？然诸科中升乎一科矣，宜存一梁、一笱、一、一缴之义，事事诚诚之旨，中规中矩之求，委恒久，循黜陟，俟乎暗然之来也。况近闻宗懿之中，景行居方弥笃焉。上以居方达慈于下，下待居方申爱乎上。居贫孀孤，达宦棺梓，悉居方竭力，已可行咨乎可及，饥饱不异，魂体皆归，年才弱冠，行迹如此，岂徒生哉！借如居方束帛到门，而有未起，居方以艺自谒，虽从家命，亦以非矣。悲哉！更逐齐人之后耶？仆窃以为知人，曩得居方，以为居方也；洎昨视所行，则非居方；今聆嘉闻，又知居方矣。如其知，如其知，竟履元和以叶愚念，得之以道，为姜为傅，不得以道，为回为宪，时之令人，岂不善欤！面叙不周，此亦何云。
    ○与王式书
    公范足下：长史及大人以薄官，予自能记忆，只见驰载长幼，勤勤南北。予虽童稚，意甚不居。洎有安固丞、潮阳掾，予时已冠，似或议事，以为地分遐陋，进取必无远大。若肄业承家，则安固、潮阳，亦几于不坠矣，便怀耕食凿饮之心焉。事亲敬长之道，睦友与人之义，恂恂自勉。不意窃乡曲之誉，所疑不忘质，所见不忘述，时时有得。多幸忝侪类之归，加以薄窥坟籍，适有章句。
    濮阳仲宣、河东千龄、荥阳从易、济北有融、琅琊次巨，皆博雅明达君子，公范亦其人焉。每论性行，量识度，评学业，酌文词，不以虚薄，往往挂于牙齿。予年二十有一，公范与群公则可予以进士之目，而有令予观国之心。予以群公所贶之名，绎先贤正名之旨：进士者，岂不言其可以仕进，而能裨助政化，始自下而升上，终自上而利下者也？近代亦曰举人，实古今举贤进能之科也。则有若风后力牧，膺黄帝之举；舜禹稷契，膺唐尧之举；缙云高阳，膺虞舜之举；伊尹姜牙，膺汤武之举；管仲冀缺，膺桓文之举；五三杰，膺嬴刘之举：皆齐圣广渊，明允笃诚，立功立事，出于人表之流也。降自晋宋齐梁，则有若陆机、鲍昭、谢眺、江淹，亦以登庸，虽道德器用，不及曩辰，而词学诗流，为一时之秀。当群公之论，岂容易之？度力不任，又先与灵源道士、虹岩逸人有潘湖合炼奉养之契，乞从宿志，勤勤恳恳，获与灵源、虹岩同居者三年。公范与群分虽不苦以前事相追，而流言时至。
    建中初，因当道廉察，故相国常公、本州将故中书舍人薛公，南涧之谈，西湖之礼，丹青目下，程准前期，公范举群公激厉转加，予亦稍信云云之劝。时兄弟亲属，方以众情闻于大人，大人与群公遂有龙首之会。特询可否，至于再三。群公不悔前言，以为可固可必。人之于予，皆欲其升高致远。至其秋，大人则有遣从计吏之命。当发之日，大人及慈亲亲祭行于东郊，公范与群公亦共神余于野席。离觞既辍，大人诫勖数言，言可切骨铭心。征车云动，慈亲呜咽数声，声堪断肠褫魄。公范与群公备见备闻也。慰上下之望，在乎早成名，早归宁。予必不惜伎能，而有所绝坠，以深上下之念，汲汲摇摇，如旌如翘。
    受遣之明年，达于长安。赁庑六秋，礼闱四上，频竭激昂之力，累为簸扬之弃。反躬忖己，徘徊又疑，岂常、薛公轻于布素，而有佞欤？为群公温良，与朋友有不忠欤？杨朱对歧，墨翟观素；劲挺之志，半作归心。况以近梦慈亲，以乱丝绕予之身万重，大人啮予臂见血。盖神祗以大人诚切远警于予焉。丝绕者，岂非思念缠绵之象也；啮臂者，岂非啮指令归之义也；万重见血者，岂非示其甚也？
    公范与予游处最深者，且莆阳读书，接席五年，其于为人，公范知之。莆阳去家四百余里，晨昏之思忽至，珍异之味忽得，亦不以始昨违离，便奔驰而去。性自天至，实非勉为。今一辞庭闱，而逾半纪。以本心每每，驰恋若此；魂梦昭昭，感发如彼。日夜之心，公范可量。窃欲审核良骛，摭分进退，阻故人，无新知，恍不可问，因考使回，更有决斯科也。先以才艺取，次以德行伸。大以事君，细以临人。如予所习，可以当之于取乎？如予事亲，可以移之于君乎？如予理身，可以施之于人乎？其可也，则待命待知，庶荣亲之道，抑温清之心。如其不可，则任材任器，息干时之机，谢风尘之苦。书至与裁，裁已遄复，家在国在，伫为去就。
    予于为子之道，所恨不知也，知必无不竭；若于为臣之道，所恨不知也，知必无不为。人生于世，区区者所务，岂不立名乎？有名于国，亦名也；有名于家，亦名也。予何攘臂于其间，丑于家而美于国哉？予无此心，亦公范知之。东风扇和，山青水清；野芳且荣，林鸟时鸣。樽有酒，匣有琴，公范休畅。某再拜。
    ○送张尚书书
    前乡贡进士欧阳詹，于洛阳旅舍再拜授仆人书，献尚书阁下：某同众君子伏在尚书下风久矣。孟冬已寒，伏惟尚书尊体动止万福！人生于世，令天下之人识与未识，有一善则愿知之，有一困则愿知之。尚书以为其人何如哉？愚以百年二百年无一而已矣。尚书岂知身则其人乎？既知其人，某斯所以愿也。
  </div>
  <div class="pagination">
   <a href="全唐文_page345.html">
    上一页
   </a>
   <span>
    ...
   </span>
   <a href="全唐文_page341.html">
    341
   </a>
   <a href="全唐文_page342.html">
    342
   </a>
   <a href="全唐文_page343.html">
    343
   </a>
   <a href="全唐文_page344.html">
    344
   </a>
   <a href="全唐文_page345.html">
    345
   </a>
   <span class="current-page">
    346
   </span>
   <a href="全唐文_page347.html">
    347
   </a>
   <a href="全唐文_page348.html">
    348
   </a>
   <a href="全唐文_page349.html">
    349
   </a>
   <a href="全唐文_page350.html">
    350
   </a>
   <a href="全唐文_page351.html">
    351
   </a>
   <span>
    ...
   </span>
   <a href="全唐文_page347.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
