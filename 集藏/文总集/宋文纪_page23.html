<!DOCTYPE html>
<html>
<head>
    <meta charset="UTF-8">
    <title>宋文纪 - 第 23 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文纪 - 第 23 页/共 28 页</h1>
    <div class="content">
　　宋文纪巻十四
　　钦定四库全书
　　宋文纪卷十五　　　　　明　梅鼎祚　编王僧达【太保少子歴迁中书令坐悖逆赐死】
　　求徐州啓
　　【僧达自负才地谓当时莫及上初践阼即居端右一二年间便望宰相及爲护军不得志乃启求徐州不许僧逹三启固让上甚不説以爲征虏将军吴郡太守】
　　臣衰索余生逢辰借业先帝追念功臣睠及遗贱饰短捐陋布策稠采从官委褐十有一载早冯庆泰脱亲盛明而有志于学无独见之敏有务在身无偏鉴之识固不足建言世治备辩时宜窃以天恩不可终报尸素难可久处故猖狂芜谬每陈所怀陛下孝诚发衷义顺动物自龙飞以来实应九服同欢三光再朗而臣假视巷里借听民謡黎氓【缺】　　未缔其感逺近风议不获稍进臣所用夙宵疾首寤寐疚心者也臣取之前载譬之于今当汉文之时可谓籍巳成之业据既安之运重以布衣菲食忧勤治道而贾谊披露乃诚犹有叹哭之谏况今承颠沛万几惟始恩未及普信未遑周臣又闻前达有言天下重器也一安不可卒危一危亦不可卒安陛下神思渊通亦当鉴之圣虑窃谓今之务惟在万有爲已家国同忧允彼庶心从民之欲民有咨瘼之声君表纳隍之志下有愆弊之苦上无侈豫之情又应官酌其才爵畴其望与实不赏宁失不刑至若枢任重司藩扞要镇治乱攸寄动静所归百度惟新或可因而弗革事在适宜无或定其出处天下多才在所用之臣非惟寄观世路谬识其难即之于身详见其弊何者臣虽得免墙面书不入于学伍行无愆戾自无近于才能直以廕托门世夙列荣齿且近虽奔迸江路归命南阙竟何功効可以书赏而频出内宠陛下绸缪数旬之中累发明诏自非才略有素声实相任岂可闻而弗惊履而无惧固宜退省身分识恩之厚不知报荅当在何期夫见危致命死而后已皆殷勤前诰重其忘生臣感先圣格言思在必効之地使生获其志死得其所如使臣享厚禄居重荣衣狐坐熊而无事于世者固所不能安也今四夷犹警国未忘战辫髪凶诡尤宜裁防闲者天兵未获已肆其轻汉之心恐戎狄贪惏犹怀匪逊脱以神州暂扰中夏兵饥容或游魂塞内重窥边垒且高秋在节塞马兴威宜图其易早爲之所臣每一日三省志在报效逺近小大顾其所安受效偏方得司者则虑之所办情有不疑若首统军政董勒天兵既才所不周实诚亦非愿陛下矜谅已厚愿复曲体此心获军之任臣不敢处彭城军府即时过立且臣本在驱驰非希崇显轻智小号足以自安愿垂鉴恕特赐申奬则内外荣荷存没铭分【宋书】
　　请解职表【僧达初求徐州世祖不许以爲吴郡太守弥不得意坐事免孝建三年除太常意尤不悦久之上表解职文防抑掦侍中何偃以词不逊启付南台免官大明二年迁中书令】
　　臣素审庸短少阙宦情兼宿抱重疾年月稍甚生平素念愿闲衡庐先朝追逺之恩早见荣齿曩者以亲贫须养僶俛从禄解褐后府十有余旬俄迁舍人殆不朝直实无縁坐阅宸宠尸爵家庭情计二三屡经闻啓终获允亮赐反初服还私未用又擢爲洗马意防优隆其令且拜许有郡缺当务处置防琅琊迁改即蒙敇往反神翰慈诱殷勤令装成即自随灵寳往年沦覆长溪因彼散失仰感沉恩俯铭浮宠臣衅积祸升仍丁艰罚聊及视息即蒙逮问具啓以奉营情事负举猥多赐莅宣城极其穷踬仲春移任方冬便值敌南侵臣忝同肺腑情爲义动苦求还都侍卫辇毂至止之日戎旗已搴在郡虽浅而贪得分了方拂农衣还事耕牧宣城民庶诣阙见请尔时敇亡从兄僧绰宣见留之防闇疾寡任野心素积仍附啓苦乞且旋任还务未期亡兄臣锡奄见弃背启解奔赴赐带郡还都曽未淹积复除义兴臣自天飞海泳岂假鳞翼徒思横施与日而深自处官以来未尝有涓毫之积羸疾闇疚又无人一诺而性狎林水偏爱禽鱼议其所托动乖治要故收崖敛分无妄俄顷实由有待难供上装未立东郡奉轻西郏禄重具陈蕲恳备执初愿置乞江湘逺郡一二年中庶反耕之日粮药有寄即防亮许当赐矜擢遭逢厄运天地崩离世蒙圣朝门情之顾及在臣身复荷殊识义虽君臣恩犹父子臣诚愚蔽心过草木奉卫之日不觉捐身单驱弱嗣千里共气继罹凶涂动临危尽生微朝露不察如丝信顺所扶得获全济再见天地重覩三光于时兄子僧亮等幽窘丑逆尽室狱户山川崄岨吉凶路塞悠逺之思谁能勿劳尝胆濡足是其公愿分心挂腹寔亦私苦幸属圣武克复大业宇宙廓清四表靖晏臣父子叔侄同获泰辰造情追寻归骨之本欲以死明心误有余辰情愿已展避逆向顺终古常节智力无効有何勲庸而频烦恩荣动逾分次但忽病之日不敢固辞故吞诉于鹊渚饮愧于新亭及元凶既殄人神获乂端右之授即具陈请天慈优渥每越常伦南蛮防军旬月私授臣三省非分必致孤负居常轻任尚惧网墨况参要内职承宠外畿其取覆折不假识见故披诚启诉表疏相属或乞轻高就卑或愿以闲易要言誓致苦播于辞牍诚知固陋当触明科去嵗往年累犯刑禁理无申可罪有恒典虗秽朝序慙累家业臣甘其终物议其尽陛下弃其身瑕矜其贵膝迂略法宪曲相全养臣一至之感口此何忘利伊恩升加以今位当时震惊收足失所本忘闭情不敢闻命内虑于己外访于亲以爲天地之仁施不期报再造之恩不可妄属故洗拂灰壤登沐膏露上处圣泽下防生辰合芳离蜕遐迩改观但偷荣托幸忽移此嵗自见妨长转不可宁宜其沉放志事俱尽伏愿陛下承太始之德加成物之恩及臣狂蔽未至得于荣次自引圣朝厚终始之惠孤臣保不冺之泽夫让功爲髙臣无功而让专素爲美臣荣采已积以是求退诚亦可愍又妻子爲居更无余累婢仆十余粗有田入嵗时是课足继朝昬兼比日瞀更甚风虗渐剧凑理合闭荣卫惛底心气冲弱神志衰散念此根疵不支嵗月公私诚愿宜蒙谅许乞狥余辰以终琐运白水皎日不足爲譬愿垂矜鉴哀申此请
　　与盱眙太守沈璞书【僧达爲宣城太守与璞书时璞有破敌功详始兴王】
　　足下何如想馆舍正安士马无恙离析有时音防无日忧咏沈吟増其劳望问者獯猃扈横掠剥边鄙邮贩絶尘坰介靡达瞻江盻淮眇然千里吾闻泾阳梗棘伊滑荐遁乌集弦絶患深自古承知乃昔冦苦城境胜胄朝飡伍甲宵舍烽鼓交警羽镝骤合而足下砥兵砺伍总厉豪彦师请一奋氓无贰情遂能固孤城覆严对陷死地觌生光古之田孙何以尚兹商驿始通粗知梗槩崇讃胆智嘉贺文猛甚善甚善吾近以戎暴横斥规效情命收落簪星舍京里既获遄至代马巻迹支离霑德复继前绪行苇之懽实协初虑但乖涂重隔顾増慨涕比恒疾卧忧委兼叠裁书送想无斁久怀【并宋书】
　　祭颜光禄文
　　维宋孝建三年九月癸丑朔十九日辛未王君以山羞野酌敬祭顔君之灵呜呼哀哉夫德以道树礼以仁清惟君之懿早嵗飞声义穷几彖文蔽班扬性婞刚防志度渊英登朝光国实宋之华才通汉魏誉浃沙服爵帝典栖志云阿清交素友比景共波气髙叔夜严方仲举逸翮独翔孤风絶侣流连酒德啸歌琴绪游顾移年契阔宴处春风首时爰谈爰赋秋露未凝归神太素明发晨驾瞻庐望路心凄目情条云互凉隂掩轩娥月寝耀微灯洞光几牍谁照衾袵长尘丝竹罢调擥悲兰宇屑涕松峤古来共尽牛山有泪非独昊天歼我明懿以此忍哀敬陈奠馈申酌长怀顾望歔欷呜呼哀哉
　　丘珍孙【宁朔将军】
　　与王僧达书
　　【禇伯玉字元璩吴郡钱塘人居剡瀑布山三十余年隔絶人物僧达爲吴郡苦礼致之停郡信宿裁交数言而退珍孙与僧达书僧达答之】
　　闻禇先生出居贵馆此子灭景云栖不事王侯抗髙木食有年载矣自非折节好贤何以致之昔文举栖冶城安道入昌门于兹而三焉夫却粒之士飡霞之人乃可蹔致不宜久羁君当思遂其髙歩成其羽化望其还策之日蹔纡清尘亦愿助爲譬説【南齐书】
　　王僧达答丘珍孙书
　　禇先生从白云游旧矣古之逸民或留虑儿女或使华隂成市而此子索然惟朋松石介于孤峰絶岭者积数十载近故要其来此冀慰日夜此谈讨芝桂借访薜萝若已窥烟液临沧洲矣知君欲见之辄当申譬【南齐书】
　　颜竣【字士逊延之子歴丹阳尹右将军出爲东扬州刺史坐罪赐死】
　　魏互市议【元嘉二十八年魏自彭城北归复求互市竣爲北中郎府主簿议】
　　愚以爲与魏和亲无益已然之明效何以言其然夷狄之欲侵暴正苦力之不足耳未尝拘制信义用辍其谟昔年江上之役乃是和亲之所招歴稔交聘遂求国婚朝廷羁縻之义依违不絶既积嵗月渐不可诬人心无厌重以忿怒故至于深入幸今因兵交之后华戎隔判若言互市则复开曩敝之萌议者不过言互市之利在得马今弃此所重得彼下驷千匹以上尚不足言况所得之数裁不十百耶一相交闗卒难闭絶冦负力玩胜骄黠巳甚虽云互市实觇国情多赡其求则桀傲罔巳通而爲节则必生边虞不如塞其端渐杜其觖望内修德化外经边事保境以观其衅于事爲长
　　铸钱议【元嘉中铸四铢钱轮郭形制与五铢同用费损无利故百姓不盗铸及世祖即位又铸四铢孝建三年徐爰议缮铸纳赎诏可钱形薄小于是民间盗铸杂以铅锡又剪凿古钱以取其铜钱转薄小百物踊贵乃立品格悉加禁断沈庆之江夏王义恭及竣并有议时以铜转难得欲铸二铢竣又议至前废帝时铸二铢钱式益细庆之又啓通私铸由是钱货败乱】
　　尚书右丞徐爰收铜缮铸纳赎议
　　贵货利民载自五政开铸流圜法成九府民富国实教立化光及时移俗易则通变适用是以周汉俶迁随世轻重降及后代财丰用足因条前寳无复改剏年歴既逺防乱屡经堙焚剪毁日月消减货薄民贫公私俱困不有革造将之大乏谓应或遵古典收铜缮铸纳赎刋刑着在往策今宜以铜赎刑随罚爲品
　　始兴郡公沈庆之听民铸钱议【世祖下其事公卿议】
　　昔秦币过重髙祖是患普令民铸改造榆荚而货轻物重又复乖时太宗放铸贾谊致讥诚以采山术存铜多利重耕战之器曩时所因四民竞造爲害或多而孝文弗纳民铸遂行故能朽贯盈府天下殷富况今耕战不用采铸废久镕冶所资多因成器功艰利薄絶吴邓之资农民不习无释耒之患方今中兴开运圣化维新虽复偃甲销戈而仓库未实公私所乏唯钱而巳愚谓宜听民铸钱郡县开置钱署乐铸之家皆居署内平其凖式去其杂僞官敛轮郭藏之以爲永寳去春所禁新品一时施用今铸悉依此格万税三千严捡盗铸并禁剪凿数年之间公私丰赡铜尽事息奸僞自止且禁铸则铜转成器开铸则器化爲财剪华利用于事爲益
　　太宰江夏王义恭议
　　伏见沈庆之议听民私铸乐铸之室皆入署居平其凖式去其杂僞愚谓百姓不乐与官相闗由来甚久又多是人士盖不愿入署凡盗铸爲利利在僞杂僞杂既禁乐入必寡云敛取轮郭藏爲永寳愚谓上之所贵下必从之百姓闻官敛轮郭轮郭之价百倍大小对易谁肯爲之强制使换则状似逼夺又去春所禁新品一时施用愚谓此条在可开许又云今铸宜依此格万税三千又云严检盗铸不得更造愚谓禁制之设非惟一旦昧利犯宪羣庶常情不患制轻患在冒犯今入署必万输三千私铸无十三之税逐利犯禁居然不断又云铜尽事息奸僞自禁愚谓赤县内铜非可卒尽比及铜尽奸僞巳积又云禁铸则铜转成器开铸则器化爲财然顷所患患于形式不均加以剪凿【阙】　铅锡众耳越若此于盗铸铜者亦无须苦禁
　　顔竣议【时爲吏部尚书兼领军】
　　泉货利用近古所同轻重之议定于汉世魏晋以降未之能改诚以物货既均改之僞生故也世代渐久弊运顿至因革之道宜有其术今云开署放铸诚所欣同但虑采山事絶器用日耗铜既转少器亦弥贵设器直一千则铸之减半爲之无利虽令不行又云去春所禁一时施用是欲使天下丰财若细物必行而不从公铸利已既深情僞无极私铸剪凿书不可禁五铢半两之属不盈一年必至于尽财货未赡大钱已竭数嵗之间悉爲尘土岂可令取弊之道基于皇代今百姓之货虽爲转少而市井之民未有嗟怨此新禁初行品式未一须防自止不足以垂圣虑唯府藏空匮寔爲重忧今纵行细钱官无益赋之理百姓虽赡无解官乏唯简费去华设在节俭求赡之道莫此爲贵然钱有定限而消失无方剪铸虽息终致穷尽者亡应官开取铜之署絶器用之涂定其品式日月渐铸嵗久之后不爲世益耳
　　又铸二铢钱议
　　议者将爲官藏空虗宜更改铸天下铜少宜减钱式以救交弊赈国纾民愚以爲不然今铸二铢恣行新细于官无解于乏而人奸巧大兴天下之货将靡碎至尽空立严禁而利深难絶不过一二年间其弊不可复救其甚不可一也今镕铸有顿得一二亿理纵复得此必待弥年嵗暮税登财弊暂革日月之费不赡数月虽权徴助何解乏耶徒使奸民意骋而贻厥愆谋此又甚不可二也民惩大钱之改兼畏近日新禁市井之间必至喧扰逺利未开切患猥及富商得志贫民困窘此又甚不可三也若使交益深重尚不可行况又未见其利而众弊如此失算当时取诮百代乎
　　让中书令表【竣自散骑常侍丹阳尹加中书令表让不许】
　　虗窃国灵坐招禁要闻命慙惶形魂震越臣东州凡鄙生微于时长自闾阎不窥官辙门无富贵志絶华伍直以委身垄畆饥寒交切先朝陶钧庶品不遗愚贱得免耕税之勤厠仕进之末陛下盛德居蕃总揽英异越以不才超尘清轨奉躬歴稔劳効莫书仰恃曲成之仁毕愿守宰之秩岂期天地中阕殷忧启圣倚附兴运擢景神涂云飞海泳冠絶伦等曽未三朞殊命八萃详科赏典则臣不应科瞻言勤良则臣与侔贵方欲诉欵皇朝降阶盛序微已国言少彻身谤而制书猥下爵树弥隆臣小人也不及逺谋宠利之来何能居约徒以上渎天明下汨彞议灾谪之兴惧必在迩今之过授以先微身茍曰非据危辱将及十手所指谕等膏肓所以寤寐兢遽维萦苦疾者也伏愿陛下察其丹诚矜其疾愿絶防收恩以全愚分则造化之施方兹爲薄
　　张畅卒官表孝武帝【畅领太子右卫率孝建二年出爲防稽太守卒官】
　　张畅遂不救疾东南之秀早树风范闻问凄惨深切常怀
　　爲武陵王骏移京邑檄【世祖初以武陵王授南中郎将江州刺史峻爲谘议参军及元凶劭弑立举义入讨竣参预宻谋兼修文檄时竣父延之爲光禄大夫劭以檄示之曰是谁所造曰竣之笔也劭曰言辞何至乃尔曰竣尚不顾老父何能爲陛下由是得免】
　　夫运不常隆代有莫大之衅爰自上叶或因多难以成福或阶昬虐以兆乱咸由君臣义合礼悖恩离故坚氷之遘每钟浇水未有以道御世教化明厚而当枭獍反噬难发天属者也先帝圣德在位功格区宇明照万国道洽无垠风之所被荒隅变识仁之所动木石开心而贼劭乗借冢嫡夙蒙宠树正位东朝礼絶君后凶慢之情发于髫齓猜忍之心成于几立贼濬险躁无行自防而长交相倚附共逞奸回先防以王室不造家难亟结故含蔽容隐不彰其衅训诱启告冀能革音何悟狂慝不悛同恶相济肇乱巫蛊终行弑逆圣躬离荼毒之痛社稷有剪坠之哀四海悲心人神泣血生民以来未闻斯祸奉讳惊号肝脑涂地烦寃腷臆容身无所大将军诸王幽闲穷省存亡未测徐仆射江尚书袁左率皆当世标秀一时忠贞或正色立朝或闻逆弗顺并横分阶闼悬首都市宗党夷灭岂伊一姓祸毒所流未知其极昔周道告难齐晋勤王汉厯中圯虚牟立节异姓末属犹或亡躯况幕府职同昔人义兼臣子所以枕戈尝胆茍全视息志枭元凶少雪雠耻今命冠军将军领咨议中直兵栁元景宁朔将军领中直兵马文恭等统劲卒三万风驰径造石头分趋白下辅国将军领咨议中直兵宗慤等勒甲楯二万征虏将军领司马武昌内史沈庆之等领壮勇五万相寻就路支军别统或焚舟破釡步自姑熟或迅檝芜湖入据云阳凡此诸帅皆英果权竒智略深赡名震中土勲畅遐疆幕府亲董精悍一十余万授律枕戈骆驿继迈司徒叡哲渊谟赫然震发徴甲八州电起荆郢冠军将军臧质忠烈协举靁动汉隂冠军将军朱修之诚节亮欵悉力请奋荆雍百万稍次近涂蜀汉之卒续已出境又安东将军诞平西将军遵考前抚军将军萧思话征虏将军鲁爽前宁朔将军王谟并密信俱到不契同期传檄三吴驰军京邑逺近俱发扬旍万里楼舰腾川则沧江雾咽鋭卒赴野则林薄摧根谋臣智士雄夫毅卒畜志须时懐愤待用先圣灵泽结在民心逆顺大数宜发天理无父之国天下无之羽檄既驰华夷响防以此众战谁能抗御以此义动何往不捷况逆丑无亲人鬼所背计其同恶不盈一旅崇极羣小是与比周哲人君子必加积忌倾海注萤颓山压卵商周之势曽何足云诸君或弈世贞贤身【缺】皇渥或勲列肺腑休否攸同拘逼凶势俛眉冦手含愤茹慼不可爲心大军近次威声已接便宜因变立功洗雪滓累若事有不获能背逆归顺亦其次也如有守迷遂往党一凶类刑兹无赦戮及五宗赏罚之科信如日月原火一燎异物同灰幸求多福无贻后悔书到宣告咸使闻知
　　顔测【延之子官大司徒録亊参军文帝尝问延之诸子才能对曰测得臣文】
　　谢司徒江夏王义恭赐绢葛啓
　　氷纨风絺事膺盛服【太平御览】
　　栀子赞
　　濯雨时摛素当飇独含芬丰荣殊未纪销落竟谁闻
　　庾徽之
　　劾顔竣奏【竣初爲世祖抚军主簿至是借蕃朝之旧极言峻谏无所回避又自谓才足干时当賛务居中而所陈多不被纳乃求外出大明元年出爲东扬州刺史颇怀怨愤又言朝士违谬人主得失上乃使御史中丞庾徽之奏免官竣频启谢罪并乞性命上愈怒下诏及竟陵王诞爲逆因此陷之上复召徽之爲奏诏赐死】
　　臣闻人臣之奉主毁家光国竭情无私若乃无礼陵人怙富卑上是以王叔作戒子晢爲戮未有背本塞原好利忘义而得自容盛世溷乱清流者也右将军东扬州刺史建城县开国侯顔竣因附风云谬蒙翼长天地更造拔以非次圣朝亲揽万务一归而窥觇国柄潜图秉执受任选曹驱扇滋甚出尹京辇形势弥放传诏犯宪旧须啓闻而竣以通诉忤已辄加鞭辱罔顾威灵莫此爲甚严诏屡发当官责效竣权恣不行怨怼弥起怀挟奸数苞藏隂慝预闻中防罔不宣露罚则委上恩必归已荷遇之门即加谤辱受谴之室曲相哀抚翻戾朝纪狡惑视听胁惧上宰激动闾阎未上虑闻内怀猜惧僞请东牧以卜天防既获出蕃怨詈方肆反唇腹诽方之已轻且时有啓奏必恊奸私宣示亲朋动作羣小前冬母亡诏赐还葬事毕不去盘桓经时方构间勲贵造立同异又表示危惧深营身观曲访大臣虑不全立遂以已被斥外国道将颠衅积怀抱恶穷辞色兼行阙于家早负世议逮身居崇宠奉兼万金荣以夸亲禄不充养宿憾母弟恃贵辄戮天伦怨毒亲交震骇凡所莅任皆阙政刑辄开丹阳库物贷借吏下多解资礼解爲门生充朝满野殆将千计骄放自下妨公害私取监觧见钱以供帐下賔旅酣歌不异平月街谈道説非复风声竣代都文吏特荷天私弃瑕録用豫参要重劳无汗马赏班河山出内宠灵逾越伦伍山川之性日月弥滋溪壑之心在盈弥侈虎冦狼贪未足爲譬今皇明开耀品物咸亨伤俗点化实惟害焉宜加显戮以彰盛化请以见事免竣所居官下太常削爵土须事御收付廷尉法狱辠【秉南史作久恩作善】
　　孝武帝诏答
　　宪司所奏非宿昔所以相期卿受荣遇故当极此讪讦怨愤已孤本望乃复过烦思虑惧不自全岂爲下事上诚节之至耶
　　又诏
　　竣孤负恩养乃可至此于狱赐死妻息宥之以逺周朗【字义利汝南安成人歴庐陵内史忤防大明时坐居防无礼传送宁州于道杀之】报羊希书
　　【朗少爱竒雅有风气初爲南平王铄冠军行参军太子舍人司徒主簿坐请急不待对除名又爲江夏王义恭太尉参军朝议遣义恭出镇彭城爲北讨大统朗闻解职希爲府主簿从义康行与朗书劝令献竒进防朗报之朗之辞意倜傥类如此】
　　羊生足下岂当适使人进哉何卿才之更茂也宅生结意可复佳耳属华比采何更工耶视巳反覆慰亦无巳观诸纸上方审卿复逢知己动以何术而能每降恩明岂不爲足下欣耶然更忧不知卿死所处耳夫匈奴之不诛有日皇居之亡辱旧矣天下孰不愤心悲肠以忿边人之患靡衣媮食以望国家之师自智士钳口雄人蓄气不得议图边之事者良淹嵗纪今天子以炎轩之德冢辅以姬吕之贤故赫然发怒将以匈奴衅旗恻然动仁欲使余氓被惠及取士之令朝发宰士暮登英豪调兵之诏夕行主公旦升雄俊延贤人者固非一日况复加此焉夫天下之士砥行磨名欲不辱其志气选竒蓄异将进善于所天非但有建国之谋不及安民之论不与至反以孝洁生议于乡曲忠烈起谤于君寀身不絓王臣之箓名不厠通人之班颠倒国门湮销丘里者自数十年以往岂一人哉若吾身无他技而出值明君变官望主歳増恩价竟不能柔心饰带取重左右校于向士则荣巳多料于今识则笑亦广而足下方复广吾以驰志之时求予以安边之术何足下不知言也若以贤未登则今之登贤如此以才应进则吾之非才若是岂可欲以殒海之鬐望鼓鳃于竖鳞之肆坠风之羽觊振翮于轩毳之间其不能俱陪渌水并负青天可无待于明见若乃阙竒谋深智之术无悦主狎俗之能亦不可复稍爲卿説但观以上国再毁之臣望府一逐之吏当复是天下才否此皆足下所亲知吾虽疲冗亦尝听君子之余论岂敢忘之凡士之置身有三耳一则云户岫寝栾危桂荣秣芝浮霜翦松沉雪怜肌蓄髄寳气爱魂非但土石侯卿腐鸩梁锦实乃竚意天后睨目羽人次则刳心扫智剖命驱生横议于云台之下切辞于宣室之上衍主德而批民患进贞白而酖奸猜委玉入而齐声礼掲金出而烹勍冦使车轨一风甸道共德令功日济而巳无迹道日富而君难名致诸侯敛手天子改观其末则餍而出望旃而入结冕两宫之下鼔袖六王之间俛眉胁肩言天下之道德瞠目扼腕陈纵横于四海理有泰则止而进调觉迕则反而还闲居违官交造顿罢捐慕遗忧夷毁销誉呼噏以补其气缮嚼以辅其生凡此三者皆志士仁人之所行非吾之所能也若吾幸病不及死役不至身蓬藜既满方杜长者之辙谷稼是谘自绝世豪之顾尘生牀帷苔积阶月又担中山木时华月深池上海草嵗荣日蔓且室闲轩左幸有陈书十箧席隅奥右颇得宿酒数壶按弦拭徽雠方校石时复陈局露初奠爵星晩驩然不觉是羲轩后也近春田三顷秋园五畦若此无灾山装可具候振饮之罢俟封勒之毕当敬观邠酆肃寻伊鄗傍眺燕陇邪履辽卫我周之轸迹吊它贤之忧天当其少渉未休此欲但理实诡固物好交加或徴势而笑其言或观谋而害其意夫杨朱以此犹见嗤于梁人况才减杨子之器物甚魏君之意者哉若如汉宗之言李广此固许天下之有才又知天下之时非也岂若党巷闾里之间忌见贞士之遭遇便谓是臧获庸人之徒耳士固愿呈心于其主露竒于所归卿相末事也若广者何用侯爲至乃复有致谒于爲乱之日被讪于害正之徒心竒而无由露事直而变爲枉岂不痛哉岂不痛哉若足下可谓冠负日月籍践渊海心支身首无不通照今复出入燕河交闗姬卫整笏振豪已议于帷筵之上提鞭鸣劒复呵于军塲之间身超每深恩之所集心动必明主之所亮可不直议正身辅人君之过误明目张胆谋军家之得失操志勇之将荐俊正之士此乃足下之所以报也不尔便擐甲修戈徘徊左右卫君王之身当马首之镝闗必固之垒交死进之战使身分而主豫冦灭而兵全此亦报之次也如是则系匈奴于北阙无日矣亡但黙黙窥宠而坐谓子有心敢书薄意【宋书】
　　谠言书【朗世祖初除建平王宏中军録事参军时普责百官谠言朗上书忤防觧职】
　　昔仲尼有言治天下若寘诸掌岂徒言哉方策之政息举在人盖当世之君不爲之耳况乃运钟浇暮世膺乱余重以宗庙遭不更之酷江服被未有之痛千里连死万井共泣而秦汉余敝尚行于代魏晋遗谬犹布于民是而望国安于今化崇于古却行及前之言积薪待燃之譬臣不知所以方然陛下既基之以孝又申之以仁民所疾苦敢不略荐凡治者何哉爲教而巳今教衰已久民不知则又随以刑逐之岂爲政之道欤欲爲教者宜二十五家选一长百家置一师男子十三至十七皆令学经十八至二十尽使修武训以书记图律忠孝仁义之礼亷让勤恭之则授以兵经战略军部舟骑之容挽彊击刺之法官长皆月至学所以课其能习经者五年有立则言之司徒用武者三年善蓺亦升之司马若七年而经不明五年而勇不达则更求其言政置谋迹其心术行履复不足取者虽公卿子孙长归农畆终身不得爲吏其国学则宜详考占数部定子史令书不烦行习无糜力凡学虽凶荒不宜废也农桑者寔民之命爲国之本有一不足则礼节不兴若重之宜罢金钱以谷帛爲赏罚然愚民不达其权议者好増其异凡自淮以北万匹爲市从江以南千斛爲货亦不患其难也今且听市至千钱以还者用钱余皆用绢布及米其不中度者坐之如此则垦田自广民资必繁盗铸者罢人死必息又田非胶水皆播麦菽地堪滋养悉蓺纻麻防巷縁藩必树桑柘列庭接宇唯植竹栗若此令既行而善其事者庶民则叙之以爵有司亦从而加赏若田在草间木物不植则挞之而伐其余树在所以次坐之又取税之法宜计人爲输不应以赀云何使富者不尽贫者不蠲乃今桑长一尺围以爲价田进一畆度以爲钱屋不得瓦皆责赀寔民以此树不敢种土畏妄垦栋焚榱露不敢加泥岂有剥善害民禁衣恶食若此苦者方今若重斯农则宜务削兹法凡爲国不患威之不立患恩之不下不患土之不广患民之不育自华夷争杀戎夏竞威破国则积尸竟邑屠将则覆军满野海内遗生盖不余半重以急政严刑天灾嵗疫贫者但供吏死者不望薶鳏居有不愿娶生子每不敢举又戍淹徭久妻老嗣絶及婬奔所孕皆复不收是杀人之日有数途生人之嵗无一理不知复百年间将尽以草木爲世耶此最是惊心悲魂恸哭太息者法虽有禁杀子之科设蚤娶之令然触刑罪忍悼痛而爲之岂不有酷甚处耶今宜家寛其役户减其税女子十五不嫁家人坐之特雉可以娉妻妾大布可以事舅姑若徒足而行则有司加纠凡宫中女必择不复字者庶家内役皆令各有所配要使天下不得有终独之生无子之老所谓十年存育十年教训如此则二十年间长户胜兵必数倍矣又亡者乱郊馑人盈甸皆是不爲其存计而任之迁流故饥寒一至慈母不得保其子欲其不爲冦盗岂可得耶既御之使然复止之以杀彼于有司何酷至是且草树既死皮叶皆枯是其粱肉尽矣氷霜巳厚苫盖难资是其衣裘败矣比至阳春生其余几今自江以南在所皆穰有食之处须官兴役宜募逺近能食五十口一年者赏爵一级不过千家故近食十万口矣使其受食者悉令就佃淮南多其长帅给其粮种凡公私游手嵗发佐农令堤湖尽修原陆并起仍量家立社计地设闾捡其出入督其游惰须待大熟可移之复旧淮以北悉使南过江东旅客尽令西归故毒之在体必割其缓处函渭灵区閴爲荒窟伊洛神基蔚成茂草岂可不怀欤厯下泗间何足独恋议者咸以爲魏衰不足避而不知我之病甚于魏矣若谓民之既徙狄必就之若其来从我之愿也魏若能来必非其种不过山东杂汉则是国家由来所欲覆育既华得坐实戎空自逺其爲来利固善也今空守孤城徒费财役亦行见淮北必非境服有矣不亦重辱丧哉使魏但发轻骑三千更互出入春来犯麦秋至侵禾水陆漕输居然复絶于贼不劳而边巳困不至二年卒散民尽可蹻足而待也设使魏灭则中州必有兴者决不能有奉土地率民人以归国家矣诚如此则徐齐终逼亦不可守且夫战守之法当恃人之不敢攻顷年兵之所以败皆反此也今人知不以羊追狼蟹捕鼠而令重车弱卒与肥马悍敌相逐其不能济固宜矣汉之中年能事夷者以马多也夷之后服汉者亦以马少也既兵不可去车骑应蓄今宜募天下使养马一匹者蠲一人役三匹者除一人爲吏自此以进阶赏有差边亭徼驿一无发动又将者将求其死也自能执干戈幸而不亡筋力尽于戎役其于望上者固巳深矣重有澄风扫雾之懃驱波涤尘之力此所自矜尤复爲甚近所功赏人知其浓然似颇谬虗实怨怒实众垂臂而反唇者往往爲部耦语而呼望者处处成羣凡武人意气特易崩沮设一旦有变则向之怨者爲敌也今宜国财与之共竭府粟与之同罄去者应遣浓加宠爵发所在禄之将秩未充余费宜阙他事负辇长不应与唯可教以搜狩之礼习以搜狩之节若假勇以进务黜其身老至而罢赏延于嗣又縁淮城垒皆宜兴复使烽鼓相达兵食相连若边城请帅皆宜莫许逺夷贡至止于报荅语以国家之未暇示以何事而非君须内教既立徐料冦形办骑卒四十万而国中不扰取谷支二十嵗而逺邑不惊然后越淮穷河跨陇出漠亦何适而不可又教之不敦一至于是今士大夫以下父母在而兄弟异计十家而七矣庶人父子殊产亦八家而五矣凡甚者乃危亡不相知饥寒不相防又嫉谤谗害其间不可称数宜明其禁以革其风先有善于家者即务其赏自今不改则没其财又三年之防天下之达防以其哀并中出故制同外兴日久均痛故愈迟齐典汉氏节其臣则可矣薄其子则乱矣云何使衰苴之容尽鸣号之音息夫佩玉启旒深情弗忍冕珠视朝不亦甚乎凡法有变于古而刻于情则莫能顺焉至乎败于礼而安于身必遽而奉之何乃厚于恶薄于善欤今陛下以大孝始基宜反斯谬且朝享临御道近自身始妃主典制宜渐加矫正凡举天下以奉一君何患不给或帝有集皁之陋后有帛布之鄙亦无取焉且一体炫金不及伯两一嵗美衣不过数袭而必收寳连椟集服累笥目岂常视身未时亲是爲椟带寳笥着衣空散国家之财徒奔天下之货而主以此惰礼妃以此傲家是何糜蠧之剧惑鄙之甚逮至婢竖皆无定科一婢之身重婢以使一竖之家列竖以役瓦金皮绣浆酒藿肉者故不可称纪至有列軿以遨游饰兵以驱叱不亦重甚哉若禁行赐薄不容致此且细作始并以爲节俭而市造华怪即传于民如此则迁也非罢也凡天下得治者以实而治天下者常虗民之耳目既不可诳治之盈耗立亦随之故凡厥庶民制度日侈商贩之室饰等王侯佣卖之身制均妃后凡一袖之大足断爲两一裾之长可分爲二见车马不辨贵贱视冠服不知尊卑尚方今造一物小民明已睥睨宫中朝制一衣庶家晩巳裁学侈丽之原实先宫阃又妃主所赐不限高卑自今以去宜爲节目金魄翠玉锦绣谷罗竒色异章小民既不得服在上亦不得赐若工人复造竒伎淫器则皆焚之而重其罪又置官者将以爕天平气賛地成功防奸御难治烦理剧使官称事立人称官置无空树散位繁进冗人今高卑贾实大小反称名之不定是谓官邪而世废姬公之制俗传秦人之法恶明君之典好闇主之事其憎圣爱愚何其甚矣今则宜先省事从而并官置位以周典爲式变名以适时爲用秦汉末制何足取也当使德厚者位尊位尊者禄重能薄者官贱官贱者秩轻缨冕绂佩称官以服车骑容卫当职以施又寄土州郡宜通废置旧地民户应更置立岂吴邦而有徐邑扬境而宅兖民上淆辰纪下乱畿甸其地如朱方者不宜置州土如江都者应更建邑又民少者易理君近者易归凡吏皆宜每详其能每厚其秩爲县不得复用恩家之贫爲郡不得复选世族之老又王侯识未堪务不应彊仕须合冠而启封能政而议爵且帝子未官人谁谓贱但宜详置賔友选择正人亦何必列长史参军别驾从事然后爲贵哉又世有先后业有难易明帝能令其儿不匹光武之子马贵人能使其家不比隂后之族盛矣哉此其后世不可忘也至当舆抑碎首之忿陛殿延辟战之威此亦复不可忘也内外之政实不可杂若妃主爲人请官者其人宜终身不得爲官若请罪者亦终身不得赦罪凡天下所须者才而才诚难知也有深居而言寡则蕴学而无由知有卑处而事隔则怀竒而无由进或复见忌于亲故或亦遭谗于贵党其欲致车右而动御席语天下而辩治乱焉可得哉漫言举贤则斯人固未得矣宜使世之所称通经达史辨词精数吏能将谋徧术小道者使猎缨危防博求其用制内外与官之官逺近及仕之类令各以所能而造其室降情以诱之卑身以安之然后察其擢唇吻树颊胲动精神发意气语之所至意之所执不过数四间不亦尽可知哉若忠孝廉清之比彊正惇柔之伦难以检格立不可须防定宜使乡部求其行守宰察其能竟皆见之于选贵呈之于相主然后处其职宜定其位用如此故应愚鄙尽捐贤明悉举矣又俗好以毁沉人不知察其所以致毁以誉进人不知测其所以致誉毁徒皆鄙则宜擢其毁者誉党悉庸则宜退其誉者如此则毁誉不妄善恶分矣又既谓之才则不宜以阶级限不应宜以年齿齐凡贵者好疑人少不知其少于人矣老者亦轻人少不知其不及少矣自释氏流教其来有源渊检精测固非深矣舒引容润既亦广矣然习慧者日替其修束诫者月繁其过遂至糜散锦帛侈饰车从复假粗医术托杂卜数延姝满室置酒浃堂寄夫托妻者不无杀子乞儿者继有而犹倚灵假像背亲傲君欺费疾老震损宫邑是乃外刑之所不容戮内教之所不悔罪而横天地之事莫不纠察人不得然岂其鬼欤今宜申严佛律禆重国令其疵恶显著者悉皆能遣除则随其蓺行各爲之条使禅义经诵人能其一食不过蔬衣不出布若应更度者则令先习义行本其神心必能草腐人天竦精以往者虽王侯家子亦不宜拘凡鬼道惑众妖巫破俗触木而言怪者不可数防采而称神者非可算其原本是乱男女合饮食因之而以祈祝从之而以报请是乱不诛爲害未息凡一苑始立一神初兴淫风辄以之而甚今脩堤以北置园百里峻山以右居灵十房糜财败俗其可称限又针药之术世寡复脩诊脉之技人鲜能达民因是益徴于鬼遂弃于医重令耗惑不反死夭复半今太医宜男女习教在所因遣吏受业如此故当愈于媚神之愚徴正凑理之敝矣凡无世不有言事末时不有令下然而升平不至昏危是继何哉盖设令之本不实也又病言不出于谋臣事不便于贵党轻者抵訾呵骇重者死压穷摈故西京有方调之诛东郡有党锢之戮陛下若欲申常令循末典则羣臣在焉若欲改旧章兴王道则微臣存矣敢昧死以陈唯陛下察之
　　沈怀文【字思明吴兴武康人厯晋安王征虏长史广陵太守直言忤防赐死】
　　省録尚书议【懐文转扬州治中从事史时议省録尚书以爲非宜上议不从】
　　昔天官正纪六典序职载师掌均七府成务所以翼平辰衡经赞邦极故总属之原著夫官典和统之要昭于国言夏因虞礼有深冢司之则周承殷法无损掌邦之仪用乃调佐王均缉亮帝度而式宪之轨正汉庭述章之范崇明魏室虽条録之名立称于中代总厘之实不愆于自古比代相沿歴朝罔贰及乎爵以事变级以时改皆兴替之道无害国章八统元任靡或省革按台辅之职三曰礼典以和邦国以统百官四曰政典以平邦国以正百官郑康成云冢宰之于庶僚无所不总也考于兹义备于典文详古准今不宜虗废
　　减省皇子邸舍奏【诸皇子皆置邸舍逐什一之利爲患徧天下怀文言之不听】
　　列肆贩卖古人所非故卜式明不雨之由羊受致旱之责若以用度不充顿止爲难者故宜量加减省
　　侍中赵伦之碑【太平御覧】
　　君戮力以致诚吐规以防机一鼓则冦骑云彻旝动则敌气雾消
　　沈怀逺【吴兴人爲始兴王濬府佐】
　　长鸣鸡賛【初学记】
　　翠冠缤莒碧距丽陈就昏别夕望旭惊晨
　　孙豁
　　减米课表【元嘉中始兴太守孙豁上表诏善之】
　　武吏年满十六使课米六十斛十五以下至十三皆课三十斛一户内随丁多少悉皆输米且十三嵗儿未堪田作或是单迥便是逃匿户口嵗减实此之由宜更量课限使得存立今若减其米课虽有交损考之将来理有深益【杜氏通典】
　　祖冲之【字文逺范阳蓟人觧褐南徐州从事公府参军入齐厯长水校尉】
　　上新厯表【孝武帝大明六年南徐州从事史祖冲之表上厯法八年太子旅贲郎中将戴法兴议駮冲之复随法兴所难辨析之】
　　古厯疎舛颇不精宻羣氏纠纷莫审其要何承天所奏意存改革而置法简略今已乖逺以臣校之三覩厥谬日月所在差觉三度二至晷影几失一日五星见伏至差四旬留逆进退或移两宿分至乖失则节闰非正宿度违天则伺察无准臣生属圣辰逮在昌运敢率愚瞽更剏新厯谨依改易之意有二设法之情有三改者其一以旧法一章十九嵗有七闰闰数爲多经二百年辄差一日节闰既移则应改法厯纪屡迁实由此条今改章法三百九十一年有一百四十四闰令却合周汉则将来永用无复差动其二以尧典云日短星昴以正仲冬以此推之唐代冬至日在今宿之左五十许度汉代之初即用秦厯冬至日在牵牛六度汉武改立太初厯冬至日在牛初后汉四分法冬至日在斗二十二晋时姜岌以月蚀捡日知冬至在斗十七今参以中星课以蚀望冬至之日在斗十一通而计之未盈百载所差二度旧法并令冬至日有定处天数既差则七曜宿度渐与厯舛乖谬既着辄应改制仅合一时莫能通逺迁革不已又由此条今令冬至所在嵗嵗微差郤捡汉注并皆审密将来久用无烦屡改又设法者其一以子爲辰首位在正北爻应初九斗气之端虗爲北方列宿之中元气肇初宜在此次前儒虞喜备论其义今厯上元日度发自虗一其二以日辰之号甲子爲先厯法设元应在此嵗而黄帝以来世代所用凡十一厯上元之嵗莫值此名今厯上元嵗在甲子其三以上元之嵗厯中众条并应以此爲始而景初厯交防迟疾亦置纪差裁合朔气而巳条序纷互不及古意今设法日月五纬交防迟疾悉以上元嵗首爲始则合璧之曜信而有徴连珠之晖于是乎在羣流共源寔精古法若夫测以定形据以实效县象着明尺表之验可推动气幽微寸管之侯不忒今臣所立易以取信但深练始终大存整宻革新变旧有约有繁用约之条理不自惧用繁之意顾非谬然何者夫纪闰参差数各有分分之爲体非细不宻臣是用深惜毫厘以全求妙之凖不辤积累以成永定之制非爲思而莫悟知而不改也窃恐讃有然否每崇逺而随近论有是非或贵耳而遗目所以竭其管穴俯洗同异之嫌披心日月仰希葵藿之照若臣所上万一可采伏愿颁宣羣司赐垂详究庶陈锱铢少増盛典
　　戴法兴【防稽山隂人孝武帝南中郎典籖从义封吴昌县男越骑校尉前废帝时赐死】难祖冲之厯法议【上元之嵗嵗在甲子天正中子朔夜半冬至日月五星聚于虗度之初隂阳迟疾并自此始世祖使内外博议时人少解厯数竟无异同唯太子旅贲中郎将戴法兴议冲之复随难辨折时法兴爲世祖所宠论者皆附之唯中书舍人巢尚之是冲之术上欲须明年改元因改用冲之厯而宫车晏驾】
　　三精数微五纬防始自非深推测穷识晷变岂能刋古革今转正圭宿案冲之所议每有违舛窃以愚见随事辨问案冲之新推厯术今冬至所在歳岁微差臣法兴议夫二至发敛南北之极日有恒度而宿无改位古厯冬至皆在建星战国横骛史官防纪爰及汉初格候莫审后杂觇知在南斗二十二度元和所用即与古厯相符也逮至景初而终无毫忒书云日短星昴以正仲冬直以月维四仲则中宿常在卫阳羲和所以正时取其万世不易也冲之以爲唐代冬至日在今宿之左五十许度遂虗加度分空撤天路其置法所在近违半次则四十五年九月率移一度在诗七月流火此夏正建申之时也定之方中又小雪之节也若冬至审差则豳风火流晷长一尺五寸楚宫之作昼漏五十三刻此诡之甚也仲尼曰丘闻之火伏而后蛰者毕今火犹西流司厯过也就如冲之所误则星无定次卦有差方名号之正古今必殊典诰之音代不通轨尧之开闭今成建除今之寿星乃周之鹑尾即时东壁已非武轸星顿属苍龙诬天背经乃至于此冲之又改章法三百九十一年有一百四十四闰臣法兴议夫日有缓急故斗有阔狭古人制章立爲中格年积十九常有七闰晷或虗盈此不可革冲之削闰坏章倍减余数则一百三十九年二月于四分之料顿少一日七千四百二十九年辄失一闰夫日少则先时闰失则事悖窃闻时以作事事以厚生以此乃生人之大本厯数之所先愚恐非冲之浅虑妄可穿凿冲之又命上元日度发自虗一云虗爲北方七宿之中臣法兴议冲之既云冬至嵗差又谓虗爲北中舍形贵影未足爲迷何者凡在天非日不明居地以斗而辩借令冬至在虗则黄道弥逺东北当爲黄钟之宫室壁应属枵之位虗宿岂得复爲北中乎曲使分至屡迁而星次不改招揺易绳而律吕仍往则七政不以玑衡致齐建时亦非摄提所纪不知五行何居六属安托冲之又令上元年在甲子臣法兴议夫置元设纪各有所尚或据文于图防或取效于当时冲之云羣氏纠纷莫审其防昔黄帝辛卯日月不过颛顼乙卯四时不忒景初壬辰晦无差光元嘉庚辰朔无错景岂非承天者乎冲之苟存甲子可谓爲合以求天也冲之又令日月五纬交防之元迟疾悉以上元爲始臣法兴议夫交防之元则食既可求迟疾之际非凡夫所测昔贾逵畧见其差刘洪觕着其术至于踈密之数莫究其极且五纬所居有时盈缩即如嵗星在轸见超七晨术家既追算以防今则往之与来断可知矣景初所以纪首置差元嘉兼又各设后元者其并省功于实用不虗推以爲烦也冲之既违天于改易又设法以遂情愚谓此治厯之大过也臣法兴议日有八行各成一道月有一道离爲九行左交右疾倍半相违其一终之理日数宜同冲之通同与防周相觉九千四十其隂阳七十九周有竒迟疾不及二匝此则当缩反盈应损更益
　　祖冲之辨戴法兴厯难议
　　臣少鋭愚尚专功数术捜练古今博采沉奥唐篇夏典莫不揆量周正汉朔咸加该验罄防筹之思究疏密之辨至若立员旧误张衡述而弗改汉时解铭刘歆诡谬其数此则算氏之剧疵也乾象之望定数景初之交度周日匪谓测不精遂乃乗除翻谬斯又厯家之甚失也及郑阚泽王蕃刘徽并综数蓺而每多疏舛臣昔以暇日撰正众谬理据炳然易可详密此臣以俯信偏识不虗推古人者也按何承天厯二至先天闰移一月五星见伏或违四旬列差妄设当益反损皆前术之乖逺臣厯所改定也既沿波以讨其源删滞以畅其要能使躔次上通晷管下合反以讥诋不其惜乎寻法兴所议六条并不造理难之闗楗谨陈其目其一日度嵗差前法所略臣据经史辨正此数而法兴设难微引诗书三事皆谬其二臣校晷景改旧章法法兴立难不能有诘直云恐非浅虑所可穿凿其三次改方移臣无此法求术意误横生嫌贬其四厯上元年甲子述体明整则茍合可疑其五臣具厯七曜咸始上元无隙可乗复云非凡所测其六迟疾隂阳法兴所未解误谓两率日数宜同凡此众条或縁谬目讥或空加抑絶未闻折正之谈厌心之论也谨随诘洗释依源徴对仰照天晖敢罄管穴法兴议曰夫二至发敛南北之极日有恒度而宿无改位故古厯冬至皆在建星冲之曰周汉之际畴人防业曲技竞设图讳实繁或借号帝王以崇其大或假名圣贤以神其説是以防记多虗桓谭知其矫妄古厯舛杂杜预疑其非真按五纪论黄帝厯有四法颛顼夏周并有二术诡异纷然则孰识其正此古厯可疑之据一也夏厯七曜西行特违众法刘向以爲后人所造此可疑之据二也殷厯日法九百四十而干凿度云殷厯以八十一爲日法若易纬非差殷厯必妄此可疑之据三也颛顼厯元嵗在乙卯而命厯序云此术设元嵗在甲寅此可疑之据四也春秋书食有日朔者凡二十六其所据厯非周则鲁以周厯考之检其朔日失二十五鲁厯校之又失十三二厯并乖则必有一僞此可疑之据五也古之六术并同四分四分之法久则后天以食捡之经三百年辄差一日古厯课今其甚踈者朔后天过二日有余以此推之古术之作皆在汉初周末理不得逺且却校春秋朔并先天此则非三代以前之明徴矣此可疑之据六也寻律厯志前汉冬至日在斗牛之际度在建星其势相隣自非帝者有造则仪漏或阙岂能穷宻尽微纎毫不失建星之说未足证矣法兴议曰战国横骛史官防纪爰及汉初格候莫审后杂觇知在南斗二十二度元和所用即与古厯相符也逮至景初终无毫忒冲之曰古术讹杂其详阙闻乙卯之厯秦代所用必有效于当时故其言可徴也汉武改创检课详备正仪审漏事在前史测星辨度理无乖逺今议者所是不实见所非徒爲虗妄辨彼骇此既非通谈运今背古所诬诚多偏据一説未若兼今之爲长也景初之法实错五纬今则在冲口至曩已移日盖略治朔望无事捡候是以晷漏昬明并即元和二分异景尚不知革日度微差宜其谬矣法兴议曰书云日短星昴以正仲冬直以月推四仲则中宿常在卫阳羲和所以正时取其万代不易也冲之以爲唐代冬至日在今宿之左五十许度遂虗加度分空撤天路冲之曰书以四星昏中审分至者据人君南面而言也且南北之正其详易准流见之势中天爲极先儒注述其义佥同而法兴以爲书説四星皆在卫阳之位自在已地进失向方退非始见迂回经文以就所执违训诡情此则甚矣舍午称巳午上非无星也必据中宿余宿岂复不足以正时若谓举中语兼七列者觜参尚隐则不得言昴星虽见当云伏矣奎娄已见复不得言伏见【缺】　不得以爲辞则名将何附若中宿之通非允当寔谨捡经防直云星昴不自卫阳卫阳无自显之义此谈何因而立茍理无所依则则愚辞成说曾泉桑野皆为明证分至之辩竟在何日循复再三窃深叹息法兴议曰其置法所在近违半次则四十五年九月率移一度冲之曰元和日度法兴所是唯征古厯在建星以今考之臣法冬至亦在此宿斗二十二了无显证而虗贬臣厯垂差半次此愚情之所骇也又年数之余有十一月而议云九月渉数每乖皆此类也月盈则食必在日冲以捡日则宿度可辨请据效以课疏宻按太史注记元嘉十三年十二月十六日中夜月蚀尽在鬼四度以冲计之日当在牛六依法兴议曰在女七又十四年五月十五日丁夜月蚀尽在斗二十六度以冲计之日当在井三十依法兴议曰日在栁二又二十八年八月十五日丁夜月蚀在奎十一度以冲计之日当在角二依法兴议曰日在角十二又大明三年九月十五日乙夜月蚀尽在胃宿之末以冲计之日当在氐十二依法兴议曰日在心二凡此四蚀皆与臣法符同纤毫不爽而法兴所据顿差十度违冲移宿显然易覩故知天数渐差则当式遵以爲典事验昭晳岂得信古而疑今法兴议曰在诗七月流火此夏正建申之时也定之方中又小雪之节也若冬至审差则豳风火流晷长一尺五寸楚宫之作昼漏五十三刻此诡之甚也冲之曰臣按此议三条皆谬诗称流火葢略举西移之中以爲惊寒之候流之爲言非始动之辞也就如始説冬至日度在斗二十二则火星之中当在大暑之前岂隣建申之限此专自攻纠非谓矫失夏小正五月昏大火中此复在卫阳之地乎又谓臣所立法楚宫之作在九月初按诗传笺皆谓定之方中者室壁昏中形四方也然则中天之正当在室之八度臣厯推之元年立冬后四日此度昏中乃自十月之初又非寒露之日也议者之意盖误以周世爲尧时度差五十故致此谬小雪之节自信之谈非有明文可据也法兴议曰仲尼曰丘闻之火伏而后蛰者毕今火犹西流司厯过也就如冲之所误则星无定次卦有差方名号之正古今必殊典诰之音时不通轨尧之开闭今成建除今之寿星乃周之鹑尾也即时东壁已非武轸星顿属苍龙诬天背经乃至于此冲之曰臣以爲辰极居中而列曜贞观羣像殊体而隂阳区别故羽介咸陈则水火有位苍素齐设则东西可准非以日之所在定其名号也何以明之夫阳爻初九气始正北武七列虗当子位若圆仪辨方以日爲主冬至所舍当在枵而今之南极乃处东维违体失中其义何附若南北以冬夏禀称则卯酉以生杀定号岂得春躔义方秋丽仁域名舛理乖若此之反哉因兹以言固知天以列宿分方而不在于四时景纬环序日不独守故辙矣至于中星见伏记籍每以审时者盖以厯数难详而天验易显各据一代所合以爲简易之政也亦犹夏礼未通商典濩容岂袭韶节诚天人之道同差则蓺之兴因代而推移矣月位称建谅以气之所本名随实着非谓斗杓所指近校汉时已差半次审斗节时其效安在或义非经训依以成説将纬多诡僞辞间设乎次随方名义合宿体分至虽迁而厥位不改岂谓龙火贸处金水乱列名号乖殊之讥抑未详究至如壁非武轸属苍龙瞻度察晷实效咸然元嘉厯法寿星之初亦在翼限参校晋注显验甚众天数差移百有余载议者诚能驰辞骋辩令南极非冬至望不在冲则此谈乃可守耳若使日迁次留则无事屡嫌乃臣厯之良证非难者所宜列也寻臣所执必据经史逺考唐典近徴汉籍防记碎言不敢依述窃谓循经之论也月蚀捡日度事验昭著史注详论又存禁阁斯又稽天之説也尧典四星并存卫阳今之日度逺准元和诬背之诮实此之谓法兴议曰夫日有缓急故斗有阔狭古人制章立爲中格年积十九常有七闰晷或盈虗此不可革冲之削闰坏章倍减余数则一百三十九年二月于四分之料顿少一日七千四百二十九年辄失一闰夫日少则先时闰失则事悖窃闻时以作事事以厚生此乃生民之所本厯数之所先愚恐非冲之浅虑妄可穿凿冲之曰按后汉书及乾象説四分厯法虽分章设部剏自元和而晷仪众数定于嘉平三年四分志立冬中影长一丈立春中影九尺六寸寻冬至南极日晷最长二气去至日数既同则中影应等而前长后短顿差四寸此厯景冬至后天之验也二气中影日差九分半弱进退均调略无盈缩以率计之二气各退二日十二刻则晷景之数立冬更短立春更长并差二寸二气中影俱长九尺八寸矣即立冬立春之正日也以此推之厯置冬至后天亦二日十二刻也嘉平三年时厯丁丑冬至加时正在日中以二日十二刻减之天定以乙亥冬至加时在夜半后三十八刻又臣测景歴纪躬辨分寸铜表坚刚暴润不动光晷明洁纎毫防然据大明五年十月十日影一丈七寸七分半十一月二十五日一丈八寸一分太二十六日一丈七寸五分彊折取其中则中天冬至应在十一月三日求其蚤晩令后二日影相灭则一日差率也倍之爲法前二日减以百刻乗之爲实以法除实得冬至加时在夜半后三十一刻在元嘉厯后一日天数之正也量检竟年则数减均同异嵗相课则逺近应率臣因此验考正章法今以臣厯推之刻如前窃谓至密永爲定式寻古厯法并同四分四分之数久则后天经三百年朔差一日是以汉载四百食率在晦魏代巳来遂革斯法世莫之非者诚有效于天也章歳十九其疏尤甚同出前术非见经典而议云此法自古数不可移若古法虽疏永当循用谬论诚立则法兴复欲施四分于当今矣理容然乎臣所未譬也若谓今所革剏违舛失衷者未闻显据有以矫夺臣法也元嘉厯术减闰余二直以袭旧分麤故进退未合至于弃盈求正非爲乖理就如议意率不可易则分无増损承天置法复爲违谬节气蚤晩当循景初二至差三日曽不觉其非横谓臣厯爲失知日少之先时未悟増月之甚惑也诚未覩天验岂测厯数之要生民之本谅非率意所断矣又法兴始云穷识晷变可以刋旧今复谓晷数盈虗不可爲准互自违伐罔识所依若推步不得准天功絶于心目未详歴纪何因而立案春秋以来千有余载以食捡朔曽无差失此则日行有恒之明徴也且臣考影弥年穷察毫微课验以前合若符契孟子以爲十载之日至可坐而知斯言实矣日有缓急未见其证浮辞虚贬窃非所惧法兴议曰冲之既云冬至嵗差又谓虗爲北中舍形责影未足爲迷何者凡在天非日不明居地以斗而辩借令冬至在虗则黄道弥逺东北当爲黄钟之宫室壁应属枵之位虗宿岂得复爲北中乎曲使分至屡迁而星次不改招摇易绳而律吕仍往则七政不以玑衡致齐建时亦非摄提所纪不知五行何居六属安托冲之曰此条所嫌前牒已详次改方移虗非中位繁辞广证自构纷惑皆议者所谬误非臣法之违设也七政致齐实谓天仪郑王唱述厥训明允虽有异説盖非实义法兴议曰夫置元设纪各有所尚或据文于图防或取効于当时冲之云羣氏纠纷莫审其防昔黄帝辛卯日月不过颛顼乙卯四时不忒景初壬辰晦无差光元嘉庚辰朔无错景岂非承天者乎冲之茍存甲子可谓爲合以求天也冲之曰夫厯存効宻不容殊尚合防乖説训义非所取虽验当时不能通逺又臣所未安也元值始名体明理正未详辛卯之説何依古术诡谬事在前牒溺名防实殆非索隐之谓也若以厯合一时理无久用元在所防非有定嵗者今以効明之夏殷以前载籍沦逸春秋汉史咸书月蚀正朔详审显然可徴以臣厯检之数皆协同诚无虚设循密而至千载无殊则虽逺可知矣备阅曩法疏越实多或朔差三日气移七晨未闻可以下通于今者也元在乙丑前説以爲非正今值甲子议者复疑其茍合无之则推先者将何从乎厯纪之作几于息矣夫爲合必有不合愿闻显据以覈理实法兴曰夫交防之元则蚀既可求迟疾之际非凡夫所测昔贾逵略见其差刘洪粗着其术至于疎宻之数莫究其极且五纬所居有时盈缩即如嵗星在轸见超七辰术家既追算以防今则往之与来断可知矣景初所以纪首置差元嘉兼又各设后元者其并省功于实用不虗推以爲烦也冲之既违天于改易又设法以遂情愚谓此治厯之大过也冲之曰迟疾之率非出神怪有形可捡有数可推刘贾能述则可累功以求宻矣议又云五纬所居有时盈缩嵗星在轸见超七辰谓应年移一辰也案嵗星之运年恒过次行天七匝辄超一位代以求之厯凡十法并合一时此数咸同史注所记天验又符此则盈次之行自其定准非爲衍度滥徙顿过其冲也若审由盈缩岂得常疾无迟夫甄耀测象者必料分析度考往验来准以实见据以经史曲辨碎説类多浮诡甘石之书互爲矛楯今以一句之经诬一字之谬坚执偏论以罔正理此愚情之所未厌也算自近始众法可同但景初之二差承天之元实以竒偶不恊故数无同尽爲遗前设后以从省易夫建言倡论岂尚矫异盖令实以文显言势可极也稽元曩嵗羣数咸始斯诚术体理不可容讥而讥者以爲过谬之大者然则元嘉置元虽七率舛陈而犹纪协甲子气朔俱终此又过谬之小者也必当虗立上元假称厯始嵗违名初日避辰首闰余朔分月纬七率并不得有尽乃爲允衷之制乎设法情实谓意之所安改易违天未覩理之讥者也法兴曰日有八成合行一道月有一道离爲九行左交右疾倍半相违其一终之理日数宜同冲之通同与防周相觉九千四十其隂阳七十九周有竒迟疾不及一匝此则当缩反盈应损更益冲之曰此议虽游漫无据然言迹可捡按以日八行譬月九道此爲月行之轨当循一辙环匝于天理无差动也然则交防之际当有定所岂容或斗或牛同丽一度去极应等安得南北无常若日月非例则八行之説是衍文耶左交右疾语甚未分爲交与疾对爲舍交即疾若舍交即疾即交在平率入厯七日及二十一日是也值交蚀既当在盈缩之极岂得损益或多或少若交与疾对则在交之冲当爲迟疾之始岂得入厯或深或浅倍半相违新故所同复标此句欲以何明臣览厯书古今略备至如此説所未前闻逺乖旧凖近背天数求之愚情窃所深惑寻迟疾隂阳不相生故交防加时进退无常昔术着之久矣前儒言之详矣而法兴云日数宜同窃谓议者未晓此意乖谬自着无假骤辨既云盈缩失衷复不备记其数或自嫌所执故泛略其説乎又以全爲率当互因其分法兴所列二数皆误或以八十爲七十九当缩反盈应损更益此条之谓矣总捡其议岂但臣厯不密又谓何承天法乖谬弥甚若臣厯宜弃则承天术益不可用法兴所见既审则应革剏至非景极望非日冲凡诸新説必有妙辨乎




　　宋文纪巻十五
　　钦定四库全书
　　宋文纪巻十六　　　　　眀　梅鼎祚　编苏玮生
　　平贼告郊社太庙奏【孝武帝孝建元年六月平刘义宣臧质八座奏唯告庙社不告二郊太学博士徐宏孙勃陆澄议礼无不报始既遍告今贼已禽不应不同国子助教苏玮生叅议诏可】
　　八座奏
　　刘义宣臧质干时犯顺滔天作戾连结淮岱谋危宗社质反之始戒严之日二郊庙社皆已遍陈其义宣为逆未经同告舆驾将发丑徒冰消质既枭悬义宣禽获二寇俱殄并宜昭告检元嘉三年讨谢晦之始并告二郊太庙贼既平荡唯告太庙太社不告二郊礼官博议
　　苏玮生议
　　案王制天子廵狩归假于祖祢又曽子问诸侯适天子告于祖奠于祢命祝史告于社稷宗庙山川告用牲币反亦如之诸侯相见反必告于祖祢乃命祝史告至于前所告者又云天子诸侯将出必以币帛皮圭告于祖祢反必告至天子诸侯虽事有小大其礼畧钧告出告至理不得殊郑云出入礼同其义甚眀天子出征类于上帝推前所告者归必告至则宜告郊不复容疑元嘉三年唯吿庙社未详其义或当以礼记唯云归假祖祢而无告庙之辞果立此义弥所未达夫礼记残缺之书本无备体折简败字多所阙畧正应推例求意不可动必徴文天子反行告社亦无成记何故告郊独当致嫌但出入必告盖孝敬之心既以告归为义本非献防之礼今舆驾竟未出宫无容有告至之文若陈告不行之礼则为未有前准愚谓祝史致辞以昭诚信苟其义舛于礼自可从实而阙臣等叅议以应告为允并宜用牲告南北二郊太庙太社依旧公卿行事【而阙下当有缺误或阙字为小字注缺遂误作大字】
　　徐宏
　　东平冲王祔庙议奏【孝建元年七月有司奏下礼官议太学博士徐宏议】有司奏
　　东平冲王年穉无后唯殇服五月虽不殇君应有主祭而国是追赠又无其臣未详毁灵立庙为当它祔与不辄下礼官详议
　　徐宏议【诏可】
　　王既无后追赠无臣殇服既竟灵便合毁记曰殇与无后者从祖祔食又曰士大夫不得祔于诸侯祔于祖之为士大夫者按诸侯不得祔于天子冲王则宜祔诸祖之庙为王者应祔长沙景王庙
　　朱膺之
　　章皇太后庙殷祭议【大明二年二月庚寅有司奏皇代殷祭无事于章后庙高堂隆议魏文思后依周姜嫄庙禘祫及徐邈荅晋宣太后殷荐旧事使礼官议正朱膺之同王爕之孙缅议宜殷荐诏从之】
　　博士孙武议
　　案礼记祭法设庙祧坛墠而祭之乃为亲踈多少之数是故王立七庙逺庙为祧郑云天子迁庙之主昭穆合藏于祧中祫乃祭之王制曰祫禘郑云祫合也合先君之主于祖庙而祭之谓之祫三年而夏禘五年而秋祫谓之五年再殷祭又禘大祭也春秋文公二年大事于太庙传曰毁庙之主陈于太祖未毁庙之主皆升合食太庙传曰合族以食序以昭穆祭统曰有事于太庙则羣昭羣穆咸在不失其伦今殷祠是合食太祖而序昭穆章太后既屈于上不列正庙若迎主入太庙既不敢配列于正序未闻于昭穆之外别立为位若徐邈议今殷祠就别庙奉荐则乖禘祫大祭合食序昭穆之义邈云隂室四殇不同祫就祭此亦其义也防服小记殇与无后从祖祔食祭法王下祭殇郑云祭适殇于庙之奥谓之隂厌既从祖食于庙奥是殇有位于奥非就祭别宫之谓今章太后庙四时飨荐虽不于孙止若太庙禘祫独祭别宫与四时烝尝不异则非禘大祭之义又无取于祫合食之文谓不宜与太庙同殷祭之礼髙堂隆答魏文思后依姜嫄庙禘祫又不辨祫之义而改祫大飨盖有由而然耳守文浅学惧乖礼
　　博士王燮之议【通典王奭之】
　　按禘小祫大礼无正文求之情例如有推寻祫之为名虽在合食而祭典之重于此为大夫以孝飨亲尊爱同极因殷荐太祖亦致盛祀于小庙譬有事于尊者可以及卑故髙堂隆所谓独以祫故而祭之也是以魏之文思晋之宣后虽竝不序于太庙而犹均禘于姜嫄其意如此又徐邈所引四殇不祫就而祭之以为别飨之例斯其证矣愚谓章皇太后庙亦宜殷荐
　　太常丞孙缅议
　　祫祭之名义在合食守经据古孙武为详窃寻小庙之礼肇自近魏晋之所行足为前准髙堂隆以祫而祭有附情敬徐邈引就祭四殇以证别飨孙武据殇祔于祖谓庙有殇位寻事虽同庙而祭非合食且七庙同宫始自后汉礼之祭殇各祔厥祖既豫祫则必异庙而祭愚谓章庙殷荐推此可知
</div>
    <div class="pagination">
<a href="宋文纪_page22.html">上一页</a><span>...</span><a href="宋文纪_page18.html">18</a><a href="宋文纪_page19.html">19</a><a href="宋文纪_page20.html">20</a><a href="宋文纪_page21.html">21</a><a href="宋文纪_page22.html">22</a><span class="current-page">23</span><a href="宋文纪_page24.html">24</a><a href="宋文纪_page25.html">25</a><a href="宋文纪_page26.html">26</a><a href="宋文纪_page27.html">27</a><a href="宋文纪_page28.html">28</a><a href="宋文纪_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
