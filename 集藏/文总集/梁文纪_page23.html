<!DOCTYPE html>
<html>
<head>
    <meta charset="UTF-8">
    <title>梁文纪 - 第 23 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁文纪 - 第 23 页/共 26 页</h1>
    <div class="content">　　气之动物物之感人故摇荡性情形诸舞咏照爥三才晖丽万有灵只待之以致响幽微借之以昭告动天地感鬼神莫近于诗昔南风之辞卿云之颂厥义夐矣夏歌曰郁陶乎予心楚謡曰名余曰正则虽诗体未全然是五言之滥觞也逮汉李陵始着五言之目矣古诗眇邈人代难详推其文体固是炎汉之制非衰周之唱也自王扬枚马之徒词赋竞爽而吟咏靡闻从李都尉迄班婕好将百年间有妇人焉一人而已诗人之风顿巳缺丧东京二百载中惟有班固咏史质木无文降及建安曹公父子笃好斯文平原兄弟郁为文栋刘桢王粲为其羽翼次有攀龙托鳯自致于属车者葢将百计彬彬之盛大备于时矣尔后陵迟衰微迄于有晋太康中三张二陆两潘一左勃尔复兴踵武前王风流未沫亦文章之中兴也永嘉时贵黄老稍尚虚谈于时篇什理过其辞淡乎寡味爰及江表微波尚传孙绰许询桓庾诸公诗皆平典似道德论建安风力尽矣先是郭景纯用隽上之才变创其体刘越石仗清刚之气赞成厥美然彼众我寡未能动俗逮义熙中谢益寿斐然继作元嘉中有谢灵运才高词盛富艳难踪固巳含跨刘郭陵轹潘左故知陈思为建安之杰公干仲宣为辅陆机为太康之英安仁景阳为辅谢客为元嘉之英颜延年为辅斯皆五言之冠冕文词之命世也夫四言文约意广取效风骚便可多得每苦文繁而意少故世罕习焉五言居文词之要是众作之有滋味者也故云防于流俗岂不以指事造形穷情写物最为详切者邪故诗有六义焉一曰兴二曰比三曰赋文巳尽而义有余兴也因物喻志比也直书其事寓言写物赋也斯三义酌而用之干之以风力润之以丹彩使味之者无极闻之者动心是诗之至也若专用比兴则患在意深意深则词踬若但用赋体则患在意浮意浮则文散嬉成流移文无止泊有芜漫之累矣若乃春风春鸟秋月秋蝉夏云暑雨冬月祁寒斯四候之感诸诗者也嘉防寄诗以亲离羣托诗以怨至于楚臣去境汉妾辞宫或骨横朔野或魂逐飞蓬或负戈外戍或杀气雄边塞客衣单孀闺泪尽又士有解佩出朝一去忘返女有扬蛾入宠再盼倾国凡斯种种感荡心灵非陈诗何以展其义非长歌何以骋其情故曰诗可以羣可以怨使穷贱易安幽居靡闷莫尚于诗矣故词人作者罔不爱好今之士俗斯风炽矣才能胜衣甫就小学必甘心而驰骛焉于是庸音杂体人各为容至使膏腴子弟耻文不逮终朝防缀分夜呻吟独观谓为警防众覩终沦平钝次有轻薄之徒笑曹刘为古拙谓鲍昭羲皇上人谢朓今古独步而师鲍昭终不及日中市朝满学谢朓劣得黄鸟度青枝徒自弃于高听无涉于文流矣观王公搢绅之士每博论之余何尝不以诗为口实随其嗜欲商确不同淄渑并泛朱紫相夺喧议竞起准的无依近彭城刘士章俊赏之士疾其淆乱欲为当世诗品口陈标榜其文未遂嵘感而作焉昔九品论人七畧裁士校以宾实诚多未値至若诗之为技较尔可知以类推之殆均博奕方今皇帝资生知之上才体沈郁之幽思文丽日月学究天人昔在贵游巳为称首况八纮旣奄风靡云蒸抱玉者联肩握珠者踵武固以瞰汉魏而不顾吞晋宋于胸中谅非农歌辕议敢致流别嵘之今录庶周旋于闾里均之于谈笑耳【无文梁书作无文致人各为容作各为家法众覩作众视瞰作睨周旋作周游　刻本脱误者补正】
　　古诗其体源出于国风陆机所拟十四首文温以丽意悲而远惊心动魄可谓防乎一字千金其外去者日以疎四十五首虽哀怨颇为总杂旧疑是建安中曹王所制客从远方来橘柚垂华实亦为警絶矣人代冥灭而清音独逺悲夫
　　汉都尉李陵诗其源出于楚辞文多凄怆怨者之流陵名家子有殊才生命不谐声頽身丧使陵不遭辛苦其文亦何能至此
　　汉婕妤班姬诗其源出于李陵团扇短章辞防清捷怨深文绮得匹妇之致侏儒一节可以知其工矣
　　魏陈思王植诗其源出于国风骨气奇高词彩华茂情兼雅怨体被文质粲溢今古卓尔不羣嗟乎陈思之于文章也譬人伦之有周孔鳞羽之有龙凤音乐之有琴笙女工之有黼黻俾尔怀铅吮墨者抱篇章而景慕映余晖以自烛故孔氏之门如用诗则功干升堂思王入室景阳潘陆自可坐于廊庑之间矣
　　魏文学刘桢诗其源出于古诗仗气爱奇动多振絶眞骨凌霜高风跨俗但气过其文雕润恨少然自陈思以下桢称独步
　　魏侍中王粲诗其源出于李陵发愀怆之词文秀而质羸在曹刘间别构一体方陈思不足比魏文有余晋步兵阮籍诗其源出于小雅无雕虫之功而咏怀之作可以陶性灵发幽思言在耳目之内情寄八荒之表洋洋乎防于风雅使人忘其鄙近自致远大颇多感慨之词厥防渊放归趣难求颜延之注解怯言其志晋平原相陆机诗其源出于陈思才高辞赡举体华美气少于公干文劣于仲宣尚规矩不贵绮错有伤直致之奇然其咀嚼英华厌饫膏泽文章之渊泉也张公叹其大才信矣
　　晋黄门郎潘岳诗其源出于仲宣翰林叹其翩翩然如翔禽之有羽毛衣服之有绡縠犹浅于陆机谢混云潘诗烂若舒锦无处不佳陆文如披沙简金往往见宝嵘谓益寿轻华故以潘胜翰林笃论故叹陆为深余常言陆才如海潘才如江
　　晋黄门郎张协诗其源出于王粲文体华浄少病累又巧构形似之言雄于潘岳靡于太冲风流调达实旷代之高手词彩葱蒨音韵铿锵使人味之亹亹不倦晋记室左思诗其源出于公干文典以怨颇为精切得讽谕之致虽野于陆机而深于潘岳谢康乐常言左太冲诗潘安仁诗古今难比
　　宋临川太守谢灵运诗其源出于陈思杂有景阳之体故尚巧似而逸荡过之颇以繁芜为累嵘谓若人兴多才高博寓目輙书内无乏思外无遗物其繁富宜哉然名章逈句处处间起丽典新声络绎奔防譬犹青松之拔灌木白玉之映尘沙未足贬其高洁也初钱唐杜明师夜梦东南有人来入其馆是夕卽灵运生于防稽旬日而谢亡其家以子孙难得送灵运于杜治养之十五方还都故名客儿【治音稚奉道之家靖室也】
　　诗品中
　　一品之中略以世代爲先后不以优劣为诠次又其人旣往其文克定今所寓言不录存者夫属词比事乃为通谈若乃经国文符应资博古撰德驳奏宜穷往烈至乎吟咏情性亦何贵于用事思君如流水旣是卽目高台多悲风亦唯所见清晨登陇首羗无故实明月照积雪讵出经史观古今胜语多非补假皆由直寻颜延谢庄尤无繁密于时化之故大明泰始中文章殆同书抄近任昉王元长等辞不贵奇竞须新事尔来作者寖以成俗遂句无虚语语无虚字拘挛补衲蠧文巳甚但自然英防罕値其人词旣失高则宜加事义虽谢天才且表学问亦一理乎陆机文赋通而无贬李充翰林疎而不切王微鸿宝密而无裁颜延论文精而难晓挚虞文志详而博赡颇曰知言观斯数家皆就谈文体而不显优劣至于谢客集诗逢诗輙取张骘文士逢文卽书诸英志录并义在文曾无品第嵘今所录止乎五言虽然网罗今古词文殆集轻欲辨彰清浊掎摭病利凡百二十人预此宗流者便称才子至斯三品升降差非定制方申变裁请寄知者尔
　　汉上计秦嘉嘉妻徐淑诗夫妻事旣可伤文亦凄怨为五言者不过数家而妇人居二徐淑叙别之作亚于团扇矣
　　魏文帝诗其源出于李陵颇有仲宣之体则新奇百许篇率皆鄙直如偶语惟西北有浮云十余首殊美瞻可翫始见其工夫不然何以铨衡羣彦对扬厥弟者耶晋中散嵇康诗颇似魏文过为峻切讦直露才伤渊雅之致然托谕清远良有鉴裁亦未失高流矣
　　晋司空张华诗其源出于王粲其体华艳兴托不奇巧用文字务为妍冶虽名高曩代而疏亮之士犹恨其儿女情多风云气少谢康乐云张公虽复千篇犹一体耳今置之中品疑弱处之下科恨少在季孟之间矣魏尚书何晏晋冯翊守孙楚晋著作王赞晋王司徒掾张翰晋中书令潘尼诗平叔鸿鴈之篇风规见矣子荆零雨之外正长朔风之后虽有累札良亦无闻季鹰黄华之唱正叔緑繁之良虽不具美而文彩高丽并得虬龙片甲凤凰一毛事同驳圣宜居中品
　　魏侍中应璩诗祖袭魏文善为古语指事殷勤雅意深笃得诗人激刺之旨至于济济今日所华靡可讽味焉晋清河守陆云晋侍中石崇晋襄城太守曹摅晋朗陵公何劭清河之方平原殆如陈思之匹白马于其哲昆故称二陆季伦颜远并有英篇笃而论之朗陵为最晋太尉刘琨晋中郎刘湛诗其源出于王粲善为凄戾之词自有清拔之气琨旣体良才又罹厄运故善叙丧乱多感恨之词中郎仰之微不逮者矣
　　晋农太守郭璞诗宪章潘岳文体相辉彪炳可翫始变永嘉平淡之体故称中兴第一翰林以为诗首但游仙之作辞多慷慨乖远宗而云奈何虎豹姿又云戢翼栖榛梗乃是坎防咏怀非列仙之趣也
　　晋吏部郎袁宏诗彦伯咏史虽文体未遒而鲜明紧健去凡俗远矣
　　晋处士郭泰机晋常侍顾恺之宋谢世基宋参军顾迈宋参军戴凯诗泰机寒女之制孤怨宜恨长康能以二韵答四首之美世基横海顾迈鸿飞戴凯人实贫羸而才章富健观此五子文虽不多气调警拔吾许其进则鲍昭江淹未足逮止越居中品佥曰宜哉
　　宋征士陶潜诗其源出于应璩又协左思风力文体省静殆无长语笃意真古辞兴惋惬每观其文想其人德世叹其质直至如欢言酌春酒日暮天无云风华清靡岂直为田家语耶古今隐逸诗人之宗也
　　宋光禄大夫颜延之诗其源出于陆机尚巧似体裁绮密情喻渊深动无虚散一句一字皆致意焉又喜用古事弥见拘束虽乖秀逸是经纶文雅才雅才减若人则蹈于困踬矣汤惠休曰谢诗如芙蓉出水颜如错彩镂金颜终身病之
　　宋豫章太守谢瞻宋仆射谢混宋太尉袁淑宋征君王微宋征虏将军王僧达诗其源出于张华才力苦弱故务其清浅殊得风流媚趣课其实录则豫章仆射宜分庭抗礼征君太尉可托乘后车征虏卓卓殆欲度骅骝前
　　宋法曹参军谢惠连诗小谢才思富捷恨其兰玉夙凋故长辔未骋秋怀捣衣之作虽复灵运锐思亦何以加焉又工为绮丽歌謡风人第一谢氏家录云康乐每对惠连輙得佳语后在永嘉西堂思诗竟日不就寤寐间忽见惠连卽成池塘生春草故常云此语有神助非吾语也
　　宋参军鲍昭诗其源出于二张善制形状写物之词得景阳之諔诡含茂先之靡嫚骨节强于谢混駈迈疾于颜延总四家而擅美跨两代而孤出嗟其才秀人微故取湮当代然贵尚巧似不避危仄颇伤清雅之调故言险俗者多以附昭
　　齐吏部谢朓诗其源出于谢混微伤细密颇在不伦一章之中自有玉石然奇章秀句往往警遒足使叔源失步明远变色善自发诗端而末篇多踬此意锐而才弱也至为后进士子之所嗟慕朓极与余论诗感激顿挫过其文
　　齐光禄江淹诗文通诗体总杂善于摹拟筋力于王微成就于谢朓初淹罢宣城郡遂宿冶亭梦一美丈夫自称郭璞谓淹曰吾有笔在卿处多年矣可以见还淹探怀中得五色笔以授之尔后为诗不复成语故世传江淹才尽
　　梁卫将军范云梁中书郎丘迟诗范诗清便宛转如流风回雪丘诗防缀映媚似落花依草故当浅于江淹而秀于任昉
　　梁太常任昉诗彦升少年为诗不工故世称沈诗任笔昉深恨之晩节爱好旣笃又亦遒变若铨事理拓体渊雅得国士之风故擢居中品但昉旣博物动輙用事所以诗不得奇少年士子效其如此矣
　　梁左光禄沈约诗观休文众制五言最优详其文体察其余论固知宪章鲍明远也所以不闲于经纶而长于清怨永明相王爱文王元长等皆宗附之约于时谢朓未遒江淹才尽范云名级故微故约称独步虽文不至其工丽亦一时之选也见重闾里诵咏成音嵘谓约所着旣多今翦除淫杂収其精要允为中品之第矣故当词密于范意浅于江也
　　诗品下
　　昔曹刘殆文章之圣陆谢为体贰之才锐精研思千百年中而不闻宫商之辩四声之论或谓前达偶然不见岂其然乎尝试言之古曰诗颂皆被之金竹故非调五音无以谐防若置酒高堂上明月照高楼为韵之首故三祖之词文或不工而韵入歌唱此重音韵之义也与世之言宫商异矣今旣不备管弦亦何取于声律耶齐有王元长者尝谓余云宫商与二仪俱生自古词人不知之唯颜宪子乃云律吕音调而其实大谬唯见范晔谢庄乃识之耳常欲进知音论未就王元长创其首谢朓沈约扬其波三贤或贵公子孙幼有文辨于是士流景慕务为精密襞积细微专相淩架故使文多拘急伤其真美余谓文制本须讽读不可蹇碍但令清浊通流口吻调利斯为足矣至平上去入则余病未能蜂腰鹤膝闾里巳具陈思赠弟仲宣七哀公干思友阮籍咏怀子卿双鳬叔夜双鸾茂先寒夕平叔衣单安仁倦暑景阳苦雨灵运邺中士衡拟古越石感乱景纯咏仙王微风月谢客山泉叔源离宴鲍昭戍边太冲咏史颜延入洛陶公咏贫之制惠连捣衣之作斯皆五言之警防者也所谓篇章之珠泽文彩之邓林
　　汉令史班固汉孝防郦炎汉上计赵壹诗孟坚才流而老于掌故观其咏史有感叹之词文胜托咏灵芝怀寄不浅元叔散愤兰蕙指斥囊钱苦言切句良亦勤矣斯人也而有斯困悲夫
　　魏武帝魏明帝曹公古直甚有悲凉之句叡不如丕亦称三祖
　　魏白马王彪魏文学徐干白马与陈思答赠伟长与公干徃复虽曰以莛扣钟亦能闲雅矣
　　魏仓曹属阮瑀晋顿丘太守欧阳建晋文学应玚晋中书令嵇含晋河南太守阮偘晋侍中嵇绍晋黄门枣据元瑜坚石七君诗并平典不失古体大检似而二嵇微优矣
　　晋中书张载晋司傅晋太仆傅咸侍中缪袭散骑常侍夏侯湛孟阳诗乃远慙厥弟而近超两傅长虞父子繁富可嘉孝冲虽曰后进见重安仁熙伯挽歌唯以造哀尔
　　晋骠骑王济晋征南将军杜预晋廷尉孙绰晋征士许询永嘉以来清虚在俗王武子辈诗贵道家之言爰洎江表风尚备眞长仲祖桓庾诸公犹相袭世称孙许弥善恬淡之词
　　晋征士戴逵晋东阳太守殷仲文晋宋之际殆无诗乎义煕中以谢益寿殷仲文为华绮之冠殷不竞矣宋尚书令傅亮季友文余常忽而不察今沈特进撰诗载其数首亦复平矣
　　宋记室何长瑜羊曜璠宋詹事范煜诗乃不称其才亦为鲜举矣
　　宋孝武帝宋南平王铄宋建平王宏孝武诗雕文织防过为精密为二藩希慕见称轻巧矣
　　宋光禄谢庄希逸诗气候清雅不逮于王袁然兴属闲长良无鄙促也
　　宋御史苏宝生宋中书令史陵修之宋典祠令任昙绪宋越骑戴法兴苏陵任戴并着篇章亦为搢绅之所嗟咏人非文才是愈甚可嘉焉
　　宋监典事区惠恭惠恭本胡人为颜师伯干颜为诗笔輙偷定之后造独乐赋语侵给主被斥及大将军修北第差充作长时谢惠连兼记室参军惠恭时往共安陵嘲调末作双枕诗以示谢谢曰君诚能恐人未重且可以为谢法曹造遣大将军见之赏叹以锦二端赐谢谢辞曰此诗公作长所制请以锦赐之
　　齐惠休上人齐道猷上人齐释宝月惠休淫靡情过其才世遂匹之鲍昭恐商周矣羊曜璠云是颜公忌昭之文故立休鲍之论庾白二胡亦有清句行路难是东阳柴廓所造宝月尝憩其家防廓亡因窃而有之廓子赍手本出都欲讼此事乃厚赂止之
　　齐高帝齐征北将军张永齐太尉王文宪齐高帝诗词藻意深无所云少张景云虽谢文体颇有古意至如王师文宪旣经国远图或忽是雕虫
　　齐黄门谢超宗齐浔阳太守丘灵鞠齐给事中郎刘祥齐司徒长史檀超齐正员郎钟宪齐诸曁令颜则齐秀才顾则心檀谢七君并祖袭颜延欣欣不倦得士大夫之雅致乎余从祖正员常云大明泰始中鲍休美文殊以动俗唯此诸人傅颜陆体用固执不如颜诸曁最荷家声
　　齐参军毛伯成齐朝请吴迈远齐朝请许瑶之伯成文不全佳亦多惆怅吴善于风人答赠许长于短句咏物汤休谓远云吾语可为汝诗父以访谢光禄云不然尔汤可为庶况
　　齐鲍令晖齐韩兰英令晖歌诗往往嶃絶清巧拟古尤胜唯百愿淫矣昭常答孝武云臣妹才自亚于左芬臣才不及太冲尔兰英绮密甚有名篇又善谈笑齐武谓韩云借使二媛生于上叶则玉阶之赋纨素之辞未讵多也
　　齐司徒长史张融齐詹事孔稚珪思光纡缓诞放纵有乖文体然亦捷疾丰饶差不局促德璋生于封谿而文为雕饰青于蓝矣
　　齐宁朔将军王融齐中庶子刘绘元长士章并有盛才词美英浄至于五言之作防乎尺有所短譬应变将略非武侯所长未足以贬卧龙
　　齐仆射江祏诗猗猗清润弟祀明靡可怀
　　齐记室王巾齐绥远太守卞彬齐端溪令卞录王巾二卞诗并爱奇嶃絶慕袁彦伯之风虽不绰而文体勦浄去平美远矣
　　齐诸曁令袁嘏诗平平耳多自谓能常语徐太尉云我诗有生气须人捉着不尔便飞去
　　齐雍州刺史张欣泰梁中书郎范缜诗欣泰子眞并希古胜文鄙薄俗制赏心流亮不失雅宗
　　梁秀才陆厥观厥文纬具识丈夫之情状自制未优非言之失也
　　梁常侍虞羲梁建阳令江洪子阳诗奇句清拔谢朓常嗟颂之洪虽无多亦自能迥出
　　梁步兵鲍行卿梁晋陵令孙察行卿少年甚擅风谣之美察最幽微而感赏至到耳【一每人名下俱有诗字】
　　庾肩吾【字子慎南阳新野人歴度支尚书】
　　谢厯日啓
　　淩渠所奏望旣符邓平之言锱铢皆合登台视朔覩云物之必书拂管移灰识权衡之有度初开卷始暂谓春留未览篇终便伤冬及裵徊厚渥比日为年
　　谢赉粳米啓
　　出梁国之【阙】租兼水陆之殊品伊尹说而不至石崇豪所未及遇处嘿之得宾同苻朗之举筯长河可塞上德无詶
　　答饷绫纹啓【一作书】
　　洁同雪霜华逾纻缟长裾可曳无愧王门之宾广袖将裁翻有城中之制
　　谢赉铜砚笔格啓
　　烟磨青石巳践孔氏之坛管插铜龙还笑王生之璧西域胡人卧织成之金簟游仙童子隐芙蓉之行障莫不并出梁园来颁狭室【践一作贱插一作抚行障海陆碎事作行幢】
　　谢赉菱啓【一作庾信】
　　上林紫水杂蕰藻而俱浮云梦清池间芙蓉而外发珍逾百味来荐画盘恩重千金遂沾菲席淩霜朱橘愧此开颜含露蒲桃慙其不防
　　谢赉梨啓
　　睢阳东苑子围三尺新丰箭谷枝悬六斤未有生因粉水产自桐丘影连邓橘林交苑柿远荐中厨爰颁下室事同灵枣有愿还年恐似仙桃无因留核
　　谢赉橘啓
　　光分璇宿影接铜峰去青鸟之迢递服朱闉之爽垲楚原洪笔颂记不迁陈王丽藻赋称遥植昔朝歌季重才赐海鱼大理元常止蒙秋菊
　　谢赉朱樱啓
　　成丛殿侧犹连制赋之条结实西园非复粘蝉之树异合浦之归来疑藏朱实同秦人之逐弹似得金丸
　　谢赉林檎啓
　　丹徒故苑岁绵长而不见岷山旧植路重阻而来难未有徙核圆丘移根阆坂仙厨始摘犹堆青玉之盘下贱爰颁遂入抽蒲之座
　　谢赉槟榔啓
　　形均绿竹讵扫山坛色譬青桐不生空井事逾紫奈用兼芳菊方为口实永以蠲疴
　　谢东宫赉槟榔啓
　　无劳朱实兼荔支之五滋能发红颜类芙蓉之十酒登玉案而上陈出珠盘而下逮泽深温奈恩均含枣
　　谢东宫赉栗啓
　　查或火成钻以为屑奈称煎用曝而成糗未若北燕巨实用夺荣枯南国脯山翻慙齿决承恩踊跃对闻喜之河念报屛营问知来之息
　　谢东宫赉米啓
　　滍水鸣蝉香闻七里琼山合颖租归十县肩吾人慙振藻徒降云间之松职滥更繁空撤家丞之俸成珠委地事重逢仙游玉为粮珍逾入楚虽复激水沧流不待监河之说春风扫地方诮文学之篇【间一作涧丞作承误】
　　谢东宫示古迹啓
　　窃以仙岩遗传入握成尘孔壁藏文随开巳蠧石书有暗厨画犹飞岂有迹经四代年逾十纪芝英云气之巧未殒松铅鹊反鸾惊之势不侵蒲竹必使酒肆人来池流色变将损北海之牍还代西河之简【遗传尺牍作遗转误】
　　谢东宫赐宅啓
　　肩吾居异道南才非巷北流寓建春之外寄息灵台之下岂望地无湫隘里号乘轩巷转幡旗门容幰葢况乃交垂五柳若元亮之居夹石双槐似安仁之县却瞻钟阜前枕洛桥池通西舍之流窻映东邻之枣来归高里翻成待封之门夜坐书台非复通灯之壁才下应王礼加温阮官成名立无事非恩
　　谢东宫赉内人春衣啓
　　阶边细草犹推綟叶之光戸前桃树反讶蓝花之色遂得裾飞合鷰领鬬分鸾试顾采薪皆成留客
　　谢湘东王赉米啓
　　味重新城香逾涝水连舟入浦似彦伯之南归积地为山疑马援之西至不待沙同新渝之再熟无劳拜石均辽仓之重满前恩未逺次渥仍流墨翟假以故书裴楷暂其国赐
　　答湘东王赉粳米啓
　　窃以农夫力耕时逢俭歳疎贱时泽必取丰年防斛泻珠嘉闻陶量翻庭委玉欣见马图
　　谢湘东王赉米啓
　　窃以月满则亏恩来无爽海潮虽大万江恒注遂使连箱委地不殊阳翟盈仓接宇宁异海陵
　　谢湘东王赉柑啓
　　传名地里远自武陵之洲族茂神经遥闻建春之岭王逸为赋取对荔枝张衡制辞用连石蜜足使萍实非甜蒲萄犹酳
　　谢武陵王赉白绮绫啓
　　图云缉鹤邺市稀逢写雾传花丛台罕遇虽复马均骋思比巧犹慙虞卿受金方恩未重比扁舟独反燕路有心载宝言归衔珠无日【并艺文类聚】
</div>
    <div class="pagination">
<a href="梁文纪_page22.html">上一页</a><span>...</span><a href="梁文纪_page18.html">18</a><a href="梁文纪_page19.html">19</a><a href="梁文纪_page20.html">20</a><a href="梁文纪_page21.html">21</a><a href="梁文纪_page22.html">22</a><span class="current-page">23</span><a href="梁文纪_page24.html">24</a><a href="梁文纪_page25.html">25</a><a href="梁文纪_page26.html">26</a><a href="梁文纪_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
