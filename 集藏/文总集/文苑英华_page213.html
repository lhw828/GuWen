<!DOCTYPE html>
<html>
<head>
    <meta charset="UTF-8">
    <title>文苑英华 - 第 213 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 213 页/共 634 页</h1>
    <div class="content">　　幽素　　　　　　　　　前　人
　　逰宦劳牵网风尘久化衣迹驰东苑路望阻北岩扉及此乘休告聊将狎遁肥十旬俄委疹【一作疾】三迳且殊归茂陵窅难即【一作仰】灵台蹔可依疲疴旅城寺延想属郊畿夕梦园林是晨瞻邑里非緑畴良已秽清濠旷不追野花何处落山月防秋晖彼美符商致【一作政】优逰絶汉机髙情物累遣逸气烟霞飞乐道方无闷懐贤独有违樽虚旧园酒琴静故人徽夏沼莲初发秋田麦稍稀何当携手去嵗暮【一作日暮】采芳菲
　　此诗三百十七巻重出今已削去注异同为一作
　　寄胡皓时在南中　　　　　李　乂
　　徭役苦流滞风波限泝洄江流通地骨山道绕天台有鸟图南去无人自北来闭门沧海曲云雾待君开
　　招谕有懐赠同行人　　　　前　人
　　逺逰冒艰阻深入劳存谕春去辞园门秋还在【一作任】邉戌轩车行未返节序催难驻陌上悲转蓬园中想芳树蜀山自纷纠岷水恒奔注临泛多苦懐登攀寡欢趣永夕飞滛雨崇朝蒸毒雾不求绥岭桃宁美卭乡蒟白浪行欲静骢马何常驱【唐韵区遇切刻集者未如此音或改为驻而不知前已押催难驻误矣】愿接轺斾尘聮翩东北骛
　　襄阳早秋寄岑侍郎　　　　崔　湜
　　江城秋气早旭旦坐南闱落叶惊衰鬓清霜换旅衣时来矜早达事往觉前非体道徒推理防身终昧防故人金华省肃穆秉天机谁念江汉广蹉跎心事违
　　赠苏味道　　　　　　　　杜审言
　　北地寒应苦南庭戍未归邉声乱羌笛朔风巻戎衣雨雪闗山暗风霜草木稀胡兵战欲尽汉卒尚重围云静妖星落秋深塞马肥据鞍雄剑动挿笔羽书飞舆驾还京邑朋逰满帝畿方期乘【集作来】献凯歌舞共春辉
　　赠崔融　　　　　　　　　前　人
　　十年俱薄宦万里各他方云天断书札风土异炎凉太息幽兰紫劳歌竒树黄日疑懐叔度夜似忆真长北使从江左东归在洛阳相逢慰畴昔相对叙存亡草深穷巷败【集作毁】竹尽故园荒雅【集作稚】节君弥固衰顔余自伤人事盈虚改交逰宠辱妨雀罗争去翟鹤氅竞寻王思极欢娱至明情讵可忘连骑追佳赏城中及路傍琴樽行宴席岩沼卧词场三川宿雨霁四月晩花芳复此开悬榻宁唯入后堂兴酣雊舞言洽凤凰翔髙选俄迁职严程已饬装抚躬衘道义携手恋辉光玉振先推美金铭旧所防勿嗟离别易行役共时康
　　赠苏绾书记　　　　　　　前　人
　　知君书记本翩翩为许从戎赴朔邉红粉楼中应计日燕支山下莫经年
　　入崖口五渡寄李适　　　　宋之问
　　抱琴问【一作登集作经】絶壑栰木泝清川路竒【一作极】意谓尽势廻趣转绵人逺草木秀山深云景鲜余负海岳情自惜防尚年【一作然】弥旷十余载今来宛仍全未窥仙源极独进野人船时攀乳窦憇屡薄天窻眠夜弦响松月朝檝弄苔渊【一作泉】固物【一作因象】外理永谢区中縁碧潭可遗老丹砂堪学仙莫使驰光暮空令鹤怜【一作皆文粹及集本】答宋十一崖口五渡见赠　　李　适
　　闻君访逺山跻险造幽絶眇然青云境观竒弥年月登岭亦泝溪孤舟亊防越崿嶂传彩翠崖磴互敧缺石林上攅聚【一作丛】金涧下明灭扪壁窥丹井梯苔瞰乳穴忽枉岩中赠对玩未尝辍慇懃独往事委曲练【一作錬】药说迨【一作邀】予名山期从尔泛海澨嵗晏秉宿心斯言非徒设【一作皆文粹】
　　和李适答宋之问　　　　　徐彦伯
　　闻有独往客拂衣捐世心结欣薄枉渚撰念萦旧林经亘去崖合绵归壑深琪树环碧彩金潭生翠隂沿洄弄沙榜诡仄眺明岑夕闻桂里猿晓玩松上禽杂佩蕴孤袖琼敷缀双襟【文粹作矜】我懐沧洲想懿尔白云吟秉愿理方协存期迹易寻兹言庶不负为报岩中琴
　　赠刘舎人古意　　　　　　前　人
　　女牀闻【初学记作閟】灵鸟文章世所稀巢君碧梧树舞君青琐闱或言凤池乐抚翼更西飞凤池环禁林仙阁霭沉沉璇题激流日珠缀绵清隂郁穆帝言重荧煌台座深风张丹戺翮月弄紫庭音众彩结不散孤英跂莫寻浩歌向兰渚婉娈故俦心










　　文苑英华巻二百四十九
　　钦定四库全书
　　文苑英华巻二百五十　　宋　李昉等　编寄赠四
　　张説三首　　　　　苏颋二首
　　张九龄二首　　　　裴耀卿一首
　　李林甫一首　　　　徐仁友一首
　　王翰一首　　　　　蒋焕一首
　　张子容三首　　　　王维八首
　　孟浩然八首　　　　高适五首
　　卢象二首　　　　　崔颢一首
　　祖咏三首　　　　　丁仙芝二首
　　蔡希寂一首
　　赠崔公　　　　　　　　　张　説
　　我闻西汉日四老南山幽长歌紫芝秀高卧白云浮朝市【集作野】光尘絶榛芜年貌秋一朝驱驷马连袂入龙楼昔遁高皇去今从太子游行藏唯圣节祸福在人谋卒能匡恵帝岂不頼留侯事随年代逺名与图籍留平生钦厚徳慷慨景前脩蚌蛤想【集作同非】隂兎蛟龙望斗牛无嗟异飞伏同气幸相求
　　岳州赠广平公宋大夫　　　前　人
　　亚相本时英归来复国祯【疑】朝推长孺直野慕隐之清传节廻【集作还】闽障皇华【集作思】入汉京宁思江上老嵗晏蹇无成
　　南巾赠髙六戬　　　　　　前　人
　　北极辞明代南溟宅放臣丹诚由义尽白发带愁新鸟随炎州气花飞洛水春平生歌舞席谁忆不归人闲园即事寄【集作赠】韦侍御　　苏　颋
　　结庐东城下直望终南山青霭逺相接白云来复还拂筵红藓上开幔緑条间物应春偏好情忘趣转闲宪臣饶美政【集作度】聨事惜徂顔有酒空盈酌髙车不可攀
　　赠彭州权别驾　　　　　　前　人
　　双流脉脉锦城开追践年年往复廻秪道謌謡迎半刺徒闻礼数揖中台黄鸎急啭春风尽斑马长嘶落景催莫怆分飞岐路别还当奏最掖垣来
　　当涂界寄裴宣州　　　　　　张九龄
　　故人宣城守亦作【集作在】江南偏何如分虎竹相与间山川章绶胡为者形骸非自然含情津渡阔待【集作倚】望眼空悁【集作延】逺近闻佳政平生仰大贤推心徒有属防面良无縁日久【集作夕】遵前渚江村投暮烟念行秪意黙懐逺岂言宣委曲风波事难为尺素传
　　赠澧阳韦明府　　　　　　　前　人
　　君有百链刃堪断七重犀谁开太阿匣特割武城鸡竟与尚书佩还应天子提何时遇操柄【集作宰】当使玉如泥
　　敬酬当涂界留赠之作　　　　裴耀卿【附见张九龄集】
　　茂先实王佐仲举信时英气覩冲天发人将下榻迎珪符尔有命江国逺徂征九期方越千钧或所【集作可】轻髙帆出风迥孤屿入云平遄迈嗟予役离忧空自情饬簮陪早嵗接壤厠专城旷别心弥轸宏规义转倾徒然限饥渇仍况【集作况乃】讽瑶琼
　　秋夜望月忆韩庶等诸侍郎因以投赠
　　李林甫
　　秋天碧云夜明月悬东方皓皓庭际色稍稍林下光桂花澄逺近璧影散池塘鸿鴈飞难度闗山曲易长揆予秉孤直虚薄忝文昌握镜慙光照持衡媿后行多才众君子载笔久词场作赋推潘岳题诗许谢康常时陪宴语今夕恨相望愿欲接髙论清晨朝建章
　　古意赠孙翌　　　　　　　　徐仁友
　　南望缑氏山【一作岭】山居共涧隂东西十数里缅邈方寸心云日落广庭【一作厦】鸎花坐【一作对】孤琴琴中多苦调凄切谁复寻
　　赠唐祖二子　　　　　　　　王　翰
　　鸿飞遵枉渚鹿鸣思故羣物情尚劳爱况乃予别君别时花始发别后兰再薫瑶觞滋白露寳瑟凝凉氛徘徊北林月怅望南山云云月眇千里音徽不可闻
　　途次维扬望京口寄白下诸公
　　蒋　焕
　　北望情何限南行路转深晩防低荻叶寒日下枫林云白兰陵渚烟青建业岑江天秋向尽无处不伤心
　　赠司勲萧郎中　　　　　　张子容
　　作相开黄閤为郎奏赤墀君臣道合体父子贵同时国以推贤答家无内举疑凤池真水镜兰省得华滋未覩风流日先闻所赋诗江山清谢朓花木媚邱迟吏部来何暮王言念在兹丹青无不可霖雨亦相期昔我投荒处孤烟望岛夷羣鸥终日狎落叶数年悲渔父留歌咏江妃入兴词今将献知巳相感勿吾欺
　　永嘉即事寄赣县袁少府瓘　张子容
　　山绕楼台出溪通里闬斜曾为谢客郡多有逐臣家海气朝成雨江天晩作霞题书报贾谊此湿似长沙
　　乐城嵗日赠孟浩然　　　　前　人
　　土地穷瓯越风光肇建寅挿桃销瘴疠移竹近堦墀半是吴风俗仍为楚嵗时更逢习凿齿言在汉川湄苑舎人能书梵字兼达梵音曲尽其妙戏赠
　　王　维
　　名儒待诏满公车才子为郎典石渠莲华法藏心悬悟贝叶经文手自书楚【集作梵非】词共许胜扬马梵字何人辨鲁鱼故旧相望在三事愿君莫厌承明庐
　　献始兴公时拜右拾遗　　　前　人
　　宁栖野树林宁饮涧中【集作水】流不用坐梁肉﨑岖见王侯鄙哉匹夫节布褐将白头任智诚则短守仁固其优侧闻大君子安问党与讐所不卖公噐动为苍生谋贱子跪自陈可为帐下不感激有公议曲私非所求
　　赠裴廸　　　　　　　　　前　人
　　风景日夕佳与君赋新诗澹然望逺空如意方支頥春风动百草兰蕙生我篱暧暧闺日暖【集作日暖闺】田家来致词欣欣春还臯淡淡水生陂桃李虽未开荑英【集作蕚】满芳枝请君理还防敢告将农时
　　入山寄城中故人【一作终山别业】　　前　人
　　中嵗颇好道晩家南山陲兴来每独往胜事空自知行到水穷处坐看云起时偶然值林叟谈笑无还期此诗三百十八巻重出今已削去注异同为一作
　　赠崔録事　　　　　　　　前　人
　　解印归田里贤哉此丈夫少年曾任侠晩节更为儒遁迹【集作世】东山下因家沧海隅已闻能狎鸟余欲共乘桴
　　赠成文学　　　　　　　　前　人
　　寳剑千金装登君白玉堂身为平原客家有邯郸倡使气公卿坐论交【集作心】逰侠场中年不得意【集作志】谢病客逰梁
　　酌酒与裴廸　　　　　　　前　人
　　酌酒与君君自寛人情翻覆似波澜白首相知犹按剑朱门先达笑弹冠草色全轻【集作经】细雨湿花枝欲动春风寒世事浮云何足问不如髙卧且加飡
　　田家赠丁寓【集作丁寓田家有赠】　　　前　人
　　君心尚栖隐久欲傍归路在朝每为言觧印果成趣晨鸡鸣隣里羣动从所务农夫行饷田闺妾起缝素开轩御衣服散帙理章句时吟招隐诗或制闲居赋新晴望郊郭日映桑榆暮防【集作隂】尽小苑城防明渭川树揆予宅闾井幽赏何由屡道在终不忘迹异难相遇此时惜别离再来芳菲度
　　望洞庭湖上张丞相【集作岳阳楼三百十二巻重出今已削去】
　　孟浩然
　　八月湖水平防虚混太清气蒸云梦泽波撼岳阳城欲济无舟檝端居耻圣明坐怜【集作观】垂钓叟【集作者】徒【集作空】有羡鱼情
　　书懐贻京邑同好　　　　　前　人
　　惟先自邹鲁家世重儒风诗礼袭遗训趋庭霑末躬昼夜常自强词翰颇亦工【一作攻】三十既成立吁嗟命不通慈亲向羸老喜惧在深衷甘脆朝不足箪瓢夕屡空执鞭慕夫子捧檄懐毛公感激遂弹冠安能守固穷当途诉知巳投刺匪求防秦楚邈离异飜飞何日同
　　答秦中苦雨思归赠袁中丞贺侍御
　　前　人
　　为学三十载闭门江汉隂明逢【集作明贤遭】圣代覉旅属秋霖匪【集作岂】直昬垫苦亦为权势沉二毛催白发百镒罄黄金泪忆岘山坠【集作堕】愁懐襄水深谢公积愤懑荘舄空謡吟跃马非吾事狎鸥真我心寄言当路者去矣此山岑
　　与崔二十一逰镜湖寄包贺二子
</div>
    <div class="pagination">
<a href="文苑英华_page212.html">上一页</a><span>...</span><a href="文苑英华_page208.html">208</a><a href="文苑英华_page209.html">209</a><a href="文苑英华_page210.html">210</a><a href="文苑英华_page211.html">211</a><a href="文苑英华_page212.html">212</a><span class="current-page">213</span><a href="文苑英华_page214.html">214</a><a href="文苑英华_page215.html">215</a><a href="文苑英华_page216.html">216</a><a href="文苑英华_page217.html">217</a><a href="文苑英华_page218.html">218</a><span>...</span><a href="文苑英华_page214.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
