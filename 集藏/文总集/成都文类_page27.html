<!DOCTYPE html>
<html>
 <head>
  <meta charset="utf-8"/>
  <title>
   成都文类 - 第 27 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   成都文类 - 第 27 页/共 35 页
  </h1>
  <div class="content">
   今上壬午春东武杨君承诏宰华阳华阳户五万征赋狱为蜀大县甲君通敏敢断究法家本意照隠以明决繁以约摧暴以威扶弱以爱未期政为下信且乐整整号无事部中无老稚既恨来晚又畏亟更去君尝以县署久頺半不能蔽风雨集材工新之周季孟成穹隆轩豁棊叙鳞列素不及陋饰不及侈凡人居所宜有者大小悉具夫乘权役人为土木功此易白白懐惠而为则无怨今君为家长能庇卫之増缮一署真可为后之来者宜念权主恩也得以尊已布一令无忘尊主居民力也得以休已举一事无忘休民二者无废何愧负哉自侯国为郡县政教刑罚粹厐平峭生灵大休戚治乱大根柢咸在郡县矧郡务间妥丛冗县宅大本盖事之蚀民蠧国必由芽蘖以迨蔓衍县能斸去芽蘖则郡无芟薙蔓衍劳可非人耶于戯天子深拱总纲以丰禄美赏收羣吏功相君能辅上来俊良以署吏俾天下郡县栉栉俱材则桓拨基干章焉在兹荐来尉此适会新署成托文以题嵗月辱为僚不得譲本其事以书庆厯四年记
　　颁诏防记　　　　　　　　　张俞
　　昔诸侯异政周道所以衰防刺史宣化汉徳所以隆盛有宋建国承唐极刬五代乱本造四海法制废诸侯削武力割郡县建官司齐统纪壹号令相臣议政于上守臣布职于下上下合徳君臣同功淳乎无为陵轶周汉端明殿学士兼翰林侍读学士给事中农公治蜀二年举汉刺史之职宣号令于方国乃相府门之右地作宣诏防恢廓穹崇壮观藩宇于是文武僚佐将校吏士相与观而议曰夫诏者天子之命令制治之大猷也礼乐由之而生教化由之而成刑罚由之而清赦宥由之而行赋敛由之而平法度由之而明兵以之休民以之宁大哉诏防包天地昭日星泽羣生定八极帝王之彛训也在昔睿圣用之而兴昏季失之而废循良奉之而治奸宄违之而乱诏之所繋可不慎哉今天下州郡唯蜀为大封域有岳镇之重刺史有方伯之尊梁岷奠其区江汉流其域左控秦陇右扼戎夷统制二方包带万里俗侈物众奸讹易动往者守将贪戾虐用其人搜慝聚顽赏罚自任上防之则下暴上与之则下夺上宥之则下罚上通之则下塞诏令不布王泽不流于是三盗乘而互乱顺均旰也则非蜀之罪奸臣之罪也我公图治乱之本冀安斯民莫若宣诏防谕羣心薄赋敛省刑罚屏贪吏戢骄兵节财用息民力隆学校厚风俗一年而教遂行二年而嵗大稔和气昭洽休祥蕃滋天子闻之宠以休命观夫大厦岳立号令神行尧言舜谟天光日照乃有黎老童稚鼓舞而颂曰昔之婪婪吾民亦贪今之煦煦吾民乃豫颁诏之徳永我王度于是天下知公之在蜀不苟利其身若此之逺矣昔黄覇为川太守宣布诏令令民咸知上意王襄为益州刺史宣风化于众庶使辩士王褒作中和乐职宣布之诗汉宣嘉二守臣之良史册载为后世法今圣上徳冠孝宣我公政邵于防覇斯防之作上扬君徳下敦政本可以风天下励后人孰有间哉俞従郡士之后采録謡颂纪徳音以备史官之载册如班固者焉
　　新繁县卫公堂记　　　　　　宋佾
　　堂名卫公思贤也陜右之孟明舘防阳之浩然亭与夫召伯埭房公湖之类地因人而重名随地而传更千百嵗灼然如昨日事盖盛徳着当时遗风播后世虽穷达逺近之不齐其有所思则一也繁江令舍之西有文饶堂者旧矣前植巨楠枝榦怪竒父老言唐李卫公为令时凿湖于东植楠于西堂之所为得名也公讳徳裕字文饶大和中来镇蜀由蜀入相方言地志駮落难究传又不载在繁之因而县之西南有二桥名防水者尚当时遗事里民类能言之则父老所传盖有本云南充雍少防涖邑之始慨然思公之贤而慕之顾斥其字名黩于卒胥称谓之口廼障堂后壁严绘其像榜曰卫公堂以尊异之公伟人也文独步于一时武折冲乎千里忠嘉表于四朝功业冠乎近代防昌之政防致中兴盖与姚崇相上下然其至诚能化悉怛谋之野心而不能杜牛李之谗口能决防制胜于晋潞囬鹘之役而不能明智于其身能以死后之精爽感动令狐而不能解其生前之恨能使繁人指树懐之至今而不能容于宣宗之世原公之用舍系唐之盛衰则凡所不能岂偶然哉要之万世知有李卫公斯无憾耳公之显烈尤着于蜀而遗迹独存于繁凡经防令莫或加意今少防始图其形是正堂名庶防观英姿而想贤业非直慰邦人无穷之念且思齐焉少防明敏絶人学博而文工朝廷才之擢贰剑阳矣不以将去而怠于欧剔蠧根疏涤利源事迎刃解吏不敢肆百里帖帖然犹思卫公之贤以自广此其志岂小哉夫苟谓之贤世异而道同卫公之植斯楠岂期后人之思乎诚能思之又能继之殆使后人而复思后人也安知无若今日之为者又正名设像纾邦人无穷之念耶政和八年记
　　双流县令题名记　　　　　　缺名
　　二江令廨之东偏有故题名碑防存焉石理疏恶字画漫漶固难于传逺而规置短狭追琢防满又无以待后盖自咸平以上缺而弗録已亡可考自咸平以后虽嵗歴仅可识然或并着到罢或颇脱弗着不能皆详焉朝奉郎知县事李侯嗤其然亟砻石将易之前驰书求余记某曰李侯子之易此石也将书日月纪官次为新故授受文具则某无以言矣将掲姓氏张善恶为铜墨坐右烱戒则某请效其说古今论贤令咸曰西门豹之投巫妪董宣之格主奴何易于之焚诏版此数者诚难能然某弗尚也以为是特奋湏臾之决就谲竒之名耳非所以为中行法也彼县令自有职调防柔良知其苛痒谨察幽隠达其颦呻经以徳义纬以法理主以质实附以文雅若是者顾不足就名耶而何以惊世之迹为今夫侯所谓贤令使人爱思者有能出此耶而所谓恶吏为人讥诟者有能为此耶尝试以此迹前人姓氏而寻善恶之实吾知其不可掩已然吾闻二江有三相皆旧县尹也县人颇矜以为宠常名其防存其像而乡先生邓公又载诸诗以实之其一人乃唐逍遥公韦嗣立也当时之政号为二川最人以故到于今传之其二人则名与像俱亡矣意其政无它异故易泯也嗟夫以公相之尊等县邑之陋名数品级孰为显晦然朱邑为啬夫去今千载犹歆歆起人意而二人者生虽贵重无二死曽不得与桐乡乌鸢共饱此可为吾大诫夫惟毋陋微官而恐忝所荷有如潘河阳之志则韦公无难为也决为之而已矣李侯名孟侯字圣举由华阳迁此邑再以治办闻亦近世贤令之一云
　　华阳县主簿防内东壁记　　　李焘
　　李师望防昌六年摄丞専知大中元年秋得替就选金堂县令迁南路运粮使兼监察御史里行迁昌韶台卭黎等州刺史咸通九年八月九日自朝议大夫前守凤翔府少尹赐紫金鱼袋授嶲州刺史兼御史大夫充定邉军节度眉蜀卭嘉黎雅等州观察处置统押近界诸蛮并统领诸道行营兵马制置等使右一百一十九字在华阳县主簿防事之东壁自防昌六年丙寅距今乙丑凡三百嵗笔墨涂糊间已缺壊不可读防考史谍乃得其全而李师望三字特居上方防画故在饰以丹青亦未冺没也按方镇表定邉军建于咸通九年六月废于十一年正月始师望言成都经总蛮事道逺不时决请析卭蜀嘉眉黎雅嶲七州自为定邉军屯重兵于嶲而治于卭懿宗入其言即诏师望为节度使然卭抵成都才五舎嶲最南去卭州又千里缓急首尾不相副而师望肆为诞谩居之不疑益务掊敛自厚又欲激蛮怒幸而有功杀蛮使杨酋庆等戍士既积忿将醢师望以逞防召还而窦滂之滂贪沓尤甚蛮未动而定邉先已困已骠信乗之遂倾国入防焚掠斩艾莫撄其锋进围成都期月乃去始蜀人被嵯颠之酷痛未定也适四十二年而酋龙复来徴卢耽善守吾其蛮乎师望不知何许人史亡其传其为凤翔少尹也资治通鉴録焉史亦弗载今以壁记考之其资歴尤为详备盖师望初摄华阳丞専知捕贼务既而一为令三为刺史皆蜀郡邑宜师望之习于蜀故也唐自天寳以来方镇强于京师作福作威狼抗无上师望熟见夫前日之窃位者骄縦自如而天讨终亦弗及包藏祸心睥睨旌钺者非一日矣卒因蛮事凿空抵幸得所欲定邉既自为军而西川节度权始夺矣统押近界制置行营师望实兼领之而成都不得与也师望始丞于兹星一再终而遂建大将旗鼓独制方靣符旧邑趋新府彼诚嗜利忘耻得意骄色政自满盈而昔之皂舆台猥防师望顾盼之恩者又将以夸曺偶犹恐其不大章明较着也则相与更治其尝所居止使益壮丽大栱方梁涂泽苍黄掲其姓名而大书其官爵推究本始用为光华情状卑鄙抑至是岂不重可怜笑也防然而度其当时所以称賛师望者又不止此也此特其仅存者尔师望往师定邉曽不再腊而防难遽作蜀人恨不食其肉而师望复以智免则夫乡者称賛之具自当扫刮磨灭不留踪迹而东壁所记亦遭圬墁矣孰知其嵗月浸乆风雨摧剥笔墨隠然复出于楹桷间耶乌乎殆天意也春秋三叛欲盖而章其师望之谓欤师望之生既幸脱斧质读书史者又以细濶略不复穷究然其创造祸乱倾覆邦族者要不可赦乃縁壁记追正其罪使奸盗亦少知惩戒云
　　又壁记　　　　　　　　　　前人
　　主簿古官也内自公府卿寺外则州郡及县皆有之而辟召各従其长天子不命也西汉二百年县主簿莫见于史永元以后召陵寜阳始用义烈着而考城事尤籍甚歴魏晋七代乃无所闻盖主簿于县其秩最卑与斗食佐史均号少吏弗得亢礼丞尉非有瓌行玮节则其姓氏泯没弗传宜也髙齐末造乡官或降中防县少吏固多敕用而史记不详文皇创隋始于长安大兴二县特置主簿其班仅得视九品之亚及唐则举天下县遍置焉除授悉经天官而品真在九矣且陞其位而使尉下之逮今犹然也华阳为县古无之贞观中始析成都置蜀乾元初又更今名当析置时主簿与令丞尉盖随而有载祀遐邈其听事乃失故处今所居实自它转徙栋宇非厥初也以防昌壁记干符柱刻考之本唐捕贼务捕贼务之名史絶不书其知务事者亦复无定或以丞或以功曹参军此皆因壁柱记刻而后略见其他固不可复知也防昌迄今逾三百年兵数起成都中千门万户时遭焚裂求往日之破甓断槛殆尺寸莫获而此防事顾能独存杇镘朱墨未改其旧是故偶然耶将成毁自有数也乌乎其阅人葢多矣转徙之繇与始得而居者皆亡所推寻其可考者且此嵗壬戍之秋余实来主此县簿扫壁而读记洗柱而视刻念其多歴年所慨然有感于余心行且去矣乃使匠氏支植倾頽革除腐烂塈茨丹雘焕如作新苟无它虞则继自今尚可为数十百年计也兴废补壊敢不务乎遂并书设官置县所従来为重脩主簿防事记而刻诸梁以告后之人云
　　新繁县三贤堂记　　　　　樊汝霖
　　吾友沈居中为新繁以暇日访繁上故事则得贤者三人焉其一唐宰相李卫公徳裕文饶其一我宋故赠太师王公益舜良其一龙图阁直学士梅公挚公仪三贤者李卫公王公尝为是邑而梅公则邑人也居中于是即县署之东剏为堂绘三公像其上榜之曰三贤堂既成以书抵予曰其为我记之呜呼卫公之事业文章世传之史载之详矣而不书其为繁岂以公勲烈如彼其崇一县之政不足为公道欤观其节度西川所以治蜀相武宗所以治天下而所以治繁者可见矣逮今余三百年父老思之不忘以县署最大一楠四栢为公手所植此与周人指甘棠以懐召伯何异前任人为此作文饶堂后更名卫公盖得之矣而堂宇褊小不称及是居中彻而大之并与王梅祠焉王公始字损之年十七以文谒张公咏竒之改今字祥符八年进士后以殿中丞来为邑始至有犯法者乡所素嫉也公条其奸上府流恶处自后一待以恩信迄其去不更笞一人去而为韶州终江寜府通判位不满其徳则有子荆国文公熈寜间相裕陵以经术为天下学者宗师梅公天圣五年第进士甲科歴台諌言事有体仁宗嘉之嘉祐二年与欧王韩范司贡举得人甚盛时蘓内翰在得中以牋谢诸公而谓公为大臣元老其秋出守杭天子赐诗宠其行后徙金陵河中府以卒甚矣三人者之贤天下所共忻慕也而居中独拳拳于繁其于李卫公王公不特取以励已思齐焉葢以励来者也乃若梅公则将焉一邑劝焉或谓繁于成都为剧邑自梅公以来擢巍科跻显仕者不乏贤在熈寜为御史元祐初自考功郎中知今潼州吕丞相蘓公皆贤之则有若周公尹正孺在今中兴为给事中羽仪朝廷蜀之仕者视为领袖则有若勾公涛景山何独一公仪氏哉居中曰然吾固知不可一二数特取其所自始者尔而况梅居乡时实与王相值凡以诗往来者八十六和易而思深平淡而防逺读之使人一唱三叹大雅君子也吾喜其有补于风化为刻石其祠矣有能登堂而瞻其像读其诗虽暴悍者吾知其易直子谅之心莫不油然为之生矣以美化厚俗未有防乎此也是岂小补防居中之论如此诚有味其言也予是以书之居中名卣予金堂人建炎二年进士第三人时以左奉议郎知县事清慎强敏县学县南门一新徴科以时庭无留讼逾二嵗人安之唯恐其去也有不予信视其所作堂亦足以知其人矣
　　双流逍遥堂记　　　　　　　李焘
　　双流有堂曰三相其得名最乆案诸史牒唐韦嗣立尝长斯邑政绩殊异后相则天中睿所称三相嗣立其一人也余二人葢莫知孰何或曰嗣立父思谦兄承庆仕皆歴凤阁鸾台邑人深徳嗣立故并思谦承庆法其形貎因集其门凡而号以三相他族不当间此或曰图像故止一人好事者强増益之俾益三数不知嗣立为相实三拜三已所称三相即嗣立也思谦承庆无与焉余谓思谦承庆虽无并存之寜过于厚若论思邑要当以嗣立为主且究其本末嗣立盖长于治民相国殆无足言自隋改广都曰双流迄今逾五百嵗佩铜章结墨绶者纷不可纪而嗣立独擅能名入践台阁更以平章事检校汴魏两州不嫌逺外先十八人请行晚益流落而廵察使犹表其清白可陟之状所长果在此不在彼当时最课谅非苟相谀悦必有当民心可传继者惜哉予未之闻也嗣立既能得民其好尚复与流俗小异虽防廊庙毎自托于山林孝和尝幸其居即诏嗣立袭逍遥公夐故封逍遥公者嗣立之族人在宇文周时志节尤髙嗣立要非夐对然察嗣立胷懐本趣似不以纷华盛丽为悦者顾弗能蚤自絶于匪人与杨宋崔赵同执国柄岂必真知方外之乐抑亦羞处污秽姑托此强自洗濯乎故余于嗣立犹有取焉尔嗣立去双流既五百嵗而予实来邑之頽剥残缺固非当时比而余又迟钝迂濶不堪世用拊存凋瘵惟恐伤之得免斯幸而何敢望嗣立之最课若山林则予所固有也嗣立又乌得以权执而兼取之乃即堂之南更启牕戸乘嗣立故封而命以逍遥簿领空隙徜徉其间庶几不失余之初心且为斯邑故事云
　　教授防坚白堂记　　　　　　李石
　　君子必择其所宜居如适然居之犹择也犹则宜不宜有不暇择而唯其所适焉大凡人之奉其四体莫不唯其安佚便利与夫鲜华甘美之择以为耳目鼻口之适一有不择则为非所宜而有不适焉者则命之曰陋陋者不择之病也故昔之君子出则愿为九夷之居其处也虽顔巷之恶不以为忧者凡以矫世之弃所陋而取所宜者故能适适则不陋矣石以博士被罪还蜀不三月天子神圣哀怜其罪畀以成都学官至是士友皆语以喜而嗟盖喜其至而嗟以非所宜也既到官即舎懔懔数楹之屋皆支掌摧剥以为居者方冬春交雪散风雨之防屋之东隅无他草木唯梅竹二物如相视而嘻而相语以悲者方念所以流转弃摈以即死得为此惠者乃天也因思所以自适者试酌酒梅竹间长言之曰不曰坚乎磨而不磷不曰白乎湼而不缁于是二物者相与笑之曰吾之二物所以得全于嵗晚寂寞者以不知其名之居也今子以是与我而名焉我一而物众而我与物始焉仇敌矣以一坚而受众脆则坚者磷以一白而受众汚则白者缁石于是复举酒以酹二物且聊以自适而为求名者之戒











　　成都文类巻二十九
　　钦定四库全书
　　成都文类巻三十
　　宋　扈仲荣等　编
　　记
　　府县学一
　　殿柱记　　　　　　　　　　缺名
　　汉初平五年仓龙甲戌旻【阙】季月修旧筑周公礼殿始自文翁应期凿度开建頖宫立堂布观庙门相钩【阙】司幔延公辟相承至于甲午故府梓潼文君増造吏寺二百余间四百年之际变异蠭起旋机离常玉衡失统强桀并兼人懐侥幸战兵雷合民散失命烈火飞炎一都之舎官民寺室同日一朝合为灰炭独留文翁石室庙门之两观礼乐崩塌风俗混乱诵读已絶倚席离散夫礼兴则国化郡将陈留髙君节符兴境迄斯十有三载防【阙】复乱【阙】虑匡救济民涂炭闵斯【阙】虚【阙】　　冠学者表仪【阙】　　　大小推诚兴复第舘八音克谐鬼方来观为后昌基【阙】神不【阙】
　　进士题名记　　　　　　　　田况
　　蜀自西汉教化流而文雅盛相如追肩屈宋扬雄防驾孟荀其辞其道皆为天下之所宗式故学者相继谓与齐鲁同俗然世有治乱化有隆薄士之出处贵贱实系于此唐季五代政纪昏防斯文与人几至坠絶国家之起海内统一尧文舜明寖昌以大其设科攷士擢取之多则前王之所未有益州自太平兴国以来登进士第者接踵而出天圣景祐中其数益倍至庆厯六年一牓得十八人皇祐元年得二十四人它州来学而登第者复在数外其盛也如此岂非世化治隆人随而兴乎主学者议建荣名堂于宣圣殿之东北尽题皇朝及第进士名刻于石柱以示来者予喜闻而遂其请又为之序时皇祐二年五月一日也
　　经史阁记　　　　　　　　　吕陶
　　蜀学之盛冠天下而垂无穷者其具有三一曰文翁之石室二曰髙公之礼殿三曰石壁之九经盖自周道衰防乡校废壊歴秦之暴至汉景武间典章风化稍稍复讲时文翁为蜀郡守起学于市减少府用度以遗博士遣诸生受业京师招子弟为除繇且以补吏或与之行县民用向化几比齐鲁自尔郡国皆立学实文翁倡之所谓石室者存焉至东汉之季四海板荡兵火相仍灾及校舎弦诵寂絶儒俗不正兴平中郡将陈留髙防脩旧补废作为庙堂模制闳伟名号一新所谓礼殿者见焉及五代之乱疆宇割裂孟氏苟有剑南百度草创犹能取易诗书春秋周礼礼记刻于石以资学者吾朝皇祐中枢宻直学士京兆田公加意文治附以仪礼公羊谷梁传所谓九经者备焉始汉景末距今凡十六代千二百四十余年崩离变革理势不常而三事之盛莫易其故然则冠天下而垂无穷非夸説也考实以议也惟经史阁之成基势崇大栋宇雄奥下视众屋匪隘即陋聚书万巻寳藏其间斯亦近类三事传千百年而不可废者乎龙图阁直学士濮阳吴公因其成也防僚佐与蜀之士大夫及其讲师徒弟凡若干人饮酒以落之徳风洋洋颂声愉愉布宣于一方有若阙里弟子集雩坛之下歌咏先王道徳而归诸圣门又若鲁侯至泮水之上国人望其车旂和鸾而乐见之视其顔色笑语而有感恩向化之意呜呼其威矣哉公纯诚好善治有本末所至以劝学为先见一士可以语道诱进之常若不及乃诗人所谓能长育人才则天下喜乐之也陶于是推明公意而言焉夫治性脩身以及国家天下大略本之仁义其文莫详于经监见古之人注措发施正邪粹驳与其生民幸不幸其迹莫着于史世之学者不矜诵数而率履其言不竞多闻而慎择其是则为有得亦庶几善学欤初阁之营建皆幕府太常博士王君霁为之谋君脩洁有文尝典吴兴郡学挈其规范来遗诸生匪独施诸阁也
　　元祐府学给田记　　　　　　彭戢
　　成都府门之外有通衢二焉一直门之东西一直门之南北衢因孟氏僣逾之迹广背九轨治平间部刺史有因民所利者俾之庐之以为列肆而敛其防布输之学官嵗不减七八百緍而生徒廪给半赖于是公私利之元丰七年冬十一月九日居民夜火延逮公门仓卒之间调兵工数百仅能扑灭而计事者图深虑逺以谓重城之间官府所止兵甲所聚帑藏所积图牒所存必慎其防而后可以忘大患且所去小而所存大所害防而所利博者智者之所必为也乃尽彻其屋庐徙其居民而防里之征一旦失之由是学官嵗入遂减其半而厨廪始萧然矣元祐改元之初运使章公楶运判孙公亚夫患其不给乃上章恳请损公田以补之而有司拘文莫之得章再上其词恳切有诏以公田千亩赐焉恭惟国家熈寜更化之初建学校置师儒新经术列三舎之法以造士而道徳性命之学扩新学者之见闻其教养之术自三代以还未之闻也圣主嗣服开导化源以谓治必本于教化而教化之行必本诸学校故増置学官棊布海内其保养润泽之仁足以逺继菁莪之乐育矣向非二公告嘉谋导皇泽使学校之间非徒存养士之名而有养士之实则后之学者岂能饫天恩泳圣泽乐先王之道为邦家永永之光哉窃尝谓圣人之养士也务养其志气而不止于养其身士君子之自养也务养其大体而不志于口腹然身逸而后可以责其志气之完口腹充而后可以求其大体之备故易曰天地养万物圣人养贤以及万民夫岂徒养之固将用之用之以及万民而志气不完大体不备则事至而不惑物来而能名者鲜矣岂圣人养贤之意哉然则居学校之间者当以学古之道为心而不以餔啜为意志其大者而略其小者使异日登公相作百僚智足以办事材足以任官名足以成身禄足以及亲忠足以事君然后上有以称朝廷乐育之诚下有以副二公勤勤于学者之意也戢尸职师儒术业无闻不足以辅学者之聪明然美二公之有以广朝廷赐也于是纪之于石因以勉従学之士云
　　给田记　　　　　　　　　　缺名
　　圣人以圣养贤贤人以贤养贤五常六顺所以纲万世而不线而天下之治所従而出也养贤有本末唯君子为能尽养之之术而本末具焉六经粹醇谊谊仁仁养之之业真儒大师委委蛇蛇养之之职髙堂邃宫显显隆隆养之之地粻膳虀防洁洁严严养之之食四者不可以阙一有其一而无其三有其三而无其一与有其二无其二皆不足乎养也学非其师则所谓经者有时而不明居非其资则所谓学者有时而不乆既欲其明又欲其乆非上之人为之深图则明与乆矣繇而得全乎西州之校官其为居显隆极矣而资者不腆龙图谏议吴公乐于养贤诲训不倦诸生之集者殆八百人防诏防凡州郡新命学官者畀以十夫之地公乃按成都犀浦二邑所籍入之田五百六十晦有竒以益旧田为十夫于是二台皆通贤乐公之谋协然成之而今而后学者有以为资而少寛于日费优防乎名教涵泳乎徳业持是而出则皆名臣持是处则皆巨人其赐自今始漙用公误荐窃职庠目是田之所自给因书其事若夫步畮疆畛粢稲敛输之数则镵石之隂观者可求诸彼
　　御书大成殿额记　　　　　　席益
　　绍兴六年十一月左廸功郎新成都府府学教授范仲殳言臣所任成都府府学大成殿建于东汉初平间天下栋宇之古无过此者而未有题牓愿陛下万机之间亲御翰墨掲之殿额以示人文化成流道徳之富覃及逺方之意上可其请即命仲殳乘传以赐次年九月辛巳仲殳至自辇毂下臣益备位牧守率吁僚佐出迎于郊拜受于先圣祠下圜冠方领之士济济翔翔闾巷阡陌黧老黄防耸观讙呼咸用欣戴天子阐融文教遐不作人之盛徳罔不奋励感激兴于礼义呜呼懿哉晋丞相王导有言方今戎虏煽炽国耻未雪忠臣义夫所共扼腕抚心宜正人伦设庠序使爼豆之事幽而更彰以着淳风流徳化天子不以蜀之遐濶僻陋越在裔壌肆颁宸笔光裕黉宇烟扉露结之形鸾翔凤翥之势焕乎如日月丽天云汉昭回可谓甚盛举矣昔苖民逆命虞舜舞干羽于两阶七旬而来格宣王兴衰拨乱命召公平淮夷其诗曰矢其文徳洽此四国臣虽驽劣敢不推广上意耸劝蜀之士大夫悦礼乐敦诗书和众安民慎固封守以仰禆中兴之业追踪前古无忝圣神乐育之恵臣益顿首幸甚绍兴七年十月十日记
　　府学石经堂图籍记　　　　　前人
　　蜀儒文章冠天下其学校之盛汉称石室礼殿近世则石九经今皆存焉自孝景帝时太守文翁始作石室至东汉兴平元年太守髙防作周公礼殿于石室东图畵邃古以来君臣圣贤然亦有魏晋名流以故世传西晋太康中刺史张收始畵非也殿有畵自髙防始殆收尝増益之今壁间又有东晋人士盖收之后继有畵者不知谁氏也齐永明十年刺史刘悛益以礼家器服制度伪蜀广政七年其相母昭裔按雍都旧本九经命平泉令张徳钊书而刻诸石本朝因礼殿以祀孔子为宫其旁置学官弟子讲习传授故蜀帅尚书右丞胡公宗愈作堂于殿之东南隅以贮石经益之先人镇蜀奏秩髙翁髙防于祀典又请乐工于朝教士以雅声而后頖宫之礼乐文物粹然近古自国家三雍之外无与比者向者外域荐食上国惟蜀赖天子神圣威武得保生聚邑屋而吏视军赋为急春秋释奠守者不亲行敕下吏摄事以故风雨鸟防之虞不免黉舎盖自东汉兴平元年嵗在甲戌始作礼殿逮我宋绍兴六年丙辰歴年六百七十有三其间伪蜀刻石经之嵗是为晋开运甲辰至是一百九十三年矣益实受命尽防全蜀兼行太守事兹歳八月诹日在丁率僚属及诸生释菜于学见藏经之堂已就倾圮爰鸠工庀材鼎而新之非饬观瞻庶几俾石经图籍不虞风雨之剥蚀而学官弟子得以讲习传授经明行修为国家储其材也夫诗书可以格顽爼豆可以化暴诚使文教昌明虽垂轩皇之衣裳舞有虞之干羽自当功成于疆外如其不然则伏湛行乡射于东京征伐之间王导兴学校于江左草创之始是真迂濶矣或者闻此而犹未喻吾将赋子矜之三章悲原氏之将落也尚有君子者知此心哉绍兴七年记
　　修成都府府学记　　　　　　冯时行
　　绍兴二十八年冬天子命中书人鄱阳王公出镇全蜀明年四月至成都下车谒孔子庙顾见学宫圮毁不治喟然而叹且言皇上拨乱反正易干戈为俎豆开立政化纯用儒术常以万几余闲手抄六经论语孝经孟子战国乐毅晋羊祜列传及图孔子与门弟子七十二人像躬为叙賛颁之郡国藏之学宫以示惇劝以幸斯文徳至渥也成都西南大府当时学校荐祭无位肄习无所其何以仰承圣明休徳亟命度材计工涓吉肇事力不民役费不民取易腐败而新之与新作而补其阙凡四百楹皆敞豁覩深精坚严贲公来视成诸生东自荆防西极梁洋坌集庑下欢喜鼓舞咸愿记载传之将来公以命其属部沈黎守吏缙云冯某俾叙其兴作之由且系以辞公名某字某其治蜀纯用儒术其有得于经术者岂弟乐易之政无愧于前人词曰梗楠于山鱼龙于囦物生有元彬彬学宫蓄储其中登为卿公圣神宅尊涤除妖氛焕以尧文夏校周庠达于四方声教洋洋皇曰岷蜀诗书之俗谁欤其属振其殚竭孕其俊杰繄于近列西南巨屏绵络参井惟公是命皇曰往哉惟抚惟懐实惟汝谐汉有文翁千载吏宗汝惟其同公拜于庭皇亟其行虎熊旂旌公来祈祈致其肃祗先圣先师顾瞻頽倾心经目营亟命鼎新刋山浮川巨桴云连徒旅阗阗己夘仲冬日旦氐中涓吉啸工千趾俱升趋之烝烝各奋而登翔然其成焕然其明杳然其深公其省其邦人従之岌岌嶷嶷公升于堂而色而康嘉言孔扬谆复诲语如父如母邦人鼓舞欢传万口父兄师友更相进诱一日二日化行洋溢如风之疾惟皇作极贵儒尚徳百王之式惟公之贤受命于藩皇泽遐宣斡旋枢机皇曰来归蜀人其思乐石峩峩矢诗不多千古不磨谨记
　　进士题名续记　　　　　　王刚中
　　国家三嵗大比以进士题名寘贡闱盖唐曲江之遗制也自皇祐五年田宣简公知成都取太平兴国五年成都进士田望之已下姓名复刻于府学石室东厢之石柱所以纪西蜀文物之盛且表示学者而使知勉焉圣上中兴驻跸吴防建炎元年诏川陜去在所逺廼分省额就蜀置院考校以合格姓名奏于朝自是成都登科者益众矣然自皇祐剏制迄绍兴甲戌凡一百五年环柱刻之既士一再举无以自列殊失劝励之意于是攻石为柱而继刻之以补前人之阙使来者睨柱而书亦将尽而有继云绍兴三十年十一月初一日记
　　大成井记　　　　　　　　　李石
　　外学吏李石作二井于成都先筮得巽揲之六九而老之坎焉曰此井祥也阳揺其精阳开其明水湛乎深土溢乎津顺所汲以免于险吾井其济乎乃阙甃三寻有咫得食焉分东西为亭以大成名据象词也嵗大荒落日清明大余一十二小余一千七百七十一铭曰一竒而精六偶而盈此天地合水所未形我浚其原如海之溟挹华滋分注以清我则不骤待其渊渟有绠之脩此险之行尔汲尔学无败厥成
　　増赡学田记　　　　　　　　梁介
　　上即位之年冬十有一月命吴兴沈公出镇全蜀明年夏五月至治所布宣教条刔剔蠹敝风声所暨不严而肃未浃日诣学宫延访诸生考察艺能升堂者五百余济济訚訚公顾之喜问所仰以为养者皆曰一嵗之入不周于用至谒之台府不能拒也勉以其遗余及之明日又告乏矣求者既惮其劳应者亦厌其数则拱手端坐使士自引去莫获究其业此岂特贻学校之羞职在风化者亦与厚顔矣公于是慊然求所以滋殖之逾年廼济有田千五百四十九亩屋十有六区广狭之度多寡之入私有契劵官有版籍皆命付之学官计所増益视曩者又倍焉公曰是足以传逺矣而不足供一时之急则又举库钱四千緍充之方邉陲多事征调数起蕞尔蜀罢于供亿在位者督簿书赴期防朝不谋夕其视劝学养士迂濶弗切何啻虚文而公注意之深用力之颛经营特乆若负大责迄用有成非本儒术以出治道孰肯顾省于此哉贾谊谓移风易俗使天下回心向道类非俗吏之所能为夫移风易俗其为事也若缓而甚急若易而甚难能之者无近名不能者无近罚此宜世俗之所共忽也然不有其具亦莫见其效曰教曰育则其具也作而丰之不匮不陋起人之所废严人之所慢则公胷懐本趣可见矣公名介字徳和治蜀政成被防入对士公之休勤者以饬惰者以愧且念公去此而弗克传也乃请刻之石
　　修学记　　　　　　　　　　杨甲
　　成都学宫自汉至今千余嵗祠殿讲室岿然独存其西属延三百楹壮丽廓大是为崇寜新学而嵗乆弊漏汚甚蜀连帅所统治繁伙月率一入学见诸生为故常讲席彻即上车去不暇按行或有意苴补破败吏縁为奸厚费府廪圬墁枝撑目所及以诬不察故虽数加葺亦易壊淳熈二年六月敷文阁待制范公自桂林移镇全蜀始至谒先圣率诸生列拜庭下览古叹息顾见屋室陊剥木老石腐则慨然欲兴废于是诹画讲度核经费虚实选吏程督刮絶蟊蠧自礼殿石室与今学官讲诵之舍师儒之堂黝闇缺落风雨入而鸟防宅者皆彻新之盖逾年而役休沈沈翼翼严靓宏固为西南冠公来新学延见多士与耆儒宿师考难疑义训诲熟复自左右序生与四方之观防若弟若子望公辞气容色扬厉奋发愿识嘉绩显刻以毋忘公徳公使甲记载本末甲辞不获命则具着公惇本劝学委训示后与蜀人所欲声公无穷者为词缀语下公名成大字至能吴郡人以儒长者治蜀有大惠利及民然其政发源实始兴学其辞曰逺哉兹学循吏所作锄荒铸顽爰初维囏筑室考宫诱民其间被之书诗惠我后人圣有庙祀士有攸宇相其乔木曰此千载孰倾不扶以雨以风扫除壊污起自今公斥财鸠工左规右程执斤従之役徒蒸蒸廼崇乃治毋有庳腐廓焉新宫以就尔士士曰乐哉其来翼翼诵歌讲读金石屋壁公往眎成弁服在门揖之毕升进退齐平公曰士子吾敬诲汝圣作斯学惟汝择取盖古有训自本自根余力则文以华其身滔滔利声则非我徒毋堕尔修媿此学庐士拜稽首载铭公言敢有斁遗公参在前井络之区槁干既濡民以顺赖士劝毋怠公归庙堂我思维勚毋壊于成以诏来者
　　新修四斋记　　　　　　　　李焘
　　蜀郡文学掾李浩苏诜具书告丹棱李焘曰成都学者日増统帅陈侯惧学宫不足以容廼即公堂之左右更筑崇寜废址新为屋二十八楹分为四斋疏为四十八牕髙爽靖深学者益趋焉总其费为钱一万九千缗有竒经始于去冬落成于今春而秋毫弗以烦民此美事也诸生咸愿有所纪述敢以告焘再郤而再至已廼喟然叹曰营缮斋屋事固甚美虽勿记岂不粲然陈前而焘私切有感焉则不可不为诸生评之盖闻古之士皆自学学必有讲习之处在家曰塾其曰庠曰序曰校盖各因所处而立之名初未尝有大小陞降之殊也嵗时朋萃羣集有司于是取贤敛才推而上之其不率教者屏之夫推而上之亦必有讲习之处焉斯总名曰大学大学惟王者之都得有是名非王都则名曰学而已故乡党莫不有学谓国廼有学固已失之且庠序及校皆所以明其讲习之处云尔未始订某处为序某处为校也亦未始曰庠不得名序序不得名校校不得名庠也昔孔子射矍相之圃盖以鲁君之命众而论士然则圃亦学矣岂必曰庠曰序曰校而后为学云乎哉若孔子固未尝言庠序其言庠序则自吾孟氏始孟氏虽列三代学名而其义则専在养教及射修吾孝弟忠信而已故曰学则三代共之皆所以明人伦也又曷尝分东北西南上下左右或在庙或在国或在郊春秋冬夏所居各异诗书礼乐所教亦不同如大小戴所记郑康成蔡伯喈辈所笺注纷然交加虽巧辨曲通言之成理考正求定终湏掊击况又増以成均米廪瞽宗辟雍胶谢与夫三灵五府别号异辞丛脞杂遝混为一条不可致诘先儒悟其龃龉难以位置则従而为之説曰周兼四代之制盖一处并建四学非四学各为四处也然其説要未允当姑置周勿问彼区区之鲁而亦兼四代之制乎泮水诗今且存米廪瞽宗辟廱胶谢不少防见不知汉儒何所依慿而公倡异端疆入它类疑误学者盖其甚病在溺心以博未识古书之正伪更世资傅防纬説错乱经言遂使后世人主惑其名而不究夫学之实笼络牵聮惟恐漏落崇侈土木赘聚冠履于孝弟忠信所当修者则未始致意焉其言岂不谆谆特其意倜倜然逺耳汉孝武幸従董仲舒等议立大学置五经博士举孝廉増弟子员或献雅乐则对三雍当时抑亦可谓彬彬矣然孝武实急功利士之精通秀頴者皆不肯防学游学者特章句之儒初无益于成败之数也逮孝昭欲救民间疾苦更召天下贤良文学以访之则其所养竟非所用此不究实之害也光武剏业未及五载于倾侧扰攘之间亟立大学虽不免以防决事而崇尚儒术有意其推本之也孝明孝章是承是继其后稍怠学鞠为蔬园永建六年更造黉宇开拓房室举郡国明经者儒以充入之大将军下至六百石悉遣子弟游学逮本初之元编牒数逾三万郭林宗申屠子龙虽髙尚其事亦复周旋是间奨拔人物扶树道教为诸生倡范孟博等与闻国政深议不讳自公卿以下皆折节下之假托如黄子艾晋文经称疾卧家士大夫请见弗许三府辟召輙加询咨随其臧否以为予夺当时傥非假托得不谓盛乎要不可与先汉同日语曽无防何旋遭钩党之祸议者反归过于大学若是则学终无益于政秪有损尔是不然学之为王者事乆矣化民成俗匪学莫繇顾用之何若后汉之学是犹近古及其末造声教废于上风俗清乎下百余年间乱而不亡匪学之力欤若郭有道名冠大学而超然尘垢之外不为好爵所縻正言直节嶤嶤独全彼子艾文经终赖符伟明及林宗辈排斥诈不得售祸【阙】发【阙】钩党大学何与也惜汉儒但指经术为禄利之路而不推本于孝弟忠信俾人自进修所用者狭尔本朝徧天下立学肇于庆厯极于崇寜其得失之速有目共覩而三舎陞降月书季考之法纎悉备具大率诱以禄利故未见豪杰之士卓然自大学兴起者此则士所共叹也夫其天爵而人爵従之又何俟于诱若诱之空激令躁竞不安命分是不耘苖而又揠之长者也独明道景祐间胡翼之治湖州学其规摹去古差近弟子往来常数百人莫不以仁义礼乐为学其出辞气动容色人忽遇之不问可知其师为翼之也磨礲浸灌之功多矣庆厯更新大学有司请下湖州取翼之法以为大学法焉抑尝闻翼之弟子各以经相传授又别置斋舎榜曰治道凡欲明治道者肄业于兹如治民治兵治沟洫治筭数之类咸因其性而肄业焉刘彛盖治沟洫者至今犹以水利着夫岂苟然纯用科举为学哉及元祐欲革元丰三舍诋讦苛绕之敝初命程正叔与顾子【大上御名】孙莘老同更定学制三人议别置尊贤堂及待賔吏师等斋实用翼之故事防胡元夫与正叔异趣事不果行今天下立学皆徧师生相与言惟作大义诗赋论防尔是犹曰不给而况敢及科举外事且徒饮食之而不于是取贤敛才无怪乎自怠自弃者之多也今多有是説欲减乡举十二三以其额畀郡国之学使学者繇是发身其得人未必不愈于三嵗骤举于其乡者是或一道也而朝廷惮于改弦易调然好学者亦岂因是而遂辍其所好乎焘乡侍讲席尝从容焉上言乞稍变试文体格无若今之猥酿孰烂庶几豪杰有以自见上甚乡纳趣令就直庐条具既得防湏再试即行防焘去位事亦随寝若试文体格不变又不于是取贤敛才则郡国之学诚徒立尔必不得已翼之故事尚可仿依而驰骋使学者不妨课试如式复于科举外专精读书且有以自食无复营求扰乱优防厌饫日知其所亡月无忘其所能比及成就则自当与古为徒谓学果无补于当世吾不信也昔文翁初起学宫于成都市及元朔五年诏天下郡国皆立学官盖天下郡国学官实自成都倡之后之为成都者于学官不敢不致力虽迷国误朝若崇宁宰相其致力尤甚异时纵不説学亦必枝拄邪倾圬墁赤白盖虚矜伪以干缝掖之誉今陈侯独能躬行节俭削浮冗之费罢夸诩之燕日积月累剏成大夏其视文翁减省少府用度以成就蜀诸生无不及焉其为徳厚矣诸生盍亦思所以报之乎司马相如虽文章冠天下然弗张四维似非吾党杨子云金口木舌真汉大儒而出处之际未免跋疐彼严君平李仲元沈潜自遂莫我絷维廼可敬仰尔呜呼繇文翁以来仕而显者固多矣何君公赵志伯谦温等虽登三公君子弗贵也惟范景仁起寳元终元祐其进退雍容实光于严李若景仁斯不负玉堂石室云焘无徳之齿猥杖于乡称道不乱则焘何敢其私窃有感焉者盖具此姑以复诸生其尚交儆我哉
　　重修剏府学记　　　　　　　杨辅
　　成都自崇寜改建学宫厥初取具观美不暇乆逺计以故缮治无寜嵗淳熈初辅教授府学九年夏复以事至成都所目击者七八年间已两更大剏葺皆刻石纪事则其余盖可以类见上践祚之嵗敷文阁待制豫章京公自工部侍郎来牧全蜀夏四月始至成都即学延见诸生阅实具得其状则叹曰屋大而干弱是愈葺愈弊若损十年之费撤而新之可得大治且持乆而不败于是决意庀事风雨奋发役不累月而就由东序而入者旁行复为两序序为斋庐者四由西序而入者亦如之而又通庑以达其徃来卢亭以遂其燕适庖厨以具公养而退有炀灶牖户以安讲习而居有几榻浴有室井有亭洁汚燥湿各遂其处凡屋之以间计者一百三十有六而一椽一杙不仍其故是嵗辅待罪茶马事其冬始至治所明年正月朔旦从公谒拜先圣退行新学顾见木石魁磊栋宇轩豁而匠制致宻显敞突奥至无一可憾盖为之动眙非复异时耳目之所接者既又斥其余力易壊増缺合新故屋五百八十有五楹无不端峙行列引绳可度崇寜所剏至是撤去殆尽而新学于是大备其尝经行四方者以为举天下郡国所无有呜呼可谓盛矣惟成都学宫逺有所自今西蜀之士千里毕赴嵗二月待试而入逆旅无余舘则于旁民居者多至数千计当此时而学宫圯弊不饬聚焉而无所托其何以崇示贤方伯风厉儒学之意则公之所以未及下车大建新学诚可谓治蜀之当务辅尝观徃者学校盛时贤儒相望由诸生而起者名卿巨公落落间出下焉者犹掇缉闻见决取仕进以知名当世而近嵗则有可深叹者矣今公为是新学虑深而意广髙明可以豁滞固靓深可以息浮靡洁蠲可以厉操尚而宏达可以逺鄙倍凡所以尊其居移其气者岂徒为是轮焉奂焉使过其下者咨嗟叹息而已哉呜呼学者其尚勉焉流以源深华以质荣反是而呫呫訚訚以重贻学校之媿则其责在士既简其修亦导其趋反是而荡决而后为之禁则其责在师氏公行造朝白发其议愿益重师席之选使长如公在蜀示有表劝如是而后公之新学本末先后始得以无憾辅职事有间幸従公防者逾年被命董饷西师将别公命以记新学辅固谢词陋不足以表盛大防公且召去度不可已则勉书其事期与学者防泳封植以益无忘公之赐公名镗字仲逺博大明敏治蜀四年如始至其治以安静为本遇有所建立类宏伟如公为人而学宫特其一尔蜀人徳公既深他日仰公之事业思而不可得见则于新学然而观之犹足以想其规模风烈之防也












　　成都文类巻三十
　　钦定四库全书
　　成都文类巻三十一
　　宋　扈仲荣等　编
　　记
　　府县学二
　　大唐益州大都督府新都县学先圣庙堂碑文
　　【并序】　　　　　　　　　　唐杨炯
　　叙曰银衡用九天门压西北之荒铜盖虚三地户拆东南之野迥七星于上列太清不能潜混茫之机环四海于中州巨块不能秘生成之业圣人有以见天下之赜拟诸形容圣人有以见天下之动行其典礼灵图广运百姓日用而不知神理潜行万方乐推而不厌古者熊山南眺金崇横上帝之居凤穴西临玉室考爰皇之宅五龙乘正按天防以希微六羽提衡验星謡而罕漫洎乎尊卢赫胥之代骊连栗陆之君皇极建于初基鸿图始于中叶莫不凭三灵之寳位鼓舞隂阳籍六合之尊名财成宇宙未有贵而无位博而无名大礼由其再造大乐出其一变荡荡乎人无得而称焉巍巍乎其有成功者也若夫司徒立勲于天地还承帝喾之家防子开国于商周仍纂成汤之业虽赤乌歴数推移于景亳之都而白马旗裳赫奕于风丘之表由是千年有属万物知归乾坤合而至徳生日月防而星灵降奎娄胃昴风駈白虎之精角亢房心云欝青麟之祉君王异表仪石纽而法丹陵辅相宏姿状臯陶而图子产岂让凿干象摛光芒于北斗之宫托地成形腾粹气于东山之曲非天下之至精其孰能与于此神冥造化徳合陶钧获冲用于生知运幽防于性道穷庶事之终始协庶品之自然覩者不识其灵仰者不知其徳步三光于太极照曜三门含万象于中区声明万国惟深也能通天下之志惟防也能成天下之务非天下之至神其孰能与于此道尊徳贵挫鋭同尘始于中都宰终于大司防能使长防异节男女别途路无拾遗器不雕伪奸雄独立初明两观之诛政教未行仍赦同狴之罪盟齐侯而归四邑夷不乱华黜季氏而覆三都家无藏甲非天下之至刚其孰能与于此青光歇防赤箓衰防一注为海岱之尊一战有河防之覇故得三王不相袭礼亡于防戎五帝不相沿乐入于河海是以哀生灵之板荡痛寓县之分崩歴聘诸侯栖遑异国其为大也法象莫之能容其为髙也黎元莫之能覩时非我与遂厄宋而围陈道不吾行终乐天而知命非天下之至柔其孰能与于此太山不辞土壌故能成其髙沧海不譲细流故能成其大自季孙之赐我也交益亲矣自敬叔之乘我也道弥尊矣于是歴郊社之所考明堂之则金人右对仍观太祖之阶斧扆前临还访周公之位然后删诗书而读易象动天地而感鬼神运百代之舟车开千龄之户牖是故雷精日角闻道徳而抠衣月颊山庭奉琴书而撰杖非天下之至文其孰能与于此智以藏徃有感而必通神以知来无防而不照论五行于帝辅潜观太皥之先揆七庙于天灾预察厘王之过星流十月徴厯象于衰周日泛三江采讴謡于覇楚神无方而易无体圣人通变化之津河出图而洛出书圣人晤兴亡之兆非天下之至明其孰能与于此极天蟠地之礼周旋揖譲之规百神于是防昌二仪以之同节非礼无以别父子兄弟亲疎之序非礼无以辨君臣上下长防之位本之于元气徴之于太古德足以法于九围道足以用于八极服先王之制度黜红紫而无施钦上帝之明威感风雷而有变非天下之至恭其孰能与于此五行四气十二月还相为本五声六律十二管还相为宫至音将简易同和广乐与神明合契盛于中国还陈武像之容奄有四方自得文王之操南风奏雅知大舜之温北里宣滛体殷辛之暴非天下之至和其孰能与于此悲夫日中则昃动静之常也月满则亏盈虚之数也自太平王佐委龙翰于芳年礼义覇臣摧兽文于华月则知天之将丧也则知道之将废也虽复頽山壊木兆悲歌于两楹夏栋周墙陈盛则于三礼犹使文明炤烂百王知察变之机钟石铿锵万代挹希声之乐信可谓备物致用立成器以为天下利者莫大于圣人也既而三河失统九州之寳币不归四塞提衡万里之长城继作星祅日祲乾象暗而恒文乖礼壊乐崩彛伦斁而旧章缺洎夫砀山休气潜膺赤帝之图沛国真人宻召黄星之録尊褒成之厚级殷崇圣之荣班学校于是大兴文武由其不坠年当晋宋运距周隋太山覆而昆仑倒天柱倾而地维絶三重赤晕还开争战之端千里黄埃荐有干戈之务乱罹瘼矣黔首何依王室蠢然苍生无主闾阎匝地今来为讲武之塲荆棘防天昔日作谈经之市皇家拨乱反正应天顺人鼓之以雷霆润之以风雨驰搀抢而扫秽上廓鹏云决河海以澄奸下清鼇极今天子握大象运洪鑪星重辉海重润干廻北列垂衣裳于太紫之垣日出东方备法驾于中黄之道释氏之无天无地尽入提封伯阳之有物有象咸乘礼节太阶三袭明瑞气于朱符中极四游法祥光于玉烛东胶西序云阁蓬丘国号陶唐家成邹鲁遂使西山童子陈歌謡于璧水之前南国老人受几杖于环林之下乾坤之大徳行矣皇王之盛节明矣江茒鄗黍晨昏荐帝之祥凤穴麟州晷刻因天之瑞乘舆乃选吉日协灵辰诏风伯以行观促雷师而出豫房为天驷仍施列缺之鞭斗为帝车即动招揺之柄奠玉帛奏金丝登介丘下梁甫拥神休而尊明号莫之与京按玉册而考银绳于斯为盛于是廻舆转斾临曲阜之郊畿驻跸停銮访云坛之轨迹若使九原可作大君得廊庙之才千载有知夫子记风云之防即以干封元年追赠太师礼也咸亨元年又诏曰宣尼有縦自天体膺上哲合两仪之简易为亿载之师表顾惟寝庙义在钦崇诸州县庙堂及学舘有破壊并先来未造者遂使生徒无肄业之所先师阙奠祭之仪乆致飘露深非敬本宜令州县速加营葺新都学庙堂者奉诏之所立也因三农之暇陈复道之规考帏帐于西京访埃尘于东鲁梅梁桂柱深沉风雨之津镂槛文窓旷望江山之表纳流云于上栋白日非遥披浊雾于中阶青天在瞩雕镌暐穷妙饰于重栏山海髙深尽灵姿于反宇门生偘偘如陪文杏之坛冑子锵锵若预崇兰之室每至南方二月草树华滋北陆三秋风烟揺落莫不列苹蘩于上席行礼敬于质明奠椒桂于中罇敬神明于如在尔其邑居重复原野平芜出江干之万里入参星之七度城蔼蔼焕繁霞于百尺之楼蛟浦澄澄洗明镜于千秋之水文翁旧学日徃年归刘禅平堂烟荒雾惨武侯龙伏犹观八阵之图壮士蛇崩仍辩五丁之石左巴右防之胜域陆海三江之奥壌大都督周王天皇第八子也元继天而作降仙才于玉斗之庭武昭应运而生开覇业于金城之域五潢髙映流滋液于咸池十日旁罗散光华于若木星悬帝子遥澄井络之郊岳列天孙逺控彭门之野姬公以明徳之重行寳化于周南曺植以懿亲之贤发金声于鲁北通议大夫行长史南阳来恒隋十二卫大将军荣国公之元子申侯太岳镇其灵襟傅说长河昭其神彩厐士元蓄西申之逸羽始践题舆管公明绊东道之雄姿初临别乘朝议大夫守司马宇文纯左卫将军灵州都督之次子台门鼎族传呼棨防之荣玉质金相海若河宗之寳庾氷清识得严令而非常桓温贵游无车公而不乐县令郑嘉荥阳人也东周玉裔北海金宗列矛防之森森吐风流而蒨蒨尺兵不用瑕丘有上徳之君枹鼓希闻洛阳有神明之宰丞京兆韦徳工主簿扶风马仁砺尉清河张嗣明北地传懐爱等荆蓝灼烁邓杞扶疎许度入风月之清闗郭林宗获神仙之妙境南昌晦迹共梅福而齐衡左部韬真与乔而等列博士张鉴助教费仁敬等碧鸡雄辩则江海沸腾白凤宏辞则烟霞喷薄一州闻道亲居典学之官四子乘风来聴中和之曲圆冠列侍执巾袠于西阶大带诸生受诗书于北靣泮宫之上更闻通徳之门小学之前复见华隂之市乡望等鱼文骥子震耀于平原汉女巴姬骈罗于甲第杜陵亭长终成辅相之才桐乡啬夫且着亷平之号莫不公私务隟即听弦歌阴雨时闲仍观爼豆逍遥城郭拜夫子之灵祠髣髴风尘见夫子之遗像天道之玑衡莫测下问书生阳精之逺近未知来求小子当仁不让思齐于上古之名游圣难言有愧于中郎之石其词曰太虚寥廓洪鑪喷薄上缀三宫旁清八洛津独化圣人攸作蛇柱为居龙门是托爰清爰净惟寂惟寞防韬名鱼图表灵火纪云纪天正地正君臣礼制宇宙辉明文武既没成康遂行羣飞海水若羽天星玉筐曽裔金符逺系钟石虽迁山河不替乾坤降徳阴阳合契虎啸风清龙腾云逝三元载伫万方攸济鲁道既昏绵绵若存禄移公室政在私门学而方仕谦而弥尊听之也厉即之也温义责齐国刑惩季孙多能惟圣道废惟命天下莫容诸侯走聘至于是国必闻其政仁义立身温恭成性不圗为乐终悲击磬九野八方栖栖遑遑从周返鲁考夏观商先王道术夫子文章可久可大为龙为光星衡入室月凖升堂智周通塞神兼语黙几然而长黯然而息汉承周运胡亡秦国察往知来研精茂德无必无我自南自北万象皆宗千灵共同惟变所适居常待终乐天知命匪我求防北辰之北东海之东百王遗训万世余风时亡玉斗运钟阳九周井龙沉秦原鹿走生人巻舌道路钳口礼乐崩颓典章残朽万邦请命三灵授手日角升图星精应符载扬风教重阐规模数迁三国年当五湖星芒夜指日晕朝枯环林摧折璧沼荒芜赫矣高祖粤若稽古丕哉文王照临下土地维旁缀干纮上补鲲化三千龙飞九五爰天列圣重规袭矩我君文思念兹在兹金镜八海珠囊四时三雍九室秋礼冬诗纱帐语道青衿质疑载垂仙涣广创灵祠丕图按籍逺求陈迹玉槛烟开金牕雨辟睟仪偘偘云居寂寂弟子抠衣门人避席阶列簠簋庭罗丝石地接临邛山横剑峯滇池跃马沮泽蟠龙中望击节髙门扛钟阴灵肸蠁文雅雍容书池必变几席常重今还古往寂寥无尚太山既頽吾将安仰梁木斯坏吾将安仿异代风行殊涂影响敢立言而征圣冀得意而忘象
　　双流县文宣王庙记　　　　　李畋
　　圣人之性冥乎太极之先其为道也迩乎草昧之际盖太极判而隂阳运圣人出而仁义兴动植始乎隂阳亿兆本乎仁义过是而论则乾坤几乎息人纪将可诬又焉足议帝王之道利及生民哉故用之则治违之则亡不僭在人取鉴方册圣宋启运文徳诞敷纂极建皇一统万宇爰自防县率诸郡邑大籓小侯夤奉明诏建至圣文宣王庙悉以学校肄焉双流县者汇二江之左界申益部之右圻陶中国熈盛之风为西州衣冠之地旧有释奠之所居县东偏年逺制卑鞠为茂草梁木斯壊想梦奠而増悲风雨不虞縦假盖而奚及景祐三禩夏四月青宫舍人南阳张公立奏课进秩出宰是邑刚明敏达莅政优通导三时以训民诚一言而折狱由是钱鏄之器备举敓之盗遂亡懐教既孚礼譲自着遂度地置臬徙创庙貎于县之西南隅于时执艺子来量事度制创殿宇三间皇皇晬容被衮正位以亚圣兖国公配坐十哲服侯冕而夹侍焉六十子朱衣纁裳以従祀焉观其绘塑精研神彩若动复敞门闑廊庑斋防神厨翼以弦诵之房署以板着之位以至祼豆之器粢稷之盛具体坚完靡不审备公然后防佐僚延缝掖用飨礼以落之式歌且謡邦人知劝弦歌之声比屋讲艺之席连甍洋洋然侃侃然子衿伐木之诗因是而作矣故今嵗国家下乡举里选之诏于郡国俾校艺于云龙庭是邑嗣贤能书者四十有四人被荐者六斯非倡善之验乎清识之士谓公之为政也先之以敏农农劝则俗阜次之以辨讼讼息则民安终之以务学学优则士进兹是三者能不为二千石之张本乎畋退居自适辱公【走吏】嗣书询及鄙文者再且感公服圣人之道既深且笃因广顔生弥髙之叹孟轲未有之论用志于石岂曰性与天道不可得而闻乎若以崇饰土木谓之教盛兹故不书
　　华阳县学舘记　　　　　　　张俞
　　三代之学繇秦废蜀郡之学由汉兴而天下之学由蜀起歴汉至宋殿室畵像古制尽在则蜀之学其盛逺矣哉始唐之衰侯王怙乱崩裂区宇荡削典法民扰厥命不盗则兵仁义礼乐于世何有惟孟氏踵有蜀汉以文为事凡草创制度僭袭唐轨既而绍汉庙学遂勒石书九经又作都内二县学舘置师弟子讲习以儒逺人王师既平蜀仍而不废华阳县学舘者伪广政十二年作迨今一百余载矣栋挠墙圮鸟防攸居新进晚生陋而不顾有农杨安之为县甚治慨念坠学裒羣士财因而新之事未克究得江东沈扶来承其政益用儒雅要归于道兴学饰像严翼堂宇上以遵朝廷之制下以成杨君之故也惟华阳理于州内而州故自有汉学前乐安蒋公既已大之今平阳文公率而教之济济洋洋礼乐流衍县乡之学亦従而兴上动下效风化柔靡可追古治可表后式长世不坠惟贤是执实庆厯四年杨君始修之后一年而沈君克成之又一年晋人张俞为之记
　　郫县文宣王庙记　　　　　　前人
　　瞽者不能视其形聋者不能听其声问瞽者曰天何如则曰恶乎覩聋者曰雷何如则曰恶乎闻噫天之形雷之声是万物无有其大者也而聋瞽者莫能知有能举天地雷霆之大而不谆谆然言髙明之形震陵之声则聋瞽者恶能知有其大哉今天下之人亦犹聋瞽者矣昏冥顽戾交贼于心溺邪叛正氛塞其性繇是圣人之道衰微闇昧而夷狄之法炽焉上之人不务明圣人之道开肓抉聋俾知君臣父子生养之徳去乱为治之本用安天下而曰圣人之道大而不可称焉苟称之是誉天地之大褒尧舜之善也噫若是则子思孟轲荀卿扬雄明仁义拒杨墨皆徒云耶予岂不知圣人不待称而后为圣耶然而必称诵之于后者盖人不能明于道而溺邪説以乱其性乱而不已予惧夫道之将不传于后世也是故力称而勤诵之犹恐夫人之不能入焉矧欲黙而自信岂不为愚惑者耶故有举天雷之大于聋瞽者之侧亦若是而已矣孰不曰有益于视听之昧昧者哉故予谓能言圣人者亦轲雄之徒也其可已乎郫县故有文宣王庙乆壊不治庆厯五年殿中丞知县事长乐冯君善于治民谓庙堂之设教化所系遑遑如不及乃治而新之栋宇像貎尊严甚厉邑之士民莫不肃向七年秘书省校书郎安定胡君少连继为兹县甚得人和又按礼图画衣服冕弁车旗礼乐祭祀之器于壁题其制度帅学者讲习焉俞实邑人谨以辞记其事且俾学者知道之所以传庆厯七年记
　　温江县宣圣庙记　　　　　　前人
　　有宋班正朔九十年上国至于四夷之人罔不习孔氏之道以柔其俗而斯邑有故庙乆壊民甚病之皇祐元年秋乐安任君为政之二年尝自讼曰斯庙之壊斯民之病非吏之罪而谁之罪我苟安而去复将有贤者必为之则我之玷永不磨矣又曰兹果为之则财用不可取于公不可夺于民二者既不可则庙终不为之耶苟必为之以利于民私之其可乎乃因禄之余度己之用饬材备艺脩旧起废益以壮宇渥以丹彩皇皇隆隆飞如屹如乃神像貎乃设笾豆器用既洁享祀孔时遂练吉日具牲俨服涤濯行礼奠神告位以休斯民既退复曰斯庙也示民有本也于圣人之道则何有焉所谓道者在乎六经翼六经而明乎道者在乎羣书复用禄以贸经解义疏并诸世史古今之书蛊篆之学可以教童孺之业者皆在焉某闻而叹曰皇家用文治天下休寜羣生得安其性命而无暴殄之害实由圣人之道行乎万物之间故天子尝诏郡县饰像貎以明神功守宰奔命罔敢废怠故天子庙学咸如鲁堂然而未有不取于公不敛于民而成之者至如出己之禄尽已之私严圣人之庙成学者之事务则天下未之闻也古谓知其本勇于义任君之谓欤君世为蜀人自唐至今用文辞登科为将相旧族迨三百年矣故能知由孔氏之道而成乎名春秋小善必书矧若斯之为者乎予故书君之脩庙置经书之由以宪于后
　　双流县重修文宣王庙碑隂记　邓至
　　世非孔子则皇不得称皇帝不得称帝王不得成王覇不得成覇也何哉自孔子生而名教树名教树而异端息致称皇者絶鸿荒之诮称帝者彰禅譲之美为王者杜簒夺之讥为覇者免専恣之责则皇帝王覇之实由圣师而方显矧万古君臣之分父子之亲夫妇之节男女之别者哉夫如是则配帝配天未为越等岂唯被衮垂旒加一王之号可酬万古之恩乎王仲淹所谓通于夫子受罔极之恩者诚哉是言也则李唐之追谥吾谓其尽美矣未尽善也然郡县建庙之制由是而创始自时厥后循而勿替其于建置规画则繋乎贤不肖中间壮丽者有之湫隘者有之是致风俗亦従而厚薄宫舍九河公立改造之虞部李侯畋载之悉矣今所纪者止明乎屋宇之制笾豆之数悦随之众糺劝之人具载碑隂庸被采者之详观亦以验风俗之丕变肇基于此乎
　　郫县移建学记　　　　　　张楚民
　　圣人以道教人非咈其所有而强其所无也因其同然之心而开其天神而明之在于天下小大精粗各随其性之所得或有见于刑名度数之末或有得于文章礼乐之间其妙或出于形器之表始于为士终乎为圣者有矣先王以谓有教焉非庠序则不达故自家至于天子之国莫不有学此致治之本有国之先务也窃惟神考御极作新人材天钖真儒发明道术通六经之説而防于圣人之心地之相逺也世之相后也攷其言如同时端拜而议于一堂之上无有不合明而易见约而易守于是时也家无异学士无诡论此道徳所以一而风俗所以同天下之学防与三代侔虽穷乡陋邑犹知有事于庠序况乎蜀学之兴其来乆矣汉景武间文翁起学宫于成都为郡国倡其后邦人司马相如扬雄之徒为天下学者师夫汉之初蜀未有文也苟非文翁善教有以动其英华则斯人也虽有豪杰之姿亦沉俗而不作矣乌乎学之成也其功如此士之才世不乏也惟其教之而已岷山之阳曰郫成都之属邑也本其风俗俭而好礼质而尚文忠义有如何君公道学有如扬子云皆邑人也而流风未泯使后世瞻慕足以兴起旧有庙学居防之隅庆厯中殿中丞冯君沆始兴作之楚民先君尝纪其事逮今五十年褊廹倾頽学者嗟惧相与合财胥东南疎明之址自邑请命于府而徙建焉已而歴乆弗就垣桷颠欹上雨旁风人莫之顾有善学知本之士五六人愤叹周营而力匮不振奉议郎江杨侯汉良以能借治下车顾问勉趋其终捐金庀工期月而见葢经始于壬子七月而考之以丙子仲春因释奠而告成孔子都人盛集如观阙里耆老咨叹愿率其子弟而与于学士请琢石以识其功侯谓楚民尝试学校俾为之词夫事重谋始始或善矣而职之非其人措之非其术则善始者每废而不立故君子贵乎成终之为难以侯之才无适不宜而缝掖之士犹恨侯来之晚也楚民获书嵗月载名先君之后有荣耀焉故承命唯唯
　　新繁县学记　　　　　　　　吴兹
　　蜀学比齐鲁尚矣而成都新繁邑尤号多士弦诵之声相闻也独学宫隳败不治县大夫春秋以令修祠事而已盖邑大剧治者力不给而父老畏吏并縁侵渔相成无兴学事学以是废崇寜二年正月诏州县悉建学居数月宣徳郎郭君用举者领邑事始至读诏书曰兴学校以养士令职也明诏恻怛如是其敢不承亟走按行则腐挠庳陋不可复葺而近市喧嚣且将徙之间燕于是属其民谕天子徳音闻者获其夙心皆踊跃愿奋献地输材惟恐居后既营民皆褁粮荷锸以供役事君日劳徕劝相以身率之逾月而考成庙貎严肃序庑修广堂室靓深垣墉崇固以楹计凡六百有竒役工二万而无追胥之烦用钱八百万而县官所给才有二君师僚吏洎诸生行释菜礼抠衣升堂颂礼甚严退即其次百用具修父老縦观太息曰是吾蓄意数十年而不敢发者也何意垂白而观大化之流乎旧学之建有石刻君大父光禄公实职其首先君朝奉公尝佐是邑今诸生尚有经讲授者君又一新此学于吾邑是世有造矣盍纪之使吾子孙毋忘郭氏乎乡先生句宗召即以语遣人赴京属之同年生吴兹兹曰昔汉之初叔孙通为制礼仪鲁两生嗤之曰礼乐所由起百年积徳而后可兴也国家自艺祖肇造区夏百四十年于兹矣海内大寜既庶且富雝雝乎礼乐制作之时也主人述元丰成均之法推之四方使虞夏商周之盛复见于旦暮而郭氏亦世官于繁故教告未孚而人讙趋之然则徳泽涵养岂一日之积耶鲁两生之言不诬矣诸生钟江汉之炳灵被渐摩之渥泽方蚤夜奋厉以承休徳将见材行完成可承可庸炳然并进于朝使众咸曰崇寜教养之效循吏承宣之力也顾不美欤郭君名瑜某州人天资明恕御吏谨辔防而抿民甚厚乆而益力大父讳辅先君讳子臯云崇寜四年记
　　郫县犀浦镇修文宣王庙记　　王赏
　　韩愈称自天子至都邑守长通得祀而徧天下者惟社稷与孔子然社稷祀事无如孔子之盛勾龙弃以功孔子以徳固自有次第栁宗元亦言夫子之祀爰自京师太学徧于州邑夫子之道闳肆尊显二帝三王其无以侔大也韩栁以文名唐世其论孔子之祀因以推崇其道徳然后知自生民以来果未有如孔子者予尝谓孔子之道徳不过仁义而已尔大中而易行至正而难犯天地之所以乆日月之所以明鬼神之所以幽人物之所以蕃山川之所以寜鸟兽之所以若莫不由此在昔尧授之舜舜传之禹禹传之汤汤传之文武周公为之礼乐以文之政刑以齐之天下之中国以尊四夷以服周衰王者之迹熄而仁义之教防乎絶矣孔子以大圣之资继尧舜禹汤文武周公之所传无其位不得行其道书之六经以传后世自孔子以来有生之类不至于防者岂不知其所自哉尧舜禹汤文武之治止于当时孔子之教垂之万世其祀也固宜呜呼仁义之説行为人君者修己以安百姓为人臣者尽忠而不固其位为士者难进而易退为民者亲上而不怨则天下无不治矣天下治而虽有夷狄莫之敢窥矣苟或不然则虽崇其庙像洁其牲币新其簠簋犹曰不祀也朝廷自庆厯中诏郡国皆立学学必有孔子庙犀浦旧为县肄成治平间府尹清献赵公始葺而新之县令冯接为记熈寜五年县废而庙犹存歴年既多椽栋毁坠宣和中蒲叔豹监镇又修之至建炎四年有司议鬻官田庙亦与焉镇人费大受以前输官而得之庙在田野之间为民居所蔽大受又以其私舍易民居撤屋为道以通往来今监镇张君楫见之慨然曰庙独有一殿尔其入无门其进无廊为村僮牛羊践履可乎乃出钱三万授镇人舒禹圭禹大受之子如渊使成之为重门两廊又辟其廊庑为斋防讲堂及弦诵之舍奕奕峻整克称厥居乙丑嵗二月张君率镇之士子释菜于庙以其胙行乡饮酒礼观者欢叹禹圭等请记于予予嘉张君聪明材智长于吏事故能尊道崇教如此是以乐为之书
　　华阳县学记　　　　　　　张行成
  </div>
  <div class="pagination">
   <a href="成都文类_page26.html">
    上一页
   </a>
   <span>
    ...
   </span>
   <a href="成都文类_page22.html">
    22
   </a>
   <a href="成都文类_page23.html">
    23
   </a>
   <a href="成都文类_page24.html">
    24
   </a>
   <a href="成都文类_page25.html">
    25
   </a>
   <a href="成都文类_page26.html">
    26
   </a>
   <span class="current-page">
    27
   </span>
   <a href="成都文类_page28.html">
    28
   </a>
   <a href="成都文类_page29.html">
    29
   </a>
   <a href="成都文类_page30.html">
    30
   </a>
   <a href="成都文类_page31.html">
    31
   </a>
   <a href="成都文类_page32.html">
    32
   </a>
   <span>
    ...
   </span>
   <a href="成都文类_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
