<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 385 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 385 页/共 658 页</h1>
    <div class="content">　　寻浩所犯，盖负败之常科，非即情之永责。论其名德深诚则如彼，察其补过罪己则如此，岂可弃而不恤，使法有馀冤！方今宅兆已成，埏隧已开，悬棺而窆，礼同庶人，存亡有非命之分，九泉无自诉之期，仰感三良，昊天罔极。若使明诏爰发，旌我善人，崇复本官，远彰幽昧，斯则国家威恩有兼济之美，死而可作，无负心之恨。（《晋书·殷浩传》）
顾恺之
恺之一作凯之，字长康，悦之子，大司马桓温以为参军，复参殷仲堪荆州军事，义熙初入为散骑常侍，有启蒙记三卷，集二十卷。

　　○雷电赋

　　太极纷纶，元气澄练，阴阳相薄，为雷为电。击武乙于河，而诛戮之罚明，震展氏之庙，而隐慝之诛见。是以宣尼，敬威忽变。夫其声无定响，光不恒照，砰訇轮转，倏闪藏曜。若乃太阴下沦，少阳初升。蛰虫将启，动灵先应。殷殷徐振，不激不凭。林锤统节，溽暑烟カ。星月不朗，衣裳若焚。尔乃清风前飒，荡浊流尘。丰隆破响，列缺开云。当时倦容，廓焉精新。岂直惊安竦寐，乃以畅精悟神。天怒将凌，赤电先发。窥岩四照，映流双绝。雷电赫以惊衡，山海磕其奔裂。若夫子午相乘，水旱木零。仲冬奋发，伏雷先行。磕磕隆隆，闪闪。（二语从《书钞》一百五十二补）岂隐隐之虚凭，乃违和而伤生。昭王度之失节，见二仪之幽情。至乃辰开日朗，太清无霭。灵眼扬精以丽焕，壮鼓崩天而砰磕。陵雉訇隐以待倾，方地で其若败。苍生非悟而丧魂，龙鬼失据以颠沛。光惊于泉底，声动于天外。及其洒北斗以诞圣，震昆阳以伐违，降枝鹿以命桀，岛双而横尸。倒惊桧于霄际，摧腾龙于云湄。烈大地以绕映，惟六合以动威。在灵德而卷舒，谢神艳之难追。（《艺文类聚》二，《初学记》一，《御览》十三。）

　　○观涛赋

　　临浙江以北眷，壮沧海之宏流。水无涯而合岸，山孤映而若浮。既藏珍而纳景，且激波而扬涛。其中则有珊瑚明月，石帆瑶瑛，雕鳞采介，特种奇名。崩峦填壑，倾堆渐隅。岑有积螺，岭有悬鱼。谟兹涛之为体，亦崇广而宏浚。形无常而参神，斯必来以知信。势刚凌以周威，质柔弱以协顺。（《艺文类聚》九）

　　○冰赋

　　激厉风而贞质，仰和景而融晖。清流离之光彻，邈云英之巍巍。尔乃连绵络幕，乍结乍无。翕然灵化，得渐已粗。缃白随川，方圆随渠。义刚有折，照壶则虚。托形超象，比朗玄珠。一宗理而常全，经百合而弥切。转若惊电，照若澄月。积如累空，泮若堕节。临坚投轻，应变缕裂。琼碎星流，清练流越。若乃上结薄映，下镜长泉。灵葩随流，含馨扬鲜。（《艺文类聚》九，《初学记》七。）

　　○湘中赋

　　阳鸳山鸡。（《御览》九百十八）

　　○湘川赋

　　其表则有滋泽晨润，雕霜夜凝。（《北堂书钞》一百五十二）

　　○筝赋

　　其器也，则端方修直，天隆地平。华文素质，烂蔚波成。君子喜其斌丽，知音伟其含清。罄虚中以扬德，正律度而仪形。良工加妙，轻缛彬。玄漆缄响，庆云被身。（《艺文类聚》四十四，《初学记》十六。）

　　○凤赋

　　望太清以抗思，诞仪凤之逸群。禀鹑火之灵曜，资和气之烟カ。允鸡喙而燕颔，颈蛇蜿而龙文。励归昌于汉阳，发明□乎圣君。荷义蹑正，鸡峙鸿前。比翼交挥，五色备宣。与八风而降时雨。音中锺律，步则规矩。朱冠赫以双翘，灵质其高举。历黄冠于招摇，陵帝居之悬圃。（《艺文类聚》九十九，《初学记》三十。）

　　○拜员外散骑常侍表

　　不悟陛下圣恩所加，登之常伯之列，饰以貂之晖。（《北堂书钞》五十八）

　　○与殷仲堪笺

　　地名破冢，真破冢而出，行人安稳，布帆无恙。（《晋书·顾恺之传》，仲堪在荆州，恺之尝因假还，仲堪特以布帆借之，至破冢，遭风大败，恺之与仲堪笺。）

　　○虎丘山序

　　吴城西北有虎丘山者，含真藏古，体虚穷玄，隐嶙陵堆之中，望形不出常阜，至乃，绝于华峰。（《艺文类聚》八）

　　○嵇康赞序

　　南海太守鲍靓，通灵士也，东海徐宁师之，宁夜闻静室有琴声，怪其妙而问焉。靓曰，嵇叔夜。宁曰，嵇临命东市，何得在兹？靓曰，叔夜迹示终，而实尸解。（《文选》五君咏注。）

　　◎画赞

　　○王衍

　　岩岩清峙，壁立千仞。（《晋书·王衍传》）

　　○水赞

　　湛湛若凝，开神以质。乘风擅澜，妙齐得一。（《艺文类聚》八）

　　○父悦传

　　君以直道，陵迟于世，入见王，王发无二毛，而君已斑白，问君年，乃曰，卿何偏蚤白？君曰，松柏之姿，经霜犹茂；臣蒲柳之质，望秋先零，受命之异也。王称善久之。（《世说言语篇注》）

　　○祭牙文

　　维某年某月日，录尚书事豫章公裕敢告黄帝蚩尤五兵之灵，两仪有政，四海有王。晋命在天，世德重光。烈烈高牙，阗阗伐鼓。白气经天，简扬神武。（《艺文类聚》六十，《御览》三百三十九。）
许询
询，高阳新城人，咸安中徵士，有集八卷。

　　○墨麈尾铭

　　卑尊有宗，贵贱无始，器以通显，废兴非己。伟质软蔚，岑条疏理。体随手运，散飙清起。通彼玄咏，申我君子。（《书钞》一百三十四）

　　○白麈尾铭

　　蔚蔚秀气，伟哉奇姿。（《御览》作“蔚蔚秀格，伟伟奇姿。”）荏软润，云散雪飞。君子运之，探玄理微。因通无远，废兴可师。（《书钞》一百三十四，《御览》七百三）
张望
望为征西将军，有集十二卷。

　　○枕赋

　　制为素枕，聊以偃仰。尔乃六安其形，展转唯拟。抚引应适，永御君子。（《北堂书钞》一百三十四）

　　○鹈赋（并序）

　　余观鹈之为鸟也，形貌丛蔑，尾翮憔陋，乐水以游，随波沦跃，泛然任性，而无患也。

　　惟鹈之小鸟，托川湖以繁育。翩舍翮以和鸣，匪窘惕于笼畜。氵氵爵池沼，容与河洲。翔而不掩，集而不留。值污则止，遇泽则游。沦潭里以衔鱼，跃浪表而相求。萃不择渠，娱不择川，随风腾起，与涛回旋。沈窜则足拨圆波，浮泳则臆排微涟。率性命以间放，独遨逸而获全。（《艺文类聚》九十二）

　　○蜘蛛赋（并序）

　　啸咏蓬庐，敖步丘园，览蜘蛛之为虫焉，乘虚运巧，构不假务，欲足性命，萧然靖逸，良可习也。

　　伊蜘蛛之为虫，纵微性乎天壤，禀妙造于化灵，忽有碍而无相。吐自然之纤绪，先皇羲而结网，冯轻罗以隐显，应大明之幽朗。（《御览》九百四十八）
车胤
胤字武子，南平人，桓温辟为从事，进主簿，迁别驾征西长史，宁康初为中书侍郎，封关内侯，累迁侍中，太元中领国子博士，迁骠骑长史，拜太常，进封临湘侯，寻为护军将军，隆安初除吴兴太守，辞疾不拜，加辅国将军丹阳尹，迁吏部尚书，为元显所逼死。

　　○上言宜择经学最优者一人领博士

　　案二汉旧事，博士之职，唯举明经之士，迁转各以本资，初无定班。魏及中朝，多以侍中常侍儒学最优者领之，职虽不同汉氏，尽于儒士取用，其揆一也。今博士八人，愚谓宜依魏氏故事，择朝臣一人经学最优者，不系位之高下，常以领之，每举，太常共研厥中，其馀七人，自依常铨选。（《通典》五十三）

</div>
    <div class="pagination">
<a href="全上古三代秦汉三国六朝文_page384.html">上一页</a><span>...</span><a href="全上古三代秦汉三国六朝文_page380.html">380</a><a href="全上古三代秦汉三国六朝文_page381.html">381</a><a href="全上古三代秦汉三国六朝文_page382.html">382</a><a href="全上古三代秦汉三国六朝文_page383.html">383</a><a href="全上古三代秦汉三国六朝文_page384.html">384</a><span class="current-page">385</span><a href="全上古三代秦汉三国六朝文_page386.html">386</a><a href="全上古三代秦汉三国六朝文_page387.html">387</a><a href="全上古三代秦汉三国六朝文_page388.html">388</a><a href="全上古三代秦汉三国六朝文_page389.html">389</a><a href="全上古三代秦汉三国六朝文_page390.html">390</a><span>...</span><a href="全上古三代秦汉三国六朝文_page386.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
