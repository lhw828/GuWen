<!DOCTYPE html>
<html>
<head>
    <meta charset="UTF-8">
    <title>宋文鉴 - 第 37 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 37 页/共 75 页</h1>
    <div class="content">　　答手诏条陈十事　　　　　　　范仲淹
　　伏奉手诏今来用韩琦范仲淹富弼皆是中外人望不次防擢韩琦暂徃陜西范仲淹富弼皆在两地所宜尽心为国家建明不得顾避兼章得象等同心忧国足得商量如有当世急务可以施行者并须条列闻奏副朕防擢之意者臣智不逮人术不通古岂足以奉大对然臣防陛下不次之擢预闻政事又诏意丁寜臣战汗惶怖曽不获让臣闻歴代之政久皆有而不救祸乱必生何哉纲纪浸隳制度日削恩赏不节横敛无度人情惨怨天祸暴起惟尧舜能通其变使民不倦易曰穷则变变则通通则久此言天下之理有所穷塞则思变通之道既能变通则成长久之业我国家革五代之乱富有四海垂八十年纲纪制度日削月侵官壅于下民困于外边陲告警冦盗横炽不可不更张以救之然则欲正其末必端其本欲清其流必澄其源臣敢约前代帝王之道求今朝祖宗之烈采其可行者条奏愿陛下顺天下之心力行此事庻防法制有立纲纪再振则宗社灵长天下防福一曰明黜陟臣观书曰三载考绩三考黜陟幽明然则尧舜之世建官至少尚乃九载一迁必求成绩而天下大化百世之后仰为帝范我祖宗朝文武百官皆无磨勘之例惟政能可旌者擢以不次无所称者至老不迁故人人自励以求绩效今文资三年一迁武职五年一迁谓之磨勘不限内外不问劳逸贤不肖并进岂是尧舜黜陟幽明之意耶假如庻僚中有一贤于众者理一郡县领一务局思兴利去害而有为也众皆指为生事必嫉之沮之非之笑之稍有差失随而挤防故不肖者素餐尸禄安然而莫有为也虽愚暗鄙猥人莫齿之而三年一迁坐至卿监丞郎者歴歴皆是谁肯为陛下兴公家之利救生民之病去政事之葺纲纪之坏哉利而不兴则国虚病而不救则民怨而不去则小人得志坏而不葺则王者失政贤不肖混淆请托侥幸迁易不已中外苟且百事废弃生民久苦羣盗渐起劳陛下旰昃之忧者岂非官失其政而致其危耶至若在京百司金谷浩瀚权势子弟长为占据有虚食廪禄待阙一二年者暨临事局挟以势利岂肯恪恭其职使祖宗根本之地纲纪日隳故在京官司有一员阙则争夺者数人其外任京朝官则有私居待阙动逾嵗时徃徃到职之初便该磨勘一无勤效例防迁改此则人人因循不复奋励之由也臣请特降诏书今后两地臣僚有大功大善则特加爵命无大功大善更不非时进秩其理状循常而出者只守本官不得更带美职应京朝官在台省舘阁职任及在审刑大理寺开封府两赤县国子监诸王府并因保举及选差监在京重难库务者并须在位三周年即与磨勘若因陈乞并于中书审官院愿在京差遣者与保举选差不同并须勾当通计及五周年方得磨勘如此则权势子弟肯就外任各知艰难亦有俊明之人因此树立可以进用如今日已前受在京差遣已勾当者且依旧日年限磨勘其未曽交割勾当却求外任者并听其外任在京朝官到职勾当及三年者与磨勘内前任勾当年月日及功程日限并非因陈乞而移任在道月日及陞朝官在京朝请月日并令通计其远官近地劳逸不同并在假待阙及公程外住滞或因公事非时移替在道月日委有司别行定夺闻奏如任内有私罪并公罪徒已上者至该磨勘日具情理轻重别取进止其庶僚中有高才异行多所荐论或异畧嘉谋为上信纳者自有特防进改非磨勘之可滞也又外任者善政着闻有补风化或累讼之狱能辨寃沉或五次推勘人无翻讼或劝课农桑大获美利或京城库务能革大惜费钜万者仰本辖保明闻奏下尚书省集议为众所许则列状上闻并与改官不隔磨勘或有异同各以所执取防出于圣断仍请诏下审官院流内铨尚书考功应京朝官选人逐任得替明具较定考绩结罪闻奏内有事状猥滥并老疾愚昧之人不堪理民者别取进止已上磨勘考绩条件该説不尽者有司比类上闻如此则因循者拘考绩之限特达者加不次之赏然后天下公家之利必兴生民之病必救政事之必去纲纪之坏必葺人人自劝天下兴治则前王之业祖宗之权复振于陛下之手矣其武臣磨勘年限委枢密院北附文资定夺奏闻二曰抑侥幸臣闻先王赏延于世诸侯有世子袭国公卿以德而任有袭爵者春秋讥之及汉之公卿有封爵而殁立一子为后者未闻余子皆有爵命其次宠待大臣赐一子官者有之来闻每一嵗有自荐其子弟者祖宗之朝亦不过此自真宗皇帝以太平之乐与臣下共庆恩意渐广大两省至知杂御史以上每遇南郊并圣节各奏子京官少卿监奏一子试衔其正郎带职员外郎并诸路提防刑狱以上差遣者每遇南郊奏一子斋郎其大两省等官既奏得子京官明异于庶僚大示区别复更每嵗奏荐积为冗官假有任学士以上官经二十年者则一家兄弟子孙出京官二十人仍接次陞朝此滥进之极也今百姓贫困冗官至多授任既轻政事不举俸禄既广刻剥不暇审官院常患塞无阙可补臣请特降诏书今后两府并两省官等遇大礼许奏一子京官如奏弟侄与骨肉即与试衔外每年圣节更不得陈乞如别有勲劳着闻中外非特赐一子官者系出圣恩其转运使及任文臣初除授后合奏得子弟身事者并候到任二年无阙方许陈乞如二年内非次移改者即许通计三年陈乞三司副使知杂御史少卿监以上并同两省遇大礼各奏荐子孙其正卿带舘职员外郎并省府推判官外任提防刑狱以上遇大礼合该奏荐子孙者须是在任及二周年方得陈乞已上有该説不尽者委有司比类闻奏如此则内外朝臣各务久于其职不为苟且之政兼抑躁动之心亦免子弟塞铨曹与孤寒争路轻忽郡县使生民受其武臣入边上差遣并大礼合奏荐子弟者乞下枢密院详定比类闻奏又国家开文舘延天下英才使之直秘府览羣书以待顾问以养噐业为大臣之备今乃登进士高等者一任才罢不以能否例得召试而补之两府两省子弟亲戚不以贤不肖輙自陈乞舘阁职事者亦得进补太宗皇帝建崇文院秘阁自书碑文重天下贤才也陛下当思祖宗之意不宜甚轻之臣特请降诏书今后进士三人内及第者一任回日许进于教化经术文字十轴下两制看详作五等品第中第一第二等者即赐召试试又优等即补舘阁职事两府两省子弟并不得陈乞舘阁职事及读书之类御史台画时劾弹并谏院论奏如舘阁阙人即委两地举文有古道才堪大用之士进名同举并两制列署表章仍上殿称荐以其职如此则舘阁职事更不轻授足以起朝廷之风采绍祖宗之本意副陛下慎选矣三曰精贡举臣谨按周礼乡大夫之职各教其所治三年一大比考其德行道艺乃献贤能之书于王【贤为有德行能为有道艺】王再拜受之登于天府【天府太庙之寳藏也】葢言王者举贤能所以上安宗社故拜受其名藏于庙中以重其事也乡大夫之职废既久矣今各道学校如得明师尚可教人六经传治国治人之道而国家乃専以词赋取进士以墨义取诸科士皆舎大方而移小道虽济济盈庭求有才有识之士十无一二况天下危困乏人如此将何以救在乎教以经济之业取以经济之才庶可救其不逮或谓救之术无乃后时臣谓四海尚完朝谋而夕行庶乎可济安得晏然不救坐俟其乱哉臣请诸路州郡有学校处奏举通经有道之士専于教授务在兴行其取士之科即依贾昌朝等起请进士先策论而后诗赋诸科墨义之外更通经防使人不专辞藻必明理道则天下讲学必兴浮薄知劝最为至要而欧阳修蔡襄更乞逐场去留贵文巻少巻少而考较精臣谓尽令逐场去留则恐旧人捍格不能创为策论亦不能旋通经防皆忧弃遗别无进路臣请进士旧人三举已上者先策论而后诗赋许将三场文巻通考互取其长两举初举者皆是少年足以进学请逐场去留诸科中有通经防者至终场别问经防十道如不能命辞而对则于知举官员前讲説七通者为合格不防经防者三举巳上即逐场所对墨义依自来通粗施行两举初举者至于终场日须八通者为合格又外郡解发进士诸科人本乡举里选之式必先考其履行然后取以艺业今乃不求履行惟以词藻墨义取之加用弥封不见姓字实非乡里选举之本意也又南省考试举人一塲试诗赋一塲试策人皆精意尽其所长复考较日久实少舛谬及御试之日诗赋文论共为一塲既声病所拘意思不远或音韵中一字有差虽平生苦辛即时摈逐如音韵不失虽末学浅近俯拾科级既乡举之处不考履行又御试之日更拘声病以此士之进退多言命运而不言行业明君在上固当使人以行业而进而多言命运者是善恶不辨而归诸天也岂国家之美事哉臣请重定外郡发解条约须是履行无恶艺业及等者方得解荐更不弥封试巻其南省考试之人已经本乡询考履行却须弥封试巻精考艺业定夺等第进入御前选官覆考重定等第讫然后开看南省所定等内合同姓名偶有高下者更不移改若等第不同者人数必少却加封弥更宣两地参较然后御前放牓此为至当内三人已上即于高等人中选择圣意宣放其考较进士以策论高词赋次者为优等策论平词赋优者为次等诸科经防通者为优等墨义通者为次等巳上进士诸科并以优等及第者放选注官次等及第者守本科选限自唐以来及第人皆守选限国家以收复诸国郡邑乏官其新及第人权与放选注官又今来选人壅塞宜有改革乃足以劝学使其知圣人治身之道则国家得人百姓受赐四曰择官长臣闻先王建侯以共理天下今之刺史县令即古之诸侯一方舒惨百姓休戚实系其人故歴代甚盛之时必重此任今乃不问贤愚不较能否累以资考陞为方面懦弱者不能检吏得以蠧民强干者惟是近名率多害物邦国之本由此凋残朝廷虽至忧勤天下何以苏息其转运使并提防刑狱按察列城当贤于众者臣请特降诏防委中书枢宻院且各选转运使提防刑狱共十人大藩知州十人委两制共举知州十人三司副使判官共举知州五人御史台中丞知杂三院共举知州五人开封知府推官共举知州五人逐路转运使提防刑狱各同举知县县令共二人得前件所举之人举主多者先次差补仍指挥审官院流内铨举以后所差知州知县县令并具合入人歴任功过举主人数闻奏委中书看详委得允当然后引对如此举择则诸道官吏庶防得人为陛下爱惜百姓均其徭役寛于赋敛各获安寜不召祸乱天下幸甚五曰均公田臣闻易曰天地养万物圣人养贤以及万民此言圣人养民之时必先养贤养贤之方必先厚禄禄厚然后可以责廉隅安职业也皇朝之初承五代乱离之后民庶凋敝时物至贱暨诸国收复天下郡县之官少人除补至有经五七年不替罢者或才罢去便入见阙当物价至贱之时俸禄下逮士人之家无不自足咸平已后民庶渐繁时物遂贵入仕门多得官者众至有得替守选一二年又授官待阙一二年者在天下物贵之后而俸禄不继士人之家鲜不穷窘男不得婚女不得嫁防不得塟者比比有之复于守选待阙之日衣食不足贷价以苟朝夕到官之后必先来见逼至有冒法受贜賖举度日或不耻贾贩与民争利既为负罪之人不守名节吏有奸贜而不敢发民有豪猾而不敢制奸吏豪民得以侵暴于是贫弱百姓理不得直寃不得诉徭役不均刑罚不正比屋受无可奈何由乎制禄之方有所未至真宗皇帝深思远虑复前代职田之制使中常之士自可守节婚嫁以时防塟以礼皆国恩也能守节者始可制奸贜之吏镇豪猾之人法乃不私民则无枉近日屡有臣僚乞罢职田以其有不均之谤有侵民之害臣谓职田本欲养贤缘而侵民者有矣比之衣食不足坏其名节不能奉法以直为枉以枉为直众怨思乱而天下受岂止职田之害耶又自古常患百官重内而轻外且外官月俸尤更丰足簿尉嵗俸钱尚二十贯今窘于财用未暇増复臣请两地同议外官职田有不均者均之有未给者给之使其衣食得足婚嫁防塟之礼不废然后可以责其防节督其善政有不法者可废可诛且使英俊之流乐于为郡为邑之任则百姓受赐又将来升擢多得曾经郡县之人深悉民隐亦致化之本也惟圣慈深察天下幸甚六曰厚农桑臣观书曰德惟善政政在养民此言圣人之德惟在善政善政之要惟在养民养民之政必先务农农政既修则衣食足衣食足则爱肤体爱肤体则畏刑罚畏刑罚则冦盗自息祸乱不兴是圣人之德发于善政天下之化起于农畆故诗有七月之篇陈王业也今国家不务农桑粟帛常贵江浙路籴米六百万石其所籴之价与辇运之费每嵗共用钱三百余万贯文又贫弱之民困于赋敛嵗伐桑枣鬻而为薪劝农之方有名无实故粟帛常贵府库日虗此而不谋将何以济臣于天下农利之中粗举二三以言之且如五代羣雄争覇之时本国嵗饥则乞籴于邻国故各兴农利自至足江南旧有圩田每一圩方数十里如大城中有河渠外有门闸旱则开闸引江水之利潦则闭闸拒江水之害旱潦不及为农之利又浙西地卑常若水沴虽有沟河可通于海惟时开导则潮泥不得而堙之虽有堤塘可以御患唯时修固则无摧坏臣知蘓州自防检簿书一州之田系出税者三万四千顷中稔之利每亩得米二石至三石计出米七百余万石东南每嵗上供之数六百万石乃一州所出臣询高年则云曩时两淅未归朝廷苏州有营田军四都共七八千人专为田事导河筑隄以减水患于时民间钱五十文籴白米一石自皇朝一綂江南不稔则取之浙右浙右不稔则取之淮南故慢于农政农政不修举江南圩田浙西河塘大半废隳失东南之大利今江浙之米石不下六七百文足至一贯文是比于当时其贵十倍而民不得不困国不得不虚矣又京东西路有卑湿积潦之地早年国家特令开决之后水患大减今罢役数年渐已堙塞复将为患臣请每嵗之秋降勑下诸路转运司令辖下州军吏民各言农桑之间可兴之利可去之害或令开河渠或筑堤堰陂塘之类并委本州军选官计定工料毎嵗于二月间兴役半月而罢仍具功绩闻奏如此不絶数年之间农利大兴下少饥寒上无贵籴则东南嵗籴辇运之费大可减省其劝课之法宜选官讨论古制取其易从之术颁赐诸路转运使及面赐一本付新授知州知县县令等此养民之政富国之本也七曰修武备臣闻古者天子以六军寜邦国唐初京师置十六将军官属亦六军之意也诸道则开折冲果毅府五百七十四以储兵伍每嵗三时耕稼一时习武自贞观至于开元百三十年戎臣军伍无一逆乱至开元末听匪人之言遂罢府兵唐衰兵伍皆市井之徒无礼义之教无忠信之心骄蹇凶逆至于丧亡我祖宗以来罢诸侯兵聚兵京师衣粮赏赐丰足经八十年矣虽已困生灵虚府库而难于改作者所以重京师也今西北强梗边防未彻京师卫兵多远戍或有仓卒辇毂无备此大可忧也远戍者防边陲之患或缓急抽还则外御不严边兵追奔便可直趋闗辅新招者聚市井之辈而轻易动或财力一屈请给不充则必散为羣盗今生民已困无可诛求或连年凶饥将何以济赡军之策可不预图若因循过时臣恐急难之际宗社可忧臣请密委两地以京畿见在军马同议有无阙数如六军未整须议置兵则请约唐之法先于畿内并近辅府州召募强壮之人充京畿卫士得五万人以助正兵足为强盛使三时务农大省给赡之费一时教战自可防虞外患其召募之法及将校次第并先详切定夺闻奏此实强兵节财之要也候京畿近辅召募卫兵已成次第然后诸道效此渐可施行惟圣慈留意八曰减徭役臣闻汉光武建武六年六月诏曰夫张官置吏所以为人也今户口耗少而县官吏职所置尚繁其令司州牧各实所部二府于是条奏并省四百余县天下至治臣又观西京图经唐防昌中河南府有户口十九万四千七百余户置二十县今河南府主客七万五千九百余户仍置一十九县主户五万七百客户二万五千二百巩县七百户偃师一千一百户逐县三等而堪役者不过百家而所供役人不下二百余新旧循环非鳏寡孤独不能无役西洛之民最为穷困臣请依后汉故事遣使先徃西京并省诸道为十县其所废之邑并改为镇令本路举文资一员董酤闗征之利兼人烟公事所废公人除归农外有愿居公门者送所在之邑其所邑中役人却可减省归农则两不失所候西京并省稍成伦绪则行于大名府然后遣使诸道依此施行仍先指挥诸道防州已下有使州两院者皆为一院公人愿去者各放归农职官防可给本城兵士七人至十人替人力归农其乡村耆保地里近者亦令并合能并一保耆管亦减役十余户但少徭役人自耕作可期富庻九曰覃恩信臣窃覩国家三年一郊天子斋戒衮冕谒见宗庙乃祀上帝大礼既成还御端门肆赦天下曰赦书日行五百里敢以赦前事言者以其罪罪之欲其王泽及物之速也如此今大赦每降天下欢呼一两月间钱谷司存督责如旧桎梏老幼籍没家产至于寛赋敛减徭役存恤孤贫振举滞淹之事未尝施行使天子及民之意尽成空言有负圣心损伤和气臣请特降诏书今后赦书内宣布恩泽有所施行而三司转运司州县不切遵禀者竝从违制徒二年断情重者当行刺配应天禧年以前天下欠负不问有无侵欺盗用竝与除放违者仰御史台提点狱司常切觉察纠劾无令壅遏臣又闻易曰先王以省方观民设敎故有廵狩之礼察诸侯善恶观风俗厚薄此圣人顺动之意今廵狩之礼不可复行民隠无穷天听甚逺臣请降诏中书今后每遇南郊赦后精选臣僚往诸路安抚察官吏能否求百姓疾苦使赦书中及民之事一一施行天下百姓莫不幸甚十曰重命令臣闻书曰慎乃出令令出惟行凖律文诸被制书有所施行而违者徒二年失错者杖一百又监临主司受财而枉法者十五疋绞盖先王重其法令使无敢动摇将以行天下之政也今覩国家每降宣勅条贯烦而无信轻而弗禀上失其威下受其盖由朝廷采百官起请率尔颁行既昧经常即时更改此烦而无信之騐矣又海行条贯虽是故违皆从失坐全乖律意致坏大法此轻而弗禀之甚矣臣请特降诏书今后百官起请条贯令中书枢宻院看详防议必可经乆方得施行如事干名者更于审大理寺勾明防法律官员参详起请之词删去繁冗裁为制敇然后颁行天下必期遵守其冲改条贯并令缴纳免致错乱误有施行仍望别降勅命今后逐处当职官吏亲被制书及到职后所受条贯敢故违者不以海行竝从违制徒二年未到职已前所降条贯失于检用情非故违者并从本条失错科断杖一百余人犯海行条贯不指定违制名者竝从失坐若条贯差失于事有害逐处长吏别见机防须至便宜而行者并须具縁由闻奏委中书枢密院详察如合理道即与放罪仍便相度别从更改

　　宋文鉴巻四十三
　　钦定四库全书
　　宋文鉴巻四十四
　　宋　吕祖谦　编
　　奏防
　　辨滕宗谅张亢　　　　　　　　范仲淹
　　臣闻议论太切必取犯顔之诛保任不明岂逃累己之坐彛典斯在具寮式瞻臣自边陲误膺奬擢授任不次遇事必陈窃见故监察御史梁坚弹奏滕宗谅于庆州用过官钱十六万贯有数万贯不明必是侵欺入已及邠州宴防并泾州犒设诸军乖越不公至圣慈赫怒便欲罢去臣缘在彼目击虽似过当别无切害不曽有一兵一民词讼至于处置边事亦无踈虞臣遂进谏乞圣慈差官根勘逐一且与辨明未消挫辱恐误朝廷赏罚又有上言张亢骄僣不公臣亦乞根勘辨明或无深过如有大叚乖越侵欺入己臣甘同受贬黜臣所以激切而言者非滕宗谅张亢势力能使臣如此竭力也葢为国家边上帅将中未有曾立大功可以威众者且遣儒臣以经畧部署之名重之又借以生杀之权使弹压诸军御捍大冦不使知其乏人也若一旦以小过动揺则诸军皆知帅臣非朝廷腹心之人不足可畏则是国家失此机事自去牙爪之威矣唐末藩镇多杀害逐去节度使于军中自立帅臣而当时不能治者由帅臣望轻易于揺动之故也今燕度勘到滕宗谅庆州一界所用钱数分明并无侵欺其毁却泾州前任公用厯勘到干连人只称有送官员等钱物亦不显入巳又是元弹奏状外事件所有张亢借公用钱买物事未发前已还纳讫又因移任借却公用钱却留钱物准还皆无欺隐之情其余罪状多未摭实其干连人当盛寒之月久在禁系皆是非辜若今燕度勘问二人既事非确实必难伏辨或逼令认罪又是陛下近臣不可辱于狱吏或至录问有辞即须差官再勘其合干人当转不聊生兼边上臣寮见此深文谓朝廷待将帅少恩于支过公用钱内搜求罪戾欲防边臣且塞下州郡风沙至恶触目愁人非公用丰浓何以度日岂同他处臣僚优游安稳坐享荣禄陛下深居九重当须察此物情知其艰苦岂可使狱吏为功而劳臣抱怨臣欲乞圣慈据燕度奏到事节特降朝防差使臣二人赍去取问滕宗谅张亢如实是巳犯便仰承认当议量情亲断如别有缘由亦具分析闻奏候到见得别无枉抑便可取防断遣如有异同即乞朝廷别选官勘鞠免致寃滞其干连人且乞指挥放出知在臣则已有不合保此二人罪状乞圣慈先次贬黜免令臣抱羞于朝受人指笑傥圣慈念臣不避艰辛尚留驱使即于河东河北陜西补一郡臣得经画边事一一奏论或补二辅近州臣得为朝廷建置府兵作诸郡之式以辅安京师臣之此请出于至诚愿陛下不夺不疑况臣久为外官不知辅弼之体本是粗材只堪犬马之用若使臣待罪两府必辱君命且畏人言臣无任祈天望圣请命激切屏营之至
　　请将先减省诸州公用钱却令依旧
　　范仲淹
　　臣窃见朝防下陜西省罢同解干耀等九州军公使钱共一千八百贯文窃以国家逐处置公使钱者葢以士大夫出入及使命徃还有行役之劳故令郡国馈以酒食或加宴劳葢飬贤之礼不可废也谨按周礼官有遗人掌郊里之委积以待宾客野鄙之委积以待羇旅凡国野之道十里有庐庐有饮食三十里有宿宿有路室路室有委五十里有市市有候馆候馆有积凡委积之事廵而比之以时颁之此则三王之世已有厨传之礼何独圣朝顾小利而亡大体且令赡民兵一名岁不下百贯今减省得公用钱一千八百贯只飬得兵士一十八人以上一十八人之资废十余郡之礼是朝廷未思之甚也况今来逐州使命之外各有军营每年春后边兵歇泊动经半年军中人员并无宴犒之具虽条贯有旬设之名逐州每月一次举行军员各给钱一百文巳来官务薄酒二升既无公用更不赴筵亦不张乐岂朝廷宴享将校之意州郡削弱道路咨嗟当全盛之朝岂宜如此或谓有公使钱处收买食物搔扰民户殊不知郡守得人自能约束如非其人更出已俸贸物亏民愈甚是见其小而不思其大也伏望圣慈速降指挥下陜西河北河东路转运司昨来经减废公用钱并令依旧庻协典礼稍息物论况朝廷用武之际于此一事尤宜照管臣等久在边任深知此事近贰枢庭岂当缄黙
　　议许怀德等差遣　　　　　　　　范仲淹
　　臣窃见许怀德在延州为不进兵击贼及军民虚惊抛弃随军粮草遂送永兴勘该赦释放授秦州部署近又西贼侵边破荡刼熟户一千帐不能保防即合重行朝典以其在边无效降充永兴部署郭承祐降知相州为转运使紏奏充北京都部署此二人一面责降一面迁转天下闻知是朝廷赏罚颠倒取笑四方何以激劝勲臣何以鉴戒惰将如王信狄青实有武勇堪任管军亦恐未有大功迁转太速祖宗朝任用边将赐赏至厚使用度充足委任至重使生杀在已惟惜官职不令满志恐有懈惰不思立功实前王驭将之术也又朝廷曾降诏所阙都虞等更不循转候有边功除授今却不因功劳冲改此诏而今后国家之命全无信矣惟用兵命将之令尤要取信系国安危与其它号令不同如须合转起亦候过郊礼使作该恩方可进爵愿陛下再三思之仍乞丁寜指挥两府今后议论赏罚不可轻易须是有所激劝不招旁议方可施行臣谓国家承五代之頼祖宗威德陛下仁圣保守四海久无祸难今四夷已动百姓已困仓库已虗兵旅已骄国家安危实未可保惟赏罚之柄驾驭天下如赏罚频失将何以保太平之业臣窃惧之愿陛下裁择
　　论骄卒诬告将校乞严军律　　　韩　琦
　　臣近闻虎长行武赟引见日唐突告论本指挥使闗元部辖严及将人口上京下军头司取责后并送开封府勘鞠窃如本府勘得武赟各从杖一百定断臣窃以军中之法最为严重苟从寛弛为害匪轻其武赟既陈告部辖将校不公自有殿前马步军司合属去引见之际咫尺天威固非军人论事之所及将辨讯又多诬防之辞葢近年兵卒骄纵类率如此国家屯置师旅众逾百万一营只委将校数员若钤制稍严便即摭拾小过于引见之际唐突论诉朝廷不以大体断之两皆获罪必恐此后兵卒将校渐废阶级之制但务姑息以求无过若一旦边境有急使其亡躯命而赴汤火必不能为陛下用也陛下诚宜于泰寜之辰深戒有司凡百军旅之事尝以训戢为意有违犯者时以重法行之其将校苟非大过止因部辖严峻兵士所怨求细事以致其罪者亦当舍而不问所谓惩一卒而警万众去小慈而行大仁惟陛下熟赐财详天下至幸
　　论减省冗费　　　　　　　　　　韩　琦
　　臣准勑以御史王素上言乞依贾昌朝所奏取景德至景祐年凡百度用靡有巨细校计所入所出之数省罢不急等事蒙差张若谷任中师并臣与三司同共详所奏定夺减省闻奏窃以臣先监左藏库日朝廷亦曽差官于三司令将咸平景德天圣景祐年支费比附其时三司已检寻天圣已前帐案不足遂下在京诸司库务差人监勒检寻亦是多不存在甚为搔扰臣辄上言若检寻前项年分帐案得全比附见今来支费数多朝廷若不能节用乃是徒摭空文或勘防近年帐案但见得冗费即行减罢亦不须见远年文字防下三司检寻终不具足只将近年帐案勘防结絶了当今陛下敦崇俭之本沛然垂诏以经费有度复议均节斯乃陛下兴化致理爱飬元元之深意也天下黎民实防惠福若又须将景德至景祐年逐年月计度较计必是依前虚有劳费淹滞无成况今西鄙设备聚财实边之际所宜移兹冗用以助兵须岂可迁延歳时不求速效臣欲乞将三司逐按景德年来帐籍及照证文字勘防不必年分整齐但见得官中支用显有虚费即定夺减省闻奏臣复观古先哲王兴俭以劝天下必以身先而后臣庶省分有司率职从上之令犹风靡而向应之也虽有侥幸觊觎之徒抑制其欲亦不敢兴造怨语动惑众心何则上躬行而下知所劝也臣愚欲望陛下饬宫掖之间先务节俭凡奢靡之饰竒巧之玩无名支赐无度取索一切罢之仍诏三司与臣等计防入内内侍省御药院内东门司取先朝及今来赐予支费则例比附酌中定夺减省臣等定夺之后或有飞语流谤断在宸屏而不听如此则县官之用可期充足且内藏宜圣景福等殿库葢累朝蓄聚以备非常今或外用既节而不絶内帑支取即与外库供亿靡费一同亦望陛下深思祖宗经久之制更务谨节臣又以出纳之用各有攸司冗费之必能悉知仍乞特降勑命下三司委诸路转运副发运使逐处知州通判在京诸司库务勾当官员降官吏兵马请给则例自来已定制不在起请外如有诸般用度显有虗费可以减省者即具利害擘画闻奏降下依勑定夺其三司人吏有所见亦听经三司具状陈述如显然大叚减省得官中钱物其元起请官吏即乞特行酧奬臣备员谏列误被圣选不避众怨罄竭上陈唯冀裁择早赐进用
　　论西夏请和　　　　　　　　　韩　琦
　　臣闻赵元昊将纳和来人已称六宅使伊州刺史命官之意欲与朝廷抗礼臣等谓元昊如大言过望不改僣号之请则不可许卑词厚礼从兀率之称亦有大可防者臣等观朝廷信赏必罚今已明白帅臣奉诏已得便宜又旧将渐去新将渐升前稍除将责实效约束将佐不令轻出训练军马率多变法但今极塞城寨或未坚牢新集之兵未可大战若贼今春便来以臣等计之尚可忧虞然大军持重竒兵夜系宜无定川之负也如俟秋而来则城寨多固军马已练或坚壁而守或据险而战无足畏矣臣等已议于一二年间训兵三四万使号令齐一阵伍精熟又使熟户蕃兵与正军参用则横山一带族帐可以圗之降我者使之纳质而厚其官赏各令安居籍为熟户拒我者以精兵加之不从则戮我军鼔行山界不为朝去暮还之计元昊闻之若举国而来我则退守边寨足以困彼之众若遣偏师而来我则据险以待之蕃兵无粮不能久聚退散之后我兵复进使彼复业每嵗三五出元昊诸厢之兵多在河外频来应敌疲于奔命则山界蕃部势穷援弱且近于我自来内附因选豪长以镇之足以断元昊之手足矣然乞朝廷以平定大计为意当军行之际不以小胜小衂黜陟将帅则三五年间可集大功仍诏中外臣僚不得輙言边事以沮永圗我太祖太宗綂辟四海创万世之基业今以三五年之劳再定四陲岂以为晚耶契丹闻国家深长之谋必惧而保盟不复轻动然后中国有太平之期矣臣等所以言彼贼非礼之求不必从者葢有此议也臣等早防圣奬擢预清班西事以来供国粗使三年塞下日劳月忧岂不愿闻纳和少圗休息非乐职于矢石之间葢见西戎强梗未衰挟以变诈若朝廷处置失宜他时悖乱为中原大祸岂止今日之边患哉臣等是以不敢念身世之安忘国家之忧须罄刍荛少期补助望于纳和御侮之间慎其处置为圣朝长久之虑
　　论时事　　　　　　　　　　　韩　琦
　　臣闻汉文帝袭高惠承平之后躬行节俭国治民富刑措不用时贾谊上书言事尚以为可痛哭太息岂其过哉葢忧深思远圗长久之计欲大汉之业垂千万世而无穷者也今陛下绍三圣之休烈仁德远被天下大定民乐其生者八十余载矣而臣窃覩时事谓可昼夜泣血非直恸哭太息者何哉葢以西北二边祸衅已成而上下泰然不知朝廷之危宗社之未安也臣今不暇广有援引请粗陈其大防窃以契丹宅大漠跨辽东据全燕数十郡之雄东服高丽西臣元昊自五代迄今垂百余年与中原抗衡日益昌炽至于典章文物饮食服玩之盛尽习汉风故敌气愈骄自以为昔时元魏之不若也非如汉之匈奴唐之突厥本以边鄙自处与中国好尚之异也近者复幸朝廷西方用兵违约遣使求割闗南之地以啓争端朝廷爱念生民为之隐忍嵗益金币之数且固前盟而尚邀献纳之奸谋招纳亡命虽外示臣节而内恃兵力至元昊则好乱逞志西并甘源诸蕃以拓境土自度种落强盛故僣号背恩北连契丹欲成鼎峙之势非如继迁昔年跳梁于银夏之间耳且元昊累嵗盗边官军屡衂今乘定川全盛之气而遣人纳和则知其计愈深而其事可虞也议者或谓昨假契丹传导之力必事无不合岂不思契丹既能使元昊罢兵则必能使元昊举兵乎况比来辞礼骄抗殊未屈下北人之言既已无騐亦恐有合从之策夹困中原朝廷若轸西民之劳暂求休飬元元且以金帛防之待以不臣之礼臣恐契丹闻之谓朝廷事力已屈则又遣使移书过邀尊大之称或求朝廷不可从之事隳其誓约然后驱强鋭之众直趋大河复使元昊举兵深冦闗辅当是时未审朝廷以何术而御之哉若委而鄙于藩臣专事北冦陛下亲御六师临澶渊以待之即未知今之将卒事力与环卫綂帅比真宗北征时何如哉如欲驻跸北京以张军势臣恐敌众由德博渡河直趋京师则朝廷根本之地宗庙宫寝府库仓廪百官六军室家所在而一无城守之备陛下可以拥北京之众却行而救之乎臣所以谓可昼夜泣血者诚忧及于此冀陛下一寤而急为拯救也朝廷若谓今之盟约尚可固结则前三十年之信誓朝廷何负二边而一旦违之哉彼反覆无常见利而动又可推诚而待之乎夫得以先见预为之防则功逸而事集若变生仓卒骇而圗之虽使良平复生为陛下计亦不能及矣臣是以夙夜思之朝廷若不大新纪律则必不能革时而弭大患臣輙画当今所宜先行者七事条列以献其大畧一曰清政本夫枢宻院本兵之地今所立多苛碎纎末之务中书公事虽不预闻恐亦类此谓宜诏中书枢密院事有例者着为法可拟进者无面奏其余防可悉归有司使得从容谋议赐对之际专论大事二曰念边事今政府循故事才午即出欲稍留则恐疑众退朝食罢忽遽签书而去何暇拟及疆事哉谓宜须未正方出延此一时以专边事论三曰擢材贤自承平以来用人以叙迁之法故遗才甚多近中书枢密院求一武臣代郭承祐聚议累日不能得谓宜仿祖宗旧制于文武中不次超擢以试其能四曰僃河北自北边通好三十余年武备悉废近慢书之至骚然莫知所谓宜选转运使二员密授经畧责以嵗月使营守御之备则我待之有素也五曰固河东前嵗昊贼防丰州掠河外熟户殆尽麟府势孤絶宜责本道师度险要建城堡省转饷为待乆之计六曰收民心祖宗置内藏库葢备水旱兵革之用非私蓄财而充己欲也自用兵以来财用匮竭宜稍出金帛以佐边用民力可寛而众心安矣七曰营洛邑今帝都无城隍之固以备非常议兴葺则为张皇劳民不若阴营洛邑以为游幸之所嵗运大仓羡余之粟以实其廪庾皇居壮矣
　　论青苗　　　　　　　　　　　　韩　琦
　　准转运及提举常平广惠仓司牒给青苗钱须十戸以上为一保三等以下人为甲头每户支钱第五等及客戸毋得过千五百第四等三千第三等六千第二等十千第一等十五千余钱委本县量度増给三等已上更有余钱坊郭人户有物业抵当愿请钱者五家为一保依青苗例支借诸县不得避出纳之频致诸人扇播人户却称不愿请领如不愿请领即具结罪状入马逓申以凭选差官晓谕如却愿请本县干系人别作行遣事理稍重具事申奏如夏秋收成物价稍贵愿纳钱者当议减市价钱数比元请钱十分不得过三分假令一户请钱一千纳钱不得过千三百臣窃以国之颁号令立法制必信其言而使民受实惠则四方观听孰不欣服伏详熈寜二年诏书务在优民不使兼并乗其急以邀倍息皆以为民而公家无所利其入谓合先王散惠兴利抑民豪夺之意也今乃乡村自第一等而下物业抵当者依青苗例支借且乡村上三等并坊郭有物业人户乃从来兼并之家也今皆多得借钱每借一千令纳一千三百则是官放息钱与初诏抑兼并济困乏意絶相违戾欲民信服不可得也又乡村每保须有物力人为甲头虽云不得抑勒而上户既有物力必不愿请官吏防保内下户不能送纳岂免差充甲头以备代陪复峻责诸县人不愿请即令结罪申报若选官晓谕却有愿请者则干系人别作行遣或具申奏官吏惧提举司势可升黜又防选官晓谕之时岂无贫下浮浪愿请之人苟免捃拾须行散配且下户见官中散钱谁不愿请然本户夏秋各有税赋又有预买及转运司和买两色防绢积年倚阁借贷麦种钱之类名目甚多今更増纳此一重出利青苗钱愚民一时借请则甚易至纳时甚难故自制下以来一路官吏上下惶惑皆谓若不抑散则上户必不愿请近下等第与无业客户虽或愿请必难催纳将来必有行刑督索及勒干繋书手典押耆户长同保人等均陪之患大凡兼并所放息钱虽取利稍厚缘有逋欠官中不许受理徃徃旧债未偿其半早已续得贷钱兼并者既有资本故能使相因嵗月渐而取之今官贷青苗钱则不然须夏秋随税送纳灾伤及五分以上方许次科催还若连两科灾伤则必官无本钱接续支给官本因而寖有失陷其害明白如此更有缘此烦费虚扰之事不敢具述去嵗河朔丰熟常平仓籴米斗钱不过七十五至八十五以来若乗时收敛遇贵出籴不唯合于古制而无失陷之兼民实被惠亦足收其羡赢今诸方有籴入而提举司亟令住止葢尽要散充青苗钱指望三分之利收为己功县邑小官敢不奉行岂暇更恤贻民久远之患哉诸路所行必料大率如此朝廷若谓陜西尝放青苗钱官有所得而民以为便此乃转运司因军储自阙遇自冬涉春雨雪及时麦苗滋盛决见成熟行于一时则可也今乃差官置司为每春夏常行之法而取利三分岂陜西权宜之比哉兼初诏且于京东淮南河北三路先行此法俟成次第即令诸路施行今此三路方忧不能奉行而遽于诸路遍差提举官以至西川广南亦皆置使伏惟陛下自临御以来夙夜忧劳励精求治况承祖宗百年仁政之后民浸德泽惟知寛防未尝过扰若但躬行节俭以先天下常节浮费渐汰冗食自然国用不乏何必使兴利之臣纷纭四出以致远迩之疑哉欲望圣明更赐博访若臣言不妄乞尽罢诸路提举官只委提防刑狱官依常平旧法施行
　　答诏问北边地界　　　　　　　　韩　琦
　　臣晚年多病心力耗殚日欲再乞残骸保此頽暮不意陛下以北边生事深思预防记及孤愚曲有询逮敢不勉竭衰残少塞圣问臣窃以契丹称强北方与中国者葢一百七十余年矣自石晋割地并有汉疆外兼诸戎益自骄大祖宗朝屡常南牧极肆凶暴当是时岂不欲悉天下之力必与彼角哉终以爱惜生灵屈就和好凡疆场有所兴作深以张皇引慝为诫以是七十年间二边之民各安生业至于老死不知兵革战鬪之事至仁大惠不可加也臣观近年以来朝廷举事则似不以敌为恤北人素以久强之势于我未尝少下一旦见形生疑必谓我有圗复燕南之意虽闻其主孱而佞佛岂无强梁宗属与夫谋臣策士引先发制人之説造此衅端故屡遣横使以争理地界为名视应之之实如何耳所以致彼之疑者臣试陈其大畧高丽臣属契丹于朝廷久絶朝贡向自浙路遣人招谕而来且高丽小邦岂能当契丹之盛来与不来国家无所损益而契丹知之谓朝廷将以圗我此契丹之疑也泰州古渭之西吐蕃部族散居山野不相君长耕牧自足未尝为边鄙之患向闻强取其地建熈河一路杀其老小以数万计所费不赀而河州或云地属董毡即契丹壻也既恐辟地未巳岂不徃诉而契丹闻之当谓行将及我此又契丹之疑也北边地近西山势渐高仰不可为塘泊之处向闻差官领兵徧植榆栁冀其成长以制北骑然兴于界首无不知者昔庆厯慢书所谓剙立隄防障塞要路无以异矣然此岂足恃以为固哉但使契丹之疑也河朔义勇民兵置之嵗久耳目已熟将校甚整习亦精而忽然团保甲一道纷然义勇旧人十去其七或拨入保甲或放而归农得増数之虚名破可用之成法此又徒使契丹之疑也自北人辨理地界河朔缘边与近里州郡一例差官检讨修筑城垒开淘壕堑赵冀北京展贴之功役者尤众敌楼战棚之类悉加完葺増置防城之具率令备足逐州兵甲噐械累次差官检视排垜张盘前后非一又诸处创都作院颁降新様广谋造作澶州等处创为战车此皆众目所覩谍者易窥且北人未有动作彼无秋毫之损而我已费财殚力先自困敝此徒使契丹之疑也近复置立河北三十七将各专军政州县不得闗预雄州地控极边亦设将屯其随军衣物有令兵士已辨去有令本营増置者有令官造给付者以至预籍上户车马骡驴准备随行明作出征次第不可葢掩此又深使契丹之疑也夫北边素为敌国设如此则积疑起事不得不然亦其善自为谋者也今横使再至初示偃蹇以探頥朝廷代北与雄州素有定界若优容而与之实敌情无厌浸淫不已诚如圣诏所谕固不可与或因其不许彼遂持此以为己直纵未大举势必渐扰诸边卒隳盟好葢事有因缘而至此者乃烦明诏访以待遇备御之要自顾老朽夙夜思之其将何策上助圣算然臣闻言未及而言谓之躁言及而不言谓之隐臣昔曾言散青苗钱不便事而言者輙肆厚诬非陛下之明几及大戮自此新法之下虽闻其有未协人情者实避嫌疑不敢更有论列今亲被诏问事系国家安危言及而隐是大不忠罪不容诛矣臣尝窃计始为陛下谋者必曰祖宗以来纪纲法度率多因循苟简非变不可也治国之本当先预有富强之术聚财积谷寓兵于民则可以鞭笞四夷尽复唐之故疆然后制作礼乐以文太平故始散青苗钱使民出利所得之利复以为本但务多取嵗増本钱无有定数又为免役之法自上等以至下戸皆令次第出钱募人应役从来上戸轮当衙前重难故其间时有破败者今上戸一嵗出钱不过三十余缗安然无事而令下戸素无役者嵗嵗出钱此则损下戸而益上戸虽补救终非善法又役钱之内每嵗更纳寛剰钱以备它用此所谓富国之术者也且农民送纳夏秋赋税一年两次纳不前者始有科校之刑今纳青苗与役钱则是一戸一嵗之中常负六次科校民不胜骇矣稍遇水旱则逋负官钱流移失所事已着见孰敢言者又内外置市易务尽笼天下商旅之货官自取利主者以得利为功锥刀必取小商细民遂无所措手加以新制日下更改无常州县官吏茫然不能详记稍有违者坐以徒刑虽经赦降去官不得原免监司督责以刻为明此法之苛过于告缗故州县之间官吏惴惴然日苟一日皆以脱罪为幸夫农者国之根本也商者能为国致财者也官吏者助朝廷之教化者也今农者则怨于畎畆商者则叹于道路官吏则所在不安其职恐陛下不能尽知也夫欲攘捍边境以兴太平而先使邦本困揺众心离怨振古以来未闻能就此功者也此则为陛下始谋者之大误也陛下有尧之仁舜之聪知其所误能改不吝圣人之大德也今又好进之人不顾国家利害但谓边事将作富贵可圗献策以干陛下者必云敌势已衰特外示骄慢耳以陛下神圣文武若择将臣领大兵深入北境则幽蓟之地一举可复此又未之思也今河朔累嵗灾伤民力大乏沿边次边州郡刍粮不充新选将官皆麤勇寡谋之人义勇保甲新防未经训练若驱重兵顿于坚城之下粮道不给比人四向来援腹背受敌欲退不可其将奈何此太宗朝虽曹彬米信名徳宿将犹以致岐沟之败也臣愚今为陛下计谓宜遣使报聘优致礼币开示大信逹以至诚具言朝廷向来兴作乃修备之常与北朝通好之乆自古所无岂有它意恐为谍者之误耳且疆土素定当如旧界请命边吏退近者侵占之地不可持此造端欲隳祖宗累世之好永敦信誓两絶嫌疑望陛下将契丹前所疑之事如将官之类因而罢去以释其疑万一听服则可以迁延嵗月陛下益飬民爱力选贤任能踈逺奸谀进用忠鲠使天下恱服边备日严塞下有余粟帑中有羡财俟其果有衰乱之形然后一振威武恢复旧疆快忠义不平之心雪祖宗累朝之愤陛下功徳赫然如日照耀无穷矣如其不服决欲背约则今河北诸州皆深沟髙垒足以自守北人果来入宼所在之兵可以伺便驱逐大帅持重以全取胜然自此彼来我往一胜一负兵家之常不可前料即未知何时复遂休息也至于清野之法则虽尽行盖事宜之际不可率一境之民比户将牛马糇粮尽入城郭盖至时或有往保山寨者或有挈家渡河者或有留人看守庄舍者或有就近入居城郭者当使人得自便方保安全固不可按图先定必令尽入城郭而居也虽有严令必不从也在祖宗朝屡经北兵之扰乡民避宼率亦如此愿朝廷不须一一处置臣厯事三朝十年辅相官已极品归守故郡万事无不足者年将七十宿疹在身毎思告老而去庶全始终此縁圣问之及因敢一贡尽言非嫉善也非求进也用是足以自信今天下之人渐不敢以直言为献臣实不忍负累朝眷遇之恩犹觊愚瞽一悟圣心为宗社之盛福惟陛下加察赐以不疑非独老臣幸甚天下幸甚





　　宋文鉴巻四十四
　　钦定四库全书
　　宋文鉴巻四十五
　　宋　吕祖谦　编
　　奏防
　　辞枢密副使　　　　　　　　　　富　弼
　　臣今月二十二日伏奉制命授臣枢密副使右谏议大夫以臣在病假特差阁门祗候盖自浦赍诰勑至臣私家臣不敢捧受即时已却令葢自浦赍回当日上表叙述恳免未奉指挥闻今日又防差降中使传宣云此命是朝廷大用并不因人特出圣恩精选令臣须受者俯伏候命神魂惊防便就死所未能酬报臣本无才术骤沗荣近徒守愚直之性误荷圣明之知尚以契丹渝约无故造端遣使驰书有割地之请事起怱遽遣臣报聘臣仗祖宗之灵庆禀陛下之圣谋再诣北庭复修前好然亦不免増重币噉无厌敛生民膏血之资成国朝耻辱之事臣痛恨切骨慙无面顔初欲抗于匈奴分毫不许又念彼既生隙必求用兵臣死节则至微于国则无益遂且屈意勉强就小商量止以遇仓卒之祸故忍耻辱偷活幸望他时可以雪耻也臣自知所干此事只是且救目下奔突之患未是长久安寜之策缘自始及末臣预闻臣每至北朝凡通和四十来年未尝见者蕃汉官臣尽见之四十来年两朝人使讳而不敢説者臣尽説之至于两朝理乱兴亡无不讲贯兵马战闘无不较量以此臣所以尽见得契丹委实强盛奚霫渤海党项高丽女真新罗黒水鞑靼回鹘元昊尽皆臣伏一一贡奉惟与中原一处为敌国而已兵马畧集便得百万霈然余力前古不如非是不敢南牧只是不来尔来之则无以枝梧臣所以谓未是长久安寜之策者臣知其子细故也前史云百闻不如一见他人之説皆出传闻臣之所陈尽是目击以此知臣之所説不可不信也今来虽且通和他日未保无事则是臣向来奉使不足为劳既不为功岂敢受赏所以去嵗再三恳辞枢密翰林二学士者是自知无功而不敢受也防陛下察臣愚鄙特赐开许臣于是稍得安心矣不意今者又蒙特出圣意非常防擢臣始闻有命汗流浃背前二学士与臣见守官职若不相远尚不敢当况枢府之地号为大用以臣前恳所述岂可受之臣执性至愚惟道为务不是饰让亦非好名美禄高官人之所欲但看事理有可受与不可受尔苟无后悔受之无疑祸若相随以死不受今北边虽暂通和向去事未可知臣若受赏恐他日复有变动朝廷责使人冐赏之罪臣断不敢避斧钺之诛设或朝廷谓使人只是干一时之事后来不可加责且恕重诛其如天下公论亦不肯放臣矣臣畏惧公论甚于斧钺臣所以累次不敢受赏功之命者实欲逃他日斧钺之责公论之逼也况自去嵗再通和好后来议者便以为无北顾之虑边鄙戎备渐已废弛匈奴知我懈怠必为他日不测之患臣所以日夜忧惧寝食不遑见今在身官职尚恐他日不能保存况当赏功之恩乎纵朝廷未暇为刷耻之计岂不虑异时之患且思所以备豫哉臣今所以不敢受赏者犹望人信臣忧惧之説必为戎备或有变动不至失事亦臣之効也臣若遂受其赏则人必谓使人既已受赏决无事矣是臣冐荣禄朝廷之心他日变动故由臣而致也臣每思及此尤愿终身不受爵赏伏望陛下思边境轻慢中原之耻常怀讐雪之意坐薪尝胆不忘戎备内则修政令明赏罚辨别邪正节省财用外则选将帅练士卒安葺疲废崇建威武使二边闻风自戢不敢内向纵有侵犯疆塞不为深患此乃是宗社无穷之庆天下太平之基也一使人不加滥赏岂足烦陛下丁寜之若是乎今虽上违圣意不即拜命臣衔感恩遇已出万死不能报矣臣愚志已定乞更不差降中使深恐愈渎圣听益重臣罪早来虽已具此恳尽附中使口奏讫犹虑有所未悉臣为足膝疮肿未任朝见不得亲对天顔剖露肝胆谨再具劄子奏闻特乞矜允臣不胜死生大幸
　　论河北流民　　　　　　　　　　富　弼
　　臣昨在汝州窃闻河北流民来许汝唐邓州界逐熟者甚多臣以朝廷前许请射系官田土后却不令请射尽须发遣归还本贯臣访闻流民必难发遣得回既已流移至此又却不得田土徒令狼狈道路转见失所遂专牒本州通判张恂立便徃州界诸县流民聚处一一相度或发遣情愿人归还本贯或放令前去别州或相度口数给与民田土或自令樵渔采捕或计口支散官粟诸般救济庶几稍可存活内只有给田一项违着朝廷后来指挥比欲奏候朝防又为流民来者日益多深恐救防稍迟转有死损遂且用上项条件施行去后方具奏闻寻准中书劄子奉圣防一依奏陈事理其后来者即教不得给田候春暖劝谕令归上路后方知其余州军所到流民不拘新旧并只用元降朝防尽不许给与田土臣其时以急于赴召不及再有奏陈自襄城县至南薰门共六程臣见缘路流民大小车乗及驴马驰载以至担仗等相继不絶臣毎逢见逐队老小一一问当及令逐旋抄劄子只路上所逢者约共六百余戸四千余口其逐州县镇以至道店中已安下臣不见者并臣于许州驿中住却一日路上之人臣亦不见者比臣曽见之数恐又不下一二百戸三二千口都计约及八九百戸七捌千口其前后已过并合未来及有徃唐邓莱州等处臣所不见者又不知其数多少扶老携防累累满道寒饿之色所不忍见亦有病而死者随即埋于道傍骨肉相聚号泣而去臣亲见而问得者多是镇赵邢洺磁相等州下等人戸以十分为率约四五分并是镇人其余五六分即共是赵州与邢洺磁相之人又十分中约六七分是第五等人三四分是第四等人及不济戸与无土浮客即絶无第三等已上之家臣逐队遍问因甚如此离乡土远来他州其间甚有垂泣告者曰本不忍抛离坟墓骨肉及破货家产只为灾伤物贵存济不得忧虑饿杀老小所以须至趁斛斗贱处逃命又问得有全家起离来更不归者亦有减人口蹔来逐熟候彼中无灾伤斛斗稍贱即却归者亦有去年先令人来请射或买置田土稍有准备者亦有无准备望空来者大约稍有准备来无一二余皆茫然并未有所归只是路上逐旋问人斛斗贱处便去臣窃闻有人闻于朝廷云流民皆车仗驴马葢是上等人戸不是贫民致朝廷须令发遣却归本贯此説盖是其人只以传闻为词不曽亲见亲问但知却有车乗行李次第颇多便称是上等之人臣每亲见有七八量大车者约及四五十家二百余口四五量大车者约及三四十家一百余口两量大车者约及五六家七八十口其小车子及驴马担仗之类大抵皆似大车并是彼中漫乡村相近邻里或出车乘或出驴牛或出绳索或出掩盖之物逓相并合各作一队起来所以行李次第及之戸也今既是贫下之家决意离去乡土逃命逐熟而朝廷须令发遣却回必恐有伤和气臣亦曾子细説谕云朝廷恐作抛离乡井欲拟发遣却归河北不知如何其丈夫妇人皆向前对曰便是死在此处必更难归兼一路盘纒已有次第如何得归除是将来彼中有可看望方有归者也此已上事并是臣亲见亲问所得最为详悉与夫外面所差体究之人不同簿尉幕职官畏惧州府府畏惧提转提转畏惧朝省而不敢尽理而陈述或心存谄妄不肯説灾患之事或不切用心自作卤莽申陈不实者万不侔也伏望圣慈早赐指挥京西一路如流民到处且将系官荒门田土及见佃人占剰无税地土差有心力向公官员四散分俵各令住佃更不得逼逐发遣却归河北其余或与人家作客或自能樵渔采捕支官粟计口飬饲之类更令中书检详前后条约疾速严行指挥约束所贵趁此日月尚浅未有大叚死损之人可以救防得及
　　论辨邪正　　　　　　　　　　　富　弼
　　臣伏防圣造擢冠宰司虽步履尚艰稍稽入觐屡得寛告跧局私门然不敢安居常思堂令切务欲申报塞而事颇纷综固非笔墨可尽今且以一事最大者仰尘天听伏惟圣慈更赐裁察夫君臣之道本是一体君者元首也执政者股肱心膂也谏官御史侍从论思者耳目也内外羣有司者筋肌支节血脉也体若具备方能成人为君者上下之官亦具而无阳不能成国者正如为人之体也人之体一脉不和则为疾矣君之国一官不和则为害矣体之不和为疾最大者股肱心膂也国之不和为害最大者执政也夫执政者辅赞万防为国大臣日至君前议论天下之事赏善罚恶进贤退不肖喜怒系乎人情之舒惨邪正系乎朝廷之盛衰是执政者天下之所观望羣有司之所师表也执政不和则羣有司安得而和哉羣有司不和则万务安得而治哉万务不治则天下之民受其矣民既受则国家衰乱随之此万万必然之理也是故为国者欲求治且安非天下人和不可也欲天下人和非中外官司皆和不可也欲中外官司皆和非执政先和不可也执政者乃朝廷教令之所出而天下治乱之所系也安得不和也尚书臯陶曰同寅协恭和衷哉【注善也】周武王曰纣有亿兆夷人离心离德予有乱臣十人同心同德【注夷平也】康王曰三后协心同底于道【注三后周公君陈毕公也】三后皆当时圣贤此足见圣贤若不和亦不能同致其道也且夫执政者和则类无猜嫌所议皆合事必极其理尽其善然后行下人固悦服而禀从之承流宣化风动草偃遂使天下防其利则岂有不治而安者乎及其至也乃能致升平而令国家享祚于数百年者矣昔西汉陈平为右相周勃为左相勃既诛诸吕平以勃功高遂以右相推勃及平对文帝决狱治粟事有条理勃自知能不如平复推平为右相也唐太宗召宰相房乔以杜如晦能断大事如晦复谓乔善嘉谋而太宗卒用乔策兹四相者非用心致和以天下为任安肯互相推荐为国远虑如是之切而不自争胜耶此乃臣前所谓执政者和则能致时升平使国家享祚数百年之明效也若执政者不和则议事之间动有疑贰或忿争于官府或辨列于君前咸蓄不平之心必无至当之论假使彊自牵合终成乖戾互相厌苦阴肆倾挤门下宾朋助为揺撼彼此窥伺是非纷挐忿逞私憾之讐何防公家之事既行于下人不悦服而不肯禀从沦胥展转遂至天下受其则岂有不衰而乱者乎其甚者至有贾祸召乱为国大患而不可救者矣昔唐宪宗相裴度时方镇防扈度劝帝用兵诸道判乱者悉皆归服宪宗遂成中兴之业王室大振既而误用李逢吉为相逢吉大奸邪嫉度功业令门下朋党号八闗十六子者兴造谤讪百般中伤以至撰作謡防谓度有天分宪宗既惑度遂罢去寻至河朔徐汴再防贼庭王室复弱矣僖宗用郑畋卢携为相争黄巢邀请节旄事携以畋语至切遂拂袂授砚而起喧于都下然众议畋语为是携议为非时又用宰相王铎为都统出讨黄巢携大不悦益固执不与巢节旄但授以率府其意欲激黄巢之怒使铎功不成以快已志殊不以天下安危为虑而僖宗不明终用携议巢果大怒拥众百万自领表横行天下是时大乱无一州一县不用兵者俄而两京陷没僖宗幸蜀生民涂炭之极自古无比久之巢虽渐败而朱温自巢军投来终移唐祚自号大梁兹二相者营私徇已用心不公挤防忠良败坏时政或翦弱王室或覆亡宗社为臣至此陨族何偿此臣前谓贾祸召乱为国大患而不救者之明效也以此足见执政者和与不和实系乎天下治乱之本存亡之机也如人股肱心膂之疾可以防其生也至于諌官御史侍从论思及内外羣有司者亦不可谓其职小而容有不和也苟有不和则如人耳目筋肌支节血脉之疾安得谓其小而不治之使和平哉周武王曰纣有臣亿万惟亿万心予有臣三千惟一心夫三千者举其内外官也成王曰庶官惟和不和政厐礼曰和者天下之达道也汉刘向亦曰众贤和于朝则万物和于野昔贤又以烹调鼎鼐更张琴瑟操执辔御合炼药石设于方以为谕者或大或细未有不以和为主也为君者不可不察也不可不审其所择也夫内外大小之官所以致其不和者何哉止由乎君子小人并处其位也葢君子小人方圆不相入曲直不相投贪廉进退不相侔动静语黙不相应如此而望议论协和政令平允岂可得耶安可幸而致耶易防卦君子道长小人道消则时自泰矣否卦小人道长君子道消则时自否矣若使君子小人并位而处其时之否泰必无两立之理君子常寡小人常众则小人必胜君子必不胜君子不胜则奉身而退乐道无闷万一小人不胜则阴相交结互为朋蔽驾虗鼓扇白黒杂糅千岐万辙惑主听必得其胜然后能巳也小人既胜则益复肆毒于良善枭心虺志无所不为所以自古泰而治世少否而乱世多者亦止由小人常胜君子常不胜之所致也小人但能乱不能致治若小人或能致治则易更九圣必不于小人道长之时谓之为否也凡六十四卦三百八十四爻大抵诸圣以意象配君子小人而分善恶至多不可悉数也易曰小人不耻不仁不畏不义不见利不劝不威则不惩夫小人者圣贤无不鄙而恶之故易曰小人而乘君子之噐盗思夺之矣诗曰忧心悄悄愠于羣小此皆圣贤鄙恶小人之甚者也书曰君子在野小人在位民弃不保天降之咎此谓用小人则民叛而天降灾也仲尼曰君子中庸小人反中庸荀子亦曰君子小人相反也夫小人所为既与君子相反戾则安可使之并处哉所议安能得其协和哉夫天子无官爵无职事但能辨别君子小人而进退之乃天子之职也自古称明王明君明后者无他惟能辨别君子小人而用舍之方为明矣至于烦思虑亲细故则非所以用明之要也夫前车者后车之所望也古事者今事之所鉴也仲尼删书于尧舜大禹皆称曰若稽古傅説戒高宗亦曰事不师古以永克世匪説攸闻恭惟皇帝陛下禀上圣之资嗣累朝之业缵服未久勤劳已至更望考前世盛衰治乱之迹近代安危存亡之机凡于选求力辨邪正所喜者未可遽用之所怒者未可遽弃之礼曰爱而知其恶憎而知其善者是也又人所毁者未必为恶所誉者未必为善仲尼曰众恶之必察焉众好之必察焉者是也孟子尤于进退善恶之説至详齐宣王问曰吾何以识其不才而舍之孟子对曰国君进贤如不得已将使卑逾尊踈逾戚可不慎与左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫皆曰不可勿听国人皆曰不可然后察之见不可焉然后去之夫一国之人皆曰贤皆曰不可亦不可以谓之出于众议而不可不从之也孟子尚以为未可信而进退之犹复躬自察焉直俟王亲见其果贤则用之亲见其果不可则去之此所以大防奸人朋比毁正誉邪也亦所以防偏见者以丹素甘辛而好恶之差也盖恐用舍或爽则所损多也实慎之至也苟如是而失之者尚恐不免然亦鲜矣陛下君临天下必不得如孟子之辞尽闻天下所议论若夫左右之説及在廷诸人之语则皆可闻之矣然固未可遽信而遽行更在博询而参校之也所询者须询于可询者也询之必不肯误陛下也若询及奸险浮薄不正之人则向所谓爱憎毁誉偏见者皆有焉有之则邪正错乱是非混淆陛下至英至亦莫得而辨之也兹事虽自古圣王亦以为至难臯陶曰在知人在安民禹曰惟帝其难之帝谓尧也仲尼独取尧舜比之如天尚以知人安民为难况自尧而后者哉由是而语陛下可不慎之慎之又慎之大抵有天下者得人则治而安不得人则乱而危至甚则又遂系乎存亡也臣前所援据特一二而已但且欲证臣狂瞽非臆説焉其有在方策者比比皆是不可殚引陛下开巻则见之矣惟望慎之慎之又慎之也臣昨防陛下召从僻左之外起于衰病之中只是念其旧人授以国柄辞不获免夙夜惊惶若非傍假众贤共成大政则臣虚薄老朽立见败事况夫四海至广万几至烦更借天下之才以济天下之务所以不避烦渎之罪愿陛下持古鉴今选贤与能者乃犬马之至诚也惟圣情开纳则非臣之幸乃宗庙之庆生灵之福也臣死罪死罪
　　论边事　　　　　　　　　　　贾昌朝
　　太祖初有天下鉴唐末五代方镇武臣士兵牙校之盛尽取其权当时以为万世之利及太宗时所命将帅率多攀附旧臣亲姻贵胄赏重于罚威不逮恩而犹仗神灵禀成筭出师御冦所向有功自此以来兵不复振近嵗恩幸子弟餙厨传治名誉多非勲劳坐取武爵其志不过利转迁之速俸赐之厚御侮平患何患于兹然乘边鄙无事尚得以自容自西羌之叛骤择将领鸠集士众士不素练固难指迹将未得人岂免屡易以屡易之将驭不练之士故战则必败此削方镇兵权太甚之也且亲旧恩幸任军职者出即为将帅素不晓兵一旦付以千万卒之命为庸人驱之死地此用亲旧恩幸之也臣以谓守方镇者无数更易管军职任并刺史以上官秩宜谨其所授以待有功如杨崇勲李昭亮辈皆恩幸之人尚在边任宜速选人代之此救獘之端也陛下有意听臣臣请后陈当今备边之尤切者六事一曰驭将帅古之帝王以恩威驭将帅以赏罚驭士卒故军政行而战功集干德中诏王全斌等伐蜀是冬大雪太祖御讲武殿氊幄顾左右曰今日居此幄尚寒不可御况伐蜀将士乎即脱所服貂裘暖帽遣中使驰赐全斌此御之以恩也又曹彬李汉琼田钦祚讨江南召彬至前立汉琼等于后授匣劒曰自副将而下不用命者得専戮之汉琼等股栗而退此御之以威也今每命将帅必先疑贰非近幸不信非亲旧不委锡与金帛巨万而心无感悦者以例所当得也盖承前一皆用例至举兵之际须特出非常然后可以动其心也又陜西四路自总管而下钤辖都监廵检之属悉参军政谋之未成事已先漏彼可则我否上行则下戾虽有主将不専号令故动则必败也请自今命将去疑贰推恩意舍其小节责以大效爵赏威刑皆得便宜从事褊裨而下有不听令者以军法论至于筦赋税供军库之物使皆得用之太祖虽朘削武臣之权然边将一时赏罚及用财集事则皆听其自専有功则必赏此御将之道也其二曰复土兵今河北河东彊壮陜西弓箭手之类葢土兵遗法也且敌人居苦寒沙碛之地恶衣麄食好驭善射自古御敌防边非此不可然河北乡军其废已久陜西土兵屡为贼破其存者十无二三臣以谓河北河东彊壮已诏近臣详定法制宜因阅习视其人武力兵技之优劣又择其家丁夫之壮者以代老弱每乡为军其才能絶类者籍其姓名而逓补之陜西蕃落弓箭手贪召募钱物利月入俸粮多就黠湼混为营兵今宜优复田畴安其庐舍使力耕死战世为边用则可以减屯戍而省供餽为不易之利内地州县増置弓手亦当约如乡军之法而阅试之其三曰训营卒太祖朝下令诸军毋食肉衣帛营舎之门有鬻酒肴则逐去士卒有服缯帛者则笞责之异时被甲铠冐风霜攻苦服劳无不一当百今营卒骄墯临敌无勇此殆素所资用之过也旧例三年转员谓之落权正授虽未能易此制即不必一例使为总管钤辖宜于其间择有才勇可任将帅者授之又今之兵噐多名诡状制造不精不适于用虗费民力宜按八阵之法依五兵之用以时教习使啓殿有次序左右有形势前后相附上下相援令之曰失一队长则斩一队何虑众不为用乎其四曰制敌兵今敌境荡然与中国通北方诸国则臣契丹其西诸国则臣元昊而二边合从有掎角中国之势就使西戎来服不免与之重贿是朝廷嵗遗二边不可胜计古之备边西则金城上郡北则云中雁门今自沧之秦緜亘数千里非有山海峻深之阻独恃州县镇戍尔凡嵗所供赡又不下数千万以天下嵗入之数才可取足而一谷不熟则或至狼狈也契丹近嵗兼用燕人治国建官一同中夏昊贼据河南列郡而行赏罚善于用人此中国之患也宜度西域诸国如沙州唃斯明珠灭藏之族近北如黑水女真高丽新罗之属旧通中国今为二敌隔絶可募人徃使诱之来朝如此则二敌必憾憾则必备备则势分此中国之利也其五曰绥蕃部属戸者边陲之屏翰也如延有金明府有丰州皆边人内附之地朝廷恩威不立抚驭乖方比为彊敌胁从而塞上诸州藐焉孤垒蕃部既坏土兵亦衰恐未有破敌之期请令陜西诸路缘边知州军皆带安抚蕃部之名多设方畧务在招集财赋法令得以自専择其族盛而有劳者以为酋帅如河东折氏高氏之比庶可为吾籓篱之固其六曰明探候古者守疆封出师旅居则有行人觇国战则有前茅虑无其审谨若此太祖命李汉超镇闗南马仁瑀守瀛州韩令坤镇常山贺惟忠守易州何继筠领棣州郭进控西山武守琪戍晋阳李谦溥守庆州董遵海屯环州王彦升守原州冯继业镇灵武筦之利悉辅军中仍听贸易而免其征税许募勇士以为旅牙故边臣富于财得飬死力为闲谋敌人情状无不预知二十年间无西北之忧善用将帅精于觇候之所致也今西鄙刺事者所遗不过钱数千畧涉境土盗听传言塞命而已故敌人情状与夫山川道路险易之利势絶而莫通夫蹈不测之境入万死之地觇伺微密探索机防非有重赂厚赏孰肯自効乎愿监艺祖任将帅之制边城财用一切委之専使飬勇士为爪牙而临战自卫无杀将之辱募死力为觇候而望敌知来免防兵之耻也
　　请继上奏封细陈事理　　　　　　　文彦博
　　臣读唐史见白居易为翰林学士因事进谏谏语甚切直宪宗不悦谓宰相李绛曰白居易小子是朕防擢致名位而无礼于朕朕极难李绛曰居易所以不避死亡之诛事无大小而必言者葢酬陛下防擢耳陛下欲开谏诤之路不宜阻居易之言宪宗曰卿言是也由是言多听纳臣以居易被宪宗防擢才为学士能尽忠极谏以报恩遇而况臣非才寒进孤立无党独防陛下误听特力防擢位至宰相犬马之诚坚于报主然自待罪两府已逾二年略无谋猷上禆神圣虽则日奉天顔常亲黼座所奏覆者率多冗细事务常程文书徒烦听无益治体以此为宰相职业真所谓素飱尸禄龊龊小谨而已岂陈平所谓宰相者上佐天子理阴阳顺四时外镇抚四夷使卿大夫各得任其职之义乎房乔杜如晦唐之贤相太宗犹常责之曰公为宰相当须开耳目求访贤哲有武艺谋略才堪抚众者任其边事有经明德修立性明悟者任其侍臣有明干清慤处事公平者任以剧务有学通古今识达政术者任以治人此乃宰相之禆益也比闻听受词讼日不暇给安能助朕求贤哉斯言之责诚为至当臣每侍丹扆累闻德音常以求贤致治为切务推诚纳谏为至德臣愚不能上副圣意而陛下至仁未忍以大议责臣而臣独不内媿于心乎臣复自念性本朴忠言多蹇拙幸得进对咫尺天威凡所敷陈或未详尽臣常观唐宰相赵憬奏章欲上防论事其略曰稽颡丹陛仰对宸严蹇纳易穷遽数难辨理详则尘渎颇甚言畧则利害不分窃闻贞观开元之际宰辅论事或多上书所冀获尽情理时德宗嘉纳之今臣之愚犹憬之志此后有面陈口奏顷刻之间或蹇纳有所未尽事理有所未周即欲继上奏对细陈理道上禆圣访纳之勤下尽微臣区区之蕴固不敢妄陈偏见亦不乞留中不出惟冀圣慈特赐详择








　　宋文鉴巻四十五
　　钦定四库全书
　　宋文鉴巻四十六
　　宋　吕祖谦　编
　　奏防
　　论宦官飬子　　　　　　　　　　吴　及
　　臣闻书云官司相规工执艺事以谏臣不肖亲逢寛仁之主为执法吏輙原刑罚之本愿効愚惟陛下幸怜赦臣以毕其説窃惟前世肉刑之设断肢体刻肌肤使终身不息以至屦贱踊贵有鼻者丑刑罚之滥廼如此汉文感缇萦之意谓刑者不可复属虽欲改行为善其道无由诰于四方易之以鞭笞曰斩左趾者笞五百劓者笞三百然已死而笞未止外有轻刑之誉内实杀人景帝益寛之仅有存者祖宗鉴既徃之蠲除烦苛顾我细民爱同赤子始用折杖之法新天下之耳目兹葢旷古圣贤思所未至一旦决而行之海防元元如被父母之教惠泽之厚沦于骨髓矣陛下至明如日广覆如天高拱法宫深恻民隐何尝不申饬羣吏亲揽庶狱而疑谳屡报无不防生厯代用刑未尝如本朝之清宜乎天报之佳瑞锡之以纯嘏陛下方当隆盛之际未享继嗣之庆者臣窃惑焉臣闻天地之性人为贵王者之治故当上调阴阳下顺万物一虫鱼之细草木之微不当其宜则执政者有罪焉耳况乎肖方圆之貎禀精粹之灵乎失其意者宦官太众而陛下未寤也何则古者肉刑之一曰宫圣人除之所以重絶人之世今陛下不以为意使宦官之家竞求它子絶人理希爵赏为门戸之庇童防何罪陷于刀锯因而夭死者未易可数夫有疾而夭者治世所羞况无疾乎有罪而宫前王不忍况无罪乎臣又闻汉永平之际中常侍四员小黄门十人耳唐太宗定制无逾百员臣不敢远引汉唐取必于当世请以祖宗近事较之陛下试观祖宗时宦官凡几何人今凡几何人众寡之差不待臣言而陛下可见臣愚以谓胎卵伤而鳯凰未至宦官盛而继嗣未育伏望陛下顺阳春施生之令濬发德音诏岩廊大臣详为条禁进献为宦官者一切权罢敢有擅宫童稚寘以重法沮者必谓权罢进献则不足任使臣谓非不足也在掌典他务之过也陛下若令宦者兼领外事则虽多而不足如令専守中禁则虽少而有余且宣传诏防分干职任则有外庭三班之臣在外何必区区于中人哉今三班使臣待阙都下率三二嵗未能补吏至于出妻鬻子嗟怨道途和气既伤防隅都尽抑亦内臣侵牟员阙所致今既罢去进献絶领它务姑可许飬子以为后但勿去其世耳于内臣之计则不致伤恩于陛下之私则不为害物若然天心必应圣嗣必广召福祥安宗庙之策无先于此孟子有言老吾老以及人之老防吾防以及人之防惟陛下留意不胜中外幸甚干冐旒扆陨越无地
　　论宋庠　　　　　　　　　　　包　拯
　　臣等今日中书传谕奉圣防宣示宋庠自辨及求退等事臣等防陛下擢任处之谏垣惟采取天下公议别白贤不肖敷闻于上冀陛下倚任常得其人以熈大政不使贪冐非才者得计胶固其位害败于事廼臣等之职分亦陛下所责任者也固不敢缘私诋欺变黒为白惑乱陛下耳目动揺大臣爵位以取竒誉巧资身计斯亦臣等所自信陛下所明照者也臣等昨于二月二十三日具劄子论列宋庠自再秉衡轴首尾七年殊无建明少効补报而但阴拱持禄窃位素飱安处洋洋以为得策且复求解之际陛下降诏未及断章庠乃从容遂止其请足见其固位无耻之甚也今乃自辨谓臣等议论暗合己意臣等亦谓庠本意暗合天下之议论也斯不近于欺乎陛下所深察矣且云无过则又不然臣等窃以前代治世至于祖宗之庙罢免执政大臣莫不以其谟明无效取羣议而行也何则执政大臣与国同体不能尽心竭节灼然树立是谓之过宜乎当黜非如羣有司小官之类必有犯状挂于刑书乃为过也唐宪宗朝权德舆为宰相不能有所发明时人讥之终以循黙而罢复守本官宪宗聪明仁爱之主也德舆文学德行之人也当时罢免只缘循黙不必指瑕未致罪名而然也至于祖宗朝罢免范质宋琪李昉张齐贤亦只以不称职均劳逸为辞矣未尝明过也近嵗方乃摭拾细故托以为名扬于外庭斯乃不识大体之臣上惑圣听有此举措非所以责大臣之议也宋庠岂无细过臣等不言之者葢为陛下惜此事体臣等所陈惟陛下圣度详处若以为是则乞依前来劄子早赐施行傥以臣等为谤讟时宰敢肆狂妄亦乞正治其罪重行降黜臣等无任激切竢命之至
　　论燕度勘滕宗谅事张皇太过　　欧阳修
　　臣昨日风闻张子奭未有归期消息贼昊又别遣人来必恐子奭被贼拘留西人之来其意未测边鄙之事不可不忧正是要借将帅効力之际旦夕来传闻燕度勘鞠宗谅事枝蔓勾追直得使尽邠州诸县枷械所行栲掠皆是无罪之人囚系满狱边上军民将吏见其如此张皇人人嗟怨自狄青种世衡等并皆解体不肯用心朝廷本为台官上言滕宗谅用钱多未明虗实遂差燕度勘鞠不期如此作事揺动人心若不蚤正絶则恐元昊因此边上动揺将士忧恐解体之际突出兵马谁肯为朝廷用死命向前臣忝为陛下耳目之官外事常合采访三五日来都下喧传边将不安之事亦闻田况在庆州日见滕宗谅别无大叚罪过并燕度生事张皇累具奏状并不防朝廷答报况又徧作书告朝廷大臣意欲达于圣听大臣各避嫌疑必不敢进呈况书臣伏虑陛下但知宗谅用钱之过不知边将忧嗟骚动之事只如臣初闻滕宗谅事发之时特有论奏乞早勘鞠行遣臣若坚执前奏一向遂非则唯愿勘得宗谅罪深方表臣前来所言者是然臣终不敢如此用心寜可因前来不合妄言得罪于上不可今日遂非致误事于国臣窃思朝廷于宗谅必无爱憎但闻其有罪则不可不问若果无大过则必不须要求瑕疵只恐勘官希望朝廷意防过当张皇骚动边鄙其滕宗谅伏望速令结絶仍乞特降诏防告谕边臣以不枝蔓勾追之意兼令今后用钱但不入己外任从便宜不须畏避庶使安心一意用命立功其田况累度奏状并与大臣等书伏望圣慈尽取详览田况是陛下侍从之臣素非奸佞其言可信又其身在边上事皆目见必不虚言今取进止
　　论杜韩范富　　　　　　　　　　欧阳修
　　臣闻士不忘身不为忠言不逆耳不为谏故臣不避羣邪切齿之祸敢冐一人难犯之颜惟頼圣慈幸加省察臣伏见杜衍韩琦范仲淹富弼等皆是陛下素所委任之臣一旦相继而罢天下之士皆素知其可用之贤而不闻其可罢之罪臣职虽在外事不审知然臣窃见自古小人谗害忠良其识不远欲广陷良善则不过指为朋党欲动揺大臣则必须诬以专权其故何也夫去一善人而众善人尚在则未为小人之利欲尽去之则善人少过难为一二求瑕惟指以为朋党则可一时尽逐至如大臣已被知遇而防信任者则不可以他事动揺惟有専权是人主之所恶故须此説方可倾之臣料杜衍等四人各无大过而一时尽逐富弼与仲淹委任尤深而忽遭离间必有朋党専权之説上惑圣聪臣请详言之昔年仲淹初以忠言谠论闻于中外天下贤士争相称慕当时奸臣诬作朋党犹难辨明自近日陛下擢此数人并在两府察其临事可以辨也葢杜衍为人清慎而谨守规矩仲淹则恢廓自信而不疑韩琦则纯正而质直富弼则明敏而果鋭四人为性既各不同虽皆归于尽忠而其所见则各异故于议事多不相从至如杜衍欲深罪滕宗谅仲淹力争而寛之仲淹谓契丹必攻河东请急修边备富弼料九事力言契丹必不来至如尹洙亦号仲淹之党及争水洛城事韩琦则是尹洙而非刘沪仲淹则是刘沪而非尹洙此数事尤彰著陛下素巳知者此四人者可谓公正之贤也平日闲居则相称美之不暇为国议事则公言廷争而无私以此而言可见杜衍等真得汉史所谓忠臣有不和之节而小人谗为朋党可谓诬矣臣闻有国之权诚非臣下之得専也臣窃思仲淹等自入两府已来不见其専权之迹而但见其善避权也凡权得名位则可行故行权之臣必贪名位自陛下召琦与仲淹于陜西琦等让至五六陛下亦五六召之至如富弼三命学士两命枢密副使毎一命未曽不恳让者愈切而陛下用之愈坚故天下之人所共知臣但见其避让太繁不见其専权贪位也及陛下坚不许辞方敢受命然犹未敢别有为陛下见其作事如此乃开天章召而赐坐授以纸笔使其条事然众人谦让不敢下笔弼等亦不敢独有所述因此又烦圣慈出手诏指定姓名専责其条列大事而行之弼等迟回近及一月方敢畧条数事仲淹老练世事必知凡百难猛更张故其所陈志在远大而多若迂缓但欲渐而行之以久冀皆有效弼性虽鋭然亦不敢自出意见但举祖宗故事请陛下择而行之自古君臣相得一言道合遇事而行更无推避弼等防陛下坚意委任督责丁寜而犹迟缓自疑作事不果然小人巧譛而曰専权者岂不诬哉至如两路宣抚国朝累遣大臣况自中国之威近年不振故元昊叛逆一方而劳困及于天下北人乘衅违盟而动其书辞侮慢至有责祖宗之言陛下愤耻虽深但以边防无备未可与争屈志买和莫大之辱弼等见中国累年侵陵之患感陛下不次进用之恩故各自请行力思雪耻沿山傍海不惮勤劳欲使武备再修国威复振臣见弼等用心本欲尊陛下威权以御四夷未见其侵权而作过也伏惟陛下濬哲聪明有知人之圣臣下能否洞达不遗故于千官百辟之中亲选得此数人一旦罢去而使羣邪相贺于内四夷相贺于外此臣所以为陛下惜也伏惟陛下圣德仁慈保全忠善退去之际恩礼各优今仲淹四路之任亦不轻矣愿陛下拒絶羣谤委信不疑使尽其所为犹有禆补方今西北二边交争未巳正是天与陛下经营之时而富弼与琦岂可置之闲处伏望早辨谗巧特加图任则不胜幸甚臣自前嵗召入谏院十月之内七受圣恩而致身两制常思荣宠至深未知报效之所羣邪争进谗巧而正士继去朝廷乃臣忘身报国之时岂可缄言而避罪敢竭愚瞽惟陛下择之
　　论狄青　　　　　　　　　　　　欧阳修
　　臣闻人臣之能尽忠者不敢避难言之事人主之善驭下者常欲闻难言之言然后下无隐情上无壅听奸宄不作祸乱不生自古固有伏藏之祸未发之机天下之人皆未知而有一人能独言之人主又能听而用之则消患于未萌转祸而来福者有矣若夫天下之人共知而独其人主之不知者此莫大之患也今臣之所言者乃天下之人皆知而惟陛下未知也今士大夫无贵贱相与语于亲戚朋友下至庶民无愚智相与语于闾巷道路而独不以告陛下也其故何哉葢求其事伏而未发言者难于指陈也臣伏见枢密使狄青出自行伍号为武勇自用兵陜右已著名声及捕贼广西又薄立劳效自其初掌机密进列大臣当时言事者已为不便今三四年间虽未具其显过然而不幸有得军情之名推其所因葢以军士本是小人面有黥文乐其同类见其进用言我辈之中出得此人既以为荣遂相悦慕又加青之事艺实过于人比其辈流又粗有见识是以军士之心共服其材能国家从前难得将帅经畧招讨常用文臣或不知军情或不娴训练自青为将领既能自以勇力服人又知训练之方颇以恩信抚士以臣愚见如青所为尚未得古之名将一二但今之士卒不惯见如此等事便谓须是我同类中人乃能知我军情而以恩信抚我青之恩信亦岂能徧及于人但小人易为善诱所谓一犬吠形百犬吠声遂皆翕然喜其称説且武臣掌机密而得军情不惟于国家不便亦于其身未必不为害然则青之流言军士所喜亦其不得已而势使之然也臣谓青不得已而为人所喜亦将不得已而为人所祸者矣为青计者自宜退避事权以正浮议而青本武人不知进退近日以来讹言益甚或言其身应图防或言其宅有火光道路传説以为常谈矣而惟陛下犹未闻也且唐之朱泚本非反者仓卒之际为军士所廹耳大抵小人不能成事而能为患多矣泚虽自取族灭然为德宗之患亦岂小哉夫小人防于大恶未必皆其本心所为直由渐积以至蹉跌而时君不能制患于未萌尔故臣敢昧死而言人之所难言者惟愿陛下早闻而省察之尔如臣愚见则青一常才未有显过但为浮议所喧势不能容尔若如外人众论则谓青之用心有不可知者此臣之所不能决也但武臣掌机密而为军士所喜自于事体不便不计青之用心如何也伏望圣慈深思远虑戒前世祸乱之迹制于未萌密访大臣早决宸断罢青机务与一外藩以此观青去就之际心迹如何徐察流言可以临事制变且二府均劳逸而出入亦是常事若青之忠孝出处如一事权既去而流议渐消则其诚节可明可以永保终始夫言未萌之患者常难于必信若俟患之已萌则又言无及矣臣官为学士职号论思闻外议喧沸而事系安危臣言狂计愚不敢自黙
　　论贾昌朝　　　　　　　　　　欧阳修
　　臣修伏覩近降制书除贾昌朝为枢密使旬日以来中外人情莫不疑惧缙绅公论渐以沸腾葢由昌朝禀性回邪执心危险颇知经术能缘饰奸言善为阴谋以防害良士小人朋附者众皆乐为其用前在政府屡害善人所以闻其再来望风畏恐陛下聪明仁圣勤俭忧劳每于用人尤所审重然而自古毁誉之言未尝不并进于前而听察之际人主之所难也臣以为能知听察之要则不失之矣何谓其要在先察毁誉之臣若所誉者君子所毁者小人则不害其为进用矣君子非之小人誉之则可知其人不可用矣今日毅然立乎朝危言正论不阿人主不附权臣其直节忠诚为中外素所称信者君子也如此等人皆以昌朝为非矣宦官宫女左右使令之人徃徃小人也如此等人皆以昌朝为是矣陛下察此则昌朝为人可知矣今陛下之用昌朝与执政大臣谋而用之乎与立朝忠正之士谋而用之乎与宦官左右之人谋而用之乎或不谋于臣下断自圣心而用之乎昨闻昌朝阴结宦竪与造事端谋动大臣以图进用若陛下与执政大臣谋之则大臣自处嫌疑实难啓口若立朝忠正之士则无不以为非矣其所称信以为可用者不过宦官左右之人尔陛下用贾昌朝为天下而用之乎为左右之人而用之乎臣伏料陛下必不为左右之臣而用之也然左右之人谓之近习朝夕出入进见无时其所谗谀能使陛下不觉其渐昌朝善结宦官人人喜为称誉朝一人进一言暮一人进一言无不称昌朝之善者陛下视听渐熟遂简在乎圣心及将用之时则不必与谋议也葢称荐有渐久已熟于听矣是则陛下虽断自圣心不谋于人而用之亦左右之人积渐称誉之力也陛下常患近嵗大臣体轻连为言事者弹撃葢由用非其人不叶物议而然也今昌朝身为大臣见事不能公论及交结中贵因内降以起狱讼以此规图进用今闻台谏方欲论列其过恶而忽有此差使是以中外疑惧物论沸腾也今昌朝未来外议巳如此若使居其位必不免言事者上烦圣听不尔则昌朝遂得倾害善人坏乱事体必为国家生事臣愿圣聪抑左右阴荐之言采缙绅公议之论速罢昌朝还其旧任则天下幸甚臣官为学士职号论思见圣心求治甚劳而一旦用之偶失而外庭物议如此既有见闻合思禆补
　　论修河　　　　　　　　　　　欧阳修
　　右臣伏见朝廷定议开修六塔河口回水入横垅故道此大事也中外之臣皆知不便而未肯有为国家极言其利害者何哉葢其説有三一曰畏大臣二曰畏小人三曰无竒防今执政之臣用心于河事亦劳矣初欲试三十万人之役以开故道既又舍故道而修六塔未及兴役遽又罢之已而终为言利者所胜今又复言修然则其势难于复止也夫以执政大臣鋭意主其事而又有不可复止之势固非一人口舌可回此所以虽知不便而罕肯言也李仲昌小人利口伪言众所共恶今执政之臣既用其议必主其人且自古未有无患之河今河浸恩冀目下之患虽小然其患已形回入六塔将来之害虽大而其害未至夫以利口小人为大臣所主欲与之争未形之害势必难夺就使能夺其议则言者犹须独任恩冀为患之责使仲昌得以为辞大臣得以为归罪此所以虽知不便而罕敢言也今执政之臣用心太过不思自古无无患之河直欲使河不为患若得河不为患虽竭人力犹当为之况闻仲昌利口诡辨谓费物少而用功不多不得不信为竒防于是决意用之今言者谓故道既不可复六塔又不可修诘其如何则又无竒防以取胜此所以虽知不便而罕肯言也众人所不敢言而臣今独敢言者臣谓大臣非有私仲昌之心也直欲兴利除害尔若果知其为害愈大则岂有不回者哉至于顾小人之后患则非臣之所虑也且事贵知利害权重轻又不得已则择其害小而患轻者为之此非明智之士不能也况治水本无竒策相地势谨隄防顺水性之所趍尔虽大禹不过此也夫所谓竒防者不大利则大害若循常之计虽无大利亦不至大害此明智之士善择利者之所为也今言修六塔者竒防也然终不可成而为害愈大言顺水治隄者常谈也然无大害不知为国计者欲何所择哉若谓利害不可必但聚大众兴大役劳民困国以试竒策而侥幸于有成者臣谓虽执政之臣亦未必肯为也臣前已具言河利害甚详而未防采听今复略陈其大要惟陛下诏计议之臣谓河水未始不为患今顺已决之流治隄防于恩冀者其患一而迟塞商胡复故道者其患二而速开六塔以回今河者其患三而为害无涯自河决横垅以来大名金堤埽嵗嵗増治及商胡再决而金堤益又加功独恩冀之间自商胡决后议者贪建塞河之防未尝留意于隄防是以今河水势浸溢今若专意并力于恩冀之间谨治隄防则河患可御不至为大害所谓其患一者十数年间今河下流淤塞则上流必有决处此一患而迟者也今欲塞商胡口使水归故道治隄修埽功料浩大劳人费物困公私此一患也幸而商胡可塞故道复归高淤难行不过一二年间上流必决此二患而速者也今六塔河口虽云已有上下约然全塞大河正流为功不小又开六塔河道治二千余里隄防移一县两镇计其功费又大于塞商胡数倍其为困公私不可胜计此一患也幸而可塞水入六塔而东横流散溢滨棣德博与齐州之界咸被其害此五州者素号富饶河北一路财用所仰今引水注之不惟五州之民破坏田产河北一路坐见贫虚此二患也三五年间五州凋河流注溢久又淤高流行梗【一作艰】澁则上流必决此三患也所谓为害而无涯者也今为国悮计者本欲除一患而反就三患此臣所不谕也至如六塔不能容大河横垅故道本以高淤难行而商胡决今复驱而注之必横流而散溢自澶至海二千余里隄埽不可卒修卒修之虽成必不能捍水如此等事甚多士无愚智皆所共知不待臣言而后悉也臣前未奉使契丹时已尝具言故道六塔皆不可为惟治隄顺水为得计及奉使徃来河北询于知水者其説皆然虽恩冀之人今被水患者亦知六塔不便皆愿且治恩冀隄防为是下情如此谁为上通臣既知其详岂敢自黙伏乞圣慈特谕宰臣使更审利害速罢六塔之役差替李仲昌等不用选一二精干之臣与河北转运副使及恩冀州官吏相度隄防并力修治则今河之水必不至为大患此河水天灾非人力可回惟当顺导防捍之而已不必求竒策立难必之功以为小人侥冀恩赏之资也况功必不成后悔无及者乎臣言狂计愚惟陛下裁择
　　论日厯　　　　　　　　　　　欧阳修
　　臣伏以史者国家之典法也自君臣善恶功过与其百事之废置可以埀劝戒示后世者皆得直书而不隐故自前世有国者莫不以史职为重伏见国朝之史以宰相监修学士撰修又以两府之臣撰时政记选三舘之士当陞擢者乃命修起居注如此不为不重矣近年以来员具而职废其所撰述简略遗漏百不存一至于事闗大体者皆没而不书此实史官之罪而臣之责也然其在于修撰之官惟据诸司供报而不敢书所见闻故也今时政记虽是两府臣寮修纂然圣君言动有所宣谕臣下奏议事闗得失者皆不纪录惟书除目辞见之类至于起居注亦然与诸司供报公文无异修撰官只据此铨次系以月日谓之日厯而已是以朝廷之事史官虽欲书而不得书也自古人君皆不自阅史今撰述既成必录本进呈则事有讳避史官虽欲书而又不敢书也加以日厯时政记起居注例皆承前积滞相因故纂录者常务追修累年前事而嵗月既远遗失莫存至于事在目今可以详于见闻者又以追修积滞不暇及之若不幸其则前后相因史官永无举职之时使圣朝典法遂成于废坠矣臣窃闻赵元昊自初僣叛至复称臣始终一宗事节皆不曾书亦闻修撰官甚欲纪述以修撰后时追求莫得故也其于他事又可知焉臣今欲乞特诏修时政记起居注之臣并以德音宣谕臣下奏对之语书之其修撰官不得依前只据诸司供报编次除目辞见并须考校事实其除某官者以某功如狄青等破侬智高文彦博等败【一作破】王则之类其贬某职者坐某罪如昨来麟州守将及并州厐借缘白草平事日近孙沔所坐之类事有文据及迹状明白者皆备书之所以使圣朝赏罚之典可以劝善惩恶昭示后世若大臣用情朝廷赏罚不当者亦得以书为警戒此国家置史之本意也至于其他大事并许史院据所闻见书之如闻见未详者直牒诸处防问及臣寮奏议异同朝廷裁置处分并书之已上事节并令修撰官逐时旋据所得录为草巻标题月分于史院躬亲入柜封鎻候诸司供报齐足修为日厯仍乞每至嵗终命监修宰相亲至史院检防修撰官纪录事迹内有不勤其事隳官失职者奏行责罚其时政记起居注日厯等除今日以前积滞者不住追修外截自今后并令次月供报如稍违滞许修撰官自至中书枢密院催请其诸司供报拖延及史院有所防问诸处不画时报应致妨修纂者其当行手分并许史院牒开封府勾追严断其日厯时政记起居注并乞更不进本所贵少修史职上存圣朝典法此乃臣之职事不敢不言
　　论包拯除三司使　　　　　　　　欧阳修
　　臣闻治天下者在知用人之先后而已用人之法各有所宜军旅之士先材能朝廷之士先名节军旅主成功惟恐其不趍赏而争利其先材能而后名节者亦势使之然也朝廷主教化风俗之薄厚治道之汚隆在乎用人而教化之行于下也不能家至而谆谆谕之故常务尊名节之士以风动天下而耸励其媮薄夫所谓名节之士者知防耻修礼让不利于苟得不牵于苟随而惟义之所处白刃之威有所不避折枝之易有所不为而惟义之所守其立于朝廷进退举止皆可以为天下法也其人至难得也至可重也故为士者常贵名节以自重其身而君人者亦常全名节以飬成善士伏见陛下近除前御史中丞包拯为三司使命下之日中外喧然以谓朝廷贪拯之材而不为拯惜名节然犹冀拯能执节守义坚让嫌疑而为朝廷惜事体数日之间遽闻拯受命是可惜也亦可嗟也拯性好刚天姿峭直然素少学问朝廷事体或有不思至如逐其人而代其位虽初无是心然见得不能思义此是不足恠若乃嫌疑之迹常人皆知可避而拯岂独不思哉昨闻拯在台日常自至中书诟责宰相指陈前三司使张方平过失怒宰相不早罢之既而台中寮属相继论列方平由此罢去而以宋祁代之又闻拯亦曾弹奏宋祁过失自其命出台中寮属又交章力言而祁亦因此而罢而拯遂代其任此所谓蹊田夺牛岂得无过而拯整冠纳履当避可疑者也如拯材能资望虽别加进用人岂为嫌其不可为者惟三司使耳非惟自涉嫌疑其于朝廷所损不细臣请原其本末而言之国家自数十年来士君子务以恭谨静黙为贤及其也百职不修纪纲废坏时方无事固未觉其害也一旦敌人犯边兵出无功而财用空虗公私困盗贼并起天下骚然陛下愤然感悟思革其进用三数大臣鋭意于更张矣于此之时增置諌官之员宠用能言之臣俾之举职由是修纪纲而绳废坏遂欲分别贤不肖进退材不材而乆之俗骤见而骇因共指言事者而非之或以为好讦阴私或以为公相倾陷或谓沽邀名誉或谓自圗进取羣言百端几惑上听上頼陛下至圣至明察见诸臣本以防身徇国非为己利谗间不入遂荷保全而中外之人久而亦渐为信自是以来二十年间台谏之选累得谠言之士中间斥去奸邪屏絶权幸拾遗救失不可胜数是则纳谏之善从古所难自陛下临御以来实爲盛德于朝廷补助之効不谓无功今中外习安上下已信纎邪之人凡所举动毎畏言事之臣而政事无巨细亦惟言事是听原其自始开发言路至于今日之成效岂易致哉可不惜哉夫言人之过似于激讦逐人之位似于倾陷而言事之臣得以自明者惟无所利于其间尔而天下之人所以为信者亦以其无所利焉今拯并逐二臣自居其位使将来奸佞之人得以为説而惑乱主听今后言事者不为人信而无以自明是则圣明用諌之功一旦由拯而坏夫有所不取之谓廉有所不为之谓耻近臣举动人所仪法使拯于此时有所不取而不为可以风天下以防耻之节而拯取其所不宜取为其所不宜为岂惟自薄其身亦所以开诱他时言事之臣倾人以觊得相习而成风俗此之为患岂谓小哉然拯所恃者惟以本无心耳夫心者藏于中而人所不见迹者示于外而天下所瞻今拯欲自信其不见之心而外掩天下之迹是犹手探其物口云不欲虽欲自信人谁信之此臣所谓嫌疑之不可不避也况如拯者少有孝行闻于乡里晚彰直节着在朝廷但其学问不深思虑不熟而处之乖当其人亦可惜也伏望陛下别选材臣为三司使而处拯他职置之京师使拯得避嫌疑之迹以解天下之惑而全拯之名节不胜幸甚臣叨尘侍从职号论思昔尝亲见朝廷致諌之初甚难今又获见陛下用谏之效已着实不欲因拯而坏之者为朝廷惜也臣言狂计愚伏俟诛戮





　　宋文鉴巻四十六
　　钦定四库全书
　　宋文鉴巻四十七
　　宋　吕祖谦　编
　　奏防
　　中书请议濮安懿王典礼　　　　欧阳修
　　伏以出于天性之谓亲因于人情之谓礼虽以礼制事因时适宜而亲必主于恩礼不忘其本此古今不易之常道也伏惟皇帝陛下奋干之健乗离之明膺天地神明之休荷宗庙社稷之重即位已来仁施泽浃九族既睦万国交欢而濮安懿王德盛位隆宜有尊礼之重陛下受先帝命躬承圣统顾以大义后其私亲慎之重之事不轻发臣等忝备宰弼实闻国论谓当考古约礼因宜称情使有以隆恩而广爱庶几上以彰孝治下以厚民风臣等伏请下有司议濮安懿王及谯国太夫人王氏襄国太夫人韩氏仙游县君任氏合行典礼详处其当以时施行
　　请补馆职　　　　　　　　　　欧阳修
　　臣窃以治天下者用人非止一端故取士不以一路若夫知钱谷晓刑狱熟民事精吏干勤劳夙夜以办集为功者谓之材能之士明于仁义礼乐通于古今治乱其文章论议与之谋虑天下之事可以决疑定策论道经邦者谓之儒学之臣善用人者必使有材者竭其力有识者竭其谋故以材能之士布列中外分治百职使各办其事以儒学之臣置之左右与之日夕谋议求其要而行之而又于儒学之中择其尤者置之廊庙而付以大政使总治羣材众职进退而赏罚之此用人大略也由是言之儒学之士可谓贵矣岂在材能之后也是以前世英主明君未有不以崇儒向学为先务而名臣贤辅出于儒学十常八九也臣窃见方今取士之失患在先材能而后儒学贵吏事而贱文章自近年以来朝廷患百职不修务奬材臣故钱谷刑狱之吏稍有寸长片善为人所称者皆已擢用之矣夫材能之士固当擢用然専材能为急而遂忽儒学为不足用使下有遗贤之嗟上有乏材之患此甚不可也臣谓方今材能之士不患有遗固不足上烦圣虑惟儒学之臣难进而多弃滞此不可不思也臣以庸缪过防任使俾陪宰辅之后然平日议论不能无异同虽日奉天威又不得从容曲尽拙讷今臣有舘阁取士愚见具陈欲望圣慈因宴闲之余一迂览或有可采乞常赐留意
　　请复唐防幕之制　　　　　　　宋　祁
　　臣闻唐时出师用兵每十为五防法马牛任从所便其间随行什物锅幕之类皆具故师行万里经亘嵗月无有阙乏自五代之乱更相侵扰其兵不出中国弱者轻赍强者因粮遂失五防法至今相承不复讨寻臣伏见朝廷之制每指挥五百人指挥使得夹幕一具副者得单幕一具马军得叶锅布行榻等若干步军得锅若干自军员以下更无帐幕或出次野外虽甚风雨亦无所庇又战士被甲所将衣衾悉自负荷军马则盂杓之类悉在马上然则行数百里人马强力皆先已疲脱若逢贼安能挽蹋击刺与争胜哉故无幕防则士卒无所休庇无防物士卒须自负荷此于军戎亦非小害臣乞诏近臣检求唐防幕法下殿前马步军司议可复与否明条利害上禀朝廷指挥
　　请下罪已诏求直言　　　　　　　宋　祁
　　臣闻王者父事天明母事地察政合而祥至道失而咎臻自然之应也然至乱之世不能絶祥甚治之代不能无咎僻君以祥自防故益侈而趣亡贤主以咎修德故愈畏而防祉则祥无必庆咎无故防视销伏之如何耳臣伏见顷嵗以来灾害数见依类托寓异占同符天本示法而尊乃有躔离流薄之变地当安固而静乃有都国震动之占陛下奉承郊丘嵗丰月洁当防介福翻至大异何哉得非事有召奸法有阶隙天于宋室谆谆存顾先几豫虑以启圣心欲陛下据易图难缘微警着奋扬刚德固执主威厌消未萌以光丕业也臣伏读前史五行志以验于今累威重谴不可不察若乃羣星流散则民人荡析之象也月行黄道地震州邑则边戎窥间臣下擅恣后妃将盛年谷且饥之兆也去年火焚兴国寺浮屠延燔艺祖神殿已而盗坏宗庙扣器者再则神不昭格之意也自昔灾异之发远者十数年近者三四年随方輙应类无虚已陛下何不暂防清虑推求其端方今典型设张上下禔穆而臣便论危事必难取信然陛下试一念假有荡析以何策固安假有饥空以何理振救脱致窥间有任之将谓谁傥令擅恣可防之奸有几灾异不验国之福也苟使遂验则陛下御之之虑得不素具于彀中哉然请先言其要臣闻君以操柄为重臣以奉命为恭柄舍之则重者反轻命窃之则恭者更僣伏惟陛下念爵赏之典刑罚之权虽览羣言一决宸虑无委成假借以开贵近牵制之私书称惟辟作福惟辟作威夫威福者天子之所以固大宝制兆人之术臣有作福作威则害于而家凶于而国古之王者亦何能使刑悉当罪赏皆称功要之事出于主则纳忠者有归政出于臣则植私者必众传曰倒持太阿言柄之不可失也又曰吐珠必含言失之不可收也若夫后宫戚里祈恩丐赏者日月不乏陛下且当断而不听以示至公内省黄门给事左右亦宜数加训敇使思不出位此皆助阳抑阴之术也臣闻伯禹三王之长逢辜引慝宣王成周之良思患侧身故能感彻神只收还威怒回沴气为太和化已衰为中兴陛下览照今古至详至熟今变日着中外暴闻而罪已之问不形于诏书思患之谋不留于询逮委远天戒虚而未荅逾时越月臣下黙然间者但引缁黄晨斋夕呗修不经之细祀塞可惧之大变人且未信天胡可欺臣诚至愚窃恐销伏之间未为得计也伏望陛下不以灾之未遂为宴安不以嵗之屡丰便忘荒馑普诏百执各贡所怀庶几天下条贯粲然先见粗举六事以禆万一聨冩于左如有可采读续当条陈科别惟陛下裁赦其罪姑垂省阅臣无任瞽狂待罪之至
　　论常平仓　　　　　　　　　　余　靖
　　臣闻天下无常安之势无常胜之兵无常足之民无常丰之嵗由是古之圣王守之有道制之有术傥有缓急不可无备伏覩真宗皇帝景德中诏天下以逐州戸口多少量留上供钱起置常平仓付司农寺系帐三司不问出入每年夏秋两熟准市价加钱收籴其出息本利钱只委司农寺専掌三司转运司不得支拨自后每灾伤赈贷使国有储蓄民无流散者用此术也前三司使姚仲孙今春已来于京东等处借支司农常平钱以给和买虽然借支官钱以充官用循常视之似无妨碍若于经远之谋深所未便臣窃惟真宗皇帝圣虑深远臣敢梗防言之当今天下金谷之数诸路州军年支之外悉充上供及别路经费见在仓库更无余羡所留常平本钱及斛防等若以赈赡饥荒此固常虑所及矣万一不幸方隅小有缓急常给资粮应卒可备岂非先皇暗以数百万之资蓄于四方者乎今若先为三司所支则天下储蓄尽矣伏乞特降指挥三司先借支常平本钱去处并仰疾速拨还今后不得更有支拨并依景德先降敇命施行又闻昨来遭旱州军司农寺至今未曾指挥出粜斛防伏乞指挥司农寺遍牒诸路州军应合出粜斛防去处并仰疾速开仓减价出粜无使人民失所此实惠民之急经国之要者也
　　论国计　　　　　　　　　　　张方平
　　臣窃惟天之生民以衣食为命圣人因是而为之均节立君臣贵贱等威之分以正其争且乱故礼也者文饰此者也刑也者防御此者也凡所为赏罚法令仁义防耻皆缘此而后立者也衣食不足何礼刑之有哉内无以保其社稷外无以制其夷狄国非其国矣故货食者人事之确论非高谈虚辞之可致者也今京师砥平冲防之地连营设卫以当山河之险则是国依兵而立兵待货食而后可聚此今天下之大势也臣在仁宗朝庆厯中充三司使嘉祐初再领邦计尝为朝廷精言此事累有奏议所陈利害安危之体究其本原冗兵最为大患略计中等禁军一卒嵗给约五十千十万人嵗费五百万缗臣前在三司勘防庆厯五年禁军之数比景祐以前增置八百六十余指挥四十余万人是增嵗费二千万缗也太祖皇帝制折杖法免天下徒初置壮城牢城备诸役使谓之厢军后乃展转增创军额今遂与禁军数目几等此其嵗增衣粮几何是皆出于民力则天下安得不困臣庆厯五年取诸路盐酒商税嵗课比景德防计录皆増及三数倍以上景德中收商税四百五十余万贯庆厯中一千九百七十五万余贯景德中收酒课四百二十八万余贯庆厯中收一千七百一十余万贯景德中收盐税课三百五十五万余贯庆厯中收七百一十五万余贯但茶亦有增而不及多尔天下和买防绢本以利民初行于河北但资本路军衣遂通其法以及京东淮南江浙景祐中诸路所买不及二百万疋庆厯中乃至三百万疋自尔时及今二十年但闻比校督责不闻有所寛减也如此浚取天下岂复有遗利自古有国者货利之入无若是之多其费用亦无若是之广也昔唐室自天宝之乱肃代之后国力大窘禁军之饷畿甸百姓至挼穗以供兵食登都城门以望四方贡奉之至可谓危蹙也然患难平则兵有时而解兵解则民力纾矣今中外诸军坐而衣食无有解期天下困敝已如此而上下恬然不图营救宝元康定中夏戎沮命西师在野既聚军马即须入中粮草在京支还交抄银钱物帛一嵗约支一千余贯以上三司无以计置即须内帑供给庆厯二年三年连年支拨内库银防绢只此两次六百万疋两三司以补不足寻即支尽西事已定二纪于兹中间亦不闻有所处置者邦家不幸大变仍臻颁赉之余府库虚匮宿藏旧积葢无余几万一因之以饥馑加之以冦戎臣恐智者难以善于后矣夫苟且者臣下及身之谋远虑者陛下家国之计兹事体大在陛下所忧无先于此财计之任虽三司之职日生烦务常程计度簿书期防则在有司至于议有系于军国之体事有闗于安危之机其根本于中书枢密院非有司所得预也今夫赋敛必降敇支给必降宣是祖宗规摹二府共司邦计之出入也今欲保大丰财安民固本当自中书枢密院同心协力修明真宗已前旧典先由兵籍减省以次举其为之大若宗室之制官人之法诸生事造端非简便者裁而正之至于微末细故于国计盈虚不足为损益属之有司可矣提其纲则众目张澄其源则下流清易曰穷则变变则通通则久又曰变而通之以尽利节卦之辞曰节以制度不伤财不害民故伤财害民之事当为制度以节之尔若但遵常守故龊龊细文避猜嫌顾形迹恤浮议而废远图忽人谋而徼天幸日月逝矣嵗不我与后虽噬脐何嗟及矣臣职在近列荷恩三朝窃见时事日以廹急不胜忧愤輙罄狂瞽惟陛下留神省察
</div>
    <div class="pagination">
<a href="宋文鉴_page36.html">上一页</a><span>...</span><a href="宋文鉴_page32.html">32</a><a href="宋文鉴_page33.html">33</a><a href="宋文鉴_page34.html">34</a><a href="宋文鉴_page35.html">35</a><a href="宋文鉴_page36.html">36</a><span class="current-page">37</span><a href="宋文鉴_page38.html">38</a><a href="宋文鉴_page39.html">39</a><a href="宋文鉴_page40.html">40</a><a href="宋文鉴_page41.html">41</a><a href="宋文鉴_page42.html">42</a><span>...</span><a href="宋文鉴_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
