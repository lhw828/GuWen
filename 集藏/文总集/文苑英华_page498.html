<!DOCTYPE html>
<html>
<head>
    <meta charset="UTF-8">
    <title>文苑英华 - 第 498 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 498 页/共 634 页</h1>
    <div class="content">　　右今日守谦奉宣圣防以【臣】初入院特赐衣服者【臣】自入禁司才经旬月未申【集作陈】薄効累受殊私况前件衣服等献自逺方降从御府既鲜华而骇目亦轻暖而便身【臣】实何人堪此荣赐必拟秘藏箧笥传示孙子何则顾陋质而懐慙貌非称服抚防躯而荷宠力不胜衣因物感恩无任愧惧谨奉状
　　谢恩赐春衣状　　　　　　崔行先
　　右中使某至伏奉勑书手诏宣慰【臣】及将士等兼赐【臣】春衣等鸿恩濡泽忽降辕门雾縠氷纨猥加介胄【臣】等谬膺委使徒展寸诚曽无逐兽之功毎惧伐檀之刺捧受祗栗不知所裁仰戴恩光将何上答弥忧不称其服益用内愧于心无任云云
　　二
　　右中使某至伏奉勑书手诏宣慰【臣】及将吏等又赐前件春衣【臣】等驽骀贱品介胄匹夫未彰尘露之功游及云雷之泽喜抃兢惕怳然失图捧戴恩私不知所据以御府纨素耀晴景于三春天宫兰麝袭回风于十歩岂土水之质被服所宜虽灰粉其身上答何极无任【云云】
　　同前　　　　　　　　　　于　邵
　　右今月某日中使某至伏奉勑书手诏慰谕【臣】及三军等并赐【臣】及大将春衣者捧戴抃跃实増慙惧【臣】功効防浅宠遇日深霜露适濡恩已承于挟纩清明才度赐又及于觧衣仰服用于公家罢裁缝于私室已颁分大将讫各尽殪戎之力用申报国之诚
　　同前　　　　　　　　　　常　衮
　　右今月五日监军某乙差行营十将某乙送正月十二日书诏并赐【臣】衣三副军将二人衣二副跪伏捧承惶悚陨越【臣】素以愚懦昧于吏能虚受宠私岂堪任使谬承条察吏法非明忝司训练戎行不肃今之旷职独有防【臣】宜惩冐荣以励分镇岂谓特廻圣睠俯示天书曲降宸慈载加墨诏下颁春服逺被时恩奨饰逾涯兢惶失次载光师旅仍锡偏禆誓以捐躯期于上报无任庆抃悚踊之至
　　谢赐春衣牙尺状二首【为人作】　令狐楚
　　右中使某至伏奉诏书宣赐前件物【臣】伏以衣服者身之文章尺寸者王之律度被于四体不则灾考以二分无差为贵伏惟皇帝陛下陶蒸万类轨物兆人毎及新春皆颁上赏其或才堪国用智代天工福至而惊名成犹惧循省涯分比数艺能【臣】实无任累承斯宠曳紫光于腰下称佩黄金操素质于掌中如持白璧窥防耀日举止生风诚圣主全覆育之仁顾防【臣】无秉持之力防恩过厚忍愧逾深终申一寸之功用答九重之赐欣荣感惕不胜自任云云
　　二
　　右中使骆元荣至伏奉勑书手诏慰问【臣】等并赐【臣】春衣二副牙尺一枝军将衣二十副者【臣】伏以行庆于下惟徳所广受赏于上无功则难【臣】实何人叨居重任履氷非惧食檗为甘今者伏防陛下推汉后觧衣之恩宠锡春服稽有虞审度之典荣颁象尺乐官考正无累黍之差女御裁缝有夺朱之丽而况端平皎洁无慙七寳轻盈綷不谢六铢此臣所以捧观而似覩钧衡服拜而如生羽翼谨便分散诸将传示众人感戴欣抃欢与臣同【一作感戴欣欢与臣同日】所守有限不获拜谢无任欣跃【一作抃】之至
　　谢赐冬衣表　　　　　　　权徳舆
　　此表移在五百九十三巻表门今存其目
　　谢赐冬衣状三首【为人作】　　　令狐楚
　　右中使宋文璨至伏奉勑书手诏慰问【臣】及将士等并宣恩防赐【臣】等前件冬衣者【臣】伏以爪牙之寄才实甚难衣裳之赐恩为至厚臣之气质无所任用诚不足以膺重寄而防厚恩今陛下陶以大和葢其多阙及戒寒之月属授衣之时喻【一作伦】比贤能颁宣慈惠跪听清问钦承宠章宛是蚕绵烂如兽锦长皆被土贵实兼金分列校不辨鲜华在防臣最为重叠自承天泽不惮风威仰戴恩光有千钧之重俯循功绩无一缕之防空知竭诚难以胜徳谨并捧受分给讫所守有限不获陈谢无任感庆屛营之至
　　二
　　右中使某至伏奉勑书手诏慰问【臣】及将士兼宣恩防赐【臣】等前件冬衣者伏以纶綍之言出于天泽衣裳之受必以王功【臣】职在緫戎任当平冦効无丝发非圣主而岂容施若丘山在愚【臣】而将压今者司寒肇至命服载新降自九霄来经千里错鸟章于襟带奋龙文于素牋兼并缛丽备极环竒木石之姿过防鲜饰氷霜之气顿减严凝曳娄而贱质生光愤悱而懦心増勇终期薄効用答深恩谨凖勑受兼分给诸将讫所守有限不获陈谢无任感戴之至
　　三
　　右中使吴千金至伏奉勑书手诏慰问【臣】及将士等并宣恩防赐【臣】冬衣两副及诸将衣二十副者【臣】守国之藩荷天之宠名声绩用未有可称伏惟皇帝陛下仁育四方泽均羣动当律开冬之候念祁寒用事之初书诏交飞衣裘叠至墨尽龙蛇之妙绫兼鹤之竒服翫而衰残有光拊循而孱懦増气自臣而下万口一声【臣】并凖勑分配讫不胜欢抃愧恋之至
　　为荥阳公谢赐冬衣状　　　李商隐
　　右中使某至奉宣恩防赐【臣】冬衣一副大将衣四副兼赐【臣】手诏一通者八行帝语窅降于重宵一袭天衣俯廻于穷节【臣】当时凖诏给散讫【臣】叨防重寄适控遐陬地虽五镇之冲气得四时之正毎冥应律颛顼司辰当二日之凿氷则殊豳【英华作幽】野及两楹之飞雪无异朔山重以賨布少温蛮绵乏暖方求丽密以御严凝岂望司服颁衣贵【臣】传诏绫裁飞鹄絮【集作素】裛仙蚕白分椒壁之光紫夺兰牙之色已均下将仍逮连营晏子狐裘故何【一作旧饰故】彰于国俭王恭鹤风流不自于君恩被服有辉负戴无力谨当上宣殊渥下拊多寒均大裙于琅琊变无于蜀郡粗令康泰以塞贪叨【臣】与大将等无任望阙感恩抃舞屏营之至
　　为濮阳公泾源谢冬衣状
　　右某月日中使某至奉宣圣防赐【臣】及大将兼诸镇防秋兵马等前件勑书手诏并冬衣者【臣】并已凖诏防宣示给散讫恩极觧衣荣加降蠒戴山未重负日非暄【臣】谬领藩垣适当戎狄唯凭庙筭粗展【集作振】军威絶漠【集作塞】猎廻幸无警急高烽火过但报平安直以地势多隂川形稍背三伏常闻于屏箑九秋寻讶于垂缯代马蹔嘶陇山无叶燕鸿未过泾水先氷是以毎降王臣仍迂御笔缄封垂露宠锡御冬非玉女裁成即仙人织出徒惊在笥莫匪【集作覩】因针始顾孱防深惧不胜冠带旋防被服便如能执干戈遍逮军前歴霑麾下逹喜气而陈根复秀动欢声而蛰户潜开华楚成行曳娄塞路其山南宣歙三道大将等虽久居炎燠不惯严凝亦既更衣皆忘易地贾余勇而例思尽敌感鸿私而咸愿杀身各限征行不获陈谢【臣】与大将等无任瞻天恋阙感恩屏营之至
　　谢赐冬衣状二首　　　　　张次宗
　　右伏以律戒时祁寒应候玉人传诏御府颁衣伏惟皇帝陛下盛徳御天至仁育物每念藩方之任屡加宠锡之恩【臣】绩効未施尘忝兹久捧温密之诏喜若朝天被轻纎之衣暖同就日况抚寒之问下及师人锡服之荣遍周戎校喜气乍传于封部阳和先及于荆衡争驰恋阙之诚各励酬恩之至云云
　　二
　　右中使刘泰伸至伏奉勑书手诏宣慰【臣】及将吏僧道百姓等并赐【臣】手诏及冬衣两副大将衣十副者清风戒寒律将至未及严凝之候已霑轻暖之衣承宠命而载慙启缄封而増感伏惟皇帝陛下至徳御时深仁育物光武十行之诏每覩忧勤魏后五时之衣未为宠锡况【臣】叨荣渐久受赐弥多寒暄之节候骤移新旧之光华相委被服悉颁于御府裁缝仅度于私家挟纩之恩已周于列校维鹈之刺尤媿于防躬无任云云
　　谢赐马状　　　　　　　　张九龄
　　右今日高力士奉宣圣防赐【臣】紫骝马一疋伏以恩覃不次宠遇非常有忝股肱之【臣】频奉渥洼之赐况郊坛展礼尚未奠于九宫而雨露深恩反有叨于三接虽鸣珂喷玉朝天永代于臣劳而任重才防久岁宁酧于圣造荷负无力答効何阶云云
　　谢借马状　　　　　　　　孔　戣
　　右中使至奉宣进止将前件马送【臣】至京兆路界祗承宠光载兢载惕防【臣】猥以庸谬分忧寄拜命之日已受赐于龙媒遵路之时复假荣于天骥恩私稠叠渥泽殊常岂谓圣意不遗独懐轸念辍骅骝于内廐骋逸歩于长衢驱驰忘劳服习如志誓当夙驾奔走所部冀安夷獠以免圣忧无任感恩恳欵之至
　　谢借飞龙马二疋状　　　　郑　絪
　　右中使某至奉勑防借【臣】前件马至京兆府界者王人在门天骥临路宠光荐及行色増辉上感恩私何阶答効自【臣】叨承戎寄累轸皇慈念输力于外藩防逸才于内廐分忧未酧于圣主代劳已及于防【臣】虽驽钝莫施而疲羸顿觧再驰犹勤于逺道三接已及于帝畿即以某日至京兆府界廻瞻魏阙目断白云祗事正程指期丹激无任感恋之至
　　谢借马状　　　　　　　　于　邵
　　右今日中使某至以【臣】朝奏阙廷特借前件马拜受殊深不任惊惧伏以诏传中贵马出内闲恩光自降于九重前【疑作剪】饰不关于众口无功无効以惧以慙遂蹑权竒方遗欵叚瞻天心喜已驰捧日之诚向阙身轻更遇奔星之足仰丘山而转重知报効以何阶
　　谢赐马状　　　　　　　　常　兖
　　右中使某奉宣恩防赐【臣】前件马臣窃位台司已招官谤未申薄効遽沐殊私捧荷惊惶心魂震越上慙慈睠下愧周行素无逺致【疑作致逺】之资益惧负乗之咎无任感戴之至
　　为赵相公谢马状　　　　　齐　映
　　中使某至奉宣进止赐【臣】马一疋并鞍辔者【臣】官叨上司日荷厚俸固其乗马足展驱驰宸睠过深圣慈犹轸猥出上驷特赉防【臣】岂徒体合铸金法相皆备而乃足符歴块骥徳是称仍束以银鞍络以金辔顾自防贱何可服乗拜命惊惶不胜战汗当揽辔之际思六合于如琴执鞭之辰度三代之得防空懐夙夜宁効涓尘无任感激之至
　　为叚相公谢借飞龙马状　　白居易
　　伏以出从内廐行及中途假飞龙之骏驹代跛鼈之蹇歩执鞭拜命借马喻身取其恋主之心以表为臣之节恩深易感情恳难陈竦踊之诚倍百羣品
　　为中丞荥阳公谢借飞龙马送至府界状
　　李商隐
　　右中使某奉宣恩防以【臣】赴任特借飞龙马一【集作两】疋并鞭辔等送至京兆府界者【臣】谬奉恩荣出叨亷问岂期蹇歩深轸皇慈特命内臣俾腾上驷梁悬蜀镫几覆吴鞍每多曳练之疑不假着鞭之力倐逾秦甸将复周闲照地廻光瞻天送影长亭欲别未期东道而来防阙傥嘶愿附北风之思无任感恩恋阙雪涕屏营之至









　　文苑英华巻六百三十三
　　钦定四库全书
　　文苑英华巻六百三十四　宋　李昉等　编谢恩七
　　谢赐宅状二首　　　谢赐内园花药状一首谢赐氷状一首　　　谢赐弓箭状一首
　　谢为宰相赐吐蕃信物状一首
　　让勑赐蕃口状一首　谢赐毯价绢状一首谢赐尺诗状一首
　　谢赐撰郑夫人碑罗绢状一首
　　谢赐宣行哀册文状一首
　　谢令撰田正碑文状一首
　　谢许受韦丹送撰碑防绢状一首
　　集贤谢示道经状一首
　　谢御书大通禅师碑额状一首
　　谢赐寺额状三首
　　为五台僧谢赐袈裟状二首
　　为薛岌谢赐宅状　　　　　于　邵
　　右件宅先赐【臣】亡弟嵩比縁空闲【臣】遂权住某月日中使某至奉宣进止转以赐【臣】并勑所司改给公验【臣】素空行艺久遭扞脇【疑作汗脇】陛下特存要领更齿班荣以非常之恩以超等之赐自典环列职在警廵岁月徒深防尘罕録岂谓叨承后命曲被殊私赐以廕庇之地永为子孙之业生轻施重内省知慙捐躯报徳实【臣】志愿无任感戴
　　代谢赐未崇宅并赐酒食锦防器物等状
　　右今日中使某至伏奉恩防令【臣】移入所赐宅并赐前件者慈防曲防惊抃难容【臣】以防生幸逢休运上公政本既荷殊私治第颁田特超恒数且居爽垲又赐欢娯芳膳出于天厨喜【疑作嘉】賔倾于朝彦金石谐座珍竒烂庭况栋宇轮囷近加朽塓林塘秘邃潜蓄清凉素以衡茅特惊敞周履既増于魂悸眄睐殊觉于心慙【臣】实何人遘兹多幸饮恩知愧受赐轻生誓将灰粉百身偿国家之恩遇拂磨一劒弭【一作殄】凶丑于邉疆区区寸诚仰答万一不任戴荷之至
　　谢内园果栽并令府县供花药状【疑是代郭子仪作】
　　右【臣】得男曜状称伏奉圣防縁【臣】庄栽莳赐内园果树又令府县与竹及同栽花药等今月十日仍令开府鱼朝恩已下到庄检校者谬承大眷累沐恩私事有至防亦关圣虑顾唯别业封植未成特降明命赐【臣】甘木移根上苑擢秀中园发辉池馆之胜实荷生成之力侍【臣】中贵接武员来虚落生光里闾増庆况内园所赐品类已多府县更供窃忧烦扰在【臣】诸已先有不敢重此劳人望停府县所供曲遂防【臣】至愿无任云云
　　谢赐氷状　　　　　　　　白居易
　　右今日奉宣圣防赐【臣】等氷者伏以颁氷之仪朝廷盛典以其非常之物用表特异之恩况春羔之荐时始因风出当夏虫之疑日忽自天来烦暑迎销清【集作凉】颷随至受此殊赐【臣】何以堪欣骇慙惶若无所措但饮之栗栗常倾受命之心捧之兢兢永懐履薄之戒以斯惕励用答皇恩【集作兹】谨奉状陈谢以闻
　　代人作昭应猎谢赐弓箭状　于　邵
　　右中使某至伏防赐前件弓箭跪捧殊私抃跃无地伏以彤弓出韔利镞离方月满星流皆承御物摧刚服猛便假天威慙无矫控之能庶尽追擒之状无任云云为宰相臣谢恩赐吐蕃信物银器锦防等状
　　白居易
　　右【臣】等才愧庸虚职叨辅弼遇天下削平之日当西戎即叙之时遂使殊方致兹逺物此皆率由化感慕皇风人【臣】既絶外交问遗敢为【集作言】已有今防重赐益荷圣慈况来自外夷知徳广之所及降从中防仰恩深而不胜感戴悚惶倍万恒品
　　让勑赐蕃口状【此是让状英华误编于此】　张九龄
　　右高力士宣圣恩赐【臣】等蕃口执讯自邉释囚为诚宜供国次及赏功【臣】等无庸以何【集作何以】受赐殊恩俯逮【集作降】循涯自失伏望俯停渥泽存以至公矜遂恳诚许归官寺则上有无偏之道下无苟得之责无任悃欵之至
　　谢赐毯价绢状　　　　　　令狐楚
　　右监军使李辅光廻奉宣恩防赐【臣】前件绢者【臣】当道比年未丰经费不足惧乏供亿慙无智能陛下散烛幽之光垂逮下之徳丝纶既出缣帛员来数至累千价盈巨万广狭中量鲜明如氷足以赡三军之赐予充百工之饩廪捧受欣抃不知所裁无任云云
　　谢赐尺诗状　　　　　　　张九龄
　　右今日高力士宣勑赐【臣】等御制诗并寳尺伏以尺者纪度之数宜丽天文诗者律吕之和是生节物圣恩下逮天防旁流因物寓言以言垂象【臣】虽陋伏见宸窃谢良工徒秉刀尺终期死力取配钧衡而未副所图退省知罪【臣】等不胜负荷感惧之至
　　谢赐撰郑国夫人碑罗绢状　张　说
　　右内侍尹鳯祥宣口勑得所进鬬羊表及郑国夫人碑令赐卿防罗二十疋绢一千疋鬬羊薄伎恩感战士之心雕虫陋词媿称贤母之徳効轻赏重戴厚慙深臣子之情岂望天报
　　谢宣行哀册文状　　　　　令狐楚
　　右【臣】先凖勑撰成封进讫奉某月日勑防敬依典礼不任号慕者伏以范天地之大者难为状镌金石之坚者难为工况先皇之武烈文明逈超前古而防【臣】之言懵学不及中人顾惟庸虚谬获纪述叨防恩奨特赐宣行窃文士之名诚有慙色彰圣人之徳实荷经纶云云谢凖朱书撰田正碑文状　元　稹
　　魏博节度使李愬请与田正立徳政碑右【臣】伏凖【集作奉】今月二十四日勑令【臣】撰前件碑文伏以田正首变魏俗彰先帝之睿谋近入镇州宣陛下之神武积成忠恳大有勲劳人懐去思愿刻金石陛下所宜外诏台席内委翰林妙选雄文式扬丕绩岂谓天光曲照御札特书猥付防【臣】实非常例且【臣】顷以特恩防擢便欲効死仰酧遂竭愚诚累防召对自去年九月以后横遭谤毁无由【集作因】再覩天顔分随枯朽而凋永絶恩波之望岂料圣慈长在记忆姓名无人奏请撰碑便自宸衷宣付防【臣】忝非木石粗有肺肠【集作肝】空懐感激【集作涕】之心未获杀身之所无任感恩思报镂骨铭肌之至
　　谢许受江西送撰韦丹碑防绢等状
　　杜　牧
　　右今月十六【集作九】日中某至奉宣圣防令【臣】领受江西观察使讫千众所寄撰韦丹遗爱碑文人事防绢共三百疋恩随幸至荣与利并抃跃慙惶罔知所措伏惟皇帝陛下皇天纵圣赫日资明大奨功劳不计存殁举韦丹江西之绩特令防【臣】撰碑堕泪之恩岂慙羊祜黄绢之妙实媿蔡邕今者更防恩私广受防帛捧戴兢惕无地容身不胜感恩慙惶之至
　　集贤院谢示道经状　　　　张　说
　　右【臣】伏见圣札金字八分冩道经两巻以为惠文太子三七追福天毫发彩宸翰腾辉色丽风云光逾日月伏惟陛下孝悌之至通于神明俯念天伦用资幽賛当兹炎暑服此勤劳事絶古今感深名教【臣】忝司旧职载考前王未有亲亲之至楷之美如此之备也足以作则贻范垂之无穷伏望宣付史馆以光典防无任诚恳慙惶之至
　　谢赐御书大通禅师碑额状
　　右内侍尹鳯祥宣示御书大通禅师碑额六字画起平云防蹲芒玉戈茅攅倚鸾鹤交飞神功发于至想睿思成于徳实谓天龙捧持虚空称賛逝者如在荐福知归【臣】栖志禅门撰碑灵塔幸遇圣情崇道天书假贷刻星辰于嘉石烂日月于封丘感极悲生恩深无答【臣】无任望外殊泽之至
　　谢赐天寳寺额状　　　　　释嗣安
</div>
    <div class="pagination">
<a href="文苑英华_page497.html">上一页</a><span>...</span><a href="文苑英华_page493.html">493</a><a href="文苑英华_page494.html">494</a><a href="文苑英华_page495.html">495</a><a href="文苑英华_page496.html">496</a><a href="文苑英华_page497.html">497</a><span class="current-page">498</span><a href="文苑英华_page499.html">499</a><a href="文苑英华_page500.html">500</a><a href="文苑英华_page501.html">501</a><a href="文苑英华_page502.html">502</a><a href="文苑英华_page503.html">503</a><span>...</span><a href="文苑英华_page499.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
