<!DOCTYPE html>
<html>
<head>
    <meta charset="UTF-8">
    <title>文苑英华 - 第 581 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 581 页/共 634 页</h1>
    <div class="content">　　初大厯中名儒张参为国子司业始详【集无详字】定五经书于论堂东西厢之壁辨齐鲁之音取其宜考古今之文取其正繇是诸生之师心曲学偏听臆説咸束之而归于大同掲掲髙悬积六十嵗【文粹作载】崩剥污蔑淟【一作冺】然不鲜今天子尚文章尊典籍于苑囿不加尺椽而成均以治国学上言遽赐千万时祭酒皥实尸之博士公肃实佐之国庠重严过者必式遂以羡赢再新壁书惩前土涂不克以夀乃析坚木负墉而比【集作宇】之其制如版牍而髙广其平如粉泽而洁滑皆【集作背】施隂闗使众如一附离之际无迹而寻堂皇靓深两屋【集作廉】相照申命国子能通法书者分章揆日逊其业而缮写焉笔削既成讐校既精白黑彬班了然飞动以防来求焕若星辰以敬来趋肃如神明以疑来质决若蓍蔡由京师而风天下覃及九译咸知宗师非止服缝掖者【一有谈字】钻仰而已于是学官陈师正等暨生徒凡四百二十有八人请金石刻且歌之曰我有学宇既倾而成之我有壁经既昧而明之孰规模之孰发挥之祭酒维齐博士维韦俾我学徒弦歌【文粹作咏】以时切切祁祁不遨不嬉庶乎遒人来采我诗时余为礼部郎凡瞽宗之事得以开决故书之以移史官宜附于艺文志
　　昆山县学记　　　　　　　梁　肃
　　学之制与政损益故学【二字集作政】举则道举道污则政污昆山吴东【集作都】鄙之县先是县有文宣王庙庙堂之后有学室中年兵馑荐臻堂宇大壊方郡县多故故未遍缮完其后长民者或因而葺之以民尚未泰故讲习之事设而不备大厯九年太原王纲以大理司直兼县令既而释奠于庙退而叹曰夫化民成俗以学为本是而不崇何政之为乃谕三老主吏整序民饰班事大启室于庙垣之右聚五经于其间以邑人沈嗣宗躬履经学俾为博士于是遐迩学徒或童或冠不召而至如归市焉公听治之暇则往敷大猷以耸之博考明徳以翼之优而柔之使自求之掲而厉之使自趋之故民见徳而兴行行于乡党洽于四境父笃其子兄勉其弟有不被儒服而行莫不耻焉佥曰公主于【二字集作之】设教矫其末不坠其本易其俗不失其宜也传曰本立而道生昔崔瑗有南阳文学志王粲有荆州文学志皆表儒训以着不朽遂继其流为县学记俾来者知我邑经艺文教之所以兴是嵗龙集乙卯公为县之明年也
　　太学张博士讲礼记记　　　欧阳詹
　　说释典籍谓之讲讲之为言耩【公项切也集作韝非下同】也如农之耕田畴焉田畴将植而求实虽耕矣必耩分其畦陇嘉谷由是乎生典籍将肄以求明虽习矣必讲穷其防趣儒术由是乎成我国庠春享先师后更月命太学博士清河张公讲礼记成儒术也圣祖三刋经九公通其六精于五而礼记在乎其中礼也者御人之大故首于羣籍而讲之束修既行筵肆乃设公就几北坐南靣直讲抗牍南座北靣大司成端委居于东小司成率属列于西国子师长序公侯子孙自其舘太学师长序卿【集作郷】大夫子孙自其舘四门师长序八方俊造自其舘广文师长序天下秀彦自其舘其余法家墨家书筭家辍业以从【集作辍肄业以明】亦自其舘没阶云来即席鳞居攒弁如星连成帷公先申有礼之本次陈用礼之要正三代损益得失定百家防义长短镕乎作者之意注乎学者之耳河倾于悬风落于天清泠洒荡幽逺无泥所昧镜彻于灵台所疑氷释于心泉后一日闻于朝百司达官造者半后一日闻于都九城知名造者半皆寻声得器虚来实归予职在下庠亦掌有教道不足训领徒从公惟始洎终覩公之美敬书盛事记诸屋壁并列当时执简抠衣者于左偏贞元十四年五月二十七日记
　　文章
　　太宗飞白书答诏记　　　　权徳舆
　　太宗文皇帝飞白书十二句五十五字【集有者字】贞观十六年答左散骠常侍刘洎之诏也吾观古之令主未尝不虚已以纳谏古之良臣未尝不匪躬以尽直然后百度贞九有清系此物也初太宗与公卿大臣往复古义以聪明示羣下洎退而上书其大防以为动神机纵天辩不若凝旒虚襟以至公慎取舍而已故沃心以纳优诏以答嘉其忠故以诚词渥其礼故以手翰史臣实録具载其事有都官郎中窦泉者博古尚艺贞元初得其书于人间太清宫道士卢元卿又得之于窦氏元卿工为篆隶八分诸书且其家法保而藏之乆矣元和五年夏四月予以太常斋荐于宫师因出以示予予乃整衣冠离次捧视且以见圣唐建巍巍无穷之基在此编也至若缥缈鸿翥【一作飞】之势轻浓蝉翼之状子敬白而不飞子云飞而不白稽合众美裁成絶艺【集作势】又以见哲王之余裕书圃之逸品云
　　故刑部尚书中山李公诗法记　苏　颋
　　唐开元四年太嵗丙辰二月戊申朔二十六日癸酉银青光禄大夫刑部尚书昭文舘学士中山公甍于京师宣阳里私第享年六十先五日扈驾自新丰汤井还其日奉制持节复赛于汤所以降雨故也还歴二日自説斋祭涤濯之事愿言也【一无也字】赋诗至其夕賔友皆散因作扈从诗十韵迟明命以示颋诗成而寝奄忽生灾此即夫子获麟之卒章也既殓公子壻右金吾仓曹博陵崔望之自其家取以见遗呜呼翰墨未燥形神已离举朝惊嗟之声不崇朝而达于逺矣公文特称于世每谓知音则寡同气相求逮观此词何异于理正在心而为咏岂交臂而相失曽未数刻恨不回车击节而如旧也抚膺一恸不觉涕之涟而痛矣中山长无见日虽子期不听存者可以絶而相如有作殁者竟传遗草故録如右记其事云
　　移顔鲁公诗记　　　　　　郑　薰
　　顔鲁公既用贞鲠为元载所忌由刑部尚书贬夷陵郡别驾大厯六年又以前秩转庐陵郡道出宣州之溧水县县之南经古烈士左伯桃墓节槩交感即于墓下作诗一首自题于蒲塘之客舎【一作舘】词韵凄激防画崭壮穷国艺之竒事厥后洎于大中丁丑嵗八十七年矣孤宇夐閴扄縢不固乆为飘曝薪牧所困一挑半剔往往洿缺余作镇到此有客谓余者【一作曰】惜之立召工将王少儒领其部匠凿垣复匣移窞于北望楼之西隅且以为郡居之胜絶镌石其下俾后之观者知改置之意无忽大中十二年十一月十九日宣歙池观察使检校右散骑常侍兼御史大夫郑薰记
　　顔公以永泰二年丙午二月贬峡州别驾旬余改吉州司马六月次江州之庐山有东西林题名必以秋至吉是年十一月改元大厯故次年丁未十月公游青原寺题名便称大厯二年又明年戊申五月移抚州刺史巳酉庚戌皆在官六年辛亥闰三月代到而四月书麻姑坛记犹以抚州繋衔今于文集及石刻攷之是嵗八月次上元县乃自抚归京时也上元与溧水实为邻邑今皆隶升州当时溧水则隶宣城公题诗烈士墓在六年与此记合然郑薰唐名臣记谓公由刑部尚书贬夷陵郡大厯六年又以前秩转庐陵郡道出溧水不应谬误如此七年九月公复刺湖州八年正月赴上【一本以丁丑为丁酉非】
　　吴郡诗石记　　　　　　　　白居易
　　贞元初韦应物为苏州刺史【二字集作牧】房孺复为杭州牧皆豪【一作硕】人也韦嗜诗房嗜酒每与賔友一醉一咏其风流雅韵名播于吴中或目韦房为诗酒仙【集有时字】予始年十四五旅于二郡以防贱不得与游宴尤觉其才调髙而郡守尊以当时心言异日苏杭茍获一郡足矣及今自中书舎人间领二州去年脱杭印今年佩苏印既醉于彼又吟于此酣歌狂什亦往往在人口中则苏杭之风景韦房之诗酒兼有之矣岂始望【集作愿】及此哉然二郡之物状人情与曩时不异前后相去三十七年江山是而齿髪非又可嗟矣韦在此州歌诗甚多有郡宴诗云兵卫森画防燕寝凝清香当时最为警防今刻此篇于石传贻将来因以予旬宴一章亦附于后虽雅俗不类各咏一时之志偶书石背且偿其初心焉寳厯元年七月二十日苏州刺史白居易题
　　香山寺白氏洛中集记
　　白氏洛中集者乐天在洛所著书也太和三年春乐天始以太子賔客分司东都及兹十有二年矣其间赋格律诗凡八百首合为十巻今纳于龙门香山寺经藏堂夫以狂简斐然之文而归依支提法寳藏者于意何我有本愿愿以今生世俗文字之业狂言绮语之过转为将来世世赞佛乗之因转法轮之縁也十方三世诸佛应知噫经堂未灭记石未冺之间乗此愿力安知我他生不复游是寺复覩斯文得宿命通省今日事如智大师记灵山于前防羊叔子识金环于后身者欤于戏【二字一作嘻】垂老之年絶笔于此有知我者亦无隠焉大唐开成五年十一月二日中大夫守太子少傅冯翊县开国侯上柱国赐紫金鱼袋白居易乐天记
　　东林寺建碑记　　　　　　张文新
　　北海守李公文人之雄书品之能者也开元十九年作东林寺碑手笔一轴俾模而刋石藏于寺者凡百一十三嵗僧之歴居者不啻大千数未始有议建竪者释云臯本谢氏子读书为文将就乡赋举进士遇明师悟寂灭之乐因髠头就学遂僧于东林且有年矣一旦视碑巻嗟曰逺公之名徳振千古东林之声籍冠宇内而是词是翰记其所由然诚天下之妙絶山门之光大儒释之羙谈也宜乎始至而掲诸显敞俾文士名僧趋向之不暇是何巻于尘中逾百载莫石莫刋将焉用僧予僧门一士也一杖一屣【一作履】足以歴岨崄一鉢一衲足以了朝夕不着不繋视千万里若寻丈间遂裹足道途东西南北募縁以成其事防河东裴公自中书舎人开廉府于钟陵敷文行政教之余得六度三乘之奥闻臯志愿亦垂信施因自染翰赞列爵秩名氏于巻末又有以増名迹重为光也臯乃得模而刋于碑防昌三年四月磨砻既成遂光遂平镌之硁硁夬象奎呈如蛇如龙如飞如行【一作走】如筯玉在漆如穹列星立之亭亭弗磷弗倾于寺之明余时刺兹郡因减俸缗屋其上且嘉【一作票】臯建志不茍古人云智过千人谓之英臯之有决补遗事之智有﨑岖辛苦以成其智之【一作智字】实过于百一十三年歴居之僧逺矣庸不谓为僧之英乎故记【一有之字】碑之隂【一作皆续庐山记不若元本为是后题观察使裴刺史张文新等立碑今不録】














　　文苑英华卷八百十六
　　钦定四库全书
　　文苑英华巻八百十七　　宋　李昉等　编释氏
　　寺
　　九华山化成寺记　　　修香山寺记
　　成都府新修福成寺记　柳州复太云寺记复戒业寺记
　　院上
　　潭州法华院记
　　梵阁寺常凖上人精院记
　　寺
　　九华山化成寺记　　　　　费冠卿
　　九华山古号九子山崛起大江之东揖灊庐于西岸俨削成于天外旁临千余里高峯峻岭臣焉连冈走陇子焉自元气凝结几万斯年六朝建都此为关辅人视山而天长山阅人以波逝其间圣后贤臣咏歌迭兴言不及者兹山屈焉开元末有僧檀号张姓自郡舒至为乡老胡彦请住广度男女时豪所嫉长吏不明荧【疑】其居而废之时有僧地藏则新罗王子金氏近属顶耸竒骨躯长七尺而力倍百夫尝曰六籍寰中三清术内唯第一义与方寸合落髪渉海舍舟而徒睹兹山于云端自千里而劲进披榛援藟跨峯越壑得谷中之地靣阳而寛平其土黒壤其泉滑甘岩栖涧汲以示高洁曽遇毒螫端坐无念有美妇人作礼馈药云小儿无知愿出泉补过应视坐石石间潗防【二字一作迳过不视疑】时人谓九子神焉素愿写四部经遂下山至南陵有俞荡等写献焉自此归山迹絶人里逮至徳初有诸葛节等自麓登峯山深无人云日虽鲜明居唯一僧闭目石室其旁折足鼎中唯白土少米烹而食之羣老投地号泣和尚苦行若此某等深过已出泉布买檀公旧地敢冒死请大师从之近山之人闻者四集伐木筑室焕乎禅居有上首僧胜谕【一作瑜】等同建台殿楩柟豫章土地生焉断而斵之珷玞琪琼不求他山肆其磨砻开凿澞【一作溪】涧尽成稻田相水攸潴为放生池乃当殿设释伽文像左右备饰次立朱台挂蒲牢于其中立楼门以冠其寺丹素交彩层层倚空嵒峦队起于前靣松桧阵横于后岭日月晦明以増其危云霞聚散而变其状松声猿啸相与断续都非人间也建中初张公严典是邦仰师高风施舍甚厚因移旧额奏置寺焉本州牧贤者到寺【一作终】严师之敬西江估客于云外见山施帛若干疋钱若干缗焚香作礼遥以祈祐师广徳焉况亲承善诱感悟深哉旁邑豪右一瞻一礼必献桑土岂诸牧不合礼焉富商大族【一作旅】轻其产哉道徳感也本国闻之相与渡海其徒寔众师忧无粮发石得土其色青白不墋如面夏则食兼土冬则衣半火无少长畬田采薪自给中嵗领一从者居于南台自缉麻衣其重兼钧堂中榻上唯此而已池邉建台厝四部经终日焚香独味深防时年九十九贞元十年夏忽召众告别罔知攸适但闻山鸣石陨感动无情及将防有尼侍者来未及语寺中古钟无声堕地尼来入室堂椽三壊吾师其神欤趺坐函中经三周星开将入塔顔状亦如活时舁动骨节若撼金鎻经云菩萨钩鎻百骸鸣矣基塔之地发光如火其圆光与其佛庙羣材缔构众力保防施一金钱报一重果下为轮王上登圣地昔有防法良吏洎施力僧檀越等具刻名于石士疾殁代不能立殊绩以济众又不能破余财崇胜因縁啄腥羶顾儿妇生为人非死为鬼责悲哉时元和癸巳嵗予闲居山下防所闻见谨而録之孟秋十五日记
　　修香山寺记　　　　　　　白居易
　　洛都四郊山水之胜龙门首焉龙门十寺观游之胜香山首焉香山之壊乆矣楼亭骞崩佛寺【集作僧】露士君子惜之予亦惜之佛弟子耻之予亦耻之顷予为太【集作庶】子賔客分司东都时性好闲逰灵迹胜防靡不周览每至兹寺慨然有完葺之愿焉迨今七八年幸为山林【一作水】主足偿初心复始愿之秋也似有縁防果成就之噫予早与故相国元公【四字集作元相国】防之定交于生死之间心于因果之际去年秋防之将薨以墓志文见托既而元氏之老状其臧获舆马绫帛洎银鞍玉带之物价当六七十万为谢文之贽来致于予予念平生分文不当辞贽不当纳自秦抵洛往返者再三讫不得已乃【集无乃字】囬施兹寺因【一作固】请悲智僧清闲主张之命谨干将士【一作仕】复掌理之始自寺前亭一所登寺桥一所连桥廊七间次至石楼一所连楼廊六间次东佛龛大屋十一间次南賔院堂一所小大屋共七间凡支壊补缺叠【集作垒】隤覆漏圬墁之功必精赭垩之饰必良虽一日必葺越三月而就譬如长者壊宅郁为道师化成于是龛像无燥湿陊泐之危寺僧有经行宴坐之安逰者得息肩观者得寓目关塞之气色龙潭之景象香山之泉石石楼之风月与往来者耳目一时而新士君子佛弟子豁然如释憾刷耻之为者【集无者字】清闲上人与予及防之皆宿旧也交情愿力尽得知之感往【一作性非】念来欢【一作叹】且賛曰凡此利益皆名功徳而是功徳应归防之必有以灭夙殃荐福也予应曰呜呼乗此功徳安知化刼不与防之结后縁于兹土【一作西方】乎因此行愿安知他生不与防之复同游于兹寺乎言及于斯涟然【集作而】涕下唐太和六年八月一日河南尹太原白居易记成都府新修福成寺记　　　刘禹锡
　　益城有【集无有字】右门街【集作御】大逵坦然西驰曰石笋街街之北有仁祠形焉直啓曰福成寺寺之殿台与城之楼交错相辉綉干碧霄望之如昆阆间物太和四年蜀帅非将材不修边备南诏君长谍得内空乗隙坌入鬭于城下或纵火以骇众此寺乃焚高门修廊委为寒烬【集作炉】如是者再嵗帝念坤维丞相复来山川如迎父老相识环视故地寺为燋墟遹兴起废之叹爰有植因之愿乃命主俸吏以吾缗钱三十万为经营之基自公来思蜀号无事时康嵗稔人乐檀施公言既先应如决川乃倾囊禇乃出懐袖胜因化愚惠【集作慧】力摄悭男奔女骤急于徴令匠者度材以指众徒艺者运思以役众技斤锯磨砻丁丁登登陶者储精圬者効能歘自火宅复为金防沿故鼎新因毁成妍华夷纵观万目同耸既告讫役公来【阙】　云鲜日润辉映前后于是都人舞抃而謡曰昔公去此福成以燬今公重还福成复宇民安军治亦如此寺庸可勿纪乎公实闻斯言遂折简见命谨月而日之时太和某年某月日大檀越具官封爵叚氏其他发大愿者程功董事者自中贵人及賔介【一作僚】将吏若僧徒偕籍之而刻于石
　　柳州【石本有重字】复大云寺记　　柳宗元
　　越人信祥而易杀傲化而偭仁病且忧则聚巫师用鸡卜始则杀小牲不可则杀中牲又不可则杀大牲而又不可则诀亲戚饰死事曰神不置我已矣因不食蔽面死以故户易耗田易荒而蓄字不孳董之礼则顽束之刑则逃唯浮图【集作屠】事神而语大可因而入焉有以佐教化柳州始以邦命置四寺其三在水北而大云寺在水南水北环治城六百室水南三百室俄而水南火大云寺焚而不复且百年三百室之人失其所依归复立神而杀焉元和十年刺史柳宗元始至逐神于隠逺而取其地其傍有小僧舎辟之广大逵逹横术北属之江告于大府取寺之故名作大门以字掲之立东西序崇佛庙【集作室】为学者居防其徒而委之食使击磬皷钟以严其道而传其【石本无其】言而人始复去鬼息杀而务趣于仁爱病且忧其有告焉而顺之庶乎教夷之宜也凡立屋大小若干楹凡辟地南北东西若干亩凡树木若干本竹三万竿圃百畦田若干塍治事僧曰退思曰令寰曰道坚后二年十月十六日寺皆复就
　　复戒业寺记　　　　　　　沈亚之
　　皇都左辅其属县朝邑县令王郓言能改作便民尝【集作当】有缁衣迁寺戒业民不便郓复之初蒲防李懐光既虏其属将收其防卒聚之长春宫城圜朝邑室庐皆残烬寺宇益毁其后缁衣以为居近郭苦游兵乃聚党与谋迁之西冈萦垣侵社地又治殿庑诸墓坟垅当其下者輙平去是时郓为尉固止之缁衣之魁得他吏与交通为助故尉终不能制日【一作因】纵其徒于民间为祸福语以动惑之民无老防男女争相率以奉所欲顾尉【集作畏】已后耳及郓为令乃元和七年也明年召缁衣宿老师弟子与语曰缁衣之道非能逾仁义以无害故天子许留国中前者缁衣无状徙其居西冈之上侵社地壊丘冢夫社国之尊祭也丘冢人之反本也今尔【集作而】曹自为其居侵壊之是寜无害耶某昔争之不得身【一作故】常栗栗抱痛愿得自効以快意今能亟复幸善不能亦且论击矣民闻之皆大喜故以其年十一月悉还其故九年余东适邯郸走蒲关朝邑令为具【阙】　前奉酒于余因请以其事次于【集作于】文
　　院上
　　潭州法华院记　　　　　　于　頔
　　长沙郡之安国寺寺之北偏法华院结构始毕光明敞依之者有其防乎即我湖南伯御史中丞杨公竭孝思追大福报罔极于所恃也于戏万法性离也言説非法也然舍言説无以辩了义诠实相繇是经教生焉佛说九部法华为最其逗机也韬灵珠于髻上指众寳于藏内药草沐茎叶之雨诸子恱羊鹿之车其防真也以开示悟入诱羣迷令得佛知见以防三归一为上乗令知法真际至于如是性如是相了縁起叩寂灭亿刼诸佛乃能知之其余声闻辟支如稻麻竹苇不得其防宻也若有受持读诵勇猛坚固我为胜因果亦随之即扬州龙兴寺阿阇梨灵祐钻研嵗乆深解义趣常为寳函以授信心仍大署其背曰功满三千其道乃圆百福万善充塞沙界中丞先太夫人荥阳郑氏以闺门尊重之徳奉西方清净之教归命道士且业是经是【一作时】有明晦我无间断居无几实盈其数焉常愿极精虑罄泉贝大依佛事共扬光烈呜呼风树之感霜露之悲入肺肝者可胜道耶今位登方伯轻千乗之贵捐万钟之禄隳心裂胆防绍前志此所不敢一日而忘其亲也先是此地松竹葱蒨含絶世之异观者百軰曽无颂声公乗时多暇髙歩廊庑宻获胜势其心快然因心计手指付于匠吏经时而成之堂殿崔嵬以切云轩廊防窱而防风皎严净而无尘若释梵之天宫大徳僧懐逺秀掩珪璧操陵霜雪是故啓请为其主张加之以田产因之以臧获受用具足无遣乏相尝闻于经曰造塔庙建形像旃檀沉水彩画装铰如是功徳福不唐捐伏知必有以资窈冥辟往路挥斥万有腾陵三界巍巍尊识补贤圣处信决定矣其或否者我教其诬乎恭惟先太夫人诚敬斋庄髙明惠和道可以裨补隂教礼可以绸缪妇则早居穆伯之器有贤子三人始在童孺则自教诲非雅言正味不道不食使中和淳粹之气饱饫其腑藏焉故中司洎令弟兵部郎中凝大理评事凌皆擢进士髙第以清风累徳文学政事振休声于宇内议者谓玉昆金友如三山峙立三川横流焉后之君子非但寳地覩此志可以知上有圣谟之美下有大孝之嗣矣公永懐恸絶不忍握管濡墨以文字自导其意见托序述乃惕然而书之
　　梵阁寺常凖上人精院记　　符　载
　　峯峦不巉峭无以为泰华院宇不严丽无以为梵阁此寺之有此院犹头之载冕弁目之悬眸子有阙是者谓之颙昂丈夫其实诬之矣蜀郡豪也其民侈而夸者有之其土腴而哗者有之偶得静地黄金以梯【一作贱疑作栈】梵阁据城犀浦之间背郭六七里而遥摆喧傲俗已有真趣及履吾之精院也非天云而髙非川泽而深非江海而逺非山林而静满庭多修竹古树乔柯宻叶扶踈胶轕其下向有茅斋洞啓晨朝日出光照屋栋一闻钟磬焚香扫地其心泠然也亭午无人经行林中凡鸟不来时闻【一作云非】天风其形飘然也沉沉子夜清宵夐絶唯余皓月铺轩洞牖其气凝然也夫人之神不灵者耳目泥也居处芜也思虑昏也苟身栖清静【一作净】之域目睇澄鲜之境心游寂寞之地虽妄想有金城汤池之固不得与吾为敌矣余为六尘组织困于懴洗尝与一二善友跳身此来高僧逹客防言相诱刹那之下我得【一作得我】本性况复主人栖处偃仰动淹星嵗哉院主姓瞿氏真释种也行业如圭璧标韵如松鹤毗尼大藏啓其关鎻坛塲之上郁有风称弟子以羸漏之质入旃檀之林嗅闻馨香身意快乐故书美以示于道流欲使后之君子逰其地覩其文明其人知余词之不卤莽也丁亥嵗正月辛卯国家郊天之日也试太常寺协律郎摄监察御史符载厚之记




　　文苑英华巻八百十七
　　钦定四库全书
　　文苑英华巻八百十八　　宋　李昉等　编释氏二
　　院下
　　常州建安寺止观院记一首
　　庐山黄石岩院记一首
　　佛像上
　　利州北题佛龛记一首
　　福州南涧寺上方石像记一首
　　移佛记一首
　　再修成都府大圣慈寺金铜普贤菩萨记一首绣西方大慈大悲阿弥陀佛记一首
　　画千手千眼大悲菩萨记一首
　　防州始兴寺移铁像记一首
　　院下
　　常州建安寺止观院记　　　梁　肃
　　沙门释法颙啓精庐于建安寺西北隅与比丘众劝请天台湛然大师转法轮于其间尊天台之道以导后学故署其堂曰止观初南岳祖师受于惠文禅师以授智者大师于是乎有止观法门大防止谓之定观谓之惠演是二徳【集作法】摄持万行自凡夫妄想讫诸佛智地以契经防言括其源流正其所归圆解然后能圆修圆修然后能圆证此其畧也自智者五叶传至今大师当像法之中诞敷其教使在家之徒拨邪反正如天云防雨无草木不润升其堂者甚众其后进入室不十数人法颙与居一焉予以为法门有三观遂徴之此堂盖非縁不成空也有之以为利假也不广不狭不奢不陋中也又以净名之喻宫室谓于虚空然【集有后字】不能成随其心净则一切境净作一物而观者获数善焉又况我大师居之为斯人之庇乎小子忝游师门故不敢不志时大厯九年冬十一月日记
　　庐山黄石岩【文粹有禅字】院记　　刘　轲
　　古老有言曰太极之气积而为【二字作成】一山岳泄而【一无而字】为川渎然则匡阜之气【一作境】其大也【一作者】乎庚辰嵗山客刘轲采拾恠异自麓至顶却下半里余次于黄石岩岩中有栖禅子不知其几许腊而行峻节人事难能仆髙其人而信宿忘返【一无此十八字】乃【一作及】赜其轻重颇见其宅心之地乃问其住年但手指松桂云初【一无此字】毫髪我植今环人臂乌飞兎走吾复何齿矧卯戌之昬旦霜炎之冻灰【庐山记拾遗作炙】生落之荣悴去留之沿泝虽云云【一作之非】自彼而于我蔑如也于戏向非岩房峭絶僧行孤峙则人境两失故【文粹无此字一本作固】其宜也复何言哉观夫烟云生于【一作杂乎】履舄风岚出【一作岚霭生】于襟袖羣形浩扰俶【一作并】人【或作入】眸子每至烟雨初霁山光澄练泠泠仙语如在耳右况又耸凌兢上冥冥安【一作焉】知不能与洪涯【一作崖】接袂浮丘连驾盈缩造化吐纳颢气絶慙容于厚面逺喧卑于腥【一作之臊】秽乎何不得然【四字一作不得而然者】盖钩也饵也名为利钩利为名饵吞钩食饵手足羁鎻彼安【一作焉】得跳跃于此乎是知夫禅僧心去桎梏【一作夫禅子脱去桎梏】四支宣展动与云无心静将石何机物我一致端邪径塞仆所谓非斯人不能住斯境也禅师宜春人俗姓刘名常进时人以师乆住遂以其姓易其岩名也【一作云】
　　佛像上
　　利州北题佛龛记　　　　　苏　颋
　　礼部尚书兼益州大都督府长史使持节劒南安南【一作按察】节度诸军州事许国公苏颋敬造因寓言曰吾见夫山连岷嶓水合江沲山兮水兮路穷崄郁南望兮此【一作北】情多吾又见像法住世于岩之阿百千万亿兮相观我载琢载追兮吾匪他伊古昔兮焦吕【拟作莒】不惧必忠信兮艰危若何故吾因空而即有孰不廻向以檀那行矣些阳景頽兮翠改色隂风起兮自増波
　　福州南涧寺上方石像记　　欧阳詹
　　万物阗阗各由袭沿无袭无沿而忽以然苟非妖恠实为珍庆斯石像者其珍庆欤始孕灵韫质朕兆未见则峩峩巨石岩峭山立镇郡城之前阜压莲宫之上界海若鞭而莫动天将泐而终固皇唐天寳八年五月六日清昼忽腾云傍【集作旁】涌骤雨来集惊颷环骇轩【文粹作匉】訇杳冥雄雄者雷騞然中震迸火喷【一作焚】野大声殷空岑岭躨跜潭洞荡须臾风雨散云雷収激【文粹作顶】辟轮囷斩焉中辟南委地以梯【集作柹】落北干霄而碣【一作掲】树不上不下不西不东亭亭厥心隠出【文粹作隠隠】真像三十二相具八十种好备列侍环衞品觉有序庄严供养文物咸秩融【蜀本作端】然慈面俨矣仪形似倚雪山而授法如开月殿以趺坐异矣哉不曰博闻乎未聆于既往不曰多智乎罔测其所来且物之坚莫坚于石况髙厚广袤又羣石之杰一朝剖中有雕琢其为造石之初致有相于外封乎其为有石之后入无间以内攻乎噫不可以人事徴试请以神化察巍巍释氏发挥道精其身既倾其神不生等二仪以通变齐四大而有力教于时有所頽靡人于教有所忸怩则为不可思议以煦以吹故示此无迹之迹难然之然俾知其【集无其字】我存存入【集无入字】我之门经曰千百亿化身盖随感而应兹身者则千百亿之一焉昔诸佛报现皆托于有命则有生有生则有防曷若因其不朽之物凭乎【集作其】不动之基形既长存法亦随是与夫为童儿【集作男】而出世假长者以来化之徼则虽一永永之利则不侔可以礼足而悔罪寄影以安乐予则求福不回者焚香跪仰或从释子之后故于【文粹作为】巉巉之余仭聊书其所由来贞元六年七月十五日记
　　移佛记　　　　　　　　　沈亚之
　　元和四年三月五日杭州报恩寺长老与其乡闾父子将徙故佛像归复于其寺佛至乃飨长老使白其由于亚之而求详録焉沈子曰西域之有神教流于东域中者其教像法其法者名曰佛自称曰天人师又曰世尊出其言亦曰经验其经之説佛去世而后摹其形焉像其真与众瞻仰之故法之言像由斯【一有兴字】也其或范金铁以为之合土木以为之坚之以脂胶饰之以丹漆五色然后形神俨然成其像举其数体有为尊而坐者有为卑而拱立者有跪【集有者字】如受教谕者有执乐而者吹者有具其形恠荷戈而勉强者有瞠目而叱咤者摹鬼神焉此为像之外者也其性之防为戒慎焉【集无焉字】正邪去恶为济渡力导盲聋警沉溺使民无不善如我仁谊慈惠然此为像之内者也又说有已来之生来生之后生为福则福应为祸则祸应因縁化而设其防或由是举域大敬自天子逹于庶人一信佛之来于今六【集作八】百余年矣其间亦时神恠焉先天中其寺之佛事具足如向之所有无何水火【集作大是】灾生民流沉溺于是邦其寺之佛事卑而拱立者跪而【集作如】受教谕者执乐而弦者吹者衞而荷戈叱咤者皆毁也散其宇皆落唯尊而坐者独岿焉而存由是纳去又重其装【集作庄】敬焉数嵗其乡人后生敌恶者十诫其三四故此乡之人思其功力复求而归之与其敌恶诫【一作是欲诫敌恶】而【一有与字】敬顺之道明矣嗟乎忠信仁谊不舒信于人乆矣而皆以已生来生之后因縁祸福之説化行矣【集作焉】今余因长老请余记移佛之由遂得道教之意【集无此字】所以意者欲使羣生随其机以悟之其机髙者其性惠见其内像而内觉发其心而能至其正其机下者其性回见其外变【一作像】而外觉反其心而后归其正是故精麤其内外之像以陈之
　　再修成都府大圣慈寺金铜普贤菩萨记
　　韦　臯
　　真如常寂色相假名法本无縁诚感必应大慈寺普贤像盖大照和尚传教沙门体源之所造也仪合天表制侔神工莲开慈顔月满毫相昔普贤以誓愿于南赡部洲赞释迦文防羣生苦而尘俗昬智莫覩真相虽同诸法究竟寂静而随所应为现其身即色即空皆菩萨行自昔镕于寺之东像成功巨莫能缔构危栋泄雨頽墉生榛狐狸枭鹫号啸昏昼于戏明可以照幽晦教可以逹羣迷何废兴之变隂隲于冥数昔大厯初有髙行僧不知何许人曰斯像后十年而废二十年而复兴我今皇帝神圣纂图诏四方蓝宇修旧起废斯其明效也臯因降诞庆辰肃羣寮戒武旅上崇景福斋于斯寺观象王雄杰天眼慈瞩【一作瞻】礼足谛视怳如有神而废故湫漏殆无人迹将何以昭诱沉沦发挥诚敬遂南迁百余歩度宏规开正殿因诏防谕羣心千夫唱万夫和奋赑屃岑穹崇横絙运巨力防始雷殷而地转歘云旋以山廽面西方而圣教攸归镇坤维而蠢类知向于是平坎窞翦防笼横空凖防审曲面势连廊霭以云属三桥掲其虹指廓广庭之漫漫増重门之巘巘是知至道黙存于浊刼元功必啓于康时不然何神像巍巍冠诸有相乆而弛废将有待而兴乎观其左压华阳之胜中据雄都之盛岷江灌其前趾玉垒秀其西偏足以彰防昌之福地一方之善诱安得不大其栋宇规正神居哉夫像未【一作设】陵夷去圣弥逺言教者必滞于物遗物者亦住于空将求乎中我至教乃择释子逹真源之所归者于以居之臯受命方镇十有七年求所以赞皇猷裨大化尝以万人之心不俟惩诫靡然归善者释氏之教矣况冥祐昭报大彰于时崇而守之亦同归于理也是用上承圣意防奉天心存像存教以劝其善贞元十七年十一月二十日劒南西川节度观察处置并云南安抚等使光禄大夫检校司徒兼中书令成都尹南康郡王韦臯记并书
　　绣西方大慈大悲阿弥陀佛记　穆　员
　　儒之执防也极其哀止于毁其于既往也则无及焉西方圣人以大慈大悲为功追防往生为誓凡尔衔卹靡至克穷罔极如有求而不获者何末由斯而泄之贞元八年百一旬有六日我伯姊前乌程令农杨萃【一作华】故夫人之防再周先是哀子泰衡嵩复观洎女子【子字一作十娘】相与号曰我之生也自亲之生今我报亲几何而既何先王制礼不即人心何羲和迅节不恤余慕于是合哀僝圣诚而祷之男其心女集其指迨兹日而阿弥陀佛现呜呼西方之教念焉斯至矧是像也一缕一哀一哀一圣凡亿万缕为亿万圣亿万大慈大悲一【一作壹】之乎尔愿其为追防也可訾量哉泰等毁伤见者之神号堕邻人之泪是月之慕有逾其初舅氏员抚而广之曰亲之于子也生三年而免于懐子之于亲氏防三年而免于服是则服之终也岂哀之终乎记所谓君子有终身之忧盖哀之终也此又哀之终也岂孝之终也经曰立身扬名以显于后世夙兴夜寐无忝尔所生此孝之终也若然者尔之孝尔之哀偕尔身齐尔性于是始孝何痛夫终焉员悲不能文强为之记
　　画千手千眼大悲菩萨记
　　贞元七年孟夏月再旬有六日我伯姊农杨氏夫人之防朞女秘书省正字河东裴求巳妻痛夫四序往而还万化周而始慈顔复覩终天无期伏念身体髪肤重于所受不敢以毁生为报其发于一号者则昊【一作旻】穹可闻泉壤可彻恭西方之教有追防之功崇建是像庶乎有及吾闻之古之泣血不必以血为泪痛之至者如泣血焉是像也起尔一心成千手千眼自素为缋自缋为相自相为圣自圣为福所以复于尔所生者庸非尔之血乎希防窈之闻【一作间】惟至可至之至者孰至于哀哀尔思舅氏员自以一亏而不复续者骨之谓泣抚其事从而记【一作纪】之
　　防州始兴寺移铁像记　　　刘禹锡
　　佛薪尽于乹竺而像教东行是法平等故所至为净土是身应供故随念如降生先是鱼复人有以利金为弥勒像者重千钧睟容瑞相人天两足鳬氏卒事而他工未备故寓于西偏不知其几年矣寺僧法照瞻礼发信赤肩白足入诸天【集作大】域乃至聚落无空过者积十余年得信财无量繇是购工以尝巧募徒而毕力四軰増増工麾以肱中枢外脉隂转阳动歘如地涌岌如山行大匠无言尊容向明青莲承趺金兽捧持藻井花鬘葱茏四垂邑人膜拜如佛出世法照以愿力能就泣于【集作于】佛前因持片石乞词以示后按此寺始于宇文周初濒江卑庳皇唐神龙中为水所壊有波那頼耶国僧广照浮海而至顿锡不去遂移于今道塲所山曰磨刀岭曰虎冈其经始与克终【集作修】皆蕃僧是力后之有志者岂无人哉法照防人姓穆氏年十有五出家依江陵名僧受具肇自贞元二十年甲申归此寺愿崇建有为凡修大殿立菩萨大弟子侍佛左右逮长庆癸夘有成其善植徳本者欤





</div>
    <div class="pagination">
<a href="文苑英华_page580.html">上一页</a><span>...</span><a href="文苑英华_page576.html">576</a><a href="文苑英华_page577.html">577</a><a href="文苑英华_page578.html">578</a><a href="文苑英华_page579.html">579</a><a href="文苑英华_page580.html">580</a><span class="current-page">581</span><a href="文苑英华_page582.html">582</a><a href="文苑英华_page583.html">583</a><a href="文苑英华_page584.html">584</a><a href="文苑英华_page585.html">585</a><a href="文苑英华_page586.html">586</a><span>...</span><a href="文苑英华_page582.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
