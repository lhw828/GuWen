<!DOCTYPE html>
<html>
<head>
    <meta charset="UTF-8">
    <title>晚明二十家小品 - 第 10 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晚明二十家小品 - 第 10 页/共 11 页</h1>
    <div class="content">
    ○简赵履吾
    秦淮河故是一长溷堂，夫子庙前，更挤杂，包酒更嗅不得，不若往木末亭，吃高座寺饼，饮惠泉二升。一鱼一肉，何等快活也！

○简米仲诏
    越人嚼┺，闽人嚼蔗，渐老渐甜。不想奉崔魏诸公，主何意见，就中少年新进甚多，今日银艾，明日就想犀玉，邀呵过棋盘街，尚书阁老，是个孩子，难有大半世做去。早早回家，有何意趣，打选官图者，不上五六掷，就到太师出局矣，忙些甚么？又做官如游山，一步一步上去，历过艰难，闪跌几次，方知荆棘何以刺人，危险何以惕人，幽奇何以快人，转折何以练人，渐渐登峰造极，方得受用。今一见山麓，就要飞至山顶，山顶之上，又往那走？此皆不明之过也。年兄终日太仆，决不转动，譬之山腰看人，从高跌下者，暴痛绝命，可怜可笑也。若弟又鲇鱼上竹竿，可笑之甚矣。偶发名言，不是妒口也。我两个老人家终有意意在。
 
 
《晚明二十家小品》
陈眉公小品

    ○倪云林集序
    昔太伯仲雍，文身断发，奔荆蛮，荆蛮义之，从而归者千余家。其后吴主季札，季札弃其而耕，乃舍之，已封于延陵。倪云林先生者，自称倪迂，又自称懒瓒，又自称荆蛮民。荆蛮者，延陵之故乡，而先生所居也。先生癖人也，而洁为甚。自太伯季札仲雍而后，梅福洁于市，梁鸿洁于佣，而指屈倪先生矣。先生高卧清秘，洗拭梧竹，摩挲鼎彝，此见洁者肤也。试问学道人，能于元兵未动，先散家人产乎？能见张士诚兄弟，噤不发一语乎？能避俗士如恐冫免乎？能画如董巨诗比陶韦王孟，而不带一点纵横习气乎？余读先生之集，所谓其文约，其辞微，其知洁，其行廉，其行称文少而其指极大，独先生足以当之。盖先生见几类梅福，孤寄类梁鸿，悉散家产赠之亲故，有荆蛮延陵之风。月清则华，水清则澄；云鲜露生焉。下此虽金碧丹青，滓焉而已，何堪与先生并？先生残煤断茧，江东之家，以有无为清俗，岂惟张我吴劲，即置先生于也庑间，度无愧色。或曰：“倪先生，癖人也，似示闻道。”余笑曰：“否！否！圣人之行不同也，归洁其身而已矣。”

    ○五言诗序
    张平仲使君，居浒墅，日在水声云气中。闭关以后，疏巾单衤复实，但拥一编，一鼎，吸数升惠泉耳。曰：“我饮冰焚玉，不愁榷政，愁客至，颇妨清卧。昔关尹喜，仅一青牛翁，今四方贵游，辐辏度关，又无五千言授我，仆仆腰领，奈何哉？”余曰：“孔明不居成都，而好居南阳，彼岂真恋恋隆中？直以南阳当天下之卫，因以延揽四方豪杰，而且得周咨时事，故语孟公威曰：‘中原饶士，丈夫何必故耶？’此可以识武侯矣。今榷事诚不足烦使君，然贤士大夫道经于此者，皆欲识张使君贤。使君因得以议论物色三五豪杰，以备国家异日缓急之用，则浒墅官舍，故平仲之南阳划庐也。”使君曰：“余则安敢。且性懒不解酬对，惟除土种蔬，结棚覆松，一望西山朝爽而已。兴至间一赋诗，诗亦不甚多，五言诗仅得三十余章。”仆读之，骨苍而韵俊，神清而调真；其虚和安雅之意，具见乎辞，非特刘长卿五言城不能搞衡，即老子出关五千言，无烦强授书矣。

    ○米襄阳志林序
    予读陆友仁《米颠遗事》，恨其故实未备，尝发意排纂。江东好古收藏之家所遇襄阳书画，小有题识者，辄手录之。而范长康多读异书，搜讨米事，尤丑类而详。因题曰《志林》，请予叙。予惟古今隽人多矣，惟米氏以颠著。要之，颠不虚得，大要浩然之气全耳。后人喜通脱而惮检括，沓拖拉扌罗，沾沾藉米颠氏为口实。夫米公之颠，谈何容易！公书初摹二王，晚入颜平原，掷斤置削，而后变化出焉。其云山一一以董巨为师。诗文不多见，顾崖绝魁磊如深往者，而公之颠始不俗。两苏黄豫章秦淮海薛河东德麟龙眠刘泾王晋卿之徒，皆爱而乐与之游，相与跌宕文史，品题翰墨，而公之颠始不孤。所居有宝晋净名海岳，自王谢顾陆真迹以至摩诘，玉迹金题，几埒秘府，而公之颠始不寒。陪祀太庙，洗去祭服藻火，至褫职，然洁疾淫性，不能忍，而公之颠始不秽。冠带衣襦，起居语默，略以意行，绝不用世法，而公之颠始不落近代。奉勒写《黄庭》，写御屏，奋毫振袖，酣叫淋漓，天子为卷帘动色，彻赐酒{艹杲}，文其甚则跪请御前研以归，而公之颠始不屈挫。寄人尺牍，写至“芾拜，”则必整襟拜而书之，而公之颠始不堕狡狯。呜呼米颠，旷代一人而已！求诸古今，张长史得其怪；倪元镇得其洁；敷文学士与高尚书得其笔；滑稽谈笑，游戏殿廷，东方朔李白得其中豪；故曰米公之颠，谈何容易！公没于淮阳军，先一月，尽焚其平生书画。预置一棺，焚香清坐其中。及期举拂，合掌而逝。吾视其胸中，直落落无一物者，其圣门所谓古之狂欤？洙泗之时，楚狂在接舆；濂洛之时，楚狂在芾；其颠可及也，共浩然之气不可及也。

    ○芙蓉庄诗序
    吾隐市，人迹之市，隐山，人迹之山，乃转为四方名岳之游，如獐独跳，不顾后群；如狮独行，不求伴侣；乐矣。然丹危翠险，梯腐藤焦，每欲飞渡而空蹑之，无乃非老人事乎？计莫若退隐田园，因作田园诗。张啸翁许为同志，和以见示，并出《芙蓉庄诗》若干卷，属余读之。余笑曰：“今诗人集满天下，其投赠寄怀，率辇上君子。凡通显有位望者，辄字之，几于无等。至问其交情始末，或彼此不相识，即识，彼亦不复能省记，而必欲胪次其姓名，以为行卷羔雁之贽，大都一仕籍而已。啸翁怜而唾之，凡与交游唱和者，汰不书。所作皆分梅种竹，移菊艺兰，莳茶采药，及料理农桑渔樵之事。事真，故烂熳而流便；兴率，故简至而酣畅；心细，故精综而条理；品洁，故幽微而疏快；调高，故孤直而清响。读其诗，想见其胸次，且笑且啼，且傲且侠，且醉且醒，且仙且隐，日混村童庄客之中，而神游于时局菀枯向背之外。古者罢侯种瓜，逃相灌蔬，庞公条桑，云卿织屦，其意念亦若此耳。四君子密藏遵晦，并文彩不少见，吊古者深以为恨，而啸翁尤幸有此集，流落人间，使人名利之心顿忘，烟火之焰尽息；虽逃世而救世之功寓矣。啸翁数招余，颇切，义不忍作铁心人，终当一叩芙蓉庄，饮李公洼樽，卧皎然桃花石枕，醉呼张志和，汝曾见而家啸翁田园诗否？”

    ○闽游草序
    吾友周公美，神骨遒雅，望之如岩窟图画中人。未四十，敕断家务，有子孝且贤，不遣世事经怀，公美日与群从读书食酒，为名山游。客岁，游闽归，访余泖上僧舍。出记与与诗奏予，须发之间，尚聚云气。第篇中未啖荔枝，登武夷耳。余浮白罚之，公美倔强不肯服，曰：“我见入闽者，动以为题。然非游以买贾，则游以舌，独余则否，不错邮符，不乞驺骑，不仗地主酒钱，此游之清者也。手无，趾无坎，腰膝无纟亘帛，贾勇先驱，置两足于空外，置七尺于死法外，此游之任者也。猿不易枝，鸟不变声，樵牧无故识，伴侣无异同，此游之和者也。游具此三德，而时以诗为政。游无定时，故诗无定体。”余读之，其色香味，隽于荔杖，而声调惊快，惟幔亭天上无忧，人间可怜之曲，庶几次响焉。公美得于闽者俭，而闽中江山得于公美者奢矣。公美大笑剧余，至夜分，霜缄烛跋，犹娓娓谈闽游不实。余目公美曰：“宁惟游有三德，即酒德亦称是。不乱，清也。不辞，任也。不争，和也。”公美曰：“人知我闽游，而不知我更有醉乡游，汝何从得之？盍为我识数语，以告后之问津者。”

    ○许秘书园记
    士大夫志在五岳，非绊于婚嫁，则窘于胜具胜情，于是葺园城市，以代卧游。然通人排闼，酒人骂坐；喧笑呶詈，莫可谁何，门不得坚局，主人翁不得高枕卧；欲舍而避之寂寞之滨，莫若乡居为甚适。吾友秘书许君玄，所居为唐人陆龟蒙角里。其地多农舍渔村，而饶于水，水又最胜，太公尝选地百亩，菟裘其前，而后则攀潴水种鱼。玄请石圉之，太公笑曰：“土狭则水宽，相去几何？”久之，手植柳皆婀娜纵横，竹箭秀擢，茭牙蒲戟，与清霜白露相采采，大有秋思。玄乃始筑梅花墅。窦墅而西，辇石为岛，峰峦岩岫，攒立水中。过杞菊斋，盘磴上跻映阁，君家许玉斧迈，小字映也。磴ㄧ分道，水唇露数石骨，如沈如浮，如断如续；蹑足蹇渡，深不及踝，浅可渐裳，浣香洞门见焉。擢岈Σ，窍外疏明，水风射人，有霜雹虬龙潜伏之气。时飘花板冉冉从石隙流出，衣裾皆天香矣。洞穷，宛转得石梁，梁跨小池，又穿小酉洞，洞枕招爽亭，憩坐久之。径渐夷，湖光渐劈，苔石磊磊，啮波吞浪，曰锦淙滩。指顾隔水外，修廊曲折，宛然紫素虹，渴而下饮。逶迤北行，有亭三角，曰在涧，所谓“秋敛半帘月，春余一面花”是也。由在涧缘皆而登，浓阴密条，葱模糊中巧嵌转翠亭。下亭，投映阁下，东达双扉，向隔水望见修廊曲折，方自此始。余榜曰：流影廊。窈窕朱栏，步步多异趣。碧落亭踞廊面西，西山烟树，仆堕檐瓦几上。子瞻与元章欲结杨许碧落之游，杨为杨羲，许为许迈，亭义取此。碧落亭南曲数十武，雪一龛，以祀维摩居士。由维摩庵又四五十武，有渡月梁。梁有亭，亭可候月，空明氵佥滟，纹轮漪，若数百斛碎珠，流走冰壶水晶盘，飞跃不定。渡梁，入得闲堂，闳爽弘敞，槛外石台，广可一亩余，虚白不受纤尘，清凉不受暑气；每有四方名胜客来集此堂，歌舞递进，觞咏间作，酒香墨彩，淋漓跌宕于红绡锦瑟之傍，鼓五挝，鸡三号；主不听客出，客亦不忍拂袖归也。堂之西北，结竟观居。前盈奉天竺古先生。循观临水，浮红渡。渡北楼阁，以藏秘书。更人为鹤蝶寝，游客不得迹矣。得闲堂之东流，小亭踞其侧，曰涤砚亭。亭逶迤而东，则湛华阁，摩干群木之表，下瞰莲沼，沼长堤而垂杨修生，茭蒲，菱芡，芙蓉之属，至此益披纷辐辏。堤之东南阴森处，小缚圉焦，鸥鹭凫，若作寓公于此中，旅坐不肯去。此去桃霞莲露，缋绣绮错，而一片澄泓萧瑟之景，独此出江南秋，故曰滴秋庵者。王太史游香山，欲与二三子作妄想，若斩荻芦陂隰，尽田荷花，使十五小儿，锦衣画舸，唱采莲词，出没于青萍碧浪之间，可以终老。今玄不妄想而坐得之。又且登阁四眺，远望吴门，水如练，山如黛，风帆如飞鸟，市声簇簇如蜂屯蚁聚，而主人安然不出里门，部署山水，朝丝暮竹，有侍儿歌吹声；左弦右诵，有诸子读书声；饮一杯，拈一诗，舞一掉，沿洄而巡之，上留云借月之章，批给月支花之券；袍笏以拜石丈，弦索以谢花神；此有子之白乐天，无谪贬之李赞皇，而不写生绡，不立粉本之郭恕先赵伯驹之图画也。秘书未老，园日涉，石日黝，鱼鸟日聚，花木日烂漫，篇章词翰日异而岁不同，余且仿用埯先生藤轿豹席，笔床茶灶，叩君之园而访焉，相与虽和如皮陆故事，玄能采杞菊以饱我否？

    ○游桃花记
    南城独当阳，城下多栽桃花。花得阳气及水色，太是华。居民以细榆软柳。编篱缉墙，花间菜畦，绾结相错如绣。余以花朝后一日，呼陈山人父子，爰酒提小，同胡安甫宋宾之孟直夫渡河梁，踏至城以东，有桃花蓊然。推户闯入，见一老翁，具鸡黍饷客。余辈卫筵前索酒，请移洒花下。老翁愕视，恭谨如命。余亦不通姓字，便从花板酒杯，老饕一番，复攀桃枝，坐花中，以藏钩输赢为上下，五六人从红雨中作活辘轳，双如孤猿狂鸟，探叶窥{艹杲}，惟愁枝脆耳。日暮乃散。是日也，老翁以花朝为生辰，余于酒后作歌赠之，谓老翁明日请坐卮脯为寿。十四日，余与希周直夫叔意挈酒，甫出关路，途得伯灵子犹，拉同往。又遇袁长史披鹤氅入城中。长史得我辈看花消息，遂相与返至桃花溪。至则田先生方握锄理草根，见余辈，便更衣冠出肃客。客方散踞石上，而安父宾之箕仲父子俱挈酒佐之。董徐何三君从城上窥见，色为动，复踉跄下城，又以酒及鲜┺蛤蜊佐之。是时不速而会凡十八人，田先生之子归骈为十九。十一，酒七八壶觞，酒屈兴信，花醉客醒，方苦缶相耻，忽城头以长绠缒酒一尊送城下，客则文卿直卿兄弟是也。余辈大喜，赏为韵士。时人各为队，队各为戏。长史伯灵角智局上。纷纷诸子，饱毒空拳，主人发短耳长，龙钟言笑。时酒沥尚余，乃从花篱外要路客，不问生熟妍丑，以一杯酒浇入口中，以一枝桃花{赞}入发角，人人得大欢喜吉祥而去。日暮鸟倦，余亦言旋。皆以月影中抱持，而顾视纱巾缥袖，大都酒花花瓣而已。昔陶徵君以避秦数语，输写心事，借桃源为寓言，非有真桃源也。今桃花近在城齿，无一人为花作津梁，传之好事者，自余问津后，花下数日间，便尔成蹊。第赏花护花者，舍吾党后，能复几人？几人推折如怒风甚雨，至使一片赤霞，阑珊狼藉，则小人于桃花一公案，可谓功罪半之矣。

    ○唐公子传
    余下第归，抱幽忧之疾，以道书淘汰之。心猛气深，强抑不下，乃搜读稗官家，得《李公子传》。《唐书》言，邺侯之子繁，不甚贤。今公子颇有奇韵，想繁之兄弟行也。但不知为邺侯第几子耳？录之左方：
    李公子者，父泌，为唐邺侯。侯既老，谢事辟谷。公子官袭侯封，不愿侯，愿词赋科。时肃宗新复两京，以《两京赋》试进士，御泰清殿亲临之。公子立不万言，未尝加点。赋上，上方午膳，大常作乐，命辍乐读之。爱其美也，袖入宫中，擢第一人，勒石刻《两京赋》于殿前。公子方十九，眉目清映，紫衣白马，宛如神仙。上一见大喜，谓侍臣曰：“邺侯宣劳，再造邦家，曾不肯剖粒自饱，今其虽不愿侯，授官宜与侯等。“以集贤学士授之。公子谢曰：“臣实不敢当此，但乞告身一通，便宜山水间，县伯不得追呼足矣。”上嘉其志，御写敕扎，并赐宫嫔两人曰：“一以掌书，一以爰酒。”郭汾阳有女曰清明君者，有殊色，喜读《离骚》古陶谢诗，尝删诗去其郑卫者，手录一卷，日日批注。闺房中以小室庙祀舜二妃，配飨以鲁共伯之母，黔娄之妻，春秋祭之以文，其高闲如此。汾阳王难其配，以李《两京赋》视之。清明君慨然叹息曰：“可矣。”既归李，李年少谑浪，醉时微以谑语侵之。清明君不悦，见其谢过，乃笑曰：“妆之天性，栖栖艺文，若欲濡首酒杯，从公笑间乞爰热，所谓笾豆之事，则有司存，无已，愿以黄金千斤，为公子置妾数百，以任恣讨。”汾阳王闻之也，遣人分驰四方，四方有奇女子以诗名显者，搜访殆尽，而其中曰纤纤，曰白娟，曰鹭，曰春荑，曰红草，曰晕儿，曰绿丝，曰碎桃，皆骨柔气清，熟于古文奇字。而纤纤善筝。白娟善歌。春荑善鉴古器，善笙。红草善弹鸟，善鼓琴。晕儿善啸。绿丝碎桃善种花，花经二人手，无不活，又善骑马。鹭善丹表，善舞。公子乐之以酒，酒必以诗，诗成，诸美人起而和歌，歌无杂声。其他修竹清泉，细帘嘉树，月出之时，鸟啼弦乱，相与牵衣抱袖，红白低迷，起视草头蕉叶之上，大都墨迹酒痕而已。清明君无问晴雨，每候山果新熟，则遣美人捧进公子。或书史有奇事可读者，以彩线识之，则遣捧进公子。或成新篇，或偶得一二佳句，不忍独赏，则遣捧进公子，故美人人人得亲公子也。而清明君当其酒半，尝乘紫帷小车临焉。公子率纤纤以下，短讴长，弹筝鼓瑟，次第上寿。酒已，则各以平日所赋诗献清明君，焚香缓坐，细加品题，稍不安者，为改点数字，每点一字，辄以一觞罚公子曰：“君老于诗者也，不为美人更之，乃含糊作影子过耶？是必容香火情。”美人皆笑曰：“善，诚如夫人言，是宜罚。”如此者连罚数觞，公子竟辞醉矣。公子尝游于苏州，时有新进士选名妓百人浮于何花荡中。众进士本措大骨相，骤得此，足高志扬，毕露丑态。公子更布衣，坐小舟，往来观之。有进士呼曰：“是小船中秀才何为者？汝能饮酒乎？”曰：“能。”能赋诗乎？曰：“能。”曰：“若是，汝且过我。”公子岸然据其上座，执酒卮瞠云霄不为礼。众进士以为狂生也，俟其酒干，欲以诗困之，及分韵，公子谢不能，曰：“顷固以谩语诳君一杯酒耳，实不晓诗为何物。”众进士顾诸妓大笑曰：“吾故料狂奴谙此，吾辈且自作诗。”诗许久，沉吟不成一语。语出又村鄙可笑者。乃手舞足蹈，互相传示，叹赏不已。已而悉出金玉宝器，以陈富贵，耳语诸妓曰：“是秀才曾见此否？”傍有一黄衣妓者秀质楚楚，愁态万端，公子叩之曰：“吾观汝一似有忧者，汝有心事，可告诉我，我为汝料理不难。”一进士掀髯大言曰：“汝欲了此君心事，但恐酸秀才正自不堪。是尝负我千金，分毫无所偿，今见我，不觉敛容耳。”公子笑曰：“此细事，何足忧。”于是从进士又大笑，转以为狂生也。顷之，公子之楼船适至，鼓吹大作，公子呼进士与各妓过船，罗列食器，酒皆以五色宝玉，明珠翡翠，雕镂装缀之，奇丽特甚。公子见之，斥曰：“何乃陈此俗物！”亟撤去，悉付黄衣娘子：“今日一段心事，为汝结证了也。”已命更席，则陶觞瓦鼎，无非三代物，最近者亦秦汉铜器。隔帘女伴，隐隐作乐，曲谱俱内调及公子新诗。欲因诗尾得公子姓名，已知其为公子也，皆粉粉向前夺诗。公子令曰：“汝辈且置酒于此，若酒冷而诗不成者，罚我；诗成而酒热者，罚汝。”往往酒未及温，已摇笔满纸矣。纸尽无可奈何，乃裂帛绢，绢尽则裂帷幕屏褥之类，又尽则各剪裙叶，或绝长袖以进。所得片言双字，如获奇宝，贴身藏之。众进士诱之以酒，酩酊，多半窃去。妓有啼者，公子以为可怜也。公子起立作乐，女伴乘间说之曰：“汝辈尽肯落籍从公子游乎？有别院在湖山之上，门前朱楼一带，覆以垂杨，松篁中粉廊红榭，高台短桥，宜雪宜月，四面绕以梅花五六十里。深秋之际，则林枫万株，拥若霞气。枫树间有高楼，翌以堂庑，其正中以奉藏经，基两旁以贮古今异书，左有酒库，凡天名酒无不藏；右有泉库，凡天下名泉无不具；若此者可以休汝矣。”诸妓唯唯，乃尽从公子归。公子悉召酒人剑客，高僧道士，晓夜酣歌，沉浮此中。赋诗之暇，非细谈释部，则酬论兵符，烛尽酒空，醉而后已。宾既散，时与绿丝碎桃高装骏马，踏入深山中。过平原易地，着鞭夺路，抛闪如飞。树丛边听山鸟声，则命红草弹鸟，偶不中，皆拍手笑，浮以半觞。转入幽险处，美人车不得度，攀萝挽石，欲上欲下，笑啼杂出。忽到荒冈崇岭之上，天风四来，晕儿清啸一声，木叶乱舞，裙裾飘脱，步立不定。公子惧其伤也，乃徐返焉。天下闻公子名，饥寒之士，辐辏来进，候其将归，皆匍伏道左，叩头大呼，“非公子无以活我。”公子转盼间，赏劳都遍，日费千金，无几微颜色。一日，就中忽有执公子衣者曰：“愿辟人，臣有所言。公子不忆于陵时乎？汝所谓陵陈仲子者也。上帝怜汝贞苦，故今日置当李家，涉猎世味，清明君即向时辟纟户夫人耳。夫日之光有短长，月之魄有死生，人之福有往还，公子宜早决。且汝父邺侯及妇翁汾阳，皆为清微天帝君待女，夫妇来久矣。”言讫不见。公子大悟。以家产万亿计，悉散之，与清明君入洞庭石公山修道，不知所终。后陆贽至华亭，常见公子往来三泖中。

    ○杨幽妍别传
    幽妍小字胜儿，生母刘，行一，在南院负艳声。早岁落籍，去嗣陈氏。陈之姨董四娘挈往金阊，习吴语，遂善吴。董笑曰：“是儿甫八岁，如小燕新莺，不知谁家郎有福，死此雏手。”陈殁，抚于杨媪，媪奇严，课书课绣，课弹棋，妙有夙解，不督而能。女兄弟多方狡狯，嘲弄诒侮，终不能勾其一粲也。庚申，杨媪避难吴越，载幽妍与俱，年已破瓜矣。薄亻幸难嫁，有心未逢，俯首叩膺，形于咏叹。一日，遇张圣清于秀林山之屯云馆，群碎满前，席纠无主，独幽妍兀坐匡床，旁无转瞩，掠鬟舐袖，笑而不言。私祷云：“侬得耦此生。死可矣，”张圣清者，才高笔隽，骨采神恬；造次将迎，绸缪熨帖；人莫觉其为廉察使子也。舟中载冬史弦索，悉付小青衣排当。小青衣能射主人意中事，兼工竹肉，圣清曰：“此西方迦陵鸟，”以迦陵呼之。每携入竹屿花溪，递作新弄，而最不喜平康狭邪之游，谓此辈正堪与头奴，大腹长鬣贾相徵逐，岂容邪魔入我心腑？至是与幽妍目成者久之，明日，遂合镜于舟次焉。于时溽暑，昼则布席长林，暮则移桡别渚，疏帘清簟，萦绕茶烟；翠管朱弦，淋漓酒气；幽妍自谓“十五岁以前，未尝经此韵人韵事，”即圣清亦曰：“世岂有闺中秀，林下风，具足如胜儿者乎？”尼熟渐久，绝不角劲语词，两人交相好，亦复交相重，曰：“吾曩过秀州，草庵外闻老尼经声，跃然抱出世之想，自惭绊缚，不能制鞲奋飞，今尼君串珠缠臂，持戒精严，同心如兰，愿言倚玉，十年不死，请事空王，宿羽流萤，实闻斯语。”圣清饮涕而谢之。七月，应试白下，幽妍送别清溪，注盼捷音，屈指归信，并尔杳然。及重九言旋，而幽妍先驱渡江去矣。自此低迷憔悴，瘵疾转深，腰减带围，骨见衣表；王修微谓余曰：“吾生平不解相思病何许状，亦不识张郎何许人，今见杨家儿大可怜，始知张郎能使人病，病者又能愿为张郎死，郎不顾，立枯为人腊矣。”圣清闻之，遣急足往视，幽妍开缄捧药，涕泗ォ澜。妪簪怒，闭绝鱼雁，消息不通。幽妍典{赞}珥，赂侍儿，属桃叶渡闵老作字以达意焉。扃斗室，不见一人，即王孙贵游，剥啄者，指刀绳自矢而已。媪卞怒并甚，挝詈人理，取死数四，救而复。不得已，复载之东来。圣清侦状，义不负。有侠客徐内史，就中为调人，弹压悍媪，无可故悬高价，杀此铁石儿。媪唯唯。圣清乃纳聘，迎为少妇，稽首廉察公逡逡如女士，且凯宜男，勿结责也。比入室，病甚，犹强起熏香汗衣，劈笺涤砚，圣清手书唐人百绝句授之，读皆上口。又雅能领略大义，每回环离肠断魂之句，掩抑不自胜，真解语花也。病中解脱，了无怖容，佛号喃喃，手口颇相续。忽索镜自照，不觉拍几恸哭曰：“胜儿薄命，遂止于斯！”又好言谓圣清曰：“君自爱，切勿过为情痴，旁招诃笑。妾如有知，当转男子身，以报君耳。”又曰：“妾命在呼吸，偃大人新宅不祥，盍移就郡医疗之。”岁逼除夕，圣清归侍椒觞别去。幽妍忄忄喘益促，侍儿问有何语传寄郎君，但瞪目扌追胸，不复成声矣。盖壬戌腊月二十七日也。圣清奔入城，且号且含衤佥，延僧修忏，撤荤血者兼旬，雕刻紫檀主，置座隅，或怀之出入衣袖衾间。食寝必祝，祝必啼，啼曰：“吾欲转采不死药，乞返魂香，起幽妍于地下，而不可得。又欲金铸之，丝绣之，倩画师写照百回，而未必肖也，何如徵传眉道人，为逝者重开生面乎？”余曰：“传且就，恐挑哀端，俟君病良已，乃敢出。”讵料君之终不及见也。幽妍墓在龙华里，圣清选地结茆龛祀文佛如来，偿其始愿。修竹老梅，环映左右，清芬凉影，飒如有人。画眉郎，散花女，其将比肩捉臂，踏歌而嬉于此乎？古有《庐江吏》，《华山畿》，欧阳詹秦少游之义娼，纠结夙缘，一恸而卒，初疑出于诞妄，今乃信为果然，如幽妍圣清者，少判在凰窠群鸳鸯牒中，岂死于情哉？死于数也。余不忍以介静辞，为作别传，付子墨墨娥，相与流通之。死乎？不死矣！

    ○范牧之外传
    余宅邻牧之，少闻牧之以情死，不敢问父老。比十年，奉化人之教，略已定情，乃始许牧之子必宣作《牧之传》。范生牧之，名允谦，伯父太仆，父光禄，为文正忠宣公后。牧之复以庚午举乡进士。生百颀，广额颐颊，而下小削，目瞳清荧，骨爽气俊，不甘处俗。华亭世家子，出必鲜怒，锦衣狐裘，舞于车上，童子骈肩而随，{赞}玉膏沐，如妇女之丽，牧之见之，往往内愧肉动，毛孔猬张，辄障面去。牧之居恒单衫白衤令，着平头弁，与诸少年颉颃而游。游遇豪贵人，牧之欠抑唯诺，阳兼不敢言，众以为是生也，寒酸不上人眼，意轻之，牧之乃快。或坐客小觉，则拂衣疾趋出，急遣追呼者问牧之，牧之飘风逝矣。性嗜书，无所不读。能跳梁于翰墨间，有才子之志。客非韵，斥门者不纳。纳必以名香清酒为供，或宴语夜央，喜不嗜寐。童子更烛割炙，复张具如客初至时。屋下鸡鸣，犹闻鼓琴落子声，及醉而啸者。至是四方之客日益集，牧之恢张心胸，厚往薄来，故杂宾亦稍稍得进。而未几杜生之事起。杜生者，妓女也。以风态擅名，慷慨言笑，与牧之一遇于阊门，目成久之。退而执手叹曰：“吾两人得死所矣。君胜情拔俗，余亦侠气笼霄；他日枕骨而葬太湖之滨，誓令墓中紫气，射为长虹，羞作湎氵典女儿，下指鸳鸯，上陈双鹄。”嗣后淹系旬月，无复顾礼，废顿精神，废缀家政。客乃有为文告神以绝牧之者，牧之答曰：“仆闻朽名为辱，朽形次之，诸君子俱当世贤者，仆虽不才，忝惠庄之遇旧矣。诸君子一旦摄齐束带，矢之神前，击钟伐鼓，以绝鄙人，一时观者莫不骇遽狂走，谓仆当得夷族之祸，以至于此。甚而造作端末，飞流短章，笔之俞糜，付之尸祝；无烦检考，遽定爰书；不须左验，遂成文案；是忠告之义，同于レ觖；捃摭之过，近于文致；使仆不能含生于覆载，强息于人世；辱云甚矣。仆亦何人，其能甘之？惟有蹈东海而死耳。”牧之既深情，胶粘不解，而复为诸客所激，若圆石遇坂，转触转下，势不得不与俱尽。会太守窘杜生，出辱之庭。牧之忽愧，以身左右翼，多悲辞。太守徘徊不令下鞭，然终不许牧之以一妓女烬。黜卖杜为贾妇。牧之佯诺，阴使人赝为山西贾得之，以藏于别第。俄载而与俱之长安。居长安邸不三月，牧之病肺死。牧之既死，杜生敕家人装治其丧归，而以身从。杜入舟，忽忽微叹，闲杂吟笑，如无意偿范者。至江心，命浴，浴罢更衣，左手提牧之宣和砚，右手提棋楸，一跃入水。左右惊视，不能救，初见发二三尺许，沉浮旋澜中，已复起紫衣裾半褶，复转睫间，而生杳然没矣。余闻牧之事光禄公，秦淑人，及遇弟允临，斤斤孝友，名教人也。因缘为祟，卒耗俊姬，何哉？汉高项羽，英雄绝世，剑锋淬人，眼不为眨，乃心销神枯，终不能断虞戚之爱。夫二公赖有此举，小足破俗，不然，项乃倔强老卒，龙氵集公一村亭翁故态耳。语云：“天下有心人，尽解相思死。”世无真英雄，则不特不及情，亦不敢情也。牧之者，得无老子所谓“勇于敢则杀”者欤？定盟旦誓，永焉弗谖，沉恨幽疑，泮然涣释，两人可谓诚得死所矣。使杜迟回独生，或不欲生而无幸以不汗病死，寥寥千古，含怨何期？今而后，知杜生之有以谢牧之也。或曰：“君家蠡，首倡风流，而唐杜牧之奇宕挑达，半卧粉黛中以老。君于牧之则讳姓，于蠡则讳名，垂二千年而合为范牧之也。”呜呼！然欤？否欤？
    赞曰：余与牧之子必宣游，生驹俊鹘，抑何其似牧之也？必宣入国，而遇平康里则疾回其车。市有倚门而挑者，耻若面黥，惟恐唾沫形影之及。必宣少孤，心不能记牧之短长肥瘠，而能不失尺度如是，父岂必身为教哉？夫曾子子父之相反，而赵括之读父书也，为人后者，其奚择也？

    ○花史题词
    吾家田舍，在十字水中。数种花外，设土М竹床，及三教书。除见道人外，皆无益也。独生负花癖，每当二分前后，日遣平头长须，移花种之。犯风露，废栉沐。客笑曰：“眉道人命带桃花。”余笑曰：“乃花带ㄞ马星耳。”幽居无事，谷辑《花史》，传示子孙，而不意吾友王仲遵先之。其所撰《花史》二十四卷，皆古人韵事，当与农书种树书并传。读此史者，老于花中，可以长世；披荆畚砾，灌溉培植，皆有法度，可以经世；谢卿相灌园，又可以避世，可以玩世也。但飞而食肉者，不略谙此味耳。

    ○花史跋
    有野趣而不知水者，樵牧是也；有果窳而不及尝者，菜亻庸牙贩是也；有花木而不能享者，达人贵人是也。古之名贤，独渊明寄兴往往在桑麻松菊，田野篱落之间。东坡好种植，能手接花木，此得之性生，不可得而强也。强之，授以《花史》，将艴然掷而去之。若果性近而复好焉，请相与偃曝林间，谛看花开花落，便与千万年兴亡盛衰之辙何异，虽谓二十一史尽在左编一史中，可也。

    ○柬米子华
    前以一束生刍，拜太夫人。四顾萧然，苔花绣壁，落叶满门，人为醋鼻。顾弟且为足下顿足相敬。古所谓蓬蒿三径，居然名士风者，正为足下发耳。足下诗本性情，绝不作当今涂神画鬼面目，乃就李不知有米先生何也？且无论足下，即秋潭一沙弥；彦平方叔两缝掖，俱寂寂如木钟石鼓，大雅凋伤，烟霞冷落，一至于此！仆为老亲，浮沉人间，既似在绦之鹰，复如斗穴之鼠；思得清凉闲散如兄者，相与以一钵米，一杯茗破之，亦了不可得。况海氛杂沓，吾辈泄泄与蜉蝣燕雀争尺寸之安，何以堪之？

    ○与王闲仲
    今日午后，屈兄过七夕。因思牛女之会，当新秋晚凉，故不热；女之外，无小星，故不争亦不妒；一年一渡，故不老；容把杯共笑也。

    ○答项楚东
    初坚客戒，如棘篱护笋，咫尺相隔。顷者柳花如霰，鸳鸯倦飞；小阁褰帷，残炉尚烬；此时恨不与吾丈共之。二诗小儿涂鸦，不堪一笑，差有米家云山，少能忏垢耳。

    ○与屠赤水使君
    前读《昙花记》，痛快处令人解颐；凄惨处令人挥泪；批判幽明，唤醒醉梦，二岁中语也。往闻载家乐，过从吴门，何不临下里，使俗儿一闻霓裳之调乎？若近有新声，亦望见示。懒病之人，得手一编，支颐绿阴中，便是十部清商也。

    ○答张上马毅仲
    某衰病下劣，日与农师渔丈人为群，不敢齿及风雅二字。即小有撰述，如沈梦溪云，退处山泽，更绝过从，所与谈者，惟笔砚而已。不意明公好奇太过，札贶先施，属以糠比之导，神交知已，宇宙寥寥。谨撰数言，以候斤削。明公主盟文苑，吴儿辐辏龙门，不异众鱼之曝鳞点额。某老怯道路，近结苕帚，莳嘉蔬，种修竹，远望轩后寒山，如在肘下。又以饮冰俸钱，多市村醪，从黄肥紫壮中，细嚼寥吟好诗，颇觉受用太奢，呢不得明公过此，共享黑甜白醉之乐也。

    ○王元美
    别来从句读中暗度春光，不知门外有酒杯华事。每忆只园云观，草绿鸟啼，追随杖履之后，笔言款洽，如此佳况，忽落梦境矣。



耕樵问答

道原
    耕者问曰：“道本日用常行者也，而又原哉？”
    樵夫曰：“咈也，人不自知日用即道，故推原道者，不可须臾离也。须臾不离，盖通天地之大，无外际也；虽隐微之小，无内隙也；达古今之久，无停息也；悬日月之明，察有无也。显诸形器也，视自明，听自聪，言自信，动自礼。喜怒哀乐自宜节，孝弟慈让自顺德，家国天下自齐治均平。位天地，育万物，无有一人不秉具，自能中和，范围不遗，而无敌於天下者也，故曰道原。道本自如，人习罔危，幸而免耳，谁识同囿日用，自知自明哉！”

圣儒传一辨
    耕者问曰：“今夫一也，造端伏羲，画象丽阳，原是天得以清，地得以宁，人得为大生大成，不虑不学，自明自神者也。至尧舜则曰精一，文王而曰纯一，孔子直用‘一以贯之’也。迨宋诸儒，有以无欲为一，有认动亦定、静亦定者，有能识破玄机独乐者，有知先立乎其大者，有必格物穷理以致知者。我朝幸启良知之呼，终振大成之传，要拟圣儒之各造，似可同归为圣功。究竟简易中正处，不无毫厘千里谬，是故一之为清宁，生化神明，裁成人物天地者也。本基羲画、成象无为，亦未曾有何指点，出垂昭示。尧舜神会，以微易危，故兢兢精一，安安执中也。文王默契敬止，翼翼小心，纯一不已焉。孔子独领画一，本自精纯，竟用以贯日用，所之时措适宜焉。至日无欲为一，各家操习，率皆迷羲之画、孔之信，又不迨溯舜之精、文之纯，贸贸探采释家下乘，时时拂扫之勤，滥拟群一同功。甚者，破碎一生神思，收放心，去欲念，竟莫窥见此一即天心天日，此心自有聪明，随所欲不逾矩者。况归除运世二千年来，杏坛绝响，不可痛乎！”
    樵不得已，近譬一物，曰：“先圣所画之一也，如今人家常用牢固底长绳索也。伏蓑取以象心，刚壮曲折如如。尧舜则加意精制其索，允怀在中，文王亦小心翼翼，纯实此索，不贰杂也。尼父则知信既及，就将此索直串万贯纹钱，随周日用，彻上下四旁不竭也。至曰无欲，如将索外摸揩尘垢，徒劳而不知所以为用，虽间有识破独乐之汉，先立其大之能者，然皆未知一道之仁，进取立达己人为止至。幸遇阳明破荒呼觉良知，以开道眼；崛起心斋，穷探大成，中兴师道。时际耕樵及门授禅，弃身操印，不惑不乱，遂行齐家孝弟仁让，游扬四方，颇采信与。是以壮志显比，中正易简，调燮曲致，善养同仁，确守绳墨，敢惑他技哉！故扬圣儒传一辨。”

晰大学中庸
    耕者问曰：“大中学庸，学大庸中，中学大庸，庸中学大，互发交乘乎心性，吻合造化乎时育，足故中也者，帝乎其大，主积万善，从《中孚》，夫子所谓天下之大本。是大本也，家乎万有为《大畜》，孟子所谓‘万物皆备於我’。我中既无朕兆致和，亦无声臭中和，御运天道性命，从心为学，入道成德，三年大成，宜家教国风天下如视掌，岂不易简，岂难致哉！是故学之自造以成己也，必先聚精凝神，遂性致命，崇德达道也。教在立达以成人也，即精丽神，怡性融命，口德至道行也。”
    樵夫曰：“然则学教之内，又有精、神、性、命、德、道六别欤？”
    耕者曰：“咈，吾心精神只是一片，学教盘桓，亦惟在此片中，自融性命德道尔。是故指一片之变化莫测曰神，聪明睿知曰精，生生无已曰性，分定不易曰命，一心直行曰德，曲畅旁通曰道。实出一片，自显自设，即学即教，自哲自晰，无贰无息也。合而通之，根心生色，形贞晬盎而浑丽焉。互而致之，学为教之蕴蓄，教本学之成宪，淑蓄绪泽则先事於学，其后获也即能为教。学教自成其身，言动悉如心矩，将以事亲从兄，宜家教乡邦风国仁天下，自可朞月，三牛必大成，四方归化，不爽诬也。”
    樵夫曰：“大学中庸绪造既可知可能矣。然则《易》曰潜、见、惕、跃、飞、亢之序历，将何为躬造符节此大中学庸哉？”
    耕者曰：“大中学庸，即易运时宜，无二道，无二学，无二教也。是以潜之修也，得於七日闭关以凝神。见於世也，竟获一阳来复，利有攸往。惕乎中也，统率阳长为慎独。跃诸庸也，愤发乐学入大成。足至无上独仁，无敌自神，往来中立，吋宜飞御乎性天之乐，莫御乎覆载持帱之大中。如此安身以运世，如此居其所，而凡有血气莫不尊亲，是为亢，丽神易仁道，无声臭乎上下四旁，所谓时乘六龙以御天，独造化也。如此哲晰大中大易，以变化学庸。仁道必身亲，易善易天下，彰顺化，自将迸灭百代蓁芜、千家注集之糜滥也。此为耕樵一生，既竭精神心思，知及仁守，庄莅动礼成乐之极至深涵，如是严造脱颖，如是乐止自神，不贰息也。”
    樵夫曰：“审如是也，则夫子曰知禘之说之於天下也如视掌，不即其几乎！”
    耕者曰：“善哉，但今天下久倒悬於水旱兵戈征乱，达虏倭夷酷虐，侵渔危患，阱陷生灵，无告无谋，可谓水益深、火益烈也。曾有一仁臣如文王之心、伊尹之志，欲救尧汤七年九年水旱之苦，忧皇皇思回天心，即可运今日颠危如反掌，即可如孔子入鲁三月国大治耶！岂终诿曰‘一言兴邦’、‘一人定国’为虚诞哉？岂耕樵过信此学此道，非身有心得而敢狂罔诬欺至此哉！”

晰行功
    耕者问曰：“天道流行，人心日用本原不贰不息，何事於人，必皆以功乃为行著。不然，只是日用不知，百姓蠢蠢尔。”
    樵夫曰：“嘻，难言也，必欲晰言，敢将‘大学中庸’四字眼则缕析系状，即知樵夫一生行功矣。夫大之方体也，曰明德，曰至善，曰知在格，曰意心身，曰家国天下也。夫中之主宰也，曰天命性，曰道睹闻，曰隐微独，曰天地万物也。总列张乎天道人心，流行日用，自具体强，不虑不学者也。云何系学以大，以庸丽中，将焉取裁？盖有取於精金出矿，胚胎庞朴。据以市贾，难竟信用，遂入炉火，煅化鎔煎，倾泻纹科，然后遍用贸易交通。所以圣神识道识心，同乎矿金之盹肫，裁成辅相，翼以学庸，为炉泻此内，锡类多功，即大惯文武吹煽缓急之不等(原注：句疑误)故於明德上加明之之功，至善处加止之之方，知而曰致格，从在也。意必诚，心必正，身必修，家必齐，国必治，天下必平，是为平章百姓，黎民咸归亲亲也。此学之所以聚乎其大，立生己生人生天下之大本也。於性则置率焉，言统率万军，权任严重。於道而曰修也，言从率出入，曲畅润色焉。故於睹闻之或忽忘苟离矣，即戒惧提醒，复通达也。於隐则有潜昭之莫见，於微则有口口之莫显，於独则加凝重之斟慎，及於天地万物也，则竭致翕口，人人君子，人人中和，以为位育，不遗不过，此庸之所以承乎其中，达成己成人成天下之化道也。虽有两间作用之纷制，实本《大学》《中庸》之自能，合而通之，心之乐，性之跃，学以橐，庸为籥，日用流行，几活泼泼，百姓圣神，同此知能，与察孔莫，是以耕樵识透知及，敢於勇力仁守，竟则庄莅动，礼乐遂，行功深造，所谓头头冲著，步步踏著，真不敢欺罔，亦不敢不直扬也。或遭患难险阻，匡桓杀害，从天降、从人致者，实为此学，此庸《大畜》，福境在我，自增之益，自得之乐，不啻《屯》《坎》二卦形状也。余何言哉？故晰行功。”

诛逢蒙杀羿心议
    耕者问曰：“在门之何因堦有杀羿之行哉？”樵夫仰天长笑曰：“此种人豪，此等事业，不必究刷赘疣痕迹於世也。”耕者曰：“何伤乎！《春秋》臧否，孔子笔削，岂皆出类拔萃人与事也？”樵凝思踌躇，三揖化工，扬言曰：“如此究刷也，是我朝一段大公案，但先师严训曰‘行有不得，皆反求诸己。’又喫紧曰：‘子如不孝父，不可不反其慈之不至，即是拟律。’樵疚。无疆作用，何间何戕，追例杀羿，未可类方。”耕者曰：“如是反责，教我多矣。但古人篡弒，亦曰告天子，告方伯，请以讨之。”樵曰：“君父之义，万古振振；师友之道，至孔独整。是故有师无当於五伦，五伦弗得弗明之典。”又曰：“亲生主思，君养主义，师教则兼恩义而致之，遂於其任至重，其功至大，其师之自御也为慎独。是以旷占人心，君亲昭严，偶有逆故，人得而诛之，况夫子际会哉！”耕者曰：“审如是，正游所倡，所学所提，交扬朝野，互鸣道輗，如何作用，至此睽离。”樵夫曰：“未可诿彼作用尽非也，彼亦宪古而从今，以为游为风宪也，是故其宪於今之教也，盛行文公之学，其追乎古之学也，果息邪距诐以正法？是以道在樵也便便洋洋，惟法语，惟危言，未尝媚口乎上下四旁，嚣嚣辚辚，佩仁义，丽孝弟，将蒸易乎朝野五伦，如此自信，直躬终始；如此觑揆，戾乖时尚，如之何不类少正卯之‘言伪而辩、行僻且坚’乎？如之何不中伤之亲丧不吊，掠鬻慧党，以谩游妨病之袭位恣好，倚势浮荒为督学哉？是以必借诛卯名义，以风天下，然后快於其有为之大也，然后奓泰其忠义之交也。师友流号不足渝焉，杀羿巷议岂足恤哉！况樵言行，过盈天下；樵学孔仁，尚未知止，是戮允宜，咎无所归，而又失足误步，自取蛇啮，皇皇医解，叨获全生，了结修齐素愿，即等再造，天仁恩樵罔极，敢怨尤其仁不仁，伦不伦哉！遂为诛心议。

急救溺世方
    耕者问曰：“今天下四十余年，上下征利，交肆搏激，刑罚灭法，溢入苛烈，赋税力役，科竭蔀屋。逐溺邦本，颠覆生业。触变天地，灾异趵突。水旱相仍，达倭长驱。战陈不息，杀劫无厌。海宇十室，九似悬磐。圩野老稚，大半啼饥。会而拟之，恰似抄没律条。近代专制，黎庶不饶，一民尺土。士仕以上，朝市以下，俱未有一事一难。倘或侵逼，何士何市，何官何吏，亦尝苦辛，经操危虑，而皆知此病痛险阻，置思援拯同恻恻耶！”
    樵夫曰：“摘言至此，责在君臣，吾辈恸恤，只好号泣，昊天汶待溺矣尔，焉容沸思著纤力哉！”
    耕者曰：“恶是何言欤？赤子人井，行道之人，皆忙忙弃荷，急急拯救，况暇睁瞰於其父兄哉！”
    樵夫曰：“子言是也，但天下大溺，赤子大众，虽有一定国之几，‘天下有道，邱不与易之’。要然，几不在手，要未神工，徒切隐忧无益，故曰：乾坤始交而难生，必先动，雷雨满盈，方遂建侯师保，攸往之利。为今急谋行道者上策，只要一仁天下之巨臣，能知有种闲储之银，散藏四方，三项去处，非官非人民非矿金所堪敌，具目密启帝旁，六耳忌莫泄扬，直透帝心悦信，必仗帝德吸采，采委哑口数人，行取三月五月，积得亿万万银，聚塞帝庭，所国需用。边饷、中外臣工吏胥摩票、王侯百项给文，率皆取用於此无不足，因以诏蠲天下贡赋，三年免征，大苏民困乐有余。随领洗牢，恩赦一切，原恶重狱，均与其生。次查怨女旷夫，激逐漂流，三种无告者，尽行四方，富豪士民各量力，命其周护以为之所，欲与聚在在人人而得所，所谓匹夫匹妇咸被尧舜之泽。覆盆冤号，一旦跳跃再生，不劳不费，富且庶矣。又从而广搜有位无位、学德智仁堪称贤能者，取聘来京，均授孔氏心造，躬佩孝弟慈让，大学大道，衍教四方，丕易人心，朞年归仁而有成，数月悦服而尊亲。夫如是，则大赍以足民食，大赦以造民命，大遂以聚民欲，大教以复民性，如此摄援，君民乐只；如此救溺，方为急务；如此济世，是为雷雨动满盈也。行道之人，盍自筹审有为，若樵揆度，须附得志宰相，采庸神明，化裁左右，行即不啻弹指折枝矣。且於法度时势，并行不悖，是何也？盖自尼父竭仰观俯察之神智，得海日初动、万国鸡鸣之时，几入运渊，衷脱化施，庸相鲁七日而掀揭三月成大治，男女别涂，道不拾遗，於今贪墨，耻格尤烈，而又何患乎！达倭之阵阵必慎，法网之密密笃苦岁之征伐哉！故曰：‘其人存则其政举。’又曰：‘一言足以兴邦。’不亦允协之甚矣夫。”
</div>
    <div class="pagination">
<a href="晚明二十家小品_page9.html">上一页</a><span>...</span><a href="晚明二十家小品_page5.html">5</a><a href="晚明二十家小品_page6.html">6</a><a href="晚明二十家小品_page7.html">7</a><a href="晚明二十家小品_page8.html">8</a><a href="晚明二十家小品_page9.html">9</a><span class="current-page">10</span><a href="晚明二十家小品_page11.html">11</a><a href="晚明二十家小品_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
