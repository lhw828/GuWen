<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 259 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 259 页/共 603 页
  </h1>
  <div class="content">
   ○唐检校右散骑常侍容州刺史李公去思颂（并序）
    维贞元二年秋八月，天子以郡国二千石之高第者，曰陇西李某字某。利泽施於裔土，美化被乎遐。是胳膊遵虞书陟明之义，参周官进律之典。俾之由检校右散骑常侍兼御史中丞容州刺史本管经略守捉招讨处置等使为御史大夫岭南节度经略观察处置等使，实授兵符，加拥使节，某月，自合浦如南海。於是县道溪谷，鳏寡孤老，洎于士吏，相与怀思。隐然不去乎心，森然不离乎目，愿所以昭明其德，光示于後。岭南经略使判官权知容州留後事监察御史里行同郡李牢，始以文学居辟选之首，遂参帷席，复以谋能当器任之重，留总军府。美公之政大备，感公之礼有加，因其人请而上之，上可其奏。夫其郡之四封，滨于百越，外则有山寇海孽比境杂处之虞，内则有勤戍劳师流散转死之弊。亲帅其下，以抚吾人，慰荐伤夷，安集疲耗。惧货贡之阙，至助之以家财；悯徭事之繁，至代之以私属。选武艺，归老疾，罢减塞卒四千馀人，以趋农事。率浮堕，辟莱，开置屯田五百馀顷，以足军实。舍寇贼之为缧囚者，释而遣之，以除其怨，而狙犷以顺。禁人民之相虏卖者，执而诛之，以去其害，而童昏以安。常岁有灾，滥炎而连烧于庐舍，公创制以御其郁攸，而邑居以葺。旧俗多怨，睚眦而致毒于饮食，公立防以解其ぉ忿，而乡党以和。树板干而启闭毕修，列亭燧而呃害斯控。差重轻以行徵，令无不均之讥；量远近以纳贡，职无不供之责。人用富庶，家有储峙，敦之以礼怀之以仁。洁已而不污，未尝有贳贷；勤身而不怠，未尝有懈弛。明足以照遁情隐慝而不为察，威足以制猾人暴吏而不为苛，古之良能，何以加此？其人之献状云：尔惟公，我有唐宗室枝属之选，盐州刺史讳孝诜府君之曾孙，宏农郡太守讳府君之孙，太子太傅赠司徒讳齐物府君之子，洪绪丕绩之馀裕宏休纯懿之下锺。宽博而柔良，高明而疏达，根于经义，饰以艺文。故其仕王畿，宰京邑，累执宪简，且登轺车。备重臣宾介之职，居大府纪纲之任。三亚京尹，兼中司之贵，复为宫相，在常伯之位，历饶州刺史而後至於是州。恩结於人，功加於物，必闻理效，而兴颂声。且夫有美焉，有刺焉，诗人之义也。善善而裒之，恶恶而绌之，春秋之事也。使贤士大夫之事业，不没於後，太史公之制也。以余之尝修史记而为训辞，缘人之怀心，而颂之曰：
    帝念南方，迫於蛮夷。人新被寇，岁或劳师。属之於公，俾养牧之。匪直勤身，亦帅其属。赡我贫匮，字我独。息人便农，垦田积粟。修其教化，被以威德。贼害既除，祸灾斯息。完我庐舍，亲我骨肉。咸保其生，且易其俗。蚩蚩群族，孰不蒙福。播为颂声，公受百禄。彤弓旅矢，以长诸侯。人之怀德，刊石垂休。
    ○内侍省内常侍孙常楷神道碑
    《易》之《系》云：“君子之道，或出或处。”其出也，为国荩臣，铭勋彝鼎；其处也，保家燕居，谷神齐物。盖舒卷在我，不违其正而已。今得之於孙常侍欤？公姓孙氏，讳常楷，京兆泾阳人也。有魁岸之姿，有沉毅之略。年甫羁，而筮仕焉。委质四朝，咸著声绩。在元宗朝，拔乎群萃之中，始受赏，九层之构，兆於此矣。在肃宗朝，特见宠遇。其时襄阳易师，滑台命将，属安羯史盗作乱之後，两军未戢王命或壅。以公有奉使专对之才，俾受节钺，将我诏旨，襄岘响风，河滑朝宗，皆公之力也。在代宗朝，仆固怀恩拥众汾上，仍以奸子，作乱外邑，北窥大卤之地，南侵蒲坂之封，蚁聚鸱张，关辅震骇。公以单车之使，仗节直进，诞敷威德，阴携党与。元恶奔溃，狡童折首。犹以馀众，啸聚朔陲，公乃通和獯戎，俾发义师，与郭汾阳等诸军犄角。奸凶败绩，万国底宁，斯又公之劳也。前此急宣藩维，会计大务，必能尽瘁，以奉投艰，明明三后，称叹多矣。事今上也，每侍帷幄，且曰求旧，嘉谋谠词，入陈出秘，扈避狄也。著奔问之勤，从省方也。有执羁之效，逮法驾还宫，特加裒奖，斯又公之忠也。其後晦明生疾，屡在长告，是能闭朱门，蔽华屋，不屑尘事，隐几颐神，惟清净为师，惟友爱是笃，物我俱丧，不知老之将至云尔。本其族姓，则春秋时在卫世卿，三国时有吴称帝，魏晋而下，代生明哲。至大父，孝廉擢第。烈考庭玉，右金吾卫中侯，赠衮州刺史。或高尚不仕，或大用靡臻，第其扬历，则四进散官，五迁近职。释褐内寺伯，迁文林郎内谒者监，赐绯鱼袋，转朝议郎内给事上柱国，特加朝散大夫，更名常楷，擢受内常侍修功德使。夫积善之家，其後必大。故长兄嘉宾，黄州别驾赠大理少卿。仲兄知古，故开府仪同三司魏国公。公与开府宣力王家，首冠貂，腰垂银艾，便繁禁闼，炳耀联华，四纪于兹，亦云盛矣。贞元五年七月二十三日，卒于广化里之私，第，享年六十一。明年十二月五日，葬于泾阳县高平原先茔之侧，次亡兄之兆，盖不违亲而得族葬之制也。夫人魏郡邵氏焉，用周公之典也。初开府当肃宗朝，以直谏忤旨，配流费州，及代宗践祚，公屡建勋伐，密勿之际，陈恳友于，即日诏追，仍复官爵。既至矣，特上封章，请割衣食之费，於泾阳县，卜爽垲之地，建立伽蓝，上报皇慈覆焘之恩，次展天属怙恃之功。优诏嘉许，锡名曰宝应，众善计费维亿，系公是职。君子曰：“开府创之，公能就之，岂非忠於国，孝於家。”呜呼！吾见夫二公报主之心昭矣，显亲之道终矣。异时岁或大，人有菜色，公常设粥以食饿殍，斯不曰仁乎？公植性慈惠，尤深象教，靡茹荤血，务施缁徒，斯不曰善乎？故归全之日，恍如先知，乃召群子，载授理命，尸坐自若，奄然而终，谈者以为报施明徵矣。有子良斌，朝议郎前行原王府录事参军上柱国，赐绯鱼袋，克奉前修，雅有令问，进可事国，退可干家，先公而亡矣。犹子正议大夫行彭王府谘议系朝议大夫内侍省内给事上柱国充庆州监军荣义朝议郎内典引上柱国僧法航法律等，奉引进之恩，深泣血之感，窀穸哀送，必虔必信。以邵尝备史官，见托铭述，盖春秋裒善之义，敢不承之。铭曰：
    兵谏虽忠，不可以训。赋诗而对，亦奚足徇？猗我孙公，不缁不磷。以道而退，以礼而进。摭实去华，履刚能顺。策名四后，克昭忠荩。宣谕反侧，以安观衅。悖叛是残，乃和猃狁。乃复天伦，（阙四字）忠焉孝焉，家邦必闻。移病归休，从吾所尚。道心中接，尘机外丧。繇是归真，不婴无妄。高平之原，于以卜葬。後人与归，观铭是谅。
    ○田司马传
    司马姓田氏，名某字某。其先盖自齐诸田之裔，远代仕汉。徒家於秦，世为京兆茂陵人也。生而岐嶷，七岁能诵诗，遂通诸经。齿太学，数岁不上第。因左常侍王亻垂受钺西河之地，乃喟然而叹，谓同舍生曰：“大丈夫立身致位，不在於此。徒索长安米耳。”遂投刺王公，见而奇之。数日酬对，以为必可用也。遂表随军要籍，从事耳目，甚有裨补。居无何，公罢将军下势，禄乃不及，亦无愠色。御史大夫歌舒翰兼统五原，雅知其人，得之甚喜，表清胜府别将，非其好也。人皆叹屈，独不以介意。骤改永平府左果毅长松府折卫，虽从例叙，亦不出牙幢之内矣。天宝中，士马殷富，国用仰给。哥舒公得黩武於河陇之闲，横行青海河收九曲，西拓蕃境数千里，置亭侯郡邑，创鄯城郡於河源军，又隶临蕃县。由是选举能吏，以充员位者，见善如不及。临蕃介在大府，尤难其人，所被斟酌者，盖百馀辈，人人自以为得令。而歌舒公决策取之，招辑新附，承上接下，罔有不悦，其声洋洋，播於远近。会安禄山以范阳叛，潼关失守，有诏御史中丞郭英义专制陇右。未及下车，表渭州陇西县令。实资旧迹，抚我凋，曾未浃年，风俗大变。郭公尝按部至邑，见其治理，裒叹久之。不以礼物为隔，时为公道见合，下榻宴慰，累日方还。今阆州刺史马雄，参谋军事，亦幕之良也，时有序述。满岁，凤翔尹李鼎复兼陇右，以秦渭临洮饷馈不继，发汉阳之赋以资之，遂举知长道县事，仍表请起拜清要。固谢不获，随牒员来，在公之勤，岁寒不易，嘉声美政，益震於曩时。自是日慎一日，谦而致让者，至於数四。时特进鸿胪卿兼刺史太原王公，劳於取人，逸於用人，前後裒贬，无有不当。田公虽让德有馀，而王公渴日不足，遂举摄司马，仍知县事，聊以为喻，且俟後命。《书》曰：“靡不有初，鲜克有终。”田公有焉。《诗》曰：“惟其有之，是以似之。”王公有焉。故人歌之曰：“二公更事，阖境之庇；二公其休，谁其为嗣？”君子闻之曰：“汉阳之郊，政有经矣。”昔有巫宓卓鲁，亦由今之视昔，□霄之望，岂徒然哉？邵忝春秋之徒，实采舆人之诵，执简以往，为之传云。
    ●卷四百三十
    ☆李翰（一）
    翰字子羽。第进士，上元中官卫县尉，入为侍御史累迁左补阙翰林学士。大历中卒。
    ○苏州嘉兴屯田纪绩颂（并序）
    禹平水土，沟洫之功大；弃粒蒸人，稼穑之务重。自古有国家，未尝不率由斯道，底慎其业。故登平足以厚生殖，祸难足以定凶灾，未有易此而能理者。自羯戎乱常，天步多艰，兵连不解，十有四年。因之以饥馑，重之以夭札，死者暴露，亡者惰游。编版之户，三耗其二；归耕之人，百无其一。将多於官吏，卒众於农人。古者八家为邻，一家从军，七家从之，犹曰兴师十万内外骚动，不得操农桑者七十万家。今乃以一夫家食一伍，一馀子衣一卒，师将不立，人将不堪。此圣上所以旰食宵兴，求古今令典，可以济斯难者，莫出乎屯田。广德初，乃命相国元公倡其谟，分命诸道节度观察都团练使统其事。择封内闲田荒壤，人所不耕者为之屯。求天下良材善政，以食为首者掌其务。屯有都知，群士为之，都知有治，即邑为之官府。官府既建，吏胥备设，田有官，官有徒，野有夫，夫有任。上下相维如郡县，吉凶相恤如乡党，有诛赏之政驭其众，有教令之法颁於时：此其所以为屯也。虽天子命之，股肱赞之。至於宣上命，齐下力，经地域，制地事，辨土宜，均土法，简穑器，修稼政，陈三省之种而敬其始，考九农之要而成其终，则都知之职，专达其事焉。讵可以非其人哉？浙西观察都团练使御史中丞兼吴郡守赞皇公，经国大贤，忧公如家，慎择厥官，以对明命。浙西有三屯，嘉禾为大，乃以大理评事朱自勉主之。且扬州在九州之地最广，全吴在扬州之域最大，嘉禾在全吴之壤最腴。故嘉禾一穰，江淮为之康；嘉禾一歉，江淮为之俭。公首选於众，独当其任，有宽简惠和之德，知艰难勤俭之事。政达乎本，智通乎时，仁爱足以结下，机权足以成务。嘉禾土田二十七屯，广轮曲折千有馀里，公画为封疆属於海，浚淇畎浍达於川。求遂氏治野之法，修稻人稼穑之政，芟以殄草，剔以除木，风以布种，雨以附根，颁其法也。冬耕春种，夏耘秋获，朝巡夕课，日考旬会，趋其时也。勤者劳之，惰者勖之，合耦助之，移田救之，宣其力也。下稽功事，达之於上，上制禄食，复之於下，叙其劳也。至若义感於内，诚动於中。徇国忘家，恤人犹已，野次露宿，箪食瓢浆。尽四体之勤，趋一时之役。大寒栗烈，而犹执{土鼓}鼓；盛暑赫曦，而不传车盖。如登高去梯，与之死生；投醪均味，忘其饥渴。然後知仁义之政，必见於耕获；井田之法，可施於甲兵。夫如是，人将竭其力，地将尽其利，天将与其时。自赞皇为郡无凶年，自朱公为屯无下岁。元年冬，收入若干斛，数与浙西六州租税埒。朝嘉厥庸，授廷尉评。公又稽气授时，如前代法。有白雀集於高丰屯廪，盖大穰之徵也。屯官某乙等，聚而称曰：“初公为屯，人有二惧焉：邑人惧其暴，屯人惧其扰。”今沟封犬牙，而不相侵，疆场日履，而人不知。方舟而上，以馈师旅，此功及於国也；登量而入，以宽征税，此德加於人也。古者智效一官，政修一乡，犹歌之咏之，手之足之，况朱公之绩，如此其大者乎！遂相与斩琬玉，表阡陌。南阳太守，岂专刻石之功？桐乡啬夫，终践大农之位。其辞曰：
    茫茫九区，阳九躔灾。兵荒瘥札，田卒莱。天步未移，连师满野。不耕不藜，仰食於下。嗷嗷遗人，糊口馈军。帝曰子忧，爰立其屯。且战且耕，古之善经。辟师肃祗，王命是将。嘉禾之田，际海茫茫。取彼榛荒，画为封疆。朱公莅之，展器授方。田事既饬，黎人则康。我屯之稼，如云漠漠。夫伍棋布，沟封绮错。朱公履之，劝耨趋获。稂莠不生，螟蝥不作。岁登亿计，征宽税薄。息我蒸人，遂其耕凿。我屯之庚，如京如坻。嘉量是登，方舟是维。赞皇献之，达於京师。饱我六军，肃将天威。畎距於沟，沟达於川。故道既湮，变沟为田。朱公浚之，执用以先。浩浩其流，乃与湖连。上则有涂，中亦有船。旱则溉之，水则泄焉。曰雨曰霁，以沟为天。俾我公私，就无饥年。公田翼翼，私田嶷嶷。不侵其畔，不犯其穑。我仓既盈，尔廪维亿。屯人熙熙，邑人怡怡。不扰其务，不干其时。我无尔暴，尔无我欺。我有官属，朱公训之。我有徒侣，朱公恤之。我有众役，朱公率之。我有微功，朱公序之。起於田中，印绶累累。何以况之？福禄如茨。何以久之？刻篆於碑。
    ○进张巡中丞传表
    臣闻圣主裒死难之士，育死事之孤，或亲推而车，或追建封邑。厚死有以慰生，抚存有以答亡。然後君臣之义，贯以生死，激劝之道，著於存亡，君所以不遗於臣，臣所以不背其君，君恩臣节，于是乎立。伏见故御史中丞赠扬州大都督张巡，生於昌时，少习儒训。属逆胡构乱，凶虐滔天，挺身下位，忠勇奋发，率乌合之众，当渔阳之锋。贼时窃据洛阳，控引幽朔，驱其猛锐，吞噬河南。巡前守雍邱，溃其心腹。及鲁炅以十万之师，弃甲於宛叶；歌舒以天下之众，败绩於潼关。两宫出居，万国波荡。贼遂僭盗神器鸱峙两京，南临汉江，西逼岐雍。群师迁延而不进，列郡望风而出奔，而巡独守孤城，不为之却。贼乃绕出巡後，议图江淮。巡退军睢阳扼其咽颔。前後拒守，自春租冬，大战数十，小战数百。以小击众，以弱制强，出奇无穷，制胜如神。杀其凶丑，凡九十馀万。贼所以不敢越睢阳而取江淮，江淮所以保全者，巡之力也。孤城粮尽，外救不至，犹奋羸起病，摧锋陷坚。俾三军之士，啖肤而食，知死不叛。及城陷见执，终无挠词，顾叱凶徒，精贯白日，虽古之忠烈，何以加焉！伏以光天文武大圣孝皇帝陛下聪明文思，睿哲神武，提一旅之众，复配天之业，赏功裒节，大赍群臣。遂赠扬州，官及其子，此诚陛下发德音之美也。而议者或罪巡以食人，愚巡以守死，臣窃痛之。今特详其本末，以辨巡过，以塞众口，惟圣聪鉴焉。臣闻人禀教以立身，刑原情而定罪。故事有亏教，则人道不列；刑有非罪，则王法不加。忠者臣之教，恕者法之情。今巡握节而死，非亏教也；析骸而爨，非本情也。春秋之义，以功覆过，咎繇之典，容过宥刑，故大易之戒。遏恶扬善，为国之体，录用弃瑕，今众议巡罪，是废君臣之教，绌忠义之节，不以功掩过，不以刑恕情，善遏恶扬，录瑕弃用，非所以奖人伦，明劝戒也，且逆胡背德，人鬼所仇，朝廷衣冠，沐恩累代，大臣将相，从逆比肩。而巡朝廷不登，坐宴不与，不阶一伍，之众，不假一节之权，感肃义旅，奋身死节，此巡之忠大矣。贼势凭陵，连兵百万巡以数千之众，横而制之。若无巡则无睢阳，无睢阳则无江淮，贼若因江淮之资，兵弥广，财弥积，根结盘据，西向以拒五师，虽终於歼夷，而旷日持久。国家以六师震其西，巡以坚垒扼其东，故陕鄢一战，而犬羊北走，王师因之而制胜，声势才接而城陷，此天意使巡保江淮，以待陛下之师，师至而巡死也，此巡之功大矣。古者列国诸侯，或相侵伐，犹有分灾救患之义，况诸将同受国恩，奉辞伐罪乎？巡所以固守者，非惟怀独克之志，亦以恃诸军之救。救不至而食尽，食既尽而及人，乖其本图，非其素志，则巡之情可求矣。设使巡守城之初，已有食人之计，损数百之众，以全天下，臣犹曰功过相掩，况非其素志乎！
    在周典之三宥，其一曰宥过失。故语巡之忠，则可以敦世教；议巡之功，则可以系中兴；原巡之情，则可以宥过失。昔夫子作《春秋》，明裒贬。齐桓公将封禅，略而不书；晋文公召王河阳，书而讳之；盖以匡戴之功大，可以掩僭禅之过也。今巡苍黄之罪，轻於僭禅；兴复之功，过於匡戴。罪疑惟轻，功疑惟重，圣人之训，昭然可徵，臣故谓巡者足可以为训矣。臣又闻罚不及嗣，赏延於世，此三代所以直道而行。今巡子亚夫，虽受一官，不免饥寒之患。江淮既巡所保，户口充完，臣谓宜封以百户，俾食其子。臣又闻强死为厉，游魂为变，有所归往，则不为灾。巡既身首支离，将士等骸骼不掩，臣谓宜於睢阳城北，择一高原，招魂葬送巡并将士，大作一墓而葬，使九泉之魂，犹思效命，三军之众，有以轻生。既感幽明，且无冤厉，亦国家志过旌善，垂戒百世之义也。臣少与巡游，巡之生平，臣所悉知。今巡死大难，不睹休明，惟期令名，是其荣禄。若不时纪录，日月寝悠，或掩而不传，或传而不实，而巡生死不遇，诚可悲焉！臣敢采所闻，得其亲睹，撰传一卷，昧死献上。伏惟陛下大明在上，广运临下，仁遐之德，洽於艰难，有善必纪，无微不录。傥以臣所撰，编列史官，虽退死邱壑，骨而不朽。臣翰诚惶诚恐顿首顿首死罪死罪。
    ○通典序
    儒家者流，博而寡要，劳而少功，何哉？其患在於习之不精，知之不明；入而不得其门，行而不由其道。何以徵之？夫五经群史之书，大不过本天地，设君臣，明十伦五教之义，陈政刑赏罚之柄，述礼乐制度之统，究理乱兴亡之由。立邦之道，尽於此矣。非此典者，谓之无益世教，则圣人不书，学者不览，惧人冥烦而无所从也。先师宣尼，祖述尧舜，宪章文武，七十子之徒，常宣明大义。三代之道，百代可师。而诸子云云，猥复制作。由其门则其教已备，反其道则其人可诛。而学者以多阅为广见，以异端为博闻，是非纷然，塞胸满腹，鸿洞茫昧。而无条贯。或举其中不知其本，原其始不要其终。高谈有馀，待问则泥。虽驰驱百家，日诵万字，学弥广而志弥惑，闻愈多而识愈疑此所以勤苦而难成，殆非君子进德修业之意也。今《通典》之作，昭昭乎其警觉群迷欤？以为君子致用在乎经邦，经邦在乎立事，立事在乎师古，师古在乎随时。必参今古之宜，穷终始之妙，始可以度其终，古可以行於今。问而辨之，端如贯珠；举而行之，审如中鹄。夫然，故施於文学，可为通儒；施於政事，可建皇极。故采五经群史，上自黄帝，至於我唐天宝之末，每事以类相从，举其终始，历代沿革废置，及当时群生论议得失，靡不条载，附之於事。如人支脉，散缀其体。凡有八门，勒成二百卷，号曰《通典》。非圣之书，乖圣人微旨，不取焉，恶烦杂也。事非经世纬俗程制，亦所不录，弃无益也。若使学者得而观之，不出户，知天下；未从政，达人情；罕更事，知时变。为功易而速，为学精而要；其道甚直而不径，其文甚详而不烦。推而通，放而准。语备而理尽，例明而事中。举而措之，如指诸掌，不假从师聚学，而区以别矣。非聪明独见之士，孰能修之？淮南元戎之佐曰尚书主客郎京兆杜公君卿，雅有远度，志於兴邦，笃於好古，生而知之。以大历之始，实纂斯典，累纪而成。杜公亦自为序引，各冠篇首，或前史有阙，申高见发明，以示劝诫，用存景行。近代学士，多有撰集，其最著者，《御览》、《艺文》、《玉烛》之类，纲罗古今，博则博矣。然率多文章之事，记问之学。至於刊列百度，缉熙王猷，至精至粹，其道不杂，比於《通典》，非其伦也。呜呼！今之人贱近而遗远，昧微而观著，得之者甚鲜，知之者至稀，可以叹息也。翰与杜公数旬探讨，故颇详旨趣，而为之序。
    ○崔公山池後集序
    崔公吏于华，叶再黄矣，士之才也。天高其兴，益之以小山焉。山临清池，峭绝孤踊。岑无一仞，波无一勺，而洲屿萦带，峦崖盘郁，则巫庐衡霍，不出於庭闲矣。若其琴幌朝开，书堂晚清，绿筠森疏，下见松雪。登蕙兰之径，讽琼瑶之章，则雍雍咏歌，尽在凡壁。又与一二文士，以吟以赋，谓之後集焉。
    ○河中鹳鹊楼集序
    後周大冢宰宇文护军镇河外之地，筑为层楼。遐标碧空，影倒洪流，二百馀载，独立乎中州。以其佳气在下，代为胜，四方隽秀有登者，悠然远心，如思龙门，若望昆仑。河南尹赵公，受帝新命，宣风三晋，右贤好事，游人若归。小子承连帅之眷，列在下客。八月天高，获登兹楼，乃复俯视舜城，傍窥秦塞。紫气度关而西入，黄河触华而东汇，龙据虎视，下临八州。前辈畅诸，题诗上层，名播前後，山川景象，备於一言。上客有前美原尉宇文邈、前栎阳郡郑鲲，文行光达。名重当时。吴兴姚系、长乐冯曾、清河崔，鸿笔佳什，声闻远方。将刷羽青天，追飞太清，相与言诗，以继畅生之作。命予纪事，书於前轩。
    ○尉迟长史草堂记
    吾友晋陵郡丞河南尉迟绪，节阔达，志遐远。含和而不假修，推诚而不诡行。外若可浑，其中甚清；外如可杂，其中甚静。夫求贤达之趣，当考其中。若然，夫子其达者欤？而境或超诣，心或独得，飘飘然不知冠冕之在已，浩浩然不知天地之为大。其冥机慎道，迹系心旷，人或未睹，吾能知之。大历四年夏，乃以俸钱构草堂於郡城之南，求其志也。材不斩，全其朴；墙不，分其素。然而规制宏敞，清泠含风，可以却暑而生白矣。後有小山曲池，窈窕幽径，枕倚於高墉。前有芳树珍卉，婵娟修竹，隔阂於中屏。由外而入，宛若壶中；由内而出，始若人间：其幽邃有如此者。夫子又有雄辞奥学，润色其事。阶上何有？有群书万卷；阶下何有？有空林一瓢。非道统名儒，不登此堂；非素琴香茗，不入兹室。是知草堂之贵，夫子之静，天下茫茫，人未易悉，吾与夫子，昔同宾赋，三十四年於兹矣。吾则弃於世矣，叹夫子下位，每求其故，而有疑焉。今观夫子之志，乃邻於道，寥寥草堂，自致之资，书於壁，微各奚俟？其岁秋八月乙丑朔记。
    ○淮南节度行军司马厅壁记
    司马盖元武之官号，周官大司马，掌王之六军，将皆命卿。诸侯大国三军，次国二军，小国一军，将亦命卿。军有司马，见於古矣。周衰，惟晋秉礼尊主，屡因大，以正三军。鄢陵之役，韩厥为司马；鸡泽之会，魏绛为司马。绛将新军，张老代之。盖今之行军司马，出於周制矣。秦罢侯，铄天下之兵，列郡不复有军，军司马由此废矣。汉制将军不常置，四夷背诞，则命将征之。赵充国以军司马从贰师，班超以军司马从窦固，讨虏皆其职也。自魏至周，南北分王，建置不同。时方战争，众军恒设凡将军杖节锁仍开府者，以将军开府居刺史者，皆有其官。随将废置，隋开皇混一天下，省罢众军，司马之官不专武事废为州吏员矣。国家修唐虞大同之化，庭周汉不宾之俗，边虽有防，示不久设。军出於内谓之将，镇於外谓之使，佐其职者谓之行军司马。行军司马之职，弼戎政，掌武事。居常习狩之礼，有役申战阵之法。凡军之攻，战之备，列於器械者，辨其贤良。凡军之材，食之用，颁於卒乘者，均其赐予。合其军书契之要，比其军符籍之伍，赏罚得议，号令得闻，三军以之，声气行之哉。虽主武，盖文之职也。旧制朱衣铜印墨绶，开元故事多选台郎为之。淮南节度行军司马尚书户部郎中兼侍御史王公，以经邦纬俗之才，佐淮夷方面之寄，敦诗说礼之学，当节府大贤之举。政协乎邦要，虑通乎事微，奉中权之旗鼓，戒群帅之铙镯。师律既和，军容丕肃，淮南之府，有功宣王室，身佩侯印，将门良家，藩国贵种，以礼绥之则恭。淮南之众，有吴楚锐士，燕韩劲卒，奇材剑客，猿臂虬须，以恩抚之则顺。淮南之地，提封千里，徵令百役，税以足食，赋以足兵，以宽征之则安。淮南之冲。南走闽越，北通幽朔，关梁不闭，朝聘相望，以欢交之则固。自韦公统戎旅，王公翼戎行，威加於大，则将不骄；惠及於细，则卒不惰。减役轻敛，则人不困；待宾省旅，则境不危。堂堂然混一体以为力，雄雄然鼓众心以为气。封疆之外，隐如敌国；封疆之内，不知有军。古人云：悬势於上，而下自定；置器於平，而物自安者，盖用是也。兹所谓销患於未形，制危於未萌。伐谋之功，大於积甲山齐；攻心之术，强於虎贲百万。彼善师不阵，未战先胜，却军於谈笑之际，折冲於樽俎之闲，今古一时也。夫举善人以行其教，大则四海服，小则邦国宁。舜举皋陶，蛮夷率服，帝王之事也。秦任百里奚，巴戎致贡，诸侯之举也。国侨为政，乃子皮之功；晋侯勤王，信魏绛之力。任贤用善，合契同德，盛府有焉。翰获庇於有礼之俗，遂安於无虞之境，书绩示後，岂待命乎？扬州本大都督府，亲王居中，长史理人，有府号而无兵甲。至德初，羯胡难作，始以长史为节度，而有行军司马。古者敬其事，则命以始，乃自初置，列叙之於壁云。大历五祀夏五月丁丑记。
    ●卷四百三十一
    ☆李翰（二）
    ○汉祖吕后五等论
    或称汉祖建五等，封异姓，其计得乎？高后立四王，非刘氏，其事顺乎？尝试论之曰：夫思治恶乱，体国之常理；去危就安，宅生之大域。然而制业图远，随化会机，是非较於毫厘，得失差於兴灭，可不谓然乎！揆夫高祖造汉，殷鉴亡秦，宗族无尺土之封，子弟立空虚之地。故众枝莫助，而孤根易拔，封建之心，肇於此矣。又为大业可以力取，神器推於命归。思得揽四海以独富，举百郡而从欲，而外诱异端，内疑成计。及见群心交阻，偶语闲兴，适悟天下不可独理，专欲不能盖众。分利推恩，先封雍齿，然後将士敛手，不怀反覆；豪俊息意，知难摇动。五等之制，於是行焉。既而銮辂龙旗，皆王室穆昭；黼衣朱黻，即功臣子孙。君利世祚，人安定主。上敦子爱之情，下结体信之志，群后固犬牙之势，匹夫绝乌合之举，此所以为计之是也。何创五等之议，不遵三代之典？境土逾溢，堤防漏下，权敌上都，制方偶国。过当启陵僭之端，怙强速交争之兆。贾谊痛其将乱，晁错忧其必危，卒使诸侯失节，朝廷忿忌，此所以为计之非也。且夫中兴之主，不让肇基之勋；成务之臣，有高佐命之力。故礼乐大备，取维新之格言；琴瑟不调，除仍旧之弊法。观乎孝惠既崩，高后称制，侯王诸吕，何不可哉？当若旱署禄、产之位，宜序亲疏之节，小其国以图全，薄其势以远害。而陈平、周勃，亦分茅锡土，将相之後，誓同山河，舅甥之国，穆若唇齿，预闭觊觎之心，不践嫌猜之路。克复明辟，决自我躬，高谢寿陵，不负先帝，安有齐兵之观变，代邸之危疑哉？此所以为计之得也。神害久盈，物无两大。以吕氏之盛，跨汉朝之权，专禁兵以候疑，秉大政以速谤。趑趄异姓，畜奸俟隙，刺促大臣，侧目相视，自投机阱，实履忧虞，此所以为计之失也。呜呼！物有益之而损，损之而益。凡人临事多惑，视往则明。向使高祖吕后观既往之势，折当时之疑，断必全之策，杜未萌之祸。则惠、文之闲，无刘吕之难；哀、平之末，有晋郑是依。况复周陈诸家，休戚连汉，黎献思德，讴歌未改。虽天命兴废，执能明之？然人谋叶密，必无悔矣。
    ○三名臣论（管乐诸葛）
    或问於翰曰：“昔诸葛亮拥膝南阳，为《梁甫吟》自比管仲、乐毅、州平、元直以为信然。虽涯量罕窥，而遗迹可见。夫此三名臣者，亦有优劣乎？愿闻其说。”翰辞不敢对。至於再三，问者固请。不得已而应之曰：“岂易言乎，岂易言乎？夫目小者不足以论大，体近者不足以量远，奈何泛议大贤。然执律管者可以候四时之徵，测日晷者可以知千里之度。察微观著，由虚考实，傥容寄言象於斯矣。如仆所揣，则管不逮乐，孔明其伯仲之闲与。”问者曰：“何为其然也？昔管仲相桓公，九合诸侯，一匡天下，兴齐定霸，尊周勤王，功其懋哉，仁亦至矣！孔明收荆州散败之馀，建策通吴，合从破魏，奉先主西入剑门，下车而三分天下。翊戴後嗣，缵修旧勋，刑政孚於偏方，感德振于中夏，虽短祚中否，而王业殆成。乐生一为燕将，才胜刘师，挫衄於二城之闲，狼狈於两国之际，军不振旅，身卒奔亡。子独推而崇之，冠於二贤之首，诚所未喻，其有说耶？翰应之曰：“子之所问者末与，语功则信然，语才则不尔。夫才生於代，功与运成，固有才优而功微，运合而才劣。先当格以道德，合於终始，审其邪正，观其去就，然後事可明也。夷吾当毁乱之时，辅有过之主，功济诸夏，泽被生人，信为美矣。然邀功事雠，务入之情速矣；肆奢越礼，盈量之意见焉。故仲尼虽称其仁，终小其器止於霸者之佐，殆非王臣之良。孔明从容，三顾後起。筹画必当，缔构必成，事屯而业亨，主暗而国治，兵弱而强邻畏服，功大而本朝不疑，斯亦难矣。然窥其军令，迹其用法，必俟中原克复，然後厚赏宽刑。元德常称马谡言过其实，不可大用，卒致丧败。斯所谓济于事而未全於道，得诸已而未审於人。乐生一战举齐，二城未下，待之以德，收之以礼，舍权变於攻取之际，行王道於军旅之闲，事虽不成，业亦宏矣。向使昭王不死，惠王不疑则其功未可量也。夏侯太初论之祥矣。及其逃燕之责，亡而奔赵。赵王问以图燕之策，乐生流涕而对曰：‘臣昔之事燕昭王，犹今日之事大王也。千秋万岁之後，尚不敢侵其仆隶，而况谋子孙乎！’因弃禄宵遁。善夫长者之言，可谓怀禄不屑其荣，周身不违於道。比诸二子，不亦优乎？主恩非臣下之所图，天命岂生人之所制，安可以功业之成败，断才能之长短耶？且夫运有通塞，命有修短，盖天意也，岂人事乎？昔韩信将伐魏，问得不以周叔为将乎？闻不用，乃大喜。向使魏人用之，则汉师不敢济河矣。然则周叔之才，亦韩信流亚也，终湮来而无闻焉。古之大才而功不著者，亦何可胜道哉？翰长兄御史君，体纯至之德，负经远之才，常感愤於周韩之闲，啸咏於管乐之际。守之以忠信，文之以礼乐，蕴弼谐之大略，以康济为已任。进逢国难，谋猷不行，退有家艰，哀毁过礼。官才元士，命止中年，位不登於庙堂，名不书於史册。斯才也，斯运也？谁见三分九合这优劣，辞燕对赵之去就哉？由此观之，断可知矣。”问者叹息而退。
    ○难进论
    宾有囊锦握兰，韬剑怀玉，介然独立，默而无言。主人怪而问之曰：“仆观今之士君子，所求速进，体必尽饰。而足下望门若有疑，造庭若有惧。隐文采，匿芬芳，掩光辉，潜颖利，此何谓也，岂有以哉？”客曰：“夫顺时而动，嘉会不可以智求；藏器於身，知已不可以力致。有道足辅天地，而不用於人；行足应神明，而不信於俗。仆所以候宽和之色，伺清宴之，愿因左右，思待摈介哉。或没齿不遇，岂直斯须之顷与？”主人曰：“仆方运思量深，游精绝远。巨蚌潜于溟海，部而探其珠；灵龟巢于嘉林，灼而访其兆。而况同声相应，同气相求者乎！蟋蟀候秋而吟，蜉蝣乘阴而出，岂借援于左右，求容于摈介哉？而足下牵流议於俗，忽常道之要，岂安彼诡随，昧而不察兹理，将有所感激，愤而为此言者乎？”客曰：“主人可谓知其一未知其二。夫察言观行，下之所以上达，言有邪正，百虑纠纷；行有是非，万变舛错。忧虞不可以一迳验，悔[A092]不可以一理徵。士固有上不援，下无党，礼义以为干橹，忠信以为甲胄。见利不亏其分，见害不更其守，仗必然之画，耻干节而进。复有从俗浮沈，与物厚薄，洁其衣服，矜其车徒，俯仰权贵之门，逶迤富利之室，人玩其饰，孰察其心？然则矩步规行，不如由径之速达；一辞三让，不如苟合之易亲。据邀乘邪，是有先鸣之势；难进易退，但积後时之悲。此主人所宜察者一也。士固有履敦懿，佩礼文，渐渍德教之泉，栖息道素之域。然而委身草莽，沈迹蓬茨，位末名卑，誉不闻於左右；含光蓄锐，价不动於当时。虽折节求容，毁誉取合，行衰於寡党，才蔽於世人。复有养交钓名之徒，勋馀戚裔之位，历元阙，排朱门。燕翼凤翔，乞言邹枚之口；虎皮羊质，假论崔马之谭。而悠悠者莫不望景星奔，藉响风靡。夫向声背实，人之常情，索隐探微，代所希及。田父获玉，惊辉庑之晖；灵蛇献珠，贻按剑之怒。然则遵古人懿业，类刍狗之已陈；道先王法言，比屠龙而莫用。此主人所宜察者二也。士固有聚精会神，尽智毕议谋於未兆，虑於未形。探元妙之源，养浩然之气，冥立群情之表，独与大道为邻。复有骋变效奇，（阙）谈诡论。文琢之辨，纵炜煜之词，不思作则垂训，期於动听骇目。夫繁声夺雅，令色惑真。绠短不可以汲深，楮小不可以怀大；曲弥高而和寡，技逾下而赏多。此主人之所宜察者三也。士有作矜庄之色，厉耿介之辞，披苦怀，扬愤思，悉精锐，贡中诚。矫枉推直，深言切详，宏其体防，翦其淫侈。复有事无可否，顺之如流；言无是非，应之如响。博访远引，不综成败之几；虚美饰非，但以苟容为度。夫吉人之辞寡，躁人之辞多。颂德纪功，易以藻饰；闲邪介疾，或犯忌讳。逆耳之谈，容之者少；利口之说，悦之者多。然则辩佞进而登庸，忠謇退而藜戾；此主人之所宜察者四也。士固有怀经济之略，蕴弼谐之才，而拟非其伦，履失其位。皆屑屑聚论者，腾喧咋之辞；连袂并驱者，效趋走之技。龙骥捕鼠，非所骋其逸足；牛鼎烹鸡，岂复殊於常器。然则含章秀发，秘思混而不分；默识元通，幽旨隐而莫启。此主人之所宜察者五也。士固有当理之言，由方以进，而关梁非所，凿枘异宜。或以小人所长，秉於君子所短；或以已所未达，不信人所能然。则道源蔽而不通，心境旷而不接，辨虽博万物，不能释其疑辞；智虽络天地，不能效其长策。故语曰：谁能为之，孰令听之？此主人之所宜察者六也。且夫春树桃李，秋收其实；春树棘茨，夏蒙其刺。生实未成，同为后土所生，俱沐阳和之施。不殖不艺，终岁阙甘旨之丰；不芟不耘，毫末成寻拱之患。亮明才智之士，匡时尊主之臣，可不熟计其吉凶，深究其得失乎！而或安于近禁，玩於浮名，忘至理而悦侈言，贵辨伪而恶切直，外恃位以陵物，内自负而轻士。譬犹废东作而待岁，驰北辕而适越。是以宏奖之意未尝异，取舍之要未尝同，徒有好贤之名，终无用贤之实，亦良可悲矣！安在其进乎？”主人曰：“若然者，行不必达，言不必扬，贤人沉抑以为常，良士无登进之理，将何以革此弊而求其通乎？”宾曰：“何为其然也。夫扬振风以扇物，清浊必效其响；悬明镜以鉴形，美恶无隐其象。苟能坦其量，清其心，先公而後私，舍名而责实，得意而忘象，远佞而纳忠，则君子可知，不仁者远。於是循夷途以招绝迹，统修林以刈翘楚，则何才不举，何艺不扬？是知行藏有宜，取舍有分。为仁由已，芝兰虽幽而自芳；子苟好之，珠玉无胫而自至。审此要也，夫何问焉？”主人矍然，谢宾而退，斋居三日。罢钟鼓，远宴私。执谦下之心，去骄伐之色。梦想正士，饥渴直言。然後备礼延宾，升堂而访焉。言行计从，于是家安而国治矣。
    ○凤阁王侍郎传论赞（并序）
    论曰：王氏之先，盖出於有周，自后稷公刘，迨乎太王王季，以至文武成康，累圣重光，以成王业。故能卜世三十，卜年七百，天所命也。下及灵王，厥德虽衰，而天命未改。有太子晋者，登仙於伊洛之闲，其後代子孙，遂称为王氏。考其绵系，不亦远乎。既而姬氏运穷，战国蜂起，有错为魏将，翦为秦将。咸以武功，翊扶霸业，宏谋远略，二国赖焉。自秦至汉，有吉有骏，为汉代名贤。自汉至晋，有览有祥，为晋室公辅。进徐州刺史吕虔，檄祥为别驾，虔有佩刀，工者相之，以为三公之器。虔谓祥曰：“苟非其人，刀或为害。卿有公辅之量，故以相与。”祥固辞不获，而後受之。祥在魏为司空太尉，封睢陵侯，晋武帝践阼，拜太保，爵为公，年八十馀，赐几枚不朝，为国元老。祥监薨，以佩刀授其弟览曰：“汝後必兴，足称此刀。”览拜光禄大夫，封即邱子，门施行马。览生抚军长史裁，裁生丞相始兴文献公导，匡辅中兴，迁都建业，元帝倚以宰衡之任，而王氏盛於江左矣。其正绪也，则悦、洽、、珉，以宏雅清亮重於时。其旁枝也，则浑、戎、衍、经，以旷达易坦高於物。若乃器宇崇邈，风鉴昭朗，则宋侍中左光禄大夫开府仪同三司特进豫宁文侯其人也。忠肃恭懿，宣慈惠和，则宋侍中金紫光禄大夫开府豫宁忠敏侯其人也。开物成务，纬地经天，则齐中书监尚书令太尉南昌文献公其人也。廉正澄洁，恬虚简润，则梁侍中金紫光禄大夫中书令南昌安侯其人也。美干英姿，通机敏艺，则梁侍中金紫光禄大夫五兵尚书南昌章侯其人也。博学高才，鸿笔丽藻，则周内史太子太保骠骑将军开府仪同三司司空司徒石泉康公其人也。有典有则，如如璋，则隋安都郡太守石泉侯其人也。道韵清穆，德徽光劭，则太子舍人荆王府司马皇朝赠魏州刺史其人也。其馀枝分叶散，岳峙川流，孝范忠规，仁声义烈。女嫔帝子，男尚王姬，公侯保辅之尊，令仆卿尹之贵。纽龟鸣玉，紫荩朱轩，赫奕蝉联，缤纷蔼。市朝亟改而无替，舟壑骤迁而不易。衣冠礼乐，百代传之而比肩；人物风流，四海望之而延颈。岂不美哉！虽复鲁三桓之子孙，郑七穆之宗族，晋之乐范，齐之国高，张氏之七叶貂蝉，杨家之四世台衮。石奋石庆，恭慎重规；胡质胡威，清廉叠轨。父子儒学，桓荣与桓郁相承；兄弟文章，陆机与陆□齐举。未足以延兹家范，丽我门辉。所谓积善之家，必有馀庆，盛德必有百世之祀者也。善乎郭景纯之言，淮水绝，王氏灭，此非其效与？石泉公承积德之基，挺举和之气，髫龀之岁，便能竭力以事亲。其性纯笃，率由而至，精神朗悟特异常童，好学读书，略无懈倦，常研味经史，虽寝食有所不迫。才及成童。已为博达，朋侣推荐，束发而就列焉。历仕州郡，咸以材能底绩，既以贤良文学举，又以夙行公方进。遂乃升台府，拜卿仆，三典名岳，一佐神州。始学之，今得而行之。以明察御奸豪，以慈和抚孤弱，以谨靖成公务，以清白杜私求。珠玉非所宝，脂膏不能润，故能所广者纪，不令而行，千里应其言，百姓归其德。所谓恺悌君子，人之父母者也。及其翔凤池，执螭剑，出纳王命，弼谐帝猷。理在将顺，怡然而奉旨；事当进色，侃然而犯鳞。常欲兴礼制乐，简刑宽政，奖儒术，抑吏道，正风俗，厚人伦。乃蘧瑗之忠诚，史鱼之端操，孟公绰之不欲，季文子之无私，羊兴祖之衣惟葛袍，公孙宏之食惟粟饭，陈宠之奏藁咸削，孔光之温树不言，我之行事立名，殆出於数公之右矣。由是特为上所亲倚，常以忠贤许之。其好古博雅，述作无倦，游心於千载之表，骋思於九流之域。虽堆案盈几，积讼充庭，汗简怀铅，晷刻无舍。所莅之职，由中及外，或考其事，或相厥土。博采前志，旁求故实，辄加撰录，无或阙遗。至以祖德家声，前言往行，追述编纪，动成部帙。有忠孝之道焉，有礼义之规焉，有经邦之则焉，有正家之训焉。固可以贻厥孙谋，播乎长世者也。《易》曰：“君子体仁足以长人，嘉会足以合礼，利物足以和义，贞固足以干事。”又曰：“君子进德修业，忠信所以进德也；修辞立其诚，所以居业也。”又曰：“君子学以聚之，问以辨之，宽以居之，仁以行之。”《诗》曰：“瑟兮亻兮，赫兮喧兮，有斐君子，终不可喧兮。”道盛德至，善人所不能忘也。又曰：“乐只君子，邦家之基。”又曰：“嘉乐君子，显显令德。宜民宜人，受禄於天。”若石泉公者，可谓备君子之德矣。其为圣朝辅佐，受天之禄也。宜哉！赞曰：
    仙绪山宾，灵液流津。积德累仁，生贤清神。孝以事亲，忠以为臣。履道正身，秉国之钧。君子哉若人，尚德哉若人。
    ○裴将军昊射虎图赞（并序）
    世称裴将军射虎，而不及见。驾部郎中兼侍御史荥阳郑公，博物好古，旌能尚艺，於裴氏子得其先人射虎图，传以示子。壮哉！古今之未有伦也。夫弧矢之用，所以服猛除暴，而威戎狄。故士生则以蓬矢射四方，君立则以五侯选诸侯。五侯之正，皆饰以熊虎猛兽之皮，象而射之也，昭除暴不若也。《周官》曰：“张五侯则远国属。”射而中之，威不庭也，昭昭乎除暴威远之义。盖射之大端，若杀不加有罪，威不及不庭，虽有百中之功，而无一发之矢。彀弓鸟下，舍矢猿号，工则工矣，是射之末节。开元中，山戎寇边，元宗命将军守北平州，且充龙苑军使，以捍蓟之北门。公尝率偏军，横绝漠，策匹马，陷重围。摇辘轳而百万洞开，驱橐蛇而沙场一扫，声振北狄，气慑东胡，棱威大矣。而北平连山广野，地实多虎，择肉於人，如有飞翼，荐食边鄙，甚於戎夷。群老忧而请焉，公於是屏车徒，去矛锻，曰：“贾予馀勇，挺身以饵之。”耽耽，烈烈腾逝。当其威怒也，百兽以伏，万夫莫亢。而公驰单骑，彀白羽，挑之使来，翼之而回。从容返视，咫尺旋玩。心即其度，手张其机。左射右拂，萦三叠四。中皆没羽，倒必应弦。毛纷血洒，腋洞心穿。或叱之而饵伏，或棰之而却走。将威有所胜，气有所全，精专於中，志正於内。故能以一人之力，战群虎之命。使锯牙钩爪，戢而莫措；雷声电视，消而不扬。猛摧於柔，众怯於独。其为易也，若猎狐兔，联。虽有矫牙冠群，亦垂头榻尾，应镝而毙。如此者几三十有一矣。其馀窜匿，不敢复出。大漠之南，千里罢扃。鸟兽咸若，山川以宁。胡人服艺畏威，不敢南牧，愿充麾下者五百馀人，兹所谓刚猛除暴，而戎夷格。昔汉飞将军亦为北平守，击胡有困辱之事，射虎有腾伤之患，其与将军神勇，非为侔矣。郑公既写其图，俾子赞之。词曰：
    憬彼山戎，噬我封略。有群者虎，载肆腾搏。边氓懔懔，若崩厥角。将军出塞，屏黜车骑。进马前当，挺身以饵。威有所服，精有所聚。气全以雄，力果而取。震惊矍矍，虎反如鼠。威武桓桓，人反如虎。劲弓雷霹，长矢电激。中口穿胸，贯心洞腋。视如空皮，划若破的。应发连毙，纷纭枕籍。据鞍遥叱，挥棰逆击。闭目沈冥，丧精擗易。三军骇呼，万灵动魄。海波为胜，塞草皆赤。卞庄俟斗，方闻两获。汉将如飞，几为所扼。将军神勇，冠世超昔。号猿未工，饮羽非敌。弧矢之设，以威四方。群虎既夷，狄人来降。收闼罢扃，山川以宁。至今北荒，犹畏其灵。
    ○殷太师比干碑
    太宗文皇帝既一海内，明君臣之义。贞观十九年，东征岛夷，师次墟，乃下诏追赠殷少师比干为师，谥曰忠烈公。遗大臣持节吊赠，申命郡悬，封墓葺祠，置守冢五家，以少牢时享。著於令甲，刻於金石。故比干之忠益彰，臣子得以述其志也。昔商王受毒於四海，德悖於三焉，肆厥淫虐，下罔敢谏。於是微子去之，箕子囚之，而公独死之。非捐生之难，处死之难；非处死之难，得死之难。故不可死而死之，是轻其生，非孝也；得其死而不死，是重其死，非忠也。王之叔父，亲莫至焉；国之元臣，位莫崇焉。崇高不可以观其危，亲昵不可以忘其祖，则我成汤之业，将坠於泉，商王之命，将绝於天。整扶其颠，遂谏而死，剖心非痛，殷亡是痛：公之忠烈也。其若是乎，故能独立危邦，横抗兴运，周武以三分之业，有诸侯之师，资十乱之谋，总一心之众。当公之存也，则戢彼西土；及公之丧也，乃观於孟津。公存而殷存，公丧而殷丧，兴亡所系，岂不重欤？且圣人立教，惩恶劝善而已矣；人伦大统，父子君臣而已矣。太师存则正其统，殁则垂其教。奋乎千古之上，行乎百王之末。俾夫淫者惧，佞者惭，睿者思，忠者劝。其为式也，不亦大哉！而夫子称“殷有三仁”，岂无微旨，尝敢颂之曰？存其身，存其宗，固仁也；存其名，存其祀，亦仁也；亡其身，存其国，亦仁也。若进死者，退生者，狂狷之士，将奔走焉。裒生者，贬死者，宴安之人，将力焉。故同归诸仁，各顺其志，殊途而一揆，异行而齐致，俾後之人，优游而自得焉。盖《春秋》微婉之义了。必将建皇极，叙彝伦，宏在三之规，垂不二之训，以昭於世。则夫人臣者，既移孝於亲，而致之於君，焉有闻亲失而不争，睹亲危而不救？从容安地，而称得礼，甚不然矣！夫孝於其亲者，人之亲皆愿其为子；忠於其君者，人之君皆欲其为臣。故历代帝王，莫不旌显，周武下车而封其墓，魏氏南迁而创其祠。我太宗有天下，百神而盛其礼，追赠太师，谥曰忠烈，申命郡县，封墓葺祠，致守冢五家，以少牢时享，著於令甲，刻於金石。呜呼！哀伤列辟，主食旧封，德为神明，秩视群望，身灭而名益大，世绝而祀愈长。然後知忠烈之道，其感激天人深矣。天宝十祀，余尉於卫，拜乎祠堂，魄感精动，而庙在邻邑，官非式闾刊石铭表，以志丕烈。词曰：
    縻躯非仁，蹈难非智。死於其然後为义。忠无二体，烈有馀气。正直聪明，至今犹视。咨尔来代，为臣不易。（谨按：此文亦见《李白集》今据《图书集成》及《唐文粹》为李翰作。）
    ●卷四百三十二
    ☆张延赏
    延赏，中书令嘉贞子。本名宝符，元宗取赏延於世之义改焉。特授左司御率府兵曹忝军。肃宗在凤翔，拜监察御史，累擢太原少尹兼行军司马北都副留守。代宗朝拜御史大夫，历淮南荆南剑南西川节度观察使，寻加吏部尚书。贞元元年徵拜中书侍郎同中书门下平章事。三年薨，年六十一，赠太保，谥曰成肃。
    ○南门记
    崇高莫大於君，亲严莫大於父。君有覆焘，父有训育。逮於夷貊生知，禽兽性感，不俟教解也。而肖形之内，戾气闲存，触瑟生灾，梦牛成患，何代不有，可胜言哉，贼出焚门，亦由是也。族灭门覆，为愚者鉴诫，所以书其所由来。其馀则词存於左右壁矣。兴元元年记。
    ☆张镐
    镐字从周，博州人。天宝末拜左拾遗，历侍御史。肃宗即位，擢谏议大夫，迁中书侍郎同中书门下平章事，寻兼河南节度使都统淮南诸军事，封南阳郡公，罢为荆州大都督府长史。代宗初更封平原郡公，授江南西道都团练观察等使。广德二年卒，
    ○谏招抚史思明奏
    思明凶竖，因逆窃位，兵强则众附，势夺则人离。包藏不测，禽兽无异，可以计取，难以义招，伏望不以威权假之。又滑州防御使许叔冀，性狡多谋，临难必变，望追八宿卫。
    ○谏内置道场奏
    臣闻天子修福，当在安养苍生，靖一风化。未闻区区僧教，以致太平。伏愿陛下以无为为心，不以小乘挠圣虑也。
    ○请追谥常王傅吴兢奏
    故常王傅吴兢，先朝史臣，历践中外，大行忠信，彰於朝野。伏以训诫明旨，谥法攸遵。臣早岁服膺，备知名实相副，特乞圣恩，裒其嘉谥。
    ☆张镒
    镒字季权，一字公度，苏州人。以荫授左卫兵曹参军，累迁殿中侍御史。乾元时迁屯田员外郎，大历中出历濠州寿州刺史，建中初拜中书侍郎平章事，从德宗幸奉天。李楚琳作乱，镒为所杀。赠太子太傅。
    ○论奴仆告主疏
    伏见赵纵为奴所告下狱，人皆震惧，未测灵情。贞观二年，太宗谓侍臣曰：“比有奴告其主谋逆，此极弊法，特须禁断。假令有谋反者，必不独成，自有他人论之，岂藉其奴告也。”自今以後，奴告主者皆不受，尽令斩决。由是贱不得干贵，下不得陵上，教化之本既正，悖乱之渐不生。为国之经，百代难改，欲全其事体，实在防微。顷者长安令李济得罪因奴，万年令霍晏得罪因婢。愚贱之辈，悖慢成风，主反畏之。动遭诬告，充溢府县，莫能断决。建中元年五月二十八日诏曰：“准斗竞律，诸奴婢告主，非谋叛已上者，同自首法，并准律处分。”自此奴婢复顺，狱诉稍息。今赵纵非叛逆，奴实奸凶，奴在禁中，纵独下狱，考之於法，或恐未正。将帅之功，莫大於子仪，人臣之位，莫大於尚父，殁身未几，坟土仅乾，两婿先已当辜，赵纵今又下狱。设令纵实抵法，所告非奴，才经数月，连罪三婿。录勋念旧，犹或可容，况在章程，本宜宥免。陛下方诛群贼，大用武臣，虽见宠於当时，恐息望於他日。太宗之令典尚在，陛下之明诏始行，一朝偕违，不与众守，於教化恐失，於刑法恐烦，所益悉无，所伤至广。臣非私赵纵，非恶此奴，叨居股肱，职在匡弼。斯是大体，敢不极言，伏乞圣慈，纳臣愚恳。
    ○与吐蕃盟文
    唐有天下，恢奄禹迹，舟车所至，莫不率俾。以累圣重光，卜年惟永，恢王者之丕业，被四海以声教。与吐蕃赞普代为婚姻，因结邻好，安危同体。甥舅之国，将二百年，其闻或因小忿，弃惠为雠，封疆骚然，靡有宁几。皇帝践祚，愍兹黎无，乃释俘囚，悉归蕃落。二国展礼，同兹协和，行人往复，累布成命，是必诈谋不起，兵革不用矣。彼犹以两国之要求之永久。古有结盟，今请用之。国家务息边人，外其故地，弃利蹈义，坚盟从约。今国家所守界：泾州西至弹筝峡西口，陇州西至清水县，凤州西至同父县，暨剑南西山大渡河东，为汉界。蕃国守镇在兰渭原会，西使临洮，又东至成州，抵剑南西界磨在些诸蛮大渡水西南，为蕃界。其兵马镇守之处，州县见有居人，彼此两边见属。汉诸蛮以今所分见住处依前为定，其黄河以北，从故新泉军直北至大碛，南至贺兰山骆蛇岭为界，中闲悉为闲田。盟文所有不载者，蕃有兵马处蕃守，汉有兵马处汉守，不得侵越。其先未有兵马处，不得杂置，并筑城堡耕种。今二国将相，受辞而会，斋戒将事，告天地山川之神照临，无得愆坠。其盟文藏於郊庙，副在有司，二国之诚，其永保之。
    ☆李至
    至，肃宗时人。
    ○谏贷死以流人使自效疏
    圣人诛乱，必先示法，令崇礼义。汉始入关，约法三章，杀人者死，不易之法也。按将军去荣，以朔方偏裨，提数千士，不能整行列，挟怨杀县令，有犯上之逆。或曰去荣善守，陕新下非去荣不可守。臣谓不然。李光弼守太原，程千里守上党，许叔冀守灵昌，鲁炅守南阳，贾贲守雍邱，张巡守睢阳，初无去荣，未闻贼能下也。以一能而免死，彼弧矢绝伦，剑术无前者，恃能犯上，何以止之？若赦去荣，诛将来，是法不一，而招罪人也。惜一去荣，杀十去荣之材，其伤盖多，彼逆乱之人，有逆於此而顺於彼乎？乱富平而治於陕乎？悖县令能不悖於君乎？律令者，太宗之律令。陛下不可以一士小材，废祖宗大法。
    ☆郑叔清
    叔清，至德中官侍御史江淮东西淮南道宣谕使。
    ○鬻爵条格奏
    承前诸使下诏纳钱物，多给空名告身，虽假以官，赏其忠义，犹未尽才能。今皆量文武才艺，兼情愿稳便，据条格拟同申奏闻，便写告身。诸道士女道士僧尼如纳钱，请准敕回授馀人，并情愿还俗授官勋邑号等亦听。如无人回授，及不愿还俗者，准法不合畜奴婢田宅资财。既助国纳钱，不可更拘常格，其所有资财，能率十分纳三分助国，馀七分并任终身自荫，身殁之後，亦任回与近亲。又准敕纳钱百千文，与明经出身；如曾受业，粗通帖策，修身慎行，乡曲所知者，量减二十千文。如先经举送，到省落第，灼然有凭帖策不甚寥落者，减五十千文。若粗识文字者，准元敕处分；未曾读学，不识文字者，加三十千。应授职事官并勋阶号及赠官等，有合荫子孙者，如户内兼荫丁中三人以上免课役者，加一百千文；每加一丁中累加三十千文。其商贾准令所在收税，如能据所有资财，十分纳四助军者，便与终身优复；如於敕条外有悉以家产助国，嘉其竭诚，待以非次。如先出身及官资，并量资历好恶，各据本条格例，节级优加拟授。如七十以上情愿授致仕官者，每色内量十分减二分钱。
    ☆韩颍
    颍，乾元元年知司天台事。
    ○请定五官正朝冠奏
    五官正奉敕创置，其官职配五方，上稽五纬。臣请冠上加一星珠，衣从本方正色。每至元日冬至朔望朝会及诸大礼，即服以朝见，仍望永为恒式。
    ☆刘源
    源，彭城人，永泰元年为侍御史，累擢夏州节度使。
    ○请置银川监牧奏
    自太和七年十一月一日，于银川置监城收管群牧，今计孳生马七千馀匹。今饶，州南界有空闲地，周回二百馀里，四面悬绝，贼路不通，只置三五十人，守其要害，即牧放无虞。是臣当管界内，并非百姓佃食，请割隶监司，久远之计。
    ☆刘宽
    宽，夏州节度使源弟。官侍御史。
    ○谏中官打人表
    臣某言：臣生逢昌运，谬列班行。官为御史，职在举事。齿发始壮，名藉已至。在臣至微，诚为多幸。所以爱惜朝廷宗庙之意，与元老大臣不殊。臣昨遇郊，得陪盛礼，见执事者说陛下飨献太庙，至穆宗皇帝第九室，跪起呜咽，感动神人。臣不觉涕泪，知陛下孝德可以化天下矣。又至圜丘，睹陛下升降严恭之礼，不觉手足舞蹈，知陛下诚敬可以达神明矣。如响者数事，非根於生知，禀於天授，固非一朝一夕之所能致。推是而论，则三皇之德必可侔，五帝这业不足。洎车驾即路，臣实先驰。至丹凤门南，礼物备具，忽闻传说云：适有白身数十人，於金鸡竿下，夺囚崔发，乱打致死。有司救止，力不能禁，兵仗纷纭，仅以格战，瓦砾交下，傍中朝臣，不胜惊痛。盖惜其无知，毁损圣德也如此。崔发为县令，有事当之罪，抵朝廷之法，有不赦之科，断自宸衷，诸刑典，则可矣。岂得下人肆意，骋憾一时，紊乱纲纪，几失国体岂可使纵瓷渐隳也？傥陛下欲杜将来之萌，绝偏党之说，俾罪人斯得，正是刑名，则太平之业日益崇矣。臣又以为今日构扇人数至多，若尽加诛，恐非中典；苟舍而不问，实蠹大猷。以臣愚见，莫如敕左右军使寻求首谋者一二十辈，下明诏以示海内，知人臣无专杀之文，乘闲之谋，不敢萌贮，庶无私之德，与日月尽明。又伏聆今日赦书，求理至切，令谏臣论事，遣宪吏执法，乘舆服御，志在抑损，又以见陛下遵禹汤之旨，同尧舜之求。臣为耳目，若有所闻，而不上启，是臣负陛下之深也。焉敢不言？不胜屡屡恳切之至！
    ○仆固怀恩
    怀恩，铁勒部人，世袭都督。天宝中加左领军大将军，从郭子仪、李光弼、广平王破贼，前後皆立殊功。加开府仪同三司鸿胪卿，封丰国公。乾元二年进封大宁郡王，加工部尚书。代宗即位，加同中书门下平章事，授河北副元帅、尚书左仆兼中书令、灵州大都督府长史、单于镇北大都护、朔方节度使，加太子少师，充朔方都知兵马使同节度副大使。广德改元，册勋拜太保，仍赐钱券，名藏太庙，画像凌烟阁。辛云京与怀恩有隙，奏其反状。怀恩令子率众攻云京，进围榆次。朝廷以郭子仪代怀思，子仪至河中，怀恩率麾下数百骑渡河，北走灵武，啸聚亡命。上念其勋旧，遥授太师兼中书令大宁王。永泰元年，怀恩纪合诸番，南犯京师，至鸣沙县病甚，还死灵武。部曲焚其尸以葬。
    ○陈情书
    广德元年八月二十三日，开府仪同三司尚书左仆射兼中书令朔方节度副大使河北副元帅上柱国大宁郡王臣怀恩，刺肝沥血，谨顿首顿首，上书宝应圣文神武皇帝陛下。臣家本蕃夷，代居边塞，爰自祖父，早沐国恩。臣年未弱冠，即蒙上皇驱策，出入生死，竭力疆场，叨承先帝报功时年已授特进。洎乎禄山作乱，大振王师，臣累任偏裨，决死靖难，上以安社稷，下以拯生灵，仗皇天之威神，灭狂胡之丑类。无何，思明继逆，又据东周，宸极不安，海内腾沸。臣谬承大行皇帝委任，授以兵权，誓雪国雠，以匡时难。阖门忠烈，咸愿杀身，野战攻城，皆先士卒。兄弟死於阵敌，子侄没於军前，九族之亲，十不存一，纵有在者，疮痍遍身。况陆下潜龙之时，亲统师旅，臣忝事麾下，陛下悉臣愚诚。大行皇帝未捐宫馆之时，臣频立微效，累沾官赏，遂被辅国等谗害，几至破家，便夺兵权，逾年宿卫。臣虽内省无疚，终惧谗佞倾危，以日继时，命悬秋叶至将归骨泉壤，永谢明时。幸遇陛下龙跃天衢，继缵鸿业，知臣负谤，察臣丹心，遂开独见之明，杜绝众多之口，特拔臣於、陇，再任臣於朔方。诚谓游魂返骸枯骨再肉，使臣得竭驽蹇之力，效锥刀之功，上答陛下再造这恩，下展微臣犬马之志。
    去年秋末，回纥仗义而来，士庶不知，悉皆惊骇。陛下以臣与其姻娅，令至太原祗迎，一切事宜，许臣逐便处置。遂与可汗计议，分道用兵，克复洛阳，平荡幽、蓟，惟有神策兵马，顿军独住陈留。可汗时在洛阳，即被朝恩猜阻，要为流议，已失蕃情。臣自平贼却回，天恩又令饯送，臣遂罄竭家产，为国周旋，发遣外蕃，贵图上道。行至山北，被奉先云京共生异见妄作，加诸闭城不出祗迎，仍令潜行窃盗，蕃夷怨怒，早欲相雠，臣遂弥缝，方得出界。及其祖饯事了，回至太原，臣忝迹鼎司，又承重寄，奉先、云京曾无礼数，闭关不出相看。臣遂过汾州，休息士马，凡经数日，不遗一介知闻。自以行事乖疏，恐臣先有论奏，遂乃构其谤ゥ，妄起异端，扇动军城，以为设备。又臣从潞府过日，见抱玉祗迎回纥，庶事用心，恳称家资，罄於公用，又与臣马兼银器四事，臣於回纥处得绢，便与抱玉二千匹，以充答赠。今被抱玉共相组织，将此往来，之贶，便为结托之私，贵在厚诬，务相倾夺。陛下不垂明察，采听流言，欲令忠直之臣，枉陷谗邪之党。臣实不欺天地，不负神明，夙夜三思，臣罪有六：往年同罗背叛，河曲骚然，经略数军，兵团不解。臣不顾老母，走投灵州，先帝嘉臣忠诚，遂遣徵兵讨叛，使得河曲清泰，贼徒奔亡。是臣不忠於国，其罪一也。臣男玢尝被同罗虏将，盖亦制不由已，旋即弃逆归顺，却来投臣，臣斩之以令士众。且臣不爱骨肉之重，而徇忠义之诚。是臣不忠於国，其罪二也。臣有二女，俱聘远蕃，为国和亲，合从讨难，致使贼徒殄灭，寰宇清平。是臣不忠於国，其罪三也。臣及男，不愿危亡，身先行阵，父子效命，志宁邦家。是臣不忠於国，其罪四也。陛下委臣副元帅之权，令臣指麾河北，其新附节度使，皆握强兵，臣之抚绥，悉安反侧，州县既定，赋税以时。是臣不忠於国，其罪五也。臣叶和回纥，戡定凶徒，天下削平，蕃夷归国，使其永为邻好。义著急难，万姓安宁，干戈止息，二圣山陵事毕，陛下忠孝两全。是臣不忠於国，其罪六也。臣既负六罪，诚合万诛，延颈辕门，以待斧。过此以往，更无他违。陛下若以此诛臣，何异伍子胥存吴，卒浮尸於江上；大夫种霸越，终赐剑於稽山。唯当吞恨九泉，衔冤千古，复何诉哉！复何诉哉！且葵藿尚解仰阳，犬马犹能恋主，臣忝恩至重，委任非轻，夙夜思奉天颜，岂暂心离魏阙，诚恐以忠获罪，龟镜不遥。顷者来受诛，朝廷不示其罪，天下忠义，从此生疑。况来功业素高，人多所忌，不审圣衷独断，复为奸臣弄权。臣欲入朝，恐罹斯祸，诸道节度使皆惧，非臣独敢如此。近闻追诏数人，并皆不至，实畏中官谗口，又惧陛下损伤，岂唯是臣不忠，只为回邪在侧。且臣前後所奏骆，奉先词情，非不摭实，陛下竟无处置，宠用弥深。皆由同类相从，致蒙蔽圣聪，人皆惧死，谁复敢言？臣义切君臣，志忧社稷，若无极谏，有负圣朝，敢肆愚忠，以干鼎镬。况今西有犬戎背乱，东有吴越不庭，均、房群盗纵横，、坊稽胡草扰。陛下不思外御，而乃内忌忠良，何以混一车书，而使梯航赆？天下至大，岂可暂轻。伏承四方敷奏之人，引对之时，陛下皆云与骠骑商量，曾不委宰臣可否。或有稽留数月，不放归还，远近之心，转加疑阻。且臣朔方将士，功效最高，为先帝中兴主人，是陛下蒙尘故吏，曾不别加优奖，却信嫉妒谤词，子仪先已被猜，臣今又遭毁黩。弓藏鸟尽，兔死犬烹，臣昔谓非，今方知实。且臣息军汾上，关键大开，牧马放羊，曾无守备，分兵数郡，贵免般粮劝课农桑，务安黎庶，有何状迹，而涉异端？陛下必信矫词，何殊指尘为马？陛下傥斥逐邪佞，亲附忠良，蠲削狐疑，敷陈政化，使君臣无二，天下归心，则窥边之戎，不足为患，梗命之寇，将复何忧，偃武修文，其则不远。陛下若不纳愚恳，且贵因循，臣实不敢保家，陛下岂能安国？忠言利行，良药愈病，伏惟陛下图之。臣今戎事已安，粮储且继，深愿一至阙下，披露心肝，再睹圣颜，万死无恨。臣欲公然进发，虑恐将士留连，臣今便托巡晋、绛等州，於彼迁延且住，谨遣押衙开府仪同三司、试太常卿张休臧先进书兼口奏事。伏惟陛下览臣此书，知臣诚恳，特垂圣断，勿议近臣，待臣如初，浮谤不入，臣当死节王命，誓酬国恩。仍请遣一介专使，至绛州问臣，臣即便与同行，冀获蹈舞轩陛。鄙臣愚虑，不顾死亡，轻触天威，战汗无地。
    ☆张怀
    怀，海陵人，开元中官鄂州司马翰林院供奉。
    ○书断序
    昔庖牺氏画卦以立象，轩辕氏造字以设教，至於尧舜之世，则焕乎有文章，其後盛於商周，备夫秦汉，固夫所由远矣。文章之为用，必假乎书；书之为徵，期合乎道。故能发挥文者，莫近平书。若乃思贤哲於千载，览陈迹於缣简，谋猷在觌，作事粲然，言察深衷，使百代无隐，斯可尚也。及夫身处一方，含情万里，В拔志气，黼藻精灵，披封睹迹，欣如会面，又可乐也。尔其初之微也，盖因象以瞳龙，眇不如其变化，范围无体应会无方，考冲漠以立形，齐万殊而一贯。合冥契，吸至精，资运动於风神，颐浩然於润色。尔其终之彰也，流芳液於笔端，忽飞腾而光赫，或体殊而势接，若双树之交叶；或区分而气运，似两井之通泉。麻蓬相扶，津泽潜应。离而不绝，曳独茧之丝；卓尔孤标，竦危峰之石。龙腾凤，翥，若飞若惊，电延，离披烂熳，翕如云布，曳若星流，朱焰绿烟，乍合乍散，飘风骤雨，雷怒霆激，吁可骇也！信足以张皇当世，轨范後人矣。至若磔髦竦骨，裨短截长，有似夫忠臣抗直，补过匡主之节也。矩折规转，却密就疏，有似夫孝子承顺，慎终思，远之心也。耀质含章，或柔或刚，有似夫哲人行藏，知进知退之行也。固其发迹多端，触变成态，或分锋各让，或合势交侵，亦犹五常之与五行，虽相克而相生，亦相反而相成。岂物类之能象，实微妙而难名。《诗》云：“鼓钟钦钦，鼓瑟鼓琴，笙磬同音。”是之谓也。使夫观者殖迹探情，循由察变，运思无已，不知其然。瑰宝盈瞩，坐启东山之府；明珠曜掌，顿倾南海之资。虽彼迹已缄，而遗情未尽，心存目想，欲罢不能。非夫妙之至者，何以及此？且其学者察彼规模，采其元妙，技由心付，暗以目成。或笔下始思，困於钝滞；或不思而制，败於脱略。心不能授之於手，手不能受之於心，虽自已而可求，终杳茫而无获，又可怪矣。及乎意与灵通，笔与冥运，神将化合，变出无方。虽龙伯契鳌之勇，不能量其力；雄图应录之帝，不能抑其高。幽思入於毫闲，逸气弥於宇内，鬼出神入，追虚捕微，则非言象筌蹄所能存亡也。夫幼童而守一艺，白首而後能言，固不可恃才曜识，以为率尔可知也。且知之不晚手电之有难，千有馀年，数人而已。昔之评者，或以今不逮古。质殊丑，妍，推察疵瑕，妄增羽翼，自我相物，求诸合已，悉为鉴不圆通也。亦由仓黄者唱首，冥昧者继声，风议混然，罕详孰是。及兼论文字始祖，各执异端，臆说蜂飞，竟无稽古，盖眩如也。怀质被愚蒙，识非通敏，承先人之遗训，或纪录万一。辄欲芟夷浮议，扬扌古今，拔狐疑之根，解纷之结。考穷秉谬，敢无隐於昔贤；探索幽微，庶不欺於元匠。爰自黄帝史籀苍颉，迄於皇朝黄门侍郎卢藏用，凡三千二百馀年，书有十体源流，学有三品优劣。今叙其源流之异，著十赞一论，较其优劣之差，为神妙能三品。人为一传，亦有随事附著，通为一评，究其臧否，分成上中下三卷，名曰《书断》。其目录如此，庶儒流君子，知小学亦务焉。
    ○文字论
    论曰：文字者，总而为言。若分而为义，则文者祖父，字者子孙。察其物形，得其文理，故谓之曰文；母子相生，孽乳寝多，因名之为字。题於竹帛，则目之曰书。字之与书理亦归一因文也者，其道焕焉。日月星辰，天之文也；五岳四渎，地之文也；城阙翰仪，人之文也。文为用，相须而成，名言诸无，宰制群有，何幽不贯，何远不经，可谓事简而应博。范围宇宙，分别阴阳，川原高下之可居，土壤沃瘠之可植，是以八荒籍焉。纲纪人伦，显明正体，君父尊严，而爱敬尽礼怅幼班别，而上下有序，是以大道行焉。阐坟典之大猷，成国家之盛业者，莫近乎书，其後能者，加之以元妙，故有翰墨之道生焉。世之贤达，莫能珍贵。
    时有吏部苏侍郎晋、兵部王员外翰，俱朝端英秀，词场雄伯。王谓仆曰：“文章虽久游翰墨近甚留意，若此妙事，古来少有知者。今拟讨论之，欲造书赋，兼与公作《书断》後序。王僧虔虽有赋，王俭制其序，殊不足动人，如陆平原《文赋》，实为名作，若不造极境，无由伏後世人心。不知书之深意，与文若为差别，虽未穷其精微，粗欲知其梗概，公试为薄言之。”仆答曰：“深识书者唯观神彩，不见字形。若精意元览，则物无遗照，何有不通？”王曰：“幸为言之。”仆曰：“文则数言乃成其意，书则一字已见其心，可谓得简易之道。欲知其妙，初观莫测，久视弥珍，虽书已缄藏，而心追目极，情犹眷眷者，足为妙矣。然须考共发意所由，从心者为上，从眼者为下。先其草创立体，後其因循著名，虽功用多而有声，终天性少而无象。同乎糟粕，其味可知。不由灵台，必乏神气。其形悴者，其心不长，状貌显而易明，风神隐而难辨。有若贤才君子，立行立言，言则可知，行不可见。自非冥心元照，闭目深视，则识不尽矣。可以心契，非可言宣。”别经旬月後见，乃有愧色。云：“书道亦太元微，翰与苏侍郎初并轻忽之，以为赋不足言者。今始知也，极难下语，不比於文赋，书道尤广。虽沉思多日，言不尽意，竟不能成。”仆谓曰：“员外用心尚疏，在万事皆有细微之理，而况乎书。凡展臂曰寻，倍寻曰常，人间无不尽解。若智者出乎寻常之外，入乎幽隐之闲，追虚捕微，探奇掇妙，人纵思之，则尽不能解。用心精粗之异，有过於是。心若不有异照，口必不能异言，况有异能之事乎！请以此理推之。”後见苏云：“逝与王员外相见，知不作赋也。诗云：‘引喻少语不能尽，会通之识更共观。’张所商扌先贤书处，看见所品藻优劣，二人平章，遂能触类比兴，意且无限，言之无涯。古昔已来，未之见也。若其为赋，应不足难。”苏且说因谓仆曰：“看公於书道无所不通，自运笔固合空於精妙，何谓锺、王？顷尔辽阔，公且自评书至何境界？与谁等伦？仆答曰：“天地无全功，万物无全用，妙理何可备该，常叹书不尽言。仆虽知之於言，古人得之於书，且知者博於闻见，或可能知；得者非假以天资，必不能得。是以知之与得，犹书之比言，俱有□尘之悬，所令自评，敢违雅意。夫锺、王真行，一古一今，各有自然天骨，有千里之迹，邈不可追。今之自然，可以比於虞、褚而已。其草诸贤未尽之得，唯张有道创意物象，近於自然，又精熟绝伦，是其长也。其书势不断绝，上下钩连，虽然如铁并集，若不能区别二家尊幼，混杂百年，检探何知，是其短也。夫人识在贤名，用在断割，不分泾渭，馀何足云。仆今所制，不师古法，探文墨之妙有，索万物之元精。以筋骨立形，以神情润色，虽迹在尘壤，而志出□霄灵变无常，务於飞动。或若擒虎豹，有强梁攫之形，若执蛟螭，见幻盘旋之势。探彼意象，入此规模，忽若电飞，忽疑星坠。气势生乎流便，精魄出乎锋芒，如观之欲其骇目惊心，肃然如可畏也。数百年内，方拟独步其闲，自评若斯，仆未审如何也？苏笑曰：“令公自评，何乃自饬，文虽矜耀，理亦兼通。达人不已私，盛德变微损。”
    其後仆赋成，往呈之，遇褚恩光、万希庄、包融并会。众读赋讫，多有赏激。苏谓三子曰：“晋及员外俱造书赋，历旬不成，今此观之，固非思虑所际也。”万谓仆曰：“文兴书，被公与陆机已把断也。世应无敢为赋者。苏曰：“此事必然也。”包曰：“知音看文章，所贵言得失，其何为竞悦耳而谀面？此赋虽能，岂得书善？无今而乏古，论书道则妍华有馀，考赋体则风雅不足，才可共梁已下来并辔，未得将宋已上齐驱，此议如保？”褚曰：“诚如所评，赋非不能，然於张当分之中，乃小小者耳。其《书断》三卷，实为妙绝，犹蓬山沧海，吐纳风□，禽兽鱼龙，于何不有。见者莫不心醉，後学得渔猎其中，实不朽之盛事。
    ○二王书录
    夫翰墨之妙，多以身後腾声，二王之书，当世见贵。献之尝与简文帝十许纸，题最後云：“下官此书甚合作，愿聊存之。”此书为桓元所宝，元爱重二王，不能释手，乃撰缣素及纸书正行之尤美者，各为一帙，尝置左右。及南奔，虽甚狼狈，犹以自随。将败，并投於江。晋代装书，真草浑杂，背纸皱起。蔚宗装持，微为小胜。宋孝武又使徐爰持获十纸为一卷，明帝料阅旧，并遣使三吴，鸠集散逸，诏虞和、巢尚之、徐希秀、孙奉伯等更加编次，咸以二文为度。二王缣素书珊瑚轴二帙二十四卷，纸书金轴二帙二十四卷，纸书金轴二帙二十四卷，又纸书玳瑁轴五帙五十卷，并金题玉变织成带。又扇书二卷，又纸书飞白章草二帙十五卷，并旃檀轴。又纸书戏字一帙十二卷，并书之冠冕也。自此以下，别有三品书凡五十二帙五百二十卷，并旃檀轴。其新购获者，为六帙一百二十卷。既经丧乱，各所遗失，齐高帝朝书府古迹，唯有十二帙，以示王僧虔。仍更就求散逸，僧虔以帙中所无者，得张芝、索靖、卫伯儒、吴大皇帝、景帝、归命侯、王导、王洽、王珉、张翼、桓元等十卷，其与帙中所同者，王恬、王、王凝之、王徽之、王允之，并奏入秘阁。梁武帝尤好图书，搜访天下，大有所获。以旧装坚强，字有损坏。天监中，敕朱异、徐僧权、唐怀允、姚怀珍、沈炽文等拆而装之，更加题检。二王书大凡七十八帙七百六十七卷，并珊瑚轴织成帙，金题玉变。侯景篡逆，缄在书府。平侯景後，五僧辨搜括，并送江陵。承圣末，魏师袭荆州，城陷，元帝将降。其夜，乃集古今图书十四万卷，并大小二王迹，遣後阁舍人高善宝焚之。吴越宝剑，并将作斫柱，乃叹曰：“萧世诚遂至於此，文武之道，今夜穷乎！”历代秘宝，并为煨烬矣。周将于谨、普六、茹忠等，并摭拾遗逸，凡四十卷，将归长安。大业末，炀帝幸江都，秘府图书，多将行从，中道船没，大半沦弃，其闲得存，所馀无几。弑逆这後，并归宇文化及，至辽城，为窦建德所破，并皆亡失。留东都者，後入王充，弃平，始归天府。贞观十三年，敕购求右军书，并贵价酬值，四方妙迹，靡不毕至。敕起居郎褚遂良、校书郎王知敬等，於元武门西长波门外料简，内出右军书，共相忝校，令典仪王行真装之。梁朝旧装纸见在者，但裁翦而已。右军书大凡二千二百九十纸，装为十三帙一百二十八卷：真书五十纸，一帙八卷，随木长短为度；行书二百四十纸，四帙四十卷，四尺为度；草书二千纸，八帙八十卷，以一丈二尺为度。并金娄杂宝装轴织成帙，其书每缝皆用小印印之，其文曰：“贞观”，大令书不之购也，天府之内仅有存焉。古之名书，历代帝王，莫不珍宝。齐宋以前，大有散失，及梁武帝鸠集所获，尚不可胜数，并珊瑚轴织成帙，金题玉变。二王书大凡一万五千纸，元帝狂悖，焚烧将尽。文皇帝尽价购求，天下毕至。大王真书唯得五十纸，行书二百四十纸，草书二十纸，并以金宝装饰。今天府所有，真书不满十纸，行书数十纸，草书数百纸，共有二百一十八卷。小王四十卷，张芝一卷，张昶一卷，并檀轴锦标而已。既所不尚，散在人闲，或有进献，多推於翰林杂书中，玉石混居，薰莸同器。然书迹不易得，宝之如玉，弃之如土。岂徒书也？人亦如之。用行舍藏言行之闲，不可玷缺，亦犹兰桂虽在幽隐，不以无人而不芳也。往在翰林中，见古钟二枚，高二尺，围尺馀，上有古人三百许字，纪夏禹功绩，字皆紫磨金钿，光彩射人，似大篆而神彩惊人。非其时，不敢闻奏，弃於泥土中，与瓦砾同也。然滥吹之事，其来久矣。且如张翼及僧惠式效右军，时人不能辨。近有释智永，临写草帖，几欲乱真。至如宋朝，多学大令，其康昕、王僧虔、薄绍之、羊欣等，欲混其臭味，是以二王书中，多有伪迹。好事所蓄，尤宜精审。倘所宝同平燕石，翻为有识所嗤也。乾元三年五月日录。
    ○玉堂禁经
    夫人工书，须从师授，必先识势，乃可加功。功势既明，则务（阙二字）迟涩分矣无系拘句，拘句既亡，求诸变态之旨，在於奋研之理。资於异状，异状之变，无溺荒僻，荒僻去矣。务於神彩，神彩之至，几於元微，则宕逸无方矣。设乃一向规矩，随基工拙，以追肥瘦之体，疏密齐平之状。过乃戒之於速，留乃畏之於迟，进退生疑，否臧不决。运用迷於笔前，震动惑於手下，若此欲速造元微，未之有也。今论点画偏傍，用笔向背，皆宗锺元常、王逸少，兼递代传变，各有所由，备其轨范，并列条贯。
  </div>
  <div class="pagination">
   <a href="全唐文_page258.html">
    上一页
   </a>
   <span>
    ...
   </span>
   <a href="全唐文_page254.html">
    254
   </a>
   <a href="全唐文_page255.html">
    255
   </a>
   <a href="全唐文_page256.html">
    256
   </a>
   <a href="全唐文_page257.html">
    257
   </a>
   <a href="全唐文_page258.html">
    258
   </a>
   <span class="current-page">
    259
   </span>
   <a href="全唐文_page260.html">
    260
   </a>
   <a href="全唐文_page261.html">
    261
   </a>
   <a href="全唐文_page262.html">
    262
   </a>
   <a href="全唐文_page263.html">
    263
   </a>
   <a href="全唐文_page264.html">
    264
   </a>
   <span>
    ...
   </span>
   <a href="全唐文_page260.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
