<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 53 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 53 页/共 129 页</h1>
    <div class="content">　　宋　魏齐贤
　　叶　棻同辑
　　上啓
　　贽见
　　贽见教授启　　　　　　　　唐清臣
　　威凤景星已快争先之覩泰山北斗幸酬仰止之心乆钦附骥之诚兹遂攀龙之愿辄修尺贽聊叙寸悰窃以传道授业惟其师化民成俗由于学陶钝为利而质无畱矿揉曲为直而才必中绳自非学者之宗曷畀师儒之选招诸生而立其下皆赖渐摩取一人而拔其尤悉归教育恭惟某官防夏渊源之学孟荀羽翼之师川媚山辉夙蕴珠玑之美日光月洁更多絺绘之文发藻贤闗青钱累中掞章宸陛丹桂髙攀暂掩黉舍之谈经防进玉堂之视草光腾分野应千里之文星雾蓄襟懐布一城之教雨伫见纶言之迅召未容乡校之乆留某岂意微踪获瞻至矩负画虎类狗之态无毁瓦画墁之谋铅刀尚冀于陶镕驽驾犹资于鞭策与其进也庶销学圃之心従而师之愿预抠衣之列
　　贽见县宰唘　　　　　　　　崔鲁卿
　　百里孚民乆服神明之化一防受地未修桑梓之恭兹执贽以踵门敢因文而见意恭惟知县学士先生用儒饰吏以道觉民蕴借乎前辈忠厚之风腾踏乎中原太平之日冲襟雅量眇万物而隘九州笔阵词章埽千军而流三峡才无施而不可治所至而有声金马玉堂盍升华近铜章墨绶暂屈承宣惟桐乡凋瘵之余赖单父循良之治公私兼富何必去珠而复还刑罚不施自可鸣琴而坐治四民咸乐于善政一同如在于春台闻武城之弦歌已凝嘉绩作商岩之霖雨行攀祖风某铅椠小儒簮裳坠绪幸不习农商工贾之业粗知求仁义礼乐之原览恵子之五车摧锋弥若破少陵之万巻下笔愈难未能自致身于青云何以慰倚门之白发人方共弃志乃益坚故欲见天下之英豪庶可卜终身之穷达幸托部封之内获依师帅之贤念势隔于云泥终未瞻于山斗兹者不知其贫贱率然进拜于光仪李元礼之龙门独髙容接许子将之月旦更在品题情悰欲言楮毫莫既
　　贽见县丞启　　　　　　　　黄子才
　　一防同井每懐葵藿之心九里润河宻托枌榆之廕论交夙佩于倾盖向风窃慕于执鞭幸许登龙敢希附骥恭惟某官山亭流派魏国传芳借七叶貂蝉之贵而自视欿然摛百篇锦绣之文而咸推作者蓝田松竹甞助吟哦畿邑江山悉归词藻徳髙里闬所居尽仰其仁人治表搢绅有识举扬其善教四海鴈列万里鹏抟州县之职岂乆徒劳公侯之后必复其始牙籖万轴家传岂在于满籯兰玉一枝门大当容于驷马益新阀阅焕宠乡邦某遇合厯年服膺有日自惟旅进旅退屡勤公子屣履之迎仰期三沐三薫当効门人抠衣之请辄修尺贽聊表寸诚伏望宏量矜愚深情悼屈未酬宿券敢伸瓦铄之投犹冀余波俾脱沙泥之死为幸多矣何日忘之
　　起居
　　起居秦丞相唘　　　　　　　刘韶美
　　孤城遐守越在天涯潭府具瞻邈然云表视仙凡而有间闲茵鼎以无従天地之正气在人自有开辟隂阳之妙君臣之嘉防以徳固宜感格神明之休而况忠信城池外闲宗社仁义膏泽兼济华夷以兹超轶之勲宜获盛多之福恭惟某官诚参覆载谋合圣神行孔孟之微言立伊周之难事当机防未分于祸福以身任之自戎衣驯致于和平其心劳矣绪余及物炳焕如春未闻草芥之微不在陶钧之数某天资庸陋门绪凋零蝉脱尘沙之区蚊负丘山之尚叹九霄之迥絶恨无两翼之髙鶱当春令之融怡阻台躔之问讯治心养性故知出造化之深机为国与民岂敢废兴歌之善颂
　　起居秦丞相启　　　　　　　郑敦夫
　　百官敛板曽陪东阁之后尘上相提衡偶忝南州之半刺得非所望喜不自胜辞履舄之未防恋门墙而弥切恭惟某官孤忠许国一柱擎天尼父自生民而来阿衡任天下之重节义出处神明扶持兼全夷夏之生灵坐致基圗之晏粲观风云之际防度越古今尽日月之照临咸归陶铸某自怜鮿士素赖洪钧惟先人曽防坱圠之私故贱子得与提携之末防三山之节钺可谓显荣余百指之妻孥皆合饱暖丘山之赐骨肉以铭眷惟商律之正行缅想化机之多暇两仪并賛百愿咸宜善颂惟深陈言不既
　　起居丞相启　　　　　　　　周茂真
　　窃叨大造获佐郡条仰戴深仁猥霑禄食念居官之既乆盖揣已以诚慙幸与斯民各得其职咸识升平之乐一无患苦之虞凡此所防未知为报徒勤夙夕以赴事功曷有须臾可忘恩纪頫惟无状实深此心瞻仰父师梦寐墙屏独于上下之分在所当严故惟咫尺之书不敢时进恭惟尊居廊庙诚格穹只隂相其身厚介之福某官学优孔孟道迈伊周得千载之时而志已毕行有万世之功而古所未见而乃益为恭俭不自满盈盛徳有容小心事上辅皇圗于既固扶帝室以弥尊益致无疆之休永隆可大之业勲徳若尔夀嘏称兹某趋拜未期倾依尤切冀为庙社増辅寝饔上副九重之心下答舆人之意
　　起居昭文相公启　　　　　　宋子京
　　伏以函宇乂安协气翔舞四鄙弗耸九扈告成仰至治之日跻惟宗工之时乂某官茂总民极翊宣帝华奋之为昌言大猷歌之为六府三事是以方国腾颂神明効祥截然栋隆屹若山立格髙穹而底绩畅熈载以无疆某逺播州条夙承公防身限江汉心驰门防通谒未展祷恳兹极
　　起居沈侍郎啓　　　　　　　任子渊
　　飘零湖海甞瞻英伟之风自致云霄倐异等差之分怅万里音尘之隔劳八年寤寐之思寂无书邮仰肃记室顾难冒于法义非自疎于仁贤今兹守邦乃幸接壤承流宣化古循吏之可师防难分灾大诸侯之足倚敢凭竿牍少荐悃悰恭惟某官器宇沈涵襟灵韶润三科论事家传既济之风八咏裁诗世擅休文之义出偶亨嘉之运超登华要之途忠言嘉谋日闻于内朝清徳雅望风动于多士宠参大计茂着能声粟腐钱流国有累年之蓄衣余食足民无加赋之忧辍自九重属当一面用慰具瞻之望即为登进之阶将使海内被其埏镕岂但蜀人歌于襦袴某受知有素懐禄忘归晼晚年华迫西山之短景迂疎政术借东壁之余光
　　起居叶侍郎启　　　　　　　赵承之
　　骤违恩馆遽易嵗华川陆阻修既无缘仰瞻履舄置邮疎濶又不获时起居心揺如旌汗浃于背惟春之仲在阳乃舒钦惟里第燕安琳宫休暇神明相佑戬谷繁多恭以某官迪徳髙明养气闳大卓尔见乎事业沛然溢于文辞不肯吐刚而茹柔举之者山甫未甞喜仕而愠已忠矣乎子文雍容大江之濵追逐故乡之乐父老迎拜正夸莱子之防衣吏民耸观曽侍玉皇之香案竚奉赐环之召遂膺补衮之求某嚄唶腐儒侵寻老境顾奉事以良晚荷察知之独深鬷蔑片言了无侥幸山公宻启骤赐品题方深祭灶之荣遽起恋轩之叹报将军以国士敢自比于昔贤归主人之旧巢冀不慙于他日方畏简书之守未遑门馆之趋愿调护于寝饔益绥将于履福载惟约结靡所究陈
　　起居入国郭龙圗启　　　　　叶少蕴
　　伏承亲奉朝言谒趋辽帐违漆墀之鹭序度朔漠之龙沙方履道途谅疲棰辔忠荩固膺于神祐兴居倍协于天和伏以某官儒术宗工士林夙望行谊闻于天下智畧凑于上前虑切事防议通国体况宠临之在迩属行李之方勤适在燀炎冀加颐爱
　　起居两府啓　　　　　　　　李成季
　　仰泰阶之焜燿目逺钧庭奉使节以周旋身劳尘鞅稍易寒温之序未修咫尺之书每思犯分以陈情反畏凟尊而取戾虽江湖之量无待细流之归而燕雀之躯寜忘大厦之托徬徨兹乆畏惕益深与其自息而不言未若以诚而归罪恭惟某官蓍龟旧徳柱石元勲奋千载以有为跻四方以无竞君子在位士皆乐用其才百姓既安民罔不同于善道行而政肃法具而官修百谷顺成四夷内附在萧曹近用不过镇以无为如房杜浅能何所施其素业粤惟盛际允属元臣三代可追不独称于两汉大章继作方有赖于一防某樗栎散材坟垆恶埴猥叨匠斲窃累陶埏誓殚夙夜之勤不忘顶踵之报髙秋在序福履是宜尚期寝餗之以时俯慰士民之所望
　　起居秘监启　　　　　　　　贺允中
　　藏室蓬莱唐馆峻清华之望泰山北斗韩门极瞻仰之心倘慕义于一朝愈闻风于百世敢修竿牍少荐精诚窃以北辰枢极之庭东壁圗书之府天垂象以经纬圣作哲以铺张采掇无遗搜罗殆尽盛兰台之萃聚重芸阁之讨论自三坟五典皆得其传至诸子百家时合有用金匮石室之藏甚秘漆书竹简之迹犹存洋洋然儒艺之渊源荡荡乎圣贤之阃域幸斯文之未防属吾道之将兴必得真贤以賛盛事恭惟秘监先生受天间气为世闻人学通今古而大醇识造精防而自得一门钟秀得非清白子孙二陆驰声端是文章兄弟自古得称望族殆今最号名家负醇儒姿已袭芳于词伯真大手笔更増美于许公简在渊衷擢膺膴仕敷教法于江浙贰学政以成均大有过人出其类则防其萃故无弃物虚而往者实而归凡与门墙悉归模范既聮华于册府尤蔼誉于搢绅共钦元礼之声名想见紫芝之眉宇不遂解顔之一笑但知引吭以长鸣某蓬荜鮿生岷峨冷族为贫干禄既壮登科缘冒选于贤闗亦抗顔于泮水潜心自苦希董子之下帷用力徒劳类宋人之刻楮比捧二天之公檄俾搜四库之遗编誓殚闻见之私蔑有涓埃之补望洋而叹抚已自惊顾惟朽枿之资逺托庆云之廕刻心竦慕翘首仰瞻拥篲埽门未快登龙之望因风奏记敢希附骥之荣
　　起居李帅启　　　　　　　　李成季
　　一违钧坐再阅嵗华乆撄俗吏之簿书防尘小夫之竿牍盈尺之纸安能自冩其肺肠万顷之波固亦不遗于污潦忧皇所载展转益危与其自弃而不言孰若以诚而归罪恭惟某官生民先觉盛世元臣吐词为经鄙荀扬之未粹以道致主非尧舜而不臣经纶以四海为心进退有古人之节前功未就毅然待旦而行庶政已成率尔乞身而去暂资旧徳作镇别都时驱大府之旌牙坐啸昔防之泉石腹心之托曽未间于须臾天日之光常不违于咫尺精神相感寤寐不忘宜一徳之有永乘三阳之并进为天下计必资良弼之才以我公归永作生民之福某素慙斐陋曲被陶成每殚十驾之勤愧乏一毫之补辙鲋得水虽切幸于余波胡马嘶风终不忘于故国限拘官守阻造宾庭
　　起居帅座启　　　　　　　　杨廷秀
　　望三光五岳之气无日不仰于绪风隔千岩万壑之云此意独驰于清梦亦知寓书莫如于觌面然非修词何足以冩心未审中台之余辉能照微尚之域否恭惟某官孤忠贯乎霜日百蛮震乎威名当其立朝社稷岂徒于九鼎及其乘塞金汤不在于长城顷登枢庭顿起国势使朝夕谋谟于廊庙则笑谈整顿乎乾坤惟其持方而入圎是以易间而难合初来洪府觉西山爽气之愈清旋镇荆江喜赤壁风流之未逺将克复神州之是恃何卧护北门之足云登庸之期跬歩可冀某迂无所用老复奚为题慈恩之名要自是门生一人之数受新吴之邑独后于属吏半年之间尚忆拜公于道林岳麓之时颇辱借誉其波涛云雾之句虽前古所谓之知已未必有之故半生不幸于无遭得此足矣向者居中而未尝宻今兹在外而不敢疎此岂縁势利而相求庶防防肝胆之洞照其为归荷罔既敷宣
　　起居李宣谕察院启　　　　　髙子美
　　天下澄清揽辔争传于孟博海濵窃伏峩冠辄効于不疑大劳交口之先容偶善一言而执手荷知云至俯已奚堪念违去于星躔俄荐更于月律敢僣置函之礼少伸贺厦之私恭惟某官直干刚方冲襟凝逺蜚英声于早嵗躐清选于明时坐镇柏台森若在山之藜藿逺辞萧斧悚然当路之豺狼恩言共徯于来宣本业皆期于自反律贪薄而归忠厚变愁叹而为讴吟皇皇者华风望已光于原隰肃肃其羽飞鸣行傅于云天某蓬荜寒生箕裘末学姓名误尘于仕版防业难遂于亨途调职汉池怅旧都之悠邈拟司衡岳惊新职之变更将易地以求安赖依仁而克济自初摄局不靳提衡寛其逆旅之懐示以试人之渐然曽参之孝义不忍于离亲而毛义所荣心常急于捧檄未容继请何幸得圗不令单骑之冷官每看云起与洒一封之和气又逐春来眷兹终始之恩永有依归之地青阳在序淑令已行宜倍保于粹明式茂绥于福履愿言之极敷述奚殚
　　起居宪使啓　　　　　　　　李成季
　　讲闻髙誉虽懐仰徳之勤奔走宦防未获依风之便比叨属部猥托臣庥将观使节之华遂如昔日之愿恭惟某官器周物表识洞防先早膺中扆之眷求特委东州之廉按奉行邦宪方曲尽于下情进对枫庭将入参于近辅即期迎拜倍切欢愉
　　起居吕漕启　　　　　　　　张芸叟
　　早防西学曽奉先尘顾书谒之阙然独瞻依之勤止物华向晚嵗序将更谅惟启处之和允有神明之相伏惟某官学窥圣阃心潜道枢传孔孟之精微陋荀韩之出入经帷策府先诸彦以登瀛使节皇华总连城之揽辔矧兹汾晋介彼羌戎方圣主之忧邉简名臣而出使少假阜通之绩遂居献纳之荣并部正寒邉劳方剧尚加调于吉履以前御于泰亨向徳何穷摅懐莫既
　　起居提举启　　　　　　　　张芸叟
　　向风之乆为日已深去国飘然愿莫伸于披觌登朝借甚声已播于流闻未谐牋记之修难尽倾驰之素伏惟某官材优国器道炳儒珍博通今古之宜兼备员方之用上心乃眷早膺宻勿之求民政是先出奉澄清之使少需报政方伫畴庸将式赋于佥俞遂允升于华胄时寒在序嵗晏将更谅视履以均和有神厘而显相冀尊颐养前御泰亨善颂之诚文言莫究
　　起居盐使啓　　　　　　　　赵徳荘
　　绣衣直指有严揽辔之行弩矢前驱独后望尘之谒占皇华之下烛偃风化以増勤恭惟某官天爵崇髙卿才伟秀据经论事盖七相五公之传贯道立言皆三代两汉之作自拔茅而连茹爰盛饰以入朝直耻比于曲钩方枘果乖于员凿三仕三已非吾党之戚欣一死一生与善人而进退逮羣隂之殄弭偕众正以来归嵗寒灼见于后凋尽日对扬于三接方欣贾谊道宣室之鬼神岂意宗元违尚书之牋奏叹虎豹憎人之遽伟风雷孚号之新任山甫以将明初未嫌于内外议李悝之彊富实有系于本根少慰江湖之心遄膺廊庙之拜某陆沈末路山仰大名早愧巫医未适师传之愿晚従章服徒兴俗状之嗟维昔先君获承泛爱抚嵗年其既逺怅门户之寖衰东里方孤正赖威严之霁山公犹在不知意气之频首夏恢台雄台清简愿后将于徳履用俯答于舆情
　　起居提刑啓　　　　　　　　朱子发
　　备边下塞常瞻燕几之遥托问逺邮阻贽使台之邃方秋敛物缅惟寝餗之和以徳召祥当有神明之相恭惟某官器识惇重风棱整严以徳望自髙以忠义自处重恤威狱鬯宣恵和民忘滥寃上所眷倚行趋宻勿之地大展澄清之才某托芘最深瞻风正邈祈精夙夜之眷仰对邦家之光
　　起居监司启　　　　　　　　崔徳符
　　近驰单介辄贡柔缄属大斾之载驰跂行台而莫及第凭疾置冀蹑清尘谅乘隠几之闲获布恋轩之恳即日伏惟某官肃临使部甫憩轺车履华月之载阳顺生辰而协吉窃以荆楚悉多于秀士屈宋代有其遗风缅惟揽辔之余不乏濡翰之咏髙情寓物吟成春草之篇妙思有神赋得青峰之句伊江山之有助宜咳唾以増妍更期蔼政最以上闻促锋车而入觐献纳云台之表翔趋紫殿之班英誉耸乎朝端正论闻于天下然后宠协梦卜峻秉钧衡某猥以朽疎辱纡盼睐聮丝缉缕仅成骫骳之文举秀韬瑕曲玷奨题之目衔恩有素结恋无涯祷颂之情倍百伦等
　　起居运判启　　　　　　　　陈师禹
　　披风在昔尚附英防向徳于今莫追雅素徒有倾驰之切均乎鉴寐之勤嵗事将更寒威正苦谅惟福履保有天和伏惟某官道直而方徳恂以栗器备经权之用学兼今古之长物议所归眷宸心而乆简边储方急持漕节以来临虽出使一方未伸志略而归朝三接可伫抟飞尚惟启处之安加颐节宣之养亟登要路少副瞻言
　　起居吉守啓　　　　　　　　郑敦夫
　　顷承畿邑托庇云隂今倅邻邦宻资河润踪迹虽云幸防周旋盖有夤縁恭惟某官学有家风才惟国器饰吏治以经术结主知以猷为领袖百僚蔼着端方于棘位袴襦千里稔闻岂弟于棠郊行奉芝圅入陪荷橐某顾惟緜菲曽赖帡幪縻系尘踪冠屦阻随于后乘跂瞻徳宇襟怀顺泝于长江朱夏正隆黄堂多暇惟敷施于隂徳谅翕受于繁禧
　　起居太守启　　　　　　　　崔徳符
　　鄙朴无华罢软不振日积简书之畏居多簿领之忧阙布私诚冒尘燕几伏惟即日涉兹秋杪益练天和坐啸优防视履祜福恭以某官疏通成务岂弟宜民阅义礼以为多蔼声名之借甚承流宣化日底于成功増秩赐金行膺于宠数某猥牵防禄辱在下陈实赖廕休庶安迂拙
　　起居苏守启　　　　　　　　王徳立
　　夙拥旄麾异最已腾于蜀右载膺纶綍余波将注于湖西凡属庇庥举増欢抃恭惟某官凝姿开爽种学渊深文章克家挺挺有祖风烈行义厚俗显显为世闻人妙简宸衷亟跻禁従翺翔闼居多献替之谋出纳文昌荐被直清之命未调鼎鼐聊寄藩垣宣化承流谅益寛于幽滞处中当轴行即听于登庸某切伏声猷喜亲教约尚遥趋谒欲进拜而未前景仰光尘顾飞缄之敢后
　　起居蒋守启　　　　　　　　李成季
　　少学属文尝起执鞭之慕晚従试吏滥陪入幕之防稍亲闲燕之谈良苦喧嚣之役遽縁补外遂失依仁鹪鹩一枝暂托踪于美廕鸿鹄千里徒絶睇于青云仰惟剸决之余依有吉祥之助恭以某官识周万理学造大原以王佐而自期非圣言而不道蹑贤科而特起轶俊躅以先驰弹击百僚皁雕横汉澄清属部皎镜悬秋优服使华増严帅领泉流六路半居天下之利源胆落诸羌独出幄中之胜筭重以儒林旧徳延阁清班未亲日月之光屡従军旅之政暂缀藩方之节制用厘天府之浩穰初落笔以无畱不阅旬而称治大豪结舌情穷片言羣偷屏心首戴一尹方乆虚于近弼已宻简于上知意在本朝顾未伸其素业天将大任宜永庇于斯民某竦服诲言怅拘官守地遥望履心剧恋轩浩荡江湖何待飞鳬之集低徊燕雀终怀贺厦之归敢乞勉为邦家精调寝餗
　　起居邻守啓　　　　　　　　李成季
　　行邮濶畧旷驰款起之音大府重深徒仰俊明之徳茂惟镇俗之暇克拥自天之休恭惟某官学际圣真才髙名世良二千石果膺治主之求课第一人行见襃书之下某滥叨贰政获芘邻封顾缰鎻之坐拘莫亲髙范虽马牛之不及尚借余光参对未縁倾依至切愿保寝兴之美益介福绥之休
　　起居邻倅启　　　　　　　　郭中行
　　督府闗决愧非半刺之良击柝相闻殊庆比贤之吉徒有徳公之辱尚疎奏记之勤逖惟燕闲休有协相恭以某官器能通博风度醇深荐更寄委之烦夙振清修之美岂兹别乘可屈逺圗伫显效之寖彰副公朝之眀陟汁光御政和叔司方伏觊上为邦家精调寝餗
　　起居邻倅启　　　　　　　　李子思
　　结好邻邦幸及余波之润被官半刺阻陪挥麈之谈月吉荐更邮音稍阙逖惟副贰之暇动协神明之休恭惟某官徳宇澄深声猷耸迈防刃乆当于烦剧宅心自处于髙明某滥以散才谬当别乘乡闾已熟于风化治境又托于芘庥仰徳实劳驰心孔疚方应钟之在宜吉履之顺时伏愿上为庙朝精调寝餗
　　陈情
　　上师相陈情启
　　大钧独斡谅无间于涓尘小己自私冀偏承于雨露盖有意于保全者物类之妄意而无心于与决者造化之本心既将投絶壑与深崖安得不局天而蹐地窃念某读书无用仕宦不谐偶縁菅蒯之求误厠搢绅之列炭冰寡合独僻见而守株燕楚背驰遂直行而触网时逢明盛身免诛夷聊従寛典以示恩姑屏逺方而不齿日月嵗时之易迈艰难险阻之备尝六年之瘴疠交攻命存如线百指之饥寒未免地置无锥何期虮虱之躯防陷虎狼之口浮家泛宅万死一生眼看荒垒之荆榛寸心欲折梦绕故园之松菊何日归期清时难遇而直道难行化力易为而穷途易徳此时遭际端望明公恭惟某官一代宗工本朝元老以孔孟明道之学为学以伊周济世之心为心传诗书礼乐易春秋之所不传见唐虞夏商周汉晋之所不见博览古今于典籍未尝一物之不知兼存夷夏于生灵寜忍一夫之失所岂令寒贱独漏甄陶已甘絶意于簮缨姑欲托身于羁绊一丘一壑若犹自遂于箪瓢寸发寸肤皆是更生之骨肉情悰所迫战汗奚胜
　　上汤相陈情启　　　　　　　薛元鼎
　　士为知己者用大贤何所不容物不得平则鸣唯善能举其类伏念某顷在丙辰之嵗仰当太上之朝金人再进于淮南铁马大陈于江上值南渡奔波之后属东还蹈海之余侍衞单寒而无君子之军转饷空虚而乏小人之食乘舆既驾防宣王政事之甫修干戚攸陈过汉官威仪之未复百揆急従于舜狩六蜚暂驻于吴门民情已危国是未定或賛亲征之役遂云罔有敌于我师争陈善胜之机自谓不以患遗君父惟时上宰専彼长谋既召公不恱于周公岂晁氏独安于刘氏効畎亩爱君之意奋草茅言事之忠顾易俎代庖惟一相自喻然跳丸解难欲二人同心海宇安靖如平勃之交讙邉尘不惊缓文武之一怒畱阳城而伏阙泣贾谊以上书事不果回身其能免衣冠有此第喜忧国之萧公鼎镬在前岂忍爱身于临贺命轻一叶恩重万钧止従防稽聴读之行旋被长安释归之命罙坚素志未报明时逮后来当路之臣恶昔在登门之党投蛾火内匪自揆量见蟹水中其如惴恐偶预省闱之羣试中遭乡里之一夫谓易名犹慕于相如宜伏罪坐连于贱子状乃事于都省指网疎投北之人下其文于曲台使路絶圗南之便野芹虽美谁将献御以成痴仙鼠弗虚自拟升天而复坠已侵寻于白发乆流落于沧洲所以为贫未能免俗看人一第了无拾芥之劳阅嵗三星反作覆焦之梦所幸泥涂之辱未衰湖海之豪好在目光犹可射牛背之上依然髀肉非无事马蹄之间一座尽倾何言小异十手所指敢愧前修是用布其腹心亦云适此机防藏器已乆恐有力者负之按剑弗疑非无因而前也恭惟某官才髙三杰道合四聪擅燕公之大笔而定社稷有功躬博陆之小心而酌古今能断两朝注意迭居二相之尊万里折冲尽护诸军之众入齐鲁侯之夀母出称汉代之忠臣共庆眀良之逢大膺重叠之赏福不虚应泽当逺施有一言可以兴邦其上策莫如自治今日之事幸而集谅无忘善后之圗中兴之业诚惟艰愿永懋自先之賛有如愚陋何耻贫贱必诸大夫皆曰贤然后用之终不起幸门之望虽明天子在上可出仕矣亦少示翰场之兴以素荷夫慈怜姑少陈于困踬清霜在爱日回春倍蕲茵鼎之调悉慰神绥之祝过此以往未知所裁
　　纳拜
　　上宪使纳拜启　　　　　　　　王以寜
　　千佛名中夙仰涂金之姓氏五经阁下曽为问字之生徒有一于兹且当修好负二宜拜安得忘言恭惟某官名世真儒褰帷俊使卓然君子之操绰有古人之风昔我先人登科辛未题名未冺小録犹存肆及孤生执经乡校滥执老耼之役剽闻夫子之言自别师门荐更嵗律迩夤縁于吏役获趋造于宾筵我有二天已获披云之愿拜下两手敢忘屈膝之劳谅黄壤同年之心无青云异日之诮敢期端授毋事谦虚某谨当尊所闻而行所知或有为于斯世进以礼而退以义庶不辱于通家
　　上太守纳拜启　　　　　　　张芸叟
　　书不尽其言礼止饰其貌先王为之度数君子尚乎中庸行作而改易其顔色则谓之恭俛下而屈折其体支则名曰拜用是所以事长不然何由贵贤苟非达尊之偹三安得太祝之辨九恭惟某官蓍龟王道衡鉴士林言为典刑行建规表当总角之嵗固已想闻其风兹莅政之来幸得亲炙其义每因公而造请必亢礼以周旋处不遑寜退而内讼子夏之门人区别庸有后先次公之瞆吏未除犹能拜起然事契不浅无言则已疎劳谦虽光过行则近逼在累朝之典故亦云隔品而致恭稽唐室之上风独有年家之叙拜幸免再三之避庶申悃愊之情
　　起复
　　上宰相启　　　　　　　　　孙仲益
　　憔悴行吟未脱江鱼之恸哭流涕遽兴风木之悲鑚燧火以求新御祥琴而永叹収召魂魄仅存偷生乆矣逃空恍如昨梦偶未填于沟壑尚有冀于桑榆苖槁欲兴大郁云霓之望鸡鸣不改讵乖风雨之期恭惟某官巨力回天弥文作古任重道逺可谓大臣言聴计従简在上帝辅成致治保邦之业益彰继志述事之光属怨敌之纷更复朋邪之彚进诵诗发冡借交执仇含珠何为方聴大小儒之议佩剑相笑遂成南北部之謡战蛮触于两角而交兵凿混沌之七窍而报徳不虞忌器防至焚庐式开赉弼之祥光补广文之教誉阿毁即必也正名助墨逃杨不为已甚一变旁僻曲私之俗遂即上下交泰之期所谓众贤咸和于朝岂有一夫不被其泽伏念某寡徒少与多病早衰始畏途而问津遂营巢而择木比大锄于非种固难逭于深文众怒所迁防类水中之蟹一挥而去又同上之蝇方尝胆于讼愆俄茹荼而遭闵永惟事亲佽养之志弗洎于千钟独有懐恩未报之身所欠者一死坱圠大钧之所播激扬三鼔之既余虽万里一空其羣弥有留良之叹而四蛇各入其宇岂无独怨之求况君子乐得于英才繄大臣不忘于微贱石田无用顾永无望嵗之期焦谷可芽当大费嘘枯之力
　　上秦少保启　　　　　　　　张全真
　　顷罗忧患防隔死生不自意全得以至此虽自念疾困凶衰之迹未宜踵髙明盛大之门仰托知怜敢忘冥昧伏念往嵗比试羣儒方今于经最髙唯公奏策第一京师尊贵材鲜可逾天下想闻人争先睹而乃独韬藏能事谦礼诸生不间贱微悉敦契好而某也窃科甚下进谒云初独于众人之间而以国士相遇倾意气以相许非流俗之敢期方幸従防更防钧礼士固伸于知己诚岂能忘生而得此于人盖实所寡每思磨厉用副推称夫何某殃罚及身防志无日生理不治气息仅存乃者某官荣升诸公下泽四海愿尝有向者慕用之意而适当在累然忧服之中书疏不修礼文俱废独窃聴舆人之颂而益钦长者之风未省余年犹有见日恭惟某官道徳纯懿学术通明既迪简而在庭用承弼于厥辟正直是好有勤劳王家之勲寛裕以容懐长育人材之意顾如衰陋何所短长姑袭衣冠以持门户固知夫时命有所不敢以贫贱为羞然而踵父之业未能事生之道或缺负米有志乞食何顔持是安归非公无可惟大臣务为国得士而君子乐以禄及亲论其为士则或有可慙至于养亲则尤其所急于斯二者倘垂芘冒之仁则有一焉愿竭始终之报
　　上政府启　　　　　　　　　赵承之
　　抱衅衔悲悼死亡之无日愒隂忨嵗迫祥禫之既除分甘沟壑之填敢有竿牍之献仰膺照命复齿人伦勉自强于面顔冀获承于兴寝惟揫敛气乃肃清恭惟某官賛襄庙堂镇抚华夏神明所助戬谷来绥某荼毒尚新疲病如昔卧漳滨而太息阻造鸳行叫帝阍以鸣呼冀充鸥腹幸大钧之坱圠闵蟠木之轮囷特加陶冶之私俾伸蓬荜之愿虽江湖鳬雁无损益于平时而犬马盖帷足彰明于厚徳乡风而问延颈以须嵗将杪以向寒时在隂而务啬愿盛起居之适益遵调护之宜依归之深梗概于是
　　上従官启　　　　　　　　　计敏夫
　　乆去门阑傃下风而仰止退依苫块寄余命以惙然迫于礼制之除污此朝纲之旧敢修问讯复冒览观惟秋既深在气已肃仰惟禁宻之地休有吉祥之多某厉犹董心跛仅能履尚婴罪谪敢弹贡禹之冠虽欲驰驱实曳伏波之足已抗章而自列祈置散以少安顾防笃爱之私特许余光之借将改嵗迹阻造门愿遵调护之宜无爽夙宵之衞其为恳至靡所喻言
　　五百家播芳大全文粹巻四十七
　　钦定四库全书
　　五百家播芳大全文粹巻四十八
　　宋　魏齐贤
　　叶　棻　同辑
　　回启
　　转防为韩观文启　　　　　　　韩宗魏
　　祗奉明恩谬陞止辖虽剡章而引避终渥宠以难周自顾缺然居常惕若伏念某赋才菲陋起迹覊孤幸防累圣之误知遂极一时之显遇设簮笔以游禁闼秉籍以长吏曹迨叅弼翼之聫何补朝廷之务不能则止徒懐知耻之心无劳而迁数冒禁林之谤荣忧交萃启处弗遑此盖伏遇某官推毂人才指南物论夙借言扬之赐致兹眷任之殊其在感铭岂胜敷叙
　　转防回外任两制启
　　谬膺恩制进守省纲恳避弗遑兢忧罙甚伏念某才非适用仕遇逢辰荷累圣之误知极一时之显遇叅陪近臣荏苒周星迨聫承弼之司何补朝廷之事荐防渥宠愈愧斐能兹盖伏遇某官志在同寅爱行乐与夙加推引到此叨逾荷芳翰之见贻积感悰而良厚
　　回文太师辞免还洛启
　　窃承恳避政防愿还里第士心惋愕睿意迟防囊奏弗俞公车复上者六七诏书来下使人亟谕者再三况闻徧勅于有司毋得亟通于所请重贻教翰尤切愧悰伏以太师纪象云防铭功彛噐朝相仁祖以跻嘉祐之太平谋谟先朝克奉英皇之余绪鬯武业于甘陵之下首忠策于至和之间近起菟裘再隆师席矧惟二圣之谧治方赖元臣之賛襄虽小爽于天倪况已臻于药喜兾体中宸之眷勉趋路寝之期其在勤惓固难敷悉
　　回韩丞相辞免启
　　光奉制函显陞宰席凡居陶冶靡不懽愉询谋已出于佥同抗疏尚闻于恳切伏惟某官养气刚大抱才敏通早逢同徳之辰自奋有为之业忠能任重虽蹈险而不移厚足镇浮常处难而若易防知先帝乆执天枢恊翼嗣皇亲扶日御夙着蓍明之望宜登劢相之崇愿屈固辞俯从师锡
　　回韩丞相判北京辞免启
　　诞布册书宠升公衮顾在蓍明之重宜兼将相之崇睿眷素隆师言乆恊尚深冲避固欝具瞻伏惟某官望冠羣工道符熈运大忠至正诚为迈越于昔贤近弼逺臣孰不仪刑于元老惟安危之注意属文武之全能矧先帝之眷知冝嗣皇之图旧叅荣中铉视秩泰阶乃从西洛之符再换北门之籥兾承温诏仰副清某特沐谦光何胜佩悚
　　回门下韩侍郎辞免启　　　　　文頴叔
　　光奉宸防进升省闼盖徇佥同之志难从谦挹之私伏惟某官直道在躬重名冠世爱民如子蕃宣皆岂弟之诚许国在家献替罄中嘉之论壮犹弥劭晚节弗渝乆席宠于禁严乃侍言于殿幄果跻柄用久协志心长孺知经父子继登于三事彦将稽古兄弟同贵于一门顾舆颂之交欢虽露章而莫遂兾膺明命早副具瞻
</div>
    <div class="pagination">
<a href="五百家播芳大全文粹_page52.html">上一页</a><span>...</span><a href="五百家播芳大全文粹_page48.html">48</a><a href="五百家播芳大全文粹_page49.html">49</a><a href="五百家播芳大全文粹_page50.html">50</a><a href="五百家播芳大全文粹_page51.html">51</a><a href="五百家播芳大全文粹_page52.html">52</a><span class="current-page">53</span><a href="五百家播芳大全文粹_page54.html">54</a><a href="五百家播芳大全文粹_page55.html">55</a><a href="五百家播芳大全文粹_page56.html">56</a><a href="五百家播芳大全文粹_page57.html">57</a><a href="五百家播芳大全文粹_page58.html">58</a><span>...</span><a href="五百家播芳大全文粹_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
