<!DOCTYPE html>
<html>
<head>
    <meta charset="UTF-8">
    <title>香艳丛书 - 第 135 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 135 页/共 467 页</h1>
    <div class="content">　　绝妙无惭是好辞，修眉未画早工诗。 
　　挑灯细读销魂句，人似梅花瘦可知。 

　　拈韵分笺互唱酬，清才如水自风流。 
　　可怜一管生花笔，不写《关雎》只写愁。 

　　工愁善病孰如君，哀艳词华不忍闻。 
　　江北江南众闺秀，新诗一卷独超群。 

　　柏舟早赋正华年，六载匆匆怅短缘。 
　　薄命红颜原有例，从来福慧不双全。 
　　　　　　　　　　　　　　安定女史伯荃胡士兰题 
　　右为吾乡徐曼仙女史所作。女史学通新旧，善画工书，曾任天足会学堂教员，桃李盈门，极一时之盛。所拟《红楼梦叶戏谱》已列入本编三集中。兹读其诗，缠绵往复，神韵悠然，雅近晚唐风格。附录庄词后，珠联璧合，旗鼓正自相当耳。宣统二年四月，皞皞子附识。 



　　恨冢铭（并序）　清　文冲旧侣陆伯周　撰 

　　〖过奢者必折福，况是妇人；好淫者无真情，遑言妓女！因此两宗的义，成兹一段新闻。文异庄谐，事非杜撰。有如孔墓，采来五父之衢；可补涂碑，莫认三人之市。当此榴红似锦，蕉绿如油，有笔墨之余闲，喜窗棂之俱静。忆天宝风流之旧事，叙巴山夜雨之余哀。名曰《恨冢铭》，藉完每日课。〗 
　　缘有朱门贵女，金屋娇娃，系出凤城，侨居羊石。溯唐朝之富贵，宠赐温泉；冠隋室之勋名，封为柱国。传来奕叶，不坠宗枝。家有簪缨，门成冠盖。贾后以投怀而见宠，谢公因最少而生怜。蔗是傍生，棠从娇长。女之诸兄有肄文业者，女亦从之。谢道韫之咏絮才，因心作则；卫夫人之簪花格，信手拈来。原是油头，竟成绣口。良以灵犀窍活，故能雌凤声谐。尚书未及赐衣，进士但嫌不栉。试较伏生孙女，淹博何如；不图蔡琰姑娘，聪明乃尔。由是四声谐韵，巧更溢于回文；七步成诗，快倍逾于击钵。愧杀中郎阿大，甘为刘表之豚；定知学士文人，让出何充之豸。诸兄中有习武艺者，女又从之。以脆骨之娇姿，授《易筋》之内力。铁胎枪好，能舞梨花；玉臂弓柔，惯穿柳叶。秦良玉非壮夫可敌，窦线娘得保姆真传。悟剑器于公孙大娘，得衣钵于长安女子。揎袖现雪花之臂，时人任看；企舒杨柳之腰，天生神力。是故弓鞋两三寸，的的移来；能将铜锏十七斤，呼呼乱舞（彼所用之铜锏，右手重九斤，左手重八斤，每对客起舞，贮以锦匣，约值银三十元）。诚璇闺之雌虎，为巾帼之英雄，文武能兼，见闻亦罕。加以精通乐府，善谱《凉州》；玉管银筝，固属可空冀北；铜琵铁拨，又能高唱江东。举凡文君之琴，湘妃之瑟，江采苹之笛，秦弄玉之箫，无不妙到十分，的是奥探三昧。既喜心灵手敏，又欣喉润吭清。每为樊素之歌，试学小红之唱。惯将文艺，谱入琴弦（彼能手打洋琴，口诵曹一士仁亲以为宝文，按腔合拍，闻所未闻，洵绝技也）。有缠绵悱恻之哀，泪倾司马；尽挥洒纵横之致，目送飞鸿。此又非子夜所能，而定知周郎所乐顾者也。《恨冢铭》借钟川岳之灵，为嫌不栉；允号闺门之秀，宁只知书。加以落落大方，非小家之碧玉；又是亭亭脱俗，似出水之红蕖。问年恰在瓜初，倚日倍形杏贵。善修眉史，文君之十幅何奇；别有心旌，萧后之千金转陋。宜其画屏未列，争来射雀之人；不烦彩线遥牵，始得乘龙之客矣。而乃礼已及笄，易占不字，愿守荆山之璞，羞闻金谷之珠。牡丹留无子之香，海棠漏有宗之籍。怕犯克夫劫数，谢绝红鸾；特安处女清操，免歌黄鹄。棣萼亦嘉其志，椿萱乃遂其求。于是分以家资，别开门户，特挑四婢，拨事八姑。如许红颜，偏教独处；得毋翠羽，仍异长埋。此固氤氲使者所未安，亦有瞌睡先生之有不信者矣。夫静极则思动，寂处则寡欢。未必日玩琴书，即可夜安衾枕。用是广罗闺友，以破寂寥；频带家人，驾言游玩。则有某氏女者，富饶父业，好扮男妆，虽是巾帼之内容，竟袭冠裳之外貌。自谓莲花不染，岂知豆蔻先开。与女萍水相逢，遂尔苔岑同契。如磁之引铁，似漆之投胶。乃泛棹于珠江，复开筵于画舫。招有名之花旦，耳鬓相磨；岂已过之瓜期，心肠真硬。体面之不拘若此，形骸之放浪云何！不待刘桢，平视无避嫌之礼；竟同韦后，随缘操自择之权。有郑、卫之遗风，采兰以赠；得梁、陈之习俗，掷果何嫌。居然大会无遮，说甚外言不入！是诚怪事，翻作美谈。父母置若罔闻，昆弟弗知禁戒。马无缰辔，越道而驰；蜂逐香车，扑帏不去。是故墙茨之扫，每生于诗礼之家；野草之歌，易启于绮罗之地也。日沉湎而不回，水趋流而愈下。不分昼夜，招集绥狐；才起秋风，又思斗蟀。夺来锦帜，喜少女亦争雄；笼却金丝，集壮夫而会猎。以温文之女史，竟蹀躞乎人丛。过口瘾则评足品头，近身傍则挨肩擦腕。纵乏蔷薇之刺，应知瓜李之嫌。而乃绝不识羞，反行斗力。未举孟光之臼，先怀征贰之刀。曾有瞎眼狂且，泼皮无赖，横加轻薄，欲讨便宜。女乃倒竖柳眉，略伸藕臂，遂使之五体投地，双手爬沙。陈贞丽打翻阮大铖，扈三娘活擒王矮虎。喝个当场大采，竟然辘倒冬瓜；且看贴地纤痕，仍是小如春笋。顾婆娘虽勇，而师氏何存？按诸断臂之鸣贞，露筋之表洁，真径庭之迥异，泾渭之悬殊。姆教难容，人言可畏。而女既以女元龙律己，复认母大虫为师。纵欲则无限心猿，倾偈则自夸腰马，食过当年之夜粥，遂成此日之沙尘。至于笔墨之能工，管弦之精妙，绝无自负，视作等闲，是盖另有脑筋，不同肺腑者欤！ 
　　夫水不添流则易涸，山多缺陷则渐崩。女既不事营谋，第知挥霍，莫点吕岩之石，终成赵望之囊。试观富贵王孙，尚有锥地俱无之日；况是骄淫女子，宁免铜山遽倒之时？故始则肆应到十分，而继则七穿又八裂。认识长生之库，作外府之收藏；惯登避债之台，向谁家而赊借？从前首饰，金变为铜；以后腰缠，橐垂空袋。恰似丰年骤歉，境况难堪；本然维日无多，家财竟尽。早识赤贫之易，应嗟白攫之非，时也。怙恃俱无，伶仃倍苦。岂乏金兰密友，而临存遭门外之羹；欲求玉树诸兄，而薄诉咏泥中之句。未归司马，何以当垆；迫作流莺，藉图掷锦。朱淑真出于无奈，鱼元机殆有前因。恨煞天鹅，竟成野雉，为填花债，又启丛谈。因彼美之多谋，作贪夫之警戒。 
　　缘有某甲，专好捉丁。本属富豪，非常鄙吝。诸多机械，四面能通；说到银钱，一毛不拔。能骗申公之犬，咄咄称奇；每闻盗跖之鸡，孳孳为利。顾眼虽蓝色，而心射红颜。每图路柳之欢，应承白水；不料沙梨之质，成自青砖。忝居阔老之名，屡挞群娼之债。见孔方兄则捧足，四围插满倒钩须；遇褴褛汉则装腔，一副磨光冷铁面。是真盗跖，富乃不仁；甚于王戎，贪而成劣。凿郑相难盈之谷，心忘象齿终焚；筑周王避债之台，面与牛皮同厚。天生使独，之子不伦；山尚能移，此人难改。无情变成薄幸，举家难与周旋。独其兄念系同胞，故与彼势难隔膜。惯将苦口，藉化顽心。每训以多藏则厚亡，放利则招怨。秤薪而炊者，非家庭之福；钻核乃卖者，伤天地之和。子常以黩货而阽危，猗顿以散财而愈富。消长盈虚之理数，确有循环；贪婪刻薄之行为，殊非大器。纵为儿孙惜福，唯悭俭乃能长；亦须朋友通情，勿便宜之必占。谆谆告诫，切切规箴。岂顽石尚解点头，而仲篪转嫌多口！不独风吹马耳，顾左右而言他；如沙逆蛇鳞，致纵横之不弟。其兄乃喟然叹曰：“庄公以害段而养奸，荀伯以恶僖而坐视。人之所忍，我则不安。盍从间道以耗其财，庶使贪泉不满其祸欤？”因思彼眼虽蓝，其鼻则白，前此之缠头吝掷，许口辄忘者，以遇非其人，故权操诸己耳。倘得裂缯之褒姒，恃美而奢；自将爱璧之虞公，因贪成败。餂之以古井，困之以香城。十二迷楼，层层设伏；三千色界，处处需财。既为含饵之鱼，定作入笼之鸟。绿珠既到，金谷旋衰。此为倚翠之恒规，亦泄彼苍之积愤。 
　　三思既定，一意孤行，不为司马牛，而作申公豹。每逢暇日，代觅孛星。恨无金屋之阿娇，难倒铜山于邓尉。而果也草灰蛇引，柯斧犀通，羌得我心，恰逢女面。见其身轻似燕，喉啭如莺，眼有怒睛，口饶长舌。轻丢羊藿，居然自豪；有甚龙漦，践之必败。盖女善描心字，错读毛诗。忆怪事于空桑，及身欲试；动闲情于香草，错脚难翻。翠袖轻笼，果掷潘安之袂；碧油斜睇，杏窥宋玉之墙。不堪月照罗帏，遂致风吹裙带。择来面首。选才于猎艳之场；诚何心肝，寄迹于平康之巷。船湾广惠（广惠乃客栈名，在羊城南关增沙），不图再见羵羊；乡号温柔，引得几多蛱蝶。污泥既染，顿忘身自何来；艳帜既张，真觉命都攞去。若问旧时甲第，感桑田于栾却婿原；竟开此日丁帘，隶花籍于温邱薛邓。纵异被笼于肃鸨，已同侑酒之流莺。怪煞诸兄，家无夏楚；致将彼美，袖领春风。玉自添瑕，铁谁铸错。此甲兄所以画图省识，环佩厮磨也。喜小姑之无郎，青楼待聘；念寡人之有弟，金穴宜销。得彼的庐，为渠耗獍。虽倾国则派筹未及，而破家则游刃有余。苟能妲己入宫，自有焚台之手段；唯引渔郎问渡，尚须带路之皮条。由是开筵坐花，送炉煮豆，唐太宗命宁王擫笛，阮大铖为李氏梳栊。兄既引水入船，女遂因风驶■⑴。射穿杨之目箭，数点秋波；画异样之眉图，两弯月晕。指欺玉笋，擎杯而低约双干；脚印金莲，贴毯而故教半现。最难恝置，是瞒人私语之时；哪肯放松，正与子偕臧之日。甲已心苗火熟，骨节酥完，口展如瓢，涎流似酒。加以另开眼界，复衒身家，髻缀明珠，指嵌碹石。萼绿华之金条脱，腕力难胜；杨太真之玉搔头，鬓光弥媚。执苏小题诗之扇，穿丽娟藏屑之衣，绝无勾院之派头，愈表大家之色相。既贪且慕，似醉如痴。拟佯醉而自留，恐讥色渴；欲乍飏而远举，又被情牵。摇曳心旌，频搔脑袋。只作鹭鹚笑；样样逢迎；爱听鹧鸪啼，声声唤住。女知其情魔已急，捣鬼堪怜，乃灭烛以留髡，至牵衣而揽臂。点洛阳之花谱，尤殢高骈；捆灞上之柳丝，缚缠韦固。甲遂迷魂入阵，恋爱忘家，撕扇求欢，挥金不惜。买来渠屋，极衣裳钟鼓之穷奢；占得巫山，觉脂粉芳香之俱贱。十六甫绿杨浓叶，荫此小星（甲购屋于十六甫，费银六千余元，以为小住眷）；五百年红豆情根，偿于今日。得伧父推诚之爱，岁已一周；而本人吝惜之私，时常半现。女知其猪肝食罢，燕羽终差，初则花粉驰情，久则豆羹失色。既有贷粟误周之虑，宜蓄因粮于楚之谋。欲求异日之贿迁，当趁斯时而策定。可知虎邱无两，断难久驻春光；须知兔窟营三，庶喜预留地步。顾项王可以破印，则赵姬难望偷裘。苟欲奁有腴储，恐是饼从指画。试观衅开檀座，惜到榆羹。浣火布误作衣穿，遽撵爱姬而去；辟尘珠或为油渍，结成内子之冤。每有遇外宠，则钱费千缗；处住眷，则钞悭一帖者。况其掌纹叠络，眼孔如锥。密底算盘，插针不入；磨圆滑石，饮墨偏多。察及渊鱼，专贪水蟹。望其备六宫之粉，一任花销；空五库之钱，万无芥及。则登天犹易，买日难长矣。欲遂私图，当从智取。剑由腹发，缜密难窥；火把膏煎，销熔使化。乃能破淮南之吝，而徐迁邺下之资。是以预用情丝，打成软索。每当甲至，伪作寅恭，消夜则浅碧同酣，玩月则小红低唱。薛冶儿之舞剑，炀帝称奇；踏摇娘之弹筝，刘郎爱听。惯呈杂剧，务结浓欢。然而群技虽工，尽到东君之眷；或亦幽怀乍触，忽来西子之颦。情至无聊，恐将成病，乃拟中郎之射覆，仿学士之联吟。约夫婿以消闲，知彼伧之不谙。迫得别罗赌具，立定方针，喝雉则过于叫嚣，斗牛则失诸不雅，莫如叶子戏，斗巧而文，庶使楚客些，因劳可免。甲已暗为穿鼻，何敢批鳞，姑与随缘，居然对博。女既心兵较巧，又面子争光，负则默默含愁，胜则洋洋得意。甲以有心迎合，故对手皆输。朱序以卖阵求容，莒公竟弃城不守。每逢终局，必覆全军，未偿承嗣之筹，笑署孟尝之券。在甲明知假柳，断无妾索夫逋，唯女预布神荆，真是神出鬼没。如此者约有数十次，于是乎积欠至万金，部据分明，匣藏以待（女每于赌罢，即命甲将所输之数登于簿上，以为他日索还根据）。纵分衾于异日，伤盆水之难翻；亦操券于斯时，免宝山之空入。呜呼！不事矛弧之巨盗，出于枕席之佳人。抱虎同眠，任蚕剥食。世之轻言赎蔡，不忍抛徐，脱香藉之芙蓉，为情溪之桃叶者，当举为殷鉴，毋惹秦灾！纵云蝼蚁知春，遣情莺院；仍要蜻蜒点水，轻印鸿泥。苟散花而不着身，则蹴柳自无蹴足。我作生公苦口，无非人鉴龟兹；君如李益后身，或可鬼为狐祟。此乃借题生发，聊效忠言；须知纪事详明，仍观正传。  
　　甲既彀中深入，女亦格外奇奢；费翠黛之三升，又沽石绿；裁红罗之万匹，复购泥金。绛蜡通宵，传烛五侯之宅；朱鸾带路，悬铃七姐之车。充婢仆于盈廷，如仙姬之谪界。厌居省地，拟泛春江。勒甲同游，目注夫家之帑；先庚预告，粪除客栈之厅（女未至香港，即先做某客栈，同驻香车。既至，嫌厅太空洞，命买绉纱数匹以围之。栈伴以绿色者进，女弗悦，另购绯红者，将前所买分赠各伴，其豪奢如是）。咏齐子之翱翔，粉光乃尔；赴楚王之宴饮，缨绝何如？男女平权，恰符西例；夫妻同乘，请认南威。笑来茂苑之狸，精于接木；射落如皋之雉，恨在枯杨。女已弦有外音，甲遂帽添新彩。劝其速反，免彼招摇，盖齐君或以车来，而崔相原非酒醉也。奈女野性难驯，家情已淡，似玄宗之三国，屡夸门面之高；生苏小于六朝，顿觉春心之荡。听骏马驮呆之曲，凤耻随鸦；吐蚕虫待死之丝，雉鸣求牡。笑指新台水静，照苍貌之籧篨；任教旧垒巢空，怅红颜之薄幸。始则若离若合，休书尚属狐疑；继则明去明来，私约居然麕集。缘女久谙港例，知巾帼可以自由；预备衙需，迫藁砧因而成讼。是以甘于不洁，使之难堪，未为红拂之奔，先赐绿巾之戴。既执宛春以怒楚，随为吕相之绝秦。情何恝耶？谋诚狡矣！ 
　　甲果忿恨如焚，恼羞成怒，宁可悭囊打破，焉能哑鼓不鸣？卿无义，我无情，勿怪焚琴煮鹤；神都憎，鬼都厌，总须入笠追豚。拟请律师，报明案吏，拘拏逃妾，求准出差。坐其罪于贿迁，誓斯仇之图报。此风不可长，免他人又画葫芦；祸水若能回，则老夫或无芥蒂。讵甲方思讼，而女已猜知。喜成竹之在胸，张弓先发；施念秧之辣手，传票休迟。探婿水以偿金，饬公堂而对簿。呈来欠数，系的笔之无讹；若定爰书，真覆盆其莫诉。甲始梦中乍醒，错后难追。方知此日受愚，弊在前时之戏赌。炙齐婿能言之粿，无以辨诬；执苏秦亲写之书，便成实据。因欢买恨，弄假成真，鱼既吞钩，鸿将罹网。爰求外结，以免终凶，愿出朱提，藉松红勒。司马懿不禁吓，鲁仲连遂讲和。女亦得好便休，舍难取易。所还多少，忘却二成三成（原欠六万元，而女自称除得十六甫之屋外，实收到银五千八百余元，想系縻于谢费，故不能记清也）；唯要通融，总之一了百了。讼藤既结，钗亦旋分，因果难明，衾曾代抱。可见笑啼俱伪，女真辜负夫差；亦思贪吝成灾，甲勿仍为冯妇。 
　　嗟夫！猕猴恃智而易欺，雌雉因淫而被获。性有所僻，害即由生，小青死于聪明，合德败于骄侈。古之覆辙，今盍书绅。女既自命多才，我已代忧薄福。当其辐经身脱，墉被牙穿，歌葑菲于终风，占蒺藜而据石。好马弃回头之草，寒蝉过新样之枝。裘赠昌宗，谓两家之情愿；袂牵韦后，藉双陆以蒸淫。款客开筵，惯居东道；有郎如玉，爱宿西家。方期婿得金龟，好逑喜咏；不料人同苍狗，变幻无常。异琴瑟之和鸣，只妆奁之倒贴。说甚齐眉案好，问何去其何从；忽惊削肉囊空，真悖入兮悖出。才葛裘之仅换，便杼柚之将完。淫妇破家，甚于浪子；斯人处世，直似春婆。因迷鸳水之津，褰裳莫涉；卖到羊城之屋，溉釜无多（此屋即夺甲者，卖时复为甲所窘，得某绅解围，故所得无几）。悔稽燕婉于东齐，人无郑忽；遂寄鹩栖于南越，妇学张骞。万丈游丝，桃花牵片；五更梦毂，桑梓迷踪（女居安南三年，在牌馆为知客）。忆少时静处深闺，侍儿绕座；恨尔日飘零异域，荡妇无家。感不绝于予心，颜容憔悴；大弗理于人口，皮肉横陈。然犹负气如恒，崛强依旧，以纤纤之弱女，殴赳赳之武夫。因有土豪，横欺馆友，无冤自结，负债不偿。恰似薛刚，名曰通城虎；又如李俊，绰号混江龙。抚剑称强，欠钱贴打。女乃明知招祸，代抱不平。当面发拳，易如食菜；浑身是胆，哪计披蓑。笑鸡肋之难堪，打伤老子；竟蛾眉之弗若，愧杀男儿。是故春夏习文，亦要秋冬讲武。欲列庄公之五乘，须扛施舍之千钧。纵未能邓弼全才，不可学仲尼无勇。每有突来横逆，明系欺凌，理遣情恕之惧穷，势绌力微则受虐。假使观鹤躲而知肩卸，睹猿跳跳而惜拳尖。得张三丰之真传，为北宫黝之无惧，何至缚鸡乏力，泣马添痕，床慨肤伤，鞭从肉跳哉？似此土豪，空为地痞，良田疏于技击，以致贻厥羞惭。头是蜡枪，身遭猫曲，即如仆也。屠夫最怕食肥，本县曾经吃苦。年当弱冠，路遇强梁，饱餐无赖之拳，几碎支离之骨。随陆自怜无武，王徐因劫从游。赵大夫竟尔铭枪，滕世子于焉试剑。五载得沙门之秘，贾举难欺；三年报淆谷之仇，孟明洗耻。肤虽欲裂，筋已渐强。现当庾信二毛，犹有甄偻两臂，殆恶韩淮阴之口实，故向王征南而心倾也。回忆当年，宛如隔世。兹则所操胜券，专特旋枪，蓦地轰鸣，拔山何用！却笑昔时企马，仅存今日屠龙。顾犹胜被打之土豪，而竟至吃亏于堂客。 
　　女自开此衅，知结深仇，身同弱絮无依，心悔祸根轻种。早知猛虎难敌地头龙，盍作飞鸿去如云里鹤？由是束装返港，赁屋为家。私检归囊，尚余十笏，仍装十架，独住一楼。挂四壁之图书，是女史闲居之所；开十棂之屏帐，作宾筵轰饮之场。夫既树有春莺，自必花招浪蝶。灿鲜明之芍药，人到西湖；认隐约之枇杷，客知北里。恨无溪水，制薛涛云锦之笺；可有天风，送唐苑霓裳之曲。音调则按腔合拍，筝笛无声；文学则信口成吟，珠玑耀彩。恰似人来湓浦，共许无双；未知卿入昭阳，应排第几。信得八千佛界，破尔情禅；洵非三百女闾，有兹尤物。于此而不花骢客到，兰麝人迷，户限为穿，衣香争嗅者，必所遭为鲁男子，抑相识尽程先生。始豁眸仍是青盲，或觌面失诸白过。诚以相思之豆，肇于解语之花，未有舍鸾凤而听芦苇之声，弃鸡豚而恋菜根之味者也。既夺花魁，应添苔润，博千金而始笑，积万镒其何难！得碧苍为玉汝之成，多招人客；宜黄白据珠娘之富，直埒王侯。料得杜之百宝箱，韦之双钩袋，陶之销金窟，宋之贮锦厨，尽可身兼，奚烦齿数！而乃倚门虽巧，云路偏多，若遇波俏郎君，便似疯癫女子。指牵牛于银汉，忘顾犬于金夫。背晋面秦，身吴心越。爱读枕中之秘，花蝶合欢；自空囊内之资，艾豭得食。始也争骑文马，怕迟杜牧之寻春；既而知是娄猪，遂让巫臣之据夏。顿令门堪罗雀，水莫藏鱼。旋卖家私，藉充诸费。随所欢以偕去，聿往星坡；得其乐则忘疲，又抛风浪（女姘识一美少年，极穷津贴，比至困乏，乃约往南洋，此光绪丙戌年事也）。东乌西落，水程计历七天；北雁南飞，乡井又分两地。谁作居停之主，向乏葭亲；孰知同渡之人，惯为花贼。心真似墨，口则如簧。女固溺爱不明，彼又多谋善骗，以夷吾之老马，烹子产之生鱼。誓衾穴之俱同，有如白日；实机关之预伏，卖往红霞（红霞系地名，乃穆拉油所属，距新架坡两日水程，为当娼者，有入无出）。恨他覆雨翻云，蚁穿九曲；任汝呼天哭地，猿叫三声。本属名花，惨遭恶果。所云嫖客，尽是粗人。或则鹤发鸡皮，称为老州府；或则牛头马面，真似活酆都。女乃有眼难干，守身不辱，日求鸩死，时欲雉经，拼归泉壤而烟消，耻作舆台之夜度。幸逢鸨羽，不甚狼心，欹枕而怕听鹃啼，衅钟而转伤牛死，代设两全之策，以开再造之恩。劝赵璧勿在秦亡，宜张冠改归李戴。“盍放他家之白鸽，以偿我地之青蚨。两不相亏，一于咁做。”女闻言窃喜，依计而行。私藏米塔之推，同泛槟城之棹（槟城乃英属三洲府之一，即庇能也，距红霞甚近）。慢寻娼院，先落媒家。行这条鬼马阴谋，看那令生龟晦气。真风云之势晦，借艇割禾；不旬日而事成，吹糠见米。鸨则楚弓复得，竟食鹭鹚；女亦汉节能归，放开鹦鹉。抚旧痕之尚在，泪渍衿头；向新审而从良（该埠设有护署，乃保护妇女者，而居民称为新审，不知何解），力掀席脚。顾囚笼虽脱，而客邸无依，迫作弦索师，专教琵琶仔，无论南音北调，无板不精；奚烦东借西移，空囊暂裕。历尽崎岖之路，与鬼为邻；又开方便之门，招郎入舍。盖其夙称才女，挑灯闲读《牡丹亭》；故而时惹情魔，感帨帕临芳草地。于以知妇人识字，固能帮夫婿持筹，特恐画虎不成，转至引猫偷食。屡见贻羞帷薄，每由私和诗章。贸丝开南国之风，昭诸吟咏；酬简待西厢之月，直矣淫奔。苟非略识之无，未必逾闲若此。故无才是德，似属拘墟；唯有感而言，另饶见地。夫以钝筋之中国，而袭外貌于欧洲，宜其未得真源，适以迭开弊窦。观于女之覆辙，可为人前车矣。 
　　日月驹驰，青春易逝；关山雁渺，黑塞徒羁。女虽免厥饥寒，宁愿甘于淹滞。望故园之乡树，未免伤情；恋新埠之烟花（粤人呼槟城为新埠），终非久计。而况裴郎之杵，断难物色于风尘；岂真蔡氏之笳，无复萦怀于汉土。爰同倦鸟，急鞚归骢，返游女之鞭丝，辞歌师之席位。计离港地，两稔青黄；爰住石街，一枝红白（女以丙戌往，以戊子归，在香港石街某号二楼居住。其侍婢亚微、亚静，感女向日之义赠回身契，遂相约不嫁，连袂事之），燕仍筑垒，总不离杨柳楼台；鸟已惊弓，哪敢作桃花春浪？连婢共成三口，薪水原悭；择人要豁双眸，梨云休错。用是玉知待价，珠不轻弹。虽非枯井无波，心同槁木；已似深坑滑石，眼自无花。屡思度曲秋娘，转瞬便成婆子；特望系绳月老，好心代做媒人。嗣得某商，视为真主，盟深啮臂，悟纸黏花鸟之非；喜托终身，慰诗咏草虫之愿。敢冀三星四照，歌敌体于鸣鸾；幸毋十日一寒，或负心于换马。则江流不转，而石烂犹存。商感其诚，且知有放桐之艾；女得所托，遂竟同施柏之罗。即以斯楼，改为侧室。韵事有琴书之乐，婿亦彬彬；零居乏盂碗之敲，汝毋扈扈。宁不谓千里姻缘之线，至此牵成；百年好合之诗，由斯载咏哉。 
　　孰料好月难圆，灾星未满。偷居妾媵，懒谒姬姜；娣袂诚良，盗铃自掩。属垣讵能无耳，瞒得几时；冤家真正有头，叫声前世。方作新人之笑，郎买■⑵回；已为大妇所闻，渠将醋咂。先向其夫审犯，究江氏之金钗；可怜此子非夫，守季常之铁券。才闻狮吼，便化羊嘶。曹操问有头无，魂飞魄散；魏征早知肉跳，屎滚尿流。执笔招供，和盘托出。狐埋狐挖，作开路之先锋；牛送牛丧，甚灭门之令尹。无半的丈夫相，带几个娘子军，好似白虎星，直抵黄龙府。女方鸭炉初爇，鸳枕斜欹，怜瘦影于菱花，检新吟之草稿。忽听楼梯雷动，门扇山摧，先见素心人气如牛喘，后随青面妇声似鸮鸣。知冢妇之跟踪，率家人而寻闹。春光既泄，时势难回。急捧茗以求容，再三下拜；作负荆之请罪，千万包荒。虽久修榛栗之仪，算已尽桃根之礼。岂妇不知收脚，错打念头，欺女体曲如虾，身轻似燕，愈觉妒心之发，拟行剜鼻之刑。非徒迫走江妃，巢思鸠占；直是效尤吕后，酒作鸩资。祸不止于钗分，势将邻于瓦裂。女乃仰天大笑，忽地生嗔：“何处烂泥，来此撤野？装腔做样，漫云奶奶称呼；挖肉补疮，请试姑姑利害！”一声火起，反转猪肚皮；七窍烟生，沉来鸟面目。说时迟，那时快，跃近身傍；入门易，出门难，放下头去。妇方踟蹰似鼠，女已揉健如猿。老虎擒羊，神狮搏兔。似翻筋斗，用力不费半分；咬实牙关，索性多打几下。好似寇仇路遇，哪分嫡庶家规。商也咄咄嗟嗟，呼呼荷荷，心难左右袒，作李亚子之葱柔；目看大小弦，唱温廷筠之花斗。嗣见妇非女敌，甚于邹楚之攸殊；因而我替卿愁，不忍越秦之坐视。缨冠以救，沸鼎才停。转防水荇牵长，愈多后祸；力劝山荆归去，静养伤痕。愿抛邙下之居，碎琴不返，庶霁闺中之怒，受杖能轻。 
　　女亦知冰炭难容，风弦必断。前情遽绝，都缘妒妇之津；后会难逢，勿化望夫之石。忆枕畔同圆之梦，付诸冷露繁霜；作楼头感旧之吟，不外行云流水。自悔裙钗好武，曲性儿蛇入竹筒；宁真粉黛斟情，咁样子马无豆栈。胡不重张旗鼓，再倚帘栊，拣个知心，同他聚首。喜东隅之已逝，尚有桑榆；信西洛之非遥，仍牵薜荔。分锦衣而来子皙，入情网而异罗敷。唯须力审万全，庶得事毋再误。宁徙愚人之宅，竟致相忘；弗歌嚖彼之星，又云做小。南针既定，北浆重歌；猫又翻阉，鸾复求续。摩挲云母，叠经旧婿留痕；惆怅春皇，屡使彼姝不偶。得勿淫筹之绢，残粉之奁，历尽恒河之沙，始化延津之剑耶？盖由太过骄淫，是以屡遭磨折。慨豫章之风动，起灭鲸波；望白下之春回，迷离燕石。龙作叶公之好，人乏知音；马悭伯乐之逢，卿真薄命。是故年年炫玉，只添春女红愁；从教日日焚香，未得空王青盼。腰围渐瘦，身世难言。顾炊树面之桐，虽成焦尾；而证石头之果，仍是知心。 
　　爰得某生，似为佳偶。我未成名卿未嫁，赠罗隐之新诗；客来不速女来窥，和张珙之情柬。此则徐娘半老，方悔前尘；彼为越客双挑，善撩情窦。翕然以合，竟尔成交。女怜燕白之才，愿偎鸳颈；生作骊黄之赏，食到猪肝。喜读双声，一书横放；难离半步，万缕缠成。好似佛门，缱绻同登欢喜地；不知人世，别离犹有奈何天。较之惜惜之投壶，师师之题帕，仍居郐下，难列卢前。除是海枯，始歌云散。然巫峡既云独占，岂长安真易久居。杏锦诚佳，柳絮奈弱。家中日用，渐渐难支，袖里风清，频频告竭。拟典裘以应，恨无质库之鹔鹴；岂烹字能炊，同作饮泉之蚯蚓。情因贫淡，迹遂来疏。处原宪于北门，赋文通之南浦。枝头春去，草脚霜枯。帕斑薛氏之红，别时休见；写尽义山之素，逝水同沉。拭珠泪以赠君，由兹隔绝；伤玉容之无主，依旧伶仃。情里分离，愁中作别；未完三叠，已断九回。况乎书信不通，青鸾渺渺；想是枕痕空在，黄鹤茫茫。早知难免伤离，胡不拼同饿死。即化韩凭之蝶，胜听阿杜之鸡。昨宵梦与郎逢，醒来转苦；何日填回妾恨，至死才休。肌只皮存，面凭泪洗。乃食几分鸦片，藉消两道蛾颦。忘却引而愈长，遂至溺之成癖。风起青苹之末，积久弥深；田无黑米之耕，支持倍苦。每夜天明始睡，白昼酣眠；平时风韵何存，乌云涂满。纵欲与人度曲，接客陪筵，亦嫌巴里之粗，竟似广陵之散。贴体之侍儿辞去，仅剩孤身；泼皮之恶少频来，顿成贱质。韦娘一度，毫子三枚，以尹邢避路之娇姿，为仪父同牢之丑态。可惜名门小姐，流落如斯；直如下乘私娼，无廉若此。日则躬操井臼，夜则面对烟灯。新愁只管堆眉，谁为开解；旧事何堪回首，我见犹怜。矧为露未草稀，更被天加荼毒。愈归绝路，赶逐私窝。当群莺之乱飞，问此豸其奚托？检点随身各器，烟局为先；笑询寄足何方，风车同转。抚萧条之行李，絮被无温；慨萍梗之飘蓬，穗垣遄返。乃鸰原既非急难，致蚁壤无可营居。乡党羞称，家庭不礼，引作王孙之耻，难为将伯之呼。色因烟瘾而愈衰，谁收羸马；祸以时乖而叠至，自入迷龙。衣笥俱完，瓶罍告竭。惯打张仙之弹，二烟亦作奇珍；试窥陈仲之厨，三日竟然绝粒。读传慕夏姬之秘，能嫁襄阳；赓时感季女之饥，频居潍水。乃倚托于盲词之妇，而忝居夫蒙瞍之工。代理管弦，藉分钱钞（女在雅荷塘某盲婆处，为歌坛弦索手）。但得栖身有所，不至糊口无门。便胜三匝之鸟，略息五穷之蝎。 
　　讵随遇而未能知足，竟因贫而骤起贪心。移吴祸于师徒，作郑亡之女贼。敢于胠箧，易似探囊。因飞逐客之书，丧家狗窜；愈唱恼侬之曲，涸辙鱼枯。赁绳床以作蜗居，抚井栏而伤螬食。幸是能歌之鸟，免为待死之蚕，爰卖曲于花筵，遂乞灵于檀板。忆昔身非贱骨，赴群壑于荆门；迄今面竟无皮，作卑田于谷埠（女衣食俱绝，乃持歌板，踱往谷埠之花舫，候客筵将散，在船头度曲，其声凄楚。每有馈以小洋者，多寡不齐）。数声河满，双泪川流，惨更甚于楚国之些，哀不减于秦廷之哭。乐地非乐天所谪，谁怜商妇琵琶；亡家与亡国相同，可有陈主衣钵。使衬桓伊之笛，定有余哀；毋宁子夜之诗，尚饶新作。浮生若此，不死何为？而果也二竖旋侵，三姨先夭。易箦于方便所，种玉于乱葬坟。灶无煮药之人，蠹鱼干毙；冢乏积杨之客，狐兔同穿。知无青草留余，王摩诘赋来月夜；恰在黄槐开后（女死于辛丑八月上浣五日），班婕妤真怨秋风。麝叹灰成，鲍徒诗唱。花开自落，谁题没字之碑；昙现旋消，鬼附无名之墓。亦可悲矣，尚何言哉！ 
　　无何生买舟归，听得女经玉碎。似割心头之肉，魂与俱飞；拭穿眼色之皮，泪犹未尽。亟访真娘之墓，得诸曼父之衢。屐未蜡而先登，跟踪理碧；酒浮蛆而未奠，杂涕成红。感深宿草风凄，恨杀春花秋落。纵使孤坟哭破，宁能来倩女之魂？怕言再世重逢，转空切韦皋之望。但得经营乎马鬣，免教蹂躏乎牛蹄。得徐子之吊临，便朝云之不死。于是仿淳于之作序，觅安民以凿碑。郁郁佳城，免庐陵之碣断；滔滔恨海，竟合浦之珠沉。爰为之铭曰： 
　　长恨成歌，代谁而作？家有温泉，误松帷薄。十年守贞，红尘插脚。 
　　登摩幻身，情田自凿。不系之舟，散珠之索。柳絮春深，因风飘落。 
　　丽华香奁，名驰西络。粪土视之，尽由挥霍。玉砌台阶，珠穿帘幙。 
　　日月几何，腰垂空橐。低首事秦，南枝北托。越女仇吴，诗人恶谑。 
　　从此天涯，鸢飞鱼跃。缅彼株林，采兰赠芍。李益王魁，纷然交错。 
　　可是人畲，几填沟壑。鸟幸脱笼，带波轻掠。韦返香江，楼台隐约。 
　　再咏小星，黄裳示虐。符拔似麟，姻缘俱恶。识到鲰生，愿甘藜藿。 
　　其余绿杨，藏莺力弱。水浴文鸳，仓啼饥鹊。迫我驰驱，祖鞭急着。 
　　为唱阳关，欲行且却。讵料生离，遂成死诺。铲地无锄，呼天无吁。 
　　睹此孤坟，愁云漠漠。为封佳城，青山绿郭。魂如有知，应归丁鹤。 

　　〖注：■⑴，巾+里。（无读音）■⑵，麦+兼。〗 


　　七夕夜游记　清　沈逢吉　撰 

　　辛丑岁，家居落落，书箧胥空，驹隙流光，屈指又过半年矣。时当巧日，薄暮出钱塘门外。柳梢微月，星色烂然，虫醒鸟眠，深入秋思，不觉酒兴如涌。遥望桥头，帘影飘扬，遂登小楼，临湖独酌，乐几忘归。而市酒者，因识余为城中人也，促余起。予步出店中，但见耿耿银河，飞横天际，而予已颓然醉矣。复绕里湖，临风长啸，踞湖堤石而坐焉。四顾寂寥，荷香风送，回思城市嚣廛，应营营未息也。此情此景，同志维何，天上鹊桥，今其度哉。 
　　兀坐凝思，移时渴甚。忽见数武外，隐隐有楼阁数间。趋近之，朱扉半扃，望见小院，双烛荧然。意为寺院，乘醉径行。至则四壁无尘，清雅可爱，香烛供者，小幅李谪仙象也。转视小案上，砚池笔墨，设色俱极精工。半杯苦茗犹温，聊以止渴，而倾听人声寂然。忽见笔筒内有鸾笺一幅，展视，乃《七夕词》，调寄《忆江南》二首。词曰： 
　　七月七，瓜果设庭中。乞巧穿针儿女技，在天在地誓深宫。银汉自空空。 
二云： 
　　七月七，日鹊诉离衷。尽夜绸缪今夜里。情魔难障太阳红，分手各西东。 
字句清新，神情绵邈。视砚间墨迹未干，不觉余之技痒矣。遂亦以“七夕”为题，作《多丽词》一首。词曰： 
　　自古来，欢娱磨折相缠。叹双星，恩情过笃，谪居两地情牵。对朱颜暗惊月冷，分素手顿失珠圆。锦帐长空，鸳帏惯冷，世人还说巧姻缘。花开谢尚多，时刻羞见并头莲。愿羲仲寅宾挽日，宽我流连。恨当前鹊儿误报，银河隔断堪怜。喜相逢，前程似后，悲离别，后会如前。铁耒归耕，金梭续织，耐心再到早秋天。一年年，良宵一度，历亿万千年。转胜过红尘夫妇数十年。 
因另取一纸书之，后戏注云：“秋河作此，准算茶金。” 
　　书毕，微闻内有女子笑语声，一云：“华姐，此时牛女离愁，未知从何诉起也！”一云：“小婢子，痴耶？我固谓汝如木偶，半晌何为者？乃想到天上去矣。”莺声细软，娇态可思。余知为主婢二人，疑是巨家庄上也。逡巡欲出，又闻语云：“适自外来，闭门未？”婢不答，竟出。予欲行，已被婢子拦住，亟呼：“华姐快来，恐失物矣。”余曰：“日暮途迷，误造贵庄，知非为窃盗来者。”而主人已从屏后出。予视之，二十许丽人也，丰姿绰约，衣裳素雅。见余亦不致诘，取案上笺视之，笑问曰：“君得非沈姓乎？”予惊曰：“是也。何以相识？”女笑曰：“相逢何必曾相识也。”遂谓婢子去将茶来，婢含笑而入。予转不自安，再三研诘。女曰：“曾于孤山放鹤亭壁，见有诗句，读之泣下。志其款，为秋河沈某。今见笺上字样相同，故相问耳。”予沉思良久曰：“余去年在孤山，醉后有《感怀诗》，末有‘赢得青山’句，得毋是乎？”女曰：“是矣。我归而录之，其稿犹在也。”因于护书中检得之。予孤山诗云： 
　　虚度韶华二十春，昂然七尺屈风尘。 
　　不如死在西湖里，赢得青山葬我身。 
又自解云： 
　　桃李饶他先遇春，岁寒松柏出风尘。 
　　忍将一掬西湖水，断送经天纬地身。 
余看毕曰：“醉后涂鸦，蒙卿采菲，曷胜汗颜。”女曰：“予固知为才人笔也。今见《多丽》词，果然矣。”余笑曰：“休矣，勿令人无地也。顷睹《忆江南》词，殊有珠玉在前之愧。” 
　　言顷，婢已捧两盏茶至，女呼治酒。予辞曰：“宿酒未醒，且未识君之姓氏，何敢造次？”女叹曰：“我欲弗言，未免君疑，然言之君弗鄙我。扬州籍，烟柳中人也。柳氏，字自华。性颇落寞，故不得当路欢，流寓在此。”予曰：“我久谓此中无人，今得之于卿，乃惭平日见闻之陋。然余也敢谓有才无命，卿诚有色无缘矣。”因相与欷歔泣下。少顷，婢陈酒馔。予固辞出。女言：“夜色苍凉，将安往乎？曷不为长夜饮也？”余欣然从之。女固善饮，有自制酒数种，奇名异色，芳美非常。予素不胜酒力，每柳一而予常半之。射覆猜枚，巧思百出，笔楮所不能殚述也。余席间以其名戏之曰： 
　　腹有诗书气自华，为偿渴想到卿家。 
　　问卿姓甚卿言柳，侬笑卿身是柳花。 
柳即依韵应云： 
　　薄命谁怜柳自华，秋河今夕照奴家。 
　　劝君莫作杨花看，奴笑君身是菊花。 
秋河予号，用在七夕，颇不牵强。菊花盖笑予瘦也。终夜诙谐，开人慧想。天明分袂，不尽叮咛。越日过之，则庭户依然，红枕香杳。沿村访问，绝少人知。噫嘻！畴昔之遇，幻耶？真耶？抑浮生之事，大都如此耶？ 


　　俞三姑传　清　佚名　撰 

　　予同里中，有俞三姑者，未详其名，第闻里媪，尝呼为三姑耳。其先世本越之会稽人，伊父随祖宦游入粤，后寄籍焉。娶邓氏，生三姑。才六岁，弟仅四龄，而父见背。母子三人，依其从兄。从兄时居莲幕，凡所往，辄携其母子就食，不啻同怀也。三姑生而妩媚，性复巧慧，年未及笄，人目逆而送之，无不诧曰：“美而艳。”以故其母与兄皆爱如掌珠，不暂离焉。先是粤城内赛神为戏，三姑随其母，闲出游览，见者咸欲委禽。冰人至其门者，踵常相接。顾其兄坚不允许，谓：“来求婚者，尽冶游荡子。如吾妹者，岂肯委身野田草露间，听狮之吼，为马所换耶？”自是人不敢叩其门。而从兄亦以其年甫三五，择配之议，俟诸异日，犹未晚也。 
　　辛未冬，其从兄慕游三水，挈其母子偕往。越明年夏五月，适县署外，夜演梨园，三姑仍随其母观剧，漏尽始回。路经荒丘，朗月如洗。有顷，觉阴风入髓，似有人摄之去者。三姑日渐消瘦，遂染重疴。病中呓语，谓一娘子，年可二八，体质莹洁，欲与订为姊妹。且询署人，果前任邑侯，有女未笄而逝。幽明一理，事或然欤？其兄闻之，即便买舟归五羊，延医调治。病或间矣，不数日而疾又作。泫焉悲叹，宛转娇啼。自知命不久生，俄与母兄永诀曰：“罔极之恩，固属难报，而兄之所以待妹者，诚无间然。”因检箧中珠珰绣襦，呜咽不能自胜，以为今世无复与汝相亲矣。家人遍为饮泣。是夜果殒。 
　　呜呼！红颜薄命，弱草难栖，黄土伤心，彩云易散，独三姑哉？予与三姑，居接比邻，其弟复来受业，故洞悉其不起之状，伤悼久之。更怜其母与兄，哀痛过甚，闻者莫不伤焉。且其兄为之制绞衾，备殓具，设道坛以招其魂，买坟茔以安其厝，谋与其嫂合葬于城北凤凰台下，使过而吊焉者，知城北旧有“姑嫂坟”之目。今三姑之依其嫂也，青山环绕，绿水萦回，一杯未干，寸心如咽。又得名之曰“后姑嫂坟”云。　 


　　文海披沙摘录　明　晋安谢肇淛在杭　撰 

　　人幸不幸 
　　造物之所最忌者，名也。岩穴之士，槁死衡门，人不及知，史不及载，身名湮灭，与草木同腐者，众矣。唯美姝名妓，一附笔端，千古不朽，如西施、王嫱、文君、绿珠、真娘、苏小、莺莺、燕燕之类，不可胜纪。非独士人善谈乐道，即村氓闺女，无不知有若人者。至于亡客孤臣，流离节妇，若孔子之所接轸，伍员之所辍餐，田横两客，鲁国二生，失其名者，往往而是。人之幸不幸如此。 

　　刘媪 
　　史记汉高帝母曰刘媪。媪者，老妪之称也。注云乌老反，不过切其音耳。近来村学究作小说，谓身为天子而母不免有乌老之称，至梦中与高帝争辩，亦大愦愦。 

　　平阳公主 
　　读汉平阳公主嫁卫青事，不觉太息。公主贵矣，即择尊贵者尚之，则丞相、御史大夫皆可，何必大将军？主既嫌卫旧为我家马前奴矣，即择廷臣尊贵稍亚大将军者亦何不可？而必嫁青，青亦不以为嫌，娶之而不辞也。汉俗之薄恶甚矣！然武帝家法，以栾大方士，犹得尚公主，其婿青又安足怪！ 

　　妇人能文 
　　文君本以色称，乃《白头吟》数语，当与苏、李争衡。石家翔风以细骨轻躯得幸，素无文名，比其失宠，怀怨作诗，有“春华谁不美，卒伤摇落时”之语，俨然潘、陆唇吻也。他如扊扅一歌，垓下数语，仓猝立成，备极情事。唐山夫人，乌孙公主，未闻师授，所作皆定被管弦，合音律。乃知古人善藏其用，即妇人女子，未易窥测。郑康成婢皆读书，刘琰丫头能熟《鲁灵光赋》，今人稍能识之无，便高相标榜矣。 

　　人与物交 
　　盘瓠之妻与狗交。汉广川王裸宫人与羝羊交。灵帝于西园弄狗以配人。宁川直宁县人与羊交，生羊，有手抱胸，手有人指甲。行乞于市，主薄尹良臣识之。沛县磨妇与驴交。杜修妻薛氏与犬交。利州人子妇与虎交。宜黄袁氏女子与蛇交。临海鳏寡与鱼交。章安郡史悝女与鹅交。突厥先人与狼交。卫罗国女配瑛与凤交。宇宙之中，何所不有。 

　　孕异 
　　《北户录》曰：“孔雀不必匹偶，但音影相接便有孕。”淮南八公《相鹄经》曰：“百六十年雌雄相视，目睛不转而孕。”又《会稽赋》：“豪豕自为雌雄，缺鼻曾无牝牡。”师旷《禽经》曰：“鹤以声交而孕，鹊以音感而孕，白鹢相视而孕，鵤鶄睛交而孕，蝴蝶络纬皆以须交而孕，鳗鱼影没而生子。”哀牢夷之先，妇人水中捕鱼，触沉木而孕。周宫人遇龙漦而孕。楚王夫人纳凉，抱铁柱而孕。汉史满女饮书佐盥手水而孕。女国浴潢池而孕。则非独物为然矣。 

</div>
    <div class="pagination">
<a href="香艳丛书_page134.html">上一页</a><span>...</span><a href="香艳丛书_page130.html">130</a><a href="香艳丛书_page131.html">131</a><a href="香艳丛书_page132.html">132</a><a href="香艳丛书_page133.html">133</a><a href="香艳丛书_page134.html">134</a><span class="current-page">135</span><a href="香艳丛书_page136.html">136</a><a href="香艳丛书_page137.html">137</a><a href="香艳丛书_page138.html">138</a><a href="香艳丛书_page139.html">139</a><a href="香艳丛书_page140.html">140</a><span>...</span><a href="香艳丛书_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
