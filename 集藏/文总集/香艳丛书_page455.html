<!DOCTYPE html>
<html>
<head>
    <meta charset="UTF-8">
    <title>香艳丛书 - 第 455 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 455 页/共 467 页</h1>
    <div class="content">　　红蕤帐底，鸳鸯垂四角之灯；朱鸟窗前，鹦鹅传变声之曲。石氏绿珠之屋，翡翠成幄；卢家郁金之堂，玳瑁为梁。其中有丽人焉。其人也，籍隶坊曲，秀出辈行。嫩水生香，家住芙蓉潮里；娭光曼睩，得姓苎萝村中。霞绮十采，仙衣五铢，赠以苕华，方斯艳逸。尔乃沾泥等絮，飘蓬若烟。与二石生遇四明郡，邂逅定情，缱绻沦髓。及来沪上，重寻旧盟。瑶杵捣霜，云英再睹。银湾驾鹊，星夕闰逢。此一时也，上元之夜，飞觞召客，妙伎征诃，别有邯郸才人，俾侍秦川公子。将谓珠树女床之地，鸟妒双栖；桃花玉洞之天，仙合两美。隐语嘲谑，欢闻轩渠。引喻山河，弗喻金石已。无何妖蟆入月，河魁在房，未授陈思之枕，先解醇于之襦。别院银釭，张星不照。一枝玉笛，梅花乱飞。于是郑君薄怒，坐诗婢以泥中；宋玉微词，斥神女于峡外。惹杜郎之春恨，黯然魂销；作子夜之变歌，闻者发指，不为己甚，尚何可言？独是虚室生白，灵镜以收照为明；古井不波，玉虎复牵丝而上。眷言彼姝，独居深念，耻冒新宠，邈失素欢。背烛拥髻，则蜡泪向夕。引臂就枕，则桃骨削晨。新花红阑，纤雨画帘。石黛罢点，海燕不来。感缠绵于宿昔，魂惝怳其如接。人之情也，其能己乎？乃有莺花迁客，蜨梦寓公，偶过荃居，实伤蕙抱。欲使一双玉斧，修月仍圆；十万金铃，替花作枕。小谪神仙，怜麻姑之狡狯；善言儿女，试曼倩之诙谐。爰命兰翰，用代蕿苏。比兴而外，古诗之流，以彼鸾飘凤泊，畴寄苏蕙璇玑之图。伊余瑶想琼思，聊仿徐陵《玉台》之制，其词曰： 
　　夫何佳人之独处兮，愁伊郁而谁语？思奉欢之清辉兮，自因风而微诉。粤夷光之苗裔兮，固长颦而善妩。家伯鸾之所栖兮，视彼德曜有余慕。嗟实命之不犹兮，为青楼之佚女。屏针黹而弗事兮，习韩娥之歌舞。辞乡邦而转徙兮，行瑶姬之云雨。匪予情之所乐兮，莲青泥而薏苦。既宛转而随人兮，笑啼又难以自主。欢一见而倾心兮，乍送抱而推襟。渡鳷鹊于银河兮，鸣凤皇之玉琴。岁冉冉其易逝兮，春华去兮霜飙侵。别四明之山水兮，怀君子之德音。黄歇浦兮山松城，中有女闾兮弦管声。妾入门兮欢弭榜，欢枉绥兮妾将迎。箫紫凤兮筝白雁，裙翠蝶兮镜红缨。恃旧宠兮连爱，惑宿因兮重盟。流水落花兮妾薄命，天长地久兮欢多情。忽弃捐兮中路，羗不知其故也。蕙兰奚入以萧艾，无惑乎欢之怒也。欢之怒兮未可回，妾将去兮终徘徊。抛钿蝉兮委钗芜，弃绣闼兮下妆台。歌声沉兮隔小院，月色瘦兮閟幽苔。朝望欢兮暮望欢，欢心回兮欢身来。珊瑚床兮琥珀枕，待欢来兮荐欢寝。葡萄酒兮芙蓉浆，待欢来兮劝欢尝。欢不来兮妾伤神，欢之来兮回阳春。春人影兮春梦痕，惜春梦兮怜春人。重曰：“欢情多兮，妾命薄兮。善戏谑兮，不为虐兮。巢有鹊兮，赠有芍兮。以遨以嬉，还于彤管冰蚕之阁兮。” 
　　徐月娥，汪雪卿，善说平话，玉貌珠喉。么弦脆管，真个令人消魂。日午宵初，常于土地堂、罗神殿演唱。听者联坐接肱，每发一语，辄为解颐。富室子弟，争交欢之，皆虑不当意。月娥后归徐辛彝，受专房宠。同时之以平话擅名者，如曹春江，马如飞，皆须眉中之矫矫杰出者也。 
　　蒯子琴，陈紫卿，沈绣珊，沈松云，皆工唱曲。引声按拍，音节不乖。所设有聚芳、集贤二局，每日令曲师教导。艺既精绝，遂妆束登场演试。每当熏香薙面，鹄立氍毹，极悱恻缠绵之致。尝演《思凡》、《断桥》二出，宛转尽态，含哀蓄怨，合座倾倒。蒯子诸人，皆喜艳游，是日招致此中人为群花会。新妆炫服，不期毕至，可谓盛集。 
　　朱爱宝，以财雄勾栏中。所蓄雏妓，俊美绝伦。赁屋天官牌楼凌氏故宅。其宅本非园旧址，有四石古峭拔俗，继得明张电书五石山房额。遂筑室以颜其居。旧有亍彳 厂、窈窕窗诸胜，后为晴翠读书楼。爱宝即居其上，非佳客至，不令入也。其别宅寓优怜，以名流选胜之场，为歌舞生涯所托足。虽属园林之厄，而较之为马厩爨室者，犹幸也。 
　　顾大，沪无赖子。嗜酒喜为诗，打油钉铰，不自知其恶劣，尝馆北关，每至余舍，约作狎邪游。闻其生平颇有奇遇。有云孙者，绝色也。韶齿玉颜，丰致淡远。与人辄少可，而独与顾厚。久之，情好弥笃。时顾贫甚，常以珍异金钱相馈。继遘疾将死，欲招顾一见为诀。婉问哀词，日焉三至，比顾往，则已气绝。茫茫人海，彼独情深，而身处其境者，竟漠焉视之。恨不能致黄衫侠客，一问其负心也。 
　　下元灯节，例许放灯。然未有若辛亥春之盛者，其灯皆剪纸为伞形，式或圆或六角，镂刻人物花卉珍禽异兽，细于茧丝。缨络须带，精妙无俦。是时举国若狂，各竞奇极巧，不惜金赀，至有为之倾家者。街衢间列炬若昼。明幕疏帘中，青红炫目，星月皎皎，笑言宴宴。夜游之乐，何殊焰摩天上。李蔼堂又妆束小童为台阁，丽服靓妆，倾耀一时，经两月始散。 
　　任宝琴，自金阊来，风雅自高。不屑与坊曲中伍，辄为他妓所訾。性喜文士，多乞歌诗。留赠短缄细字，常盈笥箧。余尝与笠舫往访，一见即乞作传。时当桃熟，而是年所结殊少，园圃多为官票所封，猝未能得。余曰：“能以绥山桃为寿，当为西王母点缀佳传耳。”宝琴笑诺，百计觅致。逾月再往，则空室去。问之邻右，则以讹讥浪传，仓皇远徙。桃香尚盈颊，而人面已不知何处去矣。孤此一片盛心，辄呼负负。 
　　“侬”字诗词中都用之，皆以自谓。沪人则以呼人。想始亦渠侬，久而渐讹耳。苏妓至久，戏一效之。他若以美为趣，以看为睃。初至不能骤解，且其音重浊不耐听。土著及江北来者，皆喜作吴语，以媚客矣。 
　　沪人呼妓为官人，初不解所谓。或曰：其始以小女童唱歌侑觞，故得此名。后遂相沿不改。然官人二字，义取幼稚，胜于粤东之呼老举也。欲轻妓之词曰小娘，《淞南乐府》云：“倡家煮出小娘蛏”是矣。 
　　沪多游民，昼则提鹇挈鹭，逐友证朋；夜则醉酒听歌，访花问柳。绝不知生计。亦不解其何以度日也。至则鸨母必为之供瓜果，设片岕，否则呼群滋累无己。妓多厌之，谓之茶会客。佳者匿不出见，率以丑者应，陈金浩《衢歌》云：“不归葱肆不租田，十市三乡间少年。朝弄画眉呼鸽子，夜吹笛管拨筝弦。”道尽恶习。 
　　闽粤浙宁之无赖子，多跳荡好斗。而土著则为庙帮，妓家皆呼为流氓。畏之如虎，待之少不如意，辄纠队篡人而去；谓之拔官人。且中隶役之有声势者，曰管班。妓家与之重贿，作为护身符，谓之撑头；讼师营卒按节分利，谓之黑规。 
　　豢妓老媪，呼为父兄。妓之以钱鬻者，率曰讨人。多有寄他处射利，而仍自居良户者，其夫若子。率鲜衣怒马，驰逐平康中。以此中钱复挥霍于此中，亦循环之巧术也。 
　　宝山丽农山人，体短而貌不扬。喜作绮游，所至多有与之缱绻者。余问其操何术，则笑曰：“能于石榴裙底作三千拜耳。”尝过北郭，见道旁有名妓金珠墓，恻然动心。作词吊之，红颜黄土，千古为悲。乃生厌绮罗，死则藳葬丛冢间。晓风残月，寒树凄烟，益不胜情耳。 
　　赠妓楹联，率以其名嵌入作偶，以为工巧，其来久矣。如“门前柳色藏苏小，扇底桃花识李香”之颡，往往脍灸人口。余尝赠巧云云：“乞得天孙巧，行来神女云。”赠明珠云：“多恐前身是明月，由来小字号珠娘。”赠菊卿云：“菊秀兰芳人第一，卿云丽月世无双。”虚实不伦，颇难着手。其集成句，须极自然。李静宣赠凤珍云：“凤鸟自歌鸾自舞，珍珠无价玉无瑕。”梅伯赠雪香云：“阳春白雪，国色天香。”并皆佳妙。一妓始名太平，后易名文兰。梅伯赠之云：“玉盘汶水供辰汰，珠箔谰言听晚评。”则加雕琢矣。秦次游赠韵卿云：“瘦影自临春水照，好诗诵与落花听。”遗貌取神，不同俗派。 
　　明珠貌美而微患愠羝，余戏赠二十储备字云：“酒半留髡夜未央，罗襦偷解玉肌凉。荻栏桥畔春风软，那识销魂别有香。”较“明知不是雪，为有暗香来”，窃不让其诙谐之妙矣。 
　　西园演剧无虚日，而弋阳腔为多。小旦曰长寿，颇白皙，能妆束作武后及穆桂英、胡天胡帝，妩媚异常。下台视之，眉目间殊乏娟秀之致。昆腔则有鸿福、保和，皆擅绝伎。旦如三多，行步婀娜，以态度胜。荣桂妍丽，如好女子。《佳期》、《偷书》两出，媚情冶态，观者倾动。富者携妓同来，谓之戏局，东西二楼几满，当事以为诲淫，屡禁之，不能绝也。 
　　沈妹，笏溪人，粗服乱头，不解酬应。骤见若村姑，徐视，始觉其静媚也。顾眉目间殊愁凝结，似有不可告人之隐，不让文君远山黛也。余为易其名曰眉，字以颦仙。谓之曰：“人生如轻尘栖弱草，矧在欢乐场，何自苦为？”则泪痕承睫，哽不能声。徐答曰：“家有老母，以贫故，屈意为此。欲得钱以供甘旨耳。风尘中实非所乐。”嘻！此孝女子也，论者当谅其心矣。 
　　有王月仙者，秀出辈行。拥赀巨万，性好挥霍，以侠名青楼。门前车马，连镳接轸。座上之乌帽紫裘相属也，烹饪之妙，甲此中。每一留燕，赠遗无算。所积翠钗金条脱旨数十事，锦袄绣■⑸，连箱盈笥。后以疮发，百药不瘳。为群医所诳，研珠捣珀，率以百金。又遭胠箧，蓄赀荡然。继遍体溃烂，为人弃置西园三穗堂侧。丐食为活，终至饿死。迄今沪人犹有能道其事者。繁华转毂，媚人卒自阱也。吁！ 
　　史某者，秋风钝秀才耳。偶以勾当西商事，骤获百金，炫其裘服。挟以游教坊。时薛家姊妹金玲、彩玲者，秀丽倾俦辈。金玲客众，则让诸妹，而彩玲亦善伺客意，得其欢。史虽与彩玲缔好，而实涎其姊，不一月，裘敝金尽，犹不肯去。鸨母厌之，见于辞色。彩独私谓曰：“此中不可久处，我姊阅人多，君前来时，尚不当意，况今日耶？前程正远，恋恋何为？”史绐之曰：“以我才应秋试，举人可立致。卿但赠我囊中赀，必以偕老报。”乃窃姊二金钏与之，史去杳然。而彩玲垂几死。噫！彼中有此痴女子。吾遇彩玲，愿为作扫除隶，惜所怜者非才耳。文君、红拂，诚难觏哉。 
　　沪有王某者，以医杨梅疮起家，延之治病，必始剧终愈，以饵重赀。贵游子弟，质柔脆，剧狎接，乌有不病。富商倾其橐，昏夜袒败絮，毒被体，遭街子诃骂。讯之昨翩翩裙屐流也，一念及此，热念都消。 
　　沪俗之不可解者，小家女多喜结十姊妹，迭为鸩媒。冶游子家无宿舂粮，而养妓则百计措金。济淫之具，四方麇集。堕私胎，售媚药者，揭贴遍市。片岕靡人不嗜，而鬻戒烟丸者，多自炫秘方。他若多金则颦笑有情，钱尽以闭门羹待之。此乃迷香洞故态，不独此间然矣。 
　　壬岁秋，余与廖宝儿有听雨之约。而适为友人招集于沈氏偎鹤山房，酒罢更阑。忽忆宝儿即席作一绝，末句云：“那堪窗外潇萧雨，料得闺中正倚栏。”越日遣婢来促，余作札付之云：“昨宵雨声甚恶，耿不成寐，窗外枯竹，萧槭作响，更残起坐，人语悄然，转觉思卿弗置。背银灯而不明，倚绣枕而无奈、仆本善愁，至此愁煞矣。三五团栾之夕，夜色定佳，将登画尝，入绣闼，了却相思债也。近制新词，差堪入拍，当今卿以红牙板按之，碧玉箫度之，爇瓣香，烹瓯茗，同赏人间圆月耳。寄语嫦娥，得染兰芬否？卿其暖鸭炉，熏鸳被以待。” 
　　中秋才过，雨澹云微，重帘愔愔，薄寒如水。宝儿小病初愈，特拂枕衾，坚留余宿。欢以旧弥洽，情以久愈深，非寻常旖旎可比。彼倚门浩倡，送目流盼，只增丑态耳。隔宿宝儿复病，余缄药丸馈之云：“秋气深矣，嫩寒初厉。袖薄于纸，骨瘦于梅。真觉憔悴羞郎矣。昨宵绣裀香冷，银屏梦寒，致惹洋恙，懊恼何极！药丸一裹，亟令侍婢煎食，勿谓咽苦，此中有至甘也。” 
　　宝儿后为沙叱利篡去。月缺花残，抱恨靡极。白璧不还，碧穹难补。益郁郁不自得。张子红红知我意，绳明珠之美，与宝儿埒。姑往访之，则明眸皓齿，媚态天然。往还既稔，出金箑索赠新诗。酒阑灯灺，更尽香温。吮墨申楮，得七律五章。并欲写寄天涯，俾领略余一段愁况也。其一云： 
　　见便含羞别便思，多情转悔识卿迟。 
　　已虚别浦迎桃叶，合向章台问柳枝。 
　　欲遣鸩媒通绮约，好修鸳牒写盟词。 
　　酒边梦里都愁绝，风味年来只我知。 
其二云： 
　　曲巷闲门阿那家，香尘门外溢钿车。 
　　风流心性工题叶，飘泊年华感落花。 
　　故里箫娘成陌路，穷途王粲久天涯。 
　　青衫自有辛酸泪，忍向筵前听琵琶。 
其三云： 
　　便拟温柔老此乡，不愁才少恨情长。 
　　绿蕤春梦三生果，红豆秋心九曲肠。 
　　多恐前身是明月，由来小字号珠娘。 
　　迷香洞里今才到，准向花丛醉几场。 
其四云： 
　　己教辜负夙生缘，晼晚春光总自怜。 
　　有约玉箫成影事，无题锦瑟怅华年。 
　　难将恨石填深海，谁把情云补漏天。 
　　今日看花倍怅惆，鬓丝轻扬药炉烟。 
其五云： 
　　翠袖香消殢薄寒，熏炉斜倚拨灰残。 
　　只缘情种生愁种，肯为新欢失旧欢？ 
　　小别竟成长诀绝，此生合与永团栾。 
　　恩深意重难忘却，梅子心中本自酸。

　　〖注：■⑴，广内婪，音摩，■⑴尼。■⑵，王＋灵，líng。■⑶，食＋追，音磓duī，蜀人呼蒸餠为■⑶。■⑷，冉＋阝，同那。■⑸，衤＋屈，jué，音掘，短衣也。〗 


　　海陬冶游附录　清　淞北玉魫生　撰 

　　卷上 
　　沪上一隅之地，靡丽纷华，甲于天下，寰中十有八省，海外一十七国，悉辐轃于此。虽十年之间，两阅兴衰，而踵事增华，日见其盛。花为世界，月作楼台，香车宝马，门外尘生，脆管繁弦，座中春满。征歌斗酒，自夜向晨，由城内而达城外。勾栏益众，易山邱为华屋，平田陇作市厘。斗柄潜移，沧桑屡变，而世道人心其趋愈下，观空者，正不免感慨系之耳，夫岂徒为北里作志，南部撰记，而侈谈艳冶，竞尚豪奢也哉。 
　　沪上青楼，多在北里。庚辛以来，倍极繁华。壬戌之秋，余浮海至粤，自此遂与隔绝。其中素饮香名，夙推艳质，以翘举于花国而领袖于群芳者，惟有得之耳闻而已。且前后风景迥殊，规模亦稍异，不独倍盛于曩时为不同也。仆三生杜牧，绮梦全消，十载扬州，狂名尚在，问前度之刘郎，桃花如旧，作重来之崔护，人面难寻。聊述所知，以供卧游。 
　　癸丑以前，勾栏俱在城中，癸丑以后，渐移至城外。环马场既建，阛阓日盛，层楼复阁，金碧巍焕，又得名花以点缀其间，于是趋之者如鹜。庚辛之交，江浙沦陷，士女自四方至者，云臻雾沛，遂为北里鉅观。呜呼！于时陷于贼窟中者，方且惨非人境，而此弹丸一隅，独逃劫外，穷奢极欲，竞尚豪华，岂人事之独优，抑天心之特眷欤？ 
　　沪上租界，街名皆系新创，如兆富里，兆贵里，兆荣里，兆华里，东昼锦里，西昼锦里，教坊咸萃于此。此外如日新，久安，同庆，尚仁，百花，桂馨各里，亦悉系上等勾栏所居，俗称板三局，一时杨柳帘栊，笙歌若沸，枇杷门巷，粉黛如云。当此二分月上，歌舞场开，十里香迷，烟花薮启，色烂银花，可号长春之国，光摇火树，真成不夜之天，羡景物之撩人，觉风光之假我，莫不尽态极妍，驰芳南部，争怜献媚，斗艳西方。斯固寻乐之窝，而为销金之窟也欤？ 
　　大马路一带，亦为冶叶倡条栖止之所，然大半鸠盘茶，无足当雅人一盼也。每当金乌西坠，玉兔东升，涂脂抹粉，遍倚市门，遇乡氓之抱布贸丝者，辄目挑手招，务引其入彀而后已。无识者流，诩为奇逢，惊为艳福，几以罗刹国为群玉山。迨至春风吹罢，即藉荐枕拥衾之地，作倾筐倒箧之谋，甚至褫衣肆置，胭脂虎伎俩，谁敢撄其锋者？其中之妓，问年皆逾三十，惟纪妙龄，则尚属绮年玉貌，然亦为姊妹行所齿冷耳。贬之者，终以为天涯芳草，而非香国名花云。 
　　北门外新街，亦一烟花薮也。小阁嵯峨，尽人如醉，明灯璀烂，有梦皆痴。每当新月未升，夕阳将下，倚门而卖笑者，俱排立于两廊，不自知嫫母之增嫌，而翻效天魔之乱舞。以故冶游子弟，几视为罗刹国，而未容轻以涉足。然而莲出淤泥，兰生幽谷，天涯芳草，何地无材，正不可以此而忽之焉。 
　　江北流娟，多在荡沟桥左右，迤逦可半里许。门外悉缀一灯，从桥畔望之，密于繁星。每当夕阳西坠，红裙翠袖，历乱帘前，然大抵药叉变相，见者悉呵以木贼花妖，求于颦眉龋齿中略可人意，殊不多觏。评者常谓：两行红粉，消魂尽类鸠盘；一百青铜，喜色每深鸨母。其丑诋之也如此。盖其地处下流，既非鞭丝帽影所陶情，亦非舞扇歌衫所托足，即于粗服乱头中，具有妩媚态者，亦终至汩没耳。是可悲已！ 
　　廿四间楼，亦皆妓馆，开设最早，旋居次等勾栏，俗称二三局。东西棋盘街，层楼焕彩。金碧相耀，皆居又次勾栏，俗称么二局。是间所处，强半皆苏州女子，等而下者曰花烟馆。门悬小琉璃灯以招客，其数不可胜计。更有女堂烟馆，以妖姬应接烟客，履舄交错，不堪入目。然掷金钱者如雨，一日所获，远胜缠头之资。近已禁绝。 
　　沪上风俗之最坏者，日台基。初则城内外皆有之，嗣历经有司严禁重惩，城内此风稍敛。洋泾浜之西，地稍静僻，藏垢纳污，指不胜屈。良有司要不可不设法以杜此风也。 
　　粤东妓女，寄居沪地者如云集，皆不缠足，间有佳者，洁白无比，招接洋人，为咸水妹，应酬华人，为老举，簪珥衣饰，迥尔不同。袁翔甫《沪北竹枝词》云： 
　　轻绡帕首玉生香，共识侬家是五羊。 
　　联袂拖鞋何处去，肤圆两足白于霜。 
邗上六勿居士《申江杂咏》云： 
　　不系罗裙不贴钿，花巾帕首亦翩翩。 
　　寻常懒着鸦头袜，六寸肤圆比玉妍。 
二诗可为粤妓生色矣。 
　　青楼中以长三为上等，人众者谓堂名，人寡者谓住家，侑酒留宿，率以佛饼三枚，既订香盟，谓之加茶碗，以别于众客。其次等为么二，自称私局，客来缔好，则陈瓜果四碟，谓之装干湿，破费客囊银钱一饼而已，至取夜合资，则二元也。亦有以么二排场而收长三身价者，谓之二三。开妓馆者自称本家；买良为娼者自名父兄；妓家男仆谓之相帮；女仆有夫者谓之娘姨；未嫁为大姐。客选中某妓曰攀相好；看戏饮酒，书小红纸传妓，曰叫局；妓应教曰出局。妓家遇祖师诞日，及年节喜庆事，或打唱，或宣卷，或烧路头，是日促客摆酒，多者有十数席，酒筵将半，唤司弦笛鼓板，以佐妓唱，谓之上先生。或曰，本称司声，传者讹其音耳。摆酒逢节犒赏，皆曰下脚。妓女人伙，向本家借钱添置衣饰，去时归还，名曰带当。元旦至元宵献九子盒，客人犒赏，谓之开果盘。请客叫局，全席谓之摆台面；房中半席，谓之吃便饭，即粤妓所谓消夜也。妓女向客索钱，私入己橐，曰小货；客不归局钱，谓之漂帐。 
　　沪上至今为互市第一区。同治初元，东南兵乱，僦居者众，贸易繁盛，利市三倍，以故赀郎游冶，动掷千金，青楼中拥厚赀者，指不胜屈。丙丁以后，乱既底定，富商殷户，各回乡里，而阛阓遽为减色，掷缠头辄有吝色。平日观剧佐酒，红笺纷出，至端阳、中秋、除夕，往往先期托故避去。在浪子固有销金之窟，而若辈反筑避债之台，甚至逋负丛集，每思脱离火坑，择人而事，而又恐金多者薄幸，情重者赤贫，如有偿债以挈之去者，不啻青莲花之出淤泥矣。此近来若辈隐愿，而无论秋莺春燕，同具此心者也。 
　　沪上戏馆，迩来独盛，不下数十所，如金桂、丹桂、攀桂、同桂，皆以桂名，称为巨擘。他若三雅园，满庭芳，天仙园，亦其最著者。客之招妓同观者，俗称叫局，夜剧场开，来者尤多，红笺纷出，翠袖珊来，么弦脆管中，杂以鬓影衣香，左顾右盼，真觉会心不远。戏馆应客者，谓之案目。将日夜所演之剧，分别开列，刊印红笺，先期挨送，谓之戏单。妓女请客观戏，必排连两几，增设西洋玻璃高脚盘，名花美果，交映生辉。惟是近日专尚京班，徽腔次之，而西昆雅调，真如引商刻羽，曲高和寡矣。是亦世风之一变也。 
　　丹桂，金桂，皆为京班翘楚。论其演唱，自以丹桂为较优，而勾栏中人，独趋金桂，则以争看杨月楼也。月楼向为显宦家伶，长身玉立，色艺超群，而自称为串客，后以事流配，不复至沪矣。三雅园皆吴下旧伶，盖自徽班行而文班减色，京班出，而徽班亦复自改腔调以趋时，甚至市井儿童，皆信口唱二黄调，风气移人，一至于斯。 
　　沪上酒楼，四方毕备。甘脆鲜浓，各投所好。浦五房，乃灯舫庖人所开。新新楼，复兴园，为金陵名厨，烹调手段，各有擅长。同新，同兴，庆兴，亦后起之著名者，烧鸭、烧猪，最称嘉味。同兴、同新两楼既闭，于是津馆以庆兴为巨擘。宁波馆虽多，皆自郐以下，惟鸿运、益庆，差堪比数。泰和馆为沪人所开，菜兼南北，座拥婵娟，特为繁盛，其中所煮食品，自有专门名家，以独步一时。出局较多者，则推庆兴、泰和，灯红酒绿，月地花天，真个令人心醉，岂徒侈何？曾之下箸万钱哉！ 
　　酒阑茗罢之馀，则作餐霞吸露想，如眠云阁，醉乐居，万里云烟，皆烟室中之著名者。入其中，室宇精洁，轩窗明敞，几于不着纤尘，游人趋之若鹜，邀朋挈友，乐事赏心，不过破费囊中青蚨一二百头而已。若至妓馆中，则固无人不设片岕也。 
　　沪北茶寮，向以一洞天丽水台为杰出，高阁三层，轩窗四敞，而环台皆青楼也，故有“绕楼四面花如海，倚遍阑干任品题”之句。曾几何时，物换星移，沧桑小变，近惟松风阁以茶胜，宝善园以地胜，大马路之一壶春，宝善街之渭园、桂芳阁，均极热闹。沪谚云：“松风阁看小脚，西洋楼觅姘头。”盖茶肆中士女如云，往往目成眉语，借卢仝七碗，以为撮合山，野鸳鸯几至逐队成群，风俗淫靡，可谓极矣。 
　　沪上繁盛，当为通商各口之巨擘，腹里郡县，万不能及也。厘局中人，曾以烟馆灯油计之，每日需用十五篓，每篓三百六十斤，每岁需用蜡烛五六千石，而洋烛煤气灯不计焉。然此犹焚膏继晷，势所不可少也。至于沪城内外茶楼酒市妓馆烟室，日消瓜子约三十石，岂复意料所及？然则一日中，茶酒烟妓，戏园马车，并洋行中所售奇技淫巧，光怪陆离，直不可以万万计，实皆一无所用，徒足以耗民财殚民力而已。风俗之淫靡，日用之浮侈，至此岂堪问哉！ 
　　西俗七日一礼拜，每逢星昴虚房四宿值日之期，为安息日。是日任人游玩，戏馆酒楼，花街柳巷，烂其盈门，极称热闹。租界中诸阛阓，尤以宝善街为销金之窝，自宵达旦，灯火辉耀，与日市无异。饮馔诸物，求之无不具备，咄嗟立办，游人以此麋聚，几于踵趾相错也。 
　　沪上每年春夏之交，举行赛花会，多设于英领事花园，奇葩异卉，大都来自外洋，花名花色，半皆目所未睹，但觉香参鼻观，芳袭襟裙，如游瑶圃玉山，令人意远。园中细草如茵，芊绵披拂，来者多西国士女，或倚栏小憩，或携手纵观，品隲群芳，喜动颜色。亦有粤妆女子，为西域葡萄者，结伴来游，以扩眼界。时下名妓，近来亦有随客往游者。栏外乐工十数辈，奏泰西乐，如抗如坠，不疾不徐，颇觉悠扬可听。此外尚有各式蔬果，杂陈几案，其最出色者，花枝上俱系以牌，藉为标识。至若盆盎之精工，帷幕之阔大，犹馀事也。以此名卉，与沪上群花比娇争艳，吾知其终输乎解语者耳。 
　　青楼中衣饰岁易新式，靓妆倩服，悉随时尚。男子宽衣大袖，多学京装，而妓家花样翻新，或有半效粤妆者。出局时怀中俱有极小银镜，观剧侑酒，随置座隅，修容饰貌，虽至醉，亦不云鬟斜亸，宝髻半偏也。 
　　勾栏中房栊，多以西洋印花纸糊墙壁。所置扇屏灯幔，悉画墨梅，颇为雅致。陈设各物，备极精丽。挂壁则有镶金大镜，靠窗则有软藤睡椅，别以独脚小圆几，列水果其上，以供客，呼为百灵台。盖所蓄百灵鸟笼中，必有小圆台，此则取其象形之义也。 
　　近日西洋马车多减价出赁，青楼中人，晚妆初罢，喜作闲游，每当夕阳西下，怒马东驰，飙飞电迈，其过如瞥，真觉目迷神眩。薪翘《沪北十景》诗云： 
　　妆成堕马髻云盘，杂坐香车笑语欢。 
　　电掣雷轰惊一瞬，依稀花在雾中看。 
《申江杂咏》云： 
　　香尘油壁合从容，底事驰驱振辔冲？ 
　　寄语行人须子细，车如流水马如龙。 
读此二诗，想见霓裳羽衣，离碧落而来红尘也。 
　　近日妓女多用大字名片，出乘蓝呢轿，新年必着红绉裙，至邑庙烧香后，遍游各处，而往司徒庙者，尤为络绎不绝。《烧香竹枝词》云： 
　　纷纷车马往来忙，纷黛丛中别样妆。 
　　自是烧香争早起，不教云雨恋襄王。 
　　《青楼竹枝词》，苕溪醉墨生作，凡属青楼中规例，无一不备，而形容尽致，亦可作彼姝清夜钟声，当头棒喝。今录其《元日贺岁》、《红庙进香》二绝，以见一斑： 
　　喜逢元日是新晴，买得鲜花插鬓云。 
　　看遍曲中诸姊妹，大家齐试石榴裙。 

　　心香一瓣礼尤虔，稽首慈云大士前。 
　　但乞阿侬心愿了，长斋绣佛自年年。 
</div>
    <div class="pagination">
<a href="香艳丛书_page454.html">上一页</a><span>...</span><a href="香艳丛书_page450.html">450</a><a href="香艳丛书_page451.html">451</a><a href="香艳丛书_page452.html">452</a><a href="香艳丛书_page453.html">453</a><a href="香艳丛书_page454.html">454</a><span class="current-page">455</span><a href="香艳丛书_page456.html">456</a><a href="香艳丛书_page457.html">457</a><a href="香艳丛书_page458.html">458</a><a href="香艳丛书_page459.html">459</a><a href="香艳丛书_page460.html">460</a><span>...</span><a href="香艳丛书_page456.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
