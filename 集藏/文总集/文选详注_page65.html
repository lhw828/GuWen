<!DOCTYPE html>
<html>
<head>
    <meta charset="UTF-8">
    <title>文选详注 - 第 65 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 65 页/共 153 页</h1>
    <div class="content">景昃鸣禽集，水木湛清华。苍颉篇曰：湛，水不流也。
褰裳顺兰沚，徙倚引芳柯。毛诗曰：褰裳涉溱。郑玄曰：揭衣度溱水也。潘岳河阳诗曰：归鴈映兰洔。沚与洔同。楚辞曰：步徙倚而遥思。
美人愆岁月，迟暮独如何？楚辞曰：惟草木之零落兮，恐美人之迟暮。王逸曰：迟，晚也。愆，谓过期也。
无为牵所思，南荣诫其多。庄子，庚桑楚谓南荣趎曰：全汝形，抱汝生，无使汝思虑营营。趎，处朱切。
文选考异
注「沈约宋书曰混字叔源」：袁本、茶陵本无此九字，上「臧荣绪晋书曰谢混」下有「字叔源」三字。案：此各本并五臣于善而失其旧，无可订正也。
注「混思与友朋相与为乐也」：案：此十字系五臣语也。袁、茶陵二本合并六家，往往有之，前后例可推。此本既单行，善注不应窜入，乃尤延之仍旧误而未知校正者。
泛湖归出楼中翫月
五言。灵运山居赋注曰：大小巫湖。
泛湖归出楼中翫月
谢惠连
日落泛澄瀛，星罗游轻桡。楚辞曰：倚沼畦瀛兮遥望博。王逸曰：楚人名池泽中曰瀛。羽猎赋曰：涣若天星之罗。楚辞曰：荃桡兮兰旌。王逸曰：桡，小楫也。
憩榭面曲汜，临流对回潮。毛苌诗传曰：憩，息也。尔雅曰：决出复入为汜。韩诗外传，阿谷之女曰：阿谷之豫，隐曲之汜。
辍策共骈筵，并坐相招要。李弘轨法言注曰：骈，并也。
哀鸿鸣沙渚，悲猿响山椒。汉武帝李夫人赋曰：释予马于山椒。孟康曰：山椒，山陵名。广雅曰：土高四堕曰椒丘。
亭亭映江月，浏浏出谷飙。亭亭，迥貌。王逸楚辞注曰：浏，风疾貌。寡妇赋曰：风浏浏而夙兴。
斐斐气幕岫，泫泫露盈条。斐斐，轻貌。泫泫，垂貌。
近瞩袪幽蕴，远视荡諠嚣。李奇汉书注曰：袪，开散也。王逸楚辞注曰：蕴，积也。郑玄礼记注曰：闻諠嚣则人意动作。
悟言不知罢，从夕至清朝。毛诗曰：彼美淑姬，可与晤言。郑玄曰：晤，对也。悟与晤同。
文选考异
注「阿谷之豫」：案「豫」当作「队」。各本皆伪。
注「李弘轨法言注曰」：案：「弘」字不当有。各本皆衍。轨，字弘范。盖或记于旁而错入一字耳。善引李轨法言注甚多，皆可证。
从游京口北固应诏
五言。水经注曰：京口，丹徒之西乡也。又曰：京城西北有别岭入江，三面临水，高数十丈，号曰北固。
从游京口北固应诏
谢灵运
玉玺戒诚信，黄屋示崇高。言圣人佩玉玺所以儆戒诚信，居黄屋所以显示崇高。邓析子曰：为之符玺以信之。蔡邕独断曰：玺，印也，信也。古者尊卑共之，秦以来，天子独以印称玺，又独以玉也。汉书曰：纪信乘王车，黄屋左纛。
事为名教用，道以神理超。言上二事乃为名教之所用，而其至道，实神理而超然也。文子曰：圣人所由曰道，所为曰事。三国名臣颂序曰：名教束物也。周易曰：圣人以神道设教而天下服。曹植武帝诔曰：聪竟神理。方言曰：超，远也。
昔闻汾水游，今见尘外镳。庄子曰：尧见四子藐姑射之山，汾水之阳。尘外，已见上文。说文曰：镳，马衔也。言镳以明马，犹轸以表车。
鸣笳发春渚，税銮登山椒。魏文帝书曰：从者鸣笳以启路。税銮，犹税驾也。山椒，已见上文。
张组眺倒景，列筵瞩归潮。吴都赋曰：张组帷，构流苏。游天台山赋曰：或倒景于重溟。王彪之游仙诗曰：远游绝尘雾，轻举观沧溟。蓬莱阴倒景，昆仑罩曾城。并以山临水而影倒，谓之倒景。
远岩映兰薄，白日丽江皋。兰薄，即兰林也。楚辞曰：朝骋骛兮，兰薄户树，琼木篱些。然此意微与王逸注异，不可以王义非之。楚辞曰：朝骋骛兮江皋。王逸曰：泽曲曰皋。
原隰荑绿柳，墟囿散红桃。大戴礼夏小正曰：正月柳稊。稊者，发孚也，桃则华。荑与稊音义同。广雅曰：墟，居也。
皇心美阳泽，万象咸光昭。庄子，舜谓尧曰：昔者十日并出，万物皆照。司马彪曰：言阳光丽天，则无不鉴。孝经钩命决曰：地以舒形，万物咸载。
顾己枉维絷，抚志惭场苗。郑玄毛诗笺曰：顾，念也。毛诗曰：皎皎白驹，食我场苗；絷之维之，以永今朝。
工拙各所宜，终以反林巢。吕氏春秋曰：至治之世，贤不肖各反其质，若此则工拙愚智可得而知矣。巢，已见上文。
曾是萦旧想，览物奏长谣。毛诗曰：曾是在位。旧想，谓隐居之志也。叹逝赋曰：览前物而怀之。刘琨答卢谌诗曰：引领长谣。
文选考异
注「朝骋骛兮」：何校去此四字。陈云注前「朝骋骛兮」衍。案：各本皆涉下而误也。
晚出西射堂
五言。永嘉郡射堂。
晚出西射堂
谢灵运
步出西城门，遥望城西岑。刘公干赠徐干诗曰：步出北寺门，遥望西苑园。尔雅曰：山小而高曰岑。
连鄣迭巘崿，青翠杳深沈。尔雅曰：山正，鄣。巘崿，崖之别名。尔雅曰：重巘，隒。文字集略曰：崿，崖也。王逸楚辞注曰：杳，深冥也。
晓霜枫叶丹，夕曛岚气阴。楚辞曰：与曛黄而为期。王逸曰：黄昏时也。夏侯湛山路吟曰：道逶迤兮岚气清。埤苍曰：岚，山风也。岚，禄含切。
节往戚不浅，感来念已深。
羁雌恋旧侣，迷鸟怀故林。七发曰：暮则羁雌，迷鸟宿焉。毛苌诗传曰：怀，思也。
含情尚劳爱，如何离赏心？言鸟含情，尚知劳爱，况乎人而离于赏心也。
抚镜华缁鬓，揽带缓促衿。孙绰子曰：抚明镜则好丑之貌可见。陆机东宫诗曰：柔颜收红藻，玄鬓吐素华。古诗曰：衣带日已缓。
安排徒空言，幽独赖鸣琴。言安排之事，空有斯言；幽独不闷，唯赖鸣琴而已。庄子曰：仲尼谓颜回曰：安排而去化，乃入于寥天一。郭象曰：安于推移，而与化俱去，故乃入于寂寥，而与天惟一也。楚辞曰：幽独处乎山中。琴赋曰：处穷独而不闷者，莫近于音声也。
文选考异
注「山正鄣」：陈云「山」当作「上」。各本皆伪。案：此释山文。今尔雅云「上正章」，「章」、「鄣」同字耳。
登池上楼
五言。永嘉郡池上楼。
登池上楼
谢灵运
潜虬媚幽姿，飞鸿响远音。
薄霄愧云浮，栖川怍渊沈。虬以深潜而保真，鸿以高飞而远害，今己婴俗网，故有愧虬鸿也。说文曰：虬，龙有角者。淮南子曰：蛟龙水居。又曰：鸟飞于云。谷梁传，孔子曰：听远音者，闻其疾而不闻其舒。王逸楚辞注曰：泊，止也。薄与泊同，古字通。马融论语注曰：怍，惭也。
进德智所拙，退耕力不任。周易，子曰：君子进德修业，欲及时也。尸子曰：为令尹而不喜，退耕而不忧，此孙叔敖之德也。
徇禄反穷海，卧痾对空林。赵岐孟子注曰：徇，从也。穷海，谓永嘉郡也。说文曰：痾，病也。
倾耳聆波澜，举目眺岖嵚。礼记曰：倾耳而听之。广雅曰：聆，听也。李陵书曰：举目言笑。洞箫赋曰：岖嵚岿崎。
初景革绪风，新阳改故阴。楚辞曰：款秋冬之绪风。王逸曰：绪，余也。神农本草曰：春夏为阳，秋冬为阴。
池塘生春草，园柳变鸣禽。
祁祁伤豳歌，萋萋感楚吟。毛诗豳风曰：春日迟迟，采蘩祁祁。楚辞曰：王孙游兮不归，春草生兮萋萋。
索居易永久，离群难处心。礼记，子夏曰：吾离群索居，亦已久矣。诗曰：我行永久。谷梁传曰：郑伯之处心积虑，成于杀也。
持操岂独古，无闷征在今。庄子，罔两责影曰：曩子坐，今子起，何其无持操与？周易曰：遯世无闷。
文选考异
倾耳聆波澜此句上袁本、茶陵本有「衾枕昧节候，褰开暂窥临」，云善无此两句，何校添，陈同。案：详文义当有，各本所见，或传写脱之也。
游南亭
五言。永嘉郡南亭。
游南亭
谢灵运
时竟夕澄霁，云归日西驰。淮南子曰：季夏之月，大雨时行。高诱曰：是月有时雨也。说文曰：霁，雨止也。曹子建诗曰：朝云不归山，霖雨成川泽。然雨则云出，晴则云归也。
密林含余清，远峰隐半规。吕氏春秋曰：冬不用萐，清有余也。张载岁夕诗曰：白日随天回，曒曒员如规。
久痗昏垫苦，旅馆眺郊歧。毛苌诗传曰：痗，病也。尚书，禹曰：洪水滔天，下民昏垫。孔安国曰：言天下民昏瞀垫溺，皆困水灾也。杜预左氏传注曰：旅，客会也。
泽兰渐被径，芙蓉始发池。楚辞曰：皋兰被径兮斯路渐。广雅曰：渐，稍也。楚辞曰：芙蓉始发杂芰荷。王逸曰：芙蓉，莲华也。
未厌青春好，已睹朱明移。楚辞曰：青春受谢白日昭。尔雅曰：夏为朱明。
戚戚感物叹，星星白发垂。楚辞曰：愁郁郁之无快，居戚戚而不解。古长歌行曰：感物怀所思。左思白发赋曰：星星白发，生于鬓垂。
药饵情所止，衰疾忽在斯。饵药既止，故有衰病。苍颉篇曰：饵，食也。
逝将候秋水，息景偃旧崖。毛诗曰：逝将去汝。庄子，罔两问影曰：向也坐而今也起，向也行而今也止，何也？影曰：火与日吾屯也，阴与夜吾代也，彼吾所以有待也，而况乎以有待者乎？彼来则我与之来，彼往则我与之往。司马彪曰：屯，聚也。火日明而影见，故曰吾聚也；阴闇则影不见，故曰吾代也。夜代，谓使得休息也。
我志谁与亮？赏心惟良知。毛苌诗传曰：亮，信也。尚书曰：时惟良显哉！
文选考异
注「旅客会也」：何校「会」改「舍」，陈同，是也。各本皆伪。
注「居戚戚而不解」：茶陵本「戚戚」作「戚戚」。袁本与此同。案：正文作「戚戚」，茶陵是，袁非也。盖善「戚」、五臣「戚」，其大概矣。余仿此，不悉出。
游赤石进帆海
五言。灵运游名山志曰：永宁、安固二县中，路东南便是赤石，又枕海。
游赤石进帆海
谢灵运
首夏犹清和，芳草亦未歇。尔雅曰：首，始也。归田赋曰：仲春令月，时和气清。楚辞曰：芳以歇而不比。杜预左氏传注曰：歇，尽也。
水宿淹晨暮，阴霞屡兴没。河图曰：昆仑山有五色水，赤水之气，上蒸为霞，阴而赫然。
周览倦瀛壖，况乃陵穷发。登徒子好色赋曰：周览九土。史记，驺衍曰：区中者乃有一州，如此者九，乃有大瀛海环之。汉书曰：尽河壖弃地。韦昭曰：谓缘河边地。郑玄礼记注曰：陵，躐也。顾启期娄地记曰：浪山海中南极之观岭，穷发之人，举帆扬越，以为标的。
川后时安流，天吴静不发。洛神赋曰：川后静波。楚辞曰：使江水兮安流。山海经曰：朝阳之谷神曰天吴，是水伯也，其兽也八首八足八尾，背黄青。
扬帆采石华，挂席拾海月。临海志曰：石华附石，肉可啖。又曰：海月大如镜，白色。扬帆、挂席，其义一也。海赋：维长绢，挂帆席。
溟涨无端倪，虚舟有超越。庄子曰：北溟有鱼，其名曰鲲，海运则图于南溟。李弘范曰：广大窕冥，故以溟为名。谢承后汉书曰：陈茂常度涨海。庄子，孔子曰：反复终始，不知端倪。音义曰：倪音崖。庄子曰：有虚舟来触舟。孔安国尚书传曰：越，远也。
仲连轻齐组，子牟眷魏阙。言仲连轻齐组而之海上，明海上可悦。既悦海上，恐有轻朝廷之讥，故云子牟眷魏阙。史记曰：田单攻聊城不下，鲁连乃为书，约之矢以射城中，遗燕将。燕将得书，乃自杀。遂屠聊城。归而言鲁仲连，欲爵之，鲁连逃隐于海上。吕氏春秋曰：中山公子牟谓詹子曰：身在江海之上，心居魏阙之下。柰何？高诱曰：子牟，魏公子。一说，魏，象魏也。言身在江海之上，心乃在王室也。
矜名道不足，适己物可忽。韩子，白圭曰：宋君，少主也，而务矜名。郭象庄子注曰：德之所以流荡，矜名故也。史记曰：庄子，其言汪洋自恣以适己。
请附任公言，终然谢天伐。庄子曰：孔子围于陈，太公任往吊之，曰：直木先伐，甘泉先竭。子其意者饰智以惊愚，修身以明污，昭昭若揭日月而行，故不免也。孔子曰：善。乃逃大泽之中。入兽不乱群，入鸟不乱行，鸟兽不恶，而况人乎！王逸楚辞注曰：谢，去也。
文选考异
注「维长绢」：陈云「绢」当作「绡」，是也。各本皆伪。
</div>
    <div class="pagination">
<a href="文选详注_page64.html">上一页</a><span>...</span><a href="文选详注_page60.html">60</a><a href="文选详注_page61.html">61</a><a href="文选详注_page62.html">62</a><a href="文选详注_page63.html">63</a><a href="文选详注_page64.html">64</a><span class="current-page">65</span><a href="文选详注_page66.html">66</a><a href="文选详注_page67.html">67</a><a href="文选详注_page68.html">68</a><a href="文选详注_page69.html">69</a><a href="文选详注_page70.html">70</a><span>...</span><a href="文选详注_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
