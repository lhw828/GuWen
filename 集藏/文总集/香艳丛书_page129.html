<!DOCTYPE html>
<html>
<head>
    <meta charset="UTF-8">
    <title>香艳丛书 - 第 129 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 129 页/共 467 页</h1>
    <div class="content">　　最是离人听不得，满怀愁思感难禁。 

　　秋色 
　　西风昨夜到山家，暮色苍凉感物华。 
　　秋水芦花两岸雪，夕阳枫叶半林霞。 
　　烟凝冷翠螺鬟秀，云蔚轻蓝雁影斜。 
　　极目江村图画裹，勾留有客正停车。 

　　秋柳 
　　新霜几夜减青青，憔悴腰肢瘦影伶。 
　　秋雨秋风渭城路，不堪攀折短长亭。 

　　秋宵口占 
　　雁声断续奈愁何，检点情怀付咏歌。 
　　对影自怜诗骨瘦，悲秋常觉泪痕多。 
　　半弯新月窥朱幌，一抹微云锁绛河。 
　　人事那堪回首忆，浮生若个醒春婆。 

　　秋日游道场山 
　　道场山在苕溪曲，山光俯映碧湖绿。 
　　今朝我踏白云来，遗迹追维苏玉局。 
　　长松夹道翠参天，山鸟一声啼破烟。 
　　峭壁倒泻飞瀑冷，野亭开偏芙蓉妍。 
　　眼前秋光如画好，雁排人字南来早。 
　　抚松坐啸山之巅，放怀天地愁全扫。 
　　夕阳明灭半塔红，钟声一杵摇晴空。 
　　洞庭山远浮天际，太湖一勺环疑弓。 
　　西望龙溪亘长带，东望菰城如斗大。 
　　平田千顷界棋枰，举头圆戴天如盖。 
　　耳边谡谡松涛声，到此顿觉尘心清。 
　　怪石碍步藓斑驳，秋风卷地黄叶鸣。 
　　游归倦倚蓬窗坐，笑看新月轻云锁。 
　　白苹香里放船回，一路青山如送我。 

　　冬夜 
　　梅花瘦影一枝春，雪月光中绝点尘。 
　　鹦鹉禁寒言不得，可怜浑似息夫人。 

　　梅花 
　　别墅孤山放鹤亭，逋仙眷属住西冷。 
　　风催庚岭春先到，雪满罗浮梦未醒。 
　　三弄闲情横玉笛，二分瘦影供铜瓶。 
　　高寒色相难摹写，赠尔维诗祗性灵。 

　　疏疏清影琐窗寒，绰约丰神画亦难。 
　　老干冰霜经阅历，空山风雪任阑珊。 
　　冻云锁处迷难认，明月光中冷耐看。 
　　相对忘言成古契，浊醪浇尽酒杯宽。 

　　新向园林剪一枝，诗心冰骨两相宜。 
　　竹筇徙倚人同瘦，苔径荒寒客到迟。 
　　上界神仙姑射降，此花因果放翁痴。 
　　频频索笑何为者，镇日巡檐意大知。 

　　封雪短歌 
　　玉龙酣斗纷无已，素甲翻空走千里。 
　　乾坤一片白茫茫，置身恍在琉璃里。 
　　寒逼帘栊风力催，窗前一树红梅开。 
　　花光雪色两辉映，对此快倒流霞杯。 
　　琼楼玉宇人间有，莫羡神仙九天九。 
　　新愁旧恨且抛开，醉看雪花大如手。 

　　雪弥勒 
　　搏成雪佛晓寒凝，银界三千色相瀓。 
　　万点天花成妙谛，一轮霜月认传灯。 
　　菩提果证清凉境，冷淡禅参最上乘。 
　　谁谓慈悲肠总热，如来心地净如冰。 

　　醉后 
　　半窗梅影月如烟，倒尽金樽夜未眠。 
　　一缕轻寒禁得住，强扶残醉坐灯前。 

　　感 
　　风雪萧疏逼岁阑，流光付与指轻弹。 
　　烦忧琐琐凋双鬓，生死茫茫付一叹。 
　　泪洒桃花浑是血，心如梅子只馀酸。 
　　雁声惯作凄凉韵，不管愁人梦不安。 

　　梅花红破向南枝，瘦倚阑干月上时。 
　　旧迹模糊襟上泪，新愁憔悴镜中姿。 
　　瑶琴久断和鸣轸，玉管空题懊恼词。 
　　回首前游渺如梦，凄凉只许一灯知。 

　　无赖愁魔复病魔，药炉茶鼎日消磨。 
　　萍踪身世嗟无定，茶味光阴唤奈何。 
　　解脱自然成佛易，聪明毕竟误人多。 
　　软红十丈难飞越，空封清流感逝波。 

　　漫成 
　　又见庭梅压雪新，风光恼煞卷帘人。 
　　有情岁月愁中老，无主烟花梦裹春。 
　　白到鬓丝羞镜影，工多血泪浣衣尘。 
　　小窗悄拥寒灯坐，无那凄凉只影亲。 

　　偶成 
　　闲居寂寞怅离群，花影疏帘月二分。 
　　笑拂霜锋光比雪，爱看烟篆淡如云。 
　　千秋长恨金钗句，一卷清心玉笈文。 
　　领取静中真意趣，白荷香胜麝兰焚。 

</div>
    <div class="pagination">
<a href="香艳丛书_page128.html">上一页</a><span>...</span><a href="香艳丛书_page124.html">124</a><a href="香艳丛书_page125.html">125</a><a href="香艳丛书_page126.html">126</a><a href="香艳丛书_page127.html">127</a><a href="香艳丛书_page128.html">128</a><span class="current-page">129</span><a href="香艳丛书_page130.html">130</a><a href="香艳丛书_page131.html">131</a><a href="香艳丛书_page132.html">132</a><a href="香艳丛书_page133.html">133</a><a href="香艳丛书_page134.html">134</a><span>...</span><a href="香艳丛书_page130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
