<!DOCTYPE html>
<html>
<head>
    <meta charset="UTF-8">
    <title>明文衡 - 第 48 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文衡 - 第 48 页/共 53 页</h1>
    <div class="content">　　永乐二十有一年二月三十日翰林典籍漫士高先生廷礼卒于南京之官舍年七十有四其子熟还榇以塟于长乐县崇丘里之半占山使致韩府长史杨曜宗状来北京俾某为词将以刻焉先生愽学能文尤雄于诗虽谈笑奋笔而精思力摹莫及盖诗始汉魏作者至唐号为极盛宋失之理趣元滞于学识而不知由悟以入自襄城杨士弘始编唐音正始遗响然知之者尚鲜闽三山林膳部鸿独倡呜唐诗其徒黄玄周玄继之以闻先生与皆山王恭起长乐颉颃齐名至今闽中推诗人五人而残膏剩馥沾溉者多黄终于校官周显行曹员外郎先生与皆山并以诗遇今上初二人自布衣召入翰林皆山即除典籍卒先生为待诏九年始升典籍平生赋咏流传海内有稾曰啸台集曰木天清气集母虑千余篇其选唐诗品彚九十巻拾遗十巻议者服其精博能书工画时称三絶书得汉隶笔法画原于米南宫父子出入商高间方壶子画妙贞一初识先生称赏不寘曰异时当为名家在翰苑二十年四方求诗画者争致金帛修饩岁常优于禄入神莹气融襟怀高简善饮酒喜谈谑与人无贤愚新故盎然如一素强无病晚得风眩疾岁輙发无甚苦一日与故人饮极欢夜分乃寐旦忽眩作弗能言卒考讳驹清才不羁蚤世谥皎白居士妣陈氏宋枢密使洽之孙先生事母孝谨年五十七方贵未几而母没娶陈氏先卒塟得佳兆虚右寿藏三十四年乃合塟三子曰熊曰熟曰然五孙曰箕曰唐曰黙曰坚曰莆城先生讳棅字彦恢仕名廷礼漫士其号也实宋尚书张镇之后曾祖麟以出莅高氏祀复无子取犹子隆为后遂从高姓是为先生之祖系曰
　　呉航山川蜿蟺扶舆是生伟人间气之符啸风嘘云山含川嚅干文坤象随厥吐舒金石锵鸣琚珩拱趋他人戛戛已独于于上追杜李高岑为徒画船烟埃石经玄圃精聚神交■〈目穴〉无今古三絶何资一官而旅春梦芸台晚心棋墅龙门其居楼曰翫宇落月绮裘清风玉麈鸿仪冥冥蝣羽楚楚其神天逰而蜕兹土

　　国子博士罗先生墓志铭　　周叙

　　国子博士雪庵罗先生致事家居之十有三年年八十二卒卒后十有四年其从子修龄以义民谢恩至京师乃持刑部郎中致事朱君邦绅之状属文志诸幽且曰曩少师东里杨公归荣故乡时先生嗣子世文尝造谒乞铭公诺之未暇也兹来公方在病前诺恐不敢遂愿以为请叙惟先生文学足以淑后进德行足以表当世出处进退之节足以追配古人高年宿望邈焉寡俦宜得如少师者执笔顾叙敢当斯寄辞焉而修龄之属益坚忆永乐初元侍学家君大学时先生官学録家君官学正同官同舍相处几五年家君恒前辈事之叙亦获承教焉六馆中求如先生者不二三人也盖知之深莫叙若矣于是忘其鄙陋序次之曰先生讳恢字师程姓罗氏世为吉之永丰人以族望于乡郡曰湖西宋末武冈教授开礼勤王死难丞相文公制服为文祭哭之事载史传其六世祖也曾祖廷植祖建德父伯禹俱业儒世其家先生自幼颕敏五岁失恃既丱力学居父丧哀毁骨立襄事唯谨事兄如父敬爱笃至乡里化之洪武癸酉领抚之崇仁儒学司训聘严师弟子礼勤于化导凡经造就者悉得为闻人尝上疏言孔子庙庭从祀当以道学论当时有若优于宰予论语记有若言行者四皆有禆于世教记宰予者亦四皆见责于圣人宜以有若居十哲位次而宰予居两庑公伯寮沮坏圣门不宜从祀蘧伯玉孔子之故人行年六十而化今居两庑六十位次之下未当宜例升启圣王庙疏奏不报其持论正大多类此秩满膺荐入史馆与纂修太祖高皇帝实録竣事赐白金文绮升国子学録师范端严道德益高前后相继受业者千余人永乐初太宗文皇帝幸太学受袭衣之赐满考迁博士又六载以年七十陈乞致事时车驾巡幸北京仁庙在东宫监国朝臣致事者率未得请为遣使上闻得旨俞允时论高之司业呉公尝逰先生门率六馆寮属诸生数千人祖送之观者填道时人莫不为先生荣既归谢絶城府迹日与宗戚故人优游山水觞咏之适而诗书之训考索之勤未尝少废间与族弟某掇拾先世遗文暨族谱考订修辑梓刻以传于家事澹然弗顾也先生德性忠厚仪矩端庄望者敬畏孝于奉先遇忌辰时祀輙感怆泣下诚于接物于人无疎戚长幼言行表里如一一日忽召子孙语之曰吾今日觉神不守舍吾其将逝乎时天初曙令启户视之有顷而终平生遗稾有居田録写心稾归田録藏于家其养气之功盖如此其生以元至正庚寅二月一日没今宣德辛亥十一月廿三日以没之岁十二月某日塟抚之乐安四十二都大塘坳祔先兆也母王氏继母刘氏知溧水县刘钝庵之女俱有贤德配苏氏内行克备先十年卒子一人世文孙男三人辕輗■〈车兀〉孙女一人曾孙男九人时晓■ 〈日良〉曛昕昪暟升旵玄孙一人瓘铭曰
　　显允罗氏代有闻人粤宋季世武冈益振兴师勤王复其乡县烈烈忠精之死不变猗欤先生武冈裔孙再振厥华有德有言起教黉宫登荐馆阁羣材彚兴直笔辉焯亦有奏疏圣门示评言虽弗试大义孔明迁秩成均十年乃调赫赫文名翼翼师表仕岂论达道高者稀年至乞身超然其归岂无归者寿考能几先生家居黄髪儿齿优游泉石八十二年令德考终清风穆然嗟予小子敢当铭志庶几后来有考其世

　　故资政大夫靖江相府右相李公墓志铭　　陈琏

　　公讳质字文彬号樵云姓李氏其先开封祥符人在宋季有仕于德庆者因家焉公生颕悟有大志蚤知嗜学经史子集无不读读輙记忆既长遭元季多故与时落落不合遂家居不出日与弟文昭放情山水以诗酒自娯居无何中原扰攘岭海多事公起构义兵捍乡里及德庆路陷士民遑遑无所依戴推公入守之日夜浚城隍缮甲兵扼险要以遏他寇由是一路赖之以宁时据乡邑者多刻剥残忍公尝戒麾下非遇敌母妄杀或执敌人来献率给衣粮纵之家虽富饶急于赈施三族与乡里流寓之贫者咸有所仰以故一时名士如建安张智茶陵刘三吾江右巴延子中羊城孙仲衍王彦举皆闻风来归及大明皇帝定鼎金陵遣师南讨洪武戊申四月平章廖公永忠叅政朱公亮祖总师至公遂散麾下全城归附总兵遣使入奏上嘉公忠诚召至慰劳再三赉予优渥就擢中书断事越明年己酉转都督府断事阶奉训大夫皆能执法丞相都督咸敬惮之五年壬子授刑部侍郎阶中顺大夫寻升本部尚书阶嘉议大夫尤慎于刑狱尽哀怜之情致淑问之颂寛猛适中为上所知日益亲幸时开行省于浙江上念厥地素重号称难治宜简廷臣有德望才器者往绥之即拜公浙江行省叅知政事阶中奉大夫是年秋九月也下车首以承流宣化为巳任振纪纲正风俗劝农桑兴学校举遗贤恤民隠知无不为为无不力居三年惠流两浙厥绩以懋声闻于上天子念公老召还致政于京师尝入见赐坐便殿访以时政得失直言无隠上益重之八年乙卯冬十月复起为靖相府右相阶资政大夫有勅奬谕甚至公益思竭诚以尽辅导之职尝入觐因奏乞归省先陇上可其请王亲挥翰赋诗以赐复命藩宪元僚与府中官属宴饯漓江之浒人莫不以为荣后王坐事去国公随终焉公美风仪性孝友治家有法接人以诚虽极显荣情素冲淡暮年尤工于诗有樵云集若干巻生于元延佑丙辰三月十一日卒于洪武庚申闰五月某日初权厝金陵聚宝山后某年某月某日归塟乡之清秀里布山之原祖广孙累赠嘉议大夫礼部尚书父熈春累赠中奉大夫浙江行中书省叅知政事祖妣孔氏赠淑人妣林氏赠夫人公凡三娶先梁氏次石氏俱赠夫人汪氏封夫人弟文昭学识优长隠德弗耀子四人曰恒曰震曰复曰熈皆知学好礼惟震有诗名孙男四人公瑾公瑜公瓛公玖女三人梁仕贞梁明理严公敏其壻也孙女二人次第公之行实来速铭者即震也于戏自元纲解纽海宇兵争乘时奋者莫不剥下自封树威肆毒少知推一毫为利人事公能仁其族属以及于众视彼之暴岂直相万哉及一时与公全城来归者鲜克有终惟公践歴中外官至卿相忠义着朝廷声名满天下勲垂竹帛德在人心五福备膺子孙蕃衍非先世积善之深公存心之厚何以臻于是耶铭曰
　　嶷嶷李公世为粤人积善既久郁而未伸族大而蕃实自公始值元鼎沸保障乡里公之庇民如室斯宇公之好贤诚出肺腑圣明御厯威詟四夷公散其徒全城来归帝嘉厥诚锡以禄秩寻升秋官克殚忠赤后叅大政于浙之中威德交孚声闻上聪致仕于朝出于宠渥时有敷陈多所裨益逮居相国有谔其言直虽不容此志则完之身云亡之德弗替庆流绵绵式延后裔清秀之里布山之阡勒铭贞石垂美万年

　　明故荣禄大夫少保戸部尚书兼武英殿大学士谥文简黄公墓志铭　　陈敬宗

　　荣禄大夫少保戸部尚书兼武英殿大学士黄公既致政寿八十有三以正统十四年六月三日终于正寝其仲子中书舍人采奉翰林修撰周公旋所述事状致书于予而以墓铭相属敬宗门生也安敢以不敏辞按状公讳淮字宗豫别号介庵温之永嘉人其先世讳衮者仕宋御史检法历世皆有文学之官至讳通者公之祖也通生性字思恭公之父也元季方国珍据于温思恭惧玷伪官遂遁迹不出退号静庵妣王氏公自幼即有经世之志年十二乡学师命赋荷花十四充邑庠弟子员臬司官命赋挑灯杖诗语皆出奇惊人于凡经史性理之学侪辈罕能及者遂中洪武丁丑进士二甲除中书舍人勤慎周密于职务无所不举岁壬午太宗文皇帝入正大统首蒙召见访以大政深称意旨即命入翰林凡侍朝特命解公缙与公立于御榻之左以备顾问上以万机丛脞日御奉天门左室毎夕召公语至夜分上或就寝则赐坐榻前论议机密虽同列不得与闻已而命居内阁专掌制勅又选胡公广杨公士奇杨公荣金公幼孜胡公俨与之同事是年秋升公编修继升侍读永乐改元之明年甲申二月会试天下士上命解公与公为主考得曾棨等四百七十二人彻棘入觐上以得才之多为之甚喜上欲立东宫密预问公公曰立嫡以长万世王法上意遂决三月册立皇太子命公为左春坊左庶子兼侍读赐袍笏宠眷日隆丁亥升右春坊大学士仍兼侍读进讲东宫启沃良多复勅兼辅导皇太孙戊子上巡狩命公及尚书兼詹事蹇义金忠谕德杨士奇留守谕之曰朕留汝四人居守犹唐太宗简辅弼监国必付房玄龄卿等其识朕意己丑春车驾启行明年庚寅车驾亲征边塞适长沙妖人李法良作乱皇太子命丰城侯李彬率兵剿捕而汉王设疑沮之皇太子以问公公曰丰城老将必能成功兵贵神速宜亟遣以掩其不备既而法良就擒一如公言公以疾在告皇太子命内臣问安复遣院判蒋用文视医手书略曰卿其勉进药食早获康安以慰予怀是年秋圣驾还京皇太子遣公迎驾下滁州谒见上喜与语良久壬辰诰封公父奉政大夫右春坊大学士母妻皆封宜人癸巳车驾再巡狩公留守如故时汉王潜蓄夺嫡之志忌公独深日夜窥伺间隙流言监国之过公遂不免一滞十年处困中惟日赋诗以自遣形于诗者无非引咎责躬之言名曰省愆集又即人情变态之机寓之于言名曰自省録甲辰仁宗皇帝嗣位迁公通政使兼武英殿大学士仍领内阁事辞不允丁太夫人忧乞守制不许特命乘传奔丧洪熈改元升少保戸部尚书兼武英殿大学士阶荣禄大夫复辞不允命三俸兼支力辞尚书俸许之赐勅褒嘉上手增诰文二语曰勿谓崇高而难入勿谓有所从违而或怠盖切于求助也曾祖祖赠皆如其官妣赠皆夫人父封如其官母封太夫人妻夫人是夏上不豫时皇太子往南京省谒孝陵遣使召还既而宫车晏驾羣情汹汹公及少傅二杨公佐郑襄二王监国忧劳至于呕血及皇太子还京即位大事始定宣德改元八月汉庶人反上率师亲征以公多病留佐郑襄二王监国公夙夜在公至班师方归私第疾益甚命太医院使徐叔拱胗视病少瘥即上疏乞骸骨不许固请始令归田养疾赐楮镪万贯陛辞加赐万贯于时公之尊府静庵先生寿八十有九公年余六旬恪供子职弥谨弗懈先生没上遣礼官赐祭命有司以一品礼塟既襄事公拜恩阙下上宠留累月赐游西苑命公侯伯师傅尚书学士十一人陪焉仍召公之子采从行公乘肩舆登万岁山赐宴山之麓翌日献诗以谢上大恱比辞宴饯于太液池亲洒宸翰制诗送之给路费赐金织纱衣一袭且谕之曰明年朕生日卿其复来明年如期入觐上宠眷宴赐之礼有加于初九月辞还又明年上崩今太上皇嗣位公入朝进香上嘉念旧臣宠赉优厚留月余辞归公在永乐初知无不言言无不听尝有告党逆者公言于上曰洪武末年已有勅禁革不宜复举从之而大狱遂息靖难师后吏部例以南人官北土不効顺者奏编行伍公曰近有勅旨征讨官与旧官事同一体若复追罪南人与勅旨相背上即罢之斯时阿噜台既纳欵欲收北边吐蕃诸部听其约束请朝廷刻誓词于金锭集诸部长磨酒饮之以盟公曰国家控驭逺方使各自为心则力易制若并为一则力大难制矣此举实其奸谋也上顾左右曰黄淮如立高冈无逺不见尔等如立平地所见惟目前耳西域大宝法王初至京上欲刻玉印赐之以璞示公公曰朝廷赐诸畨制勅所用不过勅命广运二宝今此璞大于二宝边人将谓法王尊于朝廷也上甚嘉之至于命谳疑狱而疑狱无寃命议钞法而钞法无弊其识见尤为人所不及尝读廷试巻于上前同列有不直者公必正色直之不少随顺于是人有目公为太认真者公亦不少变也及谢病归田里杜门却物不接世故者二十余年所著文有介庵集归田藳藏于家配夫人杨氏淑德懿行仪于闺阃侧室李氏子男三长棐次采即中书舍人次盘女一在室孙男五珣瑜■〈王扁〉珪璨孙女五曾孙男一讣闻赐谥文简命礼官祭者九有司赙塟如制以年月日窆于邑之德政乡大罗山之原从先兆也为之铭曰
　　惟周三公视古百揆公不独立三孤以贰爰副燮调益弘化理维寅维亮公寔职此皇躬是保百辟攸式宠顾虽隆小心翼翼视草玉堂高文大册六经黄麻有典有则献替密勿日于帝侧定策安邦宣庆布德庙堂柱石荐绅蓍龟维盐维梅鼎鼐是资列圣眷倚心膂股肱功在社稷福及苍生挂冠廿年乘化奄忽生荣死哀无间存没大罗之山郁乎佳城勒铭闭幽百世其宁

　　故沐夫人方氏墓志铭

　　夫人讳某字某姓方氏世家台之黄岩叔祖国珍仕元金紫光禄大夫浙江等处行中书省左丞相太尉衢国公父复初由忠翊校尉知黄岩州事厯升荣禄大夫浙江等处行中书省平章政事推恩赠其高祖宙曾祖震亨皆越国公高祖妣潘氏曾祖妣周氏皆越国夫人祖国馨蔡国公祖妣陈氏与荣禄之室鲍氏并蔡国夫人鲍生夫人聪慧孝顺甚为父母所钟爱年十九为国朝黔宁昭靖王侧室夫人生长名族又获承接大家心益弘明事王与主壸耿夫人恪谨柔顺终始不失上下礼节处一家尊卑间谦恭温和靡不顺适生子昻有文武才能为右军都督府右都督翊赞其兄黔国公藩镇云南积有劳勚故朝廷贤其子之才特赐诰命封为夫人夫人愈益恭谨无纎毫自矜之色凡在闺阃莫不益重夫人之贤享年八十有二正统四年正月二十五日以寿终子男一即昂孙男五僖俊佐仲佑孙女三长适成国公朱勇次适右府右都督陈玫曾孙二璘瓛曾孙女一夫人既终昂在云南昂之异母弟驸马都尉昕夫人期服子也率僖等奉襄大事惟谨卜以是年闰二月二十三日祔塟于江宁县长泰北乡观音山元王墓侧铭曰
　　婉婉淑姿穆穆令仪胤庆显宗勲阀攸归爰副主壸左赞右翊敬嗣徽音克恊懿德督府有子出靖南邦恩及本源封诰煌煌副筓六珈宝钿珠璧服兹命服宠光赫奕既寿且贵五福具臻勒铭閟幽于昭千春

　　道会林君刚伯墓志铭　　吴讷

　　呜呼自周衰道废民散之后异端杂说纷焉竞起迨汉晋而降则唯老佛之徒为盛老氏本周柱下史未尝毁形灭姓世之儒生因或寄迹其中如唐魏文贞公玄成邺侯李公长源率能不逺而复建功当世后之君子所以称为振古人豪也欤其或抱负材器拘其法而弗能出若吾乡林君刚伯者可不为之深惜也哉刚伯林姓名复刚伯其字也上世居福之长乐高祖松洲宋末宦游常熟遂家焉曾祖讳近思祖讳修德皆任元州学学职父讳大同号范轩国朝任开封府儒学训导生三男子而刚伯居长甫成童五经四子皆成诵弗忘年十七出教陆氏龚氏家塾篝灯自课夜分始就枕时范轩患耳瞶母氏亦衰病适邑中始建僧道官清溪道士尚守谦领道会职谓其徒曰吾教际时休明然匪资于儒则何自而兴哉遂延刚伯以儒书训其徒孙张仁静等刚伯乐其闲静可以栖身飬亲乃请父母欲托身其教父母许焉清溪闻而喜曰吾教得是人必兴吾当身任之遂録为弟子改名复真给祠部牒为道士时刚伯年已二十有四矣永乐中举至京修劝善书永乐大典继往龙虎山校正道书嗣四十三代张真人宇初暨其弟四十四代宇清推其学为教中第一号曰弘文辅教高士永乐九年选任道会复取赴北京修道藏经以老疾辞归宣德壬子秋得肺气疾濒卒呼其弟长子宗授以所作诗文十巻嘱付后事且命求旧交计嗣先生作行状诣予乞铭既卒宗遣价奉状来谒呜呼予少与刚伯生同里曩范轩致政家居予恒持所业求正退即与刚伯讲求古今述作之懿去年以书求较正乃翁范轩文集岂意今年遽闻其死乎呜呼刚伯所学多有过人者使其弗汩于彼教其能亢厥宗以增辉此道也必矣惜乎此之失而为彼之得予宁不为之深惜也哉昔者昌黎韩子序赠衡山廖道士称其魁奇多艺因致惓惓悯惜之情庐陵欧阳少师亦尝为故人明因太师记其始终言行于塔是则予于刚伯之墓宁忍弗铭也耶刚伯生元至正乙巳没于宣德七年某月某日享年六十有八是年某月某日窆虞山阴铭曰
　　此其失乎而彼其得乎而吁嗟其可惜乎而

　　明故晓庵法师塔铭　　杨溥

　　师讳善启字东白号晓庵俗姓杨氏苏之长洲人五世祖庆宋发遣常州主管学事赠左朝奉即家呉之支硎山值兵徙北郭父永年性好善称杨佛子母陆氏师甫能言通佛典父母异之命入无量寿院礼永荗院主为浮图既长屏迹龙山穷日夜力于经史百氏不辍声誉隠然日起少师姚公广孝善世洽公南洲皆器重之而典记于洽公者甚久永乐元年荐主苏之永定寺六年主松江延庆寺逾年擢本府僧纲司副都纲寻应召纂修永乐大典预校大藏经赐金织袈裟衣一袭时三殿灾诏求直言师上疏陈利病不报内交沈少卿民望王侍讲希范王赞善汝玉陈检讨嗣初益深造诣而与璧庵完公辈往还有江行倡和诗一巻与甫里赵公宗文酬倡尤多岁遇牡丹开时必盛集题赏钱唐瞿公宗吉雄于词赋尝用一韵往复几百首而词锋益锐海内皆传焉正统八年十一月八日卒距洪武三年十一月十五日世寿七十五僧腊六十以其示寂之岁十二月二十三日弟子庆暲等与其侄旻升奉柩归塟于旧隠之龙山遵治命也既塟且二十年而溥于塔铭尚未之作者志盖有待乎叨居侍从之列利泽不加于民空言无补于世则亦负师期望久矣兹使交还获访墓于龙山下见其塔铭尚虚以待之则溥亦何待而不言哉夫以交之深者知必至也言之伙者情必厚也昔宣德间大理卿胡公槩巡抚东呉威声大振而于师独加敬礼时溥方冠欲应乡举谒公师忽见而喜之遂入白于公得预乡举然溥亦始聆论议察其动止毅然一儒者由是往还日就欵洽数日不见必折简招之简类欧语作字有帖意见必肃衣焚香啜茗坐语移时去则且谈且送虽草草礼亦不废或闭戸发箧出古人真迹对阅评品如论宋仲温陈文东二先生书宋笔正锋陈或偏锋故宋优于陈呉中称高杨张徐为近代四杰然季迪众作皆得体如律仿刘长卿选兼韦应物皆人所不到宜其为最文则喜栁宗元遇有作必朗诵数篇得其意趣然后下笔而诗则宗季迪也然皆不务蹈袭以为奇至论儒释之辩曰且各为其教又曰东鲁垂道西竺见性皆莫先于厚本故虽离父母而养生送死率从厚与兄弟极友爱抚诸侄教养兼至而交四方宿儒名缁必以诚未尝见懈体惰容然非其人亦未尝一与之交此韩子谓墨名而儒行王文正谓此失之而彼得焉宜为法门之仅有吾人之愿交也而况溥也荷师期待既久不亦知之至而情之厚哉倘以余齿无负于斯世则亦无负于所知矣姑书此以与其徒庆暲等刻石于墓而且系以铭曰
　　唐有师畅曰喜文辞宋有惠勤亦号能诗畅由韩子儒行以彰勤藉苏公得附欧阳顾今东白有学有德旁邃诗文兼此二释岂无韩苏俾世有闻我何人也敢预斯文龙山之阳齐闉之北寂焉渊焉于此埋玉奔走几年始遂吊谒有言莫酬庻永其碣

　　明文衡巻八十九

　　●钦定四库全书

　　明文衡巻九十

　　（明）程敏政 编

　　○墓志铭

　　行人罗君墓志铭　　刘俨

　　正统十四年秋敌入侵逼宣府城告急者日数至太上皇帝时在御亲率六军往拒之分官扈从而行人司则司正尹君昌行人罗君如墉滨行约同行于尹君所凡四人尹于予居相比罗君过予曰适与妻子别谕曰从驾出征危事也非使命时比万一不幸我必死以报国我死其抱吾二子征状元刘先生编修陈先生文以着吾不朽予惊拒之曰何为出此言也君笑曰一得之愚及败绩报至予往问其家道临别之言如出一口予乃痛哭曰如墉必死无归矣其临别之言可信也明日尹君先自军前遣归其仆至于行装中得诗凡十八首皆与如墉及刑部员外某相倡和其诗大率伤奸臣擅权军无纪律惟以不亏臣节相勉期予读之竟痛哭曰如墉必死无归矣观是诗可知也其后同行四人三有诗者果不还予以是知土木之役有弃义而逃者有虽知义而迫于不得巳者有如吾如墉素定于死其于所谓从容就义者几矣及是朝廷旌其义诏其子鉴入太学以俟擢用鉴来征铭于予此如墉之志也言犹在耳予敢辞乎如墉字本崇别号竹峰世家庐陵之印冈高祖中正元泸州同知曾祖伯刚元乡贡士祖彦偲父惟最皆绩学有闻公自少颕异初从安庆司训母舅王来旬读礼记垂成乃叹曰诗吾世业也可自吾絶耶遂学究两经乡大家交聘为子弟师太守四明陈公闻而召之见试以长江万里图赋君援笔立成累千言皆新奇有深意公奇之以为邑庠生予时于陈公所见是赋已心识而敬服矣正统七年君由乡贡与予同以文辞登进士第除行人司行人由是日亲且厚间从出使归必过予道其道途所过古圣贤祠墓遗迹处或祭以文或歌以诗亹亹不厌且论所至藩臬郡县官贤否历历如指诸掌后验其人成败果然盖君若温然和易而其中刚介明白人不得而欺故所至人皆敬而畏之平生孝于亲友于兄弟于朋友急其难虽祸患有所不避其文章辩博畅达喜往复然皆有法度而宿于理其材赡故求无不应者卒之日年四十有六两娶皆郭氏子男三人长即鉴次某俱继室出某遗腹生也诸孤以某年月日立木主塟公于某山之原于乎民生于三事之如一惟其所在则致死焉君能致其死无愧为人臣矣铭曰
　　忠魂义气与造物游随寓而安奚必首丘亦有归时兹为幽宅人感其义过焉必式

　　奉天翊卫推诚宣力守正文臣特进光禄大夫柱国靖逺伯追封靖逺侯谥忠毅王公墓志铭　　彭时

　　公讳骥字尚德姓王氏其先本太原人自秦汉以来为将相者踵接蝉联族逺而分世次莫可考后有宦游云中者因家宣宁即公所自出也曾祖守道克世儒业祖思宗仕元保定高阳尹父成以宦家子留居于束鹿吕村里入国朝遂占籍焉成以读书力农为务里巨族程子晋见而贤之妻以爱女是为公之母夫人也公生而岐嶷警敏年十三游邑庠刻志问学日记数千言识者咸以逺大期之永乐丙戌登进士第拜兵科给事中刚正敢言尝奉命出镇山西奏蠲徐沟盐池亏课二十余万民困以苏寻升山西按察副使理寃狱戢奸盗风纪振肃入为顺天府尹弛张得宜畿内称治宣德丁未升行在兵部右侍郎越九载迁尚书练达兵政得大臣体正统丁巳阿勒台多尔济巴勒数侵边甘凉数州惊扰尤甚朝廷患之命公西巡许以便宜行事公至稽阅边备知守将法弛而令不严叹曰如此而欲敌无侵凌难矣翊日集众辕门询平日畏敌而不畏将者得都指挥安敬即斩以徇曰自今畏缩者视此一军震栗失色因简阅戍兵以甘州戍兵冗滥乃定为去留使相更代于是兵得休息民减转输之劳敌尝入庄浪公遣兵授以方略使击败之敌乃引去及公还敌复窥边公驰赴甘肃遣副将蒋贵率精骑出击戒曰勉之去而不能成功无相见也贵感奋追败敌众于石城儿泉公计强势猖獗不一大揃刈无以示威既谍知敌部落所在复以贵为先锋袭之自率骁骑与都督任礼等分道而出刻期夹攻转战二千余里俘男女二千余口敌帅走死西陲以宁捷闻上遣中贵劳以金币命兼大理寺卿支二俸明年还京辛酉云南麓川宣慰思任发叛乱扰边命公总督诸军征之陛辞赐金兜鍪细铠弓矢蟒龙绯袍以宠其行公至云南方盛暑众谓进兵非宜公曰贼毒吾民行可缓乎敢言不进者斩遂部分诸军以进至金齿分为三道径抵上江上江者贼砦所在也夹攻三日不下会天大风公命纵火焚栅因督众乘势力战斩首五万余级贼败走保险为拒公益麾兵深入破连环七砦于沙木笼山又破象阵于马鞍山之阴死者十万余贼首潜遁乃振旅而还先是维摩州贼韦郎罗僭称广新王命公还师剿之至是公还云南计曰此不足血吾刃当以谋破之乃遣偏师抵其境声言王尚书大军至矣贼党闻而溃韦贼计穷遁安南传檄追之安南惧斩其首并妻子来献广南与富州接境二土官交恶十余年公谕以祸福两雠乃释凯还上遣官迎劳数百里外廷见宴赐甚厚特封靖逺伯食禄一千二百石号推诚宣力武臣阶特进荣禄大夫勲柱国赐诰劵追封三代如其爵未几闻麓贼思任发羁于缅甸复以督军往取之既至缅人怀诈党恶而不遣公纵兵攻缅缅破而麓贼遁去俘其妻子象马而还加禄三百石是年秋西巡宁夏甘凉申饬边备训练士卒其于守战攻击俱有方法敌闻风畏避不敢近塞戊辰春贼党思机发复据孟养跳梁公复督兵往征兵抵金沙江贼栅西岸以拒公作浮梁渡兵一皷破之贼退立三栅自保公督战益急不日而三栅拔贼党殱焉西南自是悉平有苖虫富者伪称刬平王别将屡征失利命公挂平蛮将军印总兵致讨卒槛送虫富京师余党悉降公还诏增禄百石令世其爵景泰初以南京根本重地委公守备公严立禁条宿弊一清不便者撼以流言乃解机务就闲天顺元年春上复临朝召公便殿慰谕以勲旧命兼兵部尚书不数月军政修明赐金织蟒龙衣二袭寻以年迈请解部事从之特免常朝赐诰加奉天翊卫推诚宣力守正文臣特进光禄大夫勲爵世袭如旧而宠遇益加隆焉天顺四年五月十一日终于正寝享年八十有三讣闻上嗟悼辍视朝一日追封靖逺侯谥忠毅公初娶张氏子二人曰玉曰瑢俱早卒继娶刘氏子二人长曰瑺应袭次曰珩勲卫义子曰祥以征南功授锦衣卫指挥佥事孙男三人女四人诸子扶匶归束鹿以是年八月初八日塟于邑之平原祖茔礼也公天资沉毅识量宏伟有文武长才遇事刚果剸繁治剧不以为难行师征讨用法严明而料敌制胜虽老于军旅者有不及故所至輙能成功及其晚节保身全名守以谦虚而忠爱之心始终如一诚一代之伟人也然所禀尤异年虽高迈精力踰于少壮疾且亟神尤不乱遗言托冢宰王公状行而以墓铭属时时謭材穉笔曷足使公不朽公既有命庸可固辞铭曰
　　天佑皇明辅以忠良修文立武咸展厥长于惟王公挺生冀土河岳孕灵才兼文武早游艺苑被服书诗乃登黄甲给事琐闱流誉蜚英践扬中外爰陟司马式仪有位雍容殿陛正笏垂绅手提枢轴潜斡化钧视师三边程勇戒怯兵将力齐敌闻震迭其有狼噬輙狝以兵馘强俘弱西北用宁蠢尔蛮方敢为民毒帝命师征惟公总督建牙秉钺令一而严兵威逺震如火斯炎挫锐摧坚势同拉朽止弗穷追怀以仁厚彼昏不知伺间窃发公而再往根株悉拔和风甘雨妖曀廓清西南万里同我太平惟帝念功官赏是懋列爵疏封宠延先后入文出武邈乎无伦名昭宇宙允为元臣天不慭遗而遽不起山颓梁倾朝野哀止爰稽德烈着于幽堂于千百世赫其有光

　　兴化知府致仕岳君墓志铭　　叶盛

　　英宗皇帝既复辟宥密之臣累出亲擢其第六人则吾友燕山岳君正也君固奇士而王吏部忠肃公又尝亟称其贤上雅重之君亦自幸鱼水之遭凡所陈请所撰述所对答竭尽忠荩多称旨一日汤序言变异以占法进云奸臣未尽之故上以问君君叩首曰奸臣未闻求之将人人自危况序术疎浅宜不足信上恱时石曹二猾势方张君虞其将来必不靖因极言于上前且退而面开导之使为保全计二猾虽阳喏好辞中实衔之盖未几君之祸作矣上犹惜君甚止出为钦州同知既又追及逮系责戍甘肃之镇夷二猾寻踵败上恻然有思曰岳正言是也召还将复有所用而龙驭上升矣成化初君居母忧服阕御史有言当亟召用君以劝忠诏仍元职吏部言当调南京有旨其勿调命充经筵讲官纂修先朝实録适兵部清黄官阕部院大臣会荐君遂以成化元年四月俾知兴化府以行君在官生财惠民民始哗而终服号贤守有司者或不知礼君君乃有归志岁己丑来朝请致仕家居越三载为成化八年九月十一日疾卒得年五十五公卿以下皆往吊哭莫不嗟悼曰岳先生亡矣君字季方别号蒙泉畿内漷县人曾祖德甫祖思明父兴怀逺将军轻车都尉府军前卫指挥同知母太淑人刘氏君少年已能学有名二十一领乡荐卒业大学正统戊辰会试同考误寘落巻中侍讲杜宁独惊其文言于高文义公以为此吾辈中人遂占首选廷试第三名授翰林编修景泰三年升右春坊赞善兼编修天顺初元改修撰是年六月被命入内阁叅预机务及其得罪去仅一月耳君伟貌美髯言论洒洒动循矩度居家孝弟交朋友有始终之谊平生性刚而志高抱负经济不轻屈下人有古豪杰之风石曹事或迂议之且以未信为言直应之曰何得以谏官处我我道当如是其笃于自信如此人有不可意事虽权贵人当言即言之无宿藏而人不之察以故爱君者虽多卒不能胜夫嫉君者之屡也配宋氏孺人侧室周氏王氏子男二增堂皆夭女六长许嫁而卒巳嫁者壻朱昱生员李经翰林编修李东阳余未行君之学精博旁熟庄骚至方外度数诸书无所不窥所著经解务出新意多儒先所未发惟深衣纂误成书文章有类愽藁若干巻书法晋唐可名家于乎才美如君即特置华要先皇帝之明也中间蹇连坎坷有若不堪处者然观君今日之金绯在躬考终牖下自非先皇帝今上皇帝之明且仁则虽欲得此难矣若是者在君其亦可以无憾哉以卒之年十月七日塟祖茔之侧君之兄端府军千戸祥哀君无子率其犹子培均坪坦墉长号向予乞铭予为作铭慰答之亦以慰君于地下焉尔铭曰
　　古有李白其人亡嗣亦有柳州摈斥以死其名之长弗系乎此

　　大明故资德大夫正治上卿南京致仕兵部尚书兼大理寺卿赠太子少保谥襄毅程公墓志铭　　刘珝

　　成化己亥秋九月二十有七日南京致仕兵部尚书兼大理寺卿休宁程公卒于正寝有司以讣闻诏赠太子少保谥襄毅遣官谕祭营塟朝绅咸曰公一代人豪而今已矣可惜虽然朝廷于其生加以穹秩于其休褒以玺书于其没优以恤典且有象贤之子昌大其业是公虽死犹不死可谓无遗憾矣既而其子敏政恸谓予曰先生交先君子三十余年仆又曾聆先生一日之教兹墓中志铭敢以为托乃志曰公讳信字彦实世居徽之休宁其先闻臣大儒载在简册可考高祖讳社元至正末用荐者起为承奉班都知不赴曾祖讳吉辅两世妣皆呉氏祖讳杜寿国朝洪武中谪居河间考讳晟俱以公贵赠兵部尚书兼大理卿祖妣江氏妣张氏俱赠夫人公以易经中正统辛酉顺天府乡试明年第进士授吏科给事中己巳英庙北征公偕廷臣上疏谏止不报巳而师溃土木敌遂南侵京师戒严命公守西城上言五事曰新号令以振军威募勇敢以备警急召勤王以遏南侵设武备以防内变养锐气以备战守皆见采纳敌将也先自西山一带进薄都城都督孙镗御之失利乞领众入城公坚持不可躬督诸军自城上以火鎗礟石鼓噪为镗援敌引去景泰纪元命公充副使持节册封华阳王妃凡王府有馈遗悉却之归升左给事中辛未九月英庙还自迤北居南宫公复上中兴固本十事曰敬天求贤纳谏谨灾节用详刑选将练兵尚俭隆师而敬天一事则当时天象屡变请景泰帝隆孝友之实以答天心之仁爱闻者壮之壬申升山东右叅政总理辽东边饷巡抚都御史奏仓官吏卒盗粮石以上者死乃造新斛视旧加二寸付公公立碎而火之曰使彼真盗死不足恤今故加此斛置人于死地岂情也哉辽卒至今能道其事会以忧去转四川分巡所至问民疾苦松潘贼人作乱公偕侍郎罗绮进攻破其黑虎诸寨天顺丁丑英庙复辟公奉表入贺时方録景泰间上言之人遂留公为太仆卿辽东巡抚缺员升公都察院左佥都御史赐勅以行守将海宁伯董兴姻联曹钦公一切裁之以正又造战车创义仓行赎罪法设月轮簿凡百号令一新建州部落董山潜结朝鲜公使土官佟成授以成算往廉之得朝鲜授董山中枢院使制书以还公疏曰乘其未发急遣二使问之可伐其谋朝廷乃命一给事往朝鲜一锦衣译者往建州二人初不肯承出制书示之咸相顾愕然各贡马谢罪边人孛来聚众欲入寇公自率师廵边营于境外者凡三月得风湿之疾自此始都指挥夏霖事多不法与董兴相结纳佥事胡鼎按其罪四十公以状闻诏中官及锦衣郭指挥逮霖而籍之不意中途受赂乃奏虚实相半都御史寇深因并劾公轻听胡佥事言调南京太仆少卿刑部缺堂上官廷臣言非公不可召升右侍郎寻以忧还河间今上皇帝即位起复公于兵部又转左侍郎成化丁亥四川贵州山都掌蛮据大坝山箐之险叛服不常升公尚书提督军务与襄城伯李瑾统番汉兵讨之公至永宁自督大军入金鹅池又分四路兵期会于大坝将士依公方略用神铳劲弩攻贼贼不能支连破二千余寨获铜皷数十斩首五千级生擒二千余贼复走入深洞公命军士以土石窒其门以兵围之月余贼死洞中臭闻十余里又阴察九姓土獠之附于贼者还师扑之未及载都掌悉平又布置衙门边事以定凯旋进兼大理卿有白金彩币袭衣之赐前此公营大坝凡两月滛雨不时瘴疠荐兴旧恙复作至是四上疏请老俱不允辛卯春上以雨雪不降求言公上言兵事可更张者四兵弊可申理者五诏下所司执政者难之未几三边有事悉如公所料南京缺叅赞机务大臣廷臣交章荐公为宜上允所请公至南京适彗出轩辕乃与六卿合议复上言兴利除害三十余事多见诸行他若汰贪纵循旧典可书者尚多在南京叅赞已四载复疏乞休上重违公志赐勑还乡有疾若去体其勿久安于家之语明年公还休宁里第又四年谢世距其生则永乐丁酉闰五月十六日得寿六十有三塟邑东南南山之原配林氏累封夫人子男三长即敏政成化丙戌进士及第授翰林编修累升左春坊谕德学行为时所嘉次敏德太学生次敏行邑庠生早卒女一许聘忠义前卫指挥子凌云汉孙男三埙圻垲女三俱幼呜呼公仪观魁伟性资刚果六籍百子无不涉猎为诗文略不经意而雄浑可传事亲孝少时尝力耕以养居忧庐墓侧有芝产之瑞教子弟严而有方待内外亲族恩义兼尽遇故人子矜恤振拔惟恐不及凡百玩物一不以挂目为谏官知无不言言必达大体而嫉恶太甚佐两藩及法司必以敬正辅长官不隐忍坐视以为贤掌两京兵政及征伐俱有成绩又能任怨南京守臣或欲预钱榖词讼公曰守备机务所以谨非常若此乃有司之事也断不可预论者以为得体征川贵时诏以便宜之权付公公自发兵至凯旋不爵一人不杀一人同事者以为言公曰刑赏人主之大柄惧阃外事不集而假之人若幸而事集又窃弄之岂人臣之道也论者又曰此古名臣之心名臣之言可以为后世法若今敏政辈进进未已能昌大其业安知天之报公不在此邪晚号晴洲钓者有晴洲集若干藏于家铭曰
　　于惟襄毅晋臣之系宋儒之裔豪杰其才刚大其气于昭襄毅科第高登禄位驯致兵刑聿司留后是寄果哉襄毅众方棼棼我独易易不数言间能决大议伟哉襄毅车辙所至吾民获利威震蛮貊名扬当世无忧襄毅文事武备有人承继诞昌前烈引而弗替无憾襄毅善始令终圣恩特异归于南山垂休千祀

　　明文衡巻九十

　　●钦定四库全书

　　明文衡巻九十一

　　（明）程敏政 编

　　○墓表

　　元故孝友祝公荣甫墓表　　宋濂

　　濂尝奉诏总修元史凡天下有闗史事者下郡国长吏博加采辑悉上送官往往吏非知书者以致龎杂淆乱不足以取征孝友之人动至数千皆溢浮辞而乖实行濂令史官髙启撰次成编而亲为笔削之唯存一百六人皆灼然可以励世惇俗者而处之祝公荣亦其一焉婺与处虽连壤不知公荣之详后七年公荣之子昆持所状羣行求文表诸墓道盖公荣之殁巳十八年矣状之称述皆传中所略者遂次第而序之公荣讳大昌公荣字也居处之丽水官桥里姓祝氏祝出轩辕氏之后至周武王时封彭祖逺孙光为祝侯子孙为齐所幷故以祝为姓厯代多有显人具载家牒可征也五季初有讳寔字荗之者自信安来为处州判官遂迁焉寿九十二以殁葬宣慈杉坑之原寔生中奉大夫缜缜生朝议大夫儒儒生承议承议生允怀允怀生况况生宋绍圣进士建州司理叅军奕奕生公冕公冕生份份生武学教谕天佑天佑生潭州司戸叅军■〈言匋〉■〈言匋〉生之琦之琦生绍绍则公荣之父也公荣孝友出于天性其在父母侧容色穆穆以和父母意有所欲先候知之不待出言而事巳集一日不见心惶惶焉若亡重寳得一甘味虽在百里外必归荐之然后敢食母病书夜炼药奉淖糜以进衣乆不脱虮虱丛生其间巳而疾势革走谒于羣神且泣且祷语不成声见者为之挥涕及母殁擗踊无筭屡至殒絶其于复袭楔缀敛殡奠祔之礼悉遵古制而不坠流俗之陋炀人不戒火起灶突间烟焰涨天公荣于急遽中力不能救乃伏棺而悲号且曰天乎吾母在斯幸天有以佑之天茍不佑我将与母俱焚誓不独存也其火忽自灭州里叹异曰昔蔡顺伏母棺而火灭不意今日于公荣见之公荣既葬母朝夕翘首如有望而弗至既而曰是终无以解吾忧也乃命工搏土肖二亲像于堂朝夕事之如事生焉公荣敬兄公亮如其父家政大小必闗白而后行公亮出仕公荣不敢中席而坐恒若公亮之临乎上其弟公直亡公荣奔视遂顿仆于地良乆乃苏抱弟尸而大呼曰吾弟去吾而何之乎悲悼过甚发为之早白抚弟遗孤逾于已所生公荣孳孳以同爨为政请于公亮建家范数十则令子姓分任诸事视其勤惰而惩劝之每旦序食堂上气象雍肃若不闻人声三世之间愉愉如也或者欲间之说其分财公荣勃然变色曰此言何为至于我哉必吾不睦于家不敦友恭之道故尔昔张公艺尚九世义居况亲昆弟乎茍计利而害义犬彘当不食吾余因抚膺长恸言者赧然而退以故处之人士言孝友者一则曰公荣二则曰公荣至今无间言云公荣风岸伟特善谈史上下二千年治忽几微如指诸掌听者忘倦尊贤重傅未尝有毫毛亵慢意平心率物好恶无所偏徇而尤好施与故旧贫窭者周之死而不能棺者给之或丁岁俭下粟估粜之青田盗阻行舟民不能盐食公荣出所储盐惠宗族亲婣以及于闾井人皆徳之当元之季四方用兵藩阃多钩致豪杰而布衣之士有谈笑取将帅者闻公荣之贤辟书交至公荣笑而辞江淛行中书左丞相方承制行事署为处州路儒学教授亦辞乃筑室南野而隐居焉不幸以至正二十年庚子正月一日卒寿五十又八二十一年辛丑某月日葬于武川飞鳯山下礼也公荣凡三娶元配同县王氏次东瓯王氏次闽中陈氏皆簪缨大族子男子三人曰山曰昆曰豳皆好学尚义昆即来速铭者子女子三人常涓王达其壻也一未行呜呼孝者百行之根柢万事之纲纪也执一术而百善至百邪去唯斯道则然所以化民成俗者汲汲焉是务而莫敢忽也近代之制文臣自少卿监以上武臣自正刺史以上实録方为立传而能行孝友之政者虽在韦布中亦必登名与之齐行其治化之权衡于是亦可覩矣有若公荣之行之美岂可使其泯泯无传哉呜呼古之人有云位登台辅也爵列公侯也禄积万锺也马踰千乗也殁之日曾不得与斯人之徒隶齿无他以风教所闗为甚重也濂虽不敏其于公荣之事表而列之用以为世道之劝孰曰非宜铭曰
　　孝友之根实出降衷金石堪贯神明可通古之君子资之出治因其秉彝牖民孔易虽在布衣彤笔登名其意斯何树之风声誾誾祝君爱亲靡舍朝斯夕斯肯离膝下亲既云亡涂殡在庭临风泣血哀不自胜炀人勿戒火起曲突有烟勃如上不见日伏棺悲号誓与俱焚谁谓天髙邈若不闻若势方升炽不可遏不待反风虐焰随灭家政之修法古名门毫发敢私唯义之敦严布科条各授以事一门雝雝罔有乖戾辟书交飞君笑而嘻我有我政奚暇外驰古有笃行照耀方策以今较之孰为优劣埃风渺弥徳化耰锄况曰善事不忘厥初飞鳯之山林木葱蒨勒文墓门用为世劝

　　故愚庵先生方公墓版文

　　呜呼自我齐国文公绍伊洛之正绪号为世适益衍而彰传道授业者几徧大江之南而天台为极盛时则有潘子善氏林叔恭氏赵几道氏兄弟以及杜仲良氏如此者不能徧举皆见而知之推原体用之学敷化弘治而风动于四方重徽迭照于斯为至流风遗俗迄今犹有未泯若我愚庵先生方公其殆闻而知之者欤先生讳克勤字去矜姓方氏其裔出睦州玄英处士于宋初十五世祖廿四府君某始迁寜海侯城里曾大父重桂乡贡进士大父子野父炯元鄞县儒学教谕母叶氏宋丞相梦鼎从曾孙女也先生幼而端凝五岁知读书自辨章句十岁暗记五经诸先生啧啧爱赏目为神童年垂弱冠徧穷濂洛闗闽遗书及寻乡先达授受源委凡渉性命道徳之秘穷研探索寝食为之几废因喟然叹曰为学必合天人而后可舍是非学也至正甲辰尝一践场屋言国家利害峭直无所顾忌有司不敢取飘然东归益闭户潜心于一卦一爻必欲验诸事为至于天文地形礼乐刑政及制度名物之属亦辨析归于至当如指诸掌会海民为变江浙行中书檄吴江同知金刚努募民为水兵先生诣金刚努谓曰民计穷而为盗未为盗者亦挺挺而欲动奈何授之以兵是谓增盗非御盗也金刚努怒不答既而水兵果于中道杀护吏逃去从盗金刚努踰垣走折一足始悔曰吾不从方先生言以至于此未几侍御史遵达实哩至郡招谕刘都事基为之副先生上书陈剿殄之畧不宜姑息都事韪其言而不能用遂致郡县陷没民罹涂炭先生发愤入山谷采松栢食之累日不返当路延先生入幕府先生谢曰我辟榖乆矣弗足与人间事也吴元年冬大明兵取台州先生欣逢真主之出乃大有为之时上疏举贤才安人心黜豪强除暴敛明教育十余事将上之未果洪武二年诏立郡县学以训导辟先生乐于育才即起应命负笈来从者至百余人先生据经陈义曲畅旁通几无毫发遗憾闻者皆沦肌浃髓薫为善良俄以母夫人春秋髙力辞而归诸生追之者踵相接学舍为空四年夏朝廷闻先生贤欲致之部使者袁君宏以书币来征先生以母老不忍离左右避去旁县郡承使者风旨杂逮婣连督索之先生上京师两诣执政固辞执政奇先生才命就铨曹试考核入格列第二上特命知济寜府事阶朝列大夫锡之冠带以行先生至官为书一通悬于康衢谕上爱养元元之意民有所不平诣府自言禁吏胥不得呵问日引耆耋坐语讯以得失郡学官缺孔子庙堂颓圯聘前进士为师弟子员有未备者选补之役浮屠以葺庙堂庙南凿为泮池傍列两序辟射圃于庙北造弓矢树正鹄日一再视学亲为正句读较中否属县之内社各立学学凡百区学子系籍者二千人其后号为最盛始有诏民辟田者阅三载乃税吏儌近功不俟期敛之复以田定其科繇民益惰田不増辟先生与民约定为简书列其丁产为上中下三等等复析为三每有征发恒视书为则吏不敢并縁为奸岁且暮转戎衣于燕时有令役民舟者有诛别郡以牛车从事天雨雪牛僵死于道破产十八九民请以舟就役僚佐畏令难之先生曰吾知从民便抵法非所辞也即载以舟具白山东行中书省省义不问郡仓絶粮省檄民七百里转粟青州民以道逺为病适漕运者自淮安输济南道出郡境先生欲就输郡仓而俾济南致青州告于行省弗聴即以闻戸部戸部奏可行省臣愧之郡城坏故事筑以兵指挥使挟贵人势当五六月聚民万余治之民不得田哀号而即工声闻数里先生奋曰民病不救恶用二千石为宻闻中书同官疑且得罪不敢署名先生独署之以闻即日诏罢先是不雨先生袒跣徧祷羣祠涕泣卧祠下誓不雨不还至是诏下民驩呼而散大雨如注是岁五榖俱熟民歌曰孰罢我役使君之力孰成我黍使君之雨使君勿去我民父母自是连三岁三祷皆有年五年秋邻境尽蝗先生省愆变食稽首吁天迨夜闻空中■〈艹冖罒羽，上中中下〉■〈艹冖罒羽，上中中下〉烛之乃飞蝗蔽天而过郡独有年民有赴愬者随事裁决大者笞辱小者谕遣之不留案牍尤慎于庻狱月録日省不使乆淹或文有未具时作糜徧食之秋夏之税每命斛卒持槩髙下出其手或至累旬不收民竞指仓为穽先生令民自槩斛卒敛手不敢出气遇将西成即移文与民期民争来输不遣一吏而税常先登江西浙西二行省运粮百万济寜水陆数千里先生视如部民不使有锱铢怨怼旧比毎斛益四升以禆蠧耗先生悯其道远言于朝蠲之府召州县官属皆役皂隶往往索赂无厌先生下信符置邮无敢不至者信符之籍以印识而中分之吏托日月稽违以媒利先生私藏之缓急有程一自己出复行其法于封内一以信符召民民竟得幷力耕桑襁负来归者相望于道初赴官时戸仅三万税万余石三年之后税以石计者十四万四千七百户亦増至六万有奇二州二十县家有积粟野无饿莩羊牛鸡犬散被郊垧富庶充实如承平之世至于社稷山川诸祀先生修崇坛壝严饬器服或树名木于周垣之外一如仪制无有所阙水驿在西门内庳陋污湿居者弗寜先生料拣材木候农之隙更作于城南庭堂室房弘敞逾昔冬寒河冻驿舟不行令舟人伐木为炭穿土穴藏氷因其余力以成事功泗水经郡城南通淮江北引河济地势髙泻构石为闸而时畜泄之鲁桥枣林二闸厯岁乆坏石填河中舟道难之役闸丁絙坏石治灰而甓之故以苇囷庤粮火屡为灾教民为陶瓦营屋百余间申戒火令编民居为曹伍递相救恤其患遂止大将军魏国徐公达副将军曹国李公文忠统士马十万之燕驻郡稍乆要官势吏争索粮刍相胶轕于前先生依序酬决无不如意一军称能永嘉侯朱公亮祖将舟师数百艘北征水涸舟胶不可动胁先生曰即取五千夫决河否则以军法论日值暮先生不忍烦民泣祷于天夜二鼓天雨黎明水起数尺舟竟去莫有言者先生为政以风化为急务以徳胜佐贰始虽倨慢先生委诚待之卒自愧服武夫悍将不知礼乆亦化戢在官纵无事终日冠衣坐堂上召诸吏授以书诗法律或公牍堆几羣辨方哗先生片言折之各心恱而去性不喜近名常自诵曰近名必立威立威必至害人吾不忍为也府庭之间不陈杻械革鞭悬楹间示不妄罚省宪考绩为六府最八年春入朝皇上以为善治民锡燕仪曹使践其旧职濒行奬谕有加且曰政成当显用卿秋八月知曹县事程贡尝以不职被笞心衔之上封事言状诏御史杨某廉按杨适程故人恐程坐诬罪易民服潜索先生过事踰两月无所得乃捕府中卒吏尽系之搒掠无完肤无一可问者杨更与其吏谋诬先生用仓中灰苇时十月固未尝附火而苇则盖公宇垣实无私用者先生不与辨遂就逮民号呼填道随行百余里者将数千先生次子孝某上书政府大臣愿以身为军赎父罪不报竟谪役江浦会空印事起吏又诬及之孝某复草疏将伏阙下诉而先生没于京师九年冬十月二十四日也寿仅五十八子孝某与兄孝闻奉柩东归十年春二月二十四日窆于县东北深湾章施山之原礼也先生娶林氏讳姬妇道为一族冠先十五年卒至是合葬生子二人即孝闻孝某孝闻年十三居母之丧不食肉至服除人以纯孝称之女一人再娶王氏讳在生女一人未弥月而王卒少房董氏育之董氏生子一人曰孝友二女皆室未行先生面白如玉须眉秀整不妄笑语动容周旋必合礼法兵乱负母逃入深谷两踵流血遇二弟训育备至终身未尝失色与人交率真任质不事表襮不以乆近为冷热立谈之顷洞见肝膈南冠过郡者必以米醪馈之不能歩者僦舟车送之莱芜丞陈川欲迎母就养而厄于无赀出钱五千助之同列以事夺禄买布帛给其用旦日延之对食乆而不衰脱逢其饮醉投案大诟而去待之益恭及酒解来谢阳若不知者曰昔之夜吾亦醉矣不识君何谢也生平奉养简素不服纨绮御一布袍数十载不易日不再肉不治官事辄却肉不食所守亷甚丝毫不取诸人毎行县以物自随杯汤不肯受兖州守因童进二木瓜笞童十召州吏还之乡人有为饶阳令者以燖鴈侑书力却去乃已初至官时禄米一斛可易金三两以军食告乏月取十斗为食余悉储于仓或尤其迂不恤也晚年益加畏慎昼所为之事夜则白之于天俯仰皆无愧怍荣辱利害恒视之若一坦然不疑古所谓体道成徳之人先生诚庶几焉其为文章质而不华平而中理有汗漫集若干巻传学者云濓私自念齐国文公之薨始一百七十又九年而其学寖微哗世取宠者徒剽掠为谈辨夸多斗靡者务组织为篇章文公所以扶世教淑人心者率弃为空言故其临事之际仰攫俯拾唯恐利不入槖至有庸夫贱竖之不屑为者呜呼可叹也巳有如先生闻风而兴乃能诚求实践叅前倚衡俨若上帝鉴临涵养既纯发舒自异仁民善俗之政至今人人能道之大命虽止于斯而其率性会道无愧于文公者尚皦然弗诬也孝某从濂授经颇知先生行事之详于是厯叙其故而系之以铭铭曰
　　堂堂齐公命世之雄伊洛正传实为大宗入天出人完传翼经有遏必疏无幽不明畴不皷箧千里来过灿如聚星惟台独多流光所及宁有翳昏揭彼日月辉于天门逝者沄沄灭景销声不有人豪闻风孰兴猗欤先生行知尊闻养气弗馁充塞乾坤实孚名随上彻九天鹤书翩翩降于丘园爰自布韦专城以居象笏朱衣于赫其仪宠恩之加其广无垠曷以报之誓不顾身敷宣帝仁达于齐氓以煦以妪以致其亨民或劳只如鲂之頳乃平更繇俾遂其生黠胥舞文其贪若狼乃障乃防而厄其吭人相告言久婴乱离父母孔迩我胡弗归十百为羣其来如云操厥耰锄以播以耘我行其原万桑沃然俯瞰于隰黍苖芊绵邻多孽蝗刺天而飞避不入境絶类有知真知之效小试则殷谁曰汉吏专美其循太龢熏蒸郁纷轮囷自此而升何泽弗臻大命止斯伤如之何视天方髙泪如悬河我又奚嗟数竒则然中心无慊生顺死安善人殄瘁斯道之衰顾瞻无依胡寜不哀崔崔者冈渺渺者陂其中有坟千载之悲

　　胡义士墓表　　胡翰

　　永康之魁山有义士焉曰胡君元祚其先建寜人也宋宣和中其远祖志寜来为邑遂长子孙至今居之邑地西直婺东抵处处阻险而俗犷山谷之间窃发弄兵积为民患及元之季郡邑兵起环处之境皆盗区也戍将舒噜穆升之督兵讨之势犹不戢至正乙未缙云蒻溪之冦殷氏杜氏啖郡凶以利大入剽掠横杀不辜元祚慨然曰吾土皆王民吾虽力不能为国除贼独忍乡井罹其毒束手视之邪走白邑令为防御计散家财集少壮之丁立保伍之法大书其帜为义兵冦侦之不敢辄犯诈遣其徒来降寻乃旁出抄掳捣邑郛焚庐舍会官兵至元祚率众助讨之冦退兵驻邑中颇恣睢元祚叩军门白主帅出旗树于乡约曰敢扰吾民者杀无赦士卒如约而元祚具酒肉礼其至者如初乡民按堵令嘉其能檄所部团结悉如其法上其名于宪府宪府嘉之署曰义士胡某俾与方允中合而拒贼贼畏之至者不敢越鲤溪而西时太平吕原明军方岩致书元祚曰东南当贼要冲君以身障之能杜其不至乎曷若去难就易于计万全也元祚曰吾众以义合将以排难存乡里耳委而去之岂吾志耶益厉众固守闻贼至山砦之民受围者辄出兵援之岁丁酉正月贼冦武平合徳元祚大破之逐北数十里二月丙午战于前仓又破之贼数战不利明日乃尽勒其众间道出方岩与吕原明战岩下吕不利其属孙伯纯殁于阵又明日贼复至与元祚遇于占田元祚尽鋭以战顾谓允中曰贼众我寡唯死斗耳不可退而覆也自辰至午战不利方允中吕伯川殁于阵元祚自分不独生战益力厉声骂贼不旋踵死之至正十七年二月二十二日也邑令伊蘓岱尔闻其死辄泣曰吾为天子命吏不能竭股肱效尺寸功而元祚起畎亩不费官一粟不取民一钱合乡兵而赡之屡与贼搏虽毙于蜂蚁之众不少挫其气吾属愧之矣其可使君之志不白于当世乎具疏其事以闻报未下明年王师克婺城永康内附又十有一年朝廷修元史凡忠臣义士于法得立传余欲取其事载之无以究极其详又八年余至永康见其子裕问君所以致死裕哀形于色为余言其先人之没裕不能援而与之俱尝圗其不朽有韩先生循仁之状宋先生濓之铭在余读而悲其不幸然未尝不壮其为人当冦发难时巨族寒畯男女扶携走道上以脱一旦之命不顾宗祏弃骨肉里相比也将吏画地自守玩愒以养冦畏缩以为持重不能展手足者郡相望也计其人怖死不暇恶肯抗必死之冦以不赀之躯而君亦何乐而为之无乃轻用其身哉天下大义盖有重于身者人不察也叛逆之冦义所不容也吾讨之义不容己也不幸而死固其所也君既死而懐利计私者茍免宜若得志由今视之果能保其禄位乎享其贵富乎就令有之泯焉无闻者多矣若君之所树立闻其风者莫不惜而慕之大义之在人心如此百世之下有生气矣君得年四十有八娶章氏继赵氏子四人赵出也长即裕次禊次祏次禔余既多君之义又爱其子之能孝故摭其大节俾掲而表诸墓亦史氏之遗意云

　　漳州路达噜噶齐鄂喇昆侯墓表　　王袆

　　元有尽节之臣曰漳州路达噜噶齐讳鄂喇昆侯字子初鄂喇昆氏西域人也洪武元年王师征闽闽八州不两月而平当是时鄂喇昆侯实监漳郡于是守将既以所部军先遁郡事又属他官总制政不自己出欲圗守御之策计未决而总制者巳纳降俄报新朝使者至礼当郊迎侯从容语左右曰吾将圗之乃朝服北面再拜曰臣四十始仕不数年致位二千石国恩厚矣今力不能御敌义不忍降报国恩者唯有死耳遂斫其印篆书其笏曰大元臣子置案上即引佩刀剚喉中絶咽以死手执刀按膝坐毅然如生时郡民聚哭庭下声震地共敛葬城东门年盖四十有六矣侯蚤岁备宿卫用年劳当入仕以母老不忍去膝下不愿仕母殁服除东宫素知其才力勉之乃仕授承直郎行宣政院崇教至正辛丑升奉训大夫杭州路治中寻改福州壬寅以事至京除福建行省理问官阶转奉议与福建行省平章扬珠布哈同赴任会盗据闽城不得入侯赞平章集诸县民为兵急围城盗势既蹙乃阙城东围使出奔因勒兵殱之以功升朝列大夫居三年除漳州路达噜噶齐阶亚中大夫时陈有定据全闽民苦其朘剥侯曰吾受千里生人之寄寜忍坐视弗加恤乎乃厘庻事之利病兴除之敏于吏事而务存忠厚民受其惠甚多故其死也漳人无不痛思之其为人可称道者如此侯祖曰蒙克萨勒大都路治中父曰穆尔玛哈穆特安庆路治中夫人回回氏子男二人长鲁斯宿卫为舒库尔齐次布延特穆尔江西行省通事呜呼世之论者盖曰非死之难而处死之为难侯职在守土义不事二姓而守其土以死可谓死得其所矣岂非尽节之臣欤余至漳州得侯死事为悉因叹八州之吏大小奚翅数千百而大节烈然如侯者殆不可一二数故为书而表之而并及其官伐世次使刻诸石岂特以慰漳人之思庻用为人臣之劝云

　　明文衡卷九十一

　　●钦定四库全书

　　明文衡巻九十二

　　（明）程敏政 编

　　○墓表
</div>
    <div class="pagination">
<a href="明文衡_page47.html">上一页</a><span>...</span><a href="明文衡_page43.html">43</a><a href="明文衡_page44.html">44</a><a href="明文衡_page45.html">45</a><a href="明文衡_page46.html">46</a><a href="明文衡_page47.html">47</a><span class="current-page">48</span><a href="明文衡_page49.html">49</a><a href="明文衡_page50.html">50</a><a href="明文衡_page51.html">51</a><a href="明文衡_page52.html">52</a><a href="明文衡_page53.html">53</a><a href="明文衡_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
