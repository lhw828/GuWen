<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 333 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 333 页/共 658 页</h1>
    <div class="content">　　○述志赋

　　慕浮云以抗操，耽簟食之自娱，羡首阳之皎节，叹南山之高疏，哀夫差之溷惑，咏楚怀之失图，悲伍员之沈悴，痛屈平之无辜，嘉沮溺之隐约，羡接舆之狂歌，顾大雅之先智，纬明哲之所经，微见机而遂逝，比舍生而亲名，道殊涂而同归，要逾世而并荣，舜拘忤于焚廪，孔怵惕于陈匡，纷蹇之若斯，何遭运之可常，情恍惚以回迷，梦乘云而飞，驾麟凤之靡靡，截龙旗之洋洋，周九州而骋目，登四岳而永望，承圣哲而砥砺，奋羽仪而翱翔，被兰之芳华，带锺山之玉英，饰吾冠之岌岌，美吾之玲玲，悲盛衰之递处，情悠悠以纡结，揽萱草以掩泪，曾一欢而九咽。（《艺文类聚》二十六。）

　　○感旧赋

　　胡马仰朔云，越鸟巢南树。（《文选·赭白马赋》注）

　　○围棋赋（并序）

　　昔班固造奕旨之论，马融有围棋之赋，拟军政以为本，引兵家以为喻，盖宣尼之所以称美，而君子之所以游虑也。既好其事，而壮其辞，聊因翰墨，述而赋焉，其辞曰：

　　局则邓林之木，鲁班所造，雉方砥平，素质玄道，犀角象牙，是错是砺，内含光润，形亦应制。于是二敌交行，星罗宿列，云会中区，网布四裔，合围促阵，交相侵伐，用兵之象，六军之际也。张甄设伏，挑敌诱寇，纵败先锋，要胜後复，寻道为场，频战累斗，夫保角依边，处山营也。隔道相望，夹水兵也。二斗共生，皆目并也。持棋合□，连理形也。览斯戏以广思，仪群方之妙理，讶奇变之可嘉，思孙吴与白起，世既平而功绝，局告成而巧止，当无为之馀日，差见玩于君子。（《艺文类聚》七十四）

　　良马蹀足，轻车结轮。
曹毗
毗字辅佐，摅从子，郡察孝廉，除郎中，蔡谟荐补著作佐郎，迁句章令，徵为太学博士，迁尚书郎，历镇军从事中郎，出为下邳太守，累迁至光禄勋，有集十五卷。

　　○秋兴赋

　　素秋始启，清风激暑，叶零玉阶，柯委劲楚，离禽嘤嘤而晨鸣，轻帷翩翩以微举，夕露颓润于兰庭，秋虫属响乎廊宇。（《初学记》三）

　　○涉江赋

　　迄赵屯，历彭川，修岸靡靡，莞苇芊芊，紫莲被翠波而抗英，碧椹乘天岸而星悬，百籁夕奏，山精夜然，狂飚萧瑟以洞骇，洪涛突兀而横峙，尔乃江犭希彭濞，夜火辉焕，凌错吐飚，骇鲸喷澜，采蜂于是泛波，文鱼于是登岸。（《艺文类聚》八）

　　○观涛赋

　　）伊山水之辽回，何秋月之凄清，瞻沧津之腾起，观云涛之来征，尔其势也。发源溟池，回冲天井，洒拂沧汉，遥栎星景，伍子结誓于阴府，洪湍应期而来骋，汨如八风俱臻，隗若昆仑抗岭。（《艺文类聚》九）

　　于是神鲸来往，乘波曜鳞。（《御览》九百三十八）

　　○水赋

　　鱼丧成岛屿之墟，目落为明月之珠。（《御览》九百三十八，不著名，疑承上曹毗，今附此俟考。）

　　○湘中赋

　　（《初学记》作湘表赋。）

　　其竹则白乌，实中绀族，滨荣幽渚，繁宗隈曲，萋倩陵丘，逮重谷。（《齐民要术》十，《初学记》二十八。）

　　○魏都赋

　　百藏之库，戎储攸归。（《御览》一百九十一）

　　茎柏振露，绿椿停霜。（《御览》九百六十一）

　　果则谷炎山亭。（《御览》九百七十四）

　　柴梨朱市，侯桃丹枣。（《御览》九百六十七）

　　英梅杨李，若榴棣。（《御览》九百七十三，九百七十四。）

　　○杨都赋

　　海犭希鲸鲟。（《御览》九百四十）

　　○临园赋

　　青霞曳于前阿，素籁流于森管。（《文选·恨赋》注，又沈约锺山诗注。）

　　○咏冶赋

　　冶石为器，千炉齐设。（《御览》八百三十三）

　　○冶成赋

　　含彩可以宝珍。（《文选·鲍照行药至城东桥诗》注）

　　○箜篌赋

　　峄阳之桐，植颖岩В，清泉润根，女萝被条，尔乃楚班制器，穷妙极巧，龙身凤颈，连翩窈窕，缨以金采，络以翠藻，其弦则乌号之丝，用应所任，体劲质朗，虚置自吟。于是召倡人，命妙姿，御新肴，酌金，发愁吟，引吴妃，湖上<风立>沓以平雅，前溪摧藏而怀归，东郭念于远人，参潭愁于永违。（《艺文类聚》四十四，又《初学记》十六引两条。）

　　○鹦武赋（并序）

　　余在直，见交州献鹦武鸟，嘉其有智，叹其笼樊，乃赋之曰：

　　其形则雉顾鹄眄，鹰寺雁息，丹喙含英，缃葩焕翼，森森修尾，蔚蔚红臆，金采员婴于双眸，朱藻烂晖于首侧。（《艺文类聚》九十一，《初学记》三十。）

　　○马射赋

　　修埒坦其平舒。（《文选·赭白马赋》注。）

　　奔电无以追其踪，逸羽不能企其足，状若腾虬而登紫霄，自似晨景之骇扶木，体与机会，动蹑惊风。于是抗孙阳之辔，辔繁弱之弓，轻足郁其云合，妙手于焉争雄。（《艺文类聚》九十三）

　　○对儒

　　或问曹子曰：“夫宝以含珍为贵，士以藏器为峻，麟以绝迹标奇，松以负霜称隽。是以兰生幽涧，玉辉千仞。故子州浮沧澜而龙蟠，吴季忽万乘以解印，虞公潜崇岩以颐神，梁生适南越以保慎，固能全真养和，夷迹洞润，陵冬扬芳，披雪独振也。

　　“今子少希冥风，弱挺秀容，奇发幼龄，翰披孺童。吐辞则藻落杨班，抗心则志拟高鸿，味道则理贯庄肆，研妙则颖夺豪锋。固己腾广莫而萋茜，排素薄而青葱者矣，何必以刑礼为己任，申韩为宏通！既登东观，染史笔；又据太学，理儒功。曾无玄韵淡泊，逸气虚洞，养采幽翳，晦明蒙笼。不追林栖之迹，不希抱鳞之龙，不营练真之术，不慕内听之聪。而处泛位以核物，扇尘教以自，负盐车以显能，饰一己以求恭。退不居漆园之场，出不蹑曾城之冲，游不践绰约之室，不希耳之踪；徒以区区之怀而整名目之典，覆蒉之量而塞北川之洪，检名实于俄顷之间，定得失乎一管之锋。

　　“子若谓我果是邪？则是不必以合俗。子若云俗果非邪？则俗非不可以苟从。俗我纷以交争，利害浑而弥重，何异执朽辔以御逸驷，承劲风以握秋蓬，役恬性以充劳府，对群物以耦怨双者乎？子不闻乎终军之颖，贾生之才，拔奇山东，玉映汉台，可谓响播六合，声骇婴孩，而见毁绛灌之口，身离狼狈之灾。由此言之，名为实宾，福萌祸胎，朝敷荣华，夕归尘埃，未若澄虚心于玄圃，荫瑶林于蓬莱，绝世事而隽黄绮，鼓沧川而浪龙鳃者矣。蒙窃惑焉。”

　　主人焕耳而笑，欣然而言曰：“夫两仪既辟，阴阳汗浩，五才迭用，化生纷扰，万类云云，孰测其兆！故不登阆风，安以瞻殊目之形？不步景宿，何以观恢廓之表？是以迷粗者循一往之智，狷介者守一方之矫，岂知火林之蔚炎柯，冰津之擢阳草！故大人达观，任化昏晓，出不极劳，外不巢皓，在儒亦儒，在道亦道，运屈则纡其清晖，时申则散其龙藻，此盖员动之用舍，非寻常之所宝也。

　　“今三明互照，二气载宣，玄教夕凝，朗风晨鲜，道以才畅，化随理全。故五典克明于百揆，虞音齐响于五弦，安期解褐于秀林，渔父摆钩于长川。如斯则化无不融，道无不延，风澄于俗，波清于川。方将舞黄虬于庆云，招仪凤于灵山，流玉醴乎华闼，秀朱草于庭前。何有违理之患，累真之嫌，子徒知辩其说而未测其源，明朝菌不可喻晦朔，蟪蛄无以观大年，固非管翰之所述，聊敬对以终篇。（《晋书·文苑曹毗传》）

　　○双鸿诗序

</div>
    <div class="pagination">
<a href="全上古三代秦汉三国六朝文_page332.html">上一页</a><span>...</span><a href="全上古三代秦汉三国六朝文_page328.html">328</a><a href="全上古三代秦汉三国六朝文_page329.html">329</a><a href="全上古三代秦汉三国六朝文_page330.html">330</a><a href="全上古三代秦汉三国六朝文_page331.html">331</a><a href="全上古三代秦汉三国六朝文_page332.html">332</a><span class="current-page">333</span><a href="全上古三代秦汉三国六朝文_page334.html">334</a><a href="全上古三代秦汉三国六朝文_page335.html">335</a><a href="全上古三代秦汉三国六朝文_page336.html">336</a><a href="全上古三代秦汉三国六朝文_page337.html">337</a><a href="全上古三代秦汉三国六朝文_page338.html">338</a><span>...</span><a href="全上古三代秦汉三国六朝文_page334.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
