<!DOCTYPE html>
<html>
<head>
    <meta charset="UTF-8">
    <title>明文海 - 第 99 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 99 页/共 134 页</h1>
    <div class="content">　　自辽城东行三日出连山隘又一日至凤凰山去朝鲜境尚百有余里土人称为开州其地苍莽无人之塲山势周环连亘不絶惟南靣少缺如人臂合抱而掌未及接者首尾低昻大麓偃伏左右若両翅东西相望宛如一大山不知其中能寛开空隙也予初以使事未遑登览春三月廿有二日还过其地辽东都司李君本正以千五百骑行迓适日莫按营于此因与副使锦衣卫武士英三人连辔鼓吹而前皆叠石为城随山障塞巉岩崩毁过半其缺处为门石臬鉄枢沙土中犹隠约可见门外稍东西向有水闗架石作梁水声幽幽然出丛薄间若诉语者入门左折而西髙崖絶巘上有土台隆隆意时当了逺处也右折而东尽溪谷涯际有舎一楹覆地为椽上无片瓦惟朽余壁立不知何人所常依息疑野人射猎时信宿草具也自兹北行皆平旷几二里许石级頽残瓦砾零落若官府废治乂二里许正北山防处适与所入门相对皆灰隔重石为闗两旁积石方尺者千余若将下坠郤敌者极北南立四顾平帖藏风蓄气真天造地设俨然千家城郭四隅松栢弥山荆榛被道豺狼虎豹麋鹿狐免之迹交罗其间不可复进徒拥立流望惆怅兴思而已或者以为殆全燕时郡邑又以为故髙丽时城堡又相传唐太宗征东下其地甞顿兵于此是皆不必尽然而亦未必尽不然但其东北与女直海西之境相接而此山正当其冲故当时立城置守以控扼之经营缔造可谓得矣又孰知今日凄凉荒落而为过客之悲也嗟夫禹贡职方所载区域变迁更置不知其几何而始致今日之全盛合一遗踪故迹无处无之得失兴亡各由其道是皆不足吊者而暇为荒徼悲哉相与一笑还营书此为记
　　游笋江记【王慎中】
　　郡侯程习斋公治泉之八月政既通矣天答之嵗而民悦其生公乃得与客游于笋江之浒夫其浩漾澄涵之水流日夜之不息演洋洄洑放乎大海浮于曲折迤逦之逺不知其几百里而空旷寥廓际乎目之所极若在几席之外膏原漫隰弥望逶靡画什伍而理纵横峦骧峰踊迅势骤形凛乎其不可控临两崖而四眺则若逗若拱徊翔停峙睠留而不去各献妍态映烛乎玲珑澈之间而光晶新爽飞散下上媚云气而丽烟霏葢亦竒矣若夫高帆疾艣出没于雾涛风浪相啣首尾而离离渔蓬钓艇讴嬉逓发前唱后和击楫空明鱼沉而鸟起川虚山荡于微茫晻霭之中灌木菀栁之骈罗鹳鹄栖止鳬鹭还集轻檐细梠随曲成构延旦反复鉴晴波而漾倒景斯则民事之动因乎山水而公与客得以为瓌杰诙怪之观者也至于靓妆袨服防一州之士女沿隈循涘而不可选纷散互合莫穷其来徃之所从文蓼芳荃之缤郁遗履舄而罣桂裳激豪吹之清越哀防丝之要淋漓颠倒徙倚杂遝忘其岐道之所向而忽乎日之将夕斯则生人之娯感乎物节而公与客又得以同其欢适嘉洽之意者也公饮酒乐甚顾谓客曰吾所得以为观者彼方劳于有所营役役而不得休而岂知是之为美而吾独得之以为游娯于物节者知以为游矣徒狥乎耳目之好而甘于浆炙之味而乌知吾之所乐惟我能与之同其意而彼岂诚能同于我哉今日之游葢亦云乐矣然而此江常在泛日月之无穷前乎游此者不知几何人而声磨迹灭与水俱逝皆巳化为浮沤游沫而不可防矣不有文字以托于不冺则后之人孰知吾与公等之乐于是也乃举酒属予曰子宜图之予复于公曰昔叔子岘江山公习池与夫栁恽之具区苏子瞻之西湖其光景物象极备一时之美文雅照耀意气雄俊既擅絶于当日而流风余韵于今犹可称思至其从吏邹湛侍兵葛疆以及方外惠勤参寥之徒皆因以不没于后世然则客方有托于公而此江虽常在其名或当由是以显公顾谬意鄙陋无能之文为足以图不泯之盛事岂不过哉言巳酒罢公揖客别而予退为之记
　　游清源山记【王慎中】
　　登髙望逺揽山水之竒变娯耳目于清旷寥廓之表而窅然失一世之混浊天下之乐宜无此逾者牛山之游美矣而景公以之雪泣沾襟不能自止羊叔子登岘山以临汉水至与参佐相语悲咽怃然而罢何情之反也以景公之愚睠然览齐国之富恐其一旦忽然去之而死而不得免其意之卑而晏子笑其不仁宜矣叔子慨然顾其一时之功爱而难忘虑他日之易冺抚当身之懽而不足以自慰可谓贤者其当乐而哀以身为累而不得尽悦生之性亦何以异于不仁者之悲嗟乎富贵之君侯功名之卿士穷天下之欲无所不足志满气盛其多取于物而备享之以为快何所不得宜其兼得于山水而牛山岘首之胜反以出涕而兴嗟彼其念富贵之可怀而伤其不得久有喜功名之甚冀于垂永而患其无闻则虽左山右江履崒而俯涛澜而不能有其乐宁独不乐而已且为之感慨而哀孰知夫苍厓翠壁发舒气象而凌薄光景亦导忧増戚之物也当其戒具徃游固以酣乎奢佚之骄羡倦乎勲伐之劳勤思取乐于山水之间以适耳目之娯卒之求须臾之乐而不可得岂非以其所都者厚与所挟者高起于濡恋矜顾而然耶富贵功名者之于山水其果不得以兼取也清源山者泉州之名山也予甞以暇日徃逰于其间好事者徃徃撰殽酒跻山之巅就予而饮食之因辄相命为游攀援险絶探讨幽窈极意所止有从有否不为恡也顾视其蹈踽寂寥﨑岖而盘桓何足以望牛山之傧从岘首之宾僚然吾未甞不乐而客之从者未甞不与吾同其乐也以吾之早废于时习于富贵之日浅而顽拙不适用曽无秋毫之长可以挟而待后欲为濡恋而无所可怀欲为矜顾而无所可喜而山水之乐卒为吾有吾虽困于世于物无所多取而独得之于此彼富贵功名者于天下之欲穷矣而于天下之乐犹有所憾然则吾之困非徒不以易千驷之君而烜赫震耀声烈被于江汉魁乎为一代之元卿者犹将藐乎其小如巻石寸木之在于兹山也吾之所取其亦不为少欤既以语客复记之如此
　　游齐山华盖洞记【雷逵】
　　池阳东南三里许为齐山左田而右湖怪石竒峰幽壑古洞璀璨环列其尤絶者如苍玉云梯上清华葢而华葢于诸洞为最此登临之士或苦劳而中疲或落晖以増慨遂至榛莽交衢草莱荒径而兹洞渐不可识矣予与少郭毎及齐山之胜恨不得一陟览是夏予假便归省牵舟而南泊池阳之渚梦寐苍翠既己跃然适少郭偕万峰胡君来顾喟然曰翠微胜概知子夙抱防可少耶遂相与载俎携壶步石径攀藤萝嶙峋嵂直造罙阻蹑朝天而逾云门趋上清而下旷怡清风徐至扣石鼓以浩歌徘徊觞咏则山南之胜且尽而日己西矣予顾曰华葢之胜竟不可覩耶有田父进曰洞诚胜然已数十年无人迹胡子曰是人在耳即令从操斧荷锄鸣锣而前悉伐其荆蓁之塞途者顷之成路吾三人者缓步而至则洞口石峙如门其中豁然上圆如葢下平如砥可容坐数十人后有小口约三十余步通山脊即燕石也乃更洗觞命酌满引剧谈山虚籁静万虑消息胡子叹曰异哉斯游吾二人叨莅于斯辄未暇子以邂逅维舟率尔开荒穷造亦竒矣夫亦洞之防也予谢曰有是哉窃闻山水与人其气本相流通惟气昏窒而不畅故有没溺市井以终身者然无来无去斯为善游而山水之或以人兴或以人废或千骑万从驰骛而不足或鞠为丘墟长噫千古此固隆替不齐之候非有系乎山水之灵不灵也吾辈今日之游亦水荇风萍适然相遭而洞之辟不辟我与洞皆不得知无所増益者而又何叹也胡子喜而笑曰子其记之
　　游天然洞记【田汝成】
　　古之官于其土而善为山水防者若谢灵运栁子厚是也灵运之为永嘉守于厚永州刺史也守刺史守一州官尊而政剧而二子洒然脱略恣荡风情凡州之山稍可取者必涉足而寄目焉又能作为诗文以张大景物使不落莫寰中亦竒矣然而未识二子踪迹之所遗者至于今复有能表章之乎否也方今海内名士善山水防者予所闻则姑苏都敬太末方思道天台蔡巨源是三子者好为山水游也若饥食渴饮而病就医也其有闻而求必得之也若狝搜而虞逐也巨源参议贵州贵州山水硗陋鲜可防者而巨源必游凡一丘一壑茍不为粪壤者皆涉足而寄目焉又善于大书嘉勒名称以纪踪迹庶几灵运子厚之风者巨源所与民同患者也清平城东三里所谓太极洞又其东七里所谓云溪洞云溪大极者皆巨源所为名也挈其间去太极百步所即今所谓天然洞也当其时翳于榛莽狐狸之窟而蝼蚁之封不为巨源所甄録乃今去巨源二十余年矣风雨涤薄门迳砑然可布几筵较其竒于云溪太极不啻若华屋层轩之与蓬荜伍也晦于前而显于后岂非数与今夫昆山之玉沧海之珠千载求之尚有遗寳物之无尽藏也如是然则人君之求贤也招以弓旌聘以轮璧焉知草泽之下不有怀珍而稿馘者乎何以异此洞之不得暴白于当时也虽然洞之显虽后时犹不为落莫于世吾安知此外不复更有遗者终有能表章乎否也
　　西内前记【李黙】
　　先是太史程子舜敷为予谈西内之胜以为非人间所宜有亟约一徃不果者弥时心切惘惘于是季夏十有六日予方休沭祠部王子克新晨兴戒予同防亭午弗至移晷乃携呉子允际陈子约之邀予联骑取道灵济宫茶话仪曹陆子选之己先至陆子前驱望西安门舎骑步入至内门闻车驾且出心甚恐急趋过仁寿宫北门又东折而南则斧斤如织稍西为仁寿宫直北隙地初筑亲蚕坛殿于此用前詹事霍韬议也数步穿坏墉达宫之正殿黝垩防绘圬漫梓匠百工鳞集执艺以趋殿东西北上为永寿万春诸宫翼而前殿凡十一楹二陛以降正南为门者三题曰仁寿宫门门外西南数十步筑神只坛方可十步盖仿周礼王社为之从新制也直东为帝社坊凡驾临享特驻此坊东北为无逸殿南为豳风亭葢望见焉还访缮部甘子公望于直庐邀予辈复自宫故道而出指语予曰此文皇帝潜邸也啓珍羞宫所藏上御书亭殿题额耸观久之趣至无逸恭覩睿皇帝农家忙近体上为序述甚备上又着豳风图记并掲亭中遂步出宫之东门南行西望黍菽盈畴田畯赵常侍者遂导而西古树幽蟉阴森满目槐栁多至数围者葢辽时物云前起石桥桥下惟眢井二余皆鞠为榛莽北行古松间隠隠见冈阜郁然至则小轩峙其前又前甃石为九曲黄河轩北石假山也石多削为形肖剥不可识山数叠上松皆偃蹇如天成絶顶列铜池者六皆贮水池傍多穿孔窦下注洞口洞中为龙势若喷吐前为圜池龙盘其间驾幸则防铜池从孔窦迸落名曰水晶帘吞以洞龙洑流地中激而上出池龙口复入地注于黄河制特幻巧恨不见其吞吐竟作何状山上有梳妆楼遗址败榱尚存旧传为辽后逰处自桥至此地皆以文砖花乳石杂甃之登览四顾都城已半在目中而故苑荒丘非复故物相顾怆然遂假息槐阴凉风时来常侍曰是特小山耳坡陁硉矹隠起东南者非儿山邪公等岂知之乎予亟欲就之陆子时己惫甚常侍呼酒数行肴核杂进为欵数刻乃导出一门循塍而东过省耕亭亭额即向所观御书也南并稻畦可二十畆中有池方广十余丈环置桔橰引池灌焉踏者以人声节之咿喔欵乃大类江南苖芃芃栉比可爱陆子曰是田粪力过矣获必寡畯有忧色复导自东小门出则湖堤万栁中也縁堤稍南树益茂密閴无人声林端望见昭光殿常侍曰此儿山也予与呉子又欲趋之诸君皆以迂阻有难色予亦不能独徃稍北行常侍别去时夕阳半落湖心波光闪烁荷叶尽舒花皆红白二种望之情神俱澈香不足言葭菼苍然有异鸟巢其末时啾唧出芦苇间白鹭片片杳淼难即湖东列数亭为舣舟处亭外为西苑门殿阙参差可厯厯指甘子呼小舟絶流而东曰予将出是门过西华绕阙右向长安就司空议事矣予五人者遂北行数十步东望钓鱼台过曲榭髙可防丈翼以复閤窻皆左右辟左瞰湖右临内教塲故事端阳节天子临幸竞舟较射以为戏遂歩出教塲北行直石桥西桥两端皆坊东曰金鳌西曰玉蝀望圆殿梳妆楼如在席前又闻桥北有龙凤丹虎圈诸胜而日暮矣诸君子皆立桥少西予独与呉子步至桥下临水沉吟而还王子乃邀予就饮惜薪司内侍某所己乃复蹈西安而出时已昏黑矣是游本图搜剔幽竒而王子以日昃至陆子且有倦容多张沮计呉子洎予重为之怳惘致私憾焉予乃秉烛漫书所过为前记邀呉子识之庻有托于将来云尔
　　望江记【李黙】
　　禹凿既通惟江实长百川故竒观莫加焉正徳乙夘秋九月予计偕北上初从京口夕济偃卧蓬底不知江作何状嘉靖甲申夏六月予则以驾部主事假满还朝取道江阴薄次君山君山者楚春申君塟处也江至此渐缩风涛骇目不觉呼酒狂叫已乃下毘陵趋京口登金山絶顶望焉极目千里帆樯井井蔽江上下烟景苍苍钟闻两岸极瑰玮之观心殊乐之阅九载为岁壬辰时有宣州之谪秋七月由广陵西出真州徃者常絶江而渡风帆迅驶如涉清溪是时鼓櫂东指逾六七十里乃达京口方黑云垂垂起西北且作徃来舟楫稀甚予独驾轻舸乗流直下虽风力渐柔水波微漾然洪流空渺閴寂无声始察泛江之险予心殆悲焉薄暮复舣舟金山登陟如初则日巳西坠江光半落烟暝中非复如曩时景况矣是冬腊月既望发自宣州过太平留眺雷峰进憩景峰亭上忽见江自南来直走姑熟之西数百里间缥缈如带意未厌也晡时再登黄山拊临之石江势可辨如坐景峰时其夜漏下十刻驰至采石遂扣谪仙楼推窻望之不可得乃穿松磴造峨眉亭则江出肘腋间矣然烟霭蔽亏月涌波心恍不得视左右曰白如气光如练者是矣为之决眦引睇者久之又明日至建业从二三客登雨花台张筵坐笑风飗飗下衣袂皆飞彼排石头而绕钟陵使英雄鼎峙六合分裂者非此也邪因相与谈兴亡之故慷慨行歌众客皆歔欷而散虽其滥觞岷汶滈汗三巴走白帝絶洞庭带彭蠡吾不知其吐纳何似然而江之形胜大都可得而览矣夫其感于人也为悲为喜为忧为惧江一也无情而生有情何也羁穷拂郁则哀怨易兴得意肆志则豪宕横集此丧已之同涂而至人之所谓物化者也是知登髙眺逺情由我生山川物色触中而应故善持情者必反观焉吾得吾情于兹江也作望江记
　　游岩记【何南金】
　　余耳熟鬼岩之胜最久岩故莆徼地非悬车百里不得至戊申嘉平取道江口背莆境西北指桂苑则柯生尔珍先宿迟予促登岩岩距苑椒洞出岩底洞空透可炬行十里因张道人鐡柱王其中下巨石封镇故不可入出苑右折里许水石清驶莆山率以泉胜其特秀之石鲜数仞强者兹山香炉丫髻诸峰稍成林立斧劈势最竒则入谷两危巘矗空百丈苍碧崨嶪望而知其为异境造岩五里寒门幽壑蚁旋百折始通岩身光紫圆腻直揷一幅云母屏冠万山顶特异他岩堂皇竦杰濶视孤倚如帝座布扆而空其案也如玉京崇墉而无其雉也如巨灵植掌而绌其指也如金鳷张翅而坦其腹也岩己絶竒而飞泉一道灌顶漫腹界岩泻落则更竒岩下屋数楹嵌岩凹入栖张君像一龛岩突为蔀泉落则喷者击瓦为珠细者润檐为溜张君前一石井溜适承之岩宇虚閴溜入井淙铮皆作鼓铙音绕室不去岩前平地仅堪布席低首俯瞷来处则一穴阴风一甑白雾蓬蓬浮浮扑面起怪石尽作青狮苍兕昻骧戏舞于洪涛簸荡中人如排罡风披灏气十歩九折而上觐太清复为九阍当闗虎豹猛蹲恐喝而怵禁之至此则钧天广亭丹霄綘阙万象在下而已闽土不雪独此地髙寒间雪此日剧寒故宜雪不雪而雾阴霭滃翳出没变幻踵底顶端傥芒乎其非我有岩即无而谽呀豁闭窒寥崝荣固窟也吹烟吐雾招雨啸风固候也吾生之得于沙刼也几何吾身之得于沙界也几何几何中其为生同之而足奉足及之而目奉又复几何蚁穴之漏太阳乎芒鍼之占太虚乎此虽云鸟过眼肄茁送时到手防心必无放过况走一官于数千里外决其南亩北窻之见而荐以谲诡魁竒洞骇之观犹然觌面而自失之悲乎一沙之富不受而还之大造也我实自贫矣今人从草泽而跻峨嵋之巅不知踵之高也从郎署而着惠文之冠则扬扬趾髙屐折矣士固有志吾好吾从乎柯生笑以为当洗斚更酌楫张君而退
　　建业大内记【黄省曽】
　　摄提格之歳如月八日大司马乔公奉天子明诏道承天右门左入太庙门门左右皆樊松竹杂灌门内唐左右位咸有井井覆以亭入左角门过石梁明庭上须弥座座凡三重皆可路庙间九檐际皆有网丝中设灵座面南一位面东三位面西三位皆设灵衣由右入观寝室室各有灵牀牀左右悬灯牀前素壁壁前各设方木椅椅上借黄褥褥上各设裳衣椅麓设履由旧闱出入端门又入午门左角门进转西道台麓上五凤城楼是为两观中之左右洪武之钟鼔在焉钟下承塞以甎空前之左右皆架琐子革纸铠甲楼编缭丝为窻日映其上明丽炫目循城之东经八寳库古今经籍库东华门内观太孙宫东宫宫前多梅宫各有寳座龙牀牀皆五防雕镂前阶三梁以上凡宫隔以衖壶入文华门殿制颇小西观奉先殿殿亦有灵牀座如太庙寝室以歳时荐享不在是多尘又观兴庆宫宫前除积水几尺宫内藏衣扇等项箱千余各系标牌有彩金龙凤红箱七八座列于中又观大善殿殿在小城之上由左门入北转上至南殿殿有网丝门凡六云圣祖览读之所其后有石假山下通石梁石山钩防下山循左而入为望江楼髙际霄汉已不可梯楼后为九五飞龙殿间凡九除多萱草底宫有天宫壁藏佛龛转至内花园中有亭亭四面各有五色琉璃石台一座可以登游台峙玲珑古石各五中峻次卑台之两涯各函石缸二缸水清烛须眉园内多梅竹松栢百卉俱足晶莹特异尘世又观西宫户秩以黒金为之徃徃用焉宫后有御用厨灶为铜甎所叠宫间五中设沉香寳座两间门相对门叠虎头于褉上各有龙牀牀各含小状可以周囘布席牀面朱华格眼或剔地起突云龙盘凤宫之前窻皆四斜毬文格眼或背罗文叠胜门纽皆络膝红金为之左右厢宫凡十四又左右翼十二院院各宫三间左右为房房有壁厢八朱金龙凤为餙皆左启傍屋三间为厨咸铜灶厨北有小屋三间厨前石井宫除前又殿五间中有沉香寳座座端有金椅左右有龙牀出宫是为騣殿鸱吻檐脊皆騣所成四周为格凡四十壁粘黄绫又经武英殿至大庖庖之祭器皆木色咸朱凡祭列于红几几上咸刋定荐物品位祭则携几以徃由西华门西上门以出大司马授简谨记所述










　　明文海巻三百五十五
　　钦定四库全书
　　明文海巻三百五十六　　　余姚黄宗羲编记三十
　　游览
　　游峩眉山记【胡直】
　　予以乙丑仲春之念六日晨发峩眉县西城从了宝楼陟华严寺过楚狂接舆隠处潄玉液泉徘徊怀之西上为中峰牛心二寺为双飞桥双飞者以二水从山巅悬溜百千丈始合流于谷底震荡林木间声轰如也南为后牛心寺为孙仙洞寺僧出眎孙思邈丹灶药炉制甚古西为白水寺寺后羣峰林林若笋然是夜宿寺阁诘朝卸去车从乘小篮舆上顶心坡坡渐峭行若蹑壁众戒下窥余下窥自若也又上为九岭冈长老坪猢孙梯咸斗絶又上至峰名初欢喜雪皑皑封崖壑猿鸟尽絶以为至矣巳而歴蛇到退至梅子坡最险雪益塞道不能以舆乃与从者鱼贯缒牵一丁伛偻互管而上一休一升仰视峰腰咸雪白一色絶顶苍郁髣髴倒出汉表虽自顾疲殆而神从景王不羽欲飞乂上至雷动坪坪上巨木凡几千章皆金铁干被緑髪苔杂氷雪磔格声琤琤然中通一径可七八尺许左右深陷倒视窈黑云雾茫沆相逐不知几千百丈也相传雷雨居其下一闻人语鼓吹声则雷大作过者毛骨洒然非人世矣岂所谓倒景非耶又上为八十四盘险逾前北上至峰名大欢喜路始平入天门石石双峙如门歴七天桥抵光相寺寺殿皆铁瓦是为絶顶环顾白云滉瀁若身在混沌视天脚反在下有二鸟名佛见及异鼠咸就人取食若相识然僧告予曰时暮矣明晨请覩光相予宿至晨起稍霁众跃曰光必现矣比予跂崖巅隂雾渐塞靡所覩见有儒者曰是必不见彼下有放光石当其云蒸日丽与石相摩荡为之光光不为异余曰唯唯有禅者曰是大不然此光出时一切见者于彼光中各见已像甲不覩乙乙不覩甲若此光者出于云日则当如水中镜中彼此互见乃知是异余曰唯唯于是峩眉曹尹进曰某去年侍访院王公守廵杨王二公咸值光现各覩厥相果不互见人誉其所常见而毁其所不常见姑不逺见即此蜀地若火井油泉皆所自征若皆以常见毁之岂不诬哉子思子曰及其至也虽圣人有不知欧阳子曰圣人治其所可知置其所不可知者是谓之中道余亦曰唯唯至午有驿骑促余归下至梅子坡雨如注行者艰倍前日竟不得覩所谓光相佛灯及雪山瓦屋之奇下逮黑水龙门咸莫到焉至双飞桥有僧楚山潜奥洞十年忽自牛心山后披荆莽间猿行出逆余讯曰山巅覩光相乎余告以登陟危阻未有睹楚山冁然笑曰公岂以未陟峩眉为安乎彼未尝安也以未睹光相为少乎此未尝少也余又曰唯唯既还雅久之有峩眉马鞍山僧某者自山五百里踵雅稽首乞余纪游予悯其勤为书大畧贻之
　　桃栁记【吴鼎】
　　宋苏子瞻守杭日既浚西湖筑堤堤树杨栁世称苏堤栁更四百余载剪伐衰耗可知巳今上之十一年侯官王君为钱塘令循行故堤叹曰仁侯之迹也而湮废至此乎间课民补树栁若干桃居其半君过之喜曰是不足想见东坡公风教耶君既入民部他日荐绅大夫士女过之喜曰是不足想见龙江君风教耶好事者写为王堤桃栁裒诸赋咏识去思云往余从君观堤上余请君数所树籍而蔵诸掌故禁后母樵伐君笑不应今春余过之属桃栁盛布而我君温恭盛德不复可从凄然感旧顿令人思封植嘉树以母忘遗泽邑中父老子弟孰不如我而奚俟禁制之哉又安知后之人不续树以绍君美如君之续树绍苏公者耶诗云我躬不阅遑恤我后言君子患其身无以示民毋忧身后变置其法也昔者君不我应有以夫有以夫君去之明年为嘉靖十六年其夏五月已夘朔故民吴鼎记
　　许泉亭记【许相卿】
　　许泉故郭公泉也石门山人更为之名浙山水胜天下泉值江廻谷邃处涓涓出倾厓嵌窦中俗逺境絶为尤胜山人过而乐之亭其右卓锡焉已而喟然叹曰有天地则有兹山有兹山则有兹泉临兹泉挹且玩者前公而往后公而来可十百数耶公专而名之者何尚其志不二于物而托之泉泉由以传然则非公名泉泉以公名尔天地之间名可以荣利可以富珍丽之物把玩之可以怡情交乎吾前日纷如也世固尝毕力营之忘死趋之志溺分渝造物者莫之许而有也或有之弗久或久之得咎犹无许耳况名以传耶秀自分槁寂沦放世无可挠吾志者兹泉洌寒孤迥委蔵于奥阻荒闲之区用可资于世莫便于用也秀适遭之泠然而防沸然而瀹畅然而饮嗒焉乐以终老人莫吾竞造物者莫吾禁也公去我来泉将不许我乎故更之曰许泉持以告予予怃然莞尔曰有是哉山人以正德十有四年八月九日亭予以嘉靖元年正月三日记
　　顔溪记【吴鼎】
　　杭故洲也东塘西堰而中城焉所谓左江右湖者也湖清甚无巨鱼宴嬉之舟岁费千金然以其丽也非特杭人日噪焉天下知名久矣东濒江淤壤数十里毎潮汐之候虽大旱土倐津润用是宜农圃蔬蓏尤良谚曰东菜西水明非他方所及然以其朴也若顔溪者非特不逺闻杭人亦罕造焉出艮山门迤东七里为顔溪或云顔氏尝主之故名或云顔盐也溪经斥卤若沙田云尔溪稍南即沙田东北指赭山赭山海门也潮汐出焉今司冦胡公别业溪上依水竹结庐面田筑塲不垣不斵胄子子忠未入成均时恒游息焉乐之自号顔溪主人是溪之味不甘于西湖莹彻乂不如湖载粪壤鸣桔橰饮牛浴蚕不雅于画舫金罍而鼓吹也黄茅苦笋榛莽弥岸非若苏堤之栁【阙二字】之荷蓬户草堂话桑麻忧雨旸督稼观获而听耕田之歌又非若漱玉泉汲龙井聆水乐绀宇在前云楼映后而放鹤观鱼其间也沿濯斯溪皆黧面涂足之夫乡音刺刺不入耳岂如湖上丽人簧言玉貌而罗绮金珠者乎之数者明知其不如而避彼择此盖佚则滛劳则好善其择之审矣于是见司冦公恭俭之风子忠保家令德胥可为法记之
　　表泰山之巅碑记【万恭】
　　隆庆壬申春黄河泛溢输道梗湮天子忧皇命恭若曰汝其治水逾夏河成灌输悉尽天子怿豫命恭若曰汝其东封于是臣恭以八月禋泰山报成绩也余乃歴巉岩逾险絶抚秦碑登日观已乃陟山巅谒天宫忽缁衣蹁蹮目瞪足践招余言曰是泰山巅石也余异之眎其上室如锢也视其下砌如砥也而恶知夫泰山之巅而又恶知夫泰山之巅之石余喟然叹曰夫泰山擅四岳之尊而兹巅石又擅泰山之尊乃从而屋之乂从而夷之又从而践履之令尊贵不扬废灵异不表见余过也亟命济倅王之纲撤太清宫徙于后方命之曰第掘地而出巅毋刓方毋毁圆毋斵天成返泰山之真已矣倅乃撤土岭出之巅石十有一尺厚十四尺有奇耸三尺戴活石焉东二尺五寸厚一尺三寸西慱一尺八寸长八尺有五寸夫约泰山而束之巅已奇甚矣乂摩顶而戴之石斯上界之絶颅青帝之冠也余倚活石览观万里俯仰八荒逺睐则扶桑之日曜其东昆仑之风吹其西近眺则秦碣石若正笏丛石如羣圭而齐鲁诸阜圆者似金直者似木曲者似水鋭者似火方者似土枕青阳之綘阙俯元君之幽宫而六极之大观备矣彼巅石不表见几千万年矣今出之始返泰山之真而全其尊后来览观者尚毋刓毋毁毋斵其天成务万世令返其真而全其尊以毋得罪于泰山之神其缁衣蹁跹意乎余问缁衣何许人何所受而告余黙而不答噫我知之矣盖缁衣受之碧霞碧霞受之泰君泰君受之上清上清受之元始元始受之寥防之祖
　　阅外城记【王樵】
　　万厯二十一年十一月二十一日同内外守偹防賛部臣阅外城予以摄工部事出太平门尚书徐公以摄兵部事出神防门予以五鼓尽至观音门官防俄而守备邢太监泰寜陈侯相继至既而尚书徐公至黎明循垣内东行垣皆国初蒸土所筑极坚厚上以蜈蚣木出檐覆之以瓦岁久土有剥落木瓦有頽坏则修之至今埀三百年外郭周百八十里包罗山谷诚前代所未有也北面一带因山为险据江为守自观音门而东绕钟山之后而左皆冈阜不断在东北曰姚坊门又南曰仙鹤门乂南曰麒麟门地势渐平钟山侧看成峰横看成岭摄山后峙青龙左绕石城右踞天印为案于此行颇得其形势之的而知我圣祖于金陵定鼎于钟山卜吉以为万年之蔵圣鉴髙逺非防常可窥也是日由南出者为恊同守偹刘监丞定西蒋侯起凤台门又东曰夹冈门又东曰上方门又东曰髙桥门南北两路同防于沧波门有官防曰阅城防所内外守备兵工二部堂序坐饭毕予与徐公入朝阳门道中审见钟山蜿蜒扶舆众山环拱南面空濶秦淮流于前大江绕于后沿江诸山乂皆遥为金陵拱防其面势与防常所见不同盖从髙而下始得之也归至工部与四司官议修城事颇言修内城易修外城难内城纵有崩坏旧甎多存用甎灰补修新旧即成一片势自坚久外城原以土筑土有剥落用土坯幇砌不久即坏后易以甎土外幇甎虽可暂支一时而甎土原不相入防亦崩坏若欲永久不坏须如北京外城一如甎城之法里虽用土筑外则用甎实砌非幇砌之比故得坚久但北京外城止南三门一面南京外城则连亘辽濶其功实难周书毕命曰申画郊畿慎固封守周礼大司徒乃建王国制其畿方千里而封树之有掌固司险掌疆封人之官掌修城郭沟池树渠之固颁其士庶及其众庶之守郭即今之外城所谓沟池树渠之固恐大畧如今边墙之制有墙以限隔有墩台以瞭望拒守有渠以环之有树以固之墙之比城易修而亦足以为守比城易修者以用土筑而不用甎也欲其足以为守须备前所云四者而后可以经久则在当事者以意损益而已
　　阅内城记【王樵】
　　是月二十五日阅内城内外四守备兵工两部堂防于通济门黎明登城如前分阅刘监丞蒋定西由西歴聚宝门三山门石城门清江门定淮门仪凤门予等由东歴正阳门朝阳门太平门神防门金川门钟阜门而防于净海寺寺在城外据狮子山趾狮子山在城内即国初建阅江楼处是日颇尽金陵大观盖内外逺近毕见也通济之外秦淮之池雉堞不甚髙径不甚濶仅容两马俯视甚峻而基实濶瓴甋两面厚可丈余而附墉之土则长坂天成濶十余丈虽不设台亦无虑也至正阳门下舆而过旭日初上朝烟未消南望郊坛北望大内如在图画自朝阳门而北则钟山在外隆广山在内城贯二山之间包山而过孝陵中松栢参天谿谷逶迤歴歴可数隆广山盖钟山之足陇石崔嵬亦多古木有廵山官军跪迎山上道中见松栢枝榦多作虬龙之势皮似鳞甲在动植二物中恐亦得气之相类者欤城随山势此处独髙歴级而上东北折处为孝陵后门自此而西至太平门城皆在冈陇之上太平门居隆广覆舟二山之间门外长堤数里为三法司面城临湖而在钟山之趾武湖在覆舟山之后城亦包山而过自此至鸡笼山冈陇不断城皆因山而临湖湖逼山趾城与湖相逶迤盖至鸡笼山之尽城不复西别筑城下循湖而北为神防金川二门盖至此始为城之极北处也城降于鸡笼之后者一等有便门歴级而下自此武湖之曲折始得尽见新旧册库在湖之中此处最深湖连亘太平神防二门之间环湖村落栉比土田畦垅方整宛如棋枰自此而西则大江迤逦而东绕出帝都之后逆江而上皆山也江山之险实天造地设传曰天险不可升也地险山川丘陵也王公设险以守其国设险亦因乎地险汴为四战之地所以不可都也金陵以江为险人之所知而用险之道人或未尽知六代南宋虽偏安即其保守一隅能却敌而制胜如周瑜王导谢安韩世忠虞允文者亦有用之之道矣自金川北绕狮子山于内雉堞东西相向亦建二门曰钟阜仪凤金陵在春秋时本吴地越句践灭吴筑城于长千里俗呼越台楚置金陵邑于石头金陵有城邑自此始秦始皇以望气者之言凿方山断长垅以泄王气其河源二一出句容华山一出溧水东庐山合流入方山埭自通济水门入都城南经武定镇淮饮虹三桥西出三山水门治石城以达于江乃今所名秦淮者也东汉末以秣陵地封孙防为吴侯至弟权据有江东筑石头城因山为险扼江为守即今石城门一带尚其遗趾也改秣陵为建业建安十三年移丹阳郡治建业遂徙都焉都城在淮水北五里据覆舟山西倚石头以为重后帯武湖以为固前栅秦淮以为阻今详审其地实得面势之正南五里至淮水有大航门宫之后有苑城晋所谓台城即此也赤乌四年东凿渠名青溪自城北堑泄武湖水九曲西南入秦淮今仅存一曲而己金陵建都实自吴始其故迹大畧具于此矣
　　海岱记【王樵】
　　予年十三四时从先君官东莱尝一至海上泰山虽未登道中先君每指示之初不甚了了及过鲁境东方空旷逺愈分明后读杜诗乃知所谓齐鲁青未了者为简而尽也嘉靖庚申待罪按察乂得奉遗轨防旧游至以六月诸僚间相邀泛舟大明湖芙蕖盛开舟行翠盖间自谓身在水仙之国渚沚间时有村落忘在城市一日遂放舟出水门至华不注山而止城北古木苍然清溪印月一时幽兴言不能状窃谓钱塘西湖不足以过也华不注为歴下主山诸山环伏此独孤秀山以逺而妍此山纯石不树而黛色可挹逺近皆妍趵突泉今为午道数因送客至焉乔白岩尝因游此而起防源王屋之兴盖王屋山至髙而险流水发源其顶入太乙池而伏九十里复见为东西两源所谓东流为泲者也俗传泲源能出物以应人之求然率于三四月间盖春夏之交泉脉腾沸而泲尤劲疾物随沸而上故余时即否无他神异也再出为趵突泉曾子固谓尝有弃糠于黑水之湾者而见之于此正与泲源事同然子固谓岱北齐东南诸谷之水滙于黑水柏厓之湾至于渴马厓下泊然而止潜流地中北至歴城之西复出为趵突泉而不明言其为泲水然歴下发地皆泉实皆泲所过也潴为大明湖注为泺水分为大小清河皆泲水也唐李贤谓泲自郑以东贯徳曹郓济青以入于海然则人称絶于王莽时非真絶也山东苦沟洫之政不脩储泄无法故旱潦无备可耕之处往往弃为蒿莱岁一不登民辄流移须朝廷加意责成监司守令有以为之处而后可东三府差胜于西三府然总不如河南也山东人人习武虽五尺童子亦能射有能脩太公管仲之政他日未必不如李抱真雄视诸方也临清南北襟喉山东廵抚宜建台于此以镇之设险以守国道宜然已至审饥之法须编入村落沿门唤集给票注簿示有期日使按期而来不并聚一日然后依次给散则里老吏胥不得作弊而穷民得沾实惠庚申年山东饥廵抚奏准发粟赈贷予以此法行之又设粥于寜阳亲往监视同僚多谓其过予谓晦翁在浙东单车却导从穷檐之下无不到故民隠无不知今犹患不能如此岂过耶景王之国道出山东舟大小千艘用夫二万余用七道民壮皇筏夫沿河接逓夫犹不足量派里县乡夫予虑其扰则命乡夫且缓派忆昔为行人出使时见夫役有一程接代不至便哓哓有言及与雇钱则连行数程不称困乏因知沿河雇募便可取足白于廵抚请尽罢乡夫廵抚初未以为然及闻前路乡夫被王舟人逼索剥夺有投水溺死者缢者逃者盖郷夫颇有衣装乂蠢懦故舟人得肆虐乃如予前议彼沿河人皆积猾衣缕盖形不足腰裹三升棋炒钱十数文舟人无所索王舟自平原至沙河二千里一用雇募费省而人便半月而出境有司可委托者多为同僚所占不欲与之争剩下典史驿丞素署下考者予因呼而用之至则激之曰汝等自新之机在今日皆叩首愿自效盖王府人役非此辈不能与之言有以塞之使之安靖而过不受扰足矣临清知州为王府人围逼至欲自戕王舟夜过某闸束燎不续致问廵抚廵按安在孟知县至于被锁此可见矣汶水自古东北入海以智力导引使南接淮泗北通白卫实创自元人而成于我朝二百余年岁漕四百万石按期而至南北三千余里官私一航阅月可达物货相输有无相济故漕河国家之津脉有不通当求所以通之之防若欲舍此而彼求纵曰可济犹非至计况必不可成如近日胶莱之议乎凡为漕河之患有二曰泉流之微也曰黄河之决也泉流之微起于泉政之失也凡系泉流所在疏导以时沿河水柜闸堰储泄有法尺寸之水尽为漕用故以一汶之流济千里之运而未尝不足后七十二泉闻多湮塞储泄之法悉不如前此可诿曰问诸水滨哉至于黄河决而南北皆有害决而南则徐沛淮扬受其冲而祖陵尤可虞此莫大之患而人犹狃目前之安卒无善后之防决而北方忧其害漕而又忧至于废漕者缪説也余阙固云人言黄河北恐防通之漕废吾谓黄河北而防通之漕不废何则漕以汶而不资于河也此言可谓尽之然河势若此而冲入防通则闸座皆废幸而通流则舟行闸面一日数程暂若快意不幸而横决有决有塞至于断流舟楫不通而水柜闸堰素费工力者皆为所坏修复甚难此则害漕为势所不免故人言引黄河以济漕河未尝不可导之使北何也天地之有四渎犹人身血脉之有大经络渎者独入于海也今河淮并行河夺淮之道至于泛滥犹人身血紊经络此岂可谓天地之常也哉河水重浊号为一石水而六斗泥下流少缓上流必淤是以海口积成大沙以河淮并行淮道隘小去不迅疾之故也今海口之沙不可去上流纵筑隄防约拦水势安能永久无事欲永久无事惟有纵之使北而已或曰河淮并行几年于兹矣非不欲使之北不可北也吾谓不然所谓不可北者若谓利害有不可则吾前既言之害漕之害孰与祖陵之重智者尚当权其重轻况河虽北而漕可无害尚有防乎若谓河性不可使北则尤不通于理不达于河势矣汉时河有徙次止在北方去禹故道未尝相逺汉武帝元光中河决于瓠子东南注钜野通于淮泗武帝亲临决河公卿负薪卒塞瓠子筑宫其上名曰宣防而导河北行二渠复禹旧迹而梁楚之地无水灾平帝时大司空掾王横言秦攻魏决河灌其都决处遂大不可复补宜徙完平处使经西山足东北入海是前代定论固惟以复禹旧迹使东北入海为是矣迨后世不能如武帝逺见决意瓠子之塞所以多河患孟子曰禹之治水水之道也后世失其道而南岂河不可使北哉或言禹九河故道在今沧瀛景德之境宻迩神京奈何引河患使近哉吾谓两京俱为根本重地以祖陵言则南之害廹而难缓议以地势言则北之害犹賖而可预图况太行西绕黄河又来朝拱京东钤钥益固岂不有助于神京之壮反谓延患使近哉夫黄河治则不难于修复漕河漕河复则不必复言海运今胶河之议虽罢海运之险尚未有极言其不便而止其议者丘文庄公海外人故专言海运之利彼所谓计损失之少者岁到之米数而不知海中漂溺之事无日不有太仓但责岁到之数无亏而不问其他有司预有损失之虞安能无倍赢之输而舟卒民力元人视为痛痒不知者安尝一一报之官而书之史乎以近日徐沛间黄水泛涨之时犹有漂失乃改冬底起运以避此而况海中乎长运之军岁无休息复驱之海情将不堪势又及民兵民俱困矣借曰募其愿者寜有几也故闸河必不可弃海运必不可行闸河惟通故南北货物交输官私船只绎络两防人民辏集两京津脉相通所以为国家全盛气象若行海运则闸河必以无用而废闸河以无用而废则南北货物官私船舟寜能如前日之通行乎两防人民必以无业而去寜复如前日之辏集乎自此浸成萧条岂国家全盛之气象乎或又言兼行海运非欲废漕河也漕河或有迟阻此不至而彼至且因以习知海道不亦可乎此乂计之左者也闻太仓已有数年之储漕河或乂迟阻自有转般之法可行何事而兼行海运幸冀于此不至而彼至乎况自经倭乱以来人心日坏盗贼之变在陆地犹难尽防海中之事尤不可预料吾恐自此生事而习知海道之人欲为冦偹而先以啓冦元人之鉴固未逺也胶莱河者源出髙宻县南自胶州分流北至莱州府海仓入海风帆一日夜抵胶入胶河至海仓入海风帆二日夜抵天津通计海洋之中不过六百里耳元人疏濬欲以避东海数千里之险以末运兵梗而止入我朝士大夫以海运有风波之虞漕河或有意外之阻多言可开此以为餽送别道而朝廷未曾试其利害万厯中用尚书刘公应节之言试而难成乃罢自是胶莱之议息矣因记于此谚谓此河为铜幇铁底难于开濬又难于通津旧议所以为通津之防者有二一曰两头海潮一曰中路泉泺今勘河髙而海下势本难通又南潮止及陈村闸距海口二十里北潮止及杨家圈距海口六十里遇风迅潮疾或至朱铺亭口不可为常且潮水倐忽长落运舟寜无守候躭延况潮之所及有限乎此通潮不足恃也泉泺之説初谓沿海郡县凡流泉湖泺皆可如漕河引泉之法以时疏之赖以为胶河之济一曰沽河源出黄县一曰张鲁河源出髙宻铁橛山众水所聚名曰都泊即公孙牧豕处周百余里中隠二三十泉可济分水岭之艰一曰淮河水势极大冬夏常流亦名淮河谚曰胶翁淮母无媒不偶此三者实胶莱河之命脉也今勘前项河泺最下之地为秋潦所归十月以后日渐消耗至春月泉脉微细适粮运涌到之时虽置柜建闸终不能使之源源而来此引河不足恃也乘潮引河皆无足恃又况濒海之地上多积沙下多碙石沙在海中者潮水涌进沙必随之而入沙在地中者畚锸所及沙必随之而出土可荡尽沙则下沈非挑除所能絶亦非堰闸所能障也至于碙石人谓锥不能入此乂难于挖沙矣庚申冬与叅政林君登泰山初十余里皆髙冈至囘马岭始峻防车马不可上坐板舆用伏机可转数人扛之二人挽之前者见后人顶后者见前人履底而坐者常平计三百四十一盘四千三百七十四磴初望髙峰刺天有白云缥缈其间以为絶顶及到天关又在踝下下瞰神悚至顶尚十里也时当雪后初晴千山之巅犹白下视一气混茫上下一色恍如身坐水晶宫因咏南轩张先生之诗曰人立千峰秋色里月生沧海暮云边噫大哉游乎日观峰五夜见日出唐人言交州望南极才髙二十余度八月望海中望老人星下列星灿然明大者甚众乃浑天家以为常没地中者也人以平地见日出而疑日观之事正犹未到交州者不见南极下星尔林君问予孟子小天下之説予曰泰山特起东方青徐兖豫适旋其趾人目力有穷使有神人立此俯眺八荒则恒华嵩霍直相拱揖耳太行如几河江如带皆歴歴在指顾间林君笑而不语乂问天下之山无髙于五岳者乎予曰以泰山观之陟而始知其髙入而始知其深竒峰峭壁乃隠乎回岩复岫之中其势之来者逺而郁盘者厚是以为诸山长雄臣仆后先而子孙环拥匪以其髙也意五岳皆然不然五岳之外有他山尊者矣予因乂论古者山川之祀坛而不屋今乃人其形宇其地又元君纵是仙灵不知于泰山何与使岳神反若失位皆不合祀典所当厘正秦汉之君以不遇风雨得上封成礼为天之殊贶而今齐民杂糅防凟已甚亦所当禁欲行而未暇也自至山东欲恭谒阙里而非职事所经不得特至明年春始得至焉当别为记防以谢病归不复补兹为阙事矣
　　登招宝记【沈恺】
　　余吏明州三年至三登招宝招宝临大海四望浩渺与天无际海中诸岛隠隠如鳬鸥拍浪时时飞耸欲堕日本琉球诸番异域遐眺亦歴歴可指数诚天地一竒观也兴极偕二三同志登最髙峰顶坐石岩酒酣耳热仰天叹曰其有凭虚欲仙乘风云而下来者乎乃泻酒石上歌紫芝曲欲起黄公与之游而不可得兴尽而返盖恺吏兹土民安其拙且承平日久民不知兵戎伍蚤起日持名籍至卫门报喏归则偃卧无他事傍海居民亦往往牧鸡豚放叶舟取鱼虾入山采松桧为薪或挟弓矢猎狐为乐山中六七十翁煦煦如小儿状竟不知边境为何如事乃今有不尽然者边檄报漳民通番舶取息币时肆摽掠忧时者至募民为兵乃帅其人昼夜警日出鼓钲日入燎煇至振铎廵鼜植棘树墉坎山谷以守人情汹汹海邦驿骚若朝不谋夕时天久不雨俄而云宻欲雨风飒飒四起往余见海上人道招宝山顶望日出海云生树石岩屋听风雨逈异人世客有好事者劝之一登曰盍往观乎余曰山海宛然昨也余非前日之意况矣夫国家恩养军士若骄子然若有缓急卒不得其死力其捍患御难往往出于市井网罟之民果何为邪果何为邪余为唏嘘久之乃望洋而歌曰海水洋洋兮天为茫茫我心忧伤兮曷为其亡










　　明文海巻三百五十六
　　钦定四库全书
　　明文海卷三百五十七　　　余姚黄宗羲编记三十一
　　游览
　　流觞叙别记【陈鹤】
　　嘉靖癸丑之岁宇王膳部既迁越郡之三月即擢建寜倅车鞍马将行山人陈鹤具觞荐蔬于兰亭而别焉时凉雨新霁山光益明林鸟不语曲流淙淙羽觞三行鹤乃愀然兴思抱膝而言曰夫人之聚散岂不各有时哉然惟贤豪之士为能见几测变达升沉之故每一有所遇輙遗落身世纵浪大化之中欣然成趣曾不以得失宠辱萦怀及至时移事迁追忆已往之乐皆若梦幻则乂感之从于思未尝不摛文嗟惜也在昔永和右军以一时文物之盛集乐于兹赋诗酌酒遂成旷世奇游述文记事寓今昔存亡之情书辞两絶然其问多有禄仕之人故后踪迹漂涣处者则怡志丘园达者则功名四海虽欲复践当时之防不可得矣遂使千载之后视此胜事愈为难及今缮部偶以他往暂得与鹤流连兹亭慕前贤之髙风泛觞曲水散襟咏言坐见清风生于脩竹飞泉响于崇山即其所遇可云乐也但恐情兴或阑别离生绪倐焉分手又成殊方之叹矣况复长才系念于廊庙善政非居于一地他日缅怀兹游又成故事耳古人云萍聚不常胜游难再信非诬也是知乖违伏于所聚悲伤生于相欢以今揆古不益有感于右军之文哉膳部闻言却席浩叹鹤于山僧索纸与笔绘流觞之图载言于其端以为别
　　滹沱河记【石珤】
　　恒山之阳有钜川焉曰滹沱源出代郡泰戯山下汇为三泉流稍延曼循太行掠晋冀蜿蜒而东注之海按班固叙禹贡九河所谓徒骇者是也至宋蔡沈疑之盖亦惑于夹右碣石之説遂以九河皆沦没于海滹沱中髙不与大河相涉非之夫九河固沦于海滹沱岂亦沦没乎滹沱固不与大河相涉然所谓九河者亦犹九川云尔岂谓大河播而为九乎故知山川经络茍非目覩身歴而欲据文字定之鲜有不失者矣是则滹沱亦未见其的不为徒骇也顾太行以东地势顿下且河道淤沙洼壅不常旁无涧壑以泄水怒故霖潦相仍山谷诸流丛奔防趋汹涌而至败城郭没田庐其害有不可胜言者今禹贡旧道既不可见而西汉于此置蒲吾渠通漕船亦堙没无迹岂非亦以兹水之害甚不可防瀹而废与河经藁城自国初至今不知凡几徙成化壬寅始廹城下净土寺没焉自后每秋涨至则泛滥于县三五十里市野皇皇无所遁栖适有天幸未为洿沼治六年太守张君淑始开新河于郡南费以万计未再逾夏水大入复趋故道功竟不成老氓相传云是河不宜修筑惟祭则可盖神明之也于乎诸侯得祭其境内山川则祭典固不可阙然御灾捍患以寜邦家为民父母者职也往者宣防之塞近时张秋之筑具在焉疏理之功亦岂可少哉顾得其要与否耳诚得善工相髙下量顺逆迟以岁月凿山开原广拓水境要其上流而放之寜弃百里之地以全城池则虽鑚龙门折伊阙尚可为也而此独难哉不然为石隄以捍之亦再岁之利也又其上者平政惠民薄聚敛省刑罚尊老慈幼修祭祀顺天时使五行各得其所则火炎上水润下百川用寜无垫溺之苦虽古昔贤者之论岂能外乎是哉若复迂之于是洪范可遂废而天下之害付之末如何矣智者试反而思之万一得其效岂以某之言为老生之谈哉
　　钱塘江观潮记【王文禄】
　　钱塘江划分吴越凡三折故名淛江秦望山脚揷入江心舟犯之輙覆乂名罗刹江江口有两山南曰龛山北曰赭山并峙如门曰海门下有沙潬跨江东西三百余里如伏槛然闽楚诸山奔防于天目水随下出海门赴盐官经澉浦及武原防乍浦转金山九淞三泖水防接俱放于大洋惟秋金旺水生百川灌注大洋弥漫涌入海门逼碍沙潬囘薄激射抑怒不泄则奋跃上跻以故潮头特髙数仞趋富阳扺严濑始平隆庆戊辰秋七月晦天台花桃村羣龙穴起山奔水溢逾台城荡析庐舍予家武原并海海桴撩取器物无数万千浮骸阁沙涂八月既望予至钱塘乂二日乃十八俗称潮生日士女聚观如堵刘子邀予酌望江亭须臾白光横亘如长城女墙推来自东北转西南夭矫如玉龙拏云散飞如霰雪宻洒驶腾如万马驾素车鬛翻轮击缤纷凌乱声殷殷又如雷霆倐轰震撼坤维浩渺间沙堤尽没刘子举酒酌曰奇观也校往年潮尤大盖以诸山水溢故予曰观固奇矣独不念台民之溺乎夷舶之扰乎宋之观潮元之驻兵乎钱镠之射乎秦始之渡乎予与子同诸友自戊午辛酉凡三观矣聚散升沈不犹潮中一泡沫乎噫江山如旧风景不同举目有古今之感也限东字各赋一诗练痕遥上海门东日映金沙卷玉虹白鸟若随舟楫转青山应阅古今同掀天浪激层层雪震地雷殷阵阵风吴越划开刚一水谁收强弩济川功
　　韭黄门观澜记【王文禄】
　　秦驻山故有韭黄门径僻人罕至去盐城廿里余夙闻奇胜正德甲戌春季望就傅暇一仆负之行登山巅逺望未悉也万厯癸酉春季绍坡狄叅帅督海防寓始皇庙访之偶客盈坐擕酒同游循山腰狭径转步峻截陟降数匝始至石崖错列如堵侧足践级抵平崖坐方石上隔崖小山屹峙夹如峡门潮正长涌入峡内峡外潮过接南冈阑峡内潮不得出束之激射而漰湍倒遡萦洄旋涡层叠圆如车轮涣如绮縠滚如沸汤浪花簇起白烟弥茫喷雪跳珠触石怒声如雷震山如螺浴地如桴浮恍忽如鸿蒙肇开呼酒大酌称快亶胜槩奇观云有客拂石择而指之曰此宜直书韭黄门三大字此宜横书观澜二大字速命云削砥石如榜勒之不朽盛事也即赋七言一律各随赋绍坡曰请记以识之使后人知今日之兴并勒之石王生曰然追惟髫龄一至周一甲子始遂初心非数乎何幸也噫海山奠轴日月奔驹性灵同天歴刼岂坏益悟澜必有源尾闾须弥一脉旋转控清澄浊各当勉旃夙抱何从根器非妄日斜骑返揽辔取澄清之怀韭黄讹九王或曰山突曲汪洋凡九汪转谐王或曰韭旅生黄芽以故得名皆莫稽也嘉靖丁亥秋大鱼乘潮入峡脊如山两崖脊离尺许亦一奇胜云并记之系以前律诗曰门开突峡豁青天花簇旋涡生白烟大地欲浮潮正长髙峰将没日斜悬影移战舰云中荡声振奔鲸谷口传三杰兴豪题柱石一杯风便引飞仙
　　华山游记【陈以忠】
　　戊寅春余被谴当之宝鸡道出华隂陈君润夫有湘中之旧时为令李谏议若虚移书先之谓余将登华山也入潼关或云陈君且他去余曰三峰在即吾主人矣既抵华隂乃陈君归凡山行之供无弗豫者二月之十八日也防观察贾公擕其子及王公子登山贾旧在长沙余为之属今又属也遂从之出南城三峰在望揷天寒碧映入心髓七里至云峯有云台观周武帝时筑以居焦道广者乂南行二里至山麓有玉泉院则宋端拱中筑以居希夷先生者也院后有冢或曰希夷仙去骨蜕峡中已乃道流持其颅向人乞施嘉靖间姚侍御者收瘗之念希夷生也遗世死也遗蜕后人浪为生情耳冢后巨白石工穴之像希夷卧其中如生盖所谓寝无梦觉无忧者慨焉慕之陈君有酒筵余从贾公饮数行乃入山两山对开岚光交堕吏卒导从上下宛转纚纚无絶亦自有态行五里至五里关往时避兵者就险累石为关陈君欲稍増治之额之曰通天第一门云行四里为希夷峡山势壁立涧水经其中滙作小池从石室旁下如琴如筑鸣声快耳希夷蜕骨于此或云即张超卧仙坪也半壁有穴飞石掩之又里许至桫罗坪贾公不能上余请曰与山灵为三峰之约当更上之陈君笑余曰乃复见拄笏王生贾公与二公子俱下陈君亦从之下余独留日已西西山髙恍有暝色度不能至青柯遂止桫罗陈君已命道士郭全铭左右余导余登山桫罗庵郭所搆也步庵外东面石壁可数十文鸣瀑挂壁而下有坎两两直上可容足趾郭曰此通上方峯指石罅为西门唐金仙公主脩真于此驾鹤飞去白云宫细辛坪在焉余欣然欲上郭曰每岁三月香火辐辏华州道士来始向峯头斩荆棘开径悬铁鏁而上之不似三峰时通人迹也余徘徊太息北望山头有石如柱为系马峰西望西山山桃花石罅盛开不知絶壁何縁着种或云风吹花片粘之輙生山山有之命仆夫攀崕就低埀者折得一枝花疎淡不似人间浓艶也望顷花间似有物去来余谓猿猱乃云山羊善走险栖嵚防中人利其毳能伺取之南有四峰青柯所从之路也四山髙起余临涧坐石奇秀满前应接不暇恨友人陈七已死不得丹青手图之有顷酒至余问酒何来郭曰君侯遣壶榼到处从公也饮石上山已暝閴寥中泉声更自清逈还就庵中晩食食已独步空庭仰天视星斗忽惊黑云四面压瓦谓风雨且大至乃林樾无声渐闻啼猿稍稍辩峰峦草树忽自笑忘其身在山围也呼炬火夜游问道士将无虎狼邪郭曰山面面陡絶虎狼不得上山愈深愈益奇愈益险请以兹夕休其足力余笑而就寝清逼魂梦晓闻孤鹤长鸣过山头輙起栉髪宿云经檐间与炊烟冉冉出谷峰头积翠浮浮欲流色润髯鬂呼酒四五行乘肩舆亟上或舍舆而骑或舍骑而步视所经险夷以为劳逸每望前峰已如路絶既乂逾焉至十八盘者山最陡十有八折乃得上故名盘尽峰囘忽见垣瓦屋鳞鳞缀前巘则青柯坪至矣至则祠庙神像俱经地震頽圮间已葺治数楹独地势愈髙天然之景争献秀爽视桫罗又进之余竚立四望遥见泉挂山腰如练郭曰此水帘洞也直下三千尺自莲花峰来又还视山径中客四五辈方伛偻欲上有角巾翩然者将遣人物色之郭曰此某君故为蓝田簿与君侯为僚别有僧导之来余方苦无伴使人先之则又使郭往趣之簿至同入山馆供事者甚谨余强之杯酒局局边幅不畅与约登山敬诺郭曰士大夫能至青柯者十之二三自青柯而上仅仅可数君侯知公必登三峰戒吾徒之善縁崕者及诸济险者皆具苐恐公不任此险也余戯曰悬崕撒手一着重蘓岂丈夫而畏险邪易草屩起步石桥从左径上可里许有回心石焉郭曰从此上千尺撞游人见险心悸率退转是名囘心余笑曰我心匪石不可转也至千尺撞下盖絶壁壁裂之两傍稍施斧凿断树枝横之以承足枝相离尺许凡千尺云郭使其徒以吕公縧束余腰而扱衣衽于縧则乂以长绳系之縧二人自上引之而一人下佐余足右偏复长绳下埀余手长绳蹑横枝以上赖有后先之者竟忘其劳既上乃下望魂摇摇也问簿所至已自囘心石去矣西折上百尺峡峡似撞而裂在峡之内出峡登望仙台方丈平石可伫立逺眺忽南峰片云欲堕不堕作嬾态风吹断之如人乘鹤来者童子得句云云到岭头嬾人来鹤背轻余颔之度二仙桥石梁跨壑草树清幽余不能舍去从者促余行遇车箱崕崕如车箱人縁轮以行乃至老君离垢絶壁有坎如西余上之如撞如峡而险更甚谓老君登华从此离却氛垢云过擦耳崕崕峭立蹑处仅容足乂下临深壑余面壁兢兢移步即隆凖公不得过此不独大耳儿也忽成独笑复至一崕奇峭甚仰攀折旋出石穴以上有铁猿颦踞防畔曰猢狲愁因诵猿猱欲度愁扳援之句过此忽开朗则白云峰也有庵郭道人在焉出茶供相与坐长松下叩其所有曰吾所为入山者不见可欲使心不乱聊去俗耳余为防头坐有顷起去之郭送至际曰此阎王边也谓隣于矣余摄衣以登了无所怖乃至日月崕谓两崕髙起日月出没从山隙射之当是奇观余攀跻倦又渴甚息足松下顾安所取水童子从崕隂捧雪至余飡之清凉刺骨歴金天洞洞最宏敞往年地震时洞裂神座皆下防可五寸郭道士因言山之四周下防盈天山足土痕至今存也又经三元洞洞比金天差小苍龙岭在其前岭中起旁杀蜿蜒入云人从龙脊行危甚或一失足转圜千仞石平处暂得休伏视下方松顶若蓬藋在苍烟中涛声万壑疑泛巨海罡风时时卷人衣覆面岭百尺危可禠魄两旁穴石施铁柱有仆有立郭云旧尝有栏汉武帝登山御道也度岭望见双树耸出空际曰此将军树矣自青柯以上无他树树多青松白杨山髙风鋭振撼无定枝盘屈独此二松挺然离立有石曰上马石者余曰即渥洼龙种何縁上此从者曰有风道人不知姓名游行山头一日天马下之风道人就石跨马行空而去石旁有老松倒挂若虬龙下云端忽昻首攫挐奇奇恠恠丹青所不能貌余爱之坐石凝盼忽西峰云来迷漫涧壑恐骤雨至亟趋云山崕崕有宗土地祠谓华为羣山之宗也已頽圮有四仙庵为谭紫霄为丹阳刘海蟾丘长春脩炼之所就其中坐石小憩云入庵沾人衣皆湿云过乃复步凡歴数险则玉女峰矣大如石背甓瓦皆铁郭云陶瓦则山风能飏之去也前一圆坎水绀碧为玉女洗头盆又其前石裂裂可五寸以石投之食顷犹有声或云下通黄河唐宗祷雨进简于此刳腹为石室旧有杨妓师事韩姑姑于此韩肉身犹在槁而不腐杨寿百余岁不知所去又南为三清洞王道人结庵其左余过之王出松子为供味鲜美甘香溢口余问山头五粒松凝脂千岁可延年即此是耶右偏新架板屋余憩其中屋角松房成积其长丈皆风落而收之者童子击之子满其下囊得升许余问道士将安宿耶曰五峰道人今在东峰不逺矣遂相与陟冈上东峰冈石斜削可数十丈稍凿足迹无草树枝蔓可攀蹑从者手接而上之遂达于巅有三茅洞前为小殿殿左有岩五峰道人居之依岩置扉当其缺处稍亦架椽为屋可坐客可爨余至道人出迓曰清晨黙念当有佳客命弟子洒扫石床公自何来余曰来此访道相与坐茶顷起临崕逺眺当东峰尽处东南北三面无他峰碍蔽道人指防中条首阳诸山疑隔数里黄河如线则近萦山足矣目际村落比比乃云此同此蒲此商此陜某某等州千里之内可俯而视人生不髙我足底旷我眼界大我胸次如瓮中蚊蚋裩中虮虱真忆仲尼登太山而小天下也与道人相对慨叹忽云生首阳英英欲起道人因言山头云态甚悉髙低逺近浓纎迟速去来有无至不可状又言云弥布峰峦即数日下方不雨一流动则下方雨矣有时晴云冉冉孤飞入谷忽已失之盖归云也步前冈老君碁所碁石方径五尺三十二子铁为之重不可举岂临局下着慎重当如此耶已风色寒天渐暝还入岩下道人请就其寝室室入岩之幽盖一大炕可容三四人余与道人洎道士相与箕踞而语忽闻鼓声顷之如雷余呀焉道人曰风入岩坎耳余曰劒首之吷而管之嗃也华山之岩宜其雷矣问之神异曰夜静时扉外有足声令弟子无窥扉一任之恐变幻能动人青柯坪道士某为师守舍见绯衣方山冠者甚伟长可十余丈坐山腰埀其足呼曰尔师山口失足往擕之言已失所在某如其言携师以归盖山神也又闻白云峰郭道人云遇异人于上方遍体长毛采细莘以啖就之则去之追之已失之矣又问他奇曰青柯坪以上无鸟山头有一青雀时来乞食一老猿每危坐前冈视众猿采核輙复弃去语久忘倦拥衾啜茶乃就枕枕上闭目追念所过诸险数数魂坠觉得此身已与人间隔絶心泠泠无尘神翩翩欲举如寐如寤作游仙梦山头坐石看闲云巻舒有异香缥缈羣仙来集各道姓字宛若平生希夷手紫栢一栢埀埀叶露啖余余因得邀秦玉姜弹琴杜长春吹笛王伯辽刁自然辈鼓五舌簧听之乐甚壶公授余竹杖欲乘余俱去念诸同心有初约徘徊未可顾谓焦仙曰倩汝三青鸟一向金门报王元驭一向江南报范伯桢胡原荆王承父一向防苍山畔报顾益卿因令各乘之来也羣仙闻余言皆笑忽然想灭梦断已涉幻妄尔时道人正趺坐听余鼻鼾振余曰睡无昏昏然当起坐令清气余曰正自不为道之浊道人曰宰官身故自有仙縁因口授坐卧吐纳之法复为讲叅同数言防趣可绎偶及化书曰见闻入道者也证以忘形养气忘气养精忘精养神之説曰忘即助长矣余悚然俄而东壁有隙光余曰曙色耶曰未曙月出之光也啓窻片月方起光上射岩端白云纎洁如素锦月渐髙浮云蔽之拟观日出状及旦云竟不开也余急于览胜又趋起栉髪道人炊胡麻饭余青雀飞止道人肩道人曰雀来矣就掌中食已复飞去余叹道人忘机饭已相与出扉重临崕端下望云如飘棉飞絮平铺万里仅小尖上出余谓道人曰王司勲汝明登太山见此景语在吾耳也因下冈忽风来余与道士及从者数人手接而下一人仆则两人蹲而挽之或不能当风则三四人连仆道人独行亦仆宛转石上复起其身轻翔且习之矣循冈北行观仙掌岩岩壁黑色石膏自璺中流出随膏凝结黄白相间逺望之见其大者五岐如指相传谓巨灵劈山掌迹犹存也还至王道人所乃余憩板屋已为风吹去盖闻雷时也王导余左折观新洞洞颇髙广同州马君怊额之曰迎阳盖华当少隂迎阳以配合之令有生气云又上之为雷神洞复右折为朝元洞洞之下为贺老避静处穴石埀双鏁而下之鏁尽乃板道以铜杙揷之峻壁而板载之铜杙之上复缀壁以鏁攀之而行板道下皆絶壁松林随山麓起伏翠涛弥望贺所栖室凭于突厓焬灶犹在室傍有岩髙十余丈遥覆其室朱书全真岩三大字盖凭空仰作之者亦神奇矣还出石穴复经阎王边西折以上为避诏岩希夷表九重仙诏休教丹凤衔来盖此岩上覆如屋多怪状余往游分寜清水岩其胜畧等西上为岳殿下有希夷睡处相传希夷睡经旬钟离云房过焉候其息以纸墨作黑白圈图之授纯阳子曰先天混沌谱也乂下为老君炼丹所石炉经丈余髙可六尺余闻老子青牛出关遂入蜀关尹喜索之青羊之肆安从烧炼于此道德又安事炉中龙虎耶或好奇者托之以増灵胜耳北行为西峰石罅二尺直下相传香子斧劈之留有足迹或曰巨灵足也又北上为西岳大殿殿之北为舍身崖古之有道者皆于此仙去崖之东稍折而下为镇岳宫玉井在焉深可十文圆径半之记云生千叶白莲服之羽化或谓开花十丈藕如船也乂北上为莲花峰视诸峰不知更髙几许身疑在太清中吞吐灵气五内百骸洒洒如濯不一到此虚生此生昔李白仅登落鴈峰便为呼吸之气上通帝座不知上此更作何语峰之下有石洼如臼凡二十有八上应列宿自南而北如贯珠水经其中由崖端挂下山腹水帘洞泄之道人为余指防云台白云白羊松桧朝来玉柱玉秀毛女诸峰张超石羊黄神藏马诸谷歴歴详説余恨无羽翰横飞乂恨不遂凿巗结庐遯世以老天渐晦道人曰雨至宜且归始予登山从数人持三日粮不谓陈君所遣供事者倍之计再宿当无赢又闻山头人不得上下经月雨即经月不得上下乃与道人别取道下山下山较易苍龙岭遇雨淅淅洒面避之三元洞雨止复行下离垢如初上时则先一人纳余足坎中而上缒余者徐纵其手乃以身下下峡下撞如之余既下笑谓童子曰腓股酸楚如斮幸犹我有也抵青柯坪陈君别遣人供张候余余饭乃就舆令仆夫倒舆而肩之峰峦层叠隠见如拱如揖追随送余余亦如去知已别情亲爱恋难割又如刘郎之失天台渔郎之失桃源悔其还也嗟乎未断尘縁重来人世清都此去托足何期千载一时感慨无际矣既抵客舍恍惚碧云青霭犹在衣履奇峰怪壁累累囊袖泠然充然不自知所得云何也余为时弃拟从莲花峰头把酒问天乃到时忘之矣山骨立五千仞洞皆琢成不似吴粤间土石防岈错互水荡涤出之者山防山罅有土乃有树树底多堕叶摧枝岁月朽腐无寸草石上生万年松草类亦藓类也皆枯茎一雨还青记称华山神林斧犯之輙逢虎狼岂然哉山自青柯以上樵者所不能到故栋梁之材干霄合抱皆得自全不独樗栎臃肿匠所弃也余婚嫁未毕五岳在念不图窜逐首践西华尝怪韩昌黎以彼雄豪登华山顶惊悸不能下至痛哭狂呌欲死乃余是游而几死者亦数矣峡千尺撞百尺一蹑朽枝将堕援余者安能为力死矣即余不先堕援余者失足堕余与俱堕死矣离垢时足一蹑空或绳断手痹死矣山头或下片石死矣苍龙岭风决起安所留足死矣车箱诸险莫可先后莫可左右一失足死矣扳道铜杙多锈损板或堕死矣东巗架空支牀当闻雷时风或頽架死矣余犯数死以成兹游竟能容与三峰歴太虚搜仙窟豁耳目开心魂筋骨逾强意兴飞动将无山灵防持之耶而陈君仙令能爱客于烟云间幸哉余之遭矣陈君谓余当纪游将伐巨石刻之山头以传奇诡余方自适何暇适人姑存其概时自披览当坐游云
　　黄罗山记【黄允交】
　　黄罗去敝庐只二里余余每从郎川还山中輙一登其彷佛可纪者五初与诸从兄弟游陟山半忽霾晦登顶见下方白露弥茫诸山头出雾中如青苹白波共浮荡黄白二岳时露一峰两峰随霏霭之淡浓为现灭熹微倐忽类海市然次为四月晦与程平仲偕天燥不可耐四望昏防如前游坐防山半横厓中见近亩麦熟万顷黄金地緑畔界之井井也一偕同业汪尔占诸君是日稍霁遥山可数轻岚媚之近则千丘晶荧弄日日下舂霞防四起为绛为绀为苍碧与峦岩紫翠相映发俄而巨光一线横竟西北天非黄非缥作青金光云门莲花诸峰珑岞崿悉视光中疑是轩辕浮丘鼎中丹气真使人作凌云想一偕程用修汪于田郑本寜以观梨花至乘兴登澹隂四埀疎雨时洒俄而烟敛俯视原树陇麦嫩色如染清江带之或一片緑玉布颿飞其中如水田白鹭也不食顷雾复集诸君谓山灵为我辈出阿閦观耳一偕族侄明逺用夏则秋闰九日风甚劲碧空澄朗可辨纎毫歴指诸峻嶒者为某峰某峰诸培楼为某丘聚落为某乡浮图五出为某某刹松飚万壑轰响如海潮西日射大川中晃烂沸蹙遥人眦帆樯防防落冶金中不复向者观矣夫山川不改余五登而见各殊烟云雨日屡迁而流峙若与之俱幻乃信世界多幻境揽胜者何可谓一探輙尽也
　　游马鞍山记【俞允文】
　　昆右娄县县之山马鞍艮次形胜婉丽不类土俗敦骄奢华岁向春乡里通衢之人阖户以往才豪强梁袭以相胜穷独贫贱赖以为日当其时人有羸者矮者痴者瘖者跛者羶者口啮者疥痔者聋者耳偏枯者眇者瞎者蒙者牙黄者峻颊者髯如拖朱者肥豕腹者韦条长者鼻□削不辨臭秽者口耳缺者广颡突脊顶秃髪鬈者首缩而足掘唇掀而齿豁者面五色具千怪万象或数疾而同一人或一人而同一疾如是之人老幼男女猬集蚁拥或羣而嬉或列而行或防距走鞚或张弮帣韝或喜相奔逐或怒相搏击或提罂挈盂络盛壶飡或邂逅交游扳连而往或握手道旧或倚树歌咏或乘兴而至兴尽而归或兴尽而归援之而止或以事牵道经而游或以游至事牵而返或戯谑人貌或滑稽射逺或恃勇乘危或反接特行或喘或溺或啸或笑或坐或卧或俯而偻或揖而让如是之人不可殚状山行郊游巷集道溢当其时人有鲜好衣服张盖拥卫瞠目咳唾拟于王公狡童隽妓曜色增态挽袂凭肩迎风掩笑千声百气弄影骄艶枹鼔摐金鸣丝击筑羣呼聚饮列炬而还如是者才豪强梁也翠防金珰朱衣华裳拂击目睛五色并辉足若莲瓣轻盈防石刺蔓钩萝丹碧支里数步之内香泽袭人左右侍女前呼后应人莫敢仰坐口评论如是者皆才豪强梁家也夹道欢呼笑骂腾踊卒然之间目不及张遗簪堕珥破襟絶襦妇女鬟髪彷徨孤立目落神沮埀首敛色如是者男女交错也其侣闻之莫不防羞疾行自谓至此死有余恨乃今屏迹然犹有不畏者牵引乘携左顾右盼妄称故道迷复环视肢体皤腇腰若束刍髻秃鲜涂泽衣服故旧不相掩覆解衣市物且防且行如是者乡里贫贱也牲酒罗列揖跪拜立但恨无地先后卜祝吉者忻然凶者复续灌酒谢神丐者环立祷颂纷纭盆盂髙下一人廻旋莫可指画如是者岁时庙祭也牛牵马驱髫龀行队恃力扛石从事野烧竞走益薪超烮越熖争以为能如是者牧竖也数十百人攅一短褐闭目捋须摇首舚舌语言若注不吃一字解衣散钱者为王公嫚佛诸天者为马牛愚顽无知凭依若神如是者为浮屠也曲席结舍图形绘象衺人秽夫极口称道其状与浮屠等者皆星士望气人也无赖男子骈肩累足众口交喝一时之内山崩谷沸反走却避豁然成路如是者击毬也白眼嫚骂足蹩不前偃卧随道者游人醉也黄衣挝縚尼僧道士也幅巾厥袄武艺术人也屠酤酒肆星纷豆贮乘轩弛担植然梗道百色之人莫不投业以为盛事人声鸟禽相和烟日风火焱发缤缤纷纷文文章章具一时观岂不伟哉俞子徃观而叹曰韩子云脉病而肥者死今之天下疲聋残疾防防孤苦破衣敝屦盎无斗粟日暮无食谈笑自若数千百人罕有出此皆沿习成俗犹敦骄奢华是亦脉病而肥者也何豪贵丰显作一大官以囊槖计而视以为乐悲夫
　　三山游记【屠隆】
　　秣陵长干寺沙门钦义渡江来朝普陀访余紫烟阁曰贫道髫年祝髪西游峩眉朝普贤北游五台朝文殊迄今东航海抵普陀朝观音大士所至皆遇物显化光景殊胜且穷列名山大川神臯灵壤险壮峭絶杂遝参差忻然有防于中尝欲为文记之恐笔不逮心请得口之吾子笔焉余曰唯义公年十七随师入楚由巴东浮巴江巴江险急清泚可鉴其上羣峰岝往往刺天两岸狭束仅容一刀水中乱石谽谺怒张利如锋刃舟上行者百丈牵挽难于升天下者建瓴跃矢瞬息千里弥迅弥险所歴瞿塘灎滪白帝黄陵三峡之间峰峦秀媚草树蒙茸鸟啼猿啸使人且喜且愕神骨萧爽从东行万里抵峨眉未至峩眉三十里望两峰浓黛欲滴似明似灭乍逺乍近来迓人俄而峰顶佛光忽起光五彩作横空巨梁状众惊顾以为虹霓独义公心知其佛光少顷梁上复起一圆光如满月光中现出一白象其上乘一菩萨衣裳缨络宛然若月中现出河山地影而明了过之良久圆光冉冉堕东峰梁光随灭诘朝登山参普贤道塲山周回千里形半弯如蛾眉故以名两名刹一曰白水一曰黑水俱在山半其余丛林以千计僧徒以万计又明日登天门絶顶天门者两石若擘开髙而揷天人从石中度罡风峭劲殿宇不可以覆瓦瓦皆以铜铁锡为之其上多奇花怪木灵禽异兽鸟有如鵶者如雀者俱能言诵佛号朗朗声徧山谷小兽有如松鼠者能随大众礼佛后双足人立擎前双足作合掌状人拜亦拜了不怖人以米饲鸟雀结縁羣飞下绕人前后如素狎习然稍起一机心瞥然翔举矣一花五色若蕣英不知何名有放光石日照之则有光作五色闪烁射人山髙寒六月飞雪隂厓积万岁氷中产雪蛆玉色可爱人登山夏月披裘冬月僧众移居山下留一二苦行者掩户地炕而居所遇多髙衲异人后二十九北游长安从涿鹿入代州上五台五台者五峰平列如台故名一名清凉山按华严经云大支那国有山名曰清凉其中常有一万肉身菩萨于内脩行即此山上有清凉石广仅丈许可立千人上濶下狭状若仰盂盘旋摇动久而不坠义公登东台礼菩萨罢出据峰顶瞩眺山距辽海千里微茫窅霭逺见声色时日向西见峰影杂人影随落照而去直堕海面义公目魂骇咄咄奇事时关中人王大理道纯防刑太原在山下召僧徒斋课为二亲祈年作福某尝闻此山灵异某至而不得覩见岂其意固未诚耶顷之见烛忽吐花迸开如五色宝莲蕋瓣珑少顷变作狻猊状其上坐一菩萨光彩如画王君愕眙大喜遍召徒众入观无不欢呼顶礼久之渐隠烛亦渐灭比王君入室更衣烛明如故时义公亲见其事王君亦自譔神烛记万厯丙戌春义公东渡罗刹走防稽由甬江出鼇柱峰下泛海朝普陀观音大士一苇在大海水浮天无岸海上诸山逺近厯厯大者如拳小者如粟天黑风起波涛汹涌义公寂照观空兀然不动但髙吟谢康乐诗扬帆采石华挂席拾海月普陀一名落伽山孤悬海中四方僧众士女来朝者殆无虚日夫文殊普贤观音并古佛应身出世各就南赡名山以为道塲而义公先后卓锡览胜防真参佛证道斯以勤矣古今文人藻士好游天下名山川崇跻幽探务穷胜絶以此散其胸怀解其烦懑是未免于往也取境解心境在则解境去旋防此其于道无毛髪益故林栖穴居之士标格翛然风流掩映而并不闻证道度世此其騐也义公三山游非徒擥结云霞讨求松桂其与尚平许迈之游犹有间焉余故为笔而记之
　　东门观桃花记【王衡】
　　盖今人多伪为雅而吾吴尤甚兰菊防家置一谱焉次则君竹而友松第而至桃花极矣廼予性独深爱桃花每春未尝不游游必徧今年二月之十七日予与汝増约使人往探城四隅问花之所止而之焉具报东门好则步出东门踏菜花行望见一村居小有花栁可观则酒鎗与蒲席已次第设矣其居在小谿中桃花左右溪约有三四十株甚嫩美既乂移至吴氏庄庄宅与池相绕畧同前而广五倍之花硕大且繁中一绯色据水上者特异长杨数章列池外如伟丈夫衣冠拱手而防少女子于内桃花亦醉面埀埀傍水洗妆不轻见头额也饮树下留连久之顾日尚未晡廼复信步防花其在水滨者墙角桥畔者菜花栁树丛中者輙洒水施茵曰与尔延客或遇之矮檐下及坑堑灶突之间则含酒满舌噀之曰为汝浣衣席暖更移酒尽复买忘其去城之遂逺也汝増曰夫桃价不堪与牡丹作奴人且以市娼辱之子何好之甚余笑曰子品花乎品价乎夫价则百十桃者有之然皆如口脂面粉不粘人意刻画防缋人能盗天夫桃也逺而睇之光浮浮然近而即之若有暖晕焉盖颂桃德者夭夭近之灼灼则已下矣拟之于春殆巽女乎阳出震而得梅桃与梅其得气独完故于香味色中具有别韵即刻画防缋者巧愈不似似愈不真子舍是而贵夫盆鸯拳握之观何欤且夫天下之贵贱失所久矣饾饤贵而粱肉贱土偶贵而人物贱品题贵而考课贱桃之贱于子无惑也汝增无以对遂泚笔志其语
　　香山雪游记【王衡】
　　余以前岁游真觉寺订雪盟比连日雪乃鼓舞周季良同客尤伯固王元敬张伯新游焉甫出门目神外淫雪乂弥甚遂遣童子归将襆被来而止饭真觉寺据浮图骋望间露石骨者随捧雪缀之饭已循堤行则黄日已逗云影中逺近诸山黛白错而东一山受晡日色独烂如丹霞惊睨者良久比到香山且昏夜矣赖夹道积雪奕奕导余行俄而星见天井山僧报晓霁急科头起则千峰一雪冻云頽倚山头如醉玉人乃将诸子涉环翠亭雪径深二尺许从者几以双趺印之觞数行转而憩于碧云之余公墓平台坐林峦中眺雪颇胜已乃从旧道归则昨日之丝者茧环者化为玦矣因相与错叙其胜今雪毰毸欵舞且倦且骄旧雪晶明浩漾积矣而若不有试从卑望髙如鉢和国人仰面不见山若登髙临逺则又身在净界视三千大千沙砾皆净土也其封谷完其揣树宻其印沙如鸟篆其附城郭若鱼丽其幕红寺衬落叶俄浅绛俄又淡黄种种作态可喜至于寒雁空横素鳬旅坐暗泉界响老松低枝枯芦有声村火斜出于是间更有深致吾曹戴髙檐防披貂幨防奔车鞭蹇争相指盼以为山林入吾画图而亦知吾曹乃山林画图中人耶季良叫曰此致佳固安得不消之雪而弄之余曰噫嘻自古汗竹绣石簮笔技剑者等于朝雪而况雪乎子欲得雪而不消者则为玉为盐为絮为练种有几似矣而实非此欧公所简弃也且子寜粉增乎寜雪减乎傍一客应曰然雪则何必不消顾吾辈雅善消雪彼热肺肠子封帘守户者吾犹得以顷刻之观傲之余曰毋人各有适子以徽之舟东郭履郑棨驴为至矣乎则风不出而不出之叟亦能笑人顾谓伯固子弟图之余姑为之记








　　明文海巻三百五十七
　　钦定四库全书
　　明文海卷三百五十八　　　余姚黄宗羲编记三十二
　　游览
　　游骊山记【袁宏道】
　　骊之山郁然而清而其水浩浩然鸣九衢也古木森森然翳东西岭故宫遗址多不可识山下之民有雪领而杖者作而前曰民虽耄犹彷佛忆之指其巍然而坟者曰是举火台褒女之所笑也指其温然而澄澈者曰是莲花汤明皇妃子之所浴也问山下之故垒曰是尝锢三泉而开七曜者始皇帝之地市也余倚松四顾苍茫久之乃披荒榛踞危石楚声而歌曰涓涓者流与山俱逝兮空潭自照影不至兮吁嗟乎兹山祟三世兮歌竟浴于长汤遂登老氏宫极于台东过石瓮寺休焉稍倦假寐僧榻忽有丈夫峩冠修髯揖予而言曰吾子失言夫山奚能祟使吾幸而遇严匡诸君子岂不亦嘉遯之薮吾子谓九叠之屏七里之滩何遽出吾上耶乂使吾所遭者为宣城孤山辈骚坛之士艳称久矣吾岂复戎吾姓也余蘧然觉自悼言之失也复喟然叹曰异哉天子之贵不能与匹夫争荣而词人墨客之只词有时为山川之九锡也异哉今之处士谁能入山而为水石所倚重者吾当北面事之
　　华山记【袁宏道】
　　凡山之名者必以骨率不能倍肤得三之一竒乃着表里纯骨者唯华为然骨有态有色黯而浊病在色也块而狞病在态也华之骨如割云如堵碎玉天水烟雪杂然缀壁矣方而削不受级不得不穴其壁以入壁有罅容人隂者如井阳者如霤如井者曰防曰峡如霤者曰沟皆斧为衔以受手足衔穷代以枝受手者不没指受足者不尽踵铁索累千防直埀下引而上如粘壁之鼯壁不尽罅时为悬道巨峦折折相逼若故为亘以尝者横亘者缀腹倚絶厓行足埀磴外如面壁如临渊如属垣撮心于粒焉知之不及夕也长亘者搦其脊匐匍进危磴削立千余仞广不盈背左右顾皆絶壑唯见深黑吾形然如负瓮自视甚赘然微风至摇摇欲落第恐身之不为石矣夫人所凭仗者手足而督在目方其在罅目着暗壁升则寄视于指也降则寄视于踵也目受成焉耳罅尽而厓目乃为祟眩于削为栗眩于深为悼眩于仄为喘愚者不然心不至目故也今乃知崄之所以剧矣余衣不蔽腰下着穷袴见影乃笑豋厓下望攀者如猱侧者如蟹伏者如蛇折者如鹞山之□廞乃至此自恨无虎头冩真笔也逾仙掌壁折入石弄北旋上石滑而不级为东峯过坪蹑厓道尊持而中断为南峯度峯足蜿蜒上石叶上覆而横裂为西峯南峯踞两峯之上如人危坐而双引其膝下有土径异树交络峡水鸣其间峯顶各有池如臼如盆如破瓮鲜壁澄澈古松覆之西峯石多璺乍视如未稳南峯之背有静室埀双鏁鏁尽为铁杙以承板道东峯南下为卫叔卿博台鏁对悬拓厓自达皆奇崄
　　华山后记
</div>
    <div class="pagination">
<a href="明文海_page98.html">上一页</a><span>...</span><a href="明文海_page94.html">94</a><a href="明文海_page95.html">95</a><a href="明文海_page96.html">96</a><a href="明文海_page97.html">97</a><a href="明文海_page98.html">98</a><span class="current-page">99</span><a href="明文海_page100.html">100</a><a href="明文海_page101.html">101</a><a href="明文海_page102.html">102</a><a href="明文海_page103.html">103</a><a href="明文海_page104.html">104</a><span>...</span><a href="明文海_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
