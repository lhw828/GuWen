<!DOCTYPE html>
<html>
 <head>
  <meta charset="utf-8"/>
  <title>
   香艳丛书 - 第 266 页/共 467 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   香艳丛书 - 第 266 页/共 467 页
  </h1>
  <div class="content">
   阿贞亦新桥中之矫矫者。揭籍之初，名誉犹未甚着。墨江渔史，一日过平井氏，见一校书，颡低而狭，颐削而尖。问之，乃阿贞也。当时窃谓是凡种耳，未几贞之名遽噪，评者或与小万相匹，比之尹邢、嫱旦。然窥其态度举止，依然吴下阿蒙耳。惟衣履簪珥，则上等妓流之物也。以是叹世之具真法眼藏者，实罕。或有为之解嘲者，谓墨江渔史曰：“子毋讶也。夫伯乐一顾驽马，亦得千里之名。贞也虽凡，究与驽马异。子惟知有马而不知有伯乐，何其迂也。”墨江渔史恍然而悟。古人云：“士为知己者死，”请为下一转语曰：“妓为爱已者贵。” 
　　小松，东京人，家于村田。旖旎风流，是迷香洞中第一等人物。身具媚骨，胸多柔情，以是见者无不昵之。谪仙有句云：“一枝浓艳露凝香”，方今新桥红裙，能抵得一“浓”字者，独有小松而已。游客如欲得潇洒冷淡，若秋兰水仙者，则宜问之他处，小松非其选也。然爱樱花霞蒸，海棠雨滴之情致者，舍小松则将安往？有某友钟情于小松特甚，无夕不至，殆非小松不欢。墨江渔史曾有诗赠小松云： 
　　人间艳福有谁争，卿爱檀郎郎爱卿。 
　　梦里香闺春若海，娇莺一夜不停声。 
新桥更有升屋小松者，同名而异人。 
　　小留，章台中尤物也。初号三胜，揭籍于新桥，日犹浅而名已超。其侪辈评其姿容，俨在最上等，故客之朵颐于留者日多。然世间薄命女子，亦惟留居最。何则？盖留往时居墨川之梅邻亭，后流离转徙，竟堕狭斜。萍因絮缘，殊为可悲。留有老母，性贪而狠，每与恶少谋，以留为饵，钓豪客，诈伪百出。攫客之财犹不餍，并褫留之衣裙，皆归典阁，或斥卖焉。人呼留曰“笋姐”，以其衣裙随制随褫，宛如剥笋也。留去年避褫剥之难，寓小万家。今春别为一户，滨舍之妪为干百事。不知其母犹得逞恶伎俩否也。 
　　秦淮西湖间，绮罗丛里，解文字善诗词者，殊不乏人。至东京妓流，其数不下数千，而无一识字者，殊可叹哉。然超凡拔群，若新桥阿染者，安得不啧啧于人口。阿染别号紫园，才锐气豪。宴席既醉，则雄辨快论，压倒须眉。在家潜心读书，所赋和歌，亦可播诸管弦。新桥诸楼，有客命“聘女学士来”者，楼丁不问其人，直奔阿染之家。然学士虽老，犹不能忘情，时有艳闻，可称女中白傅也欤！ 
　　国助，妓中之侠者。容虽中人，而豪情逸韵，自足俯视流辈。墨江渔史，尝偕诸友饮乌森酒楼，相与谈快事，各说其所适。渔史曰：“若有一富翁，以数千金赠国助，使彼随意挥霍，而从旁观之，不亦快乎！”皆抚掌。新桥之妓多矣，无清贫出于国助之右者。国助每重情谊而轻货财，薪米屡空，晏如也。人皆嗤其痴，渔史特服其达。呜呼，视黄金如粪土，扶弱排强，是所谓江户霸者之气象也，不期于妓中见之，空谷足音，荆棘梅花哉！ 
　　金春教坊若索静婉女子，则可膺其选者，非小万，必小德也。德，容姿娇丽，情性柔嘉，多情寡言。评其品格，众妓皆不得不立下风矣。德家资颇富，有屋字巍然，埒于豪商巨贾。惟其气体养于平素，绝似良家女子，品格高尚，良有以也。然佻达之客，多以其澹泊无味摈之。德于情人，能守一不趋歧途。即父母不喜其人，百般沮尼，德必百方弥缝之，不以绝其好，盖与寻常轻薄女子异其臭味者欤？其姊曰小滨，亦揭籍售技，然名不及德远矣。 
　　新桥南北，工于弦歌者，仅仅三五名耳，而岛次居其一。其鼓弦奏曲，往往出新手段，与寻常声调不同，听者呼妙。岛次之父，以画为业，年既耳顺，岛次善事之，曲中皆称其孝。然人或云：“岛次亦不免为色界顽仙，目为严谨者，恐属皮相耳。”其或然欤？妹号花吉，近亦揭名教坊，门前车马，颇不冷落云。 
　　墨江渔史曰：“‘婉兮妾兮，总角卯兮。未几见兮，突而弁兮。’余今为玉八三复斯诗焉。”萨贼平之年，渔史有友人饮太田楼座，有一雏姬，纤弱几不胜衣，而善挝鼓。问其齿，曰十二。问其名，曰玉八。今年二月，赴旧友宴会，有一妓明媚秀丽，捧觞而进，顾之，则玉八也。翠袖红裙，云鬟雾鬓，俨然良校书也。渔史不禁骇叹久之，吁卵雏化为彩鸾，毛羽璨璨，使人刮目不暇如是。余发早晚梳雪，亦可知也。玉八为渔史所赏，拔之于稠人之中，声名鹊起。余与梅士共饮于中村酒楼，呼妓侑觞，玉八应召至。初亦不知为谁，梅士告余曰：“此即新桥翘楚玉八也。”谛视久之，神彩溢出，而后信渔史之言不诬。近日见玉八鬓上金钗，插红珊瑚大如鸠卵，称是显官某公所赐云。 
　　玉八既巍然成一大家，继之称凤雏者，福助也。福助小鬟，其齿太稚，固未可入艳谱中。今特纪之，盖有所见也。福助虽幼，有才艺，比诸玉八，有过无不及。其在宴席，击鼓、弄弦、舞蹈、拇战，无一不能。而接宾客，婉言谐语，工于应对，使老妓瞠乎若后。若使福助年至破瓜，则新桥百校书，恐无颜色矣，岂得以乳燕雏莺而忽之哉！ 
　　阿园，原名阿里，森本桥主之女也。少时有国色之名，以美艳鸣都下。若柳桥名妓，如阿金、阿荣者，虽貌冠群芳，亦让一步出羽。豪商秋田者，一见惊为天人，掷千金娶之。伉俪情深，有同胶漆。未几而镜破钗分，相离中道。园之揭籍于平康，已属秋娘迟暮，然娇姿丽色，犹冠柳桥。竖赤帜于粉垒，迩来十阅星霜，芳誉未衰，亦可谓东国之夏姬矣。园富于财，屡赈恤贫人，尝为官所褒赏。然性善嗔喜骂，娇舌如刃，虽豪士侠客，无不辟易。墨江渔史，面长肖丝瓜，园每骂之曰“丝瓜翁”。其骂人之妙概如此。娇嗔艳怒，能使有情才子，魂消肠断，其骂诚不可及。渔史曾有赠阿园诗云： 
　　月旦如今乏定评，多情却怪似无情。 
　　园林霜后春狼藉，笑杀狂花不负名。 
余谓渔史面长，绝似余友李芋仙，宜以文名当代。昔诸葛瑾面似驴，欧阳询面似猴，桑维翰则面长尺余，皆一世俊杰。园之骂渔史，非骂也，殆誉之也欤。 
　　幸吉之温柔贞静，可谓庸中佼佼，铁中铮铮者矣。北里风月中而有是人，亦世所罕觏。墨江渔史，识幸吉巳十更裘葛，初未尝闻其授陈思之枕，而偷韩椽之香也。夫幸吉亦狭斜女子耳，岂无风怀，而使人寻其形迹而不得者，则其谨严慧巧之所致，非耶？诸少年争游柳桥，眷眷于幸吉者颇多，皆不遂志而止。其善守一不渝可知也。顾柳桥之妓，无老无少，一盛一衰，时有转变，独幸吉始终不替，声价十年如一日，有以哉！或有目以“妓中冯道”者。然幸吉善与人交，久而弥庄，目曰“妓中晏婴”则可，比之长乐老，未可为确评也。其艺亦居上等。呜呼，南北绮罗丛里，能与斯人相匹者，果有几人！ 

　　东灜艳谱（下） 
　　锦北柳桥之名妓，以侠着。戊辰干戈之后，二三暮僚，郁不得志，纵酒遣怀，每饮征妓佐酒侑觞。墨江渔史，亦预其列。当时所识，殆数十人，其存于今者，惟锦八一人耳。锦八在昔，娇小而奇捷。饮酒数斗，醉则放言骂人，势不可当。渔史呼之曰“隼姐”，以其小而锐也。尝饮墨江鱼十楼，渔史有爱犬尾而来，渔史畀以肉，众犬皆环视朵颐，然畏渔史不敢动。锦八既醉瞋曰：“何偏也！”手攫盘肉，尽投之众犬，一座皆惊。然锦八志操，亦有过人者也。深川豪商美浓名善，昵锦八，形影不离，竟出重赀，置为小星。后善家道渐衰，其妻妾皆弃之他往，锦八独不去，曰：“旧恩岂可不报乎？”乃复揭籍，售技以养善。善衣食于锦八三五年，竟不知所往。锦八今犹善饮，然醉则太息曰：“妾老矣，无复攫肉之意气也。”渔史为之愀然。 
　　阿清，始名才藏。性温柔而乏才气，名不副其实。乃改曰清，姿容清逸，声调清亮，始称其名。一客狎清日久，竟举一男。而客远去西国，长往不返，雁杳鱼沉，清居家悒郁。近巷有好事汉，自为螺赢，负其子以搂清，清喜从之。桥西有狡儿法螺龟者，好作帮闲，常为好事汉所役使。每见清，缩头耸背，蒲伏捧屐，观者无不嗤笑。吁，若使清长于才，则称之为第一流校书亦可，今殊可惜哉。 
　　以后起一雏妓，名顿噪于柳桥者，小清也。才人豪客，争掷金钱，呼之侑觞，概无虚日。清秉赋孱弱，客春患肺疾几不起。某君为乞良医，才得快复。然其姿性豁达，酒量亦压侪辈。每自偕雏妓数人，游龙山。龙山之背，有一亭，盖仿西京南禅寺之瓢亭而构者也。清酷爱之，每游必饮于此。清自踞上座，众雏环坐而饮，酣歌谈笑，旁若无人。不知者疑为豪娃荡妇，出而游戏者也。而在宾客座中，静婉温柔，如不能言者，抑亦奇矣。清尝曰：“妾若获数千金，贮之腰稿，与小鬟数十辈，遍游南北狭斜，乱掷买豪，何等快活！”听者绝倒。 
　　新桥有与小清同名者，容华绝代，而情致婉约，曲中殆无有及之者。未几，为一名士量珠聘去，旋为嫡室。既而折节读书，从洋人受语学，略通其义。居三年，病瘗没。及葬，大书其柩前曰“某夫人”，执绋送殡者千余人，亦荣矣哉！ 
　　墨江渔史曰：“余落魄江湖，已二十余年矣。其间祸福迭乘，回顾花丛，真如一梦。”丙子下狱之前数日，与家姬饮桥西某楼，情怀凄恻。渔史谓对酌无聊，宜呼一雏妓来奏舞，藉破寂寥。乃招绝娇小鬟至，即清儿也。至命按曲，娉婷窈窕，颇有可观。渔史笑曰：“一朵未开之花，使人他日必有绿叶成阴之感。”迩来经数裘葛，问柳桥妓流之善售者，咸举清儿。清儿芳誉既藉甚，推为章台中翘楚，然娇小犹当年奏舞之时，盖小杜所谓“舞腰纤细掌中轻”者，非耶？ 
　　阿十，本隶新桥籍。以与某妓有隙，乃移家柳桥，芳声震一时。后以有故从人去，旋又为曲中人，声价比前少衰。然风流倜傥之子，欲求潇洒轻妙之人，则南而国助，北而十，当其选矣。十有足疾，自冬逮春，■⑴门谢客。一客谓其家居必不禁无聊，窃窥之，十凭案手缀稗史，孜孜不倦，客大惊。就而请借其书，十笑曰：“妾自写妾之情事，既累数十卷。然是一家私言，何肯示人。”其情痴亦可想也。夫妓能作画工诗歌，尝闻之矣，未闻有作说部者，此亦创事也。 
　　妓有窈窕其容，颀然而长者，名曰阿春。性温厚质悫，久堕花柳场中，不染其风习，其言词丰韵，犹是良家妇女也。揭籍甫二岁，尾藩士人娶以为侧室，举一女。未几，士人获罪自裁。以无抚养资，复出而售技。事亲至孝，闾里多称之。其在宴席时，善待客，谨饬寡言笑，毫不与侪辈争。然性嗜酒，醉则较有豪气，善谈工谑，大醉则逃席而睡。或曰：“阿春不饮时，危坐不动，浑如画图中人，偶为微风所拂耳。”或劝其盍速从良，青春易过，悔莫及焉。春曰：“妾母已亡，父老而善病，妾未可以他适也。”可以知其为人矣。呜呼，事亲抚孤，宛然一贞妇，不图于狭斜中得之，亦奇哉！ 
　　芳辰，住乌森坊，虽容仅中人，而质性温粹。祖母年七十余，事之极孝，裙钗衣带，必禀之得许然后制。祖母秉性古僻，虽在今时，犹当作七十年前观，一衣样则嫌其纤巧，一服色则憎其秾艳。芳辰一一从之，不少乖其意。以是芳辰妆束，与良家女子相似，人笑其不韵，而芳辰从不置一词也。人皆谓之妓流中君子。 
　　宝龄，居板新巷。善歌，以色艺鸣一时。性颇慧敏，在稚幼时，姿容绰约，已压群芳。英人某爱幸之，彼此交好如漆胶，几于一日不见，必寄声相忆。宝龄居恒常言：“自非才人学士，不足与语。如本邦守旧一种人，卖一盼睐与彼，殊为可惜。至如欧客，赡于才华，裕于财货，与之订交，情真意挚，出肺肝相示，此可谓心知已。”以是虽旧相识，亦希招之。遂与英人相爱益密，遽结蚌胎。一切所需，咸仰于英人。临蓐颇艰，特延名医为之看视，保护百方。既产，英人来视，以黑发致疑种异，谓是寄豭所生。辨析万端，终不可解。宝龄因忿成忧，因忧成郁，未逮一月，玉陨香消。说者谓宝龄徒以慕开化人，以性命为孤注，斯亦无足惜也已。 
　　歌妓瑶儿，住日吉坊。性温质粹，孝行素至。其父母亦非烟花队里人，待客以诚信相接，非所取纤芥不私，有可予丝毫无吝。理发梳髻，皆出其母手，不另延他媪。或不能作时世妆，弗惬瑶儿意，亦惟和颜致词，绝不效世间女儿，动以悍词忤母也。其母尝携瑶儿游近乡，有一老书生僦居其楼上。一家待之，无异亲戚，自浣衣调食，以至进盥敛衾，视之维谨。初无德色，谢以货币，辞不受。逮瑶儿归，某卜居他所。虑其新移，无所备，赠以薪菜，虑周意密。某谓此虽良家所希有，以故住京十年，往来若姻串云。 
　　阿菊，居二州桥东。虽非有倾国之色，绝世之技，以纤纤女手之力，大营巨阁高楼于墨水之西，扁曰“有明楼”。“有明”之名，顿播都内，豪士冶郎，无不买醉于此楼者。其侠气妙才，亦自可取。虽有所倚赖而成，然非寻常折腰妓所可企及也。 
　　小三，居江户深川之纪桥。善和歌，及书画。安政间，武田耕云斋爱之，数携泛舟于墨水。小三闻耕云斋谈天下事，颇深感激，援笔记之，裒然成卷。及耕云斋举兵事败，小三名益噪。慷慨之士，往往就小三询耕云斋事。睡花生尝与同志，宴必招小三佐酒。小三出笔记一卷相示，载其同舟唱和之歌，交辞婉娩，而慷慨之气，郁勃见乎纸表。睡花生乃作诗贻之曰： 
　　邂逅英雄事颇奇，玉纤彤管记新词。 
　　行行读到和魂字，初骇祀忧出女儿。 
一日，睡花生偕义卿饮于深川清平楼。义卿挥醉笔作风行，小三辄题和歌其上，其才藻敏捷如此。 
　　小悦，色艺冠于江门，与睡花生同乡。生寓米花坊，小悦时诣其居请诗。当是时，天下志士，方唱尊攘。生亦与诸同志周旋谋事，未暇作诗也。一日小悦就酒间，自磨墨，展绢素，请甚力。生乃走笔赋诗曰： 
　　江门少女多才华，清歌妙舞自成家。 
　　云是身原北越产，肌肤如雪颜如花。 
　　霓裳一曲行云遏，缠头争把琵琶拨。 
　　铢袂旋翻似电飞，珠喉乍转将月喝。 
　　既吹脆竹弹么弦，妙处声韵何泠然。 
　　有时绛唇舐彤管，幽兰疏竹写云笺。 
　　有时纤手攀花朵，金瓶斜插云鬟亸。 
　　清夜酒阑或点茶，与人周旋何婀娜。 
　　谁名此女曰小悦，算来色艺称双绝。 
　　作诗赠汝汝谨藏，我亦北越一词杰。 
小悦得诗大喜，装潢作轴，悬诸壁间。馈美酒一大瓻曰：“聊以润笔。”此诗传播交游中，小悦名益显。小悦为人静婉，绝无北里巧媚之态。诸侯贵人，征召佐酒者，相属于道。家在江户两国同朋街，小筑三楹，颇精雅。湘帘棐几间，陈设文房珍玩，殊甚贵重云。 
　　阿绫，住乌坊。以婉慧机巧胜，应变出奇，层叠不穷，招之侑觞者，莫不称赏。一夕应客之招，饮于酒楼。娇歌艳舞，按罢梁州，绮语软言，杂以谐谑。客大悦，倾其囊作缠头，以博阿绫欢。于是绿樽酒冷，银烛焰昏，阿绫星眼欲饧，流波送媚。是客本非韵人，妄意阿绫属意于彼也。因与阿绫附耳语曰：“有情哉卿也。落花流水，犹且相随，况乎知心识趣如卿者哉。侬将为卿意中人矣。”阿绫闻言，嗤之以鼻曰：“世间公道无过于‘镜’君，具此颜面，还请与菱花子商量何如。”客顿败兴，踉跄遁去，曲中传为美谈。 

　　淞滨琐话十 
　　徐太史 
　　阳江徐太史澍，本世家子。少孤贫，母以织佐读，机声灯影，四壁凄凉。会岁饥，斗米十千，不能举火。时公年十六，同母寄养于舅氏杨仁庵家。杨设银肆，获利骤富。有二子一女。长子琛，聘丁孝廉女。次子珍，亦聘巨商女。皆未娶。婿何氏新捐通判。杨见姊同甥至，义不能辞，除南舍居之。甥随诸儿读。诸儿皆顽劣，不喜诗书，惟声色犬马是好，往往背其父出游。师字鉴青，见公器宇不凡，且敏而好学，愿妻以女，而口未言。师与杨为近族，无子，只一女，端庄明慧，杨爱之。拜膝下，称假父，时居杨家，小有沾润，家人咸称以二姑。上下安之，惟杨妻谈性吝，不甚契合，虚与委蛇而己。 
　　是冬公入泮，杨兄弟愧而生忌。师喜，即晚杨作冰人，以女妻公。杨嫌其贫，师曰：“黄金自在书中，此子池中龙，必当破壁飞去。”卒妻之。借杨南舍为洞房，择吉成佳礼。时公年十八，益自刻苦。惟日用不甚裕，杨虽小有赠遗，而仰给于人，其势终逆。幸岳氏所得束修，时以佽助。夫人工刺绣，有针神之目，事母孝，事夫贤，故公得专心诵读。嗣杨兄弟先后成婚，女亦于归，贵戚高姻，往来豪富，相形见绌。二嫂又目无余子，冷语相侵。公欲迁归故宅，适遭回禄，不得行，遂隐忍安之。明年大比，杨赐十金，岳半之，戒曰：“丈夫贵自立，勿为他人笑也。”榜发被诎，丧气而归。杨不喜，过往渐疏。师曰：“功名迟早，天定胜人。恶有徐某之才而长贫贱者哉！”向公勉慰之。 
　　逾年杨作古，琛、珍益侮之，两归尤忌之甚，周赠亦绝。会珍郎生子，洗儿之日，贺者盈门，皆巨族，礼仪丰富，光彩耀目。公夫人摒挡薄礼，与公同往，彼此相较，殊觉寒俭。女往拜母，略数温存，即相向他语。珍妇婢春兰尤尖利，共检贺仪，及公只银佛锁各一具。春兰顾女曰：“二姑大费，吾家无需此，何不将归买斗粟充饥肠耶？”众笑之以目。夫人大惭，默不言。比宴，内眷皆婢媪满前，奔走承奉，女独无之。公则别设一席，堂下北向，族中幼童数人陪之。堂上拇战猜谜，兴高采烈。母在家更无邀之者。公逃席先归，夫人已返。公愠曰：“厚薄如此，令人殊不能平。”女曰：“人情至今日，大抵皆然。患汝不能吐气耳。”时岳氏久病，未几卒。两袖清风，鬻其屋，始成丧礼，公夫妻哭之恸。葬事毕，读益力。女挑绣，每至四鼓，倦极始寐。是年公生一子，名喜生。杨兄弟知之，即以佛锁送还，亦不造贺。 
　　公有总角交舒梅卿者，向贾于外，频年折阅，倦游回里。访公，叹曰：“十年不见故人，尚未青云耶。”公相对欷歔，备诉曩苦。夫人亦出，以公长舒一岁，叔之。舒索余囊出五十金助膏火。公益自淬厉，中宵灯火，往往哭失声。明年又值试期，资斧无所得。舒赠三十金，以十金贻夫人，余充旅费。将入场，母忽故。公得耗，星夜奔归，四壁萧条，相对无计。幸舒极力张罗，草草毕丧葬。杨氏弟兄无临吊者，且以公母之死为不利其屋，啧有烦言。邻村富室闻公名，欲延主讲席，介琛致意。琛曰：“穷措大有何才学，乃以耳食信之耶？”事遂罢。喜生偶买小纸鸢，珍子欲之，遣婢至南舍，径取而去。喜往夺，珍妇适之门首，批其颊骂曰：“小鬼子久住我家屋，一风筝不能舍耶！”喜哭归诉母，母不与较。喜哭益急，仍往索。珍至问故，妇曰：“儿买小风筝，喜生窃去，春兰取归，是以哭耳。”珍怒又批之，破鼻，流血满膺。夫人变色，至不一言，抱儿即归。公张皇出，夫人牵衣挽入，即阖其门，细语曰：“禽兽之人，何足与较。”公长叹曰：“此处尚可久居耶？”夫人急掩其口，拭儿面上血扶使睡。自此珍与公有隙，逢人辄毁公。浅识者信之，忌公者又附和之，而公遂作刘峻之绝交矣。惟舒往来如故，情加厚焉。有居生者，尤忌公。适某观察欲延公作书记，居以蜚语中伤之，事垂成而中止。公闻之涕泣无主，舒至，语之。曰：“君居此如行荆棘中。有钟某者，雅爱君才，交游亦广，惟远在山左。仆当荐君往。”公唯唯。两月聘至。舒来饯送，戒公曰：“奋发在此一举。北闱近，服阕后宜就试。苟富贵，无相忘。君夫人可住仆家，当小周济，无虑冻馁也。”乃倾囊出二十金壮行色。公分袂凄然，夫人相对吞声，不能仰视。于是迁至舒家。舒夫人贤，待之优。而琛、珍妄造秽词，播之闾巷。舒置弗问。 
　　公就道后，萧萧行李，独客孤身。一日行抵临清，坑雨铃风，瓦檠土炕，灯前顾影，倍觉凄凉。既卧，落叶敲窗，乱蛩绕砌，夜长梦断，泪与声并。因口占云： 
　　枕函滴泪冷于冰，独客无聊定若僧。 
　　如此愁怀销不得，旅窗凉煞一枝灯。 
忽窗外有人鼓掌曰：“唐贤名句，可入长吉锦囊矣。”公急起，启扉视之，见一少年白袷青巾，丰姿神俊。揖公曰：“细耳清吟，何忧之甚也？”公曰：“客里愁深，偶然得句，不期为贵客所闻，实深惶愧。”遂肃入促坐。少年曰：“同是天涯，心孤人远。羁旅之况，实亦可怜。”因彼此各问姓名。少年自言沈姓，别号瘦腰郎，因家君奉命巡宫，前往省视。遇君于此，亦天缘也。公见其谈吐风流，引为知己。次日早发，招与同行，欣然从之。道中议论古今，皆中窾窔。且豪爽喜挥霍，每夕必招数妓，征歌侑酒，皆与公偕。公欲解囊，笑不许。既至泲南，公不忍别，沈曰：“此去一路康衢。相见有期，前途珍重。”驱车竟去。 
　　公既谒钟，主宾胶漆，美洽东南。莲幕余闲，惟事读书作文。每忆妻肾友义，不能去怀；至杨氏薄情，则拍案而怒。转瞬五月，已届新春。端阳后服除，钟适升任粤东，知公将赴北闱，慨赠二百金。固却而后敢受，乃分百金付钟，乞顺道寄回为妻子日用。钟曰：“百金尚可以谋，无劳分润。”次日祖饯，判襼长行。既入都，即赴国子监援例纳赀，然后安排入闱。计三场文字，惨淡经营。出示人，无不击赏，谓时贤名手，断不作第二人也。榜发竟黜，大哭曰：“天乎！徐某何命薄至此，尚可以对舒梅卿乎！”即欲觅死，愤极又哭曰：“贤妻好友，尚睁眼望榜。岂知鄙人绝命于斯时耶。”解带自缢。魂方离舍，若有推之人者，曰：“君何至此！”恍惚身坐榻旁，启眸视之，则瘦腰郎也。惊定复泣曰：“兄何至此相救？我自乐死，乃再引人烦恼天耶。”沈笑曰：“某刻亦解装此间，闻悲惨声而来，幸得援救，莫非天数。家君昨又迁职泰山，言曾见天榜，君名在第二。恐此科尚有更动，兄勿尔，某当入宫代探消息。”公不信。沈即命仆携酒肴来，代为释愁，殷勤劝饮，不觉大醉。翌晨，沈踉跄奔入曰：“大喜！圣上见新科文章不惬，已将主试以下，分别议处。特派大学士、礼部尚书督率翰苑编检十馀人，将被黜各卷，重行检阅。此回评校必严，兄可颖脱而出也。”遂邀公出游，闻街谈巷议，皆言覆阅科卷之事，心中稍慰。惟日与沈游历衢市。十月下浣，科榜重悬，公竟以第二人报至，悲喜交集。 
　　忽家书至，言夫人因见北榜无公名，日夜哭泣。琛兄弟更揶揄之，故遣妇往贺，遂至相争。舒适贾申江，邻人公愤殴妇，妇受辱归。珍阴唆无赖何二以伪券索欠，劫夫人醮某姓，得身价瓜分之。夫人自缢死。公阅竟，一恸而绝。沈急救复苏，咎公卤莽。公曰：“山荆茹苦含辛，致有今日。若尔，富贵将焉用之，仍不如死。”沈曰：“且侯七日，当有好音。”公曰：“人已死，何能为？”沈曰：“仆非诳君者，乃不信耶？”公异其言，挥泪诘问，沈笑不言。姑俟之。果得舒信，略曰：“仆得电报，星夜遗归。知夫人死后，有沈姓少年至，自云能使复活，但须归尸舒家。某姓如其言，果活。少年遂去，濒行语曰：‘俟长至日，必有佳音。无自苦也。’出门旋杳，共疑为仙。某姓尚欲索人，适钟观察来访，并寄百金，某姓惧乃止。今夫人尚安然也。”沈曰：“何如？”公心大慰，然不解所为。曰：“救仆者，沈。救妻者，沈。事何甚巧？”沈窃笑，公愈疑，诘益力。沈曰：“君以为某，即某耳。”公曰：“君岂有分身术耶？吾辈交深，乞垂明示。”沈曰：“君以某为何人乎？某泰山狐也，已登仙藉。上帝怜汝诚，命某保卫。今后皆系坦途，前程远大，勉之。”公感甚，伏地叩谢。比起，沈已不见，嗟叹久之。 
　　明年联捷，以第三人及第，授职编修。报至家，夫人回溯遭逢，呜呜啜泣曰：“而今而后，可一吐气矣！”舒惊喜无措。明年开登极恩科，公主试广西。事毕，适福建学政以忧去，公奉旨接任，着就近赴闽，无庸入见。公告假两月，扫墓回里。时珍以夺妾酿命案羁囚狱中，银肆以亏用帑饷，密旨抄查，房屋被封。琛亦押追狴犴，妻惊忧死。大姑嫁后即寡，不能守贞，从人逸去。琛恐公报前怨，从夫人劝公，竟释然。琛托人介舒求公斡旋狱事，阳却之而阴为关说，得免追，出狱。珍末减充发，死于途。妻以家贫为伯所卖，流为娼。公购地重葬其母，并及岳氏，欲携舒之任。舒不从，乃报以万金，联姻娅焉。 

　　玉香 
　　长德，汉军也，以笔帖式升部曹。逆回金相印之变，公由户部郎中办理宁州粮台，以功保举观察。年六十，致仕归，侨寓荆州。无子，止一女，字毓英，甫九龄。秀外慧中，父母爱之甚。延师读，聪颖特甚。姑表妹玉香，亦附读焉。玉早失恃，寄养舅家，貌与英埒，而智慧过之。姊妹极相得，衣履易着，宛若同胞。夜则一榻眠，互相偎倚，类伉俪，几不辨乌之雌雄。两小无猜，曾戏语“吾两人将来同事一郎，不如约者，天降之罚。”女渐长，兼工绘事，乃舍读，习女红，描鸳绣凤，花样不穷。公顾而乐之，谓“此我家之薛夜来也，何输昔日之针神哉！”年十四，丰姿靡曼，顾影无俦，与玉香不啻双璧。远近乞婚者，日踵其门。公择婿甚苛，均未许可。 
　　邻有王生，湘中产也，流寓寄此。幼孤而孝。母病，思食燕窝，家贫力难购置，忧甚。乞贷无所得，乃以古砚向相识某铺质，得四两。及去，伙检之，缺一裹，疑为生窃，明日生诣铺，伙面诘之。生忿然作色曰：“此何如事？乃轻诬穷秀才哉！”喧争不已，观者如堵。生诉其故，众素念生品诣谨饬，咸斥伙之非是。铺主亦至，向生陪礼，另以四两馈生，生却不受。而母病亦良已。于是轻薄子群嘲生为“窃燕窝秀才。” 
　　一日，会二女小立门前，生适至，见亭亭双美，疾趋过之。生固美姿首，虽敝衣布屦，皎如玉树临风，二女不禁流目送盼。婢笑指曰：“此即王生，人诬其窃燕窝者也，真可谓冤矣。”女亦闻其语，相对默然。玉香若有所思，英笑曰：“妹痴耶？苟爱之，则从之，何故默无一语。”玉红涨于颊，纤手握英腰，笑曰：“妹去姊亦去。”英曰：“肩腕惫欲死，谁耐汝揉搓。”笑曳而入。明年，十五岁。公出英所绘《龙女侍观音像》、玉香《停针图》，索士林题咏，意在择婿也。生题诗献之云： 
　　七宝妆成粉本开，几生修到侍莲台。 
　　他时身化天仙女，愿向慈悲合掌来。　 

　　焚香斋拜祝真真，好脱尘缘结净因。 
　　安得杨枝飞洒遍，大千尽现女儿身。 
题《停针图》云： 
　　绣到鸳鸯转自羞，支颐无语蓦低头。最难位置是春愁。　 
　　懒坐珠楼情思柔，暗挑宝鼎篆烟浮，湘帘闲煞小银钩。 
公见之甚喜，以付二女，极赞其工。 
　　玉私谓英曰：“此生才品不凡，非长贫者。我二人不嫁则已，嫁则无如生者。姊曷隐告媒媪致意生，令向舅求之。”英笑曰：“妹颠矣！谁见女儿家求人作媒者？况旗例，汉人非位至侍卫提督，不能婚娶，妹不知耶？”玉固请试之，英不可，而心中颇似属意。玉潜以簪珥啖花媪，令转告生，谓事成重金不吝。生固心动，然念家徒四壁，谁肯以娇公子置泥涂中者，因疑其戏。媪正色言之。生曰：“小生困守青毡，身外无长物，止有相如犊裈，王章牛衣耳。安所得温家玉镜台，量珠作聘哉？彼即允，亦不能筑金屋藏阿娇。”媪曰：“姻缘天定，成否不可知。彼痴女子曲意相求，必非无所见，或愿舍膏粱而甘藜藿。姑试之，若不成，与官人何损？”生笑应之，即令媪往说。媪去见公及夫人，夫人笑曰：“姥近日大忙，久不至，今日甚风吹到？”媪笑曰：“好笑王家小秀才，痴虾蟆想吃天鹅肉。彼见公家英姑娇模样，令老身作撮合山，岂非败灰鸡结凤凰耶？”已又曰：“小郎虽贫，才品颇不碌碌，惟门第不相当耳。”公固贫之，且嫌违例。却不允。适玉香至，欲闻媪云何，依夫人肘下。夫人摩玉香肩，戏谓媪曰：“我家玉姑，喜嫁才人，甘贫食淡，不嫌穷措大也。寄语行聘来，当即过门也。”媪亦笑曰：“若玉姑肯嫁小郎，亦是大好伉俪。惜阿舅钟爱不肯舍，否则小秀才馋眼似猫，宁不爱鱼子腥耶！”言未已，鼓掌自笑。夫人亦笑，曰：“如此玉天仙，宁不值千金？渠若能致千金聘，便可将去。”女曰：“妙其卖我耶！”公曰：“勿尔。聘礼只需百金，花媪即往致意。惟煮字不能疗肌，玉姑他日啖糠秕，可勿怨我。”戏笑良久。适客至，媪去反报生，遂不复议。 
　　玉以公言诉英，英知其出于嘲笑，而玉则信以为真，日夕盼消息。而媪久不至，促之来，私询其故。媪摇手曰：“大难，大难。无论舅妗戏言，即使果尔，百金岂寒士所能办哉？阿姑勿作此梦矣。”玉怅然若失，遂病。饮食锐减，时昧时明，医祷皆穷，而病更转剧。公夫妇大忧，英涕泣无计。一月后瘦骨峻嶒，奄然待毙。未几，服药皆呕。英守其旁，呜呜啜泣。玉见无人，泣谓英曰：“妹孤身依阿姊，蒙爱逾同体，不图相聚十一年，半途死别。妹之病，姊当亦知之，今将死亦不必讳。王郎目下暂贫，后必大贵。姊倘能联姻娅，幸善事良人。本拟姊妹同事一人，今生已矣。姊其珍重，无念薄命人也。”言已，昏然瞑目。英哽咽哭失声。花媪至，探病，阴议以媒成之言赚玉，冀万一可痊。媪近榻抚之曰：“一月不见，玉姑何病至此？”玉启眸见媪，曰：“汝来送终耶？寄语王家郎，可来一吊。”媪曰：“老身以为何病，姑病乃为秀才耶？果尔，姑当瘳矣。昨秀才已摒挡百金，央老身执柯。老身特向夫人宛转说法，已蒙许诺。但顷在病中，须愈后受聘也。”玉闻言，心中顿爽。自此日渐痊愈，家中窃喜。英恐诡言漏泄，玉必复病，不如将情告之堂上。爰为缅述颠末，公笑曰：“痴婢子亦解相思乎？我前言戏之耳，何故轻信为。”玉闻之，怼曰：“此终身事，何可戏也。”英恐病再作，私出所蓄得其半，呼媪授之，转付生，令设法足百金。生知之欷歔曰：“玉香，我知己也，议不可负。”走贷戚友，足趾己穷，一金不得。忧惶无计，姑遣媒以五十金定聘。公果却之，生益窘。玉香闻之果病，绝粒十日而卒。夫人始悔，一室哀号，厚殓之厝郊外。生得耗一恸几绝，然亦无如之何，只于殓时往吊以报同心。 
　　玉死后魂飘泊无所之，但觉惨淡黄沙，天如晦暝。行人络绎相属于道，形状诡异，有长似侨如者，有短似侏儒者。足下似踏烟雾而行，不甚了了。已而至一处，市肆喧闻。力乏，暂憩一铺外。忽途人辟易，一贵官来，仪仗甚盛。玉视之，亡父也。大哭而呼。父见女，急降舆，问儿何为至此。泣告所以。父曰：“儿尚有四十年富贵，当送汝归。今且往见汝母。”即呼舆舁之去，入一署，径抵内舍。母见女失惊，父告之，相抱而泣。母谓：“我二人在此，颇思汝，只以幽明相隔，不能与人世往来。汝父现署氤氲使者，境尚从容。儿尚有尘缘，不能久羁于此，明日可即回，勿戚也。”玉曰：“父既掌姻缘籍，不知儿与英姊，究归何人。”父传吏稽查，俄呈一册，见女名下有四句云：“两表姊妹，同事一王。五年磨折，乃可成双。”玉窃喜，欲阅他处，父夺付吏曰：“天机不可多泄。”次日，命两隶以肩舆至。玉依依不忍别，母曰：“数定不可违。儿去后相见有日，无自苦。”遂泣挽登舆，匆匆而去。至一高山，壁立千仞，隶一失足舆翻，玉自壁下堕，大呼，遽然而醒。扪之，则身在柩中，气闷不可舒。适无赖子涎厚殓，刳棺盗财帛。女呻吟而起，无赖惊怖遁。 
　　时夜已半，星月朦胧。玉念死而复活，人必惊疑，不如逸至生家。幸素识途路，知距生家不远。因强起而行，步摇摇，屡颠跪。既至，生夜读未卧，闻叩门，询之，则女子声。疑邻人求火者，拔扃视之，则玉香也，大骇。玉告以故，始喜。急扃门入，白其母。母出扶女入，殷勤慰藉。旋煮双弓米进食，并易殓衣。与母同寝。次日，喧传玉香棺被盗而失其尸，已报官严缉。生商所处，玉曰：“姊赠之金尚在耶？”曰：“尚在。恐汝舅启疑，转酿别祸，故不敢还也。”玉曰：“君莫如且回原籍，再作别图。”生以为然，夤夜移去。 
　　未半年，玉方欲寄信舅家，而斋匪王一清起事，风声鹤唳，一日三惊。长公挈家避难，舟过洞庭湖，遇盗。公与夫人皆被杀，金银珠宝，尽入匪囊。见英美，劫之去。英阴怀死志，以大仇未报，隐忍观其所为。匪首苗三喜，恐女不从，遣从匪以言餂之。女曰：“彼本匪人，诱妾而逃，将售人以获利，杀之甚快。”苗喜，欲犯英。英曰：“妾已无家，非汝谁属？羊肉已在汝口中。船内众目攒视，横陈之态，何以见人？”苗遂已。舟至湘中，登岸，见舱底有短刃，潜怀之。既抵盗巢，又欲相犯。英曰：“馋脸儿许大年纪，尚未见过女郎耶？穷子成亲，尚须一杯冷酒，今从汝将终身，即无冰人，亦宜郑重。草草苟合，宁死不依。”苗深然之，呼党开筵，令英易艳服，室中烧红烛如臂，与女交拜。日未暮，客散入房，卸衣重饮。英故作媚容，殷勤劝釂。苗故有阿芙蓉癖，潜取入酒中。苗粗人，以女爱己，不觉大醉，眼饧口涩，呼女登床。英扶入衾中，鼾声已作。英持刀手颤，念此际不诛，势必不免，遂扼其喉，力刺之，刃透后颈。疾取被蒙其首，压以重物，渐不能动。女起易苗衣，搜箧中金珠怀之，启后窗逾垣逸。心鹿鹿无定，行三四里，将二鼓，见河中有夜行船。问何之，以湘乡对，乃乘之。越日已至，登岸，意在访客寓暂止。至一家，见一人市门购物回，貌类王生，姑入室问姓。一女子出，视之，则玉香也。疑为鬼，即呼下妹。始不识，脱衣示之，皆惊喜。母亦至，各叩由来，破涕为笑。玉闻舅妗惨死，不觉泪涔涔下。生闻英诛仇事，深赞其智，又谢赠金之恩。 
　　先是生偕玉回里，旧宅已为他人所占。重复取回，略加修葺。玉市殓时衣饰，得二百馀金，暂济米盐，勖生勤读。母即为生合卺。玉耐苦茹辛，事堂上惟谨。至是英至出金珠值价颇巨。玉乃择吉为姊催妆。至期，英不肯。玉问之，泣曰：“堂上双亡，此身如赘。但愿得净室削发，以水田衣终其身，何敢奢望。”玉曰：“旧约之谓何？妹虽事郎，尚留璞以待阿姊，少间可问郎君也。”于是强为易妆，呼伴媪挽之而出。堂上鼓乐已作，画烛双辉，生冠服立中堂。英亦惊亦羞，无以为计。傧人赞礼，生叩首氍毹中，英卒难自持，遂不觉盈盈而亦拜也。礼成，客去，玉送二人入房，而反扃其户，已则与母同宿。生枕上备诉相思，绸缪臻至。次日，英请妹当夕，玉亦不却。自此姊妹共事一婿，推让无争。生旋举于乡，连捷入南宫。觅长公尸不得，立祠设位以祭。玉香父母墓在金陵，亦往设奠。后生官至侍郎。玉香年五十七，先姊而逝。四十年富贵，其父固早已知之也。 

　　因循岛 
　　曲沃项某，本猎户，至项改业读书。文名藉甚，且喜放生。尝经河上，见农人搜一黑猿，尾断足伤，血殷毛革，见项悲嘶仰首，有乞怜态。项心动，购而释之。猿去频回顾，似感谢状，须臾，遂杳。 
　　后项作幕闽中，归乘海舶。晨发，日未午，飓风大作，舟人惊骇。顷之，雪浪排空，挟舟而起，高数十丈，陡落波心。众均逐浪以去，项抱木板，任其所之。风益大，瞬息不知几千万里，自拚一死。既近海岸，懵然不知。无何，风静潮落，腹阁于浅渚石上，呕水斗馀。良久渐醒，见黄沙无际，草木不生。时值初秋，天气尚暖，脱衣沙际，曝既干，重着。起行，逶迤数十里。日已暝黑，月起海中，三坠三跃，大逾车轮，现五色光。无心观瞩，踏月再趋。至夜半，尚无人家，冈峦杂沓，林木渐繁，虎啸猿啼。毛发森竖，腹中大馁，幸怀熟鸡子数枚，聊息饥火。方欲再行，而足力已疲，乃息深林中。四面磷火上下，若相瞰攫，心头鹿鹿，终夜清醒。 
　　天甫明，又行。午后始见村落。居民披发被肩，形状不类中土而面瘦肌黄，悴容可掬，如久病者。乃趋前问询，言语啁啾，不甚可了。一老叟出问，项以实告。叟曰：“君中华人耶？此因循岛之简乡，去中华九万里。上年有海客朱某，亦遭飓到此，居仆处一年，为岛主所知，车载而去。仆因悉中国方言。君无家，盍小作勾留乎？”项喜从之去。乡人皆至，窃窃私语，似讶奇观者。叟罗酒肴，不甚丰腴，而劝进殊殷。少顷门外有鸣金声，众人皆仓皇遁。叟急闭户。项问故。曰：“此县令也，喜噬人。君初至，勿为所见。”生于门隙窥之，见前后引随者，皆兽面人身，舆中端坐一狼，衣冠颇整。骇绝，入问叟。史惨然曰：“此地本富厚，三年前，不知何故，忽来狼怪数百群，分占各处。大者为省吏，次者为郡守，为邑宰。所用幕客差役，太半狼类。始到时，尚现人身，衣冠亦皆威肃。未数月，渐露本相，专爱食人脂膏。本处数十乡，每日输三十人入署，以利锥刺足，供其呼吸。膏尽释回，虽不尽至于死，然因是病瘠可怜，更有轻填沟壑者。”项讶曰：“岛主亦狼耶。”曰：“非也。主上仁慈，若辈能幻现人形，诡计深谋，遂为所赚。”问朝臣何以不知。曰：“立朝者皆声气相通，若辈又每岁隐赂多金，遂无人发其覆。况其在官之际，仍以好面目示人。岂知出仕临民，别有变相耶。”项曰：“此类当途，尚复成何世界。仆不才，当为汝等诉之岛主，俾此辈尽杀乃止。”叟曰：“君虽心怀忠义，必不能行。况客乡之民，例难越诉。倘遇择肥而噬者，当有性命忧。”项中心不安。 
　　次日，不别而行。方欲问途，忽数人来缚之去，迳诣一署。惊怖间，见两廊坐卧者，无非当路君，不觉气馁。未几一官登堂，衣服苍古，幸是人身，冀可缓颊。顾瞥见项，若甚喜，略问所来。项备述前事。忽顾左右曰：“此人白哲而肥，精髓必美，当献之上司，必可记功邀宠。”项知非好意，再三恳释，不从。即命以木笼囚项，舁之出。行二里许，众人哗传曰：“太守来！”遂纷纷避道。俄见仪仗森严，拥一贵官至，鼠目璋头，左右顾盼。见缚者问故，役禀白谓欲送上宪辕。太守命舁至前，熟视，曰：“君项某耶？何故至此？”项亦甚惊，而不解何以相识，因漫应之。立出舆挥众去，命脱系。呼两骑至，并辔而行。项不知所为，转诘邦族，太守曰：“仆，侯冠也。受君大恩，侯入署再诉细情。”少选，已至。见前门标“清政府”三字。下骑同入，胥吏十馀辈肃迎于旁。见两旁隐隐有卧狼数头，心震慑不敢顾视。既入内，侯伏地拜。项答拜，因又问故。侯曰：“仆即河上老猿也。承君援救，此恩终不敢忘。后遇瘦柴生将夺此岛，以余能幻化人形，招之同至。不期岛主信德，感及豚鱼。瘦柴生不忍相负，只谋方面，现居省要。余以从幕功授此职。今都院以下，大半同群。其尚有人心不肯附和者，则皆赋闲。仆亦每切兢兢，久苦衣冠桎梏。俟有顺便，当送君回耳。”项始恍然。侯亦询来意，略告之，相与叹息。言次，即已传餐。见数狼来，各被冠服，立化为人。与项通款曲，一一由侯为之指示，则丞尉、案吏及幕中宾僚也。揖让入席，笑语雍和。侯独入内。项与众共饮，酒半酣，两役舁一肥人过，裸无寸缕。众曰：“可送斋厨。”项惊问，皆笑不言。俄庖人进一馔，如鸡子羹，群以敬客曰：“此人膏。余等酷嗜之，惟主人不喜。先生之来，口福诚不浅哉。”项惊曰：“适肥人已宰之耶。”曰：“然。吾等公膳，本有常供。此间因主人喜斋，故只日进一人。若大院中，则食人更多。”项惨不能咽，逃席觅侯，始得果腹。 
　　项居署中，郁郁不得志。侯察其意，谓机缘未至，归计难谋。苛县厉令，余旧属也，彼处山川佳胜，足资眺瞩。当荐君暂入幕中，藉广眼界。项喜，次日持书去，一见要留，宾主颇洽。细察，厉亦系狼妖，外示和平，而贪狡殊无人理。幸公事甚简，日惟携仆出游，或止宿山中，数日始返。厉亦不之责。邑绅某横甚，强夺邻田数十顷。邻讼之，绅贿以重赂，厉竟不直邻，逐之去。邻上控发县覆讯，仍执前断。邻无如何，自缢绅门。绅夜至署，与厉密议，设计弥缝之。项不平，请曲直所在。厉笑曰：“先生不知耶？绅子现居京要，得罪则仆不能保功名，况妻子乎。且民命能值几何，以势制之，彼亦无能为力。”项曰：“信如君言，则人情天理之谓何？国法王章，不几虚设耶？”曰：“先生休矣。今日为政之道，尚言情理耶？吾辈辛苦钻营，始得此一官一邑。但求上有佳名，不妨下无德政。直者曲之，曲者直之，逢迎存于一心，酬应通乎百变。上以为可，虽民无爱日之留，而朝有荐章之人矣。上以为不可，则民乐敦庞之化，朝无颂德之碑。国舍有甘棠，不及私门有幸草也。” 
　　正言间，省中有飞牒至，言郎大人将赴苛巡兵，着速备供张。厉匆匆别去，召丞尉商议，即让县署为行辕。次日迁移一空，别居西舍。署中悬灯彩，饰文锦，地铺氍毹厚尺许。寝室则八宝之床，绣鸳之枕，锦云之帐，暖翠之衾，光采陆离，不可逼视。上下内外，焕然一新。至期探者属道，迎者塞门，奔走往来，流汗相属。将晚，郎至，炮声隆隆，骑声得得，仪仗数百人，甲胄殊整。其行牌有“粉饰太平”、“虚行故事”、“廉嗤杨震”、“懒学嵇康”等字。项私问小吏，吏曰：“此德政牌也。”即见武士数十人，各执刀分队疾趋，观者侧目无敢哗。即有十馀人拥大吏至，端坐舆中，豕喙虎须，状极狞恶。兵吏皆跪迎，郎置不顾，飞舆入署。项欲瞷其所为，从之入门，吏严色拒之。厉至缓颊，乃入。见堂燃红烛如椽，光明若昼。郎高坐，旁立美服者数辈。须臾传呼进兵册，册上，仍付吏员持去。嗣兵官十馀人入叩，有进金宝者，有呈玩具者，有乞怜贡媚者。一时许，厉跪请夜宴，共起身入小厢，即有吏出问有歌妓否，厉无以应，大窘。遽返西舍，饰爱妾、幼女以进。郎喜，面称其能。而厉之酬醉周旋，丑不可状。宴已，众皆退，惟妾、女伴寝。厉则意气扬扬，若甚得意。项颇愤，然顾莫敢谁何，乃卧。晨兴复瞷，郎尚未起。有军吏至，请阅操。内史叱曰：“大人未起，起亦须餐烟霞。汝何得尔？”军吏诺而退。半晌，又一内史出，传命免操，即放赏。军吏应而去。日将午，郎始起，厉急进膳。半炊时，传呼命驾，左右仓皇，排道迳发。厉等皆跪送之，妾若女赧然而返。是役所费不赀，而不闻有所整顿也。项大以为非，即别厉至侯所。途中哗然“厉升某府缺”。及见侯，询之。侯曰：“此邦仕宦，大抵皆然。书生眼小于椒，徒自气苦耳。” 
　　项不愿复留，谋归益切。适海客朱奉王命遣回，侯聚珍宝，为项治装，并求附舟。遂相送至海口，已有一舟舣待。朱与项登舟，海风大作，揖别开帆。八日至琼州岛，登岸取道而返。出箧中物易钱，购田，治屋，称素封焉。 

　　梦中梦 
　　卜秀才，名元，本交河望族，至卜渐贫。兵燹后，家益替，遂于村中设馆授徒焉。妻刘氏，贤而慧，工绣事，尤善吟咏。花晨月夕，时相倡和，以是伉俪殊谐。惟卜才大心高，遭逢侘傺，不能安困苦，每咨嗟叹息。适秋风报罢，倍觉牢骚，刘竭力慰藉，终不能释。时值闰九，登高痛哭。及归，益复无聊。刘拔钗沽酒，相对共酌。酒酣思茗，刘以瓦炉炽炭，汲清泉，烹苦茗。卜微倦，凭几以待。 
　　忽门外哗然泥金报至，卜曳履起，即有吏役四五人，登堂贺喜。视报纸则已名列第四，次即同里戚某也，喜甚。吏索赏，无以应，而戚友皆登门贺，各解囊助之。次日，亲邻馈致纷纭，却之不可。卜期开贺，自太守以下，皆纳兼金，囊橐充牣。乃治装入京，赴礼闱试，饯赆者肩相摩，趾相接也。明年春，以贡士及探花第，授职木天，意气大扬。以巨金寄家，养妻孥，扩房舍。秋即放某省学差，接妻子赴任，刘不至。会边警，督抚不能御。卜上备寇策数万言，皆中肯綮。上嘉纳，命卸任以四品卿衔督办军务，星夜驰赴。卜设奇制胜，数月而平。凯旋，赐宴承恩殿，授端尹，迁都院副御史。明年春，奉命省方，授尚方剑，命便宜行事。请假三月回里，房屋连亘，明僮健仆，填溢门巷。妻冠佩笑迎。美婢十馀人，夹侍左右，能以眉语，以目听。卜颐指气使，堂上一言，阶下雷动。而地方官之奔走于门者，自司道以下，蹀躞如犬马。各省大吏，皆畏其势，争献苞苴。金帛珠玉玩器，堆列数屋。阴念妾侍尚虚，适有某观察愿拜门下，献美姬四人。中素霞尤淫媚，卜并纳之。某方伯颇贪黩，卜授意台官，欲加弹劾。方伯惧，馈女乐十六人，皆绝代丽姝，振袖倾鬟，擅长歌舞。喜而受之，竟免劾。旧居停郭姓女，国色也。未娶时，颇属意，曾遣媒致聘。郭嫌其贫，不允，竟婚某姓。至是遣人强委五百金夺女归，女不从，自缢死。微贱时，曾借邻翁粟。息甚巨，日久不能还，翁索之急。无赖甘十郎，怜其窘，慨借二金，令翁让息，归其母。翁畏甘收金而去。卜乃嗾邑令诬翁为盗，下于狱，而以千金报甘。恩怨分明，志盈心畅。假满出巡，擅作威福，弹劾无所避。三年复命升大司寇，协理揆机，旋造直阁学士。某银台廉介不阿，以他故中伤之，黜退回籍。时同年戚某已授某廉访，往往有腹诽语。卜微有所闻，授意旨于门下某给谏，劾去之。刑部某，卜假子也，承迎意旨，定戚罪充边远军。赀郎赵文荣捐部曹，淹滞不得补，以八千金拜膝下，立授某省观察，月馀，越升方伯。自是朝中侧目。 
　　卜被宠眷，了不经心。一日朝宴归，召素伴寝，满怀春透，五体皆酥。忽家人叩寝门，急报锦衣尉赍旨至，已率军健数十人候堂上。卜惊起，衣冠出，跪听宣旨云：“前据都察院铁刚、御史邓恩等，交奏协办大学士卜元卖爵受贿，倾陷朝忠，强夺民女，酿命宣淫十四款。朕以卜元有功社稷，暂为优容，曾经密谕，力改前非，以酬知遇。数日来台谏诸臣，又复交章参劾，罗列罪状。该大学士受朝廷飞擢，洊任纶扉，宜如何感发天良，尽忠报效。乃辜恩旷职，擅作威福。信如所言，实属罪大恶极。卜元着即革职，解交刑部，严行审讯，奏明候旨。都中原籍第宅，着九门提督带领锦衣尉协同坊官，并飞饬直隶总督封锢，一体查抄。”卜如受惊雷，囚衣受缚。校尉十数人，已纷纷入内，驱逐家人、妻妾囚一室。金宝玩服数百箱，一一封志。俄校尉驱卜及妻妾出门，赴三法司堂会讯，数日系狴犴。旋奉旨：“刑部勘议已革大学士卜元溺职徇私，请旨定罪一折，朝廷宽大为怀，念其戡乱之功，不忍遽加诛戮。卜元着放归田里，妻妾发入教坊”卜得旨惨痛欲死，星夜就道。昔日之假子、门生，无一人赴送者。 
　　孑然归里，家破人空，无可栖宿，暂居破寺中。往叩亲朋，冰言讥诮，始犹稍稍酬应，继则呵斥频加。卜锦绣之馀，难堪絮褐。肥甘之后，不惯糟糠。而势迫饥寒，亦遂无可如何。久之益穷。有龟奴欲延师课子，人厌其贱，无就聘者，卜竟作毛遂自荐，为龟子师。顾鄙贱起家，不知重师傅，往往使与奴婢共饮食，并时令操作。卜无可谋食，隐忍安之。一日有游客至，仆适出门，婢浼卜捧茗。卜不允，婢媚不已，卜情动，乃奉以饷客。妓名爱奴，坐客怀，笑指曰：“此宰相也。”卜赧而退。客去，爱奴奁中忽失金钏，疑卜所窃，遣婢致问。卜受诬哗辨，语侵爱奴。爱奴素娇纵，批卜颊。龟不能左右袒，婉言辞馆。卜怅怅无所往，怀怨诸邻又鱼肉之。念恶生不如乐死，因赴祖茔，哭别父母，悲惨声嘶，晕然而倒。 
　　忽见二鬼役，以黑索絷之去。委于中途，似别有勾当。俄小鬼数百人奔至，哗曰：“此害民贼也！”各拾砖石争掷，势将不支。役至叱曰：“此钦犯，汝等何得报私怨。？”遂拽至一处，殿阁崔巍，标“冥府”二字，大如斗。从西角门入，残肢缺体者，血肉相黏，两廊殆满。旋呼己名，有兽面人身者拽之上。座上冥王紫衣玉带，冠服煊赫，状貌凶恶。命查功过册，即有黑衣吏呈上。王阅竟，大怒，命付地狱。于是油鼎、刀山、锯解、石磨诸刑罚，惨毒备尝，魂碎复完，卒不能死。凡经历十八处，最后一处曰“阿鼻狱”，黑暗无光，热如炙火，积尸臭秽。铁墙高数十丈，蛇虫毒物，触处皆是，呻痛呼号，不绝于耳。有初入者，有将毙者。 
　　卜悔心大作，隐念菩萨可以解厄，因虔诵《金刚经》。饥火攻心，卒不少辍，并教同狱者宣诵佛号。始觉腹馁异常，旋亦无苦。如是者三年。忽顶上现一线光大如指，高尺许。一月后，高七八尺，渐至三丈馀。后竟满狱通明，见触处横陈，大抵肢躯残毁。 
　　一日正坐狱中，微觉困倦。乃甫合眸，忽出神，梦见空际金光数百道，喧传大士游狱。仰顾间，果有祥云叆叇，白衣观音赤足端坐云中，福德庄严，现慈悲相，乃一四十馀岁媪，不似世间所塑之像。两旁夹侍二女子，一捧鹦鹉衔念珠，一抱琉璃瓶。大士手持西湖柳，在瓶中蘸水向下挥洒。卜向空跪伏，觉水点沾衣，香气馥郁，遍体清凉。正呼谢间，而杨枝自空垂下，魂如食饵鱼随竿丝而上。略举一挥，飘忽而堕，身若在热水中。耳际闻人声曰：“恭喜大娘得公子矣！”自顾则已为婴儿。一媪代为洗浴，已而以利剪断脐根。痛彻心肺，惊哭大呼。媪不闻，亦不顾，惟以白药敷其创，包裹置床头。视其母年约二十许，妙丽无匹。俄有少年至，众呼“相公”，则其父也。自是觉腹中奇馁，呼食无有应者。次日一妇至，袒胸进乳，不肯食。母进则食之，而耽耽视母。家咸异之，因更钟爱。两岁即能言，见架上书，半皆夙读。父知其故，试之，背诵如流，令握管即能作文。讶其夙慧，问所自来，笑不语。由是共知其有前生因。四岁即入泮，连捷秋闱。主司奇其幼，称为神童，专折奏保。上宣见，垂问夙世事。卜不敢言，但以不知对。上遂恩赐翰林，留宴宫中。一月遣之回，令及十岁入京供职。卜在京顾朝臣皆不相识，宫廷亦悉更旧制。探问旧相，亦无卜某者，大疑。及归，戚党交荣，争欲联婚媾，遂聘某庶常女。后数年入京，授编修。念旧妻刘，遍探乐籍，并无其人，心益惑。又六年，两典秋闱，晋秩宫允。惧冥司罚，不敢恋富贵，遂告假归娶，且请终养。妻美而悍，奴视翁媪。偶与争，则叫嚣终日。妻兄弟五人，往往登门助虐，不可以情理喻。未几父母以愤死，卜怒，与妻绝。另建屋居山中，求长生诀，惟一长须奴以供炊汲。上闻卜亲故，将召用。卜闻，遣奴归，避益远。 
　　一日至天台山仙女观，见一道士苍颜鹤发，仙骨珊珊。旁一童煮白石进餐，道士食讫，瞑目端坐。卜知为异人，叩首称弟子，愿请收录。道士曰：“子来太早，恐食苦不堪也。”卜矢誓相从，涕泪沾臆。道士笑纳之，令与童子事樵采，日给一餐，夜则守户。月馀，渐觉其苦，求师教导引术。师曰：“躐等之学，仙家所忌。奈何躁进若是？”卜无奈之。
  </div>
  <div class="pagination">
   <a href="香艳丛书_page265.html">
    上一页
   </a>
   <span>
    ...
   </span>
   <a href="香艳丛书_page261.html">
    261
   </a>
   <a href="香艳丛书_page262.html">
    262
   </a>
   <a href="香艳丛书_page263.html">
    263
   </a>
   <a href="香艳丛书_page264.html">
    264
   </a>
   <a href="香艳丛书_page265.html">
    265
   </a>
   <span class="current-page">
    266
   </span>
   <a href="香艳丛书_page267.html">
    267
   </a>
   <a href="香艳丛书_page268.html">
    268
   </a>
   <a href="香艳丛书_page269.html">
    269
   </a>
   <a href="香艳丛书_page270.html">
    270
   </a>
   <a href="香艳丛书_page271.html">
    271
   </a>
   <span>
    ...
   </span>
   <a href="香艳丛书_page267.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
