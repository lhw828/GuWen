<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 596 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 596 页/共 658 页</h1>
    <div class="content">　　臣自奉国，及孙六世，尸禄素餐，负恩唯，徒思竭智尽诚，终然靡效。臣第二息仲所上之事，益治实多，既曰有益，宁容默尔。通呈有日，未简神听，岂图众忿，乃至于此。臣不能祸防未萌，虑绝殃兆，致令军众横嚣，攻焚臣宅。息始均、仲等叩请流血，乞代臣死，始均即陷涂炭，仲经宿方苏。臣年已六十，宿被荣遇，垂暮之秋，忽见此苦，顾瞻灾酷，古今无比。臣伤至重，残气假延，望景顾时，推漏就尽，顷刻待终，臣之命也，知复何言。若所上之书，少为益国，臣便是生以理全，死与义合，不负二帝于地下，臣无馀恨矣。一归泉壤，长离紫庭，恋仰天颜，诚痛无已。不胜眷眷，力喘奉辞，伏愿二圣加御珍膳，覆露黔首，寿保南岳，德与日升。臣宿被刍豢，先后衔恩，欲报之期，昊天罔极，亡魂有知，不忘结草。（《魏书·张彝传》）
　　◎郭祚
　　祚字季佑，太原晋阳人，魏车骑将军淮弟亮之后。孝文初，举秀才，对策上第，拜中书博士，转中书侍郎，迁尚书左丞，兼给事黄门侍郎。寻正黄门，赐爵东光子，迁散骑常侍兼侍中，拜尚书，进爵为伯。宣武即位，兼吏部尚书，除并州大中正。寻正吏部。出为使持节、镇北将军、瀛州刺史。转镇东将军、青州刺史。入为侍、中金紫光禄大夫。迁尚书右仆射，领太子少师，加散骑常侍。迁左仆射，出为征西将军、雍州刺史。延昌四年八月，为于忠矫诏所杀。正光中，赠车骑将军、仪同三司，谥曰文贞。
　　◇表请伐梁
　　萧衍狂悖，擅断川渎，役苦民劳，危亡已兆。然古谚有之，「敌不可纵」。夫以一酌之水，或为不测之渊，如不时灭，恐同原草。宜命一重将，率统军三十人，领羽林一万五千人，并科京东七州虎旅九万，长驱电迈，遄令扑讨。擒斩之勋，一如常制，贼资杂物，悉入军人。如此，则鲸鲵之首，可不日而悬。诚知农桑之时，非发众之日，苟事理宜然，亦不得不尔。昔韦顾跋扈，殷后起昆吾之师；犭严狁孔炽，周王兴六月之伐。臣职忝枢衡，献纳是主，心之所怀，宁敢自默。并宜敕扬州迁一猛将，遣当州之兵，令赴浮山，表里夹攻。（《魏书·郭祚传》。先是，萧衍遣将康绚遏淮，将灌扬、徐，祚表。朝议从之。）
　　◇奏奸吏逃刑止徙妻子
　　慎狱审刑，道焕先古。垂宪设禁，义纂惟今。是以先王沿物之情，为之轨法，故八刑备于昔典，奸律炳于来制，皆所以谋其始迹，访厥成罪，敦风厉俗，永资世范者也。伏惟旨义博远，理绝近情，既怀愚异，不容不述。诚以败法之原，起于奸吏，奸吏虽微，败法实甚。伏寻诏旨，信亦断其逋逃之路，为治之要，实在于斯。然法贵止奸，不在过酷，立制施禁，为可传之于后。若法猛而奸不息，禁过不可永传，将何以载之刑书，垂之百代？若以奸吏逃窜，徙其兄弟，罪人妻子，复应从之，此则一人之罪，祸倾二室。愚谓罪人既逃，止徒妻子，走者之身，悬名永配，于眚不免，奸途自塞。（《魏书·郭祚传》。世宗诏以奸吏逃刑，悬配远戍，若永避不出，兄弟代之。祚奏，诏从之。）
　　◇奏请定改格
　　谨案前后考格，虽班天下，如臣愚短，犹有未悟。今须定职人迁转由状，超越阶级者即须量折。景明初考格，五年者得一阶半。正始中，故尚书、中山王英奏考格，被旨：但可正满三周为限，不得计残年之勤。又去年中，以前二制不同，奏请裁决。旨云：「黜陟之体，自依旧来恒断。」今未审从旧来之旨，为从景明之断，为从正始为限？景明考法，东西省文武闲官悉为三等，考同任事，而前尚书卢昶奏上第之人，三年转半阶。今之考格，复分为九等，前后不同，参差无准。（《魏书·郭祚传》、《北史》四十三。）
　　◇又奏
　　考察令：公清独著，德绩超伦，而无负殿者为上上，一殿为上中，二殿为上下，累计八殿，品降至九。未审今诸曹府寺，凡考：在事公清，然才非独著；绩行称务，而德非超伦；干能粗可，而守平堪任；或人用小劣，处官济事，并全无负殿之徒，为依何第？景明三年以来，至今十有一载，准限而判，三应升退。今既通考，未审为十年之中通其殿最，积以为第，随前后年断，各自除其善恶，而为升降？且负注之章数，成殿为差，此条以寡愆为最，多戾为殿。未审取何行是寡愆，何坐为多戾？结累品次，复有几等？诸文案失衷，应杖十者为一负。罪依律次，过随负记。十年之中，三经肆眚，赦前之罪，不问轻重，皆蒙宥免。或为御史所弹，案验未周，遇赦复任者，未审记殿得除以不？（《魏书·郭祚传》）
　　◇奏停营明堂国学
　　今云罗西举，开纳岷、蜀；戎旗东指，镇靖淮、荆；汉沔之间，复须防捍。徵兵发众，所在殷广，边郊多垒，烽驿未息，不可于师旅之际，兴板筑之功。且献岁云暨，东作将始，臣愚量谓宜待丰靖之年，因子来之力，可不时而就。（《魏书·郭祚传》。时诏营明堂国学，祚奏。从之。）
　　◇奏敕撰祭郭淮庙文
　　◎卢渊
　　渊字伯源，小名阳乌。范阳涿人。晋从事中郎谌五世孙。延兴中，袭父度世爵固安侯，拜主客令，典属国。迁秘书令、始平王师。以例降爵为伯。迁给事黄门侍郎、兼散骑常侍、秘书监、本州大中正。加使持节、安南将军，兼侍中，拜仪曹尚书。以考课降守尚书。出为安南将军。以兵败，免为民。起，兼太尉长史，又兼彭城王中军长史，又为京兆王愉徐州长史。宣武即位，除秘书监。景明二年卒，谥曰懿。
　　◇议亲伐江南表
　　臣诚识不周览，颇寻篇籍。自魏晋以前，承平之世，未有皇舆亲御六军，决胜行陈之间者。胜不足为武，弗胜有亏威德，明千钧之弩，不为鼷鼠发机故也。昔魏武以弊卒一万而袁绍土崩，谢玄以步兵三千而苻坚瓦解。胜负不由众寡，成败在于须臾，若用田丰之谋，则坐制孟德矣。魏既并蜀，迄于晋世，吴介有江水，居其上流，大小势殊，德政理绝。然犹君臣协谋，垂数十载。逮孙皓暴戾，上下携爽，水陆俱进，一举始克。今萧氏以篡杀之烬，政虐役繁，又支属相屠，人神同弃。吴会之民，延踵皇泽，正是齐轨之期，一同之会。若大驾南巡，必左衽革面，闽越倒戈，其犹运山压卵，有征无战。然愚谓万乘亲戎，转漕难继，千里馈粮，士有饥色，大军之后，必有凶年。不若命将简锐，荡涤江右，然后呜鸾巡省，告成东岳，则天下幸甚，率土戴赖。
　　臣又闻流言，关右之民，自比年以来，竞设斋会，假称豪贵，以相扇惑。显然于众坐之中，以谤朝廷。无上之心，莫此之甚。愚谓宜速惩绝，戮其魁帅。不尔，惧成黄巾、赤眉之祸。育其微萌，不芟之毫末，斧斤一加，恐蹈害者众。臣世奉皇家，义均休戚，诚知干忤之愆实深，然不忠之罪莫大。（《魏书·卢玄附传》）
　　◎卢昶
　　昶字叔达，小字师颜。渊第三弟。大和初，为太子中舍人，兼员外散骑常侍。免。复除彭城王友，转秘书丞。景明初，除中书侍郎。历给事黄门侍郎、本州大中正。迁散骑常侍。兼尚书，转侍中、吏部尚书。出为镇东将军、徐州刺史。延昌初，兵败，免。复拜太常卿，除安西将军、雍州刺史，进号镇西将军。熙平元年卒，赠征北将军、冀州刺史，谥曰穆。
　　◇掩据朐山表
　　萧愆琅邪郡民王万寿等款诚内结，潜来诣臣，云朐山戍今将交换，有可图之机。臣即许以旌赏，遣其还入。至三月二十四夜，万寿等奖率同盟，攻掩朐城，斩衍辅国将军、琅邪东莞二郡太守，带朐山戍主刘晰并将士四十馀人，传首至州。臣即遣兼郯城戍副张天惠率骁勇二百，径往赴之。琅邪诸戍，络绎继援，而衍郁洲已遣二军以拒天惠。天惠与万寿等内外齐击，俘斩数百，便即据城。（《魏书·卢玄附传》）
　　◇请增兵表
　　萧衍将张稷、马仙卑、阴虔和等各领精兵，分屯诸堰；昌义之、张惠绍、王神念、王茂光承彼传信，续发建邺。自存之计，并归于此。量力准寇，事恐不轻。何者？此兵九千，贼众四万，名将健士，远近毕集，邀凭雨热，决死来战，藉众乘凶，希固巢穴。所以倾国而举，非为朐山，将恐王师固六里，据湖冲，南截淮浦，势崩难测，海利盐物，交阙常贡。所虑在大，有必争之心。若皇家经略，方有所讨，必须简将增兵，加益粮伏，与之亢拟。相持至秋，天麾一动，开拓为易。图南之计，事本在今，请增兵六千、米十万石，如其不也，伏听朝议。（《魏书·卢玄附传》）

　　◇又表
　　贼徒大集，众旅强盛，置栅朐山，屯守门井，并围固城，昼夜连战。恐狡势既强，后难除扌前。辄欲令征虏将军赵遐率勒见兵，与之决胜。遐虑众少不敌，若一举失利，则众心挫怯，求待大众俱至，奋锐击之。窃谓此谋，非为孟浪。且臣本奉朝规，令相拒守，以待凉月。今岁已云秋，高风渐举，经算大图，时事既至。且鲍口以东，陆运无阂，朐、固之间，本无停潦，宜时掩击边陲。而贼自夏以来，贯甲不歇，从六里以北，城栅相连，役使兵人，便已疲殆。若大众临之，必可擒捷。一城退溃，众垒土崩，乘胜图之，易于振朽。脱兵不速至，长彼炽心，军士忧惶，自生异议。请速简配，以及事机。（《魏书·卢玄附传》）
　　◇奏白鼠见宜饬吏治
　　谨案《瑞典》，外镇刺史、二千石、令长不祗上命，刻暴百姓，人民怨嗟，则白鼠至。臣闻祯不虚见，德合必符；妖不妄出，咎彰则至。是以古之人君，或怠瑞以失德，或祗变而立功，斯乃万古之殷鉴，千龄之炯诫。比者灾气作，恒阳亏度，陛下流如伤之慈，降纳隍之旨，哀百姓之无辜，引在予之深责。举贤黜佞之诏，道映于尧先；进思纳谏之言，事光于舜右。伏读明旨，俯观徵谴，敢布庸瞽，以陈万一。
　　窃惟一夫之耕，食裁充口，一妇之织，衣止蔽形。年租岁调，则惟常理，此外徵求，于何取足？然自比年以来，兵革屡动。荆、扬二州，屯戍不息；锺离、义阳，师旅相继。兼荆蛮凶狡，王师薄伐，暴露原野，经秋淹夏。汝颍之地，率户从戎；河冀之境，连丁转运。又战不必胜，加之退负，死丧离旷，十室而九。细役烦徭，日月滋甚；苛兵酷吏，因逞威福。至使通原遥畛，田芜罕耘；连村接，蚕饥莫食。而监司因公以贪求，豪强恃私而逼掠。遂令鬻衤豆褐以益千金之资，制口腹而充一朝之急。此皆由牧守令长，多失其人，郡阙黄霸之君，县无鲁恭之宰，不思所以安民，正思所以润屋。故士女呼嗟，相望于道路；守宰暴贪，风闻于魏阙。往岁法官案验，多挂刑纲，谓必显戮，以明劝诫。然后遣使覆讯，公违宪典。或承风挟请，轻树私恩；或容情受贿，辄施己惠。御史所劾，皆言诬枉；申雪罪人，更云清白。长侮上之源，滋陵下之路。忠清之人，见之而自怠；犯暴之夫，闻之以益快。白鼠之至，信而有徵矣。
　　伏愿陛下垂睿哲之鉴，察妖灾之起。延对公卿，广询庶政；引见枢纳，博求民隐。存问孤寡，去其苛碎；轻徭省赋，与民休息。贞良忠谠，置之于朝；奸回贪佞，弃之于市。则九官勿戒而恒敬，百县不严而自肃，士女欣欣，人有望矣。（《魏书·卢玄附传》。卢昶迁散骑常侍，兼尚书。时洛阳县获白鼠。昶奏。）
　　◇奏府寺议源怀谥不同
　　太常寺议谥曰，怀体尚宽柔，器操平正，依谥法，柔直考终曰靖，宜谥靖公。司徒府议，怀作牧陕西，民馀惠化，入总端贰，朝列归仁，依谥法，布德执义曰穆，宜谥穆公。二谥不同。（《魏书·源贺附传》。景明三年，源怀卒，兼吏部尚书卢昶奏。）
　　◎卢同
　　同字叔伦，昶族弟。太和中，为北海王详国常侍，迁司空祭酒、昌黎太守。寻为营州长史，仍带郡。入除河南尹丞，迁太尉属。永平初，除冀州镇东府长史。后除司空谘议参军，兼司马。延昌中，转尚书右丞，进龙骧将军。熙平初，转左丞，加征虏将军。正光中，授平东将军、黄门侍郎。加抚军将军、光禄大夫、本州大中正。除度支尚书、幽州刺史。孝昌初，除名。寻除左将军、太中大夫、兼左丞。孝庄时，除都官尚书，封章武县伯。除七兵，转殿中，加征南将军。普泰中，除侍中，进骠骑将军、左光禄大夫，仪同三司。永熙初卒，赠侍中、骠骑大将军、司空、冀州刺史。谥曰孝穆，加赠尚书右仆射。
　　◇请杜冒功窃阶表
　　窃见吏部勋簿，多皆改换。乃校中兵奏案，并复乖舛。臣聊尔拣练，已得三百馀人，明知隐而未露者，动有千数。愚谓罪虽恩免，犹须刊定。请遣一都令史与令仆省事各一人，总集吏部、中兵二局勋簿，对句奏案。若名级相应者，即于黄素楷书大字，具件阶级数，令本曹尚书以朱印印之。明造两通，一关吏部，一留兵局，与奏案对掌。进则防揩洗之伪，退则无改易之理。从前以来，勋书上省，唯列姓名，不载本属，致令窃滥之徒，轻为苟且。今请征职白民，具列本州、郡、县三长之所；其实官正职者，亦列名贯，别录历阶。仰本军印记其上，然后印缝，各上所司，统将、都督，并皆印记，然后列上行台。行台关太尉，太尉检练精实，乃始关刺，省重究括，然后奏申。奏出之日，黄素朱印，关付吏部。
　　顷来非但偷阶冒名，改换勋簿而已，或一阶再取，或易名受级，凡如此者，其人不少。良由吏部无簿，防塞失方。何者？吏部加阶之后，簿不注记，缘此之故，易生侥幸。自今叙阶之后，名簿具注，加补日月，尚书印记，然后付曹。郎中别作钞目，印记一如尚书，郎中自掌，递代相付。此制一行，差止奸罔。（《魏书·卢同传》。肃宗世，多窃冒军功。同乃表言云云。诏从之。又《北史》三十。）
　　◇又奏造勋簿格
　　臣顷奏以黄素为勋，具注官名、户属，及吏部换勋之法，事目三条，已蒙旨许。臣伏思黄素勋簿，政可粗止奸伪，然在军虚诈，犹未可尽。请自今在军阅簿之日，行台、军司、监军、都督各明立文案，处处记之。斩首成一阶已上，即令给券。其券一纸之上，当中大书，起行台、统军位号，勋人甲乙。斩三贼及被伤成阶已上，亦具书于券。各尽一行，当行竖裂。其券前后，皆起年号日月，破某处陈，某官某勋，印记为验。一支付勋人，一支付行台。记至京，即送门下，别函守录。
　　又自迁都以来，戎车屡捷，所以征勋转多，叙不可尽者，良由岁久生奸，积年长伪，巧吏阶缘，偷增遂甚。请自今为始，诸有勋簿已经奏赏者，即广下远近，云某处勋判，咸令知闻。立格酬叙，以三年为断。其职人及出身限内，悉令铨除；实官及外号，随才加授。庶使酬勤者速申，立功者劝，事不经久，侥幸易息。或遭穷难，州无中正者，不在此限。
　　又勋簿之法，征还之日，即应申送。顷来行台、督将，至京始造，或一年二岁，方上勋书。奸伪之原，实自由此。于今以后，军还之日，便通勋簿，不听隔月。（《魏书·卢同传》，又《北史》三十。）
　　◎卢元明
　　元明字幼章，昶第五子。临淮王引为开府属。孝武即位，封城阳县子，迁中书侍郎。永熙末，去职。天平中，兼吏部郎中，拜尚书右丞。转散骑常侍，监起居注。兼黄门郎、本州太中正。卒赠太常卿。有集十七卷。
　　◇幽居赋（《魏书·卢玄附传》。元明永熙末，居洛东缑山，乃作《幽居赋》）
　　◇剧鼠赋
　　跖实排虚，巢居穴处，惟饮噬于山泽，悉潜决于林御。故寝庙有处，茂草别所，矧乃微虫，乖群异侣，干纪而进，于情难许。《尔雅》所载，厥类多种。详其容质，并不足重。或处野而隔阴山，或同穴而邻れ冢，或饮河以求饱腹，或翕烟而游森耸。然今者之所论，出于人家之壁孔。嗟乎在物，最为可贱。毛骨莫充于玩赏，脂肉不登于俎膳。故淮南轻举，遂呕肠而莫追；东阿体拘，徒称仙而被谴。其为状也，よ忄炎咀吁，雎离ㄦ易，须似麦オ半垂，眼如豆角中劈，耳类槐叶初生，尾若酒杯馀沥。乃有老者，羸体疥癞，偏多奸计，众中无敌。托社忌器，妙解自惜，深臧厚闭，巧能推觅。或寻绳而下，或自地高踯。登机缘柜，荡扉动。切切终朝，轰轰竟夕。是以诗人为辞，实云其硕。盗干汤之珍俎，倾留髡之香泽，伤绣领之斜制，毁罗衣之重袭。曹舒由是献规，张汤为之被谪。亦有闲居之士，倦游之客，绝庆吊以养真素，屏左右而寻《诗》、《易》。庭院肃清，房栊虚寂，尔乃群鼠乘间，东西撺掷，或床上捋髭，（《御览》作「壁隙见髭」。）或户间出额，貌甚舒暇，情无畏惕。又领其党与，欣欣奕奕，欹覆箱奁，腾践茵席，共相侮慢，特无宜适。讶天壤之含弘，产此物其何益。（《初学记》二十九、《御览》九百十一。）
　　◇嵩高山庙记
　　有神人以玉为形像，长数寸，或出或隐，出则令世延长。（《隋书·崔廓传》。廓子赜答诏云。臣见魏大司农卢元明撰《嵩高山庙记》。案《魏书》及《北史》，元明未尝为大司农，当是漏落。）
　　◎卢观
　　观字伯举，昶族曾孙。举秀才，对策甲科，除太学博士、著作佐郎。拜尚书仪曹郎中。孝昌元年卒。
　　◇胡太后父庙制议
　　案《王制》：天子七庙，三昭三穆，与太祖之庙而七；诸侯五庙，二昭二穆，与太祖之庙而五；大夫三，士一。自上已下，降杀以两，庶人无庙，死为鬼焉。故曰尊者统远，卑者统近。是以诸侯及太祖，天子及其祖之所自出。《祭法》曰：「诸侯立五庙，一坛一单，曰考庙，曰王考庙，曰皇考庙，皆月祭之。显考庙，祖考庙，享尝乃止。去祖为坛，去坛为单，去单为鬼。」至于，方合食太祖之宫。《大传》曰：「别子为祖。」《丧服传》曰：「公子不得祢先君，公孙不得祖诸侯。」郑说不得祖祢者，不得立其庙而祭之也；世世祖是人者，谓世世祖受封之君；不得祖公子者，后世为君者，祖此受封之君，不得祀别子也；公子若在高祖以下，则如其亲服，后世迁之，乃毁其庙耳。愚以为迁者迁于太祖庙，毁者从太祖而毁之。若不迁太祖，不须发祖是人之文；明非始封，故复见乃毁之节。何以知之？案诸侯有祖考之庙，祭五世之礼。五礼正祖为轻，一朝顿立。而祖考之庙，要待六世之君，六世以前，虚而蔑主。求之圣旨，未为通论。《曾子问》曰：「庙无虚主。」虚主唯四，祖考不与焉。明太祖之庙，必不空置。
　　《礼纬》曰：「夏四庙，至子孙五；殷五庙，至子孙六；周六庙，至子孙七。」见夏无始祖，待禹而五；殷人郊契，得汤而六；周有后稷，及文王至武王而七。言夏即大禹之身，言子谓启、诵之世，言孙是迭迁之时。禹为受命，不毁亲；汤为始君，不迁五主；文、武为二祧，亦不去三昭三穆。三昭三穆，谓通文、武，若无文、武，亲不过四。观远祖汉侍中植所说云然，郑玄、马昭，亦皆同尔。且天子逆加二祧，得并为七。诸侯预立太祖，何为不得为五乎？今始封君子之立祢庙，颇似成王之于二祧。孙卿曰：「有天下者事七世，有一国者事五世。」假使八世，天子乃得事七；六世，诸侯方通祭五；推情准理，不其谬乎！虽王侯用礼，文节不同，三隅反之，自然昭灼。且文宣公方为太祖，世居子孙，今立五庙，窃谓为是。《礼纬》又云：诸侯五庙，亲四，始祖一。」明始封之君，或上或下，虽未居正室，无废四祀之亲。《小记》曰：「王者其祖之所自出，以其祖配之，而立四庙。」此实殷汤时制，不为难也。聊复标榜，略引章条。愚戆不足以待大问。（《魏书·礼志》二。神龟初，灵太后父司徒胡国珍薨，赠太上秦公。时疑其庙制，博士卢观议。）

卷三十八
◎刘芳
　　芳字伯文，彭城人。（《北史》作字「伯支」。彭城丛亭里人。）汉楚元王交之后。文明太后擢兼主客郎，寻拜中书博士，进中书侍郎，授皇太子经。迁太子庶子、兼员外散骑常侍。寻除正，兼通直常侍，超迁国子祭酒。遭母忧，起为辅国将军、太尉长史、徐州大中正、行徐州事、兼侍中。宣武即位，正侍中，迁中书令。出除安东将军、青州刺史，转太常卿。延昌二年卒，赠镇东将军、徐州刺史，谥曰文贞。有《毛诗笺音义证》十卷，《仪礼》、《周官义证》各五卷，《王肃注尚书音》、《郑注仪礼周官音》、《干宝注周官音》、《何休注公羊音》、《范宁注谷梁音》、《韦昭注国语音》、《范晔后汉书音》各一卷，《辨类》三卷，《徐州人地录》四十卷，《急就篇音义证》三卷。
　　◇立学表
　　夫为国家者，罔不崇儒尊道，学校为先，诚复政有质文，兹范不易，谅由万端资始，众务禀法故也。唐虞已往，典籍无据；隆周以降，任居虎门。《周礼·大司徒》「师氏掌以美诏王，居虎门之左，司王朝，掌国中失之事，以教国子弟」。蔡氏《劝学篇》云：「周之师氏，居虎门左，敷陈六艺，以教国子。」今之祭酒，即周师氏。《洛阳记》：「国子学宫与天子宫对，太学在开阳门外。」案《学记》云：「古之王者，建国亲民，教学为先。」郑氏注云：「内则设师保以教，使国子学焉，外则有太学、庠序之官。」由斯而言，国学在内，太学在外明矣。案如《洛阳记》，犹有仿像。臣愚谓今既徒县崧，皇居伊、洛，宫阙府寺，佥复故址，至于国学，岂可舛替？校量旧事，应在宫门之左。至如太学，基所炳在，仍旧营构。
　　太和二十年，发敕立四门博士，于四门置学。臣案自周已上，学惟目二，或尚西，或尚东，或贵在国，或贵在郊。爰暨周室，学盖有六。师氏居内，太学在国，四小在郊。《礼记》云，周人「养庶老于虞庠，虞庠在国之西郊」，《礼》又云：「天子设四学，当人学而太子齿。」注云：「四学，周四郊之虞庠也。」案《大戴·保傅篇》云，帝入东学，尚亲而贵仁；帝入南学，尚齿而贵信；帝入西学，尚贤而贵德；帝入北学，尚贵而尊爵；帝入太学，承师而问道。周之五学，于此弥彰。案郑注《学记》，周则六学。所以然者，注云：「内则设师保以教，使国子学焉，外则有太学、庠序之官。」此其证也。汉魏已降，无复四郊。谨寻先旨，宜在四门。案王肃注云：「天子四郊有学，去王都五十里。」考之郑氏，不云远近。今太学故坊，基址宽旷，四郊别置，相去辽阔，检督难周。计太学坊并作四门，犹为太广，以臣愚量，同处无嫌。且今时制置，多循中代，未审四学应从古不？求集名儒礼官，议其定所。（《魏书·刘芳传》）
　　◇修理金石乐器表
　　礼乐事大，不容辄决，自非博延公卿，广集儒彦，讨论得失，研穷是非，则无以垂之万叶，为不朽之式。（《魏书·刘芳传》）
　　◇郊坛疏
　　臣闻国之大事，莫先郊祀，郊祀之本，实在审位。是以列圣格言，彪炳绵籍；先儒正论，昭著经史。臣学谢全经，业乖通古，岂可轻荐瞽言，妄陈管说。窃见所置坛祠远近之宜，考之典制，或未允衷，既曰职司，请陈肤浅。
　　《孟春令》云：「其数八。」又云：「迎春于东郊。」卢植云：「东郊，八里之郊也。」贾逵云：「东郊，木帝太昊，八里。」许慎云：「东郊，八里郊也。」郑玄《孟春令》注云：「王居明堂。《礼》曰：王出十五里迎岁，盖殷礼也。周礼，近郊五十里。」郑玄别注云：「东郊，去都城八里。」高诱云：「迎春气于东方八里郊也。」王肃云：「东郊，八里，因木数也。」此皆同谓春郊八里之明据也。《孟夏令》云：「其数七。」又云：「迎夏于南郊。」卢植云：「南郊，七里郊也。」贾逵云：「南郊，火帝炎帝，七里。」许慎云：「南郊，七里郊也。」郑玄云：「南郊，去都城七里。」高诱云：「南郊七里之郊也。」王肃云：「南郊，七里，因火数也。」此又南郊七里之审据也。《中央令》云：「其数五。」卢植云：「中郊，五里之郊也。」贾逵云：「中央黄帝之位，并南郊之季，故云兆五帝于四郊也。」郑玄云：「中郊，西南未地，去都城五里。」此又中郊五里之审据也。《孟秋令》云：「其数九。」又曰：「迎秋于西郊。」卢植云：「西郊，九里郊。」贾逵云：「西郊，金帝少皋，九里。」许慎云：「西郊，九里郊也。」郑玄云：「西郊，去都城九里。」高诱云：「西郊，九里之郊也。」王肃云：「西郊，九里，因金数也。」此又西郊九里之审据也。《孟冬令》云：「其数六。」又云：「迎冬于北郊。」卢植云：「北郊，六里郊也。」贾逵云：「北郊，水帝颛顼，六里。」许慎云：「北郊，六里郊也。」郑玄云：「北郊，去都城六里。」高诱云：「北郊，六里之郊也。」王肃云：「北郊，六里，因水数也。」此又北郊六里之审据也。宋氏《含文嘉》注云：「《周礼》：王畿千里，二十分其一，以为近郊。近郊五十里，倍之为远。郊迎王气，盖于近郊。汉不设王畿，则以其方数为郊处，故东郊八里，南郊七里，西郊九里，北郊六里，中郊在西南未地、五里。」《祭祀志》云：「建武二年正月，初制郊兆于雒阳城南七里。依采元始中故事，北郊在雒阳城北四里。」此又汉世南、北郊之明据也。今地只准此。至如三十里之郊，进乖郑玄所引殷、周二代之据，退违汉、魏所行故事。凡邑外曰郊，今计四郊，各以郭门为限，里数依上。
　　《礼》：「朝拜曰月，皆于东西门外。」今日月之位，去城东西路各三十，窃又未审。《礼》又云：「祭日于坛，祭月于坎。」今计造如上。《礼仪志》云：「立高祠于城南。」不云里数，故今仍旧。灵星本非礼事，兆自汉初，专为祈田，恒隶郡县。《郊祀志》云：「高祖五年，制诏御史，其令天下立灵星祠，牲用太牢，县邑令长侍得祠。」晋祠令云：「郡、县、国祠稷、社、先农，县又祠灵星。」此灵星在天下诸县之明据也。周公庙所以别在洛阳者，盖姬旦创成洛邑，故传世洛阳，崇祠不绝，以彰厥庸。夷齐庙者，亦世为洛阳界内神祠。今并移太常，恐乖其本。天下此类甚众，皆当部郡县修理，公私施之祷请。窃惟太常所神，自有常限，无宜临时斟酌以意，若遂尔妄营，则不免淫祀。二祠在太常，在洛阳，于国一也。然贵在审本。
　　臣以愚蔽，谬忝今职，考括坟籍，博采群议，既无异端，谓粗可依据。今玄冬务隙，野罄人闲，迁易郊坛，二三为便。（《魏书·刘芳传》、《北史》四十二。）
　　◇社稷宜树木疏
　　依《合朔仪注》：日有变，以朱丝为绳，以绕系社树三匝。而今无树。又《周礼·司徒职》云：「设其社稷之而树之田主，各以其社之土所宜木。」郑玄注云：「所宜木，谓若松柏栗也。」此其一证也。又《小司徒·封人职》云：「掌设王之社，为畿封而树之。」郑玄注云：「不言稷者，王主于社，稷，社之细也。」此其二证也。又《论语》曰：「哀公问社于宰我，宰我对曰：『夏后氏以松，殷人以柏，周人以栗。』」是乃土地之所宜也。此其三证也。又《白虎通》云：「社稷所以有树，何也？尊而识之也，使民望见即敬之，又所以表功也。」案此正解所以有树之义，了不论有之与无也。此其四证也。此云「社稷所以有树何」，然则，稷亦有树明矣。又《五经通义》云：「天子太社、王社，诸侯国社、侯社。制度奈何？曰：社皆有垣无屋，树其中以木，有木者，土主生万物，万物莫善于木，故树木也。」此其五证也。此最其丁宁备解有树之意也。又《五经要义》云：「社必树之以木。《周礼·司徒职》曰：班社而树之，各以土地所生。《尚书·逸篇》曰：太社惟松，东社惟柏，南社惟梓，西社惟栗，北社惟槐。」此其六证也。此又太社及四方皆有树别之明据也。又见诸家《礼图》，社稷图皆画为树，惟诚社》诫稷无树。此其七证也。虽辨有树之据，犹未正所植之木。案《论语》称「夏后氏以松，殷人以柏，周人以栗」，便是世代不同。而《尚书·逸篇》则云：「太社惟松，东社惟柏，南社惟梓，西社惟栗，北社惟槐。」如此，便以一代之中，而五社各异也。愚以为宜植以松。何以言之？《逸书》云「太社惟松」，今者植松，不虑失礼。惟稷无成证，稷乃社之细，盖亦不离松也。（《魏书·刘芳传》、《北史》四十二。）
　　◇彭城王勰谥议
　　王挺德弱龄，诞资至孝，睿性过人，学不师授。卓尔之操，发自天然；不群之美，幼而独出。及入参政务，纶绋有光，爰登中铉，敷明五教。汉北告危，皇赫问罪，王内亲药膳，外总六师。及宫车晏驾，上下哀惨。奋猛衔戚，英略潜通，翼卫灵与，整戎振旆。历次宛谢，迄于鲁阳。送往奉居，无惭周霍，禀遗作辅，远至迩安。分陕恒方，流咏燕赵；廓清江西，威慑南越。入厘百揆，庶绩咸熙，履勤不惮，在功愈挹。温恭恺悌，忠雅宽仁，兴居有度，善终笃始。高尚厥心，功成身退。业亮圣衷，美光世典。依谥法，保大定功曰「武」，善问周达曰「宣」，谥曰武宜王。（《魏书·彭城王勰传》。永平元年，太常卿刘芳议。）
　　◇上尚书言
　　调乐谐音，本非所晓，且国之大事，亦不可决于数人。今请更集朝彦，众辨是非，明取典据，资决元凯，然后营制。（《魏书·乐志》。永平二年秋，高肇等奉使刘芳更造乐器。诏可。芳上尚书言。）
　　◇上言参制舞名并制新曲
　　观古帝王，罔不据功象德而制舞名及诸乐章，今欲教文武二舞，施之郊庙，请参制二舞之名。窃观汉、魏已来，鼓吹之曲亦不相缘，今亦须制新曲，以扬皇家之德美。（《魏书·乐志》。永平三年冬，芳上言。）
　　◇又上言
　　臣闻乐者，感物移风，讽氓变俗，先王所以教化黎元，汤、武所以改间功德。晋氏失政，中原纷荡。刘、石以一时奸雄跋扈魏、赵，苻、姚以部帅强豪趑趄关、辅。于是礼坏乐隳，废而莫理。大魏应期启运，奄有万方，虽日不暇给，常以礼乐为先。古乐亏阙，询求靡所，故顷年以来，创造非一，考之经史，每乘典制。遂使铿锵之礼未备于郊庙，鼓舞之式尚阙于庭陛。臣忝官宗伯，礼乐是司，所以仰惭忄府愧，不遑宁处者矣。自献春被旨，赐令博采经传，更制金石，并教文武二舞及登歌、鼓吹诸曲。今始校就，谨依前敕，延集公卿并一时儒彦讨论始终，莫之能异。谨须以申闻，请舆旧者参呈。若臣等所管形合古制，击拊会节，元日大飨，则须陈列。既岁聿云暮，三朝无远，请共本曹尚书及郎中部率呈试。如蒙允许，赐垂敕判。（《魏书·乐志》。永平三年冬，芳又上言。）
　　◇陈终德为祖母持重议
　　案丧服乃士之正礼，含有天子、诸侯、卿大夫之事，其中时复下同庶人者，皆别标显。至如传重，自士以上，古者卿士，咸多世位，又士以上，乃有宗庙。世儒多云，嫡孙传重，下通庶人。以为差谬。何以明之？《礼稽命徵》曰：「天子之元士二庙，诸侯之上士亦二庙，中、下士一庙。」一庙者，祖祢共庙。《祭法》又云：「庶人无庙。」既如此分明，岂得通于庶人也？传重者，主宗庙，非谓庶人祭于寝也。兼累世承嫡，方得为嫡子嫡孙耳。不尔者，不得继祖也。又郑玄别变除云，为五世长子服斩也。魏、晋以来，不复行此礼矣。案《丧服经》，无嫡孙为祖持重三年正文，唯有为长子三年，嫡孙期，《传》及注因说嫡孙传重之义。今世既不复为嫡子服斩，卑位之嫡孙，不陵诸叔而持重，则可知也。且准终德资阶，方之于古，未登下士，庶人在官，复无斯礼。考之旧典，验之今世，则兹范罕行。且诸叔见存，丧主有寄，宜依诸孙，服期为允。（《魏书·礼志》四。永平四年，太常卿刘芳议。又见《通典》八十九。）
　　◇又议
　　国子所云，《丧服》虽以士为主，而必下包庶人。本亦不谓一篇之内全不下同庶人，正言嫡孙传重，专士以上。此《经》、《传》之正文，不及庶人明矣。戴德《丧服变除》云：「父为长子斩，自天子达于士。」此皆士以上乃有嫡子之明据也。且承重者，以其将代己为宗庙主，庙主了不云寝，又其证也。所引大夫不世者，此《公羊》、《谷梁》近儒小道之书，至如《左氏》、《诗》、《易》、《尚书》、《论语》，皆有典证，或是未寤。许叔重《五经异义》云，今《春秋公羊》、《谷梁》说卿大夫世位，则权并一姓，谓周尹氏、齐崔氏也。而古《春秋左氏》说卿大夫皆得世禄。《传》曰「官族」，《易》曰「食旧德」，旧德，谓食父故禄也。《尚书》曰：「世选尔劳，予不绝尔善。」《诗》云：「惟周之士，不显奕世。」《论语》曰：「兴灭国，继绝世。」国谓诸侯，世谓卿大夫也。斯皆正经及《谕语》士以上世位之明证也。士皆世禄也。八品者一命，斯乃信然。但观此据，可谓睹其纲，未照其目也。案晋《官品令》所制九品，皆正无从，故以第八品准古下士。今皇朝《官令》，皆有正从，若以其员外之资，为第十六品也，岂得为正八品之士哉？推考古今，谨如前议。（《魏书·礼志》四）
　　◇穷通论（《北史》四十二。佚。）

卷三十九
◎贾思伯
　　思伯，字士休，武威人，居齐郡益都。仕孝文为奉朝请、太子步兵校尉、中书舍人，转中书侍郎。宣武即位，转辅国将军。除鸿胪少卿，出为荥阳太守。迁征虏将军、南青州刺史。除征虏将军、光禄少卿，迁左将军、兖州刺史。孝明时，徵为给事黄门侍郎，未拜。改授太尉长史。除安东将军、廷尉卿。转卫尉卿，迁太常卿，兼度支尚书，转正都官。进侍讲。孝昌元年卒，赠镇东将军、青州刺史，又赠尚书右仆射，谥曰文贞。
　　◇明堂议
　　案《周礼·考工记》云：「夏后氏世室，殷重屋，周明堂，皆五室。」郑注云：「此三者，或举宗庙，或举王寝，或举明堂，互言之，以明其制同也。」若然，则夏、殷之世已有明堂矣。唐、虞以前，其事未闻。戴德《礼记》云：「明堂凡九室十二堂。」蔡邕云：「明堂者，天子太庙，飨功养老，教学选士，皆于其中，九室十二堂。」案戴德撰《记》，世所不行，且九室十二堂，其于规制，恐难得厥衷。《周礼》营国，左祖右社，明堂在国之阳，则非天子太庙明矣。然则《礼记·月令》，四堂及太室皆谓之庙者，当以天子暂配飨五帝故耳。又《王制》云：「周人养国老于东胶。」郑玄注云：「东胶即辟雍，在王宫之东。」又《诗·大雅》云：「邕邕在宫，肃肃在庙。」郑注云：「宫，谓辟雍宫也，所以助王。养老则尚和，助祭则尚敬。」又不在明堂之验矣。案《孟子》云：「齐宣王谓孟子曰，吾欲毁明堂。」若明堂是庙，则不应有毁之问。且蔡邕《论明堂之制》云：「堂方一百四十尺，象坤之策；屋圆径二百一十六尺，象乾之策；方六丈，径九丈，象阳阴九六之数；九室以象九州，屋高八十一尺，象黄锺九九之数；二十八柱以象宿；外广二十四丈以象气。」案此皆以天地阴阳气数为法，而室独象九州何也？若立五室以象五行，岂不快也？如此，蔡氏之论，非为通典，九室之言，或未可从。窃寻《考工记》，虽是补阙之书，相承已久，诸儒注述，无言非者，方之后作，不亦优乎？且《孝经援神契》、《五经要义》旧《礼图》皆作五室，及徐、刘之论，同《考工》者多矣。朝廷若独绝今古，自为一代制作者，则所愿也。若犹祖述旧章，规摹前事，不应舍殷、周成法，袭近代妄作。且损益之极，极于三王，后来疑议，难可准信。郑玄云：「周人明堂五室，是帝各有一室也，合于五行之数，《周礼》依数，以为之室，施行于今。虽有不同，时说然耳。」寻郑此论，非为无当。案《月令》亦无九室之文，原其制置，不乖五室。其青阳右个即明堂左个，明堂右个即总章左个，总章右个即玄堂左个，玄堂右个即青阳左个。如此，则室犹是五，而布政十二。五室之理，谓为可安。其方圆高广，自依时量。戴氏九室之言，蔡子庙学之议，子干灵台之说，裴逸一屋之论，及诸家纷纭，并无取焉。（《魏书·贾思伯传》）
　　◎贾思勰
　　思勰为高阳太守。
　　◇《齐民要术》序
　　盖神农为耒耜，以利天下。尧命四子，敬授民时。舜命后稷，食为政首。禹制土田，万国作。殷周之盛，《诗》、《书》所述，要在安民，富而教之。管子曰：一农不耕，民有饥者；一女不织，民有寒者。仓廪实，知礼节；衣食足，知荣辱。丈人曰：四体不勤，五谷不分，孰为夫子？传曰：人生在勤，勤则不匮。语曰：力能胜贫，谨能胜祸。盖言勤力可以不贫，谨身可以避祸。故李悝为魏文侯作尽地利之教，国以富强；秦孝公用商君急耕战之赏，倾夺邻国而雄诸侯。《淮南子》曰：圣人不耻身之贱也，愧道之不行也。不忧命之长短，而忧百姓之穷。是故禹为治水，以身解于阳旰之河。汤由苦旱，以身祷于桑林之祭。神农憔悴，尧瘦癯，舜黎黑，禹胼胝，由此观之，则圣人之忧劳百姓亦甚矣。故自天子以下，至于庶人，四肢不勤，思虑不用，而事治求赡者，未之闻也。故田者不强，仓不盈。将相不强，功烈不成。仲长子曰：天为之时，而我不农，谷亦不可得而取之。青春至焉，时雨降焉，始之耕田，终之簋。惰者釜之，勤者锺之，矧夫不为而尚乎食也哉？谯子曰：朝发而夕异宿，勤则莱盈倾筐。且苟有羽毛，不织不衣，不能茹草饮水，不耕不食，安可以不自力哉？晁错曰：圣王在上，而或不冻不饥者，非耕而食之，织而衣之，为开其资财之道也。夫寒之于衣，不待轻暖，饥之于飧，不待甘旨。饥寒至身，不顾廉耻。一日不再食则饥，终岁不制衣则寒。夫腹饥不得食，体寒不得衣，慈母不能保其子，君亦安得以有民？夫珠玉金银，饥不可食，寒不可衣。粟米，布帛，一日不得而饥寒至，是故明君贵五谷而贱金玉。刘陶曰：民可百年无货，不可一朝有饥，故食为至急。陈思王曰：寒者不贪尺玉而思衤豆褐，饥者不愿千金而美一食。千金尺玉至贵，而不若一食衤豆褐之恶者，物时有所急也。诚哉言乎！神农、仓颉，圣人者也，其于事也，有所不能矣。故赵过始为牛耕，实胜耒耜之利；蔡伦立意造纸，岂方缣牍之烦；且耿寿昌之常平仓，桑弘羊之均输法，益国利民，不朽之术也。谚曰：智如禹汤，不如常耕。是以樊迟，请学稼。孔子答曰：吾不如老农。然则圣贤之智，犹有所未达，而况于凡庸者乎？猗顿鲁穷士，闻陶朱公富，问术焉，告之曰：欲速富，畜五孛。乃畜牛羊，子息万计。九真庐江，不知牛耕，每致困乏；任延王景乃令铸作田器，教之垦辟，岁岁开广，百姓充给。敦煌不晓作耧犁，及种，人牛功力既费，而收谷更少。皇甫隆乃教作耧犁，所省佣力过半，得谷加五。又敦煌俗妇女作裙，挛缩如羊肠，用布一匹，隆又禁改之，所省复不赀。茨充为桂阳令，俗不种桑，无蚕织丝麻之利，类皆以麻头贮衣。民惰窳少粗履，足多剖裂血出，盛冬皆然火燎炙。充教民益种桑柘，养蚕织履。复令种苎麻。数年之间，大赖其利，衣履温暖。今江南知桑蚕织履，皆充之教也。五原土宜麻，而俗不知绩织。民冬月无衣，积细草卧其中，见吏则衣草而出。崔实为作纺绩织衽之具以教，民得免寒苦，安在不教乎？黄霸为颍川，使邮亭乡官皆畜鸡豚，以赡鳏寡贫穷者。及务耕桑节用，殖财种树。鳏寡孤独，有死无以葬者，乡部书言霸，具为区处。某所大木，可以为棺，某亭豚子，可以为祭，吏往皆如言。龚遂为渤海，劝民务农桑，令口种一株榆，百本薤，五十本葱，一畦韭，家二母彘五母鸡。民有带持刀剑者，使卖剑买牛，卖刀买犊。曰何如带牛佩犊，春夏不得不趣田亩，秋冬课收敛，益畜果实菱芡，吏民皆富实。召信臣为南阳，好为民兴利，务在富之。躬勤耕农，出入阡陌，止舍乡亭，稀有安居。时行视郡中水泉，开通沟渎，起水门提关凡数十处，以广溉灌，民得其利，畜积有馀。禁止嫁娶送终奢靡，务出于俭约。郡中莫不耕稼力田，吏民亲爱信臣，号曰召父。童恢为不其令，率民养一猪，雌鸡四头，以供祭祀，买棺木。颜裴为京兆，乃令整阡陌，树桑果。又课以闲月取材，使得转相告戒，教匠作车。又课民无牛者令畜猪，投贵时卖以买牛。始者民以为烦，一二年间，家丁车大牛，整顿丰足。王丹家累千金，好施与周人之急。每岁时后，察其强力收多者，辄历载酒肴，从而劳之，便于田头树下饮食劝勉之，因留其馀肴而去。其惰者独不见劳，各自耻不能致丹，其后无不力田者，聚落以致殷富。杜畿为河东，课劝耕桑，民畜孛牛草马，下逮鸡豚，皆有章程，家家丰实。此等岂好为顿扰而轻费损哉？盖以庸人之性，率之则自力，纵之则惰窳耳。故仲长子曰：丛林之下，为仓庾之坻，鱼鳖之堀，为耕稼之场者，此君长所用心也。是以太公封而斥卤播嘉谷，郑白成而关中无饥年。盖食鱼鳖而薮泽之形可见，观草木而肥尧之势可知。又曰：稼穑不修，桑果不茂，畜产不肥，鞭之可也。落不完，垣墙不牢，埽除不净，笞之可也。此督课之方也。且天子亲耕，皇后亲蚕，况夫田父而怀窳惰乎？李衡于武陵龙阳泛洲上作宅，种甘橘千树。临卒敕儿曰：吾州里有千头木奴，不责汝衣食，岁上一匹绢，亦可足用矣。吴末甘橘成，岁得绢数千匹，恒称太史公所谓江陵千树橘与千户侯等者也。樊重欲作器物，先种梓漆，时人嗤之。然积以岁月，皆得其用。向之笑者，咸求假焉。此种植之不可已也。谚曰：一年之计，莫如种谷；十年之计，莫如树木。此之谓也。《书》曰：「稼穑之艰难。」《孝经》曰：「用天之道，因地之利。」《论语》曰：「百姓不足，君孰与足？」汉文帝曰：「朕为天下守财矣，安敢妄用哉！」孔子曰：居家理，故治可移于官。然则家犹国，国犹家，是以家贫思良妻，国乱思良相，其义一也。夫财货之生，既艰难矣，用之又无节，凡人之性，好懒惰矣。率之又不笃，加以政令失所，水旱为灾，一谷不登，腐相继，古今同患，所不能止也。嗟乎！且饥者有过甚之愿，渴者有兼量之情。既饱而后轻食，既暖而后轻衣。或由年谷丰穰而忽于蓄积，或由布帛优赡而轻于施与，穷窘之来，所由有渐。故管子曰：桀有天下，而用不足；汤有七十里，而用有馀。天非独为汤雨菽粟也，盖言用之以节。仲长子曰：鲍鱼之肆，不自以气为臭；四夷之人，不自以食为异；生习然也。居积习之中，见生然之事，孰自知也，斯何异蓼中之虫而不知蓝之甘乎？今采捃经传，爰及歌谣，询之老成，验之行事，起自耕农，终于醯醢。资生之业，靡不毕书，号曰《齐民要术》，凡九十二篇，分为十卷，卷首皆有目录。于文虽烦，寻览差易。其有五谷果，非中国所植者，存其名目而已。种植之法，盖无闻焉。舍本逐末，贤哲所非，日富岁贫，饥寒之渐。故商贾之事，阙而不录。花草之流，可以悦目，徒有春华，而无秋实，匹诸浮伪，盖不足存。鄙意晓示家童，未敢闻之有识，故丁宁周至，言提其耳。每事指斥，不尚浮辞，览者无或嗤焉。贾思勰序。
　　◎甄琛
　　琛字思伯，中山无极人。汉太保邯之后。孝文时，举秀才。太和初，拜中书博士，迁谏议大夫，转通直散骑侍郎。出为本州征北府长史，后为卫军阳平王颐长史。宣武即位，拜中散大夫，兼御史中尉，转通直散骑常侍，仍兼中尉。迁侍中，坐事免归。复除散骑常侍、领给事黄门侍郎、定州大中正。迁河南尹，加平南将军。转太子少保。孝明即位，出为营州刺史，加安北将军。除镇西将军、凉州刺史，徵拜太常卿。除吏部尚书，出为征北将军、定州刺史。徵为车骑将军、特进，又拜侍中。正光五年卒，赠司徒、尚书左仆射，谥曰孝穆。
　　◇请弛盐禁表
　　王者道同天壤，施齐造化，济时拯物，为民父母。故年谷不登，为民祈祀。乾坤所惠，天子顺之；山川秘利，天子通之。苟益生民，损躬无吝，如或所聚，唯为赈恤。是以月令称：山林薮泽，有能取蔬食禽兽者，皆野虞教导之；其迭相侵夺者，罪之无赦。此明导民而弗禁，通有无以相济也。《周礼》虽有川泽之禁，正所以防其残尽，必令取之有时。斯所谓障护虽在公，更所以为民守之耳。且一家之长，惠及子孙，一运之君，泽周天下，皆所以厚其所养，以为国家之富。未有尊居父母，而醯醢是吝，富有万品，而一物是规。今者天为黔首生盐，国与黔首障护，假获其利，是犹富专口断，不及四体也。且天下夫妇，岁贡粟帛。四海之有，备奉一人；军国之资，取给百姓。天子亦何患乎贫，而苟禁一池也。
　　古之王者，世有其民，或水火以济其用，或巢宇以诲其居，或教农以去其饥，或训衣以除其弊。故周《诗》称「教之诲之，饮之食之」，皆所以抚覆导养，为之求利者也。臣性昧知理，识无速尚，每观上古爱民之迹，时读中叶骤税之书，未尝不叹彼远大，惜此近狭。今伪弊相承，仍崇关ㄩ之税；大魏恢博，唯受谷帛之输。是使远方闻者，罔不歌德。昔父以弃宝得民，《硕鼠》以受财失众。君王之义，宜其高矣；魏之简税，惠实远矣。语称出内之吝，有司之福；施惠之难，人君之祸。夫以府藏之物，犹以不施而为灾，况府外之利，而可吝之于黔首？且善藏者藏于民，不善藏者藏于府。藏于民者，民欣而君富；藏于府者，国怨而民贫。国怨则示化有亏，民贫则君无所取。愿弛兹盐禁，使沛然远及，依《周礼》置川衡之法，使之监导而已。（《魏书·甄琛传》。世宗践阼，以琛兼御史中尉。琛表。）
　　◇请取武官领里尉以清辇毂表
</div>
    <div class="pagination">
<a href="全上古三代秦汉三国六朝文_page595.html">上一页</a><span>...</span><a href="全上古三代秦汉三国六朝文_page591.html">591</a><a href="全上古三代秦汉三国六朝文_page592.html">592</a><a href="全上古三代秦汉三国六朝文_page593.html">593</a><a href="全上古三代秦汉三国六朝文_page594.html">594</a><a href="全上古三代秦汉三国六朝文_page595.html">595</a><span class="current-page">596</span><a href="全上古三代秦汉三国六朝文_page597.html">597</a><a href="全上古三代秦汉三国六朝文_page598.html">598</a><a href="全上古三代秦汉三国六朝文_page599.html">599</a><a href="全上古三代秦汉三国六朝文_page600.html">600</a><a href="全上古三代秦汉三国六朝文_page601.html">601</a><span>...</span><a href="全上古三代秦汉三国六朝文_page597.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
