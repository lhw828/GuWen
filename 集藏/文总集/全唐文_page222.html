<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 222 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 222 页/共 603 页
  </h1>
  <div class="content">
   源明，京兆武功人。初名预，字弱夫。天宝中进士，更试集贤院，累迁太子谕德。出为东平太守，召拜国子司业。安禄山陷京师，以病不受伪署。肃宗复两京，擢考功郎中、知制诰，终秘书少监。
    ○自举表
    草莽臣某言：臣实陋微，素乏才业，将遂长往，守此无用，天鉴孔明，泽覃幽僻。伏奉今年正月五日制，诣阙自举，不次之私，无限於物，岂伊庸菲，所当膺荷？伏惟开元神武皇帝陛下道密旒，德孚天地，忝在草木，幸均雷雨。朝夕微命，虚受臣生，偃卧穷薮，讵知帝力？展义介邱，肆觐群后，得列庶人之间，不在役夫之上。王者能事，邦家烈光，耳未前闻，目所毕睹。载怀涵育，无答造化，孰谓圣恩，曲贷岩壑？顾惭庸近，何阶对攵？臣闻明主临下也，务求才以自辅；贤臣事上也，当量能以自进。臣才非令问，誉寂乡党，志尚庸寡，理绝闻知。县令臣柳国状臣於编户之中，刺史臣柳绛谕臣以明制之意。且臣山东一布衣耳，在平之时、徵求之日，非自察者，难审其可。苟欲避严令，发困蒙，心灵震越，寝寐惊悸。无任承恩喜跃之至。
    ○谏幸东京疏
    臣等今月四日及七日上言车驾幸东京不便。吁天而诉，稽首而祈，竭诚不精，留中不下。臣等自咎自毒，若昏若狂。以为雨淫孟冬，霖积季秋，道路且泥，甚不可一也。从春大旱，方始秋苗，田农之间，十已耗半，方且敛获，犹未收入。先之以清道之役，申之以祗顿之苦，水欲澄而挠之。人欲静而棼之，甚不可二也。臣等每立廊下，窃见旌旗之下，尽是饿夫，执殳仆于行门者，日见一二。市井之中，半是馁人，或求食死於路傍者，日见四五。甚不可三也。奸人连墙，盗儿接栋，磨砺以须陛下出尔。前麾凌於灞上，凶人肆於城中，御史大夫必不能忄而御之，甚不可四也。臣等伏料之，殷鉴不远，近在天宝十五载季夏尔。圣皇巡蜀後，大都内府财货、朝臣富民资产，尽在道路之手，有乘马驶驴入宣政紫宸殿者。扰乱如此，一至於是，况陛下复二都有四海日浅，钱谷满蓄不及曩时者，必为利而行，此贼臣作计诱掖陛下而已。《诗》曰：“三星在”，臣不胜呜咽，为陛下痛之，宜速下诏书罢东幸。不然穷隶乐祸，已扼腕尔，甚不可五也。方今犯王畿者，河洛驿骚；侮侯服者，江湖叛涣。《诗》曰：“中原有菽，庶人采之。”彼思明、康楚元者，采菽之庶人也，陛下何遽轻万乘而媒孽速成之邪？甚不可六也。自河南北尽为盗境，淮东、江西又见修阻，王公已下，未给廪禄；将士已来，且支日月。陛下中官冗食，不减往年；梨园杂伎，有盛今日。陛下未得穆然高枕，用此奚为？中官指使太常正乐外，一切放归，仍给长牒，勿事待郎。五六年後，随事进退，今聚而仰给，甚不可七也。司空李光弼能拔河阳，尚书王思礼应下晋原；中丞卫伯玉劲卒接焉耆，过析支，不日且至。御史大夫王元志压巫闾，临幽都；汝州刺史田南金乘阙口，遏二室；扬州长史邓景山凌长淮，饩梁汴。然而狂贼失身蹙於缑氏山，北不敢逾孟津，东不敢过瓮子，只待反接耳。陛下不坐而受之，而欲亲征，徇一朝之怒，甚不可八也。王者於天地神，第付之有司、享之牲币则已，夫何求哉？记曰：“不祈土地”，今方士愚，巫，祝淫渎，妄有闲说，甚不可九也。天子顺动，人皆幸之之谓幸，人皆病之之谓不幸，不幸之谓虐。臣等见陛下否而弗听，联伏赤墀之下，顿颡流涕而出，陛下或容而免之，或毁而罪之。凡百之臣，如昌言於朝；有万之口，必错谤於外。甚不可十也，臣闻子不谏於父，且焉得为孝乎？臣不诤於君，又焉得为忠乎？不幸不忠，而苟荣冒禄，圈牢之物不若也。臣等至贱，不能委身圈牢之中，使樵夫共指而笑之。不胜大愿，陛下留神元微，养和淡泊，天下幸甚。
    ○元包首传
    传曰：理乱相纟，质文相化；乱极则先乎太易，文弊则从乎巨包。圣人以遗也。贤人以发也，易始乎乾，文之昭也以行；包起於坤，质之用也以靖。行者所以动天下之务，靖者所以默天下之机。太阴太阳，潜相贞也；少阴少阳，潜相成也。[B062]井莫默，地之舆也颠宀勹盈，天之冒也；仍而通之，极乎三十六；全而靡刂之，穷乎六十四。其旨微，其体正。语其义，则矗然崦不诬；观其辞，则{大云}然而不及。一以布气，藏万以植言。斯道君子之几也夫。至诚君子之为也夫。於戏！流於睿监，讲於太学。伏而惟之，使自怡之；深而极之，使自测之。归人於至和，示人以太璞已矣。
    ○元包五行传
    传曰：“五行者，阴阳之精气，造化之本源，德赞三才，功济万物。在乎天也，谓之五星；据乎地也，谓之五岳；行於人也，谓之五材。若天无五星，则辰宿错灭；地无五岳，则山泽崩竭；人无五材，则性命剿绝。故知天以五星为政，地以五岳为镇，人以五材为用。三正之立，五行所成也。人者，上禀五星之气，下居五岳之分，中受五材之助。故天地之间，惟人最灵。则知人者五行之瑞，五行之秀。是以包五藏，蕴五神，全五体，备五事，合而行之，有五德，皆本於五行。然则色不以五行，虽有离娄之明，不能定其文彩；声不以五行，虽有师旷之聪，不能定其音律；味不以五行，虽有俞跗之术，不能定其性命；气不以五行，虽有老聃之道，不能定其嘘吸；言不以五行，虽有尼父之德，不能定其词理；历数不以五行，虽有重黎之算，不能守其叙；阴阳不以五行，虽有牺炎之圣，不能定其吉凶。万物无不由五行以定，包者定也，定之为义博矣哉！夫不定而示，则五色乱於目矣；不定而听，则五音乱於耳矣；不定而食，则五味乱於口矣。故五色令人目盲，五音令人耳聋，五味令人口爽。鼻不定而吸，则不能理五气；心不定而语，则不能敷五教；志不定而行，则不能修五德；身不定而动，则不能用五事。夫有一不定，则人不畏；有一不定，则人不信。是以君子定其目而後视，定其耳而後听，定其味而後食，定其气而後吸，定其心而後语，定其志而後行，定其身而後动，定其数而後算，定其意而後占，故无失矣。夫至人不占者，何以其定也？占者所以定美恶，至人无恶；占者所以定吉凶，至人无凶；占者所以定休咎，至人无咎；占者所以定嫌疑，至人无疑。夫惟定矣，又何假於占哉？
    ○元包说源
    在昔哲王受明命，皆能变文质，顺阴阳，大矣哉！此帝王之能事也。古者天生人而未树之以君，上下交杂，品位纷错。阴阳初分，文质未作，庖牺之王天下也。画八卦定三才而一之，质斯尚文之代也。自黄帝暨乎尧舜，垂衣裳而天下理。盖取诸乾，则尚文也；取诸坤，则尚质也。通其变而使民不倦，神而化之，使人宜之，是以自天之，吉无不利。後夏有《连山》，殷有《归藏》，周有《周易》，皆卦次不同，而算术各异，斯文质之更变也。仲尼有言：“其或继周者，虽百世可知也。”斯则百王不易之道明矣。自兹以降，代历千礻┆，人非一性，穷奢极丽，饫欲厌心，不能正本澄源，反文归质，若河倾海覆，滥平陆，流荡无依，迄至今日而莫之变也。夫王者之有天下，必改正朔，易服色，以其既往者废，将来者兴。是以三皇之王，五帝之理，乐不相沿，礼不相袭，且物极则反，理有固然，文质之体，其将变矣。人观象立言，垂范作则，将以究索厥理，匡赞皇极。推吉凶於卦象，陈理乱於邦家，广论《易》道，冀裨帝业，盖时尚质之书也。呜呼！采世人之订，述作者之意焉尔。
    ☆魏颢
    颢，开元中进士。
    ○李翰林集序
    自盘古画天地，天地之气艮於西南。剑门上断，横江下绝，岷、峨之曲，别为锦川。蜀之人无闻则已，闻则杰出是生，相如、君平、王[B14A]、扬雄，降有陈子昂、李白，皆五百年矣。白本陇西，乃放形，因家於绵。身既生蜀，则江山英秀。伏羲造书契後，文章滥觞者六经。六经糟粕《离骚》，《离骚》糠比建安七子。七子至白，中有兰芳，情理宛约，词句妍丽。白与古人争长，三字九言，鬼出神入，瞠若乎後耳。白久居峨眉，与丹邱因持盈法师达，白亦因之入翰林，名动京师，《大鹏赋》时家藏一本。故宾客贺公奇白风骨，呼为谪仙子，由是朝廷作歌数百篇。上皇豫游召白，白时为贵门邀饮。比至半醉，令制出师诏，不草而成。许中书舍人，以张谗逐，游海岱间。年五十馀，尚无禄位。禄位拘常人，横海，负天鹏，岂池笼荣之？颢始名万，次名炎。万之日，不远命驾，江东访白。游天台，还广陵见之。眸子炯然，哆如饿虎，或时束带，风流酝籍。曾受道於齐，有青绮冠帔一副。少任侠，手刃数人。与友自荆徂扬，路亡，权窆回棹，方暑，亡友麋溃，白收其骨，江路而舟。又长揖韩荆州，荆州延饮，白误拜，韩让之，白曰：“酒以成礼，荆州大悦。白始娶於许，生一女二男，曰明月奴，女既嫁而卒。又合於刘，刘诀。次合於鲁，一妇人生子曰颇黎。终娶於宋，间携昭阳、金陵之妓，迹类谢康乐，世号为李东山。骏马美妾，所适二千石郊迎，饮数斗，醉则奴丹砂抚青海波。满堂不乐，白宰酒则乐。颢生平自负，人或为狂，白相见泯合，有赠之作，谓余：“尔後必著大名於天下，无忘老夫与明月奴。”因尽出其文，命颢为集。颢今登第，岂符言耶？解携明年，四海大盗，宗室有潭者，白陷焉，谪居夜郎。罪不至此，屡经昭洗，朝廷忍白久为长沙、汨罗之俦，路远不存，否极则泰，白宜自宽。吾观白之文义，有济代命，然千钧之弩、魏王大瓠，用之有时。议者奈何以白有叔夜之短？傥黄祖过祢，晋帝罪阮，古无其贤，所谓仲尼不假盖於子夏。经乱离，白章句荡尽。上元末，颢於绛偶然得之，沈吟累年，一字不下。今日怀旧，援笔成序，首以赠颢作、颢酬白诗，不忘故人也。次以《大鹏赋》、古乐府诸篇，积薪而录。文有差互者两举之。白未绝笔，吾其再刊，付男平津子掌。其他事迹，存於後序。
    ●卷三百七十四
    ☆杜楚宾
    楚宾应贤良科擢第，官雷乡令。
    ○雷乡县白石鹿记
    开元丁丑春二月朔又七日，杜楚宾令雷乡之二年，雷乡之民情事耕，作其具，修其种，戒於兹曰：“乃ㄈ载焉。”古者遂大夫正岁，简稼器，修稼政，三岁大比，则帅其吏而兴氓，明其有功者。属其治地者，而司稼掌巡邦野之稼，而辨童之种，周知其民，与其所宜地，以为法，而县於邑闾。岭南无祁寒，故二月民殷东作。楚宾以牧民职，得遵天子劝农诏，省耕於民，见耕者不休，饷者不息，方引以为喜，取饣襄具尝之，髦士劳之。忽有白鹿二，缟然鲜毛，昂然劲角，从湖山来，如将依人。初不知其为何物，及近视之，乃鹿也。一奔而踣十人，使人逐之，还西山，乃即县之西郊，潜化为二白石。夫鹿寿物也，千年而白，万年而元。又瑞物也，一获於敏邱，再获於槐里，齐之以伯，汉之以王。得其一焉，已为难矣，况双出乎？其化为石者，彷佛梦幻，不知石为鹿而鹿为石。意者天将假此以志皇唐盛际，寝明寝昌，白璧应图，厥瑞不常。矧循州南方之极也，上应南极，为一人之寿徵；下应西郊，兆万井之丰稔。人文赫奕，将千万年而盛。《易》曰：“密□不雨，自我西郊。”言阴已上也，鹿亦自我西郊，则阴而就阳也。一气潜化，金石可格，鸟兽潜形，况於人乎？乃命匠大刻“白鹿石”三字记之，石之上建为亭，亭之上立碑，为文以志一时奇事。昔有石化为羊，白鹿随车，良不诬哉！庶後之君子睹此记者，知民事当重，不使《循吏传》中专美於前云。开元丁丑二月朔七日，应贤良举雷乡令杜楚宾记。
    ☆赵良器
    良器，开元时官殿中侍御史、兵部员外郎。
    ○鼎赋
    夫君所以为天下重者，以其宝位；鼎所以为天下贵者，以其神器。则君得鼎以祚长，鼎应君以时昌。故黄帝徵大匠，稽旧章，异国贡物，远人来王。铲铜於雷首之下，合冶於荆山之傍；声沓沓以海沸，气瞳瞳而电光。乾坤於是震动，日月於是昭彰；然烟收而烬灭，卓尔成功而效祥。焕以雕文，错蚪龙之鳞介；腾乎瑞色，杂天地之元黄。盖圣人所以享帝养贤，烹饪荐祉，重以安国，利以出否。纳之不以其道，则君失其人；听之不以其聪，则雉鸣於耳。是以囊括众汇，恢模崇深，苞木火於六爻之象，镂山川於九牧之金。於是总百灵之异，见成国之心。然美其影射金晶，光飞玉铉，论者徒议其小大，观者宁识其深浅。故道归天命，无劳楚子之言；德自休明，实赖王孙之辨。尔其法刚柔之节，顺行藏之志，乃有道则见生於汾水之阴，无道则隐没於彭城之地。可以斥奸慝，可以御魑魅，应时而动，吉无不利。故曰作者之谓圣，述者之谓明；何明圣之至神，契阴阳之至精。德表先知，火不然而自沸；量含光大，水不汲而自盈。既去故以元吉，终取新而利贞，则知执虚以待物者正乎位，体柔而进已者宜乎亨。故能应皇家之至德，垂不朽之鸿名。
    ○印赋（以王道正直执契理人为韵）
    域中四大，得一者王，混同区宇，端拱岩廊。运元功而莫测，故神用之无方。穴处巢居，时尚传於朴略；结绳刻木，化始渐於昭彰。暨夫扇浇薄，事征讨，知慧出而下有大伪，忠信兴而上失其道。圣人以智周万物，仰观俯考，追淳化於往初，发鸟迹而爰造。是铸至坚之金，骋至巧之性，方圆设象以回合，雕错得宜而莹净。其道恒，其体正，其君者是效，故有闻於至孚；王者是司，故不待於严令。详观其貌，且横且直；文缭绕而外转，字连绵而内逼；迹处泥而仿佛，容因朱而翕。迫而察之，若披彩画之图；远而望之，若散晴霞之色。尔其大小咸准，委曲相袭，随时而行，仗义而立。群吏则有虑其诞，故合之而给；天子则不责於人，故司契而执。借如九命作伯，三朝谒帝，服冠冕而去来，佩印绶而有继。当司存之部领，览职事之巨细，罔不典常作师，图忱之子。且契之不明，讼之所起；契之既用，人得而理。岂徒中山张氏，化坠鹊而初成；馀不亭侯，感回龟而相似？光锡忠义，若斯而已。乱曰：“古之善为道者，非以明人，执其左契，欲使还淳，故得永全太朴，不ル彝伦。斯亦为政之机要，何止更光於绅？
    ○履赋
    朝廷兮赫曦，冠剑兮逶迤。惟斯履之所用，得礼容之威仪；缀珠綦以崇饰，遵玉趾而更移。其始造也，佳人运思，女工妙选。爰斯功之始毕，出闲庭之试践；眇轻步以相矜，指奇文而争。若乃相国承宠，尚书见荣；历彤阶而曳响，上玉殿而规行。出郡标奇，则檐前燕落；入朝表异，则云际凫惊。运著丝以示俭，蹑瓜田而见明。时行则行，时止则止。洁其容色，固其表里；偶簪裾未以为荣，践泥沙而以为耻。其义翼翼，其貌邕邕；曳踵则轮轨不断，接武则尘迹相重。其取进也，每迎前以启路；其守谦也，常处下而翘容；其受用也，既虚中以待物；其顺人也，亦应时而曲从。是以加其丝饰，广其文绣；所以表威仪，光领袖。宗庙祭祀，非履不行；揖让周旋，舍履何就。易履者礼也，吾谓斯文之不谬。
    ○冠赋
    懿哉圣人之所为，触类而长，缘情以施；大则察乾坤之用，小则稽鸟兽之仪。近取诸身，既制冠以象德；远取诸物，亦模范而开规。装玉彩而晶耀，钿珠华而陆离；礼容於是乎克尚，首饰於是乎攸宜。故柔以虚中，刚而劲外；惟德是辅，惟仁是大。缀香簪以半出，垂宝缨而双对；珥白笔以孤悬，总绀而繁会。若乃九门朝启，千官奉职。剑履锵锵，旌旗翼翼；趋玉阶以云耸，入金门而电。於赫朝廷，其仪不忒。此乃礼容之有则也。尔其尊卑异制，古今殊情；备所以贵勇，加蝉所以贵清。进贤表文者之号，章甫尊儒者之名。獬豸触邪，恶佞臣而直指；崇饰，光近侍以增容，此又威仪之孔明也。是以举之有节，施之无妄；或用晦而冕旒，或蔽聪而︻纩。居正而不失其职，得位而不愆於上；每守分以自安，故虽高而不亢。此乃进退之惟当也。客有赋之而叹曰：“夫检身者礼，表容者服。服之不称，必近於妖祥；礼之或差，自阶於倾覆。故君子履道以远害，小人崇奢而取戮。郑臧聚鹬，果贻出境之诛；疏受挂门，克保永终之禄。则知逆理者天之所祸，顺常者神之所福。况乎在位之庶寮，可不鉴兹而敬肃？
    ☆邵琼之
    琼之，归州刺史说父。元宗朝官殿中侍御史。
    ○对祭七祀判
    甲为盐人，缘祀中ニ供祭，或告慢神，诉云於事无失。
    国礼在祀，先王志其严洁；神歆惟德，灵鉴期於肃恭。苟有孚於藻，固非馨於黍稷。盐人职列周官，事供王祭，因润下之成用，备奉上之班司。属夏礻龠爰胪，群祀咸秩，孚荐飨於中ニ，式虔诚於内饔。五行之味或爽，七祭之容遂阙。然时有异同，事有随变，至信为用，诚应明心。亨饪不亏，何伤介福？既异不供之罚，难科作笞之刑。
    ○对百神判
    将事百神，差日，有司不举。
    讲信修睦，礼行於时，人和年丰，神降以吉。属岁阴云暮，田至喜，农事不作，役车告休。於是乎具器孚荐，陈粢戒掌，答成功於众神，设祀於大蜡。虽既涤既灌，不愆不忒，日违精择，神将曷歆？吁嗟是司，不谨有职。昔仲尼观鲁，助祭兴於喟然；今大卜差时，傧神失於禺若。祝史陈信，其多鬼词；司存不举，坐恒罚。
    ○对辜祭不供物判
    以辜祭，百物不供。
    水旱雩，山川沈埋。毕为雨师，斗亦司命，顺四时之序，祈万姓之福。辜充祀於百物，望秩备礼於四方，事或阙供，罪亦斯得。无止风之磔狗，同告朔之饩羊。卜而罢郊，以著《春秋》之失；祭而废礼，宜投司寇之刑。
    ☆张倚
    倚，天宝时官侍御史、内供奉，迁左司员外郎、御史中丞，终吏部侍郎。
    ○对长才广度沈迷下僚策
    问：四岳畴庸，羲和代掌其行；九官命职，稷禹不易其能。逢化久以庸（一作康）时，藉功深而成务。洎乎嬴、刘以降，曹、马承流，罕为官以择人，直循资而就列。或十旬而登三事，或一日而致九迁，遂开趋竞之门，莫守代工之美。国家网罗群彦，驱驾时英，其政洽於至和，其人淳於太古。今欲削汉魏之遗法，复尧、禹之远图。能其事者，永守其官；称其职者，不迁其任。增秩赐爵，用申劝善之规；金帛玺书，载表优贤之义。变通之理，尚或多端，用舍之途，伫闻良算。
    对：昔者明五之御天下也，奉若天道，建邦设都，树之以后王，化之以师长。用人勿及私昵，建官惟在贤才。夫难知非独在於今日，故曰：“知人则哲，惟帝难之。”自生人以来，有国之王，莫不得贤则治，失贤则乱。此乃自然之义，百王不能易也。是知贤人君子，国之所急。《诗》曰：“南山有台，北山有莱。乐只君子，邦家之基。”言人君得其贤臣，所以成其美化，广其基业也。遐观历代圣王之求贤哲也，义匪一途，或精选以取之，或降访以得之。有营之经载而始获，有求之不日而便至，迟速之理虽异，辅弼之职不殊。黄帝劳於梦想而感力牧，诚之至也；唐尧务於畴咨而致夔龙，访之审也。至唐虞之黜陟幽明，三载考绩；夏禹之顾盼空谷，七起成名。殷宗托梦於傅岩，姬文游心於渭水。此六君者，可谓勤於求贤而善於用人也。故能使元凯就绩，申、甫登朝，道济五臣，功宣十乱。康良作诵，喜起成歌，人无险讠皮之情，代有雍熙之乐。《由庚》入咏，《天保》为诗，下怀报主之心，上荷受天之禄。《书》、《曰》“百僚师师，百工惟时，庶绩其凝。”此之谓也，斯并政符大道，理合至公，委质能臣之一德。所以天工可代，人爵攸宜，凭久化以济寰瀛，藉深功而安宇宙。暨战国之代，王道寝微，各伫英贤，或杂或霸。楚襄劳持金之聘，燕昭躬拥之礼，空闻僭号之议，未睹升平之业。虽桓公之有仲父，晋侯之获赵文，委任责成，共登霸道。唯勤斗争之理，不务淳和之绩，而动乖王度，举违帝典。故五尺童子，耻之不论。况所由龌龊，何其卑也？秦皇不仁，虐乱是极，儒生填於坑井，《诗》、《书》灭於烟火。忠贞清白，以为徒苦，谄佞邪媚，谓之至公，卒以覆亡，为後代诫。实由远贤近佞，使之然也。汉高祖虽不好儒，然亦任用英杰。登坛而礼韩信，辍洗而迎郦生，委萧、曹以股肱，寄张、陈以社稷。至孝武之代，儒学渐该，采董仲舒之策，始令郡国贡举。於是贤良方正之士，雾委□集，其晁错公孙宏、匡衡、萧望之辈，并继踵而至。故当文景之代，号为得人。《诗》称“济济多士，文王以宁”，汉所以宁者，亦士之力也。光武仗吴、邓以立功，任贾、寇以起事，拔奇取异，决自於心。爰至显宗中兴，於兹为盛。由此而两汉之人，数百年间，陟正黜邪，[B14A]善贬恶。虽不袭唐、虞之法，亦去烦芟乱，几乎大成矣。逮献、灵之际，奸猾纵横，升必以财，进不由道。於是绅洁白之士，疾之若雠，乃曰：“举秀才，不知书；察孝廉，父别居。寒素清白浊如泥，高第良将怯如龟。”至乃悬爵而卖之，列价而争之。守正道者以为陆沈，由斜径者谓之智变。衣冠为之失序，贤哲由是潜藏，遂使社稷丧亡，後嗣覆灭。悲夫！此《伐檀》所以兴刺，《黍苗》所以劳歌，无他故焉，贤人不得进也。及乎？当涂启运，典午开基，陈群制九品之条，刘毅兴八损之权。故曹羲疾其阔远，孙楚以为鬼录。遂令权要归於中正，威福去於天朝，臧否任情，品藻乖次。宋齐之季，梁隋之末，聘士求贤，罕闻稽古。楝挠鼎折，唯见陵夷，既同自郐之讥，讵劳更仆之说？
    圣上览百王之得失，立万代之规模，大开举尔之科，广陈训迪之典。用与不用，贤否各称其能；材与不材，轮桷并当其任。小人去位，疾之犹若寇雠；君子盈朝，求之恒如不及。故得百僚无滥，九有平，不闻濡翼之讥，永绝烂头之诮。仲长亡越级之论，贾生无调下之悲。今欲远服尧、禹之踪，近弃刘、曹之法，增秩令其永任，锡帛许其不迁，使官不易能，职遵代掌。虽优贤之义，有所会通；而随时之谈，或恐未可。何则？太古敦朴，务静人希；敦朴则易淳，务静人希则易理，故不劳而功可就。今圣明抚运，才多俗阜；俗阜则事烦，才多则理剧，必咨明哲独任，不以避嫌。但使委得其人，数迁何妨化理？如其用失其理，久任岂补功亏？愚管所窥，以为如此。大体期於不滥，所务在於得贤，苟违此途，未知其可。谨对。
    ☆程谏
    谏字仲几，休宁人。灵洗七世孙。开元二十七年进士，再选蓝田尉，累迁著作郎、大理司直、汾州巡官，入为卫尉卿、京兆少尹，终密州刺史。
    ○荚赋
    尧阶荚兮，实称休祯；盖历代而难值，至我后而斯呈。植之以前墀左戚，映之而镂槛丹楹；激薰风而叶转，迎太阳而心倾。日往月来，深符大小之数；时和历应，因见天地之情。观乎荣谢以月德为常，卷舒以日数成类。随初吉以增茂，暄然自春；度既望以渐零，然如寄。体盈虚而方同得道，任消息而匪殊有智；金波桂树，远合象於荣；炎汉芝房，近方惭於祥瑞。彼朱草与蒲，曷於兹而拟议？则知圣作物睹，物兴由圣；圣於赫而克著元亨，物效祥而天莫之令。然而之为应也博，之为瑞也昭；赞睿主则太平在迩，测阴灵则时变不遥。初也则日益一日终也则宵尽一宵；弱质浃金茎之露，轻姿散玉户之飙。或曰：“麟在郊而合图牒，凤来仪以听箫韶；虽咸见而可贵，於列迹而斯超。岂如蒙贲著总集於厚地，於皇朝？
    ○对升高判
    解式与长年行，因升高不从所视，遂杖之，式诉，州断斗论，省科失入。
    恭敬何常，少长有礼。自以引以翼，无失於等威；左之右之，动从於瞻视。苟昧斯者，则何以观？解式陪彼长年，身居弱岁，比景未闻於有德，居卑且见於无仪。於是舍车而徒，升高自下。异梁鸿之适越，不睹兴谣；殊桓景之禳灾，岂能成俗？既而碧空一色，翠微万里，迷周流於远眺，阙咫尺以承颜。梢云之杖遂行，白雪之途且默。然鞭以为罚，恐伤刚暴，且人而无礼，宁罢防闲？与其居尊而肆威，曷若导愚而诱暗？况击蒙垂象於《周易》，叩胫设教於孔门，徒事薄言，宁容文过？剖符之郡涉深，故以斗论；握兰之司雅议，惩於失入。
    ☆李子简
    子简，天宝时进士。
    ○天晴景星见赋（以有道之邦德星昭见为韵）
    君德惟馨，天文效灵。於是廓氛雾，埽青冥；发彼嘉气，浮兹景星。南有光而霞赤，东有色而烟青；合彼气之郁郁，浑此色之冥冥。昭然在天，明乎有德；仰其状而可嘉，究其灵而莫测。君有至道，不元以韬光；时无纤埃，必在天而发色。或出或处，念兹在兹；占莫知其常度，出必应乎盛时。所以当今夕而彰矣，向青霄而仰之。乘乎方色，遵彼天逵；泰阶正其位，五星守其维。後见兹星之昭烛，经彼天以逶迤；晴空寥寥，列星炫炫。纷乎二气，始若烟而非烟；炯彼群星，初乍隐而乍见。并我质之惟黄，总彼气而成绚；霏微类干吕之□，辉赫如绕枢之电。星气合会，光华动摇；二气之色交至，三星之状孔昭。党朗惟明，疑沐其□露；光芒援曜，若击夫天飙。明丽太极，遐映青昊；呈贶遥对乎三台，效祥何惭於五老？克表王德，信由元造；在翼常瑞於尧年，居房永叶乎舜道。载美往牒，今祥我邦；观兹瑞之尤异，知景福之攸降。当其次天关，历牛斗；既应道而昭格，岂越度於前後？出无常处，向乐土以是临；仰之弥高，登灵台而可偶。是知景星之为德也，必得瑞一时，光九有，乃传芳而永久。
    ●卷三百七十五
    ☆张谓
    谓字正言，河南人。天宝二年进士，乾元中为尚书郎，大历中官礼部侍郎。
    ○进宝应长宁乐表
    臣某言：臣闻理定制礼，功成作乐，古先哲王不易之典。伏惟宝应元圣文武皇帝陛下缵尧立极，继武承天，神授五兵，圣包七德。顷岁自王邸登将坛，祗奉庙谋，龚行天罚。卷舒龙豹，指麾而复洽阴阳；诛翦鲸鲵，顾盼而并收河朔。九鼎还重，三光益明，赵魏小康，周秦大定。伏见所部寄住客、前黎园供奉官、梁州充义府果毅刘日进新造《宝应》等凡十八曲，其调合雅，其声用宫，以歌尽言，以舞尽意。夫雅者三代之乐，贵之则郑卫不行；宫者五音之名，用之则角徵咸叙。兴亡理乱，实系於兹。昔王令言听《安公子》失宫声，知隋氏祸败非久；今臣见《宝应乐》用宫调，知皇家运祚无疆。故制造其词，发挥成曲，庶登乐府，上达天朝。谨附前梨园供奉官某进表以闻。
    ○为封大夫谢敕赐衣及绫彩表
    臣某言：中使某至，奉宣敕旨，赐臣衣若干事。目睹丝纶，手披箧笥。新衣二称，虹间出；彩绫五色，鸾凤互飞。臣爱钺西门，建北府，地僻万里，天违九重，岂忆仁出於圣心，赐出於御府？白日亭午，忽蒙庆□之惠；清秋届节，偏承玉露之恩。负邱山而忘疲，瞻阙庭而莫见。臣无任。
    ○进娑罗树枝状
    右。臣所管四镇境天竺山压枝园枝国，有拔汗那最为密近。乃有娑罗树，时称奇绝，不比凡草，不栖恶禽。耸干无惭於松柏，成阴不愧於桃李。但以生非得地，誉终因人，荣枯长在於异方，委叶不闻於中土。陛下高视三代，横制四夷，威信浃於君长，仁惠沾於草木。前件树枝，臣去载已进讫。臣伏以凡遵播殖，贵以滋多，今属阳和之时，愿助生成之德。近差官於拔汗那计会，又采前件树枝二百茎，并堪进奉。如得托根长乐，擢颖建章，布叶垂柯，邻月中之丹桂；连枝接影，对天上之白榆。於物无遗，在人知感。谨差军将李滔押领赴京。
    ○进白鹰状
    右。臣管内大小鹰婆罗山，采得前件鹰简择并堪进奉。特禀异气，挺生殊姿，头图顶平，臆阔胫短，眼目时转，志凌□霄，花毛始齐，色静霜雪。既拔奇而赏异，实超等而殊伦。但四镇川原，千里砂碛，草木既少，禽兽亦稀。砺其爪距，调其羽翮，徒有愿於击搏，竟无阶於效用。今寒风凛冽，杀气严凝，万乘时巡，六龙冬狩。出樊笼之地，登校猎之场，必能随人指踪，驱御苑之狐兔；顺时行令，逐禁林之鸟雀。物性有适，天心所知。
    ○宋武受命坛记
    昔在王癸不道，帝辛失德，天命将改，人心已去，圣哲拯之，历数归焉，商汤所以革夏，周武所以伐殷也。至於太甲初放，成王未长，国步犹梗，时屯尚虞，忠贤处之，名节存焉，伊尹所以反正，周公所以复嗣也。元兴之际，义熙之间，晋主中庸，幸无桀纣之罪；刘公大略，遂有伊周之勋。当其驱驾英雄，芟夷僭伪，南摧劲楚，北破强燕，电扫秦雍，风清巴蜀，三方为我有，四海为己任，诚能秉汾阳之志，息汉阴之机。牵率何、刘，同为翊戴；指徐、傅，共致雍熙。则元皇建业之都，至今享殷周之祚；刘后豫章之地，至今为齐鲁之国。而近希曹、马，远弃桓、文，祸徒及於两朝，福未盈於三载。八叶传其世嗣，六君不以寿终。汉氏宽仁，允绪成大族；刘公残暴，子孙无遗种。天之报施，其明徵乎？则知握元符，升大宝，礼义得之者难绝，智力得之者易亡。使成如宋齐，无足称者，况败如莽卓，岂胜道哉！後之人运属陵夷，业崇经济，周爰故地，殷鉴在兹。唐永泰元年二月二十五日建。
    ○有夏大夫关公碑阴文
    禹叙九功，诞受天命；桀丧一德，悖於人心。为虺为蛇，如豺如虎，既毒螫焉，又吞噬焉，重之以昆吾，因之以妹喜。匹夫鬼夏，多士怀殷，万方嚣然，九州危矣。公夏后之诤臣也，以谓为臣之礼，不择其利；食君之禄，不避其害。亦知直言之贾祸，国蹙时危，欲其行之速也；亦知讽谏之徼福，里车远，恐其效之迟也。由是犯帝座，排天门，谋成深心，药进苦口。石可转也，不可夺其坚贞；身可杀也，不可掩其忠义。夫生死者，必然之常数；忠义者，不易之大节。位卑则迹远，禄厚则恩深。恩深则义重於生；全义可也；迹远则生重於义，全生可也。夫子世卿之族，舍生即义，贤哉！且伊尹之过殷汤也，贤与圣合之，贤圣之间，相去甚近，此其所以行道也。夫子之逢夏桀也，贤与愚合之，贤愚之间，相去甚远，此其所以丧身也。向若桀昧可革，从公之言，则国不失夏之初，君不失禹之旧，殷汤不能成大业，伊尹不能建元勋，诸侯奉於天子，一姓传於万世，骄君暴怒，乱国淫刑，朝行斧钺之诛，夕睹市朝之变。千载之下，九原之上，殷人比干，携手而游耳。呜呼！先王纳谏而昌，後王拒谏而亡。当其昌也，忠良胜於邪佞；及其亡也，邪佞胜於忠良。故君子慎於语默，审於行藏，岂徒然哉？盖有以也。乾元岁，以戎车之殿，朝於京师。一览吴子之文，再明关公之义，托於匠石，勒於碑阴，亦犹公、谷作传之异同，韩、毛解诗之先後也。
    ○虞帝庙碑铭（并序）
    尧有天下七十载，将逊於位，久难其人。支伯、许由，全其节而固让；羲仲、叔，审其才而固辞。帝德合於天，天命归於帝，帝尽善也，我其试哉！由是宾於四门，纳於百揆，星辰合度，雷雨不迷。尧之二女，降於内；尧之九男，服勤於外。受昭华之玉，允洽人神；泥封祀之金，大报天地。五臣皆进，明赏也；四族咸黜，明刑也；先质後文，敦俗也；贵德尚齿，优贤也。於斯之时，君明於上，人化於下。山川鬼神，亦莫不宁；鸟兽鱼鳖，众乎咸若。无为而治，其圣也欤！夫以万乘之尊，一人之贵，多见轶其轨度，少能窒其嗜欲。瑶台琼室，尧舜则茅茨土阶矣；玉食宝衣，尧舜则藜&lt;羹皮&gt;裘矣。历代多嫔御，尧舜顾礼经，娶一姓矣；自古好征伐，尧舜舞干戚，怀四夷矣。百姓乐，尧舜未尝不乐，百姓忧。尧舜未尝不忧。历数之来，人以位授我；讴歌之去，我以位授人。其来也撄於樊笼，其去也脱於桎梏。形神非吾有，天地之委和；子孙非吾有，天地之委蜕，此其所以禅代也。近日曹丕父子，世为汉贼，当鼎易之时，发荒唐之论，高视前古，大夸群雄，猥以汉魏之间，辄同尧舜之际，此河伯不知於海若，盗跖自方於仲尼也。古人云“尧以义终，舜以勤死”，稽诸祀典，永垂世教。游夏之徒，岂诬也哉！称尧见囚，小儒之虚诞；为禹所放，曲士之穿凿。攻乎异端，斯害也已。九嶷北麓，三湘南ㄛ，帝之遗庙存焉。地僻易芜，徒生荆棘，水深难涉，谁荐蘩？先圣不祀，後贤之过。摄邵阳令前监察御史宇文宣，大树风教，小康黎元。相冈峦，移栋宇，前豁林莽，得爽垲之地焉；下指城隅，见祈祷之人焉。如或宣室言徵，宫灵降，娥英近侍，稷契旁趋。则《歌南》风，觐东后，朝众圣。会群臣，则知汤武不敢升堂，自愧於廊庑之下；高光不敢及户，退惭於阃阈之外。成康文景，无所讥焉。谓也无孔氏之祖述，有颜子之希慕，作颂於清芬，勒文於元石。其铭曰：
    系自颛顼，家於勾芒。大口奇表，重瞳异相。俗变山中，风移河上。其器不窳，其人皆让。二年成邑，三年成都。惟彼陶唐，禅於有虞。域中交泰，天下昭苏。彩凤听乐，黄龙负图。其德难名，元功不宰。脱屣城阙，遗形江海。陵庙有依，山川无改。象耕未辍，鸟耘犹在。托此岩阿，神心若何？蒸尝昔少，俎豆今多。百越迢遥，九嶷嵯峨。湘□古色，楚水新波。庭罗松桂，森若容卫。檐度风飙，宛如萧韶。黎庶以宁，阴阳以调。凭兹圣娄，祚我皇朝。
    ○长沙土风碑铭（并序）
    天文长沙一星，在轸四星之侧，上为辰象，下为郡县。《遁甲》所谓沙土之地、□阳之墟，可以长往，可以隐居者焉。其山麓山，其水湘水，其畜宜鸟兽，其谷宜亢稻。厥草惟繇，简杜荃蘅留荑{艹揭}车出焉；厥木惟乔，椅桐桂柽贞松文梓生焉。筱荡婵娟於原野，照耀於崖谷。昔熊绎始在此地，番君因此而後定王国焉。汉道凌迟，董卓狼顾，文台以三湘之众，绩著勤王；梁朝覆没，侯景虎视，僧辩以一州之人，勋成定国。桓文之举，亦何加焉？至於致礼旧君，请尸归葬，桓氏之子，可谓忠也；殒身强寇，有死无辱，尹氏之女，可谓贞也。轼邓粲之宅，足以厚儒风；表古初之坟，足以敦素行。齐鲁之俗，其何远哉！巨唐八叶，元圣六载，正言待罪湘东，郡临江湖。大抵卑湿修短，疵疠未违天常，而云家有重追之人，乡无颁白之老，谈者之过也；地边岭瘴，大抵炎热寒暑，晦明未愆时序，而云秋有赫曦之日，冬无凛冽之气，传者之差也。巴蛇食象，空见於图书；鹏鸟似，但闻於词赋。则知前古之善恶，凡今之毁誉，焉可为信哉？因徵故老之言，用纪他山之石。辞曰：
    舜去黄屋，於焉巡游。禹逢元夷，於焉滞留。五岭南指，三湘北流。邻联沧浪，边遥岣嵝。湘山之下，青青众草。有蕙有兰，在江之岛。烟雨冥冥，波澜浩浩。不采不撷，弃捐远道。湘山之上，青青众木。有栝有松，在岩之麓。风霜凄凄，柯叶沃沃。不榱不栋，老朽空谷。陆有玉璞，水有珠胎。隋侯云亡，卞氏不来。湘□莽苍，湘月徘徊。贞石纪事，层城之隈。
    ☆韦应物
    应物，京兆长安人。少以三卫郎事元宗。永泰中授京兆功曹，迁洛阳丞。大历中授令。建中三年拜比部员外郎，出为滁州刺史，调江州，改左司郎中，後出为苏州刺史。
    ○冰赋
    夏六月，白日当午，火□四至；金石灼烁，元泉潜沸。虽深居广厦，珍簟轻Ψ，而亦郁郁燠燠，不能和平其气。陈王於是登别馆，散幽情；招亲友以高会，尊仲宣为客卿。睹颁冰之适至，喜烦暑之暂清。王乃夸宾而歌曰：“含皎皎兮琼玉姿，气凄凄兮夺天时，饮之莹骨兮何所思。可进於宾，请客卿为寡人美而赋之。”客诺曰：“美则美矣！而大王不识其短。夫谓之琼玉，窃名器也；气夺天时，干阴阳也；内热饮之，媒其疾也。宠一物而三失德。且出寒谷而至下，荐宗庙而至高。仆窃惑之而欷，安得不为之而抽毫？何积阴之胜纯阳兮，惟此元冰；居炎天之赫赫兮，独严厉乎棱棱？其始也，月元冥，日北陆；天地闭，水泉缩。动静一变，刚柔反覆；壮以烈风，积如群玉。由是依广澶漫，凭高峥嵘；大寒御节，万动潜形。浮彩皓皓，仰吞素灵；群山早曙，阴壑夜明。古者祭之黑牡，其藏以节；祓之桃弧，其出以洁。今明明大魏，礼物必备；实大王樽俎之常品，非小民造次之所致。若尊卑异等，颁命有度；碎似坠琼，方如截璐。况粉壁□矗，象筵霜布。座有丽人，皎然俱素；虽众宾之同辉，谅为物之难固。其窃名假质，以谬一时之赏也如此。若乃对修竹，临方塘；俾炎作寒兮反我天常，嗟之失御於三伏兮，亦纨扇委箧而内伤。其严Ё之威，以干阴阳之候也如此。若皎洁的，与时消释。或沈珠於杯，或化璞於液；王将甘饮，聊以自适。岂知乎一寒一温，日夜相激；久之以生疾兮，内外不和而怵惕。其玩意而媒疾也如此。观其力足以凄一室，利庖厨；俾甘肥晚败，醇酿不渝。非可调腠理，安营魄，奈何以夸客？”陈王於是然而惭曰：“寡人生於深官，懵於服食；左右唯燕姬赵女，侈服美色。微客卿之言，则何以雪余惑？方当命有司而彻冰，书盘盂以自式。”
    ☆卢庾
    庾，元宗时人。
    ○梓潼神鼎赋（以灵瑞珍宝出为韵）
    於戏！德包生植者，不能动彼天之道；瑞及飞走者，未能感无一（疑）之宝。故知瑞之大者，下及无心之金石；德之深者，上合不言之元造。我国家高选物理，光天顺人；膺景命，阐坤珍。由是函谷关旁，灵符出而启圣；梓潼郡内，宝鼎光乎取新。此鼎者，圣人之大宝，有国之神器。量则宏深，体乃殊异；嶷如断山之Β，屹若巨鳌之。峙其足者，可以象三德；虚其心者，可以含万类。不汲而满，不燃而沸；内烹饪以养贤，上云而作瑞。应火木之卦，既调盐梅；镂山川之容，且御魑魅。是鼎也，岂徒灵感？亦有款识，不假雕镌，宛然文字；实彼天之所锡，表吾君之至治。扬五百代之昌符，成六万年之宝位。与夫迁鼎郏辱阝、卜代三十、卜年七百者，不可同日而议。宜书於册，於帝之庭；以合明应，以昭神灵。士有闻而叹曰：昔黄帝作宝鼎三，秦帝奠神鼎一。周之衰也，沈泗水而隐藏；汉之盛也，在汾阴而见出。未有能来圣寿之无疆，应人文以纯吉。窃亦欲负鼎於明主，启心而献术；若能使我徵於有商，岂见遗於今日？
    ☆阎宽
    宽官醴泉尉。
    ○温汤御球赋
    天宝六载，孟冬十月，霜清东野，斗指北阙，已毕三农，亦休百工。皇帝思温汤而顺动，幸会昌之离宫。越三日，下明诏：“伊蹴鞠之戏者，盖用兵之技也。武由是存，义不可舍。顷徒习於禁中，今将示於天下。”广场惟新，埽除克净；平望若砥，下看犹镜。微露滴而必闻，纤尘飞而不映。欲观乎天子之入，先受乎将军之令。宛驹冀骏，体佶心间；银鞍月上，华勒星还。细尾促结，高难攀；俨齐足以骧首，待驰骛乎其间。羽林孤儿，力壮身勇；盖稷门而未捷，攀秦鼎而非重。积习为常，成规亲奉；咸技痒而愿效，望鸣銮而踵。□开紫殿，日临丹墀；无哗众士，其局各司。圣神之主，於是乎帅师，君前决死，且不敢辞。珠球忽掷，月仗争击，并驱分镳，交臂叠迹。或目留而形往，或出群而受敌；禀王命以周旋，去天威兮咫尺。有骋し材，专工接来；未拂地而还起，乍从空而倒回。密阴林而自却，坚石壁而迎开；百发百中，如电如雷。更生奇绝，能出虑表；善学都卢，仍骑。轻剧腾，迅拚鸷鸟；捎虚而讶人手长，攒角而疑马身小。分都骤满，别部行收；哮啖则破山荡谷，踊跃则跳峦簸邱。争靡违於君子，中宁谢於诸侯；况赏罚之必信，旌君国之大猷。其中志气超神，眉目胜画。地卫跸，山灵捧靶；众沸渭以纷纭，独雍容而暇。峨冠而□散五色，挥策而日回三舍；状威凤之飞翔，等神龙之变化。此神人兮有作，岂臣子之齐驾？是时也，天宇辟，睿情欢。命京尹，将属官；美斯场之宠丽，成今日之游盘。详其指挥，雅标干事之首；察其任使，孰为知人之难？遂赏功而[B14A]德，何缣缟之戋戋？尹乃拜手稽首，逡巡不受。曰：“子来之功，臣何力之有？夫称物以平施，则可大而可久；故职司与役徒，亦恩加其赐厚。且称兹艺精炼，古来罕见。寓今斯成，伐谋足擅；可以震叠戎狄，康宁县。汉祖未悟，果有白登之围；唐尧阙修，载劳丹蒲之战。然明者睹於未兆，戒者图於不见。城诚狭，颇积往来之勤；马虽调，恐生衔橛之变。凭览则至乐，躬亲则非便。”帝曰：“俞！忠哉！真知言之选。”
    ☆孔璋
    璋，孔州人，天宝中，上书请代李邕死，配流岭南。
    ○理李邕疏
    山东布衣臣某言：臣闻明主御宇，舍过举能，取材弃行；烈士抗节，勇不避死，见危授命。晋用林父，岂念过乎？汉用陈平，岂念行乎？禽息殒身，岂爱生乎？北郭碎首，岂爱死乎？向若林父死，陈平弃，百里不用，晏婴见逐，是晋无赤狄之利，汉无皇极之尊，秦不并西戎，齐不霸东海矣。臣伏见陈州刺史李邕，学成师范，文堪经国，刚毅忠烈，难不苟免。往者张易之弄权，人畏其口，而邕折其角；韦氏恃势，言出祸应，而邕挫其锋。虽身受谪屈，而奸谋中损，然则邕有大造於我邦家也。前宋每厚遇之，岂以才重？抑嘉其忠於国矣。今闻坐赃，鬼败厥行。且斯人所能者，拯孤恤穷，救乏患，积而能散，家无私聚。陛下下吏讯之，闻诸道路，执法者将加之以极刑。噫！天之将丧斯文，死在朝夕，永辞圣代。臣闻生无益於国，不若杀身以明贤。臣顾朽材，轮辕无取，徒兽视禽息，虽生何为？况贤为国家之宝、社稷之卫，若丧国家之宝，失社稷之卫，哲人云亡，国将若之何？是臣痛惜深矣！臣愿以六尺之躯，甘受膏斧，以代邕死。臣之死，所谓落一毛；邕之生，有足照千里，然臣与邕生平不款。臣知有邕，邕不知有臣，是臣不逮邕明矣。夫知贤而举，仁也；代人任患，义也。臣获二善而死，死且不朽，则又何求？陛下若以臣之贱，不足以赎邕，雁门缝掖，有足效矣？伏惟陛下宽邕之生，速臣之死令邕率德改行，全林父曲逆之功，使臣得瞑目黄泉，附禽息北郭之迹，臣之大愿毕矣。陛下若以阳和之始，难於用斧钺，俟天成命，敢忘伏剑？岂烦大刑，然後归死？皇天后土，实鉴臣之心。昔吴楚七国叛，周亚夫得剧孟，以为寇不足忧，夫以一贤之能，敌七国之众。太惟陛下敷含垢之道，存弃瑕之义，远思剧孟，近取李邕，岂惟成恺悌之泽，实亦归天下之望。臣先君孔子曰：“乡人皆恶之”，“未可也”，况大礼之後，天地更新，赦而复论，人谁无罪？惟明主深思之。臣闻士为知己者死，且臣不为死者所知，而甘於死者，岂独为惜邕之贤，亦成陛下矜能之德。惟明主图之，臣璋死罪死罪。
    ☆韦建
    建字士经，天宝中为河南令。
    ○对名田判
    〈乙为列侯，名田县道，有司纠云既违新制，请没入县官。乙诉云虽已受封，实未之国不伏。〉
    锡社启土，开国建侯，惟彼占田，制无逾等。瞻言县道，未可裂封，乙实无良，不能幅利。惭晏婴之辞邑，虽谢能贤；非丞相之出关，未宜加罪。必也异萧何之穷僻，同王立之占求，则汉典可遵，殷鉴斯在。待於阅实，方正爰书。
  </div>
  <div class="pagination">
   <a href="全唐文_page221.html">
    上一页
   </a>
   <span>
    ...
   </span>
   <a href="全唐文_page217.html">
    217
   </a>
   <a href="全唐文_page218.html">
    218
   </a>
   <a href="全唐文_page219.html">
    219
   </a>
   <a href="全唐文_page220.html">
    220
   </a>
   <a href="全唐文_page221.html">
    221
   </a>
   <span class="current-page">
    222
   </span>
   <a href="全唐文_page223.html">
    223
   </a>
   <a href="全唐文_page224.html">
    224
   </a>
   <a href="全唐文_page225.html">
    225
   </a>
   <a href="全唐文_page226.html">
    226
   </a>
   <a href="全唐文_page227.html">
    227
   </a>
   <span>
    ...
   </span>
   <a href="全唐文_page223.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
