<!DOCTYPE html>
<html>
<head>
    <meta charset="UTF-8">
    <title>唐文续拾 - 第 44 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文续拾 - 第 44 页/共 91 页</h1>
    <div class="content">    ☆李比
    《全唐文》三百七十三有传。
    ○选人自觅保识官奏
    宗子诸亲、斋郎、室长选人，准格，每年遣诸陵庙丞等右保识官。今请选人自于诸司求觅清资，及在任宗子京官充保识，以凭给解。伏乞编入吏部选格，以为久例。（《唐会要》六十五）
    ☆柳浑
    《全唐文》三百七十七有传。
    ○请改名奏
    顷为狂贼点秽，臣实耻称旧名，矧字或带戎，时当偃武，请改名浑。（《南部新书》甲）
    ☆李泌
    《全唐文》三百七十八有传。
    ○学士去大字疏
    伏蒙以臣为集贤殿大学士。窃寻故事，中书令张说中朝元老，硕德鸿儒，恳辞大字，众称达礼。其後至德二载，崔圆为相，加集贤殿大学士，其後因循，遂成恒例。伏望削去大字，崇文馆大学士亦准此。（《唐会要》六十四）
    ☆归崇敬
    《全唐文》三百七十九有传。
    ○上丁释奠讲论奏
    上丁释奠，其日准旧例，合集朝官讲论五经文义。自大历五年以前，常行不绝。其年八月以後，权停讲论。今既日逼，恐须复依旧奏。（《唐会要》三十五）
    ○请罢裤褶奏
    按三代典礼，两汉史籍，并无裤褶之制，亦未详所起之由。隋代以来，始有服者，事不师古，请罢之。（《唐会要》二十四）
    ○御署祝版奏
    每年春秋二时释奠，祝版御署讫，北面而揖。臣以为其礼太重。按《大戴礼》：师尚父授周武王丹书，武王东面受之。请参酌轻重，庶得其宜。（《唐会要》三十五）
    ☆严武
    武，字季鹰。房荐为执事中。坐事，贬巴州刺史。久之，擢剑南节度，加检校吏部尚书。年四十，卒。
    ○御史给公乘奏
    应在外新除御史赴台，停止店肆，事亦非宜。仍令所在给公乘发遣，以为永例。（《册府》、《唐会要》六十二）
    ○巴州古佛龛记
    巴州城南二里，有古佛龛一所。
    右山南西道度支判官卫尉少卿兼侍御史内供奉严武奏：臣顷牧巴州，其州南二里有前件古佛龛一所。旧石壁镌刻五百馀铺，划开诸龛，化出众像，前佛後佛，大身小身，琢磨至坚，雕饰甚妙。属岁月绵远，仪形亏邮，乃扫拂苔藓，披除榛芜。仰如来之容，爰依鹫岭；祈圣上之福，新作龙宫。精思竭诚，崇因树果，建造屋字叁拾馀闾，并移洪锺壹口，庄严福地，增益胜缘。焚香无时，与国风而荡秽；然灯不夜，助皇明以烛幽。曾未经营，自然成就。臣幸承恩宥，驰赴阙庭，辞日奏陈，许令置额，伏望特旌裔土，俯锡嘉名。降以紫泥，远被云雷之泽；题诸绀宇，长悬日月之光。兼请度无色亻殳有道行者柒僧，永以住持，俾其修习。
    敕旨：其寺宜以光福为名，除依。乾元三年四月十三日。（《金石苑》二、《八琼室金石补正》五十九）
    ☆乾济
    济，乾元中大理评事巴州长史。
    ○唐救苦观世音菩萨像铭
    兹救苦观工音菩萨像者，巴州刺史严武奉报烈考中书侍郎远日之所凿也。乾元二年正月十三日，大理评事兼巴州长史韩济铭曰：
    於铄使君，孝心不忘。□□菩萨，灵相克彰。昊天永永，思报无疆。□□岩岩，庶乎有常。（石刻）
    ☆崔巨
    巨，字为式。大历中右补阙、殿中侍御史。
    ○大唐宣州刺史薛公碑
    按：《新安志》（九）及《实刻丛编》（十五）引《复斋碑录》，皆作崔巨撰，文见《全文》阙名，今存其目。
    ☆独孤及
    《全唐文》三百八十四有传。
    ○郑驸马孝行记
    特进驸马都尉荥阳郑潜曜，字某（五字，《英华》作郑赞潜曜其字），睿宗外孙，元宗之甥，代国长公主之才子也。睿敏而文，生知纯孝。开元中，长公主寝疾，公年二十八，Δ燧侍左右，带不解面不者累月，尝药请祷，忧恳备至，而徉无瘳。乃刺血濡翰，书为策（《英华》作荣）祝，请命于上下神只，愿以身代亲之身，乞灵祈死，泣尽继血。既而诚达於神，感而遂契，彻筵俟命，焚其章草（《英华》作毕），独神道许三字在乎（二字作存於）煨烬之中。翌日，长公主疾间，公固命左右勿敢言。於其请天之章，公之客尹灵琛之辞也。向微灵琛言之，则人莫知之者矣。君子谓天道远，人道迩，其死生冥运，吉凶阴骘，未尝与人（《英华》作天）同功也。而孝子竭诚，上元为感，神符灵贶，来若响答。乃知行或精至，则幽明（《英华》作冥）不能逃其应，而况人乎！郑氏之行，其事亲也，可谓孝矣。惟武王、周公，与天合德，三坛之祝，宜有丕应。若公者也（《英华》作地），在绮襦纨之中，非有植璧秉之礼，而精诚上之，神亦降福，非德性纯至，其孰能致感如此其速者欤！
    公开元二十八年，尚元宗第十二女临晋长公主。公主柔明而贤，辅佐以礼，公力行好学，处贵不骄，跋履夷险，无替忠信。历太仆、光禄，嗣荥阳郡公，佩金印，列长戟，垂三十馀载，克荷大业，而崇其家声。善而必庆，为不诬矣。惧他日史氏阙疑也，故著之於篇。（本集十七、《文苑英华》八百三十）
    ☆田伏宝
    伏宝，恒州人。
    ○造象刻经记
    弟子田伏宝，为先亡父兄、见存母弟，往为门亏十善，不树福缘，侄岩殒命於同罗，女子夭辞於白日，虔心告佛，罄志归依。敬就三门石柱，刊《阿弥陀佛蜜多心经》，以乾元凶年四月五日镌镂功毕。桑海有改变迁移，经像固存乎不朽。合家眷属，法界有缘，同沾斯福。（《常山贞石志》五）
    ☆贾耽
    《全唐文》三百九十四有传。
    ○华夷图玉山记
    玉山与天际，势联北斗，又名玉斗山。循山之麓升降，凡十有五里，至大洋坂，地宽旷约数百亩，而奇峰秀岭，怪石深池，环列于前後左右，真仙灵之窟宅也。山有龙潭一十八祭，又有二十四奇，曰玉耶峰、银尖峰、七盘峰、狮子峰、石牛峰、云盖降、蟠龙峰、金鸡墩、洗墨池、望香墩、九莲池、天门峰、飞泉峰、屏风峰、誓坡石、浴佛池、彩霞岩、过云洞、连理木、天圣松、金刚岭、石鼓山、罗汉峰、志初岩。真一邑胜概之尤者也，故县亦由此名。（《游名山记》）
    ☆刘太真
    《全唐文》三百九十五有传。
    ○诸道供纸张奏
    准贞元元年八月二日敕，当司权宜停减诸色粮外，纸数内停减四万六千张。续准去年八月十四日敕，修为经书，令诸道供写书功粮钱，已有到日，见欲就功。伏请於停减四万六千张内，却供麻纸及书状藤纸一万张，添写经籍。其纸写书足日，即请停。又当司准格，楷书八年试优，今所补召，皆不情愿。又准今年正月十八日敕，诸道供送当省写经书及校勘五经学士等粮食钱。今缘召补楷书，未得解书人。元写经书，其历代史所有欠阙，写经书毕日，馀钱请添写史书。（《唐会要》六十五）
    ☆王敫
    《全唐文》三百九十五有传。
    ○唐故朝议郎行登州司马上柱国王府君墓志铭（并序）
    公讳庆，字弘庆，东莱掖人。汉议郎扶，即其先也。崇勋重爵，允光前史；休风茂范，克被後昆。祖相，随任齐州录事参军；考遏，随任济州东阿县令；并容表魁杰，机神颖悟，虽位不充量，而行足扬名。公幼得奇童之目，早В正人之称，多才艺，尚冲简，隐不违亲，贞不绝俗。年甫弱冠，河济名流，翕然已想望其风矣。龙朔初，刺史河南邱孝忠褰海甸，下车未几，便引公为谈客。时高丽馀孽，作梗辽川，诏徵舟师，济自黄垂。邱君以公有深谋远算，遂要在中权，同郗超之入幕，类田畴之出塞。阅赏酬庸，拜上柱国。军罢，敕授昭武校尉营州都督府泸河镇将。马邑萧条，龙山阻绝，肃恭王事，余病未能。久之，除雅州和州镇将。昔我先君，尝旋骖於九折；顾惟徽尚，愿迁闭於一邱。是时太夫人在堂，有羸老之疾。公孝性纯恳，兴言饮泪，衣不解带，药必亲尝，居丧之礼，哀毁过制。万岁通天元年，白虏趑趄；锋交碣石，青林失律，火照甘泉。天子诏左卫将军薛讷绝海长驱，掩其巢穴，飞刍挽粟，雾集登莱。监军御史范玄成与公素游，捐公清干，且以务简，得兼统押，乃密表驰奏，朝廷许焉。俄除朝议郎行登州司马，仍充南运使。恩命光临，饬躬就列，情勤悦使，义荐均劳，工粟齐山，飞云蔽海，三军叹美，佥曰得人。圣历年，运停还任。公雅爱虚寂林壑之致，始终不渝，虽嚣尘满庭，常啸咏无辍。昔桓温每云我方外司马，岂斯之谓欤！何图天属不戒，奄从化往，春秋六十七，以神龙元年十一月二日卒於官舍。呜呼哀哉！夫人同郡吕氏，剑履旧族，言容夙备，作配君子，宜其室家，而与善徒欺，未秋先落。粤开元九载龙集辛酉十一月甲辰朔六日己酉，昭启灵殡，合葬於掖城东南五里冈掖山之阴，礼也。嗣子瀛州司户参军敫，处孝出忠，自家形国，啼枯柏树，思结寒泉，勒丰石於夜台，播馀芬於永世。铭曰：
    伟哉华胄，世济贤秀。猗欤若人，不忝其旧。幼有令名，长□宦情。飞谈入幕，坚卧辞荣。始乃事亲，终惟报国。方舟转饷，辽水无极。展骥来旋，仁风允塞。雅怀未惬，痼疾弥留。荒凉池馆，零落山邱。剑埋同匣，树耸行楸。苍苍日暮，烟鸟空愁。（石刻。《山左冢墓遗文》）
    ☆臧希晏
    希晏，宝应初左金吾将军。
    ○街鼓减常式奏
    诸街铺鼓，比来依漏刻发声，从朝堂发远处，每至夜才到。伏望今日已後，减常式一刻发声，庶绝违犯。（《唐会要》七十一）
    ☆王淑
    淑，乾元中右金吾长史。
    ○医术请同明法奏
    医术请同明法选人，自今已後各试医经方术策十道，《本草》二道、《脉经》二道、《素问》十道、张仲景《伤寒论。二道、诸杂经方义二道，通七以上留，已下放。又尚食药藏局请同典膳局，太医署请同大乐署。（《唐会要》八十二）
    ☆胡詹
    詹，永泰中幽州节度判官兼掌书记、朝议大夫行监察御史。（按新《顺天府志》作明詹）
    ○大唐故高士荥阳郑府君之碣
    府君讳忠，字惟忠，荥阳人也。其先出自周，宣王母弟友受封於郑（缺六字），为（缺六字）代为韩□侯後以国命氏。榆甲族，继美荥阳；阀阅名贤，散居天下。七代祖览，河间太守，封莫阝亭侯；生幽州录事参军昌，昌生高祖武清令罗汉。属随室土崩，豪杰云起，有若窦建德者，聚兵称乱，围逼武清，时独坚守孤城，确固臣节。□神尧践祚，壮之，加右卫大将军，宰县如故，进封永年公，食邑一千户。兹邑建功之地，子孙克守勋业，至今家焉。生曾祖讳赞，赞生□祖讳□志，俱以儒术著闻，频徵有道不起。生皇考讳承。杨公问罪东夷，请於幕府，以豹略谋於军事。及还，耻受辽之功，拂衣高蹈，以例授陪戎副尉上护军，终不言禄节也。
    府君即副尉之元子，风概天资，硕德山立，长材伟貌，虬髯虎膺。心游六经，□二事，孝悌仁信，礼让温恭，皆发於自然，如竹箭之有筠也。早勤色养，不顾人仕，中服儒行，不沽於名，晚固幽贞，不趋於世，是以乡党三荐孝廉，皆不之应。其晦迹也，恬然静默，其偶俗也，同为滑和，致身於木雁，与物为刍狗，谓为慕隐，不处於山林，谓为趋荣，不亲於朝市。人徒识其貌，不测其心，徒仰其高，难师其行。至於王霸大略，驭人体要，守宰钦风，谘谋政术者，踵至於门矣。他日尝独立，谓其子希潮：“吾暗测天道，静观人事，九六之运，莽卓之灾，将丁圣代。尔当坚秉诚节，勤修令名，嗟吾道衰，良恐不免。”居十数岁，果安氏逆命，窃据洛阳，将欲祟式真贤，辉光伪位。以府君林庐潜蹈，馨香远闻，姑欲絷维，允塞人望，迫令强起，尉於长丰。则知鸟戾於天，云罗得之，鱼潜在泉，川罟得之，伪命遍於正人，乌可脱也。虽欲逃於天，穴於泉，其可得乎？史氏继乱，抑授东光县丞，转奉义郎左卫尉兵曹参军上护军。既暌宿心，曾不视事，拂衣解印，请留幽都，阖门静居，屏弃尘事。独与一二道者游息乎家园，幽赏琴壶，倚傲云月，进则□为，退能全高，卷舒在怀，语默兼遂，君子曰智哉。以大盗未清，沉忧成疾，年五十七，壬寅岁夏四月乙亥，倾背於挹楼里之私第。冬十月，圣上翦四滑，清三光，凡拒凶徒，特加超授。议者以府君遇乱胁从，矢节无挠，逢时旌善，生涯不留，悲夫！故书曰高士，成府君之志也。
    夫人彭城刘氏，柔顺以成孝，贞正以起家，蕙心先□，椒颂仍在。丙申岁夏五月二十有七日，先府君而终，享年五十有三。嗣子希潮，血毁长号，骨立过礼。以今年十有二月庚申，安神於武清县西北崇仁乡白塔东北原，合於先茔之左。丧事尚俭，奉遗诫也。夫耸曾峰者，磐乎厚地；瀵洪流者，发自深渊。府君德迈於前，锡羡於後，故嗣子以功骤迁金紫光禄大夫，历太仆卿、文安郡别驾，转殿大监幽州节度判官上柱国。位雄卿月，文颂国风，佐理莫阝南，惠怀邑屋，运筹蓟北，磔裂儋林。郁此国桢，独耀乡锦，得非府君善训积庆之也。以为隳先构者匪仁，扬美名者谓孝，况白华之悲罔极，缁衣之颂未传。詹与殿监在幕密交，匪才见托，俾先碣，永示後贤。词曰：
    於赫我祖，荥阳系先。显允烈考，分族居燕。才用骏发，心机镜悬。芥视小节，雄成大贤。（其一）
    大贤伊何，以孝忘仕。忘仕伊何，屡荐不起。博考坟籀，工言政理。遘尔凶徒，玷我良士。（其二）
    身摆伪禄，□吟归田。独与道者，同栖浩然。闭门柳□，虚室草玄。遽从零露，俄悲逝川。（其三）
    角立贞臣，庆流贤子。卿月高鉴，尧天佐理。政必移风，清逾饮水。柴也泣血，杖而後起。（其四）
    怙恃合，毁瘠偏伤。途摇白，棺饰黄肠。山门寂寂，垅树苍苍。秉兹幽节，永播清芳。（其五）（石刻）
    ☆阴庭诫
    庭诫，大历中乡贡明经，摄敦煌州学博士。
    ○大唐陇西李府君修功德碑记
    敦煌之东南，有山曰三危，结积阴之气，坤为德；成凝质之形，艮为象。峻テ千峰，磅礴尤里，呀豁中绝，央相。凿为灵龛，上下云矗；构以飞阁，南北霞连。依然地居，杳出人境，圣灯时照，一川星悬，神钟乍鸣，四山雷发，灵仙鬼物，往往而在。属以贼臣干纪，寇幸灾，磔裂地维，暴殄天物。东自陇坻，旧陌走狐兔之群；西尽阳关，遗邑聚豺狼之窟。柝木夜警，和门书扃，塔中委尘，禅处生草。
    时有住信士朝散大夫郑王府谘议陇西李太宾，其先指树命氏，紫气度流沙之西；刺山腾芳，鸿名感悬泉之下。时高射虎，人望登龙，开国西凉，称藩东晋。谘议即兴圣皇帝十三代孙。远派天分，世济其美，灵根地植，代不乏贤。六代祖宝，随使持节侍中西陲诸军事镇西大将军领护西戎校尉开府仪同三司沙州牧敦煌公玉门西封邑三千户。曾祖达，皇敦煌司马，其後因家焉。祖操，皇大黄府车骑将军。考奉国，皇昭武校尉甘州和平镇将。早逢昌运，得展雄材，一命是凌云之资，百龄怀捧日之庆。垂条布颖，业继弓裘；筑室连闳，里成冠荩。难兄令弟，卓然履道之贤；翼子谋孙，宛尔保家之主。
    谘议天授淳粹，神假正直，交游仰其信，乡党称其仁。义泉深沉，酌而不竭；道气虚远，感而遂通。尝以为挹江海者，难测其深浅；望乾坤者，不究其方圆。况色空皆空，性相无相，岂可以名言悟，岂可以文字知。夫然，故方丈小室，默然入不二之妙；智度大道，法尔表无念之真。以其虚谷腾声，洪钟应物，所以魔宫山坼，佛日天开，爱水朝清，昏衢夜晓，一音演法，四众随缘，直解髻珠，密传心印。凡依有相，即是所依；若住无为，还成有住。由是巡山作礼，历险经行，盘回未周，轩监屹断，刻削有地，缔构无人。遂千金贸工，百堵兴役，奋锤声壑，曷石聒山，素涅盘像一铺，如意轮菩萨、不空索菩萨各一铺，画报恩、天请问、普贤菩萨、文殊师利菩萨、东方药师、西方净土、千手千眼观世音菩萨、弥勒上生下生、如意轮、不空索等变各一铺，贤劫千佛一千躯。初坏土涂，旋布错彩；豁开石壁，俨现金容。本自不生，示生於千界；今则无灭，示灭于双林。考经寻源，备物象设，梵王奔世，佛母下天。如意圣轮，圆转三有；不空妙索，维持四生。人其报恩，天则请问。六牙象宝，摇紫佩以栖真；五色兽王，载青莲而捧圣。十二上愿，列於净刹；十六观门，开其乐土。大悲来仪於鹫岭，慈氏降迹於龙华；丕休哉！千佛分身，聚成沙界；八部敷众，重围铁山。希夷无声，悉欲动。尔其檐飞雁翅，砌盘龙鳞，云雾生于户牖，雷霆走於阶陛。左豁平陆，目极远山；前流长河，波映重阁。风鸣道树，每韵苦空之声；露滴禅池，更澄清净之趣。
    时节度观察处置使开府仪同三司御史大夫蔡国公周公，道治生知，才膺命世，清明内照，英华外敷，气迈风云，心悬日月，文物居执宪之重，武威当杖钺之雄，括囊九流，住持十信。爰因练之暇，以申礼敬之诚。揭竿操矛，戟以从；蓬头胼胁，傍车而趋。熊罴启行，鸾陪乘，隐隐轸轸，荡谷摇川。而至於斯窟也，层轩九空，复道一带，前引箫唱，上干云霓。虽以身容身，投迹无地；而举足下足，登大有阶。目穷二仪，心出三界。
    有若僧政沙门释灵悟法师，即谘议之爱弟也。戒珠圆明，心镜朗彻，学探万偈，辩折千人。出火宅於一乘，破空遣相；指化城於四坐，虚往实归。於是引兄大宾、弟朝英、侄子良、子液、子望、子羽等，拜手於阶下。法师及侄僧志融，敛袂於堂上，曰：“主君恤人求瘼，戡难济时，井税且均，家财自给。是得旁开虚洞，横敞危楼，将以翼大化，将以福先烈，休庇一郡，光昭六亲。况祖孙五枝，图素四刹，堂构免坠，诒厥无惭。非石何以表其贞，非文何以纪其远。且登高能赋，古或无遗；遇物斯铭，今岂遐弃。”纷然递进，来以求蒙。蔡公乃指精庐而谓愚曰：“操斧伐柯，取则不远，属词比事，固可当仁。”仰恭指归，俯就诚恳，敢扑略其狂简，庶仿佛於真宗。时大历十一年龙集景辰八月旬有十五日辛未建。（《西城水道记》，伯三六○八）
    ☆第五琦
    琦，字禹。以吏干进，官诸道盐铁铸钱使，进度支郎中，兼御史中丞，拜同平章事，贬忠州长史，起为朗、括、饶、湖四州刺史，终太子宾客、东都留守。
    ○常平仓奏
    每州置常平仓及库，使自商量置本钱，随当处米物时价，贱则加价收籴，贵则减价粜卖。（《唐会要》八十八）
    ○请旌表窦升朝二女奏
    奉天县窦升朝二女伯娘、仲娘，虽长於村野，而幼有志操，住与州接界。草贼数千人，持兵刃入其村落行剽劫。闻二女有容色，姊年十九，妹年十六岁，藏於岩窟间。贼徒拟为逼辱，乃先曳伯娘出，行数十步，又曳仲娘出，贼相顾自慰。行临深谷，伯娘曰：“我岂受贼污辱？”乃投身於谷，贼方警骇，仲娘又投於谷。谷深数百尺，姊寻卒，仲娘脚折首破，血流肢体，气绝良久而苏，贼义而去。（《册府》一百三十九）
    ☆钱庭条
    庭条，大历中官秘书省著作郎。
    ○唐故太中大夫太常寺丞兼江陵府仓曹张公墓志铭（并序）
    公讳锐，字郯侯，姓张氏，清河人也。派引南阳，光连景宿，仪以纵横为秦相，禹以经术作帝师，盛烈茂勋，代有人矣。曾祖志，州洛交县令；祖彦升，赠邓州长史；父忄舀，朝议大夫虢州长史。公，虢州之长子也。生则秀异，幼而聪敏，雅传黄君之经，深得临池之妙。未弱冠入仕，以门荫宿卫，解褐授右司御率府兵曹。至德中，充四镇节度随军判官知支度事，转恒王府掾，加朝散大夫，转光禄丞，赏有功也。属西蕃未静，国步犹虞，或从幸阙东，或随军幕下，寻奉使宣传圣旨，陷没贼庭者久之。公辩说纵横，权谋应变，陈之以祸福，惧之以威严。既回，有诏特迁太中大夫蜀王府司马，嘉其节也。公以恭承睿略，远仗天威，於我何功，固辞不拜。前後三□方允，乃授今任焉。由是恩制授太夫人长乐县太君，礼有崇也。以板舆迎侍于江陵，申禄养也。公干於从事，清有吏能，勤劳自公，出纳惟吝。且夫奉使不屈，忠也；杨名立身，孝也。方期积庆，用以成家。天道何常，降年不悄，以宝应二年正月廿五日夭殁于江陵府之官舍，春秋廿有七。以今大历九年岁次甲宾三月四日癸卿窆於京兆之凤栖原，从太君之新茔也。澹澹春云，垂阴陌树，冥冥厚夜，独幽泉，嗟雨散以风摇，空父临而弟拜。铭曰：
    後生可畏兮谁与为徒，张氏之子兮其庶几乎。苗而不秀有矣夫，庭折芳兰兮掌碎珠。太君茔旁兮左爱子，千秋万岁兮魂不孤。（石刻）
    ☆卢元裕
    元裕字子宽，刑部侍郎、剑南节度、太原尹、太子宾客。
    ○请重杖不致煞费苦心
</div>
    <div class="pagination">
<a href="唐文续拾_page43.html">上一页</a><span>...</span><a href="唐文续拾_page39.html">39</a><a href="唐文续拾_page40.html">40</a><a href="唐文续拾_page41.html">41</a><a href="唐文续拾_page42.html">42</a><a href="唐文续拾_page43.html">43</a><span class="current-page">44</span><a href="唐文续拾_page45.html">45</a><a href="唐文续拾_page46.html">46</a><a href="唐文续拾_page47.html">47</a><a href="唐文续拾_page48.html">48</a><a href="唐文续拾_page49.html">49</a><span>...</span><a href="唐文续拾_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
