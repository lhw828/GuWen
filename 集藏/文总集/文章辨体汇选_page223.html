<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 223 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 223 页/共 396 页</h1>
    <div class="content">　　文章辨体彚选巻三百九十

　　（明）贺复征 编

　　○史论九

　　唐髙祖【宋欧阳修本巻同】

　　自古受命之君非有德不王自夏后氏以来始传以世而有贤有不肖故其为世数亦或短或长论者乃谓周自后稷至于文武积功累仁其来也逺故其为世尤长然考于世本夏商周皆出于黄帝夏自鲧以前商自契至于成汤其间寂寥无闻与周之兴异矣而汉亦起于亭长叛亡之徒及其兴也有天下皆数百年而后已由是言之天命岂易知哉然考其终始治乱顾其功德有厚薄与其制度纪纲所以维持者如何而其后世或濅以隆昌或遽以壊乱或渐以陵迟或能振而复起或遂至于不可支持虽各因其势然有德则兴无德则絶岂非所谓天命者常不显其符而俾有国者兢兢以自勉耶唐在周隋之际世虽贵矣然乌有所谓积功累仁之渐而高祖之兴亦何异因时而特起者与虽其有治有乱或絶或微然其有天下年几三百可谓盛哉岂非人厌隋乱而蒙德泽继以太宗之治制度纪纲之法后世有以慿藉扶持而能永其天命与

　　太宗

　　唐有天下传世二十其可称者三君玄宗宪宗皆不克其终盛哉太宗之烈也其除隋之乱比迹汤武致治之美庻几成康自古功德兼隆由汉以来未之有也至其牵于多爱复立浮图好大喜功勤兵于逺此中材庸主之所常为然春秋之法常责备于贤者是以后世君子之欲成人之美者莫不叹息于斯焉

　　髙宗

　　小雅曰赫赫宗周褒姒灭之此周幽王之诗也是时幽王虽亡而太子宜臼立是为平王而诗人乃言灭之者以为文武之业于是荡尽东周虽在不能复兴矣其曰灭者甚疾之之辞也武氏之乱唐之宗室戕杀殆尽其贤士大夫不免者十八九以太宗之治其遗德余烈在人者未逺而几于遂絶其为恶岂一褒姒之比邪以太宗之明昧于知子废立之际不能自决卒用昏童髙宗溺爱衽席不戒履霜之渐而毒流天下贻祸邦家呜呼父子夫妇之间可谓难哉可不慎哉

　　睿宗玄宗

　　睿宗因其子之功而在位不久固无可称者呜呼女子之祸于人者甚矣自高祖至于中宗数十年间再罹女祸唐祚既絶而复续中宗不免其身韦氏遂已灭族玄宗亲平其乱可以鍳矣而又败以女子方其励精政事开元之际几致太平何其盛也及侈心一动穷天下之欲不足为其乐而溺其所甚爱忘其所可戒至于窜身失国而不悔考其始终之异其性习之相逺也至于如此可不慎哉可不慎哉

　　礼乐

　　唐初即用隋礼至太宗时中书令房玄龄秘书监魏征与礼官学士等因隋之礼増以天子上陵朝庙养老大射讲武读时令纳皇后皇太子入学太常行陵合朔陈兵太社等为吉礼六十一篇宾礼四篇军礼二十篇嘉礼四十二篇凶礼十一篇是为贞观礼髙宗又诏太尉长孙无忌中书令杜正伦李义府中书侍郎李友益黄门侍郎刘祥道许圉师太子宾客许敬宗太常卿韦琨等増之为一百三十巻是为显庆礼其文杂以式令而义府敬宗方得幸多希旨傅会事既施行议者皆以为非上元三年诏复用贞观礼由是终髙宗世贞观显庆二礼兼行而有司临事逺引古义与二礼参考増损之无复定制武氏中宗继以乱败无可言者博士掌礼备官而已玄宗开元十年以国子司业韦绦为礼仪使以掌五礼十四年通事舍人王嵒上疏请删去礼记旧文而益以今事诏付集贤院议学士张说以为礼记不刋之书去圣久逺不可改易而唐贞观显庆礼仪注前后不同宜加折衷以为唐礼乃诏集贤院学士右散骑常侍徐坚右拾遗李鋭及太常博士施敬本撰述歴年未就而鋭卒萧嵩代鋭为学士奏起居舍人王仲丘撰定为一百五十巻是为大唐开元礼由是唐之五礼之文始备而后世用之虽时小有损益不能过也贞元中太常礼院修撰王泾考次歴代郊庙沿革之制及其工歌祝号而图其坛屋陟降之序为郊祀録十巻元和十一年秘书郎修撰韦公肃又录开元已后礼文损益为礼阁新仪三十巻十三年太常博士王彦威为曲台新礼三十巻又采元和以来王公士民昏祭丧塟之礼为续曲台礼三十巻呜呼考其文记可谓备矣以之施于贞观开元之间亦可谓盛矣而不能至三代之隆者具其文而意不在焉此所谓礼乐为虚名也哉

　　食货

　　古之善治其国而爱养斯民者必立经常简易之法使上爱物以养其下下勉力以事其上上足而下不困故量人之力而授之田量地之产而取以给公上量其入而出之以为用度之数是三者常相须以济而不可失失其一则不能守其二及暴君庸主纵其佚欲而茍且之吏从之变制合时以取宠于其上故用于上者无节而取于下者无限民竭其力而不能供由是上愈不足而下愈困则财利之说兴而聚敛之臣用记曰宁畜盗臣盗臣诚可恶然一人之害尔聚敛之臣用则经常之法壊而下不胜其弊焉唐之始时授人以口分世业田而取之以租庸调之法其用之也有节盖其畜兵以府卫之制故兵虽多而无所损设官有常员之数故官不滥而易禄虽不及三代之盛时然亦可以为经常之法也及其弊也兵冗官滥为之大蠧自天寳以来大盗屡起方镇数叛兵革之兴累世不息而用度之数不能节矣加以骄君昏主奸吏邪臣取济一时屡更其制而经常之法荡然尽矣由是财利之说兴聚敛之臣进葢口分世业之田壊而为兼并租庸调之法壊而为两税至干盐铁转运屯田和籴铸钱括苖榷利借商进奉献助无所不为矣盖愈烦而愈弊以至于亡焉

　　兵志【附方镇表】

　　唐有天下二百余年而兵之大势三变其始盛时有府兵府兵后废而为彍骑彍骑又废而方镇之兵盛矣及其末也强臣悍将兵布天下而天子亦自置兵于京师曰禁军其后天子弱方镇强而唐遂以亡灭者措置之势使然也若乃将卒营阵车旗器械征防守卫凡兵之事不可以悉记记其废置得失终始治乱兴灭之迹以为后世戒云

　　方镇表

　　髙祖太宗之制兵列府以居外将列卫以居内有事则将以征伐事已各觧而去兵者将之事也使得以用而不得以有之及其晚也土地之广人民之众城池之固器甲之利举而予之何虑于其始也深而易于其后也忽如此之异哉岂其弊有渐驯而致之势有不得已而然哉方镇之患始也各专其地以自世既则迫于利害之谋故其喜则连衡而叛上怒则以力而相并又其甚则起而弱王室唐自中世以后收功弭乱虽常倚镇兵而其亡也亦终以此可不戒哉作方镇表

　　艺文

　　六经之道简严易直而天人备故其愈久而益明其余作者众矣质之圣人或离或合然其精深闳博各尽其术而怪竒伟丽往往震发于其间此所以使好竒博爱者不能忘也然凋零磨灭亦不可胜数岂其华文少实不足以行逺与而俚言俗说猥有存者亦其有幸不幸者与今着于篇有其名而亡其书者十葢五六也可不惜哉

　　梁太祖

　　呜呼天下之恶梁久矣自后唐以来皆以为伪也至予论次五代独不伪梁议者或讥予大失春秋之旨以为梁负大恶当加诛絶而反进之是奨篡也非春秋之志也予应之曰是春秋之志尔鲁桓公弑隐公而自立者宣公弑子赤而自立者郑厉公逐世子忽而自立者卫公孙剽逐其君衎而自立者圣人于春秋皆不絶其为君此予所以不伪梁者用春秋之法也然则春秋亦奨篡乎曰惟不絶四者之为君于此见春秋之意也圣人之于春秋用意深故能劝戒切为言信然后善恶明夫欲着其罪于后世在乎不没其实其实尝为君矣书其为君其实篡也书其篡各传其实而使后世信之则四君之罪不可得而掩尔使为君者不得掩其恶然后人知恶名不可逃则为恶者庶乎其息矣是谓用意深而劝戒切为言信而善恶明也桀纣不待贬其王而万世所共恶者也春秋于大恶之君不诛絶之者不害其褒善贬恶之旨也惟不没其实以着其罪而信乎后世与其为君而不得掩其恶以息人之为恶能知春秋之此意然后知予不伪梁之旨也

　　唐明宗

　　呜呼自古治世少而乱世多三代之王有天下者皆数百年其可道者数君而已况于后世邪况于五代邪予闻长老为予言明宗虽出夷狄而为人纯质寛仁爱人于五代之君有足称也尝夜焚香仰天而祝曰臣本蕃人岂足治天下世乱久矣愿天早生圣人自初即位减罢宫人伶官废内藏库四方所上物悉归之有司广寿殿火灾有司理之请加丹艧喟然叹曰天以火戒我岂宜増以侈邪岁尝旱已而雪暴坐庭中诏武德司宫中无得扫雪曰此天所以赐我也数问宰相冯道等民间疾苦闻道等言糓帛贱民无疾疫则欣然曰吾何以堪之当与公等作好事以报上天吏有犯赃辄寘之死曰此民之蠧也以诏书褒廉吏孙岳等以风示天下其爱人恤物葢亦有意于治矣其即位时春秋已髙不迩声色不乐游畋在位十年于五代之君最为长世兵革粗息年屡丰登生民实赖以休息然夷狄性果仁而不明屡以非辜诛杀臣下至于从荣父子之间不能虑患为防而变起仓卒卒陷之以大恶帝亦由此饮恨而终当是时大理少卿康澄上疏言时事其言曰为国家者有不足惧者五深可畏者六三辰失行不足惧天象变见不足惧小人讹言不足惧山崩川竭不足惧水旱虫蝗不足惧也贤士藏匿深可畏四民迁业深可畏上下相徇深可畏亷耻道消深可畏毁誉乱真深可畏直言不闻深可畏也识者皆多澄言切中时病若从荣之变任圜安重诲等之死可谓上下相徇而毁誉乱真之敝矣然澄之言岂止一时之病凡为国者可不戒哉

　　晋出帝

　　呜呼予书封子重贵为郑王又书追封皇伯敬儒为宋王者岂无意哉礼兄弟之子犹子也重贵书子可矣敬儒出帝父也书曰皇伯者何哉出帝立不以正而絶其所生也葢出帝于髙祖得为子而不得为后者髙祖自有子也方髙祖疾病抱其子重睿寘于冯道懐中而托之出帝岂得立邪晋之大臣既违礼废命而立之以谓出帝为髙祖子则得立为敬儒子则不得立于是深讳其所生而絶之以欺天下为真髙祖子也礼曰为人后者为其父母服使髙祖无子出帝得为后而立以正则不待絶其所生以为欺也故予书曰追封皇伯敬儒为宋王者以见其立不以正而灭絶天性臣其父而爵之以欺天下也

　　周世宗

　　呜呼五代本纪备矣君臣之际可胜道哉梁之友珪反唐戕克宁而杀存乂从璨则父子骨肉之恩几何其不絶矣太妃薨而辍朝立刘氏冯氏为皇后则夫妇之伦丧何其不乖而不至于禽兽矣寒食野祭而焚纸钱居丧改元而用乐杀马延及任圜则礼乐刑政几何其不壊矣至于赛雷山传箭而扑马则中国几何其不异俗矣可谓乱世也欤而世宗区区五六年间取秦陇平淮右复三关威武之声震慑夷夏而方内延儒学文章之士考制度修通礼定正乐议刑统其制作之法皆可施于后世其为人明逹英果议论伟然即位之明年废天下佛寺三千三百三十六是时中国乏钱乃诏悉毁天下铜佛像以铸钱尝曰吾闻佛说以身世为妄而以利人为急使其真身尚在茍利于世犹欲割截况此铜像岂有所惜哉由是羣臣皆不敢言尝夜读书见唐元稹均田图慨然叹曰此致治之本也王者之政自此始乃诏颁其图法使吏民先习知之期以一岁大均天下之田其规为志意岂小哉其伐南唐问宰相李糓以计策后克淮南出糓疏使学士陶糓为赞而盛以锦嚢尝置之坐侧其英武之材可谓雄杰及其虚心听纳用人不疑岂非所谓贤主哉其北取三关兵不血刃而史家犹讥其轻社稷之重而侥幸一胜于仓卒殊不知其料强弱较彼我而乘述律之殆得不可失之机此非明于决胜者孰能至哉诚非史氏之所及也

　　梁家人传

　　呜呼梁之恶极矣自其起盗贼至于亡唐其遗毒流于天下天下豪杰四面并起孰不欲戡刃于其胸然卒不能少挫其锋以得志梁之无敌于天下可谓虎狼之强矣及其败也困于一二女子之娱至于洞胸流肠刲若羊豕祸生父子之间乃知女色之能败人矣自古女祸大者亡天下其次亡家其次亡身身茍免矣犹及其子孙虽迟速不同未有无祸者也然原其本末未始不起于忽微易坤之初六曰履霜坚氷至家人之初九曰闲有家悔亡其言至矣可不戒哉梁之家事诗所谓不可道者也至于唐晋以后亲疎嫡庻乱矣作家人传

　　唐家人传

　　呜呼家人之道不可以不正也夫礼者所以别嫌而明微也甚矣五代之际君君臣臣父父子子之道乖而宗庙朝廷人鬼皆失其序斯可谓乱世者欤自古未之有也唐一号而三姓周一号而二姓唐太祖庄宗为一家明宗愍帝为一家废帝为一家周太祖为一家世宗为一家别其家而同其号者何哉唐从其号见其盗而有也周从其号与之也而别其家者昭穆亲疎之不可乱也号可同家不可以不别所以别嫌而明微也梁博王友文之不别何哉着祸本也梁太祖之祸自友文始存之所以戒也

　　晋家人传

　　呜呼古之不幸无子而以其同宗之子为后者圣人许之着之礼经而不讳也而后世闾阎鄙俚之人则讳之讳则不胜其欺与伪也故其茍偷窃取婴孩襁褓讳其父母而自欺以为我生之子曰不如此则不能得其一志尽爱于我而其心必二也而为其子者亦自讳其所生而絶其天性之亲反视以为叔伯父以此欺其九族而乱其人鬼亲疎之序凡物生而有知未有不爱其父母者使是子也能忍而真絶其天性与曾禽兽之不若也使其不忍而外阳絶之是大伪也夫闾阎鄙俚之人之虑于事者亦已深矣然而茍窃欺伪不可以为法者小人之事也惟圣人则不然以谓人道莫大于继絶此万世之通制而天下之公行也何必讳哉所谓子者未有不由父母而生者也故为人后者必有所生之父有所后之父此理之自然也何必讳哉其简易明白不茍不窃不欺不伪可以为通制而公行者圣人之法也又以谓为人后者所承重故加其服以斩而不絶其所生之亲者天性之不可絶也然而恩有屈于义故降其服以朞服外物也可以降而父母之名不可改故着于经曰为人后者为其父母服自三代以来有天下国家者莫不用之而晋氏不用也出帝之于敬儒絶其父道臣而爵之非特以其义不当立不得已而絶之葢亦习见闾阎鄙俚之所为也五代干戈贼乱之世也礼乐崩壊三纲五常之道絶而先王之制度文章扫地而尽于是矣如寒食野祭而焚纸钱天子而为闾阎鄙俚之事者多矣而晋氏起于夷狄以篡逆而得天下高祖以耶律德光为父而出帝于德光则以为祖而称孙于其所生父则臣而名之是岂可以人理责哉

　　汉家人传

　　呜呼予既悲湘阴公赟之事又嘉巩庭美杨温之所为赟于汉非嫡长特以周氏移国畏天下而难之故假赟以伺间尔当是之时天下皆知赟之不必立也然庭美温区区为赟守孤城以死其始终之迹何媿于死节之士哉然予考于实録二人之死状不明夫二人之事固知其无所成其所重者死尔然史氏不着不知其何以死也当王彦超之攻徐州也周尝遣人招庭美等予得其诏书四皆言庭美等尝已送欵于周后惧罪而复叛然庭美等欵状亦不见是皆不可知也夫史之阙文可不慎哉其疑以传疑则信者信矣予固嘉二人之忠而悲其志然不得列于死节之士者惜哉

　　梁唐晋汉周臣列传

　　呜呼孟子谓春秋无义战予亦以谓五代无全臣无者非无一人葢仅有之耳予得死节之士三人焉其仕不及于二代者各以其国系之作梁唐晋汉周臣传其余仕非一代不可以国系之者作杂传夫入于杂诚君子之所羞而一代之臣未必皆可贵也览者详其善恶焉

　　唐臣乌震传

　　呜呼忠孝以义则两得吾既已言之矣若乌震者可谓忠乎甚矣震之不思也夫食人之禄而任人之事事有任专其责而其国之利害由已之为不为为之虽利于国而有害于其亲者犹将辞其禄而去之矧其事众人所皆可为而任不专已又其为与不为国之利害不系焉者如是而不顾其亲虽不以为利犹曰不孝况因而利之乎夫能事其亲以孝然后能事其君以忠若乌震者可谓大不孝矣尚何有于忠哉

　　唐臣张宪传

　　呜呼予于死节之士得三人而失三人焉巩庭美杨温之死予既已哀之至于张宪之事尤为之痛惜也予于旧史考宪事实而永王存霸符彦超与宪传所书始末皆不同莫得而考正葢方其变故仓卒之时传者失之耳然要其大节亦可以见也宪之立诚可谓忠矣当其不顾其家絶存礼而斩其使涕泣以拒昭逺之说其志甚明至其欲与存霸俱死及存霸被杀反弃太原而出奔然犹不知其心果欲何为也而旧史书宪坐弃城而赐死予亦以为不然予之于宪固欲成其美志而要在宪失其官守而其死不明故不得列于死节也

　　晋臣桑维翰景延广传

　　呜呼自古祸福成败之理未有如晋氏之明验也其始以契丹而兴终为契丹所灭然方其以逆抗顺大事未集孤城被围外无救援而徒将一介之命持片舌之强能使契丹空国兴师应若符契出危觧难遂成晋氏当是之时维翰之力为多及少主新立衅结兵连败约起争发自延广然则晋氏之事维翰成之延广壊之二人之用心者异而其受祸也同其故何哉葢夫本末不顺而与夷狄共事者常见其祸未见其福也可不戒哉可不戒哉

　　周臣传

　　呜呼作器者无良才而有良匠治国者无能臣而有能君王朴之才诚可谓能矣不遇世宗何所施哉世宗之时外事征伐攻取战胜内修制度议刑法定律歴讲求礼乐之遗文所用者五代之士也岂皆愚怯于晋汉而材智于周哉惟知所用尔夫乱国之君常置愚不肖于上而强其不能以暴其短恶置贤智于下而冺灭其才能使君子小人皆失其所而身蹈危亡治国之君能置贤知于近而置愚不肖于逺使君子小人各适其分而身享安荣治乱相去虽逺甚而其所以致之者不多也反其所置而已呜呼自古治君少而乱君多况于五代士之遇不遇者可胜叹哉

　　一行传

　　呜呼五代之乱极矣传所谓天地闭贤人隐之时欤当此之时臣弑其君子弑其父而搢绅之士安其禄而立其朝充然无复亷耻之色者皆是也吾以谓自古忠臣义士多出于乱世而恠当时可道者何少也岂果无其人哉虽曰干戈兴学校废而礼义衰风俗隳壊至于如此然自古天下未尝无人也吾意必有洁身自负之士嫉世逺去而不可见者自古材贤有韫于中而不见于外或穷居陋巷委身草莽虽颜子之行不遇仲尼而名不彰况世变多故而君子道消之时乎吾又以谓必有负材能修节义而沉沦于下冺没而无闻者求之传记而乱世崩离文字残缺不可复得然仅得者四五人而已处乎山林而羣麋鹿虽不足以为中道然与其食人之禄俛首而包羞孰若无媿于心放身而自得吾得二人焉曰郑遨张荐明势利不屈其心去就不违其义吾得一人焉曰石昻茍利于君以忠获罪何必自明有至死而不言者此古之义士也吾得一人焉曰程福赟五代之乱君不君臣不臣父不父子不子至于兄弟夫妇人伦之际无不大壊而天理几乎其灭于此之时能以孝悌自修于一郷而风行于天下者犹或有之然其事迹不着而无可纪次独其名氏或因见于书者吾亦不敢没而其略可録者吾得一人焉曰李自伦作一行传

　　唐六臣传二

</div>
    <div class="pagination">
<a href="文章辨体汇选_page222.html">上一页</a><span>...</span><a href="文章辨体汇选_page218.html">218</a><a href="文章辨体汇选_page219.html">219</a><a href="文章辨体汇选_page220.html">220</a><a href="文章辨体汇选_page221.html">221</a><a href="文章辨体汇选_page222.html">222</a><span class="current-page">223</span><a href="文章辨体汇选_page224.html">224</a><a href="文章辨体汇选_page225.html">225</a><a href="文章辨体汇选_page226.html">226</a><a href="文章辨体汇选_page227.html">227</a><a href="文章辨体汇选_page228.html">228</a><span>...</span><a href="文章辨体汇选_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
