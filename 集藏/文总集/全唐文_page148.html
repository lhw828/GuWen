<!DOCTYPE html>
<html>
<head>
    <meta charset="UTF-8">
    <title>全唐文 - 第 148 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 148 页/共 603 页</h1>
    <div class="content">    维年月日，兄某，致祭亡弟尚书之灵；天实丧予，不遗善，家殒玉树，国坠宝臣。呜呼执柔，何痛之甚！嗟予与尔，夙遭闵凶，哀相鞠，殆及长成。尔性实岐颖，德表宣慈，居尽友悌之心，言必忠贞之事。绵绵我族，俟子而大，奉祖德之令图，荷朝戚之渥惠，白首相对，紫绶双纡。尔既秉国钧。既敷朝典，出牧千里，入宰六官。予闻尔言，尝诫过宠，余嘉尔行，在贵能卑。清净温恭，每希於上士；饮食车马，不越於平人。每思与尔，归印东都，悬舆故里，扬名讲德，居常待终。当谓老夫，没於汝手，不图令弟，殒自吾先。及尔缠疴，属予伏枕，不见数日，长悲九泉。呜呼，刊述未成，平生已尽，发肤犹在，魂魄焉知？闻尔属纩之辰，托予身後之事：薄葬之礼，还从尔心；字孤之情，不待遗意。所恨在疾不视，於丧不临，沈绵苦怀，缠迫斯甚。予羸老矣，伤心几何？人琴两亡，命也命也！
    ○为郑虚已作祭舅文
    维年月日，外甥虚已，谨以清酌少牢之尊，敬祭於故汴州司马四舅之灵；衅积周亲，天祸外氏，仁舅捐馆，灵盾祖庭。四海丧其范仪，九族失其阴润，感今循昔，触绪增悲。恭惟先门，逮舅平日，渊流莫逆，道术同归，穆齐郑之累姻，深言孙之至友。及鞠凶之际，创巨失图，赠厚获葬之恩，事优含哺之育。顾省全立，功归抚惠，窃荷济於百罹，思效过於一等。岂其德素积而力莫寿，愿未伸而祸先集。不孤之托，缅尔何依？犹父之心，忽焉罔报。冥昧靡觌，存亡永违，执馈奉酹，五性含塞，幽灵昭察，当歆宿诚。
    ○祭和静县主文
    维年月日，敬祭薛氏太夫人和静县主之灵：惟夫人轩庭繁祉，嬴台茂淑，承训公宫，宜家卿族。博士学艺，尚书题目，法度苹蘩，仪刑松菊。夫拜中令，昔同鲍妇；子琐闼，今类冯母。举案如宾，[
E55]门诫友，在贵能降，居贫施厚。天道初革，王风变韶，维城落构，若木疏条。钦闻积善，智洽神昭，克庇二族，命服两朝。肃肃柔和，如风是畅；娥娥女师，如月斯望。潘舆献寿，仲禄方养，不吊昊天，何德之丧？呜呼哀哉！洛邑启殡，长安归陌，哭恸高台，旌悬旧宅。阶湿夜露，庭阴晓魄，嗟我外姻，俱成吊客。
    ○为将军高力士祭父文
    维开元十七年月日，孝子力士，敢告於考潘州府君、妣南海太君之灵：小子不天，夙龄闵凶，身婴寇剽，家值虏裂。幸供洒扫之馀，遂蒙侍从之顾，扶戴明圣，逼畏艰难。大固不敢不密，小亦不敢不诚，事必记心，言无漏口。日慎一日，将二十年，玉弁加首，金章在佩。先灵纳，明神降鉴，阿母远至於京华，妹兄处拔於泥滓，咸以官渐荣禄，姻通士林，慈颜复庆於目前，同气展欢於膝下。又缘幼育高氏，变族移家，敬爱尽二堂，温清周於一纪。不图无状招祸，永见孤弃，圣主恩华，曲逮存没，邑封旧郡，宫赠本邦。亲感恩泽，子承父意，致命报天，誓有同於日；竭忠资孝，志无忝於幽泉。敬惟灵怀，慰闻昭遂，先远有日，卜兆新茔，遥启尊魂，合良壤，哀迫祖载，攀恋须臾。谨以清酌少牢，恭陈遗奠，盈樽不举，虚馔莫尝。号天叩地，殒绝何仰？
    ○为伎人祭元十郎文
    维神龙三年月朔日，故伎人伏十善，谨以清酌少牢之奠，致祭於元十郎之灵：渌流茂树，萍罗是依，山崩川竭，鱼鸟何归？恭惟主君，高才达节，赏心乐事，风流不绝。歌艳露华，舞回春雪，幸持此技，承君馀悦。绮罗脂粉娇上春，自言终代保情亲，宁知一旦君恩断，繁弦清管为何人？怀主君之异顾，愿徇命於九泉，迫夫人之严旨，遂投足於他门：生有十年之爱，没无一日之恩。虽强容饰於新奉，心摧绝而不敢言。君子广德，仁心必遍畴昔与君，琴樽欢宴。永怀蕙叹，俯怜荼苦，锡以时珍，申哀故宇。车既展，祖奠斯开，悲歌助挽，长袖承杯，平居好此，魂来不来？蝎往而莫遂，足欲返而迟回，终天地於此诀，毒烦冤而难裁。
    ●卷二百三十四
    ☆张楚金
    楚金，并州人，赠工部尚书道源子。乡贡进士擢第，高宗朝为刑部侍郎，武后朝迁秋官尚书，赐爵南阳侯。为酷吏周兴所陷，配流岭表，卒。
    ○楼下观绳伎赋
    惟千秋之令节，启圣寿兮无疆，诏百辟以高会，挟宸欢而未央。地胜楼辟，天清气凉，礼容克备，乐府斯张。翕赫霍，荧荧煌煌，伊旷古之未有，岂名言之得详？有殊伎特异，呈材累至，动不勤物，用非假器。观夫立象，盖取诸意，本自宫中之传，名为索上之戏。掖庭美女，和欢丽人，身轻体弱，绝代殊伦。被罗与珠翠，铺琼筵与锦茵。其彩练也，横亘百尺，高悬数丈，下曲如钩，中平似掌。初绰约而斜进，竟盘姗而直上，或徐或疾，乍俯乍仰。近而察之，若春林含耀吐阳葩；远而望之，若晴空回照散流霞。其格妙也，窈窕相过，蹁跹却步，寄两木以更蹑，有双童而并骛。还回不恒，踊跃无数，惊骇疑落，安然以住，虽保身於万龄，恃君恩於一顾。节庆钟鼓，心谐律吕，履冰兮徒云，临焦原兮虚语。是时齐讴辍响，赵舞掩色，丝桐发而沮势，丸剑调而挫力。方今寰海清，太阶平，兵革不用兮国无征，风雨既洽兮年顺成。上曰可乐，人胥以亨，大则有焘载之义，小则无角抵之名。固端拱而成理，岂繁物而为程者哉。
    ○透撞童儿赋
    卓绝之伎，不为则已，为必陵群骇目，驾俗惊耳，观透撞之儿，信其然矣！云竿百尺，绳直规圆，惟有力者，树之君前。亻尊々就日，亭亭柱天，鬼魅不敢傍其影，鸾不敢翔其颠。此儿於是双足，戟两臂踊身而直上，若有其翅；尽竿而平立，若馀其地。人以为难，我以为易；人以为恐，我以为戏：难中有戏，戏中有难。倒轻躯，坠高竿，如更嬴之雁下空里，似蒲且之落云间。不识者谓之尚奇好绝，自取其残，眼为之惨，心为之寒，怖甚齑粉之势，不敢仰看。庸讵知所凭之竿暗相扶，所恃之术私有准，掩都卢其若无，顾燕戏而足哂，屹然中驻，馀勇不尽。於时也，解三虎鸟，逃龙走鱼，跳剑臂折，咒刀口去，一场之内，独雄雄如。既而天眷偏及，天颜赐喜，曰其绝人有如此，其服人有如此，岂止投竿之儿，抑由持竿之士。持若不定，或掉而或倾，透虽自强，何怙而何恃？回天札，题其两绝；降天酒，赏其双美。斯道也，诚则小哉，可以感於知已。
    ☆崔神庆
    神庆，贝州武城人。举明经，武后长安中官太子右庶子，封魏县子。神龙初，坐前推张昌宗狱不实流钦州，卒年七十。後赠幽州都督。
    ○请定宣召太子仪注表
    臣伏思五品以上所以带龟者，比为别敕徵召，恐有诈妄，内出龟合，然後应命。况太子元良国本，万方所瞻，古来徵召，皆用玉契，此诚重慎之极，防萌之虑。臣昨见缘突厥使见，太子合入朝参，直有文符下宫，曾不降敕处分。太子当时又报臣云：“昨日至晚侍奉，不见圣人谕及遣来。今者直准台符入朝，事得安否？”臣又思《周礼》仪注，例皆奏闻，台符所下，必将非妄。臣又自到朝堂，审知是实，所以太子遽往。当今人禀淳化，内外同心，然古人虑事於未萌之前，所以开无悔吝之咎，况太子至重，不可不深为诫慎。以臣愚见，太子既与陛下异宫，伏望召太子先报来日，非朔望朝参，应须宣唤，伏望降墨敕及玉契，以符重慎之道。
    ☆刘宪
    宪，宋州宁陵人。第进士，累除凤阁舍人。神龙初，坐为张易之所引，自吏部侍郎出为渝州刺史。景□初迁太子詹事，卒赠衮州都督。
    ○对坟树有甘露判
    楚州申殷贤丧亲，负土成坟。甘露降树，芝草生庐，青鸾镇集，白鹤翱翔。县令张德以为孝感，刺史欲飒庙。乡人梁静告：国家祥瑞。
    殷贤名编荆楚，行达神明，实禀先贤之风，遍闻至孝之感。甘露降其树，还同泪柏之林；芝草生其庐，即在寝苫之室。虽祯祥骤委，谅神理无欺；而谤议是兴，为乡人所恶。且求诸故事，抑有前闻。率土莫非王臣，含灵皆用天道，通论则归於有国，析理则存乎其人，以匹夫之感，皆为王者之瑞，则皇天所相，何彰孝德之深？梁静须正刑书，刺史不烦疑惑。
    ○上东宫劝学启
    臣以今月二十二日侍从外参，亲奉令旨。令臣勾当所进书，随了随进，并语臣云：“当今闻暇，正好读书。”臣自承殿下之好尚，私心欢喜，不能自胜。伏惟天纵神武，生知睿哲，诚时与理会，固无待勤求，然自古及今，皆重於学。至於光辉盛德，发扬令闻，安静身心，保宁家国，除此之外，更无以加。常人读书，拟爵禄，事须精熟，堪试练。殿下居副君之位，有绝世之才，岂假寻章摘句哉！盖应略知大意而已。用功甚少，为利极多。伏愿克成美志，无弃暇日，上以慰至尊之心，下以答庶寮之望。幸甚幸甚！侍读褚无量，经明行修，在朝匹。是以皇帝简择，令侍殿下，谓宜时蒙召问，而察其言。臣以愚劣，忝迹士端，区区之诚，莫不罄竭。谨启。
    ○大唐故右武卫将军上柱国乙速孤府君碑铭（并序）
    武之去，与文德而竞驰；阴之为功，配阳和而并运。利用厚生之事，依古以来：折冲御侮之材，何代蔑有？秦，之强也，起、翦、恬、贲用其兵；汉之盛也，辛、李、卫、霍为其将。大唐操斗极，把钩陈，带甲百万授钺四七，其有中分麾下，总堂堂正正之师；俨若敌国，负赳赳桓桓之称者，在於乙速孤府君矣。公讳行俨，字行俨，本姓王氏，太原人也。五代祖有功於魏，始赐而氏焉，因居京兆之醴泉县。王子晋之上仙，肇开茂绪；车千秋之作相，重锡华宗。家何代而乏贤？人何时而不贵？曾祖安，齐前锋都督右武候右六府骠骑将军开府仪同三司上柱国河州刺史，隋益州都督，袭封和仁郡开国公。徙孝移忠，迁虞事夏，司马安之四至，晏平仲之一心。视晟，皇朝上开府右武候右廿府左车骑将军骠骑将军。藏器於身，待时而用，功参列将，宠盛兴王。庚获庆，右虞候副率检校左右领军卫将军。气岸环杰，志力雄武，持军以礼，阴德有徵，才子挺生，将门斯在。
    公锺家代之休烈，奉韬钤之成训，鹏图奋於霄汉，噩阵溢於风飙，得射法於仙灵，习军容於嬉戏。子房智勇，时其无敌；诗书，颇亦兼善。永徽中司成生擢第，明庆中丁父忧，性实过人，俯而就礼。麟德初授宣德郎虢王府记室参军事。间平邸第，枚马交游，曳裾其间，首席推美。咸亨元年以将门子弟授振威校尉，守普济府左果毅都尉。丁太夫人忧，哭泣之节，饣粥之数，复如居府君之丧。仪凤二年敕除兴国府右果毅都尉，镇河源军定州道，游奕护河阳桥。垂拱二年授游击将军黄城府左果毅都尉。致果为毅，治戎以律，洗兵盐泽，秣马中山，护浊河之桥，绾黄图之府。智谋洋溢，威武纷纶，功静朔垂，气雄京邑。永昌元年制除朝散大夫绵州司马，天授二年加朝议大夫，长寿二年除资州长史，延载元年加中散大夫。题舆绵外，展骥资中，风俗所同政教如壹。证圣元年制除使持节万州诸军事万州刺史，万岁通天元年制加中大夫，二年加大中大夫，其年检校永州刺史。圣历二年授使持节都督夔、归、忠、万、渝、涪、肃等七州诸军事守夔州刺史，三年授使持节都督广、韶、端、康、封、冈等十二州诸军事守广州刺史。长安三年授使持节泉州诸军事守泉州刺史。神龙元年授使持节都督黔、辰、沅等州诸军事守黔州刺史，其年加正议大夫。神授政理之材，天挺公侯之表，故能方州典郡，尽周官牧伯之尊；越海凌山，穷禹贡荆扬之域。控御数千里，周旋廿年，化洽夷夏，功成方国。置生祠之庙，往往而存；畏清酒之盟，于今莫犯。
    神龙二年墨制授忠武将军守右武卫将军员外置同正员，特敕停南衙上下，专委北军事。羽林之任，历代为重，用周勃而後安，召宋昌而先拜。以公确乎忠信，厉然壮勇，颁命卿之秩，掌孤儿之军。宿卫陛殿而逾严，徼巡岩廊而匪懈，垒垣增肃，轩禁穆清。锡御府之金钱，分大官之玉食，殊恩所逮，中使相望。而执（阙一字）持戟，筋力为倦，输节竭诚，心术俱尽，神用疲而致损，腠理劳而生疾。其岁夏中，遇病厅事，半体云废，经时未瘳。愿休摄於家庭，遂迟回於天阙，陈情拜疏，理切词殚。有感宸衷，特听致仕，仍褒美绩，更惜羸こ，睿旨殷勤，形乎翰。公结欷而辞云陛，投迹而返私门，悬广德之安车，施仲翁之行马。仙方上药，冀养性而延龄；芳酝嘉羞，且忘忧而永日。而公素无息胤，命昆弟之子令从为嗣，鞠育侔於己生，仕为太子通事舍人，坐外氏累左除溱州扶县令。公天属为重，既切犹子之慈；门极锺，何深舐犊之念？亦既离谴，旧疾暴增，春秋七十有二，景龙元年十二月十五日，薨于大宁里第。呜呼哀哉！
    惟公盛德温恭，雅怀宽肃，行无文饰，言不浮华。出身入仕，仪家刑国，靡欺暗室，独运虚舟。於人之善无所遗，於人之恶无所记。可疑之地，投足莫践；弗稽之谋，措蝎绝。亲友信而敬之，老少安而怀之，惟汲汲以行仁，岂遑遑而求利？防卫之际，屡有奇功，抚字之方，亟彰灵感，公之在永州也，属时（阙一字）不登，土人多馁，罄仓储而赡，捃山耐无资。所部界分，素饶竹，盘根合翠，弥漫苍然。忽於一朝，结实咸遍，若五之含颖，油然可观；比千箱之载咏，俄而告给。人皆和（阙三字）盈路，公仍持数石，奏进京师，圣旨咨嗟，叹其灵味。公之在夔州也，邻界不虞，群蛮暂扰，侵轶城郭，残伤吏人。公不俟制命，星言致讨，威灵震荡，氛秽廓清，稽颡咽於巫云，（阙三字）於江水。天朝命将，甫戒於师期；边郡飞书，已闻於战捷：虽耿之不遗贼於君父，亦何以尚兹？时嘉功，玺书慰勉，疾亟之（阙一字）思虑弥长，遗书戒令从曰：“吾遭遇（阙四字）卅馀载恨无以报，不敢丝毫有负於圣朝。家业素贫，丧葬所须，务从节俭，勿违吾平生志也。所树碑务令存实，无为虚美，以掩吾真。尔等唯清唯慎，勿矜勿伐，则吾死而无恨矣。”
    夫人常乐县君贺若氏，宋公弼之侄孙，开州刺史怀武之第六女。门宗之盛，钟鼎连华；家室之欢，瑟琴齐契。春秋五十一，证圣元年八月五日，亡於万州官舍。维景龙二年岁次景申二月辛卯朔十六日景午，合葬於雍州醴泉县白鹿乡李中川先府君之茔次，礼也。嗣子令从，叫叫穹苍，哀哀霜露，永言（阙一字）誓终身奉行。子婿右骁卫铠曹参军安定梁望之，代业通家，天资长者。冰清玉润，常怀国士之恩；石字金书，愿托中郎之笔。（阙二字）言行，作铭云：
    公侯子孙，必复其始。将门有将，其来久矣。伊我将军，奕代为美。壮勇杰出，威棱峻峙。文则循良，六条千里。武以侍卫，岩除军垒。黄霸匪俦，宋昌宁拟？中外从（阙三字）勤止。年至礼优，神劳疾起。有生终谢，令问不已。贤哉伏波，诫其兄子。
    ☆梁朱宾
    朱宾，雍州蓝田人。
    ○大唐故朝议郎行泽王府主簿上柱国梁府君并夫人唐氏墓志铭（并序）
    君讳寺，字师柬，雍州蓝田人也。丕承帝绪，自雍墟而逮夏阳；克勤王家，由安定而宅京兆。其如万氏昆季，列於三方；有类林家昭穆，光乎十德。至若衣冠礼乐之盛烈，廉孝贤良之仪表，固以舄奕当代，昭彰季叶者乎！曾祖遵，周秦州清水县令。遽赊相用，劳逸兼资，重泉之磬载昌，单父之琴斯洽。祖殊，隋监门录事参军。德以润身，学以从政，八屯由其式序，五校於是克隆。父柱，皇朝奉义郎骑都尉。识量夷雅，风神耿介，青田表秀，丹穴ゼ祥。进而不荣，安乎散列；退而不野，邻乎湫隘。
    君承积善之馀祉，挺生人之上姿，因心而好孔、墨，扌宛迹而齐曾、闵。纵王佐之奇表，扬於王庭；屈公辅之宏量，薄游公府。咸亨四年授文林郎，随班例也。日者东风爽侯，西旅不庭，三军乏坐甲之资，七萃兴悬磬之叹。君散陶凝虑，指推诚，躬亲馈饣盍之劳。式周储峙之务，恕己及物，下布人谣；忧国忘家，上纡帝念。永隆二年恩诏授上柱国。道光西汉，已极武功之尊；名冠南荆，竟保昭阳之贵。既而上仙兴慕，下代缠哀，梁山降白鹤之祥，毕陌启青乌之兆。君深悲考逝，义切子来，茂绩显於园茔，丰功彻乎旒。垂拱元年授朝议郎，行泽王府主簿。以枚马之英规，偶间平之上邸，芳风扇乎兰坂，茂躅隆乎桂山，东阁由是希声，西园以之藉甚。岂期摄生谬理，与善失常，西山何高，未接仙童之羽；南溟尚远，翻坠化鹏之翼。以垂拱四年十月五日，终於长安怀德里第，春秋有一。
    夫人晋昌唐氏，名惠儿，後魏骁骑将军本部守契之七叶孙，即故司农寺长乐监敏之第二女也。巫山降祉，巽位ゼ精，挺琬玉以成姿，怀冰霰以清虑。纂组织之务，早擅女工；幽闲婉[A148]之规，夙彰妇德。恭谦娣姒，宗族所以推先；肃事舅姑，闺门由其作训。将以骖并骛，常接影於仙楼；不意龙剑双沈，竟连形於宝匣。以垂拱四年九月廿七日，终於长寿里第，春秋卅有六。粤以其年十一月十七日，合葬於终南山便梓口隋信行禅师林侧，陪大父录事参军之旧茔，由夙志也。惟君器周大雅，德备中和，敏殚众艺，好兼灵迹。牟子博之异录，动息会其情；虞孝敬之奇记，俯仰明其术。黄金积釜，镇写真容；白玉成田，并开精舍。夫人亦凝心贝叶，属思昙花，幼彰龙女之功，长契胜之德。婉兹嘉偶，咸借庆於一乘；倬彼好仇，并归神於八正。其子景先等，以为形资业起，业立则形存；化以缘生，缘亡则化息。芦增感，岂若奉於遗音？闻雷惊慕，固可托於真侣。式崇宝构，虔考胜因，寄篆刻於幽埏，庶飞芳於夺里。其词曰：
    有秦支子，始国於梁。帝尧景胄，必复其唐。易代载德，继轨传芳。雅符秦晋，信叶潘杨。（其一）
    於惟君子，夙承家庆。显允夫人，早标门令。笙簧其德，黼藻其性。问望备隆，容工兼盛。（其二）
    身由业立，果因成。共资有相，并证无生。八正凝想，七觉驰情。德窬善德，名盖净名。（其三）
    积善方融，辅仁无准。始惊炭折，俄看薪尽。悲哉则豹骑连翔，痛矣则螭轩接轸。门庭兮萧索，墟落兮凄紧。（其四）
    哀哀鞠子，遗孤。共详胜地，式奉先。构曾台於翠阜，刻贞石於黄垆。山山兮灵塔，往往兮真徒，（其五）
    ☆朱宝积
    宝积，瀛洲人。丧亲庐墓，以哀毁卒。
    ○弥勒尊佛碑
    若夫真宗奥键，言象昧其津源；俗谛法门，性（阙一字）诠其教义。自三天锡福，十圣扬猷，道俗薰修，阶资积习。若海流悬（阙一字）涵（阙二字）而（阙一字）天；江源滥觞，下归塘而括地。至如（阙一字）波传话，素契（阙一字）於菩提；墨血ゼ文，（阙一字）志期於上德。善才童子，求友不逾於十城；罗刹圣僧，谈经无过於半偈。未有济巨川而弃楫，彼岸而（阙二字）者哉。粤若大觉乘乾，天仙利现，应贤劫而开运，耀佛日以光临。载诞王宫。献异莲花之步，抚监储苑，呈祥白马之踪。伽耶非立行之场，擅特是坐忘之地。始则举筌蹄而绎理，终期得意以忘言。空色两捐，是非俱遣，断言语之路，开不二之门。湛湛常存，如如不动。不不昧，水鹤无分；无去无来，空鹅讵辨？洎恒星不见之後，金人入梦而还，象教西流，创经行于震旦；龙波东注。餐妙化於迦维。仁祠偏满於郊虞，支提充创于州部矣。
    建兴寺者，晋朝建兴元年所立也。草开基，疏源设砌，多招法侣，广置缁徒。大辨名僧，抠衣戾止；天亲大德，挟锡来游。历晋、宋而常存，经齐、梁而永固。属隋季丧乱，因而废焉，芜没一朝，荒凉十纪。洞房幽闼，空留野兽之踪；广庑长廊，竟满巢禽之响。崩榛塞路，凄凉（阙一字）道之怀；骇壁溃墉，痛切桑门之掖。有唐上元二年，天皇大帝为孝敬皇帝崩制所立也。三善空留，四皓罢游，声沈凤钥，影绝龙楼。皇帝凄驰道之无恭，伤临涡之辍调，普天之下，广辟仁祠。其地距维扬，冈连楚塞，归峰南峙，凌倒景而□；浦西通，下焦溪而沃日。且土风多最，人望攸高。汉帝祠坛，瑶席彻球将之韵；楚王陈迹，淮淝播英杰之名。徐偃行仁，徽猷尚在；汲黯卧理，嘉誉犹存：实荆壤之奥区，楚都之胜境者也。唐之有天下，七十馀载矣，高祖神尧皇帝凤起唐郊，龙飞参野，翦奔鲸而清县，销伏鳖而静□雷，出震有临，继天当宁。重规累圣，被淳曜於图书；允武允文，扬鸿辉於帝。太宗文武圣皇帝枢电ゼ祥，彤云荐祉。大横成卦，三让之礼愈恭；宝祚开元，八百之隆已永。高宗天皇大帝握兰演庆，梦月贻祥，绍三皇五帝之绝轨，光圣神之洪祚。皇上圣孚光宅，元德闻。亿兆事繁，驭朽之怀转切；万几务重，履冰之戒愈深。神皇德尊轩圣，道叶坤元，炼石而补穹，执契而成品汇。稽帝，披皇图，构合宫，启阳馆，神工而符神造，天制而合天心。岳泽效灵。河洛开奥，庆郁纷郁，间霞彩以成文；甘露泛（阙一字）混珠光而动色。郊栖祥凤，苑乐游麟，东苦西环，望帝阍而入贡；南蛮北狄，思解辫以来王。天域垂平，乐和礼贵。
    而比邱僧惠静，俗姓卞氏，周济阴侯卞英之後也。三归早摄，六波先悟，戒律思备，（阙一字）惜鹅珠；道德兼修，取光虹玉。自道（阙一字）没後，惠远生前，（阙四字）道纲解纽，其有绍斯高躅者，其惟上人。法师识悟三生，心明四果，乘因趣级，登十路以高迁；丧律背缘，入四流而下坠。去垂拱元年，发心敬造弥勒像一铺，奉为皇家帝主及州县官僚师僧父母一切庶类。数年之间，装严（阙二字）。且连眸示妙，便写真容；绀发开仪，还图实相。圆光焕彩，乱晨景之照梁；背日流明，炯朝虹之烛牖：谈之不可已已，其在兹欤！次有寺主比邱僧智须、僧智云、上座惠品、都维那法（阙字）惠崇、惠明、净琛、净泰法融等，夙怀敏悟，早誉克聪，行洁璧，业周禅诵。灵山之妙法，毗邪之善谈，敬之重之，载挹载味。而心不住法，舍遗情，知几其神，抑惟明德。邛州镇将刘元炎、蔚州镇将王本、柱国王文霸、柱国王超、柱国王仕弼、上柱国王楷、骑都尉王肆、骑都尉王智略、刘德逸，并淮南蠹柱，江北明珠，肆谈柄于鸡窗，纵武能于虎帐。既开冠盖之理，还辟通德之门。属践畏途，共取诫于冰；驰心妙境，同见乐於闲居，各舍冰纫，志求无上而已。下官少披孔籍，覃思三坟；晚学释经，窥窬十步。虽日夜无倦，端倪靡躬，行坐未疲，波澜讵际。法师不遗浅识，见请殷勤，虽假数句，以成文章，终惧一字，以为褒贬。敢竭愚瞽，辄陈圣谛，庶化城空而劫石尽，贞石无刊；沧海变而桑田改，元言不昧。为铭曰：
    理超系象，道先天地。译有开宗，因无成器。嘉号称十，妙门匪二。湛然不动，见应斯至。（其一）
    先佛後佛，千名万名。天上天下，王城化城。一来一去，不死不生。贤哉妙觉，实曰储明。（其二）
    出门悟道，数岁成因。远超三界，深明六尘。化驯鳞羽，德洽天人。言语一段，千载元津。（其三）
    箭惊宵漏，舟移夜壑。汉梦才通，周日已落。孤阜栖鹫，疏林隐鹤。质明金刚，形图丹ぬ。（其四）
    慧日遥临，道风振响。发迹伽卫，聿来中壤。月殿峥嵘，日宫宏敞。二谛开教，三乘驾网。（其五）
    炎灵告谢，黄神啸吟。竟飞（阙二字）争怒蛙音。沙河咽鸣，（阙二字）崩岑。一摧道树，讵识檀林？（其六）
    皇家创历，廓土开疆。继踪娲、燧，齐圣虞、唐。法门再辟，释网重张。缁徒济济，梵响琅琅。（其七）
    去斯尘累，归兹法宇。妙辨银铅，深明水乳。缁衣领袖，道场仪羽。广树福田，增崇帝主。（其八）
    邈哉伊人，至或群彦。遽惊折轴，俄悲毒箭。荣利谁重，解脱斯羡。蠡髻韬姿，开模绀殿。（其九）
    广川化雉，高岳称龟，绵绵畎浍，硌硌川埠，天高城迥，平路通逵。接江之浒，连河之湄。（其十）
    日月晦冥，寒暑迁易。始闻生死，俄成古昔。天衣拂兮岁深，尘劫空兮年积。幸微言之不昧，刊芳猷於元石。（其十一）
    ●卷二百三十五
    ☆俞文俊
    文俊，荆州江陵人。武后载初年，新丰因风雷山移，改县名为庆山，文俊上书谏。武后怒，流岭外，为六道使所杀。
    ○上则天书
    臣闻天气不和而寒暑隔（一作并），人气不和而疣机，地气不和而追阜出。今陛下以女主处阳位，反易刚柔，故地气隔塞，而山变为灾。陛下谓之庆山，臣以为非庆也。臣愚以为宜侧身修德，以答天谴，不然，恐殃祸至矣。
    ☆柳冲
    冲，蒲州虞乡人。天授初为司府主簿，赐爵河东县男。景龙中累迁左散骑常侍，历太子宾客昭文馆学士。开元五年卒。
    ○请修谱氇庙
    臣闻乾元资始，而庶物形焉；人伦既肇，而族类详焉。姓氏之初，代本著其义；昭穆之序，周谱列其风。汉、晋之年，应、挚明宗系之说；齐、梁之际，王、贾述衣冠之源。使夫士庶区分，惩劝攸寄，昭之後代，实为盛典。自魏太和已降，作者弥繁，或以八族品人伦，或以九等量地胄。爰洎今日，年祀以淹，冠冕之家，兴衰不一。胥、原、栾、，有降夷品；许、史、袁、杨，一时各盛：岂可以曩时之褒贬，为当今之轨模？原始要终，有所未允。伏惟应天皇帝陛下诞膺灵命，大庇苍生，道冠羲轩，风窬韶夏，损益前载，垂范後昆。帝绪皇源，与天冲而比大；良才人物，掩姬汉而飞声。理当自我作古，牢笼古昔，岂可阙於著纪，无示将来？臣愿得序大唐之隆，修氏族之谱，使九围仰止，百代承风。岂不大哉！岂不盛哉！
    ☆席豫
    豫字建侯，襄阳人，徙家河南。天授中举手笔俊拔科，补襄邑尉，举贤良方正异等，天宝初累官尚书左丞检校礼部尚书，封襄阳县子。七载卒，年六十九，赠江陵大都督，谥曰文。
    ○请耕田书
    臣闻古先哲王躬亲田者，所以供粢盛、劝稼穑，俾夫海内元元相谓曰：“天子至尊也，犹行三推之礼，况乎田野农圃之人乎？”於是父劝其子，兄率其弟。躬耘力耕，不避霜露，故亩税流衍，国仓峨义。帝尧之洪流包山，天乙之巨旱烁石，人无菜色，用此道也。自陛下允陟皇阶，未亲帝，伏愿命有司具仪礼，以来年春耕于公田，躬执耒耜，使黍稷丰备。然享天于南郊，宗礼先圣于明堂，大孝尝，于兹为盛，岂止年登岁稔，如坻如京而已哉？
    ○对嗣足不良判
    景食一县，嗣子足不良，请立其弟，礼司不许。云：古有其道。
    锡爵启土，将以畴庸；开国承家，寄于令嗣。乙受封一邑，参荣五等，高门不昌，厥子婴疾。昔克为使，取笑齐人；孟絷不侯，称于鲁史。况主丧祭之礼，如有朝觐之仪，继代非轻，择贤而立。有符故事，无爽通途。
    ○唐故朝请大夫吏部郎中上柱国高都公杨府君碑铭（并序）
    夫灵镇三峰，倚京师而西峙；荣河一曲，抱华阴而东注。故川岳气交，□雨时出，感降才杰，纷纶元勋，冠世为强家，宅滋沃土者，其惟宏农杨氏焉！曰我伯允，厥自唐叔，关中相府，乘朱轮者十人；洛下儒门，登衮职者四代。应灵不陨，以生我高都公。公讳仲宣，字蔓，後汉太尉震之二十代孙也。自高祖至於大父，并名播海内，迹存朝端，旧史前碑，其详之矣。烈考皇孙刑部尚书魏国忠公元炎，属奸臣擅命，明辟应期。功济中兴，安刘氏者周勃；礼优归老，论叔向者祁奚：出处全身，忠贞尽节。
    公即尚书府君之第三子也。粤在幼龄，夙有至性，事魏公莒国夫人以孝闻，宗族推称，州闾籍甚。清真迈俗，秀楚不群，气和可亲，色厉难犯，言必合礼，动不违仁。集《七略》之书，名高汉阁；作《三都》之赋。价重洛城，未弱冠，以通经为修文生，授右千牛，光朝选也。秩满，补太庙丞，以亲累出为蕲州司户参军。属先尚书辞满告归，公罢官就养。颍曲另业，地连嵩高，邱中有华，孝子洁白之兴；川上有水，渔父沧浪之歌：温清获申，隐沦兼遂。横为酷吏王勖所诬陷，贬授州台登县尉，剑南节度使益府长史韦抗奏公为管记，飞书之急，倚马立成。寻有诏停官归侍，俄丁尚书府君忧。鞠凶而降，哀毁骨立，殆不胜丧，取全於礼。服阕，从常调，吏部侍郎魏奉古，早以文伯期於王佐，授河南府河阳县尉。寻应藻思清华举，今上亲试，对策甲科，除蒲州司法参军。丁莒国夫人忧，杖而後起。公居魏公之丧也，服阕不仕，为叔父瑶所敦逼，不获已而应命。其年糊名考判，公居上等，擢拜监察御史。獬豸之角，初见触邪；难栖之车，还闻嫉恶。坐刚直出为汾州孝义县令。前宰无良，下氓失业，稼穑之地，半为荒畴；桑榆之人，多在逋薮。公晓喻归本，流亡尽复，既富而教，厥土有年。故得雉驯郊田，鸾降庭树，刺史萧恕图画其像，邮传以闻。天恩畴庸，玺书褒美，除华州下わ县令。辞疾罢职，求归养闲。无何，除河南巩县令，所历为政，有逾于前。寻迁礼部员外郎。历左司员外郎，春官之属，以和神人；左辖之佐，以正纲纪。转吏部员外郎。九品之曹，一台之剧，有簿书以旌淑慝，择刀笔以决否臧。于是乎以公灭私，秉心匪石，剖疑析滞，挥翰如流：选部以清，翳公是赖。寻迁本司郎中。统胥徒，是称小选，峻以风检，请托不行，绝其关梁，侥幸自息。若见理之速，持事之坚，虽有贲、育之勇，金、张之势，曾无恐惧，不可动摇。不陟台阶，奄先泉壤。悲夫！以开元二十九年七月五日，遘疾终於万年永宁里之私第，春秋四十有九。以其年十月十七日，归葬芋阌乡牧马原，礼也。
    惟公自家刑国，曰仁与义。厚利者常流之所重，公以先人邑入，尽分诸孤；善交者众人之所艰，公以结下朋游，曾无凡客。士有险陂，比邻不通；人或急难，倾家以济。素怀俭约，雅好真如，不服绮纫，不食荤血。虽粉闱有闶，朱绂斯皇，不易贵贱之心，能全始终之节。嗟乎！誉高千载，道屈一时：汉之崔る，官终邑宰；魏之管辂，位止府丞。天乎与才，而人乎无命，自古所叹，岂独高都而已！府公所著文集十卷，盛行于代。嗣子轮，行太常寺奉礼郎。次子辕、辙、辚、辑等，永惟过庭之训，式遵卜宅之礼，灵需戒道，哀挽及关。灵掌东拓，地惟乡县；拱树西靡，心存帝京。铭曰：
    河之灵，华之精，人之杰，国之桢。年不永，位未亨，闭泉路兮冥寞，空岁阴兮峥嵘。
    ☆富嘉谟
    嘉谟，雍州武功人。举进士，中兴初为左台监察御史。嘉谟与新安吴少微同官友善，属词皆以经典为本，人钦慕之，称富吴体。
    ○丽色赋
    客有鸿盘京剧者，财力雄倬，志图丰茂，绣毂生尘，金羁照路。清江可涉，绿淇始度，拾蕊岁滋，摘芳奇树。锦席夜陈，苕华娇春，瑶台吐镜。翠楼初映，俄而世姝即，国容进，疑自持兮动盼，目烂烂兮昭振。金为钗兮十二行，锦为履兮五文章，声珊珊兮佩明，意洋洋兮若有亡，蹁跹兮延伫，招吾人兮由房。凝吐辉兮明烛流注，愿言始勤兮四坐相顾，时峨峨而载笑，唯见光气之交骛。夜如何其夜迟迟，美人至止兮皎素丝，秉明心兮无他期。引乡何其夜已半，美人至止兮青玉案，之死矢兮无换。既而河汉欲倾，琴瑟且鸣，馀弄未尽，清歌含韵。歌曰：“涉绿水兮采红莲，水漫漫兮花田田。舟容与兮白日暮，桂水浮兮不可度。怜彩翠於幽渚，怅妖妍於早露。”於是览物迁迹，徘徊不怿，起哀情於碧湍，指盛年於光隙，击节浩叹，解嘉客。是时也，杨雄始壮，相如未病，复有邹、枚，藉藉荀令。咸娱座客，嬉妙情，洒豪翰，动和声。使夫燕姬赵女，卫艳陈娥，东门相送，上宫经过。碧云合兮金闺暮，红埃起兮彩骑多，价夺十城之美，声曼独立之歌，况复坐弦酌而对瑶草，当盛明而谓何？
    ○为建安王贺赦表
    臣某言：今月七日，奉十月二十三日制书，大赦天下。日者关辅之地，銮辂旷游，山川望幸，积有年岁。是以西土耆老，东首累祈，城隍，修宫室，考旧邦之式，称长安之盛。福应旋至，嘉屡。故奉时无违，乘舆降，六龙大动，群方咸悦。善三光增曜而汉祚隆，万户加严而高居壮。紫宸端拱，朝诸侯而垂统；鸿霈流恩，申三宥而作典。浃洽遐迩，孰不跃？臣寄重军州，地连肺腑，载覃天恩，不胜悦豫。无任踊跃之至，谨奉表陈贺以闻。谨言。
    ○为并州长史张仁谢赐长男官表
    臣某言：伏奉二月十四日敕，赐臣绢一百匹；又奉其月二十六日敕，除臣男之辅尚舍直长史。丽泽之来，匪月而降，受赏转级，惟臣及子。宠渥所分，臣无与二，夙夜惶悸，万殒增惕。然旌节所统，缘边千里，御寇既广，兵赋自殷。受任非据，屡移年祀，未能司大事而静外虞，汔小康而蠲内役。而崇班厚贶，载在臣门，将何以拜殊渥，光显休命？此微臣所以有死无报也。南望阙庭，以荣受惧，无任忄空款之至，谨附表陈谢以闻。
    ○驾幸长安起居表
    臣某言：伏奉车驾以今月二十二日西至长安。臣闻咸秦奥壤，河洛旧区，王者是宅，因时顺动。故睿情载伫，西眷邦土，玉轫金根，夭旋云被。皇舆凯入，在藻知归。臣忝葭莩，谬膺垣翰，尹就靡托，陪銮遂阻，紫宸渐遥，丹慊空积。伏惟祁寒在候，辇路逶迤，法驾就跸，圣躬多祜。然後辟天陛而临旧都，巡卜征而考元吉者也。无任悦豫之至，谨遣某官奉表以闻。
    ☆郑遂初
    遂初，万岁通天中登第。
    ○对津吏告下方伤水判
    得津吏告：下方伤水，请毁左右堤。水工景固争。
    九土之宜，高卑异等；百川之势，面背殊源。所以堤设沈薪，以防其溢；河流酸枣，竟被其灾。今者津吏所陈，水浸方盛，请毁堤而取便，遂抑强而扶弱。考古颓倾之异，前後乖奉之宜，（疑）未爽《河渠》之篇，深符《沟洫》之记。工人有诤，即事虽通，请更辨於今形，方可遵於古典。
    ☆沈期
</div>
    <div class="pagination">
<a href="全唐文_page147.html">上一页</a><span>...</span><a href="全唐文_page143.html">143</a><a href="全唐文_page144.html">144</a><a href="全唐文_page145.html">145</a><a href="全唐文_page146.html">146</a><a href="全唐文_page147.html">147</a><span class="current-page">148</span><a href="全唐文_page149.html">149</a><a href="全唐文_page150.html">150</a><a href="全唐文_page151.html">151</a><a href="全唐文_page152.html">152</a><a href="全唐文_page153.html">153</a><span>...</span><a href="全唐文_page149.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
