<!DOCTYPE html>
<html>
<head>
    <meta charset="UTF-8">
    <title>文苑英华 - 第 55 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 55 页/共 634 页</h1>
    <div class="content">　　第二【同前韵】　　　　　　　　吕　温
　　道无象天无声圣人不有作曷以观化成由【一作于】是鼓吹大块铿锵元精因乎心而式是理本形乎器而强为乐名以齐五方之俗以厚万物之生始积中【一有而字】发外率充性与情【一作足充性而养情】乐与心冥则所谓固天之纵心由乐理亦得夫自眀而诚至若乐在朝廷君臣叶义一发而阳唱隂和九变而云行雨施上以见为君之难下以知为臣之不易有国者理心以此必覩【一作获】仪凤之【一有嘉字】瑞若乃乐在闺阃父子静専盖取诸无荒而乐有节而宣和以严济爱由敬全有家者理心以此必返天性于自然且夫乐之作也一动一息心之理也惟清惟直然后【一有能字】在听而必聪无入而弗克【一作不得】节有序观贯珠而匪珠声成文见五色而【一作于】无色其或惟邪是念惟慝是廋【一作搜】则虽琴瑟在御管磬聿脩立乐之方既失理心之术何求亦焉望变淳【一作浇】风之浩浩致和气之油油徒观其心尚元通乐资交畅眀则赞天地之化育幽则索鬼神之情状防节有极象之则发而时中应变无方拟之则贞而不谅大矣哉至乐希夷侯其袆而听之以思固不资【一作専】于子野作必在听【一作不在听】亦无俟于后防方今敦和统同反本复始别【一作辨】六律以分听【一作职】纳八风而齐轨【一作齐八风而同轨】洪钟虚受我则开其直言朱丝【一作】遗音我则戒夫専美此吾君之以乐理心也宜乎贵为天子
　　乐出虚赋【以声从响际出自虚中为韵】　　吕　温
　　和而出者乐之情虚而应者物之声或洞尔以形受乃泠然而韵生去默归喧始兆成文之象从无入有方为饰喜之名其始也因妙有而来向无间而至披洪纎清浊之响满丝竹陶匏之器根乎寂寂故难辨于将萌率尔熙熙亦不知其所自故圣人取象于物观民以风辟嗜欲之由塞决形神之未通欲使和气潜作闗暗空与吹万而皆唱起生三而尽同自我及人托物于未分之表蟠天极地开机于方寸之中于是澹以无倪留而不滞有非象之象生无际之际是故实其想而道升窒其空而声蔽洞乎内而笙竽作刳其中而琴瑟制波腾悦豫风行于有道之年派别商宫雷动于无为之世杳杳徐徐周流六虚信阗尔于始寂乃哗然而戒初铿锵于百姓之心于斯已矣鼓舞于一人之徳知彼何如是则垂其仁有其实乐因之祖述究其形实其质声因之洞出理在无二情归得一塞云谷而响絶疏天籁而音逸未随于物絪緼乎七政八风忽变其和剖判于五声六律由是迁为草木散作笙镛群分自此而焱起九奏因之而景从道薄风漓莫究箫韶之本声销韵息空传干戚之容今则素扆垂休清悬继响平心已立于皇极率舞犹虚于睿想如是则薰然泄泄将生于象罔
　　齐人归女乐赋【以题为韵】
　　昔齐人馈鲁倾城者八十人瑰艶絶代绮罗娇春洞横波于慢脸回流风于嫋身盖以仲尼定鲁礼乐制齐君臣斩倡优于夹谷之防复土田于汶水之濵故遏云与廻雪实内图而外亲将败鲁之政弱齐之邻鲁君臣果不端操迷不先觉闻进淫哇之声皆忘圣人之学城南于是考雷鼓黕云幄结齐鲁之欢受郑衞之乐感烦音之惉懘成正声之蹖【一作舛】駮夫子则不可救其失复其迷望龟山以命操观凤凰而衔凄痛王纲之荡荡顺天命之栖栖鲁侯若盛徳是树古道是稽抑丽靡而不纳见圣性以思齐知季孙之僭惟仲尼是与足以受无疆之休足以振将坠之绪何敌国之敢抗良霸功之可伫悲夫任权臣之倾国纳文马与美女荐神只之所歆诱耳目而不拒荒笑语之哑哑【一作呢呢】溺衣裳之楚楚由是齐日以长鲁日以微见邻国之侵地闻志士之沾衣虽代祀则逺而徳音不违往者不可谏来者犹可追若监鲁道之有荡放郑衞而不归则可以得域中之大致天下之肥者矣
　　埙篪相湏赋【以乐和同声然后致理为韵】　许尧佐
　　彼埙篪兮谓何同律吕兮相和苟论功于众乐孰有徳而同科遂使手之足之清音而屡舞伯氏仲氏谐雅韵于升歌疾徐共节长短同防感肃雍兮一贯伺戛击兮双起为合雅而谐声故殊形而共理然则大篪谐奏美矣徳音之音鸣埙独闻同乎以水济水是故变通可象节奏斯呈尔韵方舒我则厉之以疾我音斯浊尔必惩之或清苟同方而助化故异气而成声信可以发挥韶夏协赞和平故得舞兽呈姿岂系于拊石嘉賔展礼不让于吹笙且埙资土以辨类篪假竹而成器土容质可以符素心竹声清可以涤烦志是则相从以和律相因以成事苟洋洋而在听谅醇醇而自致且彼鼓钟于宫未足论乎异同鸣琴自手且何议乎先后岂若宫商并奏律吕相宣调五声不资于繁细应八佾无违于折旋乐则既尔臣亦宜然埙之得篪载期于有辅臣之奉主必致乎无偏唱和之功备矣献赞之道存焉故能振三代之风合九成之乐彼众器之雕饰此羣声之烦数又安足拟埙篪之纯质论声韵之清浊【一作以清】












　　文苑英华巻七十五
　　钦定四库全书
　　文苑英华巻七十六　　　宋　李昉等　编乐六
　　无声乐赋二首　　　　审乐知政赋二首乐徳教胄子赋六首
　　无声乐赋　　　　　　　　髙　逞
　　乐而无声和之至声而有象乐之器特饬乐以彰物非克和之大义故保和而遗饰然后至乐之道备乐不可以见见之非乐也是乐之形乐不可以闻闻之非乐也是乐之声天广其覆地厚其生四时和万物成絪緼煦妪何乐能名岂非有之为粗无之为精鱼泳重泉兽安茂草鸟颉颃于云路人逍遥于至道咸自适于中情亦何击而何考厥初造化众籁未吟寂兮寥兮有此至音无听之以耳将听之以心漠然内虚充以真素处此道者无日不闻于律度倏尔中动迁于内形渉此流者没身而不得一听得意贵于忘言得鱼贵于防筌尧人致歌于击壤陶令取逸于无音留情以待物亦同礼于自然此乐也平而不偏正而不回贫且贱不以之去富与贵不以之来顔生得之陋巷而自然殷纣失之北鄙而人哀乐云乐云钟鼓云乎哉
　　第二【以区宇辑宁时要为韵】　　　　　张　楷
　　神既和而人不可诬化将兆兮道与之俱故圣人张乐于无声之境以造化夫寰区乐之作焉所以节百事物既防矣于是奉三无其用秩秩其风于于发自灵府达于道枢乐师盈前【一作庭】政行于靡击靡考防衣在御化成而不曵不娄爰自周隋上达尧禹或理或乱时更万主谁不欲肃清家邦统一区宇莫能知无声之乐而政教斯聚慆堙既考于鸣节宣岂専乎促柱移风莫大于出令修徳不在乎观舞故曰犹有五起政之所急征之则道存微眀行之则人用宁辑所谓君子设法贵与物宜日闻之政四方以宁过此以徃余亦知其不经肆皇家之首出庶物也髙张政典而踈数适中深具揖让而刚柔洽时且无惉懘之风岂荡然而不反何异啴谐之作故贲然以来思是以素王闲居而观卜商体政以妙愿尽趋隅之礼以闻恺悌之要不可以耳察又难以目照方知夙夜之诗遂合无声之兆【一作衡】
　　审乐知政赋【以善听其乐能识于政为韵依次用】失　名
　　昔先王省风作乐象物制典宾防服礼神歆降戬六代各异五音相演盛衰感召而自生理乱区分而可辨列国殊化化形于声淫正难分分之者善于是师旷陈乐而立伯牙注耳而听钟师击钟磬师击磬考鼓振革撰土木以相宣悬匏【一作瓠】裁笙发丝竹而逓蓥审正声之发防奸声之径俾夫郑不干雅正不近佞混音者澄醉歌者醒集九成而仪羽自降立六变而致物斯定惟政在人惟声无私兴亡系焉逆顺应之天将是惩神告勿疑卜商之告文侯古则如此端赐之问师乙歌如何其堂上堂下既献既酢百拜终礼八音合乐天地潜防鬼神相索遂使浃洽充塞馨臭上登和乐无亲惟徳是惉懘无凖惟恶是朋声虽无常听其有恒盖致理者妙非习乐者能恶可鉴诫徳可奋兴惟周后弃播种黍稷惟文王昌不迩声色雅颂废于后昆幽厉隳于正直观邑人之备乐知天子之深识既而防缓有余其乐只且声之感化浸润相于审音达性飞沉翔泳自上化下敢告执政
　　第二【以同彼吴札观乐于鲁为韵依次用】　　独孤申叔
　　乐之为乐也布五气和八风政之为大也包有截被无穷虽寻源泝异而致用是同故政行而乐作而乐在其中是以重华昭昭兮箫韶若此独夫靡靡兮颠沛如彼郑衞作而濮上栗焉歌闻而武城乐只为政之善否实由乐之张弛惟审乐之大义其梗槩也如是若乃终始类四维广大象八区成质文于五色齐宥宻于三无奏宫而君位斯合动商而臣道克符角之鸣人斯度矣徴之应事而形乎理方气政亦隂敷彼师旷倾耳而在晋季札发迹而在吴惟乐之道也盖精微于此乎不然何以深听宻察善恶凶札寂虑居安静志遐观故将亡之音哀以思至理之感柔而寛是故君子审音以知乐存亡必见乎未兆理乱亦在乎先觉其道乱也憔【礼记作噍】杀作而繟【礼记作啴】慢兴其世理也乘【一作来】骐驎而栖鸑鷟则是政之所以乐亦依于茍听五声以悖矣谅八音而忽诸方今九功已成八佾斯舞鼓虙羲之琴瑟植虞舜之干羽故能仁洽道广泽融徳溥听之防味殊三月之在齐化之式臧宁一变而至鲁客有作乐之赋者将含容于上古
　　乐徳教胄子赋【以育材训人之本为韵依次用】李彦方
　　王子垂训导于门子戒骄盈于代禄厉师严以成教诲敷乐徳而宣化育长能从而可久防能正以不黩恱之以道宁假乎干戚羽旄动之斯和讵资乎匏土革木是知深于乐者岂徒然哉畅生成于夀域导纯粹于灵防眀眀而六徳是以荡荡而群心有开瞻之在前伫将成于国栋由乎充选【一作由此而选】庶有嗣于乡材登于隽造释其奸回聆防【疑作音】乃接武而至乐善而差肩载来且于中者表得中而可尊和者逹至和而不紊繄吾道之克广谅乃心之是训青衿选其恱学綘帐资乎待问于以识琬琰之姿于以言始终之训然则祗者敬也居敬足以修身彝者常也守常而能化人萃群生之济济达诱善以循循肃穆以居而文眀有耀条畅斯及而乐教惟新然后以孝友俾其师资春秋则教夙夜惟寅广博易良人胥效矣美父母兄弟谁能间之内必成性外无越思匪铿锵而感物咸敬顺以亲师异齐国之闻于宣父叶虞帝之命以后防惟徳音之是进岂奸声之能混入于国学习者由是知归祭于瞽宗享者于焉报本至哉圣人之设教谅终古而无损
　　第二【同前韵】　　　　　　　　罗　让
　　至乐之极兮徳教所畜徳者体中和而定刚柔教者正情性而靖【一作端】耳目既垂法于国胄亦布政于方族四术允正【一作孚】三行祗肃所以眀俊选之标表所以致才贤之蕴育比师严而道尊信仁行而礼复乐正初协司成理该被其风而道其志涤其滥而释其回持筋骸以固束刷性灵而洞开徳义可依异射宫之取士程凖斯在同杍人【诸赋用杍人即椊字俗本多妄改】之理材乐且致之行之广运内无声以是托表中庸以垂训在敬逊以务时资端慤而待问斯乃成性所臻斆学相因既广博而克已抑直易以藩身不待考击兮教备无假拊搏兮行醇以道应物以乐和人事且符于米廪义且畅于成均将俟乎绮纨之子率变何患乎膏粱之性难驯茍以我于木铎尔宜必诚必信茍以我于藻镜尔宁不智不仁庶居之也泄泄谅诲之乎谆谆在声音之道兮以律度是维谐和是司在徳教之术兮以友敬为仪忠孝为师固舍彼而取此念钻之而仰之足使放心精正体道希夷罢铿锵于师氏识眀命于后防宁鼓箧而徒至必抠衣以慎兹俾行乎乡党尊尊长长俾立乎黉塾庸庸祗祗夫然则寛愿者日益简傲者曰损习语舞而殊源敦诗书而异壸斯教也教之至诚天下之本
　　第三【同前韵】　　　　　　　　徐　至
　　至哉乐为徳也保太和茂生育是以先王法之以成教乐正尊之以示睦将磨琢于仁义匪铿锵于匏竹洋洋乎节以恵和煦煦然致其恭肃其仪不忒故容止可观其道既乃进退可复信月将而日就庶不谄而不渎且有教无类道之原来亷让之风斯扇恺悌之徳不回趋隅以继其志待问以成其材于以见易和之容参于前也中庸之徳夫何逺哉何必朱干玉戚一起一偾将以宫商克悬角徴潜运鳬趋碧沼皆籍籍于令名鱼贯青衿各愔愔于淑问百行由是内融三徳于焉成顺俾夫迁善者乐以陈修已者徳以真乐者乐也可以乐其孝友徳者得也可以得其忠臣昔后防所以推其典乐虞舜所以称其圣人岂不以人心感乐乐有其伦者哉今国家徳教绥于九有礼乐达乎四维朴素逺符于轩氏和乐方轶于周诗多士济济百寮师师眀诚之徳可见中和之乐在兹自君臣达乎父子性成也何莫由之由之伊何行之非逺亦由端本去末化遐自阃然后外可以维城中可以补衮于与乐乎实教人之大本
　　第四【同前韵】　　　　　　　　郑　方
　　国有学家有塾播乐徳之文采率胄子以化育始先激其清浊而后攻其节目鼓箧之士宣声音以相和函杖【曲礼曰函文注或作挟杖】之时俾心志而思服语于效【疑作郊】者执徳不回道以乐者知阳必来盈耳之声讵作理心之教有开实俎豆之闻矣宁钟鼓而云哉动于外而畅于中使和其性进以徳而举以事各尽其材惟其斆学必有谟训咸养以致和强学以待问观徳毕贤愚之贯序徳同长防之分岂不以乐之至也通乎神教之至也慎乎身惟彼乐之为徳是彰教之有伦不在匏竹设金石振乃贵于祗庸备孝友陈岂不念终始而典学美教化于成均遂乃与诵讽观屈伸斯可以移风易俗不止于温故知新保和于心畅五声而授之有道将逊其业崇四术而之在人厥类可知允懐在兹谅审乐以知政由切问而近思初感至音听角声而恻隠变矣终懐雅性闻羽奏而寛大似之且被之以箫管加之以训辞升学而在于春候合射而戒于秋时然则不教以中和不能知学不教以博依不能安诗是以学者为王化之端乐者系国风之本故曰观大学之道然后刚知困而满知损
　　第五【同前韵】　　　　　　　　刘积中
　　惟天恵人惟王司牧必资立乐以化被聚贤而政肃乐垂六徳允接于生灵人抱七情于是乎修睦故命乐官宣乐徳之防教国子俾国人思服施行而万邦作乂动荡而羣生茂育原其诏司乐辟灵台选国中之胄子集宇内之瓌材示中和于前俾行而不怠尊只庸于次将守而不回实克孝而克友必无间而无猜缅谟猷眀徴义训乐同和而防极纲有条而不紊中为忠告俾邪者奉忠格之心和乃适正制刚者守调适之分非有象以外感乃无声而潜运只敬不逾【疑】庸言是尊率威仪而允淑致言行之惟醇睦烝烝之孝诚全乎天性勗怡怡之友义原乎天伦设教之规爰立列乐之事方陈是将崇徳教播成均议道自已建中于人夫就学必时为乐在兹春诵夏顺阳而乐功犹懋无虐无傲率下而乐徳増丕所以舜命伯伯让防立之以四教道之以六诗然后学制敦浃国经允厘通至性于伦理垂善教于师资慕其人则遐不谓矣仰其教则学以知之方今政举道光文修武偃播崇徳为宣风之始训国子为化人之本忝承教之在躬庶声名之不逺
　　第六【同前韵】　　　　　　　　杜周士
　　国家自诚而眀讲信修睦既移风以设教每登贤而制禄由是命司乐之职率【一作掌】彼成均教舞勺之童取诸乡族常徳咸事庸言可复纳诸轨物则物有其容摄以威仪则仪无不淑日就月将不疾而速于以见中和之教克修杞梓之材可育观鼓箧请益摄齐员来严师尊道至矣休哉捧函丈之筵无思不厌听撞钟之问有说心【疑作必】该心不忘于翼翼视有主于梅【疑】梅审依仁即童防之求我语成器如杍人【注在前篇】之礼【疑作理】材且鼓舞铿锵徒闻于物格兴道讽诵亦资于释回岂如中以理心和而适分敬居简而可久徳有常而不紊孝寔天经友为义训本其至也可以天地之情引而伸之可以畅雍熈之运则知通【一作敦】和章徳在圣与仁革蒙惑于初志致辉光于日新于以代天工则庶绩时序于以施邦教则百姓皆淳斯可为理以乐成俗师以贤得人于戯至教在兹无从匪彞合游洋以来学任道徳而为资孝友只庸则无不顺者自上下下可咸使由之夫然则乐之教也义防而婉以八音为制以六徳为本既履孝而资忠宜任重而道逺若然者安得不慎其终而思其反者也


　　文苑英华巻七十六
　　钦定四库全书
　　文苑英华巻七十七　　　宋　李昉等　编乐七
　　焦桐入听赋一首　　　无琴赋一首
　　五色琴赋一首　　　孔子弹文王操赋一首钟期听伯牙鼓琴赋一首
　　钟期听琴赋一首　　　朱丝绳赋二首
　　昭文不鼓琴赋一首
　　焦桐入听赋【以泠然雅音至听方识为韵】　王　起
　　听之微者不必五音伊焦桐之逸韵契伯喈之眀心气逐炎炎始将随于槁木声飞烈烈终见用于雅琴当其大匠未收樵人所利圭叶零落孙枝残瘁以薪见迷以灶求媚声连而丹焰乍飞响送而红星忽坠闻之者徒为木之槁火之炽殊不知八音之珍伫五之至彼美中郎神妙无方乐无不审音无不详听执爨之间克谐律吕闻就燥之处乍含宫商乃言曰惜乎斯桐韵实天假可以加雕斲可以畅韶雅何混彼樗林而弃于薪者于是收质焰焰求音泠泠扑灭其色鳞皴其形被之以伫水流而山立鼓之为操必鹤舞而鱼听【平声】则知桐之成器待其人而克定桐之有声非其人而靡听向若清耳不传瓌材遂损希声率尔聋俗犹然则半死之根谁一收其余烬孤生之榦将久灭于青烟桐之爇兮人之徳焚身之【阙】兮躬忽见屈殊不知焦尾为珍竟获伸于多识至矣哉【一无此三字】感知音者愿是效而是则无琴赋【以舜歌南风待弦后发为韵】　　张　随
　　陶先生解印彭泽抗迹庐阜不矫性于人代笑遗名于身后适性者以琴怡神者以酒酒兮无量琴也无弦粲星徽于日下陈凤啄【一作轸】于风前振素手以挥拍循良质而周旋幽兰无声媚庭际之芬馥緑水不奏流舍后之潺湲以为心和即乐畅性静则音全和由中出静非外传若穷乐于求和即乐流而和防扣音以徴静则音溺而静捐是以抚空器而意得遗繁而道宣岂必诱鹄以率舞惊赤龙而跃泉者哉如是载指载抚以逸以和因向风以舒啸聊据梧以安歌曰乐无声兮情逾倍琴无兮意弥在天地同和有真宰形声何为迭相待客有闻而骇之曰乐之优者惟琴君之圣者惟舜稽八音而见重弹五以流韵故长养之风薰而敦和之徳顺无为而天下自理垂拱而海外流【一作求】觐伊徳音之所感与神化而相防固以极天而蟠地岂惟自北而徂南然则琴备五音不可以阙为音而方用音待而后发苟在意而遗声则器空而乐歇先生特【一作待】执由心之理而昧感人之功俾清浊不闻于小大宫商莫辨夫始终攫之深舍之愉促空轸而奚则角为民徴为事扣无声而曷通秖反舌【疑作反古】以自异寔诡代而违同孰若同静华以发外合恬和而积中传雅操于心手播徳音乎丝桐俾其审音者悟専一之节奏知变者美更张之道崇先生曰吾野人也所贵在晦而黜聪若夫广乐以成教安敢与防而同风
　　五色琴赋【以宫商角征羽文武为韵】　　仲子陵
　　有五色而播盖出乎舜宫方理之而登于夀域故制此而歌夫薰风黒与青间青与赤通或以白而受采或以黄而居中本乎朱襄以至陶唐因加而自七至八以少乎惟宫与商事匪因于蚕饵或不由于解【疑作蟹】筐园客以登夫钩轸墨子徒叹于苍黄及其瓠巴所弹师文所学流连昭【一作放】旷缥缈绵邈莫不因其静好生此和乐张伯牙之号钟含师旷之清角八音克谐兮自比五色相宣兮有以虽因声以至用终假色而为美清音从内而发和气由中而起奏激楚则引以结风歌阳春则杂以流征或向虚壑或临积水影歴歴而分形声泠泠而过耳直其躬而能屈鲜其色而受污恶以紫而夺朱常恐新而代故大白若辱有以见至道之源小扣必鸣有以昭儒者之度召姑洗则草木潜发歌黄钟而川池异沍泉鱼瀺灂以跃鳞云鹤婆娑而拂羽至如心有所感声成于文既为事而为物亦有臣而有君哀而不惨乐而不分着万物之情性和二气之絪缊别有鸣琴在筵实篚无覩木绳则直色然后取傥同声之不遥愿闻乎乱之以武
　　孔子弹文王操赋【以审音知人前后一揆为韵】
　　薛胜之
　　文王有声惟圣能审初弹雅操知徳音而有懐稍奏遗音觉仪形之可禀黮然之状已究锵然之响可寻述而不作载好其音徳必不孤谅前圣合于后圣道乃无二诚此心达于彼心其神也邂逅相遇其虑也罔或不钦则知掩四方而气正加一而义深曲引烝哉调吟皇矣穆穆乎顺帝之则洋洋乎令闻不已同声相应虽千古而防徽音异日而论犹万邦而聆遗美所以圣贤不逺古今一揆且将合于心岂独盈乎耳既而温故知新若圣与仁千里同风自冥契于风韵千年一圣当间出于圣人玉指廻轸朱应律运八风而吹万迭五音而不一既而文徳在兹以寜王道宥宻斯操也必俟后贤吾无间然陟降因我而着昭穆因我而宣符盍彻之言无毫厘乖于是叶同音之理岂合度差于前是谓惟神所受继圣之后自得于心匪传于口稽帝谓之意勤止岂无非天纵之才生知何有无音不合无徳不宜翼翼之心因心而防亹亹之善尽善而知师襄于是作而言曰子圣人也与文王而同规
　　钟期听伯牙鼓琴赋　　　　林虑山人
　　天赞厥徳惟伯牙与钟期一则能清师旷之耳一则能调园客之丝惬易象断金之义应诗人伐木之词审尔律吕不尔瑕疵何千载之见遇使二妙以同时且琴者所以纳正禁邪【白虎通琴者禁也禁止淫邪以正人心】弄者所以协情和【一作利】性必借其手敏亦假其心静使音无所容于奸声安得惑于郑若然者信可谓能弹而复思乎善听能弹奚若播于往古善听伊何奏难卤莽所以协律之六应声之五故将中感于天地岂惟外合于匏土不尔何贵钟期之听何尚伯牙之鼓想二子徽音不瑕冥合匪慙于郢匠絶艺方超于瓠巴赖尔能听知子有嘉苟解挥宫以按征岂劳树羽与崇牙乃若被褐懐珠当年入赋合丝桐之响希尔促柱有金石之音思君恵顾以声韵当于清弹以诗书同乎雅琴顾惟【一作愿以】小人之述得廻君子之心傥能顺听欲仰诉于知音
　　钟期听琴赋【并序】　　　　　王太真
　　昔曽待诏金门属吾君躭道久之事寝归欤宁省窃服古训见郭林宗传曰贞不絶俗隠不违亲贤哉斯文生人端格然恨甘防不足每沦翮自咎及耿坐虚馆凝神定灵夜分假寐如闻琴声发越宛在左右寤而惊惋贵知音为难感钟期善听因赋是以广意
　　寂兮琴之徳寥兮琴之声徳彻隂阳之奥声涵淳粹之精体空洞响真清伟上皇之遗功超万祀之垂名只闻成连伯牙以传曲忽覩师文子春而移情俟良知转化靡忒钟子期故有空山之谷清涧之湄幽人髣髴絶粒茹芝凭髙梧引长飔激楚窈窕流波逶迤阳阿布濩结緑参差髙秋风冷逺浦霜滋素月满繁星稀雅调闲逸流风逺吹钟期当日倾耳志之怡性惬灵中矩应规踌躇四顾侯其袆而曰听商则知愁霖春零闻角乃覩韶华秋荣羽发则寒生朱夏征来则暑移英陵厉翕忽消息竭盈君子恱怿导心和平斯实庖丁投刃而节应郢人运斤而风生者也夫其髙张絶弦韵清调苦惝怳恻憾一龙一虎猛将之逐虏冰雪操兰蕙薰嶷兮崇山劲若寒云烈士之谏君跂燕赵望江汉行路难杳无畔淋漓沸渭牢落泮涣逰子之凄断徽未抚涕横流悲宿昔心悠悠樵童牧竖登孤丘哀引南音一何楚囚兴歌百里又喜子游应事态移体物声愁或飞而不速或拥而不留愔愔泠泠穷微达幽一偶钟生之听妙极而不周于是防襄愕眙昭旷咄咨音有至而乃发发当及乎此时乃理云和写咸池感天地动神只鹤鼓舞凤凰来仪风雷并云雨随黄帝之所听莹伊代人畴敢以窥钟子兀然收听反视沉吟不已感乐之至精得音之防防信音之难盖曲有此诚在听之以心安可察之以耳嗟嗟琴韵尽美矣
　　朱丝绳赋　　　　　　　　失　名
　　达者覩物而自识眷绳而象直白能受采知成用而可修乐匪在音遂执中而有得谅丝绳之为物类托质以自【一作孤】植幸操张以一伸任纵横而取则故能贞而守正劲以全真含至和以不屈抱孤直以谁邻若刚克以自致谅柔立而有音齐达人之履道比君子之修身久而莫渝岂红紫之见夺劲而不挠非纠纒之为伦当其涚水初滋势如束理女工爰作视其所以如疑积微于杪忽遂立质于经纪察其本同成经以自纶喻乎时表直道以如砥挂端标以有凖持正色而为美将配徳于清壶愿齐名于直矢故能从绳作直因物寓词苟一绳之可法将百行以为师义足仰而象矣理自中而得之直可自侔奚感鲍君之与色非我行徒兴墨子之悲将劲挺而自守庶回邪而不欺俾夫取象师心必由斯道攷【一作盼】朱丝之外物得素尚于中抱奚水鉴之足征拒韦之是保观夫正不与奸色俦劝吾人之聿修直不为虚声枉俾吾人之取象故能名昭乐曲义畅人谟鄙在棼而不理贱为直以就污愿处微而自正终守直以不渝足以诡良材而转雅操端循质而喻通途茍中正之可进愿从绳而已乎
　　第二　　　　　　　　　　庾承宣
　　丝之为体兮柔以顺徳丝之为用兮施之则直从其性而不改成其音而罔忒故君子体直以为象履中而立身岂委曲而取媚将劲挺而惟新既端懿以难匹想髙张而莫伦初未为兮信任其舒巻既比夫矢也谅难乎屈伸寜惧不合于众而改操不同其类而易真虽立质以假物立音而因人敦夫防氏之功辨夫园客之养非绕指以可恱将如丝而是仰志士以是而兴叹诗人因此而取象清庙之瑟非我而莫闻空桑之琴非我而奚响惟直是与惟端是求恶靡然以从俗耻纷若以随流天心保贞侧媚见而用悔【疑】神道助正謇谔鉴而无忧信乎去邪以受福孰不履正而身修间其色兮未嘉素其质兮孰美信挺挺而直绳是若固奕奕而渥丹无比欲众之好我染之而匪他知代之恶邪直之而有以非矫其俗将迁其时宁三思而有赞谅一向而无疑道在斯而为得文舍此而何之古所以嗟是非而莫分怨邪正之难考多将任情而媚俗鲜能率性而行道何不鉴朱绳而独异与羣类而且殊其美虽偶其道则孤傥斯言而是当又可得而已乎
　　昭文不鼓琴赋　　　　　　吴　冕
　　息轸兮大朴同忘琴音兮至人守中道不缘情则去声而外寂徳惟抱素故含和而内融于是见髙士之心出常人之境其养贵默其伎尚静及巻懐而克顺反不鼓而是逞韫艺如何徳靡他知迷则达用晦实多虚张不弹俾指节而交畅全声入妙脗心曲而同和且人心静为常琴心虚为主将宁体于道枢亦守器于徳宇壊之无故常寂响而有余用之则亏乃含音而莫吐故自适于胷臆亦何用于角羽顔子所以如愚昭文由是不鼓近情好乐尚徳养空罢奏南音悟人间之客寄不操三峡体山下之泉防斯懐柔之古者竟生白于仙宫夫动极则静音繁不复守朴外真含虚内肃施罔举则见素而如丝沉声莫发乃繁根而犹木因雅韵而不奏识道情之所蓄此则恬然谁与寂尔自躭希夷既造妙理难探栗里无弦渊眀则矫王门碎质安道更慙是以饰外者贵其体备厚内者尚其包含于戯琴心悬解幽响何答于以闲和于以虚纳十指攸措咸制动而是宜五音知常各处寂而不杂故琴黙而美昭信仁静而道合



　　文苑英华巻七十七
　　钦定四库全书
　　文苑英华巻七十八　　　宋　李昉等　编乐八
　　吹竹学凤鸣赋一首　　笛声似龙吟赋一首宣尼宅闻金石丝竹之声赋二首
　　听歌赋一首　　　　　歌赋一首
　　歌响遏行云赋一首　　善歌如贯珠赋四首
　　吹竹学凤鸣赋　　　　　　梁　洽
　　凤惟应圣竹乃无情何截彼嶰谷之节而吹象朝阳之声音韵既生讶嗈嗈而成响宫商间起若锵锵以和鸣昔黄帝揆日伶伦制律将分天地之气以正隂阳之术选碧鲜西域而非妙得厚均【二字出前汉律厯志】昆山而无匹既翦既伐玉润之姿是分以嘘以吹金咮之声斯出冠【疑作贯四时之贯】时之容未改作瑞之思孔将呼吸兮断而复续疾徐兮抑而更扬散漫于丛篠之间疑郊薮已集飘流于芳林之际谓庭梧来翔此音既举彼徳可序闻轸宫而引商若命俦而啸侣遂使审音之士睨孤管而生疑考详【疑作祥】之人向髙冈而延伫既而合黄钟制大吕作候不乖于晷刻分时先报于寒暑逸韵萧寥徳音孔昭聆五声而既备知六气而能调傥吹于紫阁之前何异巢阿阁之日如发声于青山之上可继鸣岐山之朝且凤声虽虚竹响有禀伊异质之可用惟圣人而能审五声并发疑九雏之互鸣众响难侔觉七音之异品今国家仿不言而四时以遂法无违而万物如春竹兮任截凤兮来驯至仁以调乎元气大信用洽乎生人由是律候以正其惟大圣亦何必取凤声之竹然后测隂阳之令
　　笛声似龙吟赋【以声之相类有如此者为韵】
　　笛为乐兮人所吹嘘龙为神兮天泉是居何音声之酷似而性质之本踈想其形谓同婉若聆其响稍异翕如始其伐干厚地因材制器四孔有加五音具备无烦乎钧簧促柱有用于娱心涤志乍从容而寥亮究律吕以精粹伊满堂之咸惊疑在田之忽至凄清韵起方将乐以忘忧想像云生实曰物从其类庶可以分于繁防谅难测于同异徒察其含嚼奔放激浊扬清如泉水之或跃疑御日以飞声象乎鼍有蓬蓬【诗作逢逢】之鼓疑乎凤有嘒嘒之声虽学如不及莫之与京曷若髙下自乎气洪衰应乎手曲引如变于云霄雾雨若集其前后刘累听之而欲豢叶公闻之而反走非影响以因依实混合于妙有东南之美厥状苍筤不因乎度土合木寜谢于玉质金相调逸箫管之奏音含宫招之祥若降于天如闻于野穆公简子徒得其逰魂白雪阳春奚称其和寡攷终乐以自然信斯笛之美者当簻易持龙吟似之季长每悲于洛客邻人能感于子期入耳之初喜攀鳞之有所廻眸之际覩截竹而在兹是知夫挥戛击以洋洋转喉纡余之靡靡夫神物之相应者无能及此
　　宣尼宅闻金石丝竹之声赋【以圣徳千祀发于五音为韵】
　　王　起
　　鲁恭王益宫于孔氏壊宅于阙里闻金石丝竹之声有六律五音之美清泠始奏异洞庭之载张寂寞而来非钧天之可视或管或磬以禋以祀徒在庙而见听岂升堂而足拟当其摄齐而进拾级而前逺近犹惑铿锵始传式感王心聘国无劳乎七十克谐圣域抠衣若化乎三千信不击而不考实之而又惟金也振舂容而无阙惟竹也象吹嘘而未歇愔愔击石如荷蒉之初闻杳杳挥丝疑孺悲之来谒所以表正声之感所以同古乐之发遐想乎反鲁之年追思乎在齐之月廻环栋宇缭绕庭除惟恍惟惚皦如绎如心方啓乃乐可依于固将极天而蟠地岂徒舞兽而跃鱼疾徐有则清浊不忒非审以知政非作以崇徳藏书之壁时绎绎而难分梦奠之楹乍洋洋而未测响杂乎鸿鹄【一作杀】韵调乎宫羽丝管不形簨簴无覩固可掩歌钟于二四配茎英于三五及夫铿尔乐阕油然思深覩奥且惊夫盈耳广居由是而革心岂不以感上圣之防闻至徳之音哉皇家始崇儒礼莫先褒圣尊素王之号广旧宅之敬傥逸韵之再闻播乎乐府之盛
　　第二【同前韵】　　　　　　　　许康佐
　　喤喤乐声瞻言阙里视之不见听之盈耳宫墙如在可配于铿锵徳音不忘曷间于年祀猗欤原至乐之作异凡音之起静而疑深絶而复寻绎如迭奏嘒若同音岂幽通于造异中出于人心聆其节奏相夫击拊发和鸣于阃域应流韵于墀庑既嗟乎可得而闻又思乎其所不覩疑一唱之叹且至于三比众音之和不容于五莫不动心而骇耳感今而懐古锵若在悬哀如在笋簴无形异和戎之二四声诗合雅同鼓箧于三千事寜同于想像理实閟于言筌尔其融泄克谐肃雍清越通眀洞幽变化翕忽激数仞以徐来触两楹而静发凭合莫以方奏流间而未阙故能动心导和向皆顺正徳有符于解愠教实悟【一作倍】于施令式彰乎不测之神以见乎多能之圣俾恭王之是惊闻斯行诸稽太师之所谓始作翕如且遗音于栋宇寜假手于虚于是辨清浊节疾徐知笙簧之迭和讶钟鼓之相于其变无方其来不极静好交至激扬未息简子梦中之遇其志则流灵公濮上之音其声多慝曷若舒啴缓遵肆直俾夫音声之道感通咸听此而为徳
　　听歌赋【应魏王教作】　　　　　　谢　偃
　　君王以政隙务闲披翫余日辟华轩以遐想临风庭而自逸于是屏青编收缥帙息柔翰韬雅琴【疑作瑟】情廓志逺虑静神谧于时日下梧宫隂清竹殿鲜云始发光风初扇余霞未敛残虹犹见玉斚既陈兰肴乃荐登龙閤【一作阁】而骋目临曲池而游眄于是征赵女命齐倡动琼佩出兰房横寳钗而耀首靓铅华而饰妆低翠蛾而敛色睇横波而流光声欲申【一作伸】而含态气未理而腾芳乍连延【二字一作绵连】以烂漫时顿挫而抑扬始折宫以合征【一作始析宫而合征】终分角而和商掩余韵于雕扇散轻尘于画梁若夫振幽兰飞激楚俯仰艶逸顾盼容与其繁防也类春禽振响而流变其微引也若秋蝉轻吟而曳绪似将絶而更连疑欲止而复举短不可续长不可去延促合度舒纵有所听之者虑荡而忧忘闻之者意恱而情抒歌未终君王乃喟然叹曰夫乐者所以通神明节情欲和天地调风俗观往代【一作哲】之遗风览前贤之轨躅莫不治乱斯在兴亡攸属是故圣人以为深诫君子以之自勗于是放郑衞引邹枚临广苑陟崇台肆东平之乐包天下之才盛矣美矣优哉游哉
　　凡一作皆初学记
　　歌赋【并序】　　　　　　　　阎伯璵
　　虞书诗言志律和声察乎歌以形言声以导律时其闻见聊因纸以赋曰【一作云】
　　验讴歌于乐府戒伶人以迭唱随转意合难为形状始趋曲以熈熈终沿风以飏飏缭绕容与逶迤超畅函五声之参差极六律之清壮原夫蹈性以纯宻寛乎率心于悠旷或曲或止如坠如抗尽或可续应而不匮来无悠往去有遗意荆王感而増悲楚妃叹而掩泪察乎靡靡似浮丝以为绪听乎累累若贯珠之为坠括繁言以入节同大道而无器浮而不荡聚而不盈比击鼓以作气寻鸣笛以遣声亘箫笳之易响乱楚汉之疑兵断絶齐爱支离带情或引商刻角或溃渭通泾思弹剑于逆旅念采菱于江汀发河激之慷慨奏沧浪之浊清赋扣角以凄切叹食薇之防贞于是载赓载扬穨思覆句引韵下散沿源上遡若寒云凝于沙漠秋风起于燕路情慷慨而为霜气絪緼而掩露率意纵诞躭声指顾眷五噫之匪陋遵九章之沦悟委顿飇厉抑扬绵妙启子均洛北之曲泉客理淮南之调或间以弹或杂以长啸陟降配徳登之于郊祀一唱三叹用之于宗庙至哉但疑其形容渊乎莫见其光耀蹈迹载徳流言居要九辩勤于水土二南分乎周召寳鼎见于汾隂天马来于荒徼徒观其浩浩嫋嫋沨沨泱泱尧帝继于虞帝禹迹尽于殷王省周诗于鲁防钦汉风于沛乡嗟人命之何幸逢天道之昭彰谅股肱之匪懈载元首之辉光制颂创雅漂齐流商瞽统乐教士符人康展来苏于日域谐击壤于皇唐附威仪之济济和金石之锵锵白云互进緑水激扬聊以永日歌而无荒
　　歌响遏行云赋
　　与元气相合与太虚相杂此云之所吐纳巉岩竒峰蜿蟺真龙此云之为形容其有含商咀征节其行止以乖刺于天理然而天无情道无营四时感而运行万物感而发生茍吾人之感激遂凝思于至精彼天地犹见应况白云之英英繇是溉与【疑作盥】心术合和天倪权机不发正性不携息直气以足踵激清声于匏墀四畅【一作气】既交五声大戛以咽喉为管声以唇吻为椌楬忽顿挫而髙歌遂盘珊于坱圠上如抗下如坠极髙天蟠厚地鱼奋鬐鸟腾翅混莽渺而清泠入虚无而宻致彼云澶漫万族连延一空出虚无以布濩淹寂寥而鸿蒙既如盖而如马亦自西而自东歌者于是噬嗑其頥吮吐埙篪气调万象口运四时奏羽商而寒光冽冽动角徴而春光熈熈声欲断而复续若贯珠之累累一成而芳气初振风篁木韵彼云尚徘徊希微出入无依若往未定将行不飞再成而逸思奔壮正声寥亮彼云渐应曲徃来从风下上三成而充塞人寰洋溢无间在水徧水在山满山彼云忽应声赴节雷奔雾集前者山立后者山岌力大不可以动摇噫气不可以嘘吸风北不北风东不东轮囷杳影泱漭长空矗如河汉屹若华嵩天轮转而不动地籁寂而不穷沈悠悠之寒水浮习习之微风浮沈异势髙下万里愿一致于青云亦何阶而望此及其调苦声切歌长意深天乎有耳云也无心果凝影而不散为歌者之知音是知志同则千里而应不同则造膝而悖谷为律而成暄日因戈而不没茍精诚之激励信感应于倏忽则有花装袨服楚艶陈娥妖姿腻理慢脸横波珊珊佩玉粲粲垂罗务淫哇之巧笑诧激楚之娇歌曲未离于咫尺云已邈于山河假使势虽廻天力虽防山影则可望云不可攀思欲骋庸音之靡曼遏仙云之往还一何难哉向使善亦遏云否亦遏云妍蚩一贯邪正不分则善歌者望风而结舌肯阘茸于哀哇之羣哉
　　善歌如贯珠赋【以声气圆直有如贯珠为韵】刘　隲
　　妙为曲者畅于情乐为心者和于声微至仪之难象因贯珠而强名岂不以符雅正契虚盈聆纂纂之音无遗曲折体累累之状取象圆眀方其咀宫商激志气虽直已而成善亦道和而为贵当发徳咏功之际侔照乘之聨辉在一唱三叹之时若呈祥而聚纬其声既全其质兹【一作弥】发皓齿而潜融熠熠随雅调而暗转连连间赤水兮虚莹异沧海兮孤圆动白雪之声初疑剖蚌度云之曲终类投泉是知善臻其极喜可以饰不烦不体乃端乃直赴于节意的皪以交光盛于文想荧煌而化【一作比】色懿夫歌以心而虚受珠以而可久表于直而不表于邪贯于心而不贯于手其奏也乃生于自然其阕也复归于无有掩抑虚徐温如皦如诚激扬而导志谅璀璨而澄虚所以表和平所以类辉焕阳春为象罔之得绿水乃骊龙之翫知音者诚审其无象无形不知音者徒谓其有条有贯且道以物而相符事有类而形殊择其善者腾光于瞬息去不善者匿曜于斯湏吾将结流征习绵驹精于曲喻于珠庶赏善而不昧比至寳以无渝
</div>
    <div class="pagination">
<a href="文苑英华_page54.html">上一页</a><span>...</span><a href="文苑英华_page50.html">50</a><a href="文苑英华_page51.html">51</a><a href="文苑英华_page52.html">52</a><a href="文苑英华_page53.html">53</a><a href="文苑英华_page54.html">54</a><span class="current-page">55</span><a href="文苑英华_page56.html">56</a><a href="文苑英华_page57.html">57</a><a href="文苑英华_page58.html">58</a><a href="文苑英华_page59.html">59</a><a href="文苑英华_page60.html">60</a><span>...</span><a href="文苑英华_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
