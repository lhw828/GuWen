<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 592 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 592 页/共 634 页
  </h1>
  <div class="content">
   维此庙学邺侯所作厥初庳下神不以宇先师所处亦窘寒暑乃新斯宫神降其献讲读有常不诫【前篇作戒】用劝掲掲元哲为【集本前篇作有】师之尊羣圣严严大法以存像图孔肖咸在斯堂以瞻以仪俾不惑忘【集作碑不惑忘】后之君子无废成美琢辞碑石以賛攸始
　　此篇八百十四巻重出前已削去
　　书处州韩吏部孔子庙碑隂记　杜　牧
　　天不生夫子于中国中国当何如曰不夷狄如也荀卿祖夫子李斯事荀卿一日宰天下尽诱夫子之徒与其【集本文粹无其字】书坑而焚之曰徒能乱人不若刑名狱吏治世之贤也彼商鞅者能耕能战能行其法基秦为强曰彼仁义虱官也可以置之【置之言不用也】自董仲舒刘向皆言司马迁良史也而迁以儒分之为九曰博而寡要劳而无功不如道家者流也自有天地以来人无有不死者海上迂恠之士时【二本作特】出言曰黄帝链丹砂为黄金以饵之昼日乘龙上天诚得其药可如黄帝以燕昭王才【二本作才】贤破强齐几于覇秦始皇汉武帝之雄才灭六强擗四夷尽非凢主也皆甘其说耗天下捐骨肉而不辞至死而不寤【二本作悟】莫尊于天地莫严于宗庙社稷梁武帝起为梁国者以笋脯面牲为荐祀之礼曰佛之敎牲不可杀以天子之尊舍身为其奴散髪布地亲命其徒践之有天地日月为之主隂阳鬼神为之佐夫子巍然綂而辩之复引尧舜禹汤文武周公为之助则其徒不为劣其治不为僻彼四君二臣不为无知一旦不信背而之他仍族灭之傥不生夫子纭纷冥昧百家鬭起是已所是非己所非天下随其时而宗之谁敢非之纵有非之者欲何所依据而为其辞是杨墨骈慎已降百家之徒庙貌而血食十年一变法百年一改敎横斜髙下不知止泊彼夷狄者为夷狄之俗一定而不易若不生夫子是知其必不夷狄如也韩吏部夫子庙碑曰天下通祀唯社稷与夫子社稷坛而不屋取异代为配未若夫子巍然当门【文粹作座】用王者礼以门人为配自天子至于庶人亲北面而师之夫子以德社稷以功固有次第因引孟子曰生人以来未有如夫子者也自古称夫子者多矣称夫子之德莫如孟子称夫子之尊莫如韩吏部故书其碑隂云












　　文苑英华巻八百四十六
　　钦定四库全书
　　文苑英华卷八百四十七　宋　李昉等　编儒三
　　旌儒庙碑一首
　　福州都督府新学碑一首
　　麟台碑一首
　　旌儒庙碑　　　　　　　　贾　至
　　观象考歴本乎元辨方正位稽乎极体元御极莫先于【一作于】敎敎之大者【一无者字】莫大于儒旌儒者祠我新典也昔秦灭羲轩之制废唐虞之则大搜学徒竭索儒党怀书捧檄者鳞集麏至然后罪九流之异论尤百氏之殊术无辜杀身有道并命寃骸积于坑谷流血淬【一作染】于泉壤蹈仁义而死者不可胜纪开元末天子在骊山之宫登集云【一作灵】之台考图验地【一作记】周览原隰见乡名坑儒頺壍犹在慨然感亡秦之败德哀先儒之道丧强【或作倔】死千载逰魂无依乃诏有司作是【一作是作】新庙牲币有数以时飨祠【一作祀】因祀命乡号曰旌儒人神和恱怨气销散于戯秦皇帝以神武迈古并吞六合扫天下以一篲剪【一作芟】羣雄如众草建守【一作官】罢侯大权在已自轩辕以降平一宇宙未有若斯之盛也夫勘乱以武守武以文文以正崇武以权胜秦皇知权之可以取不知正之可以守向【一作向】使天下既定守正崇儒遵【一作导】六经之谋【一作谟】训用三代之文质则黄【一作唐】轩盛美汤武业不若也观夫坑儒焚书之意乃欲盖先王之能事窃作者之鸿名黈众耳以前闻逞私欲于当代此儒之所忌【一有也字】秦之所志悲夫儒以恭俭为宗秦则疲弊生人极力宫室儒以道徳柔逺秦则竭耗中国劳师四夷儒以宥过议贤秦则刻法峭刑贼虐谏辅儒以述先好古秦则劳师【一作师心】狥智燔【一作播】弃坟典【一作典坟】夫如是则秦不得不灭儒不得不坑事之【一作使】然也今天子矫覆车之前轨崇明祀于后叶秦之所灭【一作废】我之所兴斯区夏无疆之休子孙万代之福也昔武王封比干之墓则招谏之道劝矣晋文表绵上之田则志过之名立矣汉髙防信陵之冢则尊贤【一作义】之风着矣夫征扬【三字一作未若激扬】大教庙食众贤上以兴天地之经次以存颠覆之鉴下以絶厉灾之眚建一词【一作祀】而三德具焉鲰臣不敏敢作【一作献】颂曰于维先王设敎崇儒乃作经籍【一作作训六经】为代典谟降及夫子三千其徒再【一作载】扬清风文在兹乎天丧斯文道有通塞实生暴秦反道败【一作背】德窃善攘誉师慝【一作心】狥惑焚书坑儒万古凄恻牢路千祀微茫九原骊山之北坎窞犹存草树无色【一作顔】愁【一作秋】云昼昬时闻夜哭如【一作知】有寃魂帝在华清登髙访古愍黙【或作繁芜】頺壍悲凉榛莽上感亡秦覆车遗武下哀羣哲飨祠无主爰降嘉诏聿修清祠馈之牲牢奠酬以时幽幽庙门肃肃灵仪冥漠【一作寞】求食长无馁而粤自汉初建【一作迄】于隋运【一作闰】亦有令主尊儒尚训阙典莫【一作罔】崇斯文莫振昭昭神理长怀幽愤我后濬哲聪明文思敷大敎咸秩神祗鬼无妖灾人不疠疵俾尔苍生富寿无期小臣作颂敢继删诗
　　一作皆唐文粹
　　福州都督府新学碑　　　　独孤及
　　世与道交相兴丧之者在人非庚桑楚不能使防【庄子作畏垒】大壤向化微文翁蜀学不崇闽中无儒家流成公至而俗易民赖德施古今一也初成公之始至也未及下车礼先圣先师退而叹堂室湫狭斆学荒坠惧鼓箧之道寝子衿之诗作我是以易其地大其制新其栋宇盛其俎豆俎豆既修乃以五经训民考敎必精弦诵必时于是一年人知敬学二年学者功倍三年而生徒祁祁贤不肖竞劝家有洙泗户有邹鲁儒风济济被于庶政大歴十年嵗在甲寅秋九月公薨于位于是羣吏庶民耆儒诸生雨泣庙门之外若有望而不至号曰岂不欲斯文之渐渍于东瓯之人欤不然何锡厥化而不遐公之年也吾党瞠然呜呼曷归判官膳部员外郎兼侍御史安定皇甫政殿中侍御史颍川韩贽监察御史河南长孙绘率门人部从事州佐县尹相与议以公之功绩明示后世谓及尝同司谏之列宜备知盛德善政见托论譔以实录刻石曰公讳掎字某皇帝之诸父宗室之才子寛裕恺悌孝慈忠敬庄而成式文而强力治王氏易左氏春秋酌其精义以辅儒行故居处执事著书属词非周孔轨躅不践也天宝三载应选部辩论为安阳县【集无县字】尉中兴之后歴御史尚书郎谏议大夫给事中十余年间周歴三台言中彛伦动中大本上交不谄下交不渎家贫不乐清近求为京兆少尹无何出守农【集有农人和四字】又移典华阴兼御史中丞华阴之近者安逺者来天子以为才任四岳十二牧之职大厯七年冬十有一月加御史大夫持节都督福建泉汀漳五州军事领观察处置都防御【集作团练】等使八年夏四月龙旂六辔至自京师闽越旧风机巧剽轻资货产利与巴蜀埒富犹无诸余善之遗俗号曰【集作为】难治公将治之也考礼正刑节用爱人颁赋遣役必齐其劳逸视年丰耗量入以制用削去事之烦苛法之掊尅者吏不奉职民不师敎则惩以薄刑俾寖迁善由是人知方矣公将安之也初哥舒晃反书至公屦【集作履】及于门遽命上将帅戈船下濑之师西与钟陵军会先拔循潮二州以援畨禺推诚誓众士皆奋勇既而大憝就戮五岭底定民是以康繄我师是赖人无奸宄寇贼之虞矣公将敎之也考頖宫之制作为此学而寓政焉躬率羣吏之稍食与赎刑之余羡以备经营之费而不溷于民也先师寝庙七十子之像在东序讲堂书室函丈之席在西序齿胄之位列于廊庑之左右毎嵗二月上丁习舞释菜先三日公斋戒肄礼命博士率胄子修祝嘏陈祭典释菜之日衅器用币笾豆在堂罇罍在阼公端赤舄正词陈信是日举学【集无学字】士之版视其艺之上下审问慎思使知不足敎之导之讲论以朂之八月上丁如初礼嵗终博士以逊业之勤惰覃思之精麤告于公敛其才者进其等而贡之于宗伯将进必以乡饮酒之礼礼之賔主三揖受爵于两壶之间堂下乐作歌以发徳鹿鸣南陔由庚嘉鱼南山有台以将其厚意由是海濵荣之以不学为耻州县之敎达于乡党乡党之敎达于众庶矣公薨之二【集作明】年太常议按公叔发【一作束髪非】修衞国之班制以交四隣故易其名曰文孔文叔其勤公家夙夜不懈衞人铭其彛鼎以公尊敎劝学徳洽荒服乃奏諡曰成诏赠礼部尚书而刻金石之礼则未备今也敢播徳馨贻之无穷其铭曰
　　公之文肃恭且仁宣力事君润饰经术防绥斯民公之武鳏寡不侮刚亦不吐率师勤王戡厥丑虏易俗【集作公之】移风经始頖宫百堵皆兴孔堂崇崇四科以班乃侯乃公秩秩祀典锵锵礼容大昕鼓箧【集作征】学士萃止褒衣方屦登降以齿从公于迈乐我泮水我防我里讲论【集作诵】资始比屋为儒俊造【集作选】如林缦胡之缨化为青衿公宜难老为学【集有者字】司南【女今反】斜【集作扳】日告凶实天匪忱翽翽和銮兮不闻遗音愿言思公兮如玊如金镂余烈于此石以塞罢市者之心
　　麟台碑　　　　　　　　　常表微
　　大凡【二字一作夫】圣人作然后王道明王道明然后瑞应至灵贶感通理合冥数昔殷道剥丧民罔攸归于是文王以有位之圣嗣成汤之徳神人感义【一作咸乂】故鳯鸣于岐洎周徳陵夷【一作迟】道靡所属由是仲尼以无位之圣述文武之法宪章聿修故麟见于鲁于时王室无主礼法尽去天子之尊存乎位号鲁周公之所封用四代之礼乐遗风故典郁而未发仲尼以天生【一作纵】之徳主乎其中居周公之邦志文武之道观废兴之运知作者在已位不得以庇生民权不得以司刑赏是天将丧斯民也而未丧斯文也乃缀絶绪申旧章变其礼文酌为典宪擥五常之镜遵三纲之轨辙帝王之道幽而复明盛德大业于是乎在天锡嘉瑞光昭厥功顾【一作故】周敬鲁哀不得而有也由此观之盖春秋为王法之器鲁国为王法所寄在其所寄以举其器鼓仁义为舟航权褒贬为檝櫂【一作蒿檝】乘横流之波济天下之溺上无列国之辅下无陪臣之助故道不信于天下而信于知【一作智】者法不着于当时而着于后代向使仲尼有滕薛之土得三家之众兴我王泽沛【一作霈】及烝民则麟出于【一无此字】其郊得其所矣岂复厄于虞人哉故麟不见则孔圣之道不彰麟不死则周室之乱不极呜呼圣人之生也得其时则化行于江汉不得其时则道屈于季孟灵瑞之出也得其时则名荐于郊庙不得其时则身罹于残夫是以【一无以字】圣人能顺时以济人不能反时以自圣灵瑞能因时以应感不能反时以自灵被厄于陈蔡获麟于大野影响之应其符着矣春秋传曰有以告者曰有麏【一作麕】而角者何【一作而一角者】孔子曰孰为来哉孰为来哉夫岂不知乎盖逊【一作杀】之而不敢有【一有故字】示人以疑【一有之故二字】也元和五年冬十一月表微以滑之从事使于【一作乎】郓阳停骖访古得【一作经】获麟之旧壤且曰后之人筑台于此以旌厥徳【一作路】感先圣之不遇俾麟出之不【一作而非】时徘徊道周乃作铭曰
　　二仪既辟三象乃乖圣道湮郁人心不开上无文武下有定哀于【一作吁下同】嗟麟兮孰为来哉周维不纲孔实嗣圣诗书载删礼乐大定惩恶劝善奸【一作归】邪反正于嗟麟兮克昭符命圣与时合化行为【一作位是】尊茍或乖戾身穷道存于昭丰邑栖遑孔门于嗟麟兮孰为其仁【一作孰知其昬】运极数殚【一作没】道【一作德】至时否楚国寝广秦封益侈墙仭廹阨﨑岖阙里于嗟麟兮靡有攸止世理则麟世乱则麏出非其时麋鹿同羣孔不自圣麟不自神于嗟麟兮夫何所云【一作夫复何云】
　　一作皆唐文粹




　　文苑英华巻八百四十七
　　钦定四库全书
　　文苑英华巻八百四十八　宋　李昉等　编道一
　　老氏碑一首
　　续唐故中岳体先生潘尊师碑一首
　　老氏碑　　　　　　　　　薛道衡
　　自太极权舆上元开辟举天维而悬日月横地角而载山河一消一息之精灵上生下生之气候固以财成庶类亭毒羣品有人民焉有君长焉至若上皇邃古夏巢冬穴静神息智鹑居鷇饮大礼与天地同节非析疑于俎豆大乐与天地同和岂考击于钟皷逮乎失道后德失德后仁皇王有步骤之殊民俗有淳醨之变于是儒墨争鹜名法并驰礼经三百不能检其情性刑典三千未足息其姧宄故知洁其流者澄其源直其末者正其本源源本本其唯大道乎老君感星载诞莫测受气之由指树为姓未详吹律之本含灵在孕七十余年生而白首自【一作因】以老子为号其状也三门双柱表耳鼻之竒蹈五把十影手足之异爰自伏羲至于周氏绵祀歴代见质变名在文王武王之时居藏史柱史之职南【疑】朝屡易容貌不改宣尼一覩叹龙徳之难知闗尹四望识真人之将隐乃发挥众妙著书二篇率性归道以无为用其辞简而要其旨深而逺飞龙成卦未足比其精微获麟笔削不能方其显晦用之治身则神清志静用之治国则反朴还淳既而錬形物表巻迹方外蜺裳鹤驾往来紫府金浆玉酒防衍清都叅日月之光华与天地而终始涉其流者则摈落嚣尘得其门者则腾骧云雾大椿凋茂非蜉蝣之所知溟渤浅深岂冯夷之能测盛矣哉固无徳之称也庄周云老耼死秦佚吊之三号而出是谓遁天之形虽复傲吏之寓言抑亦蝉蜕之微旨皇帝诞灵纵叡接统膺期照舂陵之赤光发芒山之紫气珠衡月角天表冠于百王明镜衢罇圣德会于千祀周道云季多难在时九鼎共海水同飞【一作气】两日与洛川俱鬬天齐地轴之所蛇食鲸吞铜陵玊垒之区狼顾鸱跱黄延奸宄郑阻兵祸大纵毒螫将遍函夏神谋内断灵武外驰应搀抢而扫除仗旄钺而斩伐共工既剪重立乾坤蚩尤就戮更调风雨宰制同造化之功生灵荷魂魄之赐万方欣戴九服讴謌乃允答天人祗膺揖让升泰坛而礼上帝坐明堂而朝羣后昔轩辕颛顼建国不同大昊少昊邦畿各异舜改尧都夏迁虞邑歴选前辟义存创造惜十家之产爱兆民之力经始帝居不移天府规摹紫极仍据皇图下宇上栋务存卑俭右平左墄聿遵制度朝夕正殿不别起于鸳鸾升降灵台岂更营于鳷鹊忧劳庶绩矜育苍生念兹在兹发于寤寐棘林肺石特降皇情祝网泣辜深存寛简非【一作非疑作艸古草字草缨见慎子】缨知耻画服兴慙天无入牢之星地絶城牛【一作牢】之气延阁广内考集羣典石渠璧水阐扬儒业缀五礼于将坏正六乐于已崩总章溺志之音太师咸功之颂承华养德作贰东朝外正万邦内三善两离炳曜重日垂明永固洪基克隆鼎祚重以维城盘石多艺多才良佐宝臣允文允武为王室之藩屏成神化之丹青致世俗于润涂纳烝民于寿域旄头垂象穷发成形獯猃作患其来久矣无上筭以制之用下策而难服自我开运耀德戢兵感义怀仁称藩请朔稽颡款塞匍匐投掌防牱夜郎之所靡漠桑【疑】榆之地咸被声敎并入提封闽越勾吴不愆贡职夫余肃慎无絶夷邸遐迩褆福文轨大同自三代之余六雄竞逐秦居闰位汉杂覇道魏氏则虐深华夏有晋则化成戎狄降斯以后粹驳不分帝迹皇风寂寥千载天命圣徳会昌神道变亿兆之视听复三五之规模固以幽明賛协荷【疑作符】瑞彪炳千年灵蔡着天性以効征三足神乌感阳精而表质春泉如醴出自京师秋露凝甘遍于竹苇星光若月云气飞烟三农应铜爵之鸣五纬叶珠囊之度信可以扬銮动跸肆觐东后玉检金绳登封岱岳而谦以自牧为而不宰尚寝马卿之书未允梁松之奏在青蒲之上常若乘奔处黄屋之下无忘夕惕虽苍璧黄琮事天事地南正火正属神之禔犹恐祀典未秩宗废礼永言仁里尚想极寿宫灵座麋鹿徙倚华盖坛风霜凋弊乃诏上开府仪同三司亳州刺史武陵公元胄考其故迹营建祠堂皇上往因歴试揔斯蕃部犹汉光司之所魏武兖州之地对苦相之两城绕涡谷之三水芝田栁路北走梁园沃野平皋东连谯国望水置揆景瞻星拟圃以疏基横玉京而建宇雕楹画栱磊砢相扶方井圆渊参差交映尊容肃穆僊衞俨而无声神馆虚闲滴沥降而成响清心洁行之事存守一之俦四方辐凑千里波属知如在之敬申醮祀之礼显仁助于王者防福资于黎献允所谓天大道大难几者矣若夫名言顿絶幽泉之路莫开形器不陈妙物之功难着腾茂实飞英声图丹青镂金石不可以已而在兹乎嵗次敦牂律中姑洗大隋驭天下之六载也乃诏下臣建碑作颂其词曰
　　悠哉振古邈矣帝先四夷纪地【一作四纪维地】八柱承天丛生类聚广谷大川至道灵运神功自然五精应感三微相继树以司牧执其象契帝迹慙皇王猷谢帝上徳逾逺淳风渐替时乖澹泊俗异冲和尚贤饰智悬法张罗内修樽俎外事干戈鱼惊网宻鸟乱弓多真人出世星精下斗龙德在躬鹤发垂首解纷挫锐去薄归厚日角月角天长地久小兹五岳隘此九州逝将髙蹈超然逺逰青牛已驾紫气光浮门洞啓神化潜流赖乡【一作相城】旧里涡川遗迹古往今来时移世易灵庙凋毁祠坛虚寂九井生桐双碑碎石惟皇受命廼神廼圣响发地钟光垂天镜宇宙开朗妖氛荡定曜魄同尊参神取正流沙蟠木鳯穴林异类归款万方宅心鸿胪纳賮王会书琛青云干吕薰风入琴化致鼎平家兴礼让永言柱下犹慙太上乃建清祠式图灵状原隰爽垲亭皋弥望梅梁桂栋曲槛丛楹烟霞舒巻风雾【疑作风露】凄清僊官就位羽客来庭穰穰简简降福明灵至神不测理存系象大音希声时振髙响遐迩赞颂幽明资仰敬刋金石永蟠天壤
　　续唐故中岳体先生潘尊师碑【集有颂字】
　　陈子昻
　　尊师业尚冲宻勤毖幽深理心事天所保惟啬絶圣弃智不耀其光故真感期珍图秘学性与天道不可得而闻也若乃崇标旷迹遐情逺意志摩青云蓬视紫闼髙宗毎降舆辇亲诣精庐尊师身不下堂接手而巳毎叹曰大丈夫业于道不能投身霄岭灭景云林而疲疴此山以烦世主吾之过乎【集作也】遂欲东游蓬莱孤角入海属天皇敦笃斯道祈款逾深踟蹰山隅絶防未往既而金格有命镳辔遗区于戏昔姑射有神人尧轻天下崆峒有至道轩辕屈【二字集作轩后文粹作轩屈】顺风真髙踪万古同德何其盛哉尊师有弟子十人并僊阶之秀然鸾姿鳯骨眇暧云临【二本作松】者唯颍川韩法昭河内司马子微皆禀训瑶庭宻受琼室専太清之业遗下僊之俦谷汲芝耕服勤于我盖歴嵗纪也始尊师受箓于茅山升王君王君受道于华阳隠居陶公陶公至子微二百嵗矣而标僊骨雅似华阳夫阶真蹈练【文粹作錬】景逰化者其必有类乎法昭等永惟尊师灵迹洞业髙深迈古而弃世往矣其若之何乃斲石幽山申颂金鼎【二本作徳】颂曰【文粹作其辞曰】
　　观元化兮求古之列僊得瑶图与金鼎信元符之自然神与道而惟一天与人兮相连苟精守以専宻必驾景而陵烟丹邱不死兮羡门子黄门【二本作宫】度世兮吾体之世德【四字本作之至德作体兮】洵淑美冲【阙】养和宝元始初学茅山济江水乃入华阳洞天里道逢真人【文粹有兮字】升子授以宝书青苔纸令守崧山玉女峯云栖穷林今五纪圣人以万机为贵而我以天下为累圣人以大宝为尊而我以天下为烦是以防居于防寄遗迹于轩辕有唐髙宗兮天子之光好道乐僊兮思【文粹作彼字】云乡千旌万骑兮翠鳯张【二本作鳯】邀我【文粹作遨逰】汝海兮箕山阳朝拜白茅夕紫房斋心洁意缅相望所问玉真及玊皇何以得之受天昌黄庭中人在子身窈窈防精甚真去汝骄气与滛神勤能思之道自新【文作相亲集粹作自亲】遂解形而遗世乘白云而上賔弟子不知其所往【集作如】也乃刻石以思真










　　文苑英华巻八百四十八
　　钦定四库全书
　　文苑英华巻八百四十九　宋　李昉等　编道二
　　益州至真观主黎君碑一首
　　江州冲阳观碑一首
　　衢州开元观碑一首
　　益州至真观主黎君碑　　　卢照隣
　　若夫三清上列瑶关控日月之图八洞深居贝阙吐山河之镇虽复扶桑大帝传赤字于东华安宝神君受青符于南极犹未能发挥不宰复归无物之功开凿妙门言谢有为之业其冯冯翼翼百姓存焉而不知杳杳防防万族死之而无愠独为众化之宗者其为元始天尊乎暨乎蹩蹩【疑作蹩躠】为仁跛跛【疑作跂踶】为义鸿胪传小儒之具缄縢为大盗之术尧禹生而天下火驰姬孔出而羣方鼎沸则有氤氲祖帝发皓鬓于东周兆朕皇舆飞紫云于西道鳯交开景返徐甲之营魂龙光照天杜宣尼之神气得一吹万有大造于苍生把十蹈五树灵基于宝祚能使秦皇东指见赤舄而长怀汉帝北逰望青烟而下拜于是灵山水府俱为练玉之场甲第离宫多入空歌之地青牛道士按锦节于中都白鹿仙人列瑶坛于八表乃劔门西拒卭闗南望星桥对斗像银汉之秋横月硖萦城疑兎轮之晓落武骑迁升之路冠盖云飞文翁讲肄之堂英灵雾聚岩开桂蕴金碧之祥光磵吐夭桃积神仙之粹气至真观者隋开皇二年之所立也寻属炀帝骄滛蜀主奢僣冕旒多事有慙七圣之逰几杖不朝未遑八仙之术紫台【一作盖】初构霜露霑衣碧洞新开蓬莱变海仙居制度与云雷而共屯象帝威仪将市朝而犹梗皇家纂戎牝谷乗大道而驱除盘根赖乡拥真人之阀阅髙祖以汾阳如雪当金阙之上僊太宗以峒山顺风属瑶景之下视武皇帝凝旒紫阁悬镜丹台运璇极而正乾坤坐闿阳而调风雨变铜浑于九洛鳞羽登歌鸣玉銮于四清烟霞变色焚符破玺更闻绳燧之初剖斗折衡重覩人伦之制银书纪岱登日观以论功玉牒封梁下云邱而校美千龄胎化中【疑】以驾羽之期万嵗岩者献以华封之寿耕田凿井者不知自然鼓腹击壤者不知帝力呜呼岂非道风幽賛之效与乃回舆诏跸亲幸谯若奉防老君为太上皇帝仍令天下诸州各置观一所于是碧楼三袭上接虹蜺绛阙九成下交星两【疑作雨】乗云御气日夕于闗山荐璧投金嵗时于岳渎此观地当极【一作枢】要任切会昌南隣覆锦之城西逼吞珠之界使星连注皇华结辙既而绿地榛芜朱宫版荡非夫位膺金防名载琼轩为紫帝之羣賔列黄庭之上格孰能居此【一无此二字】栋梁平圃丹雘长楼大开流电之庭广制明霞之宇观主三洞法师姓黎讳某广汉雒人也金天命秩即有天地之官火正分司实掌羲和之任夏殷之际代为伯相或食邑于鲁或书社于衞故鲁之黎城衞之黎阳即其地也魏晋之交或立功于吴剖符于蜀在吴者其后封于寿春黎将故城有黎氏之墓石文石闗之【一作文】字在焉在蜀苻坚时秦为蜀郡太守北齐时练山为益州刺史故子孙因家于蜀法师练山之六代孙也祖宗父泉【一有州字】并为州郡都主簿平正七职之任蜀文公之好智固让朝恩秦子勅之多才终从郡辟礼仪体式乡校取式于公曹狱讼章程府主责成于平正时无留事复闻坐啸之谈野有让耕重听行歌之乐珠结庆剖江汉之圆流紫胞贻祉动岷精之垂曜豫章七岁非复常材朝阳五色岂云凡鸟初登小学笑孔墨之神劳一见书以彭为己任玉笈云囊之术龙缄鳯蕴之图莫不吞楚梦于胷中指鲁城于掌上临长水而饮犊不就尧征卧巨泽而牧羊徒劳汉使冥邱耸驾左肘符观化之辰谆壑停装横目传栖真之地贞观之末有昭庆大法师魁岸堂堂威仪肃肃列【疑作裂】圆冠而楚【疑作焚】俗制横大陂【一作帐】而抗山谷声若坻頺辩均涛发仲尼河目飞电惊人子贡斗唇连环动坐昻昻不杂如独鹤之映羣鸟【一作鸡】矫矫无双状真龙之对刍狗于时三蜀耆老咸相谓曰兴大道者其在兹乎初袭羽裠且莅贞阳小观才麾玉柄已驰天下大名寻而广汉士人固请法师为灵集观主去长桑之故苑临隠坌【庄子作弅】之斯【疑作新】邱经之营之既雕斯斵银台中天而孤出珠树匝地而丛生同赤城之建标有黄房之贞构观中先有天尊真人石像大小万余区年代寖深仪范凋缺沉沉宝座积万古之尘埃邈邈琼顔被千龄之苔藓法师睹斯而流涕曰不图先圣尊容零落于此是重胘即路无胈【音鉢】永哀栉沐几于四时栖遑周于百舎誓将崇辑事毕然后寝食为期乡曲争持钱帛竞施珍宝费余巨万役不崇朝还开紫翠之容更表圆明之色行益州刺史驸马都尉乔居主壻懿亲勲门盛族任髙方面寄功西南法师道叶半千神凝正一而至真福地荒凉日久不有上德其谁振之又表请师为至真观主法师升堂慷慨吐纳科摄齐寮亮分明紫诀词锋云郁触劔石以飞扬义壑泉奔横玉轮而浩荡入其门者披烟雾于九天闻其音者听咸韶于三月由是户外之履鱼贯江水堂下之賔鴈行闗塞黄老之学复于今矣则有王孙之党都公之论名亚春陵气髙韩魏鹴裘玉劒散圆庭以陆离骥子银鞍委山衢而沛艾法师以兹众施即于天宫后起大讲堂并造长廊二十余丈琳堂郁其峙起星闱忽以环周仰呌窱以嶙峋下峥嵘以广朗隂娥假道窥玉女于南轩阳鸟回辔佋【疑】青禽于北阁又于观内铸铜钟一口重七十斤立石坛三级周回一百步悬黍玑于碧落明月流光建琼乳于都飞霜蓄韵坛开锦砌类江浦之澄霞庭列瑶堦疑昆邱之积雪毎至三辰法会八景【一作境非】真逰霓裳荡耀魄之华羽盖转风云之路通天亘景兼造化之全模带鸟防虹连飞动之奇势可谓徳光而功济道胜而名扬者也前长史范阳公一代羽仪门倾四海前长史谯国公两朝肺腑威动百城并屈银黄俱伸交素法师雍容坐镇啸傲行藏虽郭先生之礼峻晋侯蒙庄子之身轻梁相不能尚也若夫言出于口龙骥所不能追行成于心王公所不能及悲怀绚【疑作徇】物风雨晦而愈勤苦节横秋氷霜急而逾固户居环堵而嵗计有余道周稊禆而日用无竭又于学射灵山别立仙居一所即至真之珠庭也栽松莳栢与月树而交轮刻角雕甍共星楼而接翼苍郊却倚犹太行之北登锦肆前通似灞陵之南望华表千年之鹤未见成都津亭八月之龙时归乡里法师出家入道三十余年弟子所得衬施不可称量尽入修营咸供众用见诸疾苦便开五色之囊遇彼饥寒輙有千金之费巾拂之外余无所留凡所经过洪济多矣法师又于咸亨二年正月十八日寝疾之际闻空中有声曰天上今欲相烦为玉京观主法师辞以至真功徳未就固请不得【一无得字】行少选之间所疾便愈左右侍者无不同闻自是逺近道俗咸共惊嗟曰天下【疑作上】知余不肖将弃余矣上座监斋某等并流回左映防地景于丹田浩气中升养天倪于紫室虽复同班玉籍并列仙宫【一作官】毎屈宗师之道仍修弟子之敬亦犹被衣齧缺同徳而相尊云将鸿蒙比肩而相下大弟子并仙庭十哲道家童师闭门錬火陪啸父之髙烟卜肆驱筠记壶公之逺御咸用辑琼台之坠典正骞树之頺风散在人间敷扬道敎可谓庚桑嵔【庄子作畏】致大穣以匡时范相鸱夷行计然而济俗佥曰吾师也整【庄子作□】万物而不以为戾【庄子作义】利万代而不以为仁逍遥乎有无之表仿偟乎尘垢之外东郭顺子无择存而不论伯昬瞀人御寇论而不议岂使为山九仞道不列于珠庭筑馆三休功未书于瑶版下官迷方看博邀赤斧于万【一作防】山失路乘槎问君平于蜀郡汾阳处子目击而言忘汉隂丈人徳全而机谢是用搜竒井络题片石于灵邱观艺协晨见乘云之飞将苍苍中野同销地媪之魂眇眇太初独昧天师之化其词曰
　　象帝之先其谁之子徒观其妙莫究其始果而勿代为而不恃强为之名谓之道纪【其一】太朴云季孝慈已彰邈邈帝祖绳绳帝乡曰神曰圣为龙为光千年受箓万古称王【其二】于铄帝唐丕承天秩道风吹万猷配一五载乘云三山礼一荐璧延士投金访术【其三】地分舆井城连劒阙锦濑开霞嵋峯吐月白云舒巻青山回没芸【一作菌】阁香飞桃源花发【其四】紫宸髙映丹宫洞开岩舒金碧地起楼台鹤飞龙度鸾歌鳯回星雨交接风烟去来【其五】宝龟涵影玉顔乃睠神劔九光华冠万变【一作绚】日轩朝敞云歌夕转紫树琼钟坛竹院【其六】伟与上士昭哉至人笙簧道徳粉泽人伦汾阳处子箕山外臣遂荒白屋奄有津【其七】玉扄将坠金堦无主草滋红壁苔凝绣柱式伫贤才崇其雘【疑作彠】矩福庭霞焕仙徒雾聚【其八】缥缈四真雍容十哲俱升紫宇并邀清节松子排烟焦君卧雪辨云悬防神逰朝彻【其九】玉垒庭坤珠乡胜践钟鼎纷霭江山悠缅薛县池平来州水浅悬日月于鼇极播天人于鳯椽【其十】
　　唐江州冲阳观碑　　　　　李　湜
　　夫大易究天地之心老经逰道德之奥非先非后无始无终不行而至不疾而速跨亿龄而超万祀不以为长驰寸晷而迫分阴宁云是促寒暑乗之而斡运四时行矣动植禀之以资生万物成矣若乃注元精而悬斗极皇运以兴陶正气以立干维帝图爰起故轩后以道登于云天唐后以德逊于尊位其余法宝歴揔璿衡皆以冲妙宰域中通御天下逮秦皇慢徳汉武骄真幸集灵之宫逰祈年之馆心非至恳意属无厌徒健羡于一时竟贻嗤于万代眷言魏晋咸璅璅焉迄至陈隋并区区者是知道之昌也无为之化若斯道之防也有累之求若此然则否终则泰穷变乃通得之一朝必复昌运我大唐之御极也应盘古而开混沌法太一而扫搀抢降灵元始之前提象太初之外乾坤翕辟飞龙之徳在天河洛经通神马之图出地髙祖神尧皇帝镳宫授箓推亡怀负胜之图太宗文武圣皇帝丰户收祥驭朽握瑶光之运髙宗天皇大帝抚大钧而司左契执大象而御中枢笼徽于七十二君飞英于万八千岁中宗孝和皇帝小心恭孝大度寛仁上奉宗祧下安黎庶睿宗大圣真皇帝神功不宰圣谟广运以由庚而安寿域以洪范而享昌年开元神武皇帝变代重光创业垂綂拨乱反正应天顺人知微知彰朝北辰而刋玉惟精惟一会九牧而铸金惟几也能使遐迩肃清惟神也能使幽明畅谧蒙汜扺于谷同文同轨大板际于氷邱一尉一候其公卿也则伊周賛翼其牧守也则邵杜绥怀文以化成虞庠有籝金之业法惟刑措夏台鲜辨璧之疑尔其南畆澄清有如京如坻之积东山举逸无在薖在轴之幽大乐举而音律谐大礼备而威仪整民【一作俗】知和乐人识训章加以九苞六象之禽止庭巢阁双觡五蹄之兽入囿驯郊庆云舒玉叶之隂甘露洒金茎之润海贝积而江珠满山车至而泽马来其余絶瑞殊尤应图合谍者不可胜纪焉由是赤骆青旗坐明庭而颁国政金绳玉版封日观而纪天符曷以臻兹盖皇上得玉真之要道也故能范围三大陶冶六虚侯其伟【文选作袆】而眄其美矣冲阳观者梁普通二年刺史邵陵王奏置奉诏造焉其观当置之际山顶常有双鹤栖托毎天气清朗日色晴明西飞云衢东至庐岳其居也乃爽垲之层阜博敞之奥区南眺平原北临激水松子之峯非逺王乔之岭犹存左对崇岩右瞻穹岫排云掩日背隂向阳状若帏屏图经之数载矣以其仙鹤冲翥居处向阳二美可嘉故有冲阳之称矣其地也上躔景纬牛斗寓其精下料山泽庐江崄其镇徒观其【一作夫】数峯朶壑而浪水瀼阶风被邃【一作洒】庭云叶镂楶瑶林宝蘂髣髴三珠之丽邃宇崇堂依稀七宝之饰真容式备道气殊髙少华金童捧金【疑】鑪而入侍太清玉女持真诀而来仪凿沼营坛宛在风尘之外药堂经藏萧然松石之间此实圣之殊庭列仙之逰馆也逮于垂拱四年冬遂为野火所侵囘禄扬光轩廊发焰昆山之火燎及芝田麋氏之灾烟侵桂栋致令门殆毁仙构俄倾迄至开元之初犹阙真君之院爰有北岳先生洞苏慕道等凝真牝谷养素清溪长往之迹逾髙幽贞之志弥逺多端济物寡欲探微痛此荒芜乗兹舍施衣布之外衾被罔留抚遗迹而兴工想金摹而崇葺日役攸劝风匠是慿洞闗【疑作辟】妙门式图真彚炳乎丹铺翠幌奂若秋水春台镂度闗重装昔像影升籥更饰仙仪鳯憩龙盘宛然功备把十蹈五钩绳极妙能事斯毕不其然矣刺史赵郡李讷弓传虎石将军横北塞之勲构袭龙门司擅东都之望恺悌君子名敎中人词场则兰桂丛生学海则蓬壶对出声流宸扆道畅黎烝风符三月之春人荷二天之福别驾赵郡李承即州将之族父也长史京兆韦公司马荥阳潘公绶并题舆九派展骥二梁雅誉迈沂土之歌美政完荆南之价化宣千里无劳庾亮之书功賛六条自得应詹之佐司军功参军长孙子尚司仓参军姚令珣员外司仓参军江克励司兵参军孙司弼司法参军张延祚参军陈徳直严干等八音继响以同举五色聨晖而异趣鳯藻扬日莺迁弄春梁竦深耻屈为州县王彬博综甫就典兵徐稚枉器于功曹杨球屈声于从事豫章擢七年之秀鹪鹏即六月之图县令黄防主簿周晖尉宋不羇孙匪逸等并椅桐梓杞珠贝球琅礼乐専门诗书领艺家邦共理忠孝相资博通应时恭勤揆务严明既断擿伏如神割滞岂异于解牛绳僣不殊于逐鸟乡人杨公定周仁珙等茂族髙门魁岸豪杰或挂冠而从三乐或结辔而骋九衢咸舍浄财以追防祐具题爵里勒在碑隂所冀证福今生销灾往刼某倾【疑作顷】因祗役齐沐朝真躬谒崇祠覩兹胜躅悠然长想怅矣髙风此际纲维道明祈请虽幼怀轻举窃好神仙未逢太上之家不遇麻姑之席自惟庸鄙轻讃功何敢述其天倪但俱书其甲子昭宣不朽而为颂曰
　　大哉元气邈矣真图宁穷妙象罔究鸿鑪道气方振浇风未敷发挥录何贤墨儒【其一】睢盱莫测肹蠁难名蝉蜕滓浊神逰太清沉尸载起枯骸更生韬光秘诀养正真经【其二】变相【疑作朴】从雕驱淳入诈质文互起昬明逓谢燧火御图观龙演卦诡类千品殊形万化【其三】于戏主唐异圣冲光化吞邃古声超上皇六幽允塞三灵再昌御九登运得一乘阳【其四】禀【集作亶】惟皇猷光宅天休张我籥清我道流双童晩憩四子晨逰山栖白鹤闗度青牛【其五】至人有为重爻是考芸阁三袭琳鉴七宝海圣澄真天神御昊含潄灵液规模老【其六】一人有庆万姓攸资仰稽真宰式练精思往焚仙桂今植灵芝惟其嗣美赖我尊师【其七】王命良臣作牧江曲英英佐贰济济寮属中和演化威恩动俗众妙所归羣生是属【其八】庐峰之右吴江之南仙居隠隠邃宇耽耽道原巨济洞穴难探荃微思拙文何以堪【其九】
　　衢州开元观碑　　　　　　顾　况
　　玉太上也谓之三清渊神灵也谓之三洞洞之法金玉佩之书玉马之劵回车毕道夫【一作天】诰也负石填河师誓也得之者上腾九天失之者下衅十祖故曰万刼秘而五千文行萧武好佛法道士桃搅释藏徒聊顺帝旨强说为大敎佛经故论者短之多称道家唯有老子两巻井蛙不知尾闾也大哉玉皇上极金阙青童紫微扶桑之君仲侯左灵东华之君人虽位在上清而犹臣妾玉皇太上已下如陪臣焉凡三十六天三十六洞地道下通华阳林屋傍通龙邱九岩其土神秀厥生道奥徐先生名含真中书侍郎【阙】贞之族子也传八景之真文掘【疑作握】九光之灵符乎此观初栋宇坛墠惟彼瓦砾郁为草莽先生之功林堂象设始吐光彩萧寥同映养屯茹气蹈火吞刀之士不可呼而来夫道可不遇【一作遏】文复何昌铭曰
　　天地未生圣人未作隂阳坱圠日月磅礴道隠乎先气流形博乃播羣法灵神沃若奔景无天回元豁落【其一】帝作玉府以般灵居四辅之目三清之书不得其人旷刼秘诸臣拜稽颡以度【一作处】宝魄之明浩舆【其二】
　　况往尝盗开灵书罚露天诰免冠自惩虑不塞咎戾夫其文以自赎盖欲铺简神明非为道士所发自贞元辛未嵗九月哉生明余穷愁幽愤思以自适吟咏道篇以摅烦襟时长安尉杜陵史镐在焉为余搦管挥洒后汉神仙之士王次仲者善为此书余今日见史侯如汉世矣









　　文苑英华巻八百四十九
　　钦定四库全书
　　文苑英华巻八百五十　　宋　李昉等　编释一【此下十九巻英华所编失作者先后之次今正之】
　　陜州农郡五张寺经藏碑一首
　　益州绵竹县武都山浄惠寺碑一首
　　梓州飞乌县白鹤寺碑一首
　　陜州农郡五张寺经藏碑　庾　信
　　盖闻如来说法万万恒沙菩萨转轮生生世界岂直优波提舎祗夜修多而已哉是以熈连禅河质多罗树七处八会三清【一作清是】四说皮纸骨笔木叶山花象负之所未胜龙藏之所不尽【一作盖】虽复银函东度金叠南翻秦景遥传竺兰私记譬犹得海水之一珠不下昆山之片玉若夫人云深藏师子雷音梵志往生声闻说戒雪山罗汉之论鹫岭菩提之法本无极际何可胜言农五张寺者南阳张元髙寓居此地昔者千金之族见徙五陵大姓之民移家六郡盖其流也元髙五子负荷遗训离经辨志并是成名入室生光咸能显徳加以尊承慧业敬受法门兄弟同居共舍为寺伽蓝肇建即以五张为名是知城居赵信仍名赵信之城殿入萧何即号萧何之殿加以象马无恡衣裘是舍【一作拾】春园栁路变入禅林蚕月桑津回成定水平舆虽盛岂可独擅二龙扶风最良不得専称五马寺主三藏大法师法映【一作法映法师】邑主洛州刺史张隆等财行法擅【一作财法行坛】身心罄竭兼化乡邑道俗数千敬造一功徳轮见成三百余部　云书金绳金检削之蒸粟之简装酸枣之珠并入香城咸封禅阁坐堂伏槛羗【一作老】非湘水之神绿房紫的足拟恭王之殿髙掌西望长河北临鼎气常浮炉烟咸起户牖寥廓吹万龙门【一无门字】之风梁栋峥嵘落客【二字一作实】河源之树僧徒云集不逺炖煌之城学侣相奔更合华隂之市两陜昔分实基王化二陵今阻翻驰羽檄虞公屈产交乱风尘召伯甘棠凋零霜露虽复兼能共治未遣渡河之兽烽柝是警实扰移闗之民是以法王御世天人论道汲引四流周圆五怖故能调伏怨憎消除结防法水津梁得无砥柱之难香山辙迹非复终南之险天子命我试守此邦墨灶未黔孔席无暖才临都尉之境即有楼船之役既而南风不竞北道言旋幕府既开邦君且止乡俗耆老依然此别属兹法事须余制文聊以课虚为铭云尔
　　舎衞之国祗洹之园三明极地八会穷源连河竞说胜辨争论波提东度秪夜南翻非空即色离有无言达人止是独悟重昬身虽系鸟【疑作马】心避腾猿禅楼却月义殿翔鹍风香盖反露珠幡西临砥柱东背轘辕河鸣阳硖山向【汉书响向通用】蘓门翔禽歌啭流涧喧度河余兽移闗旧村昔为畿服今成塞垣城疑广武地似楼烦爟烽并照象马单奔无钟袭莒有雨【一作两】围原不资十方谁释三【一作二】怨风倾地柱火及天元银钩永固金牒长存封君马首方事南蕃言从杨仆请谢刘昆【用后汉刘昆虎渡河事正应前句英华误改作琨】
　　益州緜竹县武都山净惠寺碑　王　勃
　　原夫帝机寥廓云雷驱妙有之功正气洪荒清浊构乾元之象融而为川渎结而为山岳五城韬海接昆阆于大都八洞藏云冠瀛州于巨阙造化之所偃薄灵谷之所啓处极缇油而纵观咏颂宁殚出宇宙而髙寻风烟罕测是知玉巵无当遐荒非视听之津金牓所存城阙尽江湖之致何必九虬齐骛直访银宫八骏长驱遥临石室武都山净惠寺者梁大清年中之所建也名山列岳之旧仙都福地之凑黄龙负匣着宝籍于经山紫鳯衔书防荣光于井络须弥山顶仍开梵帝之宫如意山中即有经行之地尔其盘基跨险列嶂凭霄日月之所窜伏烟霞之所枕倚飞泉瀑溜荡涤崩崖绿树藤网罗邱壑飞尘作气被万吹于中岩帝琰司寒宅千霜于北谷丹梯碧洞杳防林岫之间桂庑松楹寂寞风尘之表是称英镇实瞰崇冈闾阎当四会之街城邑辨三分之地緜磎锦渎下侵重峦玉阜铜陵旁分絶磴山川络绎崩腾宇宙之心原隰纵横隠轸亭皋之势顷以黄旗夜徙紫盖晨倾九服失图三灵在疚奸臣跃马防折版【疑作坂】而吟云壮士闻鸡拥阳关而啸雨岷峨失险化为锋镝之场江汉横流非复朝宗之国禅宇由其覆没法众是以凋沦国家淹有帝图削平天亹紫宸反照皇阶即叙万国顺百灵朝幽显再立华戎一揆烛龙韬景避尧日于幽都云鹏敛翼候虞风于晏海以为轩阶具美功穷望祲之台汉道兼力尽初【疑作祈】年之观爰经宝地大啓祥宫抚香象而髙视鸣法螺而再唱龙垣净土连帝道而重光鹤苑崇基脱皇居而首出况乎山积旧壤下镇偏隅天帝遗墟上干躔次王舎城之宫阙白玉犹存给孤独之园林黄金尚在法物由其大备盛徳所以相寻株兵奉天藏之图泉女献山只之籍离亭合榭因岸谷之髙低叠观连房执冈峦之曲直丹崖反照画栱相临绿嶂斜烟雕帘间出丰隆晓震次复审【疑作霤】而凄皇列缺晨奔望崇轩而愕眙千香宝树自起风烟九乳仙钟独鸣霜雪银龛佛影遥承鴈塔之花石壁经文下映龙宫之业虹生北涧即挂新幡鳯下东岑还栖旧刹若乃寻曲歴崇隈周行数里直上千仭苍松蓄吹临絶迳而疏寒黛篠防烟绕疆而结防春岩橘柚影入山堂秋壑芙蓉光浮水殿亦有山童采葛入丹窦而忘归野老纡花向青溪而不返山神献果送出庵园天女持花来游净国实杳冥之秘诀托幽深之逸境岂直淮南桂树暂得仙家江左桃源终迷故老而已爰有寛阇梨者俗姓扬氏其先华隂人也因官徙地家于緜竹山分太华水带长汾州岳会同风云感召经素论侍郎居八俊之英绿绶黄轩太尉列三台之首法师玉函降彩金瓶探色振八解之遥源践三明之广路灵机入证穷象载于初髫妙谛因心释羊车于弱冠三千法界由广位而出无明十二因缘自普济而登彼岸宣誓愿大拯沉黎挥觉剑而破邪山扬智灯而照昏室弥纶所被白马尽于禺门权渐所开黄牛至于嶓冡虔诚乐土憩影兹峰乃以贞观九年于寺西院立七佛堂一僧舎星毫动牖月面分堦彩鳯衔旒神龙负塔飞烟涌座龛龛忉利之天杳雾成台树树菩提之果朝散大夫行县令清河张楚亲承妙业俯刋贞琰林宗有道伯喈无愧法师夙机少晤应变多竒玉山中断琼林下杂支道林之好事语黙方融释恵逺之髙居风埃遂隔洎乎坐忘遗照返寂归真城肆防然若空山川黯而无色岂直岩枝泣血磵户摧梁而已哉县令刘照彭城人也自砀山杖劔绾鳯歴于云台春郊授钺嗣龙图于白水玉垒三分之胄下杂公门金陵一覇之基旁参帝绪翠緌丹绂歴今古而先鸣人杰地灵冠山川而得隽君膺岳渎之秀挺风云之会【一作选】昆溪劔锷直照胷于【疑】楚泽珪璋潜周履行鲁恭明徳方升汉辅之阶潘岳能文且职河阳之县仁徽可被阖境仰其风猷威德所加百城叠其霜彩尚廼康庄妙域光开不舍之坛舟檝爱河昭畅无生之业痛鹫林之殄瘁悲象敎之榛芜爰命缉兴式光泉薮武蹊龙涧近分庐岳之图金阙瑶台更讨瀛洲之记铭曰
　　武都仙镇灵墟奥域邑动香城山开浄国涧流百道峯云五色谷暗藤斜山髙树逼千楣鹤列万栱星悬分林构趾接磴开廛临阶竹树绕栋风烟龛前恠石塔下秋泉绿崖疏迳青岑拒室雾道相萦烟房互出叶浓磎浄花深嶂宻鸟度难寻猨惊易失檐分石窦地络金沙丹邱抗月碧洞栖霞松开野路桂列仙家仙鑪栢叶宝座莲花砌因岩曲桥随峰返果出天厨香来仙苑玉铸【疑】启曙金铛照晩谷思钟张山悲铎逺闾阎践胜铜墨髙情声飞别邑望动専城悬金道肆刻石山楹千载之后于嗟令名
　　梓州飞乌县白鹤寺碑
　　原夫玉都琼室紫垣光大帝之庭金阙银台壁壮羣仙之域故能使神明有宅驾日月以长驱鸾鳯知归抚云霓而上出斯则会巢瑾穴上皇迷栋宇之尊考室灵台中古识岩廊之贵然后冕旒前序提四海以为家登步大阶列千门而有阅【疑作闶】况乎山形见旁行草昧之先【阙】　　　光宅乾坤之右虽鹤临西门龙宫与王法同亡而象化东流鴈塔与遗仪继起白鹤寺者盖菩提寺之余址梁武皇之所建也香城福地之旧三巴五蜀之凑裂岷山之奥域分井络之荣光西包玉垒之墟北瞰铜陵之野南扄列第门庭万家东户连峰冈峦千里实伽蓝之胜迹得迦衞之英模凭絶磴以图规俯长溪而作固自金陵不竞玉镜无章地池兴南露之悲亭障切北风之候崩山鬭水触地网而三分坠月奔星划乾纲而五裂中原错戾慈门为虎豹之墟沧海横流定水穴鲸鲵之浦怀山既荡法众咸沦林院榛芜轩堂委寂遂使悲生弃井堙玉甃于三泉叹积为山移琼峰于九仞皇上摄千秋之宝运绪三圣之宏机挟宇宙而先神御雷风而首出灵功不宰华夷沾共贯之恩至道无思霜露得平分之序考祯图于日慎寤寐同符稽妙册于年刀【疑】幽明合贶然后东巡巨镇初【疑】六圣而抚寰中南面天坛朝万方而小天下皇威既畅宝应齐归川岳荐灵风烟动庆丹乌抱日疑増帝阁之华素鹤低云若赴仙庭之会昔白鱼黄竹业未峻于封崇赤鴈芝房名不登于梵宇爰征瑞典肇锡嘉名重兴波若之台更起招提之院金绳夕布绵秀【阙】以开坛玉牓晨舒拥囘峰而辟户爰有演上人者法门之秀士也行超常冻思越恒饥悲浄域之为墟喜皇波之普泛纵还舟于苦海惊浪旋夷比归驭于邪山灵闗非险于是浄财云委真众烟驰如趋摩勒之宫似向毗邪之国县令梁悦首加甄缉县丞梁敬一亲昭施典上凭天旨争开舎利之坛俯会众心竞起须弥之座禺同故岭石鲜坚华广汉余坰地多疎斥事闗经始人怀祗惧重阶不就空思天室之氓宝像无资未获黎阳之士岂非防期肹蠁功参造化之外故能果唇间发莲眸周映贝齿含滋璿毫起照三十二相临玉座以相辉八十四仪拥金山而圆立层甍四合烁奔电于丹楹复殿三休络浮烟于翠幌因髙积磴疑迁倒景之台架崄连荣【阙】立迎风之观雕檐竞注萦雾道以龙囘绣桷争飞傃云衢而鳯矫冩归禽于宝镜误接朝鸾图走兽于文珰疑栖夕兔雷霆蓄泄裁临承霤之间烟雨飞浮未出层峦之下耀丹青于菌壁妙迹疑存炳铣鋈于莲龛神辉自烛锵锵櫩铎声传桂叶之风熖熖山炉气结松隂之蔼仰真容于始旦满月晨昭窥列栋于方宵长虹夜发香泉激溜有符温浄之池珎木成行无忝祗园之树信煦尼之别府寔兠率之殊庭者乎爱友上座法师等情机藻莹戒律圆明披玉笥以研芳候琼钟而肃虑禅姿晓映依稀同鸡岫之前梵呗晨临髣髴像玉山之曲县令独孤俭等或鹏垂待运终燮道于中台或蠖屈求伸且毗风于下邑乡望仪曹等或盐泉锦室家称二烛之毫【疑作三蜀之豪左思蜀都赋云家有盐泉之井又云三蜀之豪】或抱朴怀仁誉拥双流之美或以为山川肆践犹纪石于弇州陵谷生哀尚沉研【疑作碑】于岘首况乎徳因时盛庆流封拜之辰名为功登事属文明之运岂可使璿猷被物终昧燮于机金字韬华不题勲于翠琰敢作颂曰
　　睿涂菌【疑】蔼灵机翕忽玉架天都金裁地阙法王利见香城继发鴈塔齐云龙宫瘗月长江近域广汉遗居禅扃共往梵宇全疎迹均梁后义切秦余山川牢落榛莽邱墟有圣聿兴惟皇降抚因天慿地为云为雨日观龙骧烟坛鹤举肇开嘉号重光浄土猗欤上士道场真政物观成章子来兴咏土石呈彩人灵合庆宝座晨严金山夕映紫微分殿青岑暇【疑】郭复岫萦楼攅峰跨阁月低璿镜星连宝铎彩鳯将飞蟠虹未落森沉桂宇肃穆筠坛花明栁砌叶暗朱栏溪留夏雪涧咽秋湍山虚梵冷谷静钟寒法众爰依禅徒戾止望风三蜀征尘千里顿首墀归心翠扆业起【疑作超】有色功齐无始伟哉防化妙矣能仁去来均迹前后俱身寂灭为乐般若为因题芳翠琰敢诣灵津
  </div>
  <div class="pagination">
   <a href="文苑英华_page591.html">
    上一页
   </a>
   <span>
    ...
   </span>
   <a href="文苑英华_page587.html">
    587
   </a>
   <a href="文苑英华_page588.html">
    588
   </a>
   <a href="文苑英华_page589.html">
    589
   </a>
   <a href="文苑英华_page590.html">
    590
   </a>
   <a href="文苑英华_page591.html">
    591
   </a>
   <span class="current-page">
    592
   </span>
   <a href="文苑英华_page593.html">
    593
   </a>
   <a href="文苑英华_page594.html">
    594
   </a>
   <a href="文苑英华_page595.html">
    595
   </a>
   <a href="文苑英华_page596.html">
    596
   </a>
   <a href="文苑英华_page597.html">
    597
   </a>
   <span>
    ...
   </span>
   <a href="文苑英华_page593.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
