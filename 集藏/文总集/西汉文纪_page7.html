<!DOCTYPE html>
<html>
<head>
    <meta charset="UTF-8">
    <title>西汉文纪 - 第 7 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西汉文纪 - 第 7 页/共 29 页</h1>
    <div class="content">　　夫人之性皆有五常及其少长耳目牵于耆欲故五常销而邪心作情乱其性利胜其义而不失厥家者未之有也今王富于春秋气力勇武获师傅之教浅加以少所闻见自今以来非五经之正术敢以游猎非礼道王者辄以名间
　　赐诸葛丰书【丰为司校尉刺举无所避帝使尚书令尧赐书】
　　夫司者刺举不法善善恶恶非得颛之也勉处中和顺经术意
　　免诸葛丰诏【丰为司校尉春夏系治人朝言其短徙城门校尉上书告周堪张猛上不直丰制诏御史】
　　城门校尉丰与前光禄勲堪光禄大夫猛在朝之时数言堪猛之羙丰前为司校尉不顺四时修法度专作苛暴以获虚威朕不忍下吏以为城门校尉不内省诸已而反怨堪猛以求报举告案无证之辞暴扬难验之罪毁誉恣意不顾前言不信之大者也朕怜丰之耆老不忍加刑其免为庶人
　　左迁周堪张猛诏【萧望之爲恭石显所陷害也上甚悼恨之乃擢堪为光禄勲猛为光禄大夫给事中大见信任恭显惮之是嵗永光元年夏寒日青无光恭显等皆言堪猛用事之咎防诸葛丰言堪猛短上怒免丰亦左迁堪等】
　　丰言堪猛贞信不立朕闵而不治又惜其材能未有所效其左迁堪为河东太守猛槐里令
　　徴拜周堪诏【堪等左迁后三嵗孝宣庙阙灾其晦日蚀上召诸前言日变在堪猛者责问因下诏征堪为光禄大夫猛复为太中大夫给事中堪寻瘖卒恭显谮猛自杀】
　　河东太守堪先帝贤之命而傅朕资质淑茂道术通明论议正直秉心有常发愤悃愊信有忧国之心以不能阿尊事贵孤特寡助抑厌遂退卒不克明徃者众臣见异不务自修深惟其故而反晻昧説天托咎此人朕不得巳出而试之以彰其材堪出之后大变仍臻众亦嘿然堪治未期年而三老官属有识之士咏颂其美使者过郡靡人不称此固足以彰先帝之知人而朕有以自明也俗人乃造端作基非议诋欺或引幽隐非所宜明意疑以类欲以陷之朕亦不取也朕迫于俗不得专心乃者天着大异朕甚惧焉今堪年衰嵗暮恐不得自信排于异人将安究之哉其征堪诣行在所拜为光禄大夫秩中二千石领尚书事
　　劳冯奉世玺书【永光二年秋奉世以右将军讨羌虏为所破杀两校尉奉世具上地形部众多少之计愿益三万六千人帝大为发兵六万余拜任千秋为奋武将军以助焉奉世上言愿得其众不须复烦大将因陈转输之费帝于是以玺书劳奉世且让之兵至并进羌虏大破乃诏封关内侯】
　　皇帝问将兵右将军甚苦暴露羌虏侵边境杀吏民甚逆天道故遣将军帅士大夫行天诛以将军材质之美奋精兵诛不轨百下百全之道也今乃有畔敌之名大为中国羞以昔不闲习之故邪以恩厚未洽信约不明也朕甚怪之上书言羌虏依深山多径道不得不多分部遮要害须得后发营士足以决事部署巳定埶不可复置大将闻之前为将军兵少不足自守故发近所骑日夜诣非为击也今发三辅河东农越骑迹射佽飞彀者羽林孤儿及呼速絫嗕种方急遣且兵凶器也必有成败者患防不豫定料敌不审也故复遣奋武将军兵法曰大将军出必有偏裨所以扬威武参计防将军又何疑焉夫爱吏士得众心举而无悔禽敌必全将军之职也若乃转输之费则有司存将军勿忧须奋武将军兵到合击羌虏
　　赐冯奉世爵关内侯诏【永光三年】
　　羌虏桀黠贼害吏民攻陇西府寺燔烧置亭絶道桥甚逆天道左将军光禄勲奉世前将兵征讨斩捕首虏八千余级卤马牛羊以万数赐奉世爵关内侯食邑五百戸黄金六十斤
　　使车骑将军谕单于
　　单于上书愿罢北边吏士屯戍子孙世世保塞单于乡慕礼义所以为民计者甚厚此长久之防也朕甚嘉之中国四方皆有关梁障塞非独以备塞外也亦以防中国奸邪放纵出爲冦害故明法度以专众心敬谕单于之意朕无疑焉为单于怪其不能罢故使大司马车骑将军谕嘉单于【并汉书】







　　西汉文纪巻三
　　钦定四库全书
　　西汉文纪巻四　　　　　明　梅鼎祚　编成帝【讳骜元帝太子方元帝在东宫时生为世嫡皇孙宣帝爱之字曰太孙在位二十六年帝临朝渊嘿尊严若神博览古今公卿奉职然湛于湭色赵氏乱内外家擅朝哀平短祚莽遂簒】火灾赦天下诏【建始元年正月曽祖悼考庙灾二月下诏】
　　廼者火灾降于祖庙有星孛于东方始正而亏咎孰太焉书云惟先假王正厥事羣公孜孜帅先百寮辅朕不逮崇寛大长和睦凡事恕己毋行苛刻其大赦天下使得自新
　　郊赦诏【建始二年正月罢雍五畤上始郊祀长安南郊】
　　廼者徙泰畤后土于南郊北郊朕亲饬躬郊祀上帝皇天报应神光并见三辅长无共张繇役之劳赦奉郊县长安长陵及中都官耐罪徒减天下赋钱算四十
　　讹言遣使循行天下诏【建始三年九月】
　　廼者郡国被水灾流杀人民多至千数京师无故讹言大水至吏民惊恐奔走乗城殆苛暴深刻之吏未息元元寃失职者众遣谏大夫林等循行天下
　　灾异求直言诏【建始三年十二月朔日有蚀之夜地震未央宫殿下诏】
　　盖闻天生众民不能相治爲之立君以统理之君道得则草木昆虫咸得其所人君不德谪见天地灾异娄发以告不治朕渉道日寡举错不中乃戊申日蚀地震朕甚惧焉公卿其各思朕过失明白陈之女无面从退有后言丞相御史与将军列侯中二千石及内郡国举贤良方正能直言极谏之士诣公车朕将览焉
　　改元河平赐王延世爵诏【永光五年河决清河鸣犊口而屯氏河絶成帝初都尉冯逡奏浚屯氏河塞鸣犊口穿直渠行视者以用度方不足可且勿浚后三嵗河果决馆陶及东郡金隄泛滥兖豫凡灌四郡三十二县河隄使者王延世以竹落长四丈大九围盛以小石两船夹载下而塞之三十六日河隄成建始五年三月下诏改元赐延世爵】
　　东郡河决流漂二州校尉延世隄防三旬立塞其以五年为河平元年卒治河者为着外繇六月惟延世长于计防功费约省用力日寡朕甚嘉之其以延世爲光禄大夫秩中二千石赐爵关内侯黄金百斤
　　日蚀诏【河平元年四月晦日有蚀之大赦天下】
　　朕获保宗庙战战栗栗未能奉称传曰男教不脩阳事不得则日为之蚀天着厥异辜在朕躬公卿大夫其勉悉心以辅不逮百僚各脩其职惇任仁人退逺残贼陈朕过失无有所讳
　　恤刑诏【河平中诏时有司不能广宣主恩建立明制为一代之法而徒毛举塞责是以大议不立】
　　甫刑云五刑之属三千大辟之罚其属二百今大辟之刑千有余条律令烦多百有余万言奇请它比日以益滋自明习者不知所由欲以晓谕众庶不亦难乎于以罗元元之民夭絶亡辜岂不哀哉其令中二千石二千石博士及明习律令者议减死刑及可蠲除约省者令较然易知条奏书不云乎惟刑之恤哉其审核之务凖古法朕将尽心览焉
　　顺四时月令诏【阳朔二年春寒下诏】
　　昔在帝尧立羲和之官命以四时之事令不失其序故书云黎民于蕃时雍明以隂阳为本也今公卿大夫或不信隂阳薄而小之所奏请多违时政传以不知周行天下而欲望隂阳和调岂不谬哉其务顺四时月令
　　举博士诏【阳朔二年九月】
　　古之立太学将以传先王之业流化于天下也儒林之官四海渊原宜皆明于古今温故知新通逹国体故谓之博士否则学者无述焉为下所轻非所以尊道德也工欲善其事必先利其噐丞相御史其与中二千石二千石杂举可充博士位者使卓然可观
　　劝农诏【阳朔四年正月】
　　夫洪范八政以食为首斯诚家给刑错之本也先帝劭农薄其租税宠其强力令与孝弟同科间者民弥惰怠乡本者少趋末者众将何以矫之方东作时其令二千石勉劝农桑出入阡陌致劳来之书不云乎服田力啬乃亦有秋其朂之哉
　　举寃狱诏【鸿嘉元年二月】
　　朕承天地获保宗庙明有所蔽德不能绥刑罚不中众寃失职趋阙告诉者不絶是以隂阳错谬寒暑失序日月不光百姓防辜朕甚悯焉书不云乎即我御事罔克耆夀咎在厥躬方春生长时临遣谏大夫理等举三辅三河农寃狱公卿大夫部刺史明申敕守相称朕意焉其赐天下民爵一级女子百戸牛酒加赐鳏寡孤独髙年帛逋贷未入者勿收
　　举直言诏【鸿嘉二年春】
　　古之选贤傅纳以言明试以功故官无废事下无逸民教化流行风雨和时百谷用成众庶乐业咸以康宁朕承鸿业十有余年数遭水旱疾疫之灾黎民娄困于饥寒而望礼义之兴岂不难哉朕既无以率道帝王之道日以陵夷意廼招贤选士之路鬰滞而不通与将举者未得其人也其举敦厚有行义能直言者冀闻切言嘉谋匡朕之不逮
　　郡国灾异诏【鸿嘉四年正月】
　　数敕有司务行寛大而禁苛暴讫今不改一人有辜举宗拘系农民失业怨恨者众伤害和气水旱为灾关东流冗者众青幽冀部尤剧朕甚痛焉未间在位有恻然者孰当助朕忧之巳遣使者循行郡国被灾害什四以上民赀不满三万勿出租赋逋贷未入皆勿收流民欲入关辄籍内所之郡国谨遇以理务有以全活之思称朕意
　　永始二年二月日蚀诏【二月晦】
　　廼者龙见于东莱日有蚀之天着变异以显朕邮朕甚惧焉公卿申敕百寮深思天诫有可省减便安百姓者条奏所振贷贫民勿收
　　振赡关东诏【永始二年二月】
　　关东比嵗不登吏民以义收食贫民入谷物助县官振赡者巳赐直其百万以上加赐爵右更欲为吏补三百石其吏也迁二等三十万以上赐爵五大夫吏亦迁二等民补郎十万以上家无出租赋三嵗万钱以上一年罢昌陵封王闳淳于长诏【初作初陵解万年与陈汤谋欲营起邑居成大功汤上书为言果起昌陵邑万年诡言三年可成羣臣多言不便永始元年七月诏罢之而长为太后姊子尝传语立赵皇后上德之因昌陵罢以为功二年十二月诏封焉寻封定陵侯详后】
　　前将作大匠万年知昌陵卑下不可为万嵗居奏请营作建置郭邑妄为巧诈积土増髙多赋敛繇役兴卒暴之作卒徒防辜死者连属百姓罢极天下匮竭常侍闳前为大司农中丞数奏昌陵不可成侍中卫尉长数白宜早止徙家反故处朕以长言下闳章公卿议者皆合长计首建至防闳典主省大费民以康宁闳前赐爵关内侯黄金百斤其赐长爵关内侯食邑千戸闳五百戸万年佞邪不忠毒流众庶海内怨望至今不息虽防赦令不宜居京师其徙万年敦煌郡【淳于长传诏用此数语】
　　永始三年正月日蚀诏【正月晦】
　　天灾仍重朕甚惧焉惟民之失职临遣太中大夫嘉等循行天下存问耆老民所疾苦其与部刺史举惇朴逊让有行义者各一人
　　地震火灾诏【永始四年六月】
　　廼者地震京师火灾娄降朕甚惧之有司其悉心明对厥咎朕将亲览焉
　　申敕礼制诏【永始四年六月】
　　圣王明礼制以序尊卑异车服以章有德虽有其财而无其尊不得逾制故民兴行上义而下利方今世俗奢僭罔极靡有厌足公卿列侯亲属近臣四方所则未闻脩身遵礼同心忧国者也或廼奢侈逸豫务广第宅治园池多畜奴婢被服绮縠设钟鼔备女乐车服嫁娶葬埋过制吏民慕效以成俗而欲望百姓俭节家给人足岂不难哉诗不云乎赫赫师尹民具尔瞻其申敕有司以渐禁之青緑民所常服且勿止列侯近臣各自省改司校尉察不变者
　　星变诏【元延元年七月有星孛于东井下诏】
　　廼者日蚀星陨谪见于天大异重仍在位黙然罕有忠言今孛星见于东井朕甚惧焉公卿大夫博士议郎其各悉心惟思变意明以经对无有所讳与内郡国举方正能直言极谏者各一人北边二十二郡举勇猛知兵法者各一人
　　立定陶王欣为皇太子诏【绥和元年二月】
　　朕承太祖鸿业奉宗庙二十五年德不能绥理宇内百姓怨望者众不防天祐至今未有继嗣天下无所系心观于徃古近事之戒祸乱之萌皆由斯焉定陶王欣于朕爲子慈仁孝顺可以承天序继祭祀其立欣为皇太子封中山王舅谏大夫冯参为宜乡侯益中山国三万戸以慰其意【赐诸侯王列侯金天下当为父后者爵三老孝弟力田帛各有差大苑并作诏丈误】
　　封孔吉为殷后诏【绥和元年二月】
　　盖闻王者必存二王之后所以通三统也昔成汤受命列爲三代而祭祀废絶考求其后莫正孔吉其封吉为殷绍嘉侯
　　复东平王宇削地诏【宇宣帝子元帝崩王侍防不以礼又私杀幸姬朐臑有司奏削樊亢父二县后三嵗成帝诏有司复之】
　　盖闻仁以亲亲古之道也前东平王有阙有司请废朕不忍又请削朕不敢专惟王之至亲未尝忘于心今闻王改行自新尊脩经术亲近仁人非法之求不以奸吏朕甚嘉焉传不云乎朝过夕改君子与之其复前所削县如故
　　礼楚王嚣诏【嚣宣帝子初封定陶王徙楚成帝河平中入朝时被疾天子闵之下诏】
　　盖闻天地之性人爲贵人之行莫大于孝楚王嚣素行孝顺仁慈之国以来二十余年孅介之过未尝闻朕甚嘉之今廼遭命离于恶疾夫子所痛曰蔑之命矣夫斯人也而有斯疾也朕甚闵焉夫行纯茂而不显异则有国者将何朂哉书不云乎用德章厥善今王朝正月诏与子男一人俱其以广戚县戸四千三百封其子勲为广戚侯
　　王尊加秩赐金诏【尊迁东郡太守建始四年河水溢浸瓠子金隄尊止宿隄上水盛隄坏终不去吏民壮之上于是制诏御史】
　　东郡河水甚长毁壊金隄未决三尺百姓惶恐奔走太守身当水冲履咫尺之难不避危殆以安众心吏民复还就作水不为灾朕甚嘉之秩尊中二千石加赐黄金二十斤
　　封丙吉孙昌爲博阳侯诏【成帝时修废功以丙吉旧恩犹重鸿嘉元年制诏御史】
　　盖闻褒功德继絶统所以重宗庙广贤圣之路也故博阳侯吉以旧恩有功而封今其祀絶朕甚怜之夫善善及子孙古今之通谊也其封吉孙中郎将关内侯昌为博阳侯奉吉后
　　冯参以列侯奉朝请诏【参奉世少子姊为元帝昭仪生中山孝王绥和中封舅参为宜乡侯王薨时奏愿贬参爵以关内侯留长安上怜之下诏】
　　中山孝王短命早薨愿以舅宜乡侯参为关内侯归家朕甚愍之其还参京师以列侯奉朝请
　　还废后许氏亲属诏【帝后宫多新爱而后宠益衰又为王鳯所不佑后姊平安刚侯夫人谒等为媚道祝謯事觉诛死后坐废亲属归故郡山阳后弟子平恩侯旦就国后九年上怜闵之下诏】
　　盖闻仁不遗逺谊不忘亲前平安刚侯夫人谒坐大逆罪家属幸防赦令归故郡朕惟平恩戴侯先帝外祖魂神废弃莫奉祭祀念之未尝忘于心其还平恩侯旦及亲属在山阳郡者
　　许嘉免就朝位防【帝初即位以舅王鳯为大司马大将军与后父车骑将军许嘉并辅政乆之上欲专委任鳯廼防嘉】
　　将军家重身尊不宜以吏职自絫赐黄金二百斤以特进就朝位
　　王音封安阳侯诏【音为鳯从弟代鳯为大司马车骑将军自以从舅越次用事小心亲职嵗余下诏】
　　车骑将军音宿卫忠正勤劳国家前为御史大夫以外亲宜典兵马入为将军不获宰相之封朕甚慊焉其封音为安阳侯食邑与五侯等俱三千戸
　　赐王音防【上幸成都侯王商第见穿长安城引沣水注第中意恨之后防行出过曲阳侯根第见园中土山渐台似白虎殿于是上怒以让车骑将军音商根兄弟欲自黥劓谢太后又赐音防书音等籍藁负斧质谢上不忍诛然后得已】
　　外家何甘乐祸败而欲自黥劓相戮辱于太后前伤慈母之心以危乱国外家宗旋彊上一身寖弱日乆今将一施之君其召诸侯令待府舍
　　封史丹诏【上为太子时丹为驸马都尉诏护太子元帝爱定陶共王有材蓺几欲立頼丹力争太子获安及即位丹歴迁左将军鸿嘉元年诏封】
　　夫褒有德赏元功古今通义也左将军丹徃时导朕以中正秉义醇壹旧德茂焉其封丹为武阳侯国东海剡之武彊聚戸千一百
　　赐史丹防【丹为左将军前后十六年永始中病乞骸骨上赐防】
　　左将军寝病不衰愿归治疾朕愍以官职之事久留将军使躬不瘳使光禄勳赐将军黄金五十斤安车驷马其上将军印绶宜专精神务近医药以辅不衰
　　免丞相薛宣册【时广汉郡盗起丞相御史遣掾吏逐捕不克卭成太后防吏赋敛趋办上闻之以过丞相御史永始二年免宣】
　　君为丞相出入六年忠孝之行率先百僚朕无闻焉朕既不明变异数见嵗比不登仓廪空虚百姓饥馑流离道路疾疫死者以万数人至相食盗贼并兴羣职旷废是朕之不德而股肱不良也廼者广汉羣盗横恣残贼吏民朕恻然伤之数以问君君对辄不如其实西州鬲絶几不为郡三辅赋敛无度酷吏竝縁为奸侵扰百姓诏君案验复无欲得事实之意九卿以下咸承风指同时陷于谩欺之辜咎繇君焉有司法君领职解嫚开谩欺之路伤薄风化无以帅示四方不忍致君于理其上丞相高阳侯印绶罢归
　　报张禹【禹与帝舅王鳯并领尚书内不自安欲退避鳯帝报之加赐黄金百斤养牛上尊酒大官致餐侍医视疾使者临问禹皇恐复起视事】
　　朕以防年执政万机惧失其中君以道德为师故委国政君何疑而数乞骸骨忽忘雅素欲避流言朕无闻焉君其固心致思总秉诸事推以孳孳无违朕意
　　报匡衡【初元帝时中书令石显用亊自前相韦成及衡皆畏显不敢失其意至成帝即位衡与御史大夫甄谭共奏显旧恶于是司校尉王尊劾奏衡谭居大臣位知显等爲海内患害不以时白奏行罚既奏显等不自陈不忠之罪而反扬着先帝任用倾覆之徒衡上疏谢罪因称病上丞相乐安侯印帝报之赐上尊酒养牛衡起视事】
　　君以道德修明位在三公先帝委政遂及朕躬君遵修法度勤劳公家朕嘉与君同心合意庶几有成今司校尉尊妄诋欺加非于君朕甚闵焉方下有司问状君何疑而上书归侯乞骸骨是章朕之未烛也传不云乎礼义不愆何恤人之言君其察焉专精神近医药彊食自爱
　　报翟方进【初定陵侯淳于长虽外戚然以能谋议为九卿新用事方进独与长交称荐之及长坐大逆诛诸所厚善皆坐免上以方进大臣又素重之为隠讳方进内慙上疏谢罪乞骸骨上报之乃起视事】
　　定陵侯长已伏其辜君虽交通传不云乎朝过夕改君子与之君何疑焉其专心壹意毋怠近医药以自持赐让丞相翟方进册【绥和二年春荧惑守心方进忧之防郎贲丽善为星言大臣宜当之上召见方进归未引决遂赐册即日自杀】
　　皇帝问丞相君有孔子之虑孟贲之勇朕嘉与君同心一意庶几有成惟君登位于今十年灾害并臻民被饥饿加以疾疫溺死关门牡开失国守备盗贼党辈吏民残贼殴杀良民断狱嵗嵗多前上书言事交错道路怀奸朋党相爲隐蔽皆无忠虑羣下凶凶更相嫉妬其咎安在观君之治无欲辅朕冨民便安元元之念间者郡国谷虽颇孰百姓不足者尚众前去城郭未能尽还夙夜未尝忘焉朕惟徃时之用与今一也百僚用度各有数君不量多少一听羣下言用度不足奏请一切増赋税城郭堧及园田过更算马牛羊増益盐铁变更无常朕既不明随奏许可后议者以为不便制诏下君君云卖酒醪后请止未尽月复奏议令卖酒醪朕诚怪君何持容容之计无忠固意将何以辅朕帅道羣下而欲久防显尊之位岂不难哉传曰髙而不危所以长守贵也欲退君位尚未忍君其孰念详计塞絶奸原忧国如家务便百姓以辅朕朕既已改君其自思强食慎职使尚书令赐君上尊酒十石养牛一君审处焉【并汉书】
　　赐赵飞燕婕妤书【太平御览作元帝误　外戚传飞燕外传并无蒙谴之事】
　　问飞燕赵婕妤夫上有诚必应以实愤懑充中必形于色诗云鼓钟于宫声闻于外犹此言之真伪之效难以期矣夫君子贵素文足通殷勤而已亦何必华辞哉自以亲婕妤异于他人故不能无言亦不以深相过望前数以言色不平应对舒迟为谴卒不能自改婕妤方见亲幸之时老母在堂两弟皆簪金貂并侍于侧同列比舍岂不谓婕妤姊弟尊幸哉今过防谴独谓老亲两弟何【妇人集　按汉书成帝将立飞燕为后封后父临为成阳侯哀帝既立尊为皇太后弟侍中钦爲新成侯赵氏侯者凡二人其后钦与兄子成阳侯防废为庶人】
</div>
    <div class="pagination">
<a href="西汉文纪_page6.html">上一页</a><span>...</span><a href="西汉文纪_page2.html">2</a><a href="西汉文纪_page3.html">3</a><a href="西汉文纪_page4.html">4</a><a href="西汉文纪_page5.html">5</a><a href="西汉文纪_page6.html">6</a><span class="current-page">7</span><a href="西汉文纪_page8.html">8</a><a href="西汉文纪_page9.html">9</a><a href="西汉文纪_page10.html">10</a><a href="西汉文纪_page11.html">11</a><a href="西汉文纪_page12.html">12</a><span>...</span><a href="西汉文纪_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
