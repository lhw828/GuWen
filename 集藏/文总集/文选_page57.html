<!DOCTYPE html>
<html>
 <head>
  <meta charset="utf-8"/>
  <title>
   文选 - 第 57 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 57 页/共 102 页
  </h1>
  <div class="content">
   文选考异
　　注「除其毒而置衣领之中」　袁本作「数十衣中」四字。茶陵本幷善入五臣良注，与此同。案：皆非也。「数十」当作「缀于」。尤延之不知字讹，取良注以通之，非也。琴操亦云「缀衣领」，可借证。
　　注「奇往视袖中杀蜂」　案：「视」当作「就」，「杀」当作「掇」。正引此以注「掇蜂」，不得作「杀」，乃良注误言「杀」。琴操载一云「令伯奇掇之」，可借为证。袁本亦讹。
　　注「使者就袖中」　案：「就」当作「视」。此与上「视」、「就」二字互易其处也。袁本亦讹。
　　注「藜羹不糁」　袁本「糁」作「斟」，是也。此所引吕氏春秋任数文，高诱有注，可证。
　　注「食絜故馈」　陈云「故」，「欲」误。袁本亦作「故」。今吕氏春秋作「而后」二字，或善引不同耳。袁、茶陵二本所载五臣良注作「欲」，陈以之校善，未必是。
　　从军行五言
　　苦哉远征人，飘飘穷四遐。南陟五岭巅，北戍长城阿。汉书曰：秦北为长城之役，南有五岭之戍。史记曰：始皇以谪遣戍，谪罚狱吏不直者筑长城也。深谷邈无底，崇山郁嵯峨。列子曰：夏革曰：渤海之东有大壑焉，实惟无底之谷。秦嘉诗曰：岩石郁嵯峨。奋臂攀乔木，振迹涉流沙。史记曰：武臣曰：陈王奋臂为天下唱始。毛诗曰：南有乔木。尚书曰：导弱水入于流沙。隆暑固已惨，凉风严且苛。贾谊旱云赋曰：隆暑盛其无聊。说文曰：惨，毒也。宋均春秋纬注曰：苛者，切也。夏条集鲜藻，寒冰结冲波。文子曰：夏条可结。毛诗曰：诞寘之寒冰。胡马如云屯，越旗亦星罗。邹阳书曰：胡马遂进窥于邯郸。杜笃论都赋曰：斩白蛇，屯黑云。广雅曰：屯，聚也。国语，越王曰：吴为不道，敢问诸大夫，战奚以而可？大夫种曰：审物则可以战。韦昭曰：物，旌旗物色徽帜之属也。羽猎赋曰：涣若天星之罗。飞锋无绝影，鸣镝自相和。张衡髑髅赋曰：飞锋曜景，秉尺持刀。汉书曰：冒顿乃作为鸣镝。音义曰：如今鸣箭也。朝食不免胄，夕息常负戈。战国策曰：卫行人烛过，免冑横戈而进。李陵答苏武书曰：负戟而长叹。孔安国论语注曰：戈，戟也。苦哉远征人，拊心悲如何！列子曰：师襄乃抚心高蹈。
　　文选考异
　　夏条集鲜藻　案：「集」当作「焦」，袁本云善作「集」，茶陵本云五臣作「焦」。所见皆非也。「集」字于文义全乖。各本但传写误，非善如此。
　　豫章行五言　古豫章行曰：白杨初生时，乃在豫章山。
　　泛舟清川渚，遥望高山阴。国语曰：秦泛舟于河。列子曰：伯牙游于泰山之阴。川陆殊途轨，懿亲将远寻。广雅曰：轨，道也。左氏传，富辰曰：昔周公吊二叔之不咸，故封建亲戚，以蕃屏周，不废懿亲也。三荆欢同株，四鸟悲异林。古上留田行曰：出是上独西门，三荆同一根生。一荆断绝不长，兄弟有两三人，小弟块摧独贫。家语曰：孔子在卫，昧旦晨兴，颜回侍侧，闻哭者之声甚哀。子曰：回，汝知此哭何者？曰：回以此哭之声，非但为死者而已矣，又为生离别者。子曰：何以知之？对曰：回闻完山之鸟生四子焉，羽翼既成，将分乎四海，其母悲鸣而送之，哀声有似于此，为其往而不返，回窃以音类知之。孔子使问哭者，果曰：夫死家贫，卖子葬之，与之长决。子曰：回善于识音矣。乐会良自古，悼别岂独今。郑玄毛诗笺曰：悼，伤也。古诗曰：今日良宴会，欢乐难具陈。又曰：别日何易，会日何难！寄世将几何，日无停阴。尸子，老莱子曰：人生于天地之间，寄也。寄者，固归也。左氏传曰：人寿几何？周易曰：日之离，不鼓缶而歌，则大耋之嗟凶。前路既已多，后涂随年侵。前路、后涂，喻寿命也。言前路已多而罕至，后涂随年侵而又尽，言无几何也。促促薄暮景，亹亹鲜克禁。景之薄暮，喻人之将老也，流行不息，鲜能止之。孔安国尚书传曰：薄，迫也。楚辞曰：时亹亹而过中。曷为复以兹？曾是怀苦心。言何为复以此暮景不留之志，而曾是重怀悲苦之心乎！毛诗曰：曾是在位。苦心，见上文。远节婴物浅，近情能不深。说文曰：婴，绕也。行矣保嘉福，景绝继以音。景，影也。言形影若绝，当继之以惠音。
　　文选考异
　　泛舟清川渚　茶陵本「川」作「山」，云五臣作「川」。袁本云善作「山」。案：此所见不同，盖尤是，二本非，或校改正之。
　　注「昔周公吊二叔之不咸故封建亲戚」　茶陵本无「吊二叔之不咸故」七字，袁本无「吊二叔之不咸」六字。案：善引经典有节其字句之例，尤本专主增多，每非是。
　　注「出是上独西门」　案：「独」当作「留」。袁本亦讹。茶陵本此一节幷善入五臣良注，全失其真。或又据之以改善，斯大误矣。今不具论。
　　苦寒行五言　或曰北上行。
　　北游幽朔城，凉野多崄难。尚书曰：宅朔方曰幽都。毛苌诗传曰：北方寒凉也。俯入穹谷底，仰陟高山盘。韩诗曰：在彼穹谷。王弼周易注曰：盘，山石之安也。凝冰结重涧，积雪被长峦。尔雅曰：峦，山堕也。郭璞曰：山形长狭者，荆州谓之峦。阴云兴岩侧，悲风鸣树端。不覩白日景，但闻寒鸟喧。猛虎凭林啸，玄猿临岸叹。春秋元命苞曰：猛虎啸而谷风起。小雅曰：凭，依也。上林赋曰：玄猿素雌。夕宿乔木下，惨怆恒鲜欢。渴饮坚冰浆，饥待零露餐。周易曰：履霜坚冰至。诗曰：零露团兮。离思固已久，寤寐莫与言。曹子建杂诗曰：离思一何深。毛诗曰：独寐寤言。剧哉行役人，慊慊恒苦寒。说文曰：剧，甚也。郑玄礼记注曰：慊，恨不满足之貌也。
　　文选考异
　　注「山堕也」　茶陵本「堕」作「嶞」，是也。袁本亦误「堕」。
　　饮马长城窟行五言
　　驱马陟阴山，山高马不前。汉书，侯应上书曰：臣闻北边塞有阴山。往问阴山候，劲虏在燕然。解嘲曰：西北一候。范晔后汉书曰：窦宪征北单于，登燕然山。戎车无停轨，旌旆屡徂迁。郑玄考工记注曰：轨，辙迹也。仰凭积雪岩，俯涉坚冰川。冬来秋未反，去家邈以绵。邈，远也。猃狁亮未夷，征人岂徒旋。猃狁，匈奴也。毛诗曰：赫赫南仲，猃狁于夷。毛苌曰：夷，平也。末德争先鸣，凶器无两全。吴越春秋，范蠡曰：夫人君勇者，逆德也；兵者，凶器也；争者，国之末也。庄子曰：三军五兵之运，德之末也。左氏传，州绰谓齐侯曰：平阴之役，先二子鸣。师克薄赏行，军没微躯捐。李陵书曰：薄赏子以守节。将遵甘陈迹，收功单于旃。汉书曰：甘延寿，字君况，北地人也。为郎中谏大夫，使西域，与副校尉陈汤共诛斩郅支单于，封义成侯。又曰：陈汤，字子公，山阳人也。为西域副校尉，与甘延寿俱出，同斩单于首，赐爵关内侯。班固汉书述曰：博望仗节，收功大夏。旃，旌旗也。振旅劳归士，受爵槀街传。谷梁传曰：入曰振旅。毛诗序曰：杕杜，劳还役也。南都赋曰：受爵传觞。汉书，陈汤上疏曰：斩郅支单于首，及名王以下，宜悬头槀街蛮夷邸间。晋灼曰：黄图，在长安城门内。邸，谓传舍也。
　　门有车马客行五言
　　门有车马客，驾言发故乡。毛诗曰：驾言出游。念君久不归，濡迹涉江湘。毛苌诗传曰：濡，渍也。投袂赴门涂，揽衣不及裳。左氏传曰：楚子投袂而起。古诗曰：揽衣起徘徊。毛苌诗传曰：上曰衣，下曰裳。拊膺携客泣，掩泪叙温凉。列子曰：抚膺而无恨。楚辞曰：长太息以掩涕。尚书曰：以殷仲春。郑玄曰：春秋言温凉也。借问邦族间，恻怆论存亡。毛诗曰：言旋言归，复我邦族。尸子曰：其生也存，其死也亡。亲友多零落，旧齿皆雕丧。曹子建箜篌引曰：亲友从我游。孔融与曹操书曰：海内知识，零落殆尽。黄石公记曰：王聘旧齿，万事乃理。市朝互迁易，城阙或丘荒。古出夏门行曰：市朝人易，千岁墓平。毛诗曰：在城阙兮。坟垄日月多，松柏郁芒芒。仲长子昌言曰：古之葬，松柏梧桐以识其坟也。天道信崇替，人生安得长？国语，蓝尹亹曰：君子独居，思前世之崇替。贾逵曰：崇，终也。慷慨惟平生，俛仰独悲伤。说文曰：慷慨，壮士不得志于心。庄子曰：俛仰之间。
　　君子有所思行五言
　　命驾登北山，延伫望城郭。孔丛子，孔子歌曰：巾车命驾。楚辞曰：结幽兰而延伫。廛里一何盛，街巷纷漠漠。郑德汉书注曰：廛，谓城邑之居也。甲第崇高闼，洞房结阿阁。汉书音义曰：有甲乙次第，故曰甲第。楚辞曰：姱容修态絙洞房。尚书中候曰：昔黄帝轩辕，凤皇巢阿阁。郑玄周礼注曰：四阿若今四注也。曲池何湛湛，清川带华薄。楚辞曰：坐堂伏槛临曲池。邃宇列绮牕，兰室接罗幕。楚辞曰：高堂邃宇槛层轩。古诗曰：交疏结绮牕。又曰：卢家兰为室，桂为梁。楚辞曰：蒻阿拂壁罗帱张。淑貌色斯升，哀音承颜作。言淑貌以色斯而见升，哀音亦承颜衰而作也。论语曰：色斯举矣。人生诚行迈，容华随年落。楚辞曰：生天地之若过。古诗曰：人生天地间，忽如远行客。善哉膏粱士，营生奥且博。国语，栾伯请公族大夫，公曰：夫膏粱之性难止也。贾逵曰：膏，肉之肥者。粱，食之精者。言其食肥美者率骄放，其性难止也。韦昭汉书注曰：生，业也。广雅曰：奥，藏也。宴安消灵根，酖毒不可恪。左氏传，管敬仲言于齐侯曰：宴安酖毒，不可怀也。杜预曰：以宴安比之酖毒也。老子黄庭经曰：玉池清水灌灵根，灵根坚固老不衰。然灵根谓身也。左氏传曰：卿不书，缓也，以惩不恪。尔雅曰：恪，敬也。无以肉食资，取笑葵与藿。说文曰：晋东郭氏上书于献公，公曰：肉食者已虑之矣。对曰：忽使肉食失计于庙堂，藿食宁得不肝脑涂地也。
　　文选考异
　　注「难止也」　案：「止」当作「正」。各本皆讹。颜氏家训引作「整」，可借证也。下同。
　　注「说文曰」　何校「文」改「苑」，陈同。各本皆误。
　　齐讴行五言　汉书礼乐志曰：齐讴员六人。
　　营丘负海曲，沃野爽且平。礼记曰：太公封于营丘。郑玄曰：齐曰营丘。晁错新书曰：齐地僻远负海，地大人众。郑玄礼记注曰：负之言背也。汉书曰：沃野千里。左氏传，齐景公欲更晏子之宅，曰：请更诸爽垲之地。洪川控河济，崇山入高冥。毛苌诗传曰：控，引也。战国策，苏秦曰：齐有清济浊河。傅毅洛都赋曰：弋高冥之独鹄，连轩翥之双。崇或为嵩，非也。东被姑尤侧，南界聊摄城。左氏传，晏子曰：聊、摄以东，姑、尤以西，其为人也多矣。杜预曰：姑、尤，齐东界，姑水、尤水，皆在城阳郡东南入海也。聊、摄，齐西界也。平原聊县东北有摄城。然西南不同者，其地既非正方，故各举一隅言之也。海物错万类，陆产尚千名。尚书曰：海岱惟青州。禹贡，海物惟错。河图曰：地有九州岛，以苞万类。礼记曰：恒豆之俎，陆产之物也。加豆，陆产也。其醢，水物也。南都赋曰：百品千名。孟诸吞楚梦，百二侔秦京。子虚赋曰：齐浮渤澥，游孟诸，吞若云梦者八九，于其胷中曾不蔕芥。汉书，田肯贺上曰：陛下得韩信，又治秦中。秦持戟百万，秦得百二焉；齐持戟百万，齐得十二焉。此所谓东西秦也。李斐云：持戟百万，秦得百二焉。又曰：设有持戟百万之众，齐得十中之二焉。百万十分之二，亦二十万也。但文相避耳，故言东西秦，其势敌也。然李斐之意，以百二谓百万中之二也。字林曰：侔，齐等也。惟师恢东表，桓后定周倾。毛诗曰：惟师尚父，时维鹰扬。左氏传曰：季札请观于周乐，为齐曰：表东海者其太公乎。又曰：公及齐侯会于首止，谋宁周也。公，鲁僖公也。齐侯，桓公也。盐铁论曰：定倾扶危。天道有迭代，人道无久盈。孙卿子曰：日月递照，四时代御。王符潜夫论曰：廉颇、翟公，再盈再虚。鄙哉牛山叹，未及至人情。论语，荷篑曰：鄙哉硁硁乎！晏子春秋曰：景公游牛首山，北临其国，流涕曰：若何去此而死乎！艾孔、梁丘据皆泣，晏子独笑。公收涕而问之。晏子曰：使贤者常守，则太公、桓公有之；使勇者常守，则庄公有之。吾君安得有此而为流涕？是不仁也。见不仁之君一，谄谀之臣二，所以独笑也。庄子曰：不离于真，谓之至人也。爽鸠苟已徂，吾子安得停？左氏传，齐侯饮酒乐。公曰：古而无死，其乐若何？晏子对曰：古而无死，古之乐也，君何得焉。爽鸠氏始居此地，季萴因之，而逢伯凌因之，蒲姑氏因之，而太公因之，古若无死，爽鸠氏之乐，非君所愿也。萴，助革切。行行将复去，长存非所营。西京赋曰：若历世而长存。羽猎赋序曰：禁御所营。
　　文选考异
　　注「请更诸爽垲之地」　陈云「之地」当作「者」。今案：当作「者也」，引末缀以「也」字，善每有之。各本皆误。
　　注「恒豆之俎」　案：「俎」当作「菹」。各本皆讹。
　　注「谓百万中之二也」　案：「中」当作「十」。各本皆讹。
　　长安有狭邪行五言
　　伊洛有歧路，歧路交朱轮。尔雅曰：二达谓之歧旁。郭璞曰：歧，道旁出也。杨恽书曰：乘朱轮者十人。曹植妾薄相行曰：辎軿飞毂交轮。轻盖承华景，腾步蹑飞尘。华景，日也。汉书云：日华曜也。鸣玉岂朴儒，凭轼皆俊民。国语曰：赵简子鸣玉以相。礼记曰：君子行则鸣佩玉。汉书儒林传，武帝曰：吾始以尚书为朴学。左氏传，楚子玉曰：请与君冯轼而观之。尚书曰：俊民用康。烈心厉劲秋，丽服鲜芳春。厉，严貌也。西京赋曰：丽服扬菁。余本倦游客，豪彦多旧亲。汉书曰：司马长卿故倦游。倾盖承芳讯，欲鸣当及晨。家语曰：孔子之郯，遭程子于涂，倾盖而语。鸡及晨而鸣，以喻人及时而仕也。春秋考异记曰：鸡应旦明。明与鸣同，古字通也。守一不足矜，歧路良可遵。汉书，严安上书曰：守一而不变者，未睹治之至也。淮南子曰：杨子见逵路而哭之，为其可以南可以北也。老子曰：圣人抱一，为天下式。河上公曰：抱，守也。守一乃知万事，故为天下法式。规行无旷迹，矩步岂逮人。杨雄核灵赋曰：二子规游矩步。苏子曰：行务应规，步虑投矩。广雅曰：旷，远也。投足绪已尔，四时不必循。言规行矩步，既无所及，故投足前绪且当止矣。犹如四时异节，不必相循。解嘲曰：欲行者拟足而投迹。尔雅曰：绪，事也。孙卿子曰：日月递照，四时代御。将遂殊涂轨，要予同归津。周易曰：天下同归而殊涂。
　　文选考异
　　注「俊民用康」　案：此有误也。洪范有「俊民用章，家用平康」，无「俊民用康」。余屡引。各本亦「章」、「康」互出。盖「章」是，「康」非也。
　　要予同归津　袁本、茶陵本「予」作「子」，是也。
　　长歌行五言
　　逝矣经天日，悲哉带地川。范晔后汉书曰：上党太守田邑与冯衍书曰：日月经天，河海带地。寸阴无停晷，尺波岂徒旋。言日无停景，川不旋波，以喻年命流行，曾无止息也。淮南子曰：圣人不贵尺之璧，而重寸之阴，时难得而易失也。说文曰：晷，景也。年往迅劲矢，时来亮急弦。楚辞曰：年洋洋而日往。释名曰：矢，指也，其有所指。迅，疾也。汉书，蒯通曰：时乎时不再来。急弦，已见上文。远期鲜克及，盈数固希全。管子曰：任之重者莫如身，期之远者莫如年。左氏传，卜偃曰：万，盈数也。然此之盈数谓百年也。列子，杨朱曰：人得百年之寿，千中无一，疾病哀苦居其半矣。毛诗曰：君子万年，介尔景福。郑玄曰：汝有万年之寿矣，又助汝大福也。容华夙夜零，体泽坐自捐。无故自捐曰坐也。兹物苟难停，吾寿安得延？尔雅曰：延，长也。俛仰逝将过，倐忽几何间。俛仰，已见上文。毛诗曰：逝将去汝。毛苌曰：逝，往也。楚辞曰：往来倐忽。慷慨亦焉诉，天道良自然。但恨功名薄，竹帛无所宣。四子讲德论曰：节趋不立，则功名不宣。墨子曰：以其所行，书于竹帛，传遗后子孙。迨及岁未暮，长歌承我闲。毛苌诗传曰：迨，及也。韩诗曰：岁聿其暮。薛君曰：暮，晚也。言君之年岁已晚也。楚辞曰：愿乘闲而自察。 
　　文选考异
　　注「范晔后汉书曰」　袁本、茶陵本无此六字。案：无者是也。善例如此，引太子报桓荣书之在荣传，谷永与王谭书之在永传，初不称范、班二史也，其类甚多。此亦尤延之添而未是者。
　　注「愿乘闲而自察」　袁本、茶陵本「乘」作「承」，是也。
　　悲哉行五言　歌录曰：悲哉行，魏明帝造。
　　游客芳春林，春芳伤客心。和风飞清响，鲜云垂薄阴。蕙草饶淑气，时鸟多好音。毛诗曰：睍睆黄鸟，载好其音。翩翩鸣鸠羽，喈喈仓庚吟。礼记曰：季春之月，鸣鸠拂其羽。毛诗曰：仓庚喈喈。幽兰盈通谷，长秀被高岑。幽兰生乎通谷，而长秀被乎高岑，言有托也。楚辞曰：结幽兰而延伫。汉书，伍被曰：通谷数行。汉武秋风辞曰：兰有秀兮菊有芳。女萝亦有托，蔓葛亦有寻。言女萝、蔓葛各有寻托，而己独无，所以增思也。毛诗曰：茑与女萝，施于松柏。毛苌曰：女萝，松萝也。诗曰：南有樛木，葛藟累之。郑玄曰：葛藟累而蔓之。寻，犹缘也。伤哉游客士，忧思一何深！言己客游不如萝葛，故忧思逾深也。目感随气草，耳悲咏时禽。寤寐多远念，缅然若飞沈。韦昭国语注曰：缅，犹邈也。飞沈，言殊隔也。愿托归风响，寄言遗所钦。李陵答苏武书曰：时因北风，复惠德音。嵇康赠秀才诗曰：思我所钦。
　　文选考异
　　喈喈仓庚吟　茶陵本「吟」作「音」，云五臣作「吟」。袁本云善作「音」。案：二本非也。上云「时鸟多好音」，古人卽不忌复韵。此实非其比，但传写误。尤所见为是，或校改正之也。
　　吴趋行五言　崔豹古今注曰：吴趋曲，吴人以歌其地也。
　　楚妃且勿叹，齐娥且莫讴。楚，樊姬。齐娥，齐后也。歌录曰：石崇楚叹曰：歌辞楚叹，莫知其所由。楚之贤能立德着勋，垂名于后，唯樊姬焉。故今叹咏之声，永世不绝。孟子，淳于曰：昔绵驹处高唐而齐右善歌。方言曰：秦晋之间，美貌谓之娥。说文曰：讴，齐歌也。四坐并清听，听我歌吴趋。吴趋自有始，请从昌门起。吴越春秋曰：大城立昌门者，象天通阊阖风，亦名破楚门也。昌门何峨峨，飞阁跨通波。吴地记曰：昌门者，吴王阖闾所作也，名为阊阖门，高楼阁道。西都赋曰：修除飞阁。又曰：与海通波。重栾承游极，回轩启曲阿。西京赋曰：跱游极于浮柱，结重栾以相承。轩，长牕也。言长牕开于屋之曲阿也。周书曰：明堂咸有四阿。郑玄周礼注曰：四阿，若今四注也。蔼蔼庆云被，泠泠祥风过。史记曰：若烟非烟，若云非云，郁郁纷纷，萧索轮囷，是谓庆云。风赋曰：清清泠泠。山泽多藏育，土风清且嘉。左氏传曰：晋侯曰：锺仪乐操土风，不忘本也。泰伯导仁风，仲雍扬其波。史记曰：吴太伯，弟仲雍，皆周太王之子，而王季历之兄也。季历贤，有圣子昌，太王欲立季历以及昌，于是太伯、仲雍二人，乃奔荆蛮以避季历。季历果立，是为王季，而昌为文王。太伯之奔荆蛮，自号句吴。太伯卒，无子，弟仲雍立。典引曰：仁风翔于海表。楚辞曰：汨其泥而扬其波。穆穆延陵子，灼灼光诸华。毛苌诗传曰：穆穆，美也。左氏传曰：吴公子札来聘。其出聘也，通嗣君也。广雅曰：灼灼，明也。左氏传曰：吴，周之冑裔也，今而始大，比于诸华。王迹隤阳九，帝功兴四遐。孟子曰：王者之迹息而诗亡。汉书，阳九厄曰，初入，百六，阳九。音义曰：易传所谓阳九之厄，百六之会者也。东都赋曰：轩辕氏之所以开帝功。大皇自富春，矫手顿世罗。吴志曰：孙权，字仲谋，吴富春人也，薨，谥曰大皇帝。说文曰：矫，举手也。顿，整也。世罗，犹皇纲也。言大皇生自富春，矫手而整天纲也。邦彦应运兴，粲若春林葩。毛诗曰：彼己之子，邦之彦兮。春秋命历序曰：五德之运，应录次相代也。属城咸有士，吴邑最为多。蔡邕陈留太守行县颂曰：府君劝耕桑于属城也。八族未足侈，四姓实名家。张勃吴录曰：八族，陈、桓、吕、窦、公孙、司马、徐、傅也。四姓，朱、张、顾、陆也。汉书，刘敬曰：徙齐诸田豪桀名家。文德熙淳懿，武功侔山河。曹植令曰：相者文德昭，将者武功烈。尔雅曰：熙，兴也，谓盛多也。谢丞后汉书曰：朱皓德行纯懿，才学优裕。汉书曰：汉兴，封爵之誓曰：使黄河如带，泰山若砺，国以永存，爰及苗裔。礼让何济济，流化自滂沱。毛苌诗传曰：济济，多威仪也。论语曰：泰伯三以天下让。毛诗曰：月离于毕，俾滂沱矣。淑美难穷纪，商搉为此歌。公羊传，宋万曰：鲁侯之淑，鲁侯之美。何休曰：淑，美也。美，好也。贾逵国语注曰：纪，犹录也。广雅曰：商，度也。许慎淮南子注曰：商搉，粗略也。言商度其粗略也。
　　文选考异
　　注「而齐右善歌」　袁本「右」作「后」，是也。上注云「齐娥，齐后也」，此作「后」，明甚。今茶陵本亦作「右」，皆后人误改。又案：余屡引皆作「右」，疑孟子有二本，而善兼引之，如「放踵」、「致于踵」兼引之例。
　　泠泠祥风过　何校「祥」改「鲜」，云江淹拟许征君自序诗「曲棂激鲜飙」注中引此句作「鲜」。案：所校是也。茶陵本云五臣作「鲜」，袁本云善作「祥」，各本所见皆传写讹。卽善、五臣幷非有异，而误着校语之例。
　　注「谢丞后汉书曰」　案：「丞」当作「承」。各本皆讹。
　　短歌行四言
　　置酒高堂，悲歌临觞。列子曰：秦青抚节悲歌。王逸楚辞曰：悲歌，言愁思也。人寿几何？逝如朝霜。左氏传曰：俟河之清，人寿几何？曹植送应氏诗曰：人寿若朝霜。时无重至，华不再阳。论语摘辅像谶曰：时不再及。宋均曰：及，亦至也。苹以春晖，兰以秋芳。礼记曰：季春，萍始生。郑玄曰：萍华其大者曰苹。楚辞曰：秋兰兮青青。来日苦短，去日苦长。曹植苦短篇曰：苦乐有余。魏武帝短歌行曰：去日苦多。今我不乐，蟋蟀在房。毛诗曰：蟋蟀在堂，岁聿其暮。今我不乐，日月其除。乐以会兴，悲以别章。岂曰无感，忧为子忘。我酒既旨，我肴既臧。毛诗曰：尔酒既旨，尔肴既嘉。短歌有咏，长夜无荒。史记曰：纣为长夜之饮。毛诗曰：好乐无荒。
　　文选考异
　　注「王逸楚辞曰」　案：「辞」下当有「注」字。各本皆脱。余同者不悉出。
　　注「萍华」　案：「华」当作「苹」。袁本亦讹。茶陵本作「蓱」，「萍」上作「蓱始生」，与今月令合，或与尤、袁所见自不同也。
　　日出东南隅行五言或曰罗敷艳歌崔豹古今注曰：陌上桑者，出秦氏女也。秦氏，邯郸人，有女名罗敷，嫁为邑人千乘王仁为妻。王仁后为赵王家令。罗敷出采桑于陌上，赵王登台见而悦之，因饮酒欲夺焉。罗敷巧弹筝，乃作陌上之歌以自明焉。
　　扶桑升朝晖，照此高台端。山海经曰：汤谷上有扶木。扶木者，扶桑也。十日所浴。新语曰：高台百仞。台端，犹室端也。高台多妖丽，浚房出清颜。吕氏春秋曰：列精子高谓侍者曰：我奚若？侍者曰：公妖且丽。王逸楚辞注曰：妖，好也。琴道，雍门周曰：广厦邃房。淑貌耀皎日，惠心清且闲。韩诗曰：东方之日兮，彼姝者子在我室兮。薛君曰：颜色盛美，如东方之日矣。周易曰：有孚惠心。广雅曰：闲，正也。美目扬玉泽，蛾眉象翠翰。毛诗曰：美目盻兮。楚辞曰：娥眉曼睩目腾光。王逸曰：曼，泽也。睩，视貌也。言美女之貌娥眉玉貌，曼好目曼泽。睩音录。登徒子好色赋曰：眉如翠羽。郑玄尚书大传注曰：翰，毛也。鲜肤一何润，秀色若可餐。张衡七辩曰：淑性窈窕，秀色美艳。窈窕多容仪，婉媚巧笑言。毛诗曰：窈窕淑女。又曰：巧笑倩兮。暮春春服成，粲粲绮与纨。论语，曾点曰：暮春者春服既成。毛诗曰：粲粲衣服。金雀垂藻翘，琼佩结瑶璠。释名曰：爵钗，钗头及上施爵也。楚辞曰：砥室翠翘。王逸注曰：翘，羽名也。毛诗曰：佩玉琼琚。杜预左氏传注曰：玙璠，美玉也。方驾扬清尘，濯足洛水澜。西京赋曰：方驾授绥。郑玄仪礼注曰：方，并也。司马相如谏猎书曰：犯属车之清尘。杨雄太玄赋曰：踞弱水而濯足。蔼蔼风云会，佳人一何繁。风云，言多也。过秦论曰：天下云会响应。南崖充罗幕，北渚盈軿轩。苍颉篇曰：軿，衣车也。清川含藻景，高崖被华丹。藻景，华景也。馥馥芳袖挥，泠泠纤指弹。苏武诗曰：馥馥我兰芳。又曰：谁为游子吟，泠泠一何悲。悲歌吐清响，雅舞播幽兰。悲歌，已见上文。韩诗曰：舞则莫兮。薛君曰：言其舞则应雅乐也。杜预左氏传注曰：播，扬也。宋玉风赋曰：臣援琴而鼓之，为幽兰白雪之曲。丹唇含九秋，妍迹陵七盘。洛神赋曰：丹唇外朗。广雅曰：陵，乘也。南都赋曰：结九秋之增伤，怨西荆之折盘。张衡舞赋曰：历七盘而屣蹑。赴曲迅惊鸿，蹈节如集鸾。卞兰七牧曰：飜放袂而赴节，若游鸿之翔天。边让章华台赋曰：忽飘然以轻逝，似鸾飞于天汉。淮南子曰：龙兴鸾集。绮态随颜变，沈姿无乏源。乏，或为定。俯仰纷阿那，顾步咸可欢。张衡七辩曰：蝤蛴之领，阿那宜顾。苍颉篇曰：顾，视也。王逸楚辞注曰：步，徐行也。遗芳结飞飙，浮景映清湍。尔雅曰：扶摇谓之飙。说文曰：湍，水疾也。冶容不足咏，春游良可叹。周易曰：慢藏诲盗，冶容诲淫。
　　文选考异
　　日出东南隅行　袁本、茶陵本此首第十，长安有狭邪行第十一，前缓声歌第十二，长歌行第十三，吴趋行第十四，塘上行第十五，悲哉行第十六，短歌行第十七。案：此亦善、五臣次序不同而失着校语。
　　高台多妖丽　案：「妖」当作「姣」，注同。善引吕氏春秋「公姣且丽」在达郁，又王逸楚辞注「姣好也」在「大招姣丽施只」下，作「姣」明甚。袁、茶陵二本作「妖」，所载五臣向注云「妖，美」。必各本以五臣乱善，又尽改注中「姣」字作「妖」，而几于莫可辨识矣。今特订正之。
　　浚房出清颜　案：详注引「广厦邃房」，是善正文作「邃」字。袁、茶陵二本作「浚」，所载五臣济注云「浚，深」，恐此亦以五臣乱善。
　　注「曼好目曼泽」　陈云「好」上「曼」字衍，是也。此引王逸语，后三十三卷可证。各本皆衍。
　　高崖被华丹　案：「崖」当作「岸」。袁本云善作「崖」。茶陵本云五臣作「岸」。其实各本所见皆非也。「崖」字传写涉上而误耳。非善如此。
　　注「韩诗曰舞则莫兮」　陈云「莫」，「纂」误。案：所校是也。前舞赋注引不误，可证。
　　前缓声歌五言
　　游仙聚灵族，高会曾城阿。淮南子曰：掘昆仑墟以下，地中有层城九重，其高万一千里一十四步二尺六寸。长风万里举，庆云郁嵯峨。庆云，已见上文。宓妃兴洛浦，王韩起太华。楚辞曰：迎宓妃于伊、洛。魏文帝诗曰：王、韩独何人，翶翔随天涂。神仙传曰：卫叔卿归华山，汉武帝令叔卿子度求之，见其父与数人博。度曰：向与博者为谁？叔卿曰：是洪崖先生、王子晋、薛容也。又曰：刘根初学道，到华阴，见一人乘白鹿，从十余玉女。根顿首乞一言，神人乃住曰：尔闻有韩众不？答曰：实闻有之。神曰：卽我是也。尚书曰：至于太华。北征瑶台女，南要湘川娥。尔雅曰：征，召也。楚辞曰：望瑶台之偃蹇兮，见有娥之佚女。西京赋曰：怀湘娥。王逸楚辞注曰：尧二女娥皇、女英，堕湘水之中，为湘夫人也。肃肃宵驾动，翩翩翠盖罗。毛诗曰：肃肃宵征。曹植飞龙篇曰：芝盖翩翩。甘泉赋曰：咸翠盖而鸾旗。羽旗栖琼鸾，玉衡吐鸣和。琴道，雍门周曰：水嬉则建羽旗。琼鸾，以琼为鸾，以施于旗上。鸾，鸟，故曰栖也。鸾旗，已见上注。楚辞曰：鸣玉鸾之啾啾。又曰：枉玉衡于炎火。王逸曰：衡，车衡也。郑玄周礼注曰：銮和皆以金为铃也。应劭汉书注曰：銮在轼，和在衡。太容挥高弦，洪崖发清歌。思玄赋曰：太容吟曰：念哉！注曰：太容，黄帝乐师。广雅曰：挥，动也。西京赋曰：洪崖立而指麾。薛综曰：三皇时伎人也。献酬既已周，轻举乘紫霞。毛诗曰：献酬交错。汉书，谷永曰：遥兴轻举，登霞倒景。揔辔扶桑枝，濯足汤谷波。楚辞曰：饮余马乎咸池，揔余辔乎扶桑。又曰：朝濯发于汤谷。清辉溢天门，垂庆惠皇家。淮南子曰：冯夷，大禹之御也。乘云车，排阊阖，沦天门。高诱曰：天门，上帝所居，紫宫门也。蔡雍述征赋曰：皇家赫而天居，万方徂而星集。
　　文选考异
　　注「冯夷大禹之御也」　案：「禹」当作「丙」。各本皆误。此所引原道训文，高诱有注云「丙」或作「白」，不得为「禹」明甚。后广绝交论引作「丙」，不误。
　　塘上行五言　歌录曰：塘上行，古辞。或云甄皇后造，或云魏文帝，或云武帝。歌曰：蒲生我池中，叶何一离离。
　　江蓠生幽渚，微芳不足宣。张揖汉书注曰：江蓠，香草也。郭璞曰：似水荠也。被蒙风云会，移居华池边。周易曰：润之以风雨。楚辞曰：黾游乎华池。发藻玉台下，垂影沧浪泉。西京赋曰：西有玉台，连以昆德。孟子曰：沧浪之水清。沧浪，水色也。沾润既已渥，结根奥且坚。毛诗曰：既沾既渥。毛苌曰：渥，厚也。古诗曰：冉冉孤生竹，结根太山阿。奥，犹深也。四节逝不处，华繁难久鲜。淑气与时殒，余芳随风捐。天道有迁易，人理无常全。司马迁悲士不遇赋曰：天道悠昧，人理促兮。男欢智倾愚，女爱衰避妍。庄子曰：喜怒相疑，愚智相欺。仲长子昌言曰：强者胜弱，智者欺愚也。不惜微躯退，但惧苍蝇前。毛诗曰：营营青蝇，止于丘樊。郑玄曰：蝇之为虫，污白使黑，污黑使白，喻佞人变乱善恶也。愿君广末光，照妾薄暮年。封禅书曰：使获日月之末光。暮年，喻老也。
　　文选考异
　　注「止于丘樊」　陈云「丘」字衍，是也。各本皆误。
　　乐府
　　　谢灵运
　　会吟行五言
　　六引缓清唱，三调伫繁音。沈约宋书曰：控●宫引第一，商引第二，征引第三，羽引第四。古有六引，其宫引本第二，角引本第四也。并无歌，有弦笛，存声不足，故阙二曲。又曰：第一平调，第二清调，第三瑟调，第四楚调，第五侧调。然今三调，盖清、平、侧也。尔雅曰：伫，立也。郭璞曰：稽，久也。列筵皆静寂，咸共聆会吟。广雅曰：聆，听也。会吟自有初，请从文命敷。尚书曰：若稽古大禹，曰文命敷于四海。史记曰：夏禹名曰文命。孔安国尚书传曰：敷，陈也。敷绩壶冀始，刊木至江汜。尚书曰：禹敷土，随山刊木。孔安国曰：敷，布也。又曰：冀州既载壶口，治梁及岐。又曰：岷山导江。毛诗曰：江有汜。列宿炳天文，负海横地理。前汉书地理志曰：吴地斗分野。论衡曰：天晏列宿炳奂。负海，已见上文。宋衷易纬注曰：天文者，谓三光；地理，谓五土也。连峯竞千仞，背流各百里。上林赋曰：荡乎八川分流，相背而异态。滮池溉粳稻，轻云暧松。毛诗曰：滮池北流，浸彼稻田。毛苌曰：滮，流貌也。王逸楚辞曰：暧，闇昧貌也。两京愧佳丽，三都岂能似？两京，东西二京也。曹子建赠丁仪诗曰：佳丽殊百城。三都，蜀、吴、魏也。层台指中天，高墉积崇雉。楚辞曰：层台累榭临高山。列子曰：周穆王筑台，号曰中天之台。周易曰：公用射，隼于高墉之上。尔雅曰：崇，重也。王肃家语注曰：高一丈曰堵，三堵曰雉也。飞燕跃广途，鹢首戏清沚。西京杂记曰：文帝自代还，有良马九匹，一名飞燕骝。淮南子曰：龙舟鹢首。毛苌诗传曰：沚，渚也。肆呈窈窕容，路曜便娟子。周礼曰：立市为其肆。郑玄曰：陈物处也。毛诗曰：窈窕淑女。枚乘园赋曰：若采桑之女，连袖方路。磨陁长髻，便娟数顾。阮籍咏怀诗曰：路端便娟子，常恐日月倾。王逸楚辞注曰：便娟，好貌也。自来弥年代，贤达不可纪。尔雅曰：弥，终也。句践善废兴，越叟识行止。史记曰：吴伐越，越王栖于会稽。后句践平吴，周元王赐句践胙命。越叟，盖越公也。越绝书曰：子胥战于隽李，阖闾伤马，军败而还。欲复其雠，师事越公，录其术。周易曰：时止则止，时行则行，动静不失其时，其道光明。范蠡出江湖，梅福入城市。史记曰：范蠡既雪会稽之耻，乃喟然而叹曰：计然之策七，越用其五而得意。既已施于国，吾欲用之于家。乃乘扁舟浮于江湖，变名易姓，适齐为鸱夷子。汉书曰：梅福，字子真，九江人也。少学长安，至元始中，王莽颛政，福一朝弃妻子去九江，至今传以为仙。其后人见福于会稽者，变姓名为吴市门卒。东方就旅逸，梁鸿去桑梓。列仙传曰：东方朔者，楚人也，久在吴中为书师。武帝时上书，拜为郎，至宣帝初，弃郎去，以避乱政，置冠帻官舍，风飘之去。后见会稽卖药。旅逸，谓为客而放逸也。杜预左氏传注曰：旅，客也。范晔后汉书曰：梁鸿，字伯鸾，扶风人也。东出关，遂至吴，依大家皋伯通，居庑下，为人赁舂。伯通异之，乃舍之家。鸿著书十余篇。毛诗曰：惟桑与梓，必恭敬止。牵缀书土风，辞殚意未已。左氏传，晋侯曰：锺仪乐操土风，不忘本也。
　　文选考异
　　注「控●宫引第一」　袁本无「宫」字，是也。茶陵本亦衍。案：下云「其宫引本第二」，此不当有「宫」字甚明。
　　注「伫立也」　陈云「立」当作「久」，是也。各本皆误。
　　注「前汉书」　袁本、茶陵本无「前」字，是也。有者大误。
　　鹢首戏清沚　袁本有校语云「鹢」善作「蠲」，其注中亦是「蠲」字。案：袁所见非也。茶陵本皆作「鹢」，无校语，当与尤所见俱未误。
　　注「阖闾伤马」　陈云「马」当作「焉」，是也。各本皆讹。
　　　乐府八首
　　鲍明远
　　东武吟五言　左思齐都赋注曰：东武、太山，皆齐之土风，弦歌讴吟之曲名也。
　　主人且勿諠，贱子歌一言：汉书曰：王邑请召宾，邑自称贱子。仆本寒乡士，出身蒙汉恩。始随张校尉，占募到河源。汉书曰：张骞，汉中人也。骞以校尉从大将军击匈奴，知水草处，军得以不乏。占，谓自隐度而应募为占募也。吴志曰：中郎将周祗，乞于鄱阳占募。班固汉书曰：自张骞使大夏之后，穷河源也。后逐李轻车，追虏穷塞垣。汉书曰：李广从弟蔡，为郎事武帝，元朔中，为轻车将军，击右贤王有功卒，封乐安侯。范晔后汉书曰：耿夔追虏出塞而还。蔡邕上疏曰：秦筑长安城，汉起塞垣，所以别内外，异殊俗。密涂亘万里，宁岁犹七奔。孔安国尚书传曰：密，近也。方言曰：亘，竟也。国语曰：姜氏告于公子曰：自子之行，晋无宁岁。左氏传曰：巫臣请使于吴，晋侯许之，乃通吴于晋。吴始伐楚，子重奔命。吴入州来，子重、子反于是乎一岁七奔命。肌力尽鞍甲，心思历凉温。孟子曰：既竭心思焉。凉温，已见上文。将军既下世，部曲亦罕存。列女传曰：柳下惠妻曰：恺悌君子，永能厉兮；吁嗟惜哉，乃下世兮。司马彪续汉书曰：大将军营五部，校尉一人，部有曲，曲有军候一人。时事一朝异，孤绩谁复论？答客难曰：时异事异。少壮辞家去，穷老还入门。古长歌行曰：少壮不努力。汉书，娄护曰：吕公穷老，托身于我。腰鎌刈葵藿，倚杖牧鸡。说文曰：鎌，锲也。锲，古颉切。昔如鞲上鹰，今似槛中猨。东观汉记，桓虞谓赵勒曰：善吏如良鹰矣，下鞲卽中。淮南子曰：置猨槛中，则与同，非不巧捷也，无所肆其能也。徒结千载恨，空负百年怨。言怨在己，若何负之。弃席思君幄，疲马恋君轩。愿垂晋主惠，不愧田子魂。言己穷老而还，同夫弃席疲马，愿垂晋主之惠而不见遗，则兼爱之道斯同，故亦无愧于田子也。晋主言惠，田子言愧，互文也。然田子久谢，故谓之魂。韩子曰：文公至河，令曰：笾豆捐之，席蓐捐之，手足胼胝，面目犂黑者后之。咎犯闻之而夜哭。公曰：寡人出亡二十年，乃今得反国，咎犯闻之不喜而哭，意者不欲寡人反国邪？咎犯对曰：笾豆所以食也，而君捐之；席蓐所以卧也，而君弃之，手足胼胝，面目犂黑，有劳功者也，而君后之。今臣与在后中，不胜其哀，故哭之。文公乃止。韩诗外传曰：昔田子方出，见老马于道，喟然有志焉，以问于御曰：此何马也？御曰：故公家畜也，罢而不用，故出放之。田子方曰：少尽其力，而老弃其身，仁者不为也。束帛而赎之，穷士闻之，知所归心矣。韩诗曰：缟衣綦巾，聊乐我魂。薛君曰：魂，神也。
　　文选考异
　　注「有功卒」　陈云「卒」当作「中率」，是也。各本皆误。何校去「卒」字者，非。此所引李广传文。
　　注「秦筑长安城」　袁本无「安」字，是也。茶陵本亦衍。
　　倚杖牧鸡　茶陵本云「收」五臣作「牧」。袁本云善作「收」。案：二本所见非也。「收」是传写误。尤盖校改正之也。
　　出自蓟北门行五言　汉书曰：蓟，故燕国也。
　　羽檄起边亭，烽火入咸阳。汉书，高祖曰：吾以羽檄征天下兵。史记曰：有寇至则举烽火。风俗通曰：文帝时，匈奴犯塞，候骑至甘泉，烽火通长安。征骑屯广武，分兵救朔方。臣瓒汉书注曰：律说勒兵而住曰屯。班固汉书赞曰：聚天下兵军于广武。又曰：太原郡有广武县。又郦食其曰：楚人闻则分兵救之。又有朔方郡，武帝开。严秋筋竿劲，虏阵精且强。汉书曰：匈奴秋马肥，大会蹛林。周礼曰：弓人为弓，筋也者，所以为深也。竿，箭干也，并公旱切。天子按剑怒，使者遥相望。说苑曰：秦帝按剑而坐。汉书曰：遣使冠盖相望于道。鴈行缘石径，鱼贯度飞梁。汉书曰：公孙戎奴以校尉击匈奴，至右贤王庭，为鴈行，上石山先登。周易曰：贯鱼，以宫人宠，无不利。王弼曰：骈头相次，似贯鱼也。甘泉赋曰：贯倒景而历飞梁。箫鼓流汉思，旌甲被胡霜。疾风冲塞起，沙砾自飘扬。易通卦验曰：大风扬沙。春秋命历序曰：大风飘石。马毛缩如猬，角弓不可张。西京杂记曰：元封二年，大雪深五尺，野鸟兽皆死，牛马蜷缩如猬。韦曜集曰：秋风扬沙尘，寒露沾衣裳，角弓持急弦，鸠鸟化为鹰。时危见臣节，世乱识忠良。老子曰：国家昏乱，有忠臣焉。投躯报明主，身死为国殇。国殇，为国战亡也。楚辞祠国殇曰：身既死兮神以灵，魂魄毅兮为鬼雄。
　　结客少年场行曹植结客篇曰：结客少年场，报怨洛北芒。范晔后汉书曰：祭遵尝为部吏所侵，结客报之也。
　　骢马金络头，锦带佩吴钩。古日出东南行曰：黄金络马头，观者满道傍。礼记曰：居士锦带。吴都赋曰：吴钩越棘也。失意杯酒间，白刃起相雠。桓范世要论曰：觞酌迟速，使用失意。淮南子曰：今有美酒嘉肴，以相宾飨，争盈爵之间，乃反为斗而相伤，三族结怨。追兵一旦至，负剑远行游。追兵，谓捕己也。远行，以避之也。范晔后汉书曰：世祖会追兵至。燕丹太子，听秦王姬人鼓琴。琴声曰：鹿卢之剑，可负而拔。去乡三十载，复得还旧丘。广雅曰：丘，居也。升高临四关，表里望皇州。陆机洛阳记曰：洛阳有四关：东为城皋，南伊阙，北孟津，西函谷。表里，犹内外也。左氏传，子犯曰：表里山河。九涂平若水，双阙似云浮。周礼曰：匠人营国傍三门，国中九经九纬。郑玄曰：经纬，涂也。庄子曰：平者，水停之盛也，其可以为法也。古诗曰：双阙百余尺。史记曰：三神山，黄金白银为宫阙，望之如云。崔骃达旨曰：冠盖云浮。扶宫罗将相，夹道列王侯。汉书曰：宣帝登长平坂，王侯迎者夹道陈也。日中市朝满，车马若川流。周易曰：日中为市，致天下之人，聚天下之货。张协禊饮赋曰：车马胶葛，川流波乱。击锺陈鼎食，方驾自相求。左氏传曰：宋左师每食击锺。闻锺声，公曰：夫子将食。家语曰：子路南游于楚，积粟万锺，列鼎而食。方驾，已见上文。古诗曰：冠带自相索。今我独何为，埳怀百忧。嵇康幽愤诗曰：予独何为。楚辞曰：贫士失职而志不平。又曰：惟郁郁之忧独兮，志坎而不违。王逸曰：坎，不遇貌也。毛诗曰：我生之后，逢此百忧。
　　文选考异
  </div>
  <div class="pagination">
   <a href="文选_page56.html">
    上一页
   </a>
   <span>
    ...
   </span>
   <a href="文选_page52.html">
    52
   </a>
   <a href="文选_page53.html">
    53
   </a>
   <a href="文选_page54.html">
    54
   </a>
   <a href="文选_page55.html">
    55
   </a>
   <a href="文选_page56.html">
    56
   </a>
   <span class="current-page">
    57
   </span>
   <a href="文选_page58.html">
    58
   </a>
   <a href="文选_page59.html">
    59
   </a>
   <a href="文选_page60.html">
    60
   </a>
   <a href="文选_page61.html">
    61
   </a>
   <a href="文选_page62.html">
    62
   </a>
   <span>
    ...
   </span>
   <a href="文选_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
