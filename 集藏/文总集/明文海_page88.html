<!DOCTYPE html>
<html>
<head>
    <meta charset="UTF-8">
    <title>明文海 - 第 88 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 88 页/共 134 页</h1>
    <div class="content">




　　明文海巻三百十七
　　钦定四库全书
　　明文海巻三百十八　　　　余姚黄宗羲编序一百九
　　技术
　　琴谱序【郑以伟】
　　古今圣于琴称嵇中散矣其言曰琴瑟之体闻辽而音埤变希而声清以埤音御希声不虚心静听则不尽清和之极是以静听而心闲也嗟乎不佞猛心人耳恶乎知琴乎哉虽然居恒善病谓导养神气宣涤性情琴徳最优欲时一玩苦勿习也居长安数从萧君游萧君杖不挂一钱而一琴三十年每过我便鼓一曲隠几听之则触如意美音载兴抑按藏摧秘弄忽发其悲凄则泽畔被放也其流喨则鸿声芦中也其杂然骤至万骑集也其清虚澹宕骑鹤而俯视也其纡以和邹生之律而峭以峻髙山堕石也伎至此乎不知夙疴之去体已一日出谱请不佞文叙之不佞曰子谱曲乎则古曲之亡如梦游太平引亡论即师襄七十二调八十九曲子期百二十曲五百八十弄二十八调及蔡中郎所称青雀别鹤饮马长城楚曲明光俱不可攷他若履霜掇蜂大遁小游平陵狡兔亦多湮没盖絶而不传者非独一广陵散也世所传惟毛诗五曲十二操九引蔡氏五弄间什一顾瞽师能终数耳是可谱者世共传而其不传者又无从谱也子谱音乎则正宫之弦二十九丝按以左大指升以右食指者黄钟也少宫之弦四十五丝按以左大指升以右食指者大吕也商弦五十四丝按以左大指剔以右食指者太蔟也角弦六十三丝按以左大指剔以右食指者夹钟也征弦七十二丝按以左无名指勾以右中指者姑洗也羽弦八十一丝按以左中指剔以右中指者仲吕也正羽弦九十丝按以左中指剔以右中指者防宾也而林钟同仲吕重剔夷则同姑洗南吕同夹钟无射同太簇应钟同大吕重勾此古音之凡也今大岑宫弦二百四十纶中琴宫弦一百六十纶以次降而小琴袖琴各以次降亦一瞽师能终数耳夫酌丝之数而发之以手音从出焉谓音在手指当自鸣若出乎丝何事摘楼如从虚来应为钧天若附于耳耳非繁丝此数者皆非也音果安在是其妙者不可谱而其谱者又非妙也子乌乎谱琴君曰雍门之谱尚矣顾吾传之师而知其有不可乱者吾取不乱者谱之凡若干篇虽与古谱间有同异要之商之白雪扣角漪兰鹤宜隠士羽之雉朝飞佩兰宜旷士黄钟之大雅宫意之修禊宜徳士不独音不夺伦亦且调从所好今太和在宇宁无诸士者流观予谱而知其解者哉其于古乐岂曰少苴夫传糵方者不必善酿也而酿之所从出兹亦琴之糵方也巳矣不佞曰唯唯君勉矣第世谐宫意有鹤舞洞天今无之而益之以阳春广寒商意有残形八公今无之而益之以霜猿啸月角意有子游凌虚今无之而益之以苍梧徴意有南薰霜夜鸿今无之而益之以醉渔唱晚羽调有乌夜啼玉树临风今无之而益之以汉宫秋惟商角二调如故而防宾凄凉差有增损岂门师之异欤抑亦阙疑之意也谱在负竒听者自知之不佞即非其人乎将结庐于庐山飞瀑之间冥心息念而后听子琴
　　董君玉几印章叙【郑以伟】
　　结绳邈矣雨粟以还科斗之变凡五篆一变而籀也周以训童而孔壁异矣籀再变而斯也秦以纪功而大篆失矣斯三变而八分与也上谷下邽用其捷而古书破矣八分四变而章草也史游用其放而八分体散矣章草五变而行也徳升用其狎而正书剥矣大抵改庄而佚易烦而便至于真行草书出而大小篆益废于今可见虫书之迹者仅钟鼎之欵识而世又不用州郡印文畧用斯篆而大篆终成乌有惟于私记中往往有篆然而不识于甄酆所云六书之缪篆者何如况于保氏之教乎呜呼难言哉盖偃师之槃延陵之墓篆柏寝之刻栒邑之铭余不得而见之矣山镵冢出苦不尽覩恒摹石鼓文即甄司空所谓竒字而李斯采之以为小篆者半己不可读存者若昌黎集中快劎砍断生蛟鼍而已登焦山先厐鼎厐者髙也云是毕公分邑鼎为周物识复古雅又不及摹以归癸丑长安偕薛天谷诣秘书董君玉几所见君所镌公卿大夫私记上至宸章小玺精工神骏殆不复论而其刻画形象必古篆是师虽间出已意尚方大篆有十一二叠者而大致不殊钟鼎不茍以已变古使人读之犹可见大小篆之遗焉于私记中见钟鼎文于钟鼎中见籀斯迹斯亦所谓存千百于一二者也呜呼竒矣抑予谓镌之难工者三焉好篆者汉莫如马援上书言臣所假伏波将军印文伏字大外向又成臯一印令从白下羊丞从四下羊尉从白下入入下羊非制下大司空正郡国印章识者非之谓伏无外向臯不从羊夫以援在汉尚尔况今去汉又若干年耶童习白纷况不习乎故博学难字形正矣然篆与他书异有反有折有正有转有绕有围有倒取有反取有向背取有近取有加取减取有微加减取有上下中取有方圆取有曲直取有离合从横取有顺逆内外中间取若积柴然疎密空狭不若他书之妩媚当使如空中有物物中有空也位置失宜不作卤莽气乎故堆垜难凡他书笔可喻手手可喻心而刀非笔也他书可以如印印泥而剞劂不能如笔从手是以兔锋易透纸背而拨镫莫施金石也故用刀难君当万厯初及与李于鳞王元美徐子与黎惟敬吴明卿游明卿偶书一添字君曰忝下以心从水者非明卿以为一字师秘府旧印文有难解者诏輙问君君恭释以进侪辈无能易者咸服其博雅而运字有法鼓刀有神即吾丘衍不能过固宜其独擅一时也欤余尝谓十指间有不壊色身殆君之谓矣虽然君遍交诸贵人耻事竿摩贫日西食淡如也长安防一蹇马归闭户焚香诵法华金刚诸经以一切欲空诸所有者谚云天不以识字为贤智安知君不一切空之哉防君求言于余余多病愿作跋题河外人姑一为之濡拂又未始不爽然思结绳之治君名凤元爵里在明卿序中
　　听弹琵琶诗序【赵枢臣】
　　夫声犹色也能感人亦易以移人乐于宇宙间其声之翕合有伦者邪大雅之外爰有琵琶琵琶之作本于胡马制自汉宫象形传声推前引却其乐声之幻化无穷者邪夫声藏无形托器以宣器具声存因人以传则一撚指间天之精地之灵人之情粲然具矣而况弹之者乐府之娉婷听之者艺林之骚彦彼其敛容按调流韵凝空咽松风而落磵泉悲秋蛩而泣嫠妇将使鸲鹆听而移时灵侯托而言事乌得不令知音者倾心击节哉然而玉门塞外胡月纷纷浔阳江头荻风瑟瑟即此声也情胡为而迁思胡为而悲异哉乎声之移人矣尝试论之声以器宣不以器具何则人含天地万物之精以生凡天地万彚交感而成声者心咸统之惟手与耳心之所寄手之不弹耳之不听人心之声未尝不存故鹍弦急张龙拨漫拊转关防索疾徐协度弹之为美也冶容绰约黙坐夷犹侧耳傍听风恬韵幽不弹之为美也一声裂帛鸾惊鳯矫入耳曲烦留情奥眇听之为美也无弦之琴大音冥冥窒兊塞听返乎无声不听之为美也夫然则虽有弹者孰为听之虽有听者孰为赋之若余友袁鲁望氏者内含纯白外撷英华谓琵琶为技诚微矣然莫非性命之旁流翰墨之支裔博雅君子未或遗焉于是春游白下选技青楼得董氏秀华者雅善兹声激清音于四弦忘肉味于三月沨沨乎如闻秦女而蔑曹纲也乃赋听弹琵琶一篇归市吴中好事者相与咏歌之夫摭乐经之绪论阐律谱之新声岂鲜其人乎向非涵天籁于太空翫希声于沕穆一唱百和揄扬盛美则弹者亦子云之听者仅桓谭之知耳余故乐为之序冀诸君闻而和之
　　吴元定印谱序【刘世教】
　　夫摹印之学至今日而最盛学士大夫亡不人人能言之盖自顾氏之印薮始昔在嘉靖中吴文氏兄弟以博雅故旁及兹艺最为有声其上足曰王君幼和余不及见文氏兄弟而少时曾一再从幼和游幼和年七十老矣犹鼓刀如壮夫大都圆美工致若胜国赵文敏诸私印耳即文氏兄弟所流传者率多类是夫非典型文敏然邪自印薮出而人始知秦汉遗法于是文氏之绪息而新安何君主臣始张甚主臣肮脏负气其游公卿间若汪司马王司冦诸公并礼之如重客与余邂逅建业尽发其故所手勒者几数十帙以示余直若琅琊邸中所覩靡非国寳摩挲竟日不忍释盖摹印之观止矣名固不虚耳其稍后主臣而著者为苏君尔宣尔宣亦产新安伟岸饶酒徳当其神合足与主臣鴈行然其所得法不尽繇主臣或言故尝从文博士游或言晚不及也其并尔宣而起者曰虎林陈君公献公献恂恂长者其所渊源实自新安而絶不繇二君出逾壮玉折遂不及与二君争先故与余交颇久既歾而其所摹赠余者悉箧笥不忍发间闻人道摹印事未尝不心悲公献舌桥然而不能下也今尔宣亦且老当非复壮盛时后起之士纷如猬毛超乗而上实难其人乃今而得之吴君元定焉元定与余同里闬少年负儁材意不屑頫首帖括而又负其磊块欲用其竒以自见于世且令后世得覩其芳烈计惟有摹印一家可以冥搜秦汉以降诸名家之心画而其所效用且与法书名画并流穹壤将千百禩而寳翫閟惜无己时于是结嗜精宻必欲合符昔人乃已遂尽摹古公私玺印之嘉者与其手勒之合者为谱而问序于余余少时颇亦雅意此艺而故所交游若松陵周公谨长水李白诸君皆攻文章精鉴识赫然负重声艺苑而癖与余同暇輙抵掌相对为辨晰其致得一竒语輙击节相赏公谨遂草印说一巻见者往往秘之枕中未几公谨竟游岱白与余相去不三舍而岁中不过再三见于是畴昔赏心游艺之乐亦寥寥且尽乃今覩元定谱而不觉雕篆之童心潜复戚戚且因而有山阳闻篴之感图欲穷而中寝将再发而踌躇者此谱行不知元定于主臣诸君孰当右席要必令印薮夺色左次矣异日者有如天子采伏波将军议诏下大宗伯厘正中外印章推择六书之士孰能舍元定而他适哉
　　赏心集引【袁宏道】
　　雨中坐草堂阅明教所裒赏心集用心良苦如好方人处处覔方或敝简册或田翁野妪或防访道侣所有丹方异药尽入手籍凡天下秘密之症与不可救疗之疾指掌无复遗恨而一遇常病寒热相反隂阳少歴试诸方无一验者其人乃大恼曰我方非不竒而世人之病自不与方值诸人以不善病病吾方非吾方咎也必欲取天下秘密之病以验方而所谓秘密者又百出于此其人烦懑不知所出请问医王医王笑曰谚不云乎学方三年无病可医学医三年无方可学子但能察脉识源方在汝心不须覔也其人媿服明教徧歴方薮储药如丘余适有觉病乞一海上异方未知可否有则愿为检出不然是吾不善病适不与方值也江西有葛道人者客予里善谈隂阳生尅每一病出则云东垣若何丹溪若何素问内经又若何病者听之以为卢扁复出而及其取效反不得与余村鄢草头陈打封等此非不遇病之过泥于治之过也明教好方人也余则谈隂阳生尅之葛先生而己因书巻首以俟公异日一笑
　　古今医统序【余孟麟】
　　余尝读黄帝书云若窥深渊而迎浮云一何难究哉夫人之所病病疾多医之所病病道少古人属意甚微穷力甚大其术洞神含造化至精矣犹然噤咍睢盱盖其慎也周之时医师于冢宰嵗中有稽十而失一即次其食未必人镜于道乃斤斤守法论究经脉五胗竒胲不敢以堕有足尚焉后之业医者较视之何如哉灵兰石版既未有能明其説专家授受者药性脉理病机治法尚茫如而肆炮纵合以规偶中之利又未有以稽其失者师无所承宪无所畏以眇微幽窅不可致思之术而灭裂若此焉吁其可嘅矣吾邑东臯徐君少时学儒去而学医攻探研极究寻诸名家谓淳于意以医状王叔和以脉经钱乙五脏方杨士瀛以直指论刘宅素以元病式罗益以卫生寳鉴类不可胜数然人各师其见家各颛其方辞説丛衍则译导难简牍浩汗则裒蓄难机指甲乙则审谛难鍼石离合则该验难欲以提综五行参纬十二啓命之秘而施济之功何繇哉乃逺稽古哲近述名流宗防必存小技兼録纂成一书名曰古今医统纪众术之所从则河济殊派穷万病之攸致则溟瀚同趣使读之者如笼挫韬略抡算无遗或张旗整列而接刃广原或衔枚循间而决骤顷刻虽竒正不常要之皆足制胜何也其法具也余闻法之示人迹而己至于不以汤液醴洒而湔洗肠胃不以□石炙熨而解搦筋脉非通于神明者不能与几徐君以法公诸人而其所治病则神在秋毫毎遗外而自得故从治逆治罔不輙效其于声称甚着盖又以用法而不胶于法也













　　明文海巻三百十八
　　钦定四库全书
　　眀文海巻三百十九　　　　余姚黄宗羲编序一百十
　　寿序
　　贺叶孟纯寿八十序【杨守陈】
　　呉庠生叶伯珵来京师就余学去其乡四千余里而安处丰食无覉旅之熊者盖有族叔祖孟纯翁为其倚也既而伯珵之叔父志宏来谒自言以乡选入国学恒依翁家居十数载翁念敦叙之谊乆而不衰余心识之去年冬伯珵之尊人自呉至即翁家为具招余余因太常少卿刘叔温工科给事中姚景昭督府经歴朱道隆应其招骑出崇文门外数百歩转而东三里所有楼翼然下临闾阓者翁之家也登楼少选翁出揖客华颠厐眉服疏布寛博之服萧然有林下风度坐而问之乃曰老夫自永乐初徙居于兹时地寒人鲜土产甚稀居者率皆茅檐荆扉土林陶釜一切生活之计甚薄故亦寡求而易足自后数十年四方之人物云卒居者如栉其屋皆覆以瓦而朱绿其栋楹牕戸无昔之茅檐荆扉者矣其器皆用髹漆金银象玉有若昔之土床陶釡者鲜矣与凡衣食百用之需矜奢鬬靡视昔奚啻百之盖列圣覆露煦嘘休养之泽既深且乆故至于此可谓太平全盛之世矣然人侈用而不知节贪求而不知止徃徃因以累其生是可叹者而吾緼袍疏食无改扵初屋室噐皿百用不甚侈于旧视彼差若愈之始与吾居富且贵几人少且壮若干人今皆无在者矣而吾幸乆生独存齿巳七十有九矣其言质而有理余四人者皆嘉叹之巳而献酬礼毕别翁以归至今年翁巳八十搢绅有为诗以贺之者伯珵请余为序乃为书余所见闻者如此引伸触类则翁之所以享髙寿者岂偶然之故哉
　　姜翁夫妇八十序【李梦阳】
　　人有言曰富寿康宁然论者必归诸三王之世非谓其太和雍熈无愁苦夭折之民耶虽然八十者于其时亦罕矣故其制曰八十拜君命一坐再至又曰八十曰耄此非谓其筋力智虑衰耶是故有罪不刑食则常珍扵朝则杖夫使八十者诚易得也古之人岂宜优礼若此哉然此亦谓其耄者耳非夫妇偕也假如八十而夫妇偕乂弗耄也老今长安姜翁者古之人又若何而优礼焉呜呼亦罕矣余读载记上下数千年间夫妇齐徳而隠者吾获三人焉冀缺梁鸿厐公是巳然三人者史皆不着其年设其年与姜翁比然未必皆弗耄也即弗耄矣未必与其妇偕也呜呼若姜翁者不诚罕邪不诚罕邪且寿者气昌而娯乐者之为也今天下民穷而敛急输不息肩徴弗停催亦甚矣姜翁顾奚所娯于心而使其气昌也余窃甞观翁夫妇矣并生扵宣徳初年是太和雍熈之际也一宜寿齐徳而隠二宜寿所谓栽者培之也其子判名郡能不辱其身养志率训珍绮备矣三宜寿夫三者一系之天二系之人是气之机而娯之要也故曰得机者昌知要者康夫若是乃其寿焉得而不偕也又安所得耄矣余徃年道秦晋之境见山谷田野间多厐眉皓髪之民乃其年故不亚姜翁然徴输比急愁叹病贫相与转而之沟壑者殆半矣幸而存矣气昌而娯乐者几焉于乎亦罕矣余于姜翁夫妇有深慕焉有深敬焉又有深感焉作斯序
　　学古刘先生寿诗序【罗玘】
　　学古刘先生吾始不知其何如人或曰敬斋之子也敬斋之洁巳近世来一人而己其判金华时体无完衣而寒之剧也温足以氄蒿加手于其上至不可忍则贷民之毳舄以行厯数置而霁褁而识之邮以畀其民而其守雄也辄与过阉相抗至阉怒而互搏无少逊阉以闻逮至阙皇帝赫然南面清问之逆鳞之下无爽其初而亦自是不复归乡井先是母丧不能举女之不能归者三人身后有遗悲矣頼先生勤身节缩授徒取直日就补苴而丧之妹之归田庐之可生者亦旣鞠育矣今乡进士御史君二人者嶷嶷然以长也而又自能起名乡书教武昌武进有成擢至翰林孔目年未六十而归又二十年乃以御史之贵为封君与王孺人偕荣扵燕闲归宿之境眀年年八十矣尚无恙也日犹课诸孙以燕翼刘氏于无穷呜呼敬斋之盛盛矣然于刘氏若无预也而刘氏防先生将不为编氓乎不可得也御史同予丁未进士入翰林为庶吉士先生自家以十咏抵御史属予和予览其体裁类杜甚爱之又闻其深自秘重不轻以畀人意气严毅不减父风其不蹈父之轨者盖其所遭之时不同而然邪抑亦天之所以福刘氏也刘世籍安成湖之最西境扵京师为僻逺先生未封时御史按云南甞一便省之兹而再阅数月是为眀年暮春之初又御史思归省庆时也先生雪髪绣衣晚荣而寿御史归乎乐也然其自所抱负终身局于支撑刘宗若斵而小之今己无及矣谁无追惟而郁郁者则其所倚重扵御史独饱于其一归而己邪予知御史最深故不避而发此序之以为先生寿言而不文则珠玑烂然以掩我亦固非以文为竞也
　　汪君七十寿序【罗玘】
　　歙之老汪敦实九月二十五日七十寿予始不知之也武选黄君曰吾歙令人也越公之胄于是为最其始也萍梗之迹半天下而其采拾也无险无艰若没人之入于渊泉无所底止而其既获也若裒金之复于冶钟鼎之器由是成焉今老矣若碇之栖于岸而以子文昭嗣为之若舟也李子文暐继焉亦若舟也谨绋维之无不如志于是而食厥素封若实封然虽然不以厉人骄人而以利人吾孔慕焉然兹去歙三千里也敢割籍乎而归为之寿乎抑二子也其亦无徯吾之归而惟徯吾言之归噫吾言奚足取也吾防见吾室之覆瓿者矣取视之乡先生之文半焉又见吾室之弃帙矣防余也或风雨之所蚀也取视之以质吾长老焉则尽近世之名能文者也以其无为吾之重轻故弃之或曰以其非若古贤人之作也故弃之以吾室之弃之也如汪氏之将弃吾也奈何以其今日之取吾也而取其它日之弃吾乎予曰嘻世岂有尽弃者乎歙新安郡也不见篁墩之志乎固有可弃而未弃者也黄君曰篁墩恕然则予为试序之安知后不有恕如篁墩者邪则予文与敦实之名固将寿于天地间不独今日之寿而巳其可尚也黄君喜曰然黄君甞宰吾金谿有旧爱而喜为之役云
　　陈劲斋六十序【罗玘】
　　分宁县学入国朝几两圮发帑金新之皆陈氏而劲斋翁嗣为之县之民罹饥年亦不知其几矣发廪捐金赈之多陈氏翁又嗣之县语孝友行谊称乡先生可爼豆于社者亦多陈氏人今又皆仰翁焉两造几发陈之先为之落机牙而寝者无算也翁尤騞騞然若剖竹破节无留锋芒今虽六十也其应尚无倦县庭扫除甚适也故县人皆曰此翁劲名之曰劲斋翁吾未深识翁方伯周公为驾部时道之公之弟刑部君朝夕与吾居又极道之翁之从子□吾昔与之识省下亦甞誉其仲父劲斋者吾时狷騃甚不意其果若此也夫人持一瓣香入寺门其口之析其心之望吾不知其何如也富者供佛以宫以为佛能锡以福也饭僧以田以为僧与佛居能使佛福我也天下之不能祸且福至扵吾孔氏之徒亦极矣而陈氏世为学以居之至于嗷嗷待餔之民其于身之弗能恤况于所谓祸且福者而陈氏世赈之毕竟与世之人背而驰也何求哉岂其世愚而莫之觉邪又吾尝见世之为富者矣乡隣之詈者使之鬬也鬬者使之讼也讼者使之货也然后左右观望乗其急而市其田宅以自广焉而陈氏又世为之寝皆世俗指为愚者然而陈之富日以益它县莫不闻陈之被冠服比贵人者森若寿考称乡先生者亦踵出若翁是也诗曰求福不回世人盖未之思耳陈氏为近之然吾独以颂翁者歳二月壬申翁寿在是□来徴为序以贺也
　　贺湛翁九十一序【王渐逵】
　　吾广之山自昆崘而东而南而尽于南海其东为五岭又其东为罗浮其水尽五岭之南西溯牂牁又其西合滇南浔梧之水而防于峡山其东为轩辕之洲虎头之门潮惠之流归焉是祝融之防墟文眀之隩宅也重嶂巨浸甲扵天下灵秘瑰竒充沃播荡物怪神奸不足以当之时复钟而为人故名世豪杰之士间生于其中大鉴师惠皆新州人也以不识字之夫崛起遐荒受法黄梅降压夫八百之僧夺其衣鉢以归非豪杰之士其能之乎甘泉先生增城人也以一介之儒北过燕赵屈天下之女而魁之居司城之位为四方之师非豪杰之士其能之乎方大鉴之南归也神秀演法扵防林号为北宗大鉴卓锡扵南华号为南宗然而防林之传日冺而曹溪之派独行至今天下翕然信之禅慧普照光于震旦斯则大鉴之道盛也方甘泉先生之在燕京也与王阳眀讲圣贤之学遡周程之脉一洗时俗而更张之于是天下之学者始识性命之懿靡然以从故阳明之派曰浙宗先生之派曰广宗然而阳眀早世而先生独以髙寿作人后之学者慕先生之风莫不逺自四方褁粮而来得以及门为幸斯则先生之道盛也夫大鉴先生皆吾广人其山川之所孕毓固不负扵灵异之钟而二公之所建立亦可为不负扵山川之所产出者矣虽其门户各入儒释殊机其为名世豪杰之士一也今夫太山乔岳虽奠立各异而其为人之瞻仰则同焉瑚琅玕虽瑞宝各异而其为人之珍爱则均焉夏之鼎商之彜人将以不世出之古物视之而尚论其他乎先生于是月小阳之春十有三日为九十一降诞之辰吾广之大夫士及诸门生皆庆先生之重于吾广之得先生为贺逵先生通家子也乂得日承謦欬幸莫大焉昔孟子以弗得亲孔子为憾陈莹中以弗识程眀道为憾逵之遇方自庆且幸固无复所为憾也巳则吾扵先生之夀其能巳于祝
　　寿丁君仕玉七十序【夏良胜】
　　山谷之民寿城市之民夭非其受气尔殊也山谷之俗野野则朴朴则不凿生气日完而寿然未必皆夀而寿者恒多于夭城市之俗浇浇则离离则浸薄生气日索而夭亦未必皆大而夭者亦恒多扵寿今予所见则又异是京师天下之城市也丁君仕玉居之其伯也仕隆享年七十有竒仲也仕元享年八十仕玉今又七十而貌也腴歩也防须髪泽腻防瞳碧光烱烱頥和茹实强徤欲下壮夫而伏之见者识者咸背指靣卜以成数之寿其及也呜呼丁氏居京师独非城市民乎而兄弟克享有夀予固知其非城市民也丁氏吾南城人其故庐在水南南城南条之尽脉天下之山谷也水南又南城之山谷也岩崕岑巇原野夷旷湍瀑廉利林居土屋之下童叟循循垢靣跣行尚有不能通越境人言者仕玉兄弟或生扵斯或长于斯亦甞耕扵斯采于斯饘粥扵斯友族属扵斯连姻娅扵斯虽伍寓京师数十年而以雄赀商贩不絶道路无三岁不展庐焉父母死亦归焉子女之好尚求乡人焉而乡大夫宦游京师者招致而主焉仕玉乂徃来燕冀齐鲁吴越以及交广闽粤之幽竒胜絶皆致逰思焉其心未尝不在山谷也可以城市之居累之哉是故有仕玉之心焉徃而不寿也不然吾南城之民固有夭者矣京师宁无寿民巳乎固知有山谷之心无山谷之民有城市之心无城市之民若寿与夭初不限于所居居亦移其气也仕玉且老有定力矣保无移也哉
　　寿座主李龙洲先生序【胡直】
　　今之主司操较士之权其欲为古之得人也其亦以难矣虽然尤莫难于有得人之心古者乡老乡大夫以所知贤能荐于王汉晋举贤良孝廉唯恐非知名士故当时得人称盛至唐独取文艺反糊其名氏抉裂其字号唯恐一知其名茍知则与之罪而不敢辞方其较艺也又独取中有司之尺度一累黍不中则虽有希竒命世之才亦斥之乆矣何则希竒命世之才必不敢然就有司之尺度彼有司者方自挟其尺度而欲求希竒于名氏字号之外是犹掩镜以求明也不可几矣终唐之世唯陆贽取士冠当时贽固能先知其良而不尺度求也后之主司非不欲先知要不敢以身试于罪僇其事公也其心私也为贽之徒欲为国祈得人不敢避先知之罪其事私也其心公也然贽当时幸免于罪今也必不免于罪是故有贽之心则诚难矣嘉靖癸卯荆之龙洲李公以名御史监江西试事独畧去尺度兼收剞劂虚衷信人不以己专故良藩臬才郡邑间得以知名士进是嵗所荐士果称得人而公竟不免谪去公曰茍诚得人吾罪宜也而癸卯士登甲乙科跻厯崇显宏猷循政奥学贞行番番然列中外者独众当路始追诵公功起为蜀臬佥以归而年且七十矣直在羣士中最晚出时方被命佐楚臬羣士仕京师者顾谓某曰子行为吾党致觞祝祝辞子善为之某曰若公则可与致辞矣今人以身名为寳其泽不流则名为虚副而身终无见重之端公之监江西也曾不恤乎身之被罪毅然以得人为己任斯其心非一人之心固天下人之心也公既晚起未究厥施使及门士果皆出其所学上以报朝廷下以报知己摅猷弹志声应气求以公之泽施及世世斯其功徳非一人之功徳固百世之功徳也古今之共艶修龄其孰有如此者某以此夀可乎己而某至楚道荆谒公时年七十又三某因致诸君之命奉觞避席输前之辞介币以晋公喜而兴曰吾数十年之心蔵于中而不欲告人者子一旦暴之吾可以乐而忘老矣某于是书而叙之且以复诸君曰唯公所自夀者其思深其防逺矣乃若摅猷殚志声应气求将其濊泽以夀公于百世者其不在吾党乎其不在吾党乎
　　夀襄王序【张居正】
　　今祝人主夀者曰万嵗祝侯王曰千嵗其説何自昉乎夫人夀之不可几以万千嵗稔矣而祝者致其爱敬之忱一若理固有之不可以常数计则世主侯王之与众庻异也夫物有便于己则愿其长有之无便于己即一日不能相守日之中天也有目者待以眎有足者待以行鸡三号延颈企踵东靣而睎无不愿万年有日者非爱之也特頼焉故也五岳四渎之居于方隅也兴云雨胎寳蔵以给人之求人莫不祷祀而求福焉利在焉故也人主者日也侯王者岳渎也人主兼利天下天下莫不愿以为君侯王泽逮一国一国无不愿以为君故人主万嵗则天下之人以万岁防其利矣侯王千嵗则一国之人以千嵗防其利矣故世之祝人主侯王者莫不愿其千秋万歳何者便于己故也非然者且为厉为孽将诽讟之是承何千万之有襄之建国百年矣世济其徳以屏翊帝室至今王益有声江汉间居正自家食时闻王之贤未见也及过防阳窃从下风望见顔色王天下之贤王也夫贤者使人爱而戴之便而安之居正窃闻太守汪大夫言言王虽处崇钜其自约结恒如处子士大夫过封内者无论知不知必降接礼遇下客己甚其惠民也渥而驭左右也甚严事渉有司即有司人百曲不罪也左右虽百直犹不贷务在屈己检下以伸有司之法故自太守以下至于编戸之民咸曰王有大惠于襄之吏民吏民靡有秋毫可以报塞者独愿王千嵗有国以重惠襄之人此之为德不特一手一足便之而己夫渊深而鱼聚之林郁而鸟兽归焉诗曰投我以桃报之以李王所以投于襄之史民者厚矣非夀考析福将安用报乎虽然窃有愿焉王亦知夫敖氏之积粟者乎周人有敖氏者积粟盈困足支数十年未足也而问贮积于啬夫啬夫曰子之积厚矣吾无以益子子而计子之所有者慎用之而巳夫圭撮之不慎钟筥泄之钟筥之不慎尾闾泄之江海虽大也以奉漏巵则没世不能取盈焉我啬夫也吾告之以啬而巳夫神不可以骛用啬之则凝福不可以骤享啬之则永疆不可以厚恃啬之则坚故圣人之言曰事天治人莫如啬王今年三十春秋矣计三十于千岁也不犹积贮盈囷而始去其圭撮者乎王诚能少垂意于啬夫之论无轻用其年力之富以頥神而思永则所谓千歳云者犹近言之也六月八日为王诞辰汪大夫走入京师使居正为祝词焉居正荆人也荆之去襄仅数百里楚山汉水庇润者广矣兹其所以愿之者岂异于襄之人
　　为孝廉顾道通追寿父母序【王世贞】
　　凡人之情不假饰而发于性贤者恒任其过而不肖者恒任其不及自先王之礼教行不及者恒苦其勉企而过者恒苦于抑而不得伸然是先王之礼教虽本于裁成而就中而其意若在伸而不在抑故夫人子之事亲生则致其养病则致其治殁则致其哀以为是无以加矣养而不巳而至于鬻子治而不己而至于割股哀而不巳而至于庐墓先王犹以为近于厚也而旌之鬻子而无后割股而伤生庐墓而终身至犯于生人之大训然先王犹以为过而不以为罪陈于陵之不食其母许世子之不尝药原壤之歌而宰予之欲短丧彼固幸而免于一时之法然圣贤之所以抉其防而刑之万世者何严也故夫律此而语彼而人子之于亲宁任其过可也友人孝廉顾道通一日冠裳而谒予再拜肃容而有请曰吾二亲之弃不肖也賔在壮先子北山笃行君子顾其名施逺不能出里闬母何淑懿今人其教近不能出檐闼而是时不肖方稚不敢以徼钜公长者而为之铭若表盖三十年如一日也计吾父母而在今嵗当七十吾父母而七十不肖诚贫则必谒四方之醴齐酲盎以实吾觞则必谒四方之殽胾羶芗以实吾爼则必谒四方之贤士大夫歌颂序记以实吾堂而今悉巳矣其所致而实觞爼者度无以起吾父而荐之而至于歌颂序记其文义之儁足以时寄吾思其美而传足以嘘枯而肉骨而使之不朽即先生其人也不肖愿有请于先生予怪而语之夫所谓寿者黄耉台背髪儿齿之年而所以寿之者崇冈茂陵川升日至之语今举堂上之祝而致之冡中之陈毋乃非当乎道通拜不巳曰先生义正吾无以夺先生虽然其必有以慰吾逝者于地下而寓吾思余固谢不许道通之友曹生从旁説曰吾呉之俗薄者悬弧之宴子辄避亡肉脯酒浆责直以偿易箦而呼去检槖装送葬之子哭徃笑归墓木如拱博进是资孰与顾君之老而慕其父母乎即厚者多作佛事号爲防施浮屠黄冠是依是师斥其贝玑以驰京师搆衔而旋冠其丰碑孰与顾君之知乞先生文以寄其慕者乎曹生之説云尔嗟夫顾君之所为请诚不经而吾之许诚滥顾有感于曹生之说似犹得夫先王之所厚而窃附扵鬻子割股而庐墓者因为序而归之
　　寿罗达夫序【赵时春】
　　罗氏自豫章先生以来世有闻人而吉水之族近世得一峯先生而益着一峯之泽未冺得吾友念庵罗君达夫而又着吉水自文相信公以迄今冠廷对者得十九人天下甲科之盛莫先焉而公议独重两罗一峯既以完节终归扵孔氏之域天下无二论独达夫年巳六十其所持者益坚内自养者益光大其与一峰相始终以无愧前闻盖无可疑议世俗之礼举不足以寿逹夫而其有大可畏者唯在于惑世俗之礼焉虽然吾逹夫其可以俗礼惑然朋友之义主于辅仁而贵忠信忠信所以进于仁也仁者天之道人之心也自宋儒以来世守其説自以为越跨汉唐由今观之今不及宋宋不及唐唐不及汉汉固无望于三代矣岂后之才异于古哉忠信日薄故也中人之情要近利而急取名名利之趋捐躯以赴之自发义帝丧捐金六万以及今日凡其奔走羣动贲藻汗简者自独行忠节隠逸之外无非是焉盖以是物而待是人则固有然矣而何疑于忠信之薄哉其来固乆逺矣盖老氏遂厌絶之而孔子惟以忠信为仁为教其最髙弟子勇如仲路智如端贡谋如宰予皆以过咎显责毋讳挫砺备至迄用有成忠信故也后之君子宁复有是事哉日相导谀为伪故虚名多而实效寡虽有忠信之士反相哂讪牢固前染乂岂不大可畏哉相违二十余年度吾逹夫天予忠厚可望而知后复有二十余年乎守忠不渝光大变化非予之所能悬度也而有厚望焉其端则在于忠信然此岂余之私言也哉述孔氏之言也因归于孔氏逹夫与余之所以交也愿终老而卒业焉











　　明文海巻三百十九
　　钦定四库全书
　　眀文海巻三百二十　　　　余姚黄宗羲编序一百十一
　　寿序
　　张曾庵七十序【归有光】
　　世之论人寿以百年为限然脩短之数得之于天不可以齐得数之长者百岁为老矣彭祖之百歳岂非其婴稚之时耶得数之短者嵗月为稚矣殇子之嵗月岂非其垂老之时邪予畸穷于世故常居闾里间从乡先生长者逰自少识张曾庵先生白晳丰頥美须髯盖先生是时年巳五十容甚少也乂十年先生六十其气完其容无异扵初见之时不知十年之加也今年先生七十亦无耉老之色其美须髯髪漆黑自若也先生未甞知世所谓服食炼形之法而得数之长如此则今之七十者其亦犹婴稚之时邪吾吴中之俗尤重生辰自五十以上当其生辰即为寿前年先生犹为博士弟子激昻踔厉诸少年莫敢摧其锋虽诸少年亦以为先生少故无为先生夀者今先生忽自谢其博士而老于家其髙第弟子乃徃为先生寿寿巳则相与求予之一言以序其事噫子之先生未可以夀也子之先生读圣人之书自以为得其蕴每酒酣辄为人説书意掀髯指画左右顾视傍若无人当世宿学莫能难也与人交洞见底里规人之过至于泣下岂非所谓直道君子者哉徃予至京师见有衣玉帯乗白马黄金络前后呵拥者其人白晳丰頥美须髯俨然子之先生也而叹曰何其类吾乡之张子也张子六举于乡而今犹布褐而趋扵博士之庭虽然今十年矣其人不知果安在而子之先生所自得者何如也吾又安能舎子之先生而羡彼为哉皆曰善请遂书之继自今嵗为先生夀必诵子之言矣
　　魏濬甫五十序【归有光】
　　余始为魏氏诸倩而濬甫年小于予时尚垂髫见余握手甚亲及濬甫自真义逰学城中时时来过其女兄即留饮相欢也当是时防简公家居讲道四方学者多聚星溪之上公于其家子弟尤所属意而吾舅光禄公辟家塾延致名儒濬甫遵矩矱无所失而于进士之业皆能工习濬甫升太学一再试秋闱见罢遂不复徃而独颛教其子今二子学皆己成庶几可以绍恭简公之业濬甫年未至而輙巳余尝叹惜之眀年为嘉靖四十一年濬甫年五十以正月二日为初度之辰其子壻沈尧俞以余计偕北上先期请余文为寿至期张设之盖以余最亲又知之深也然余见濬甫之少又见其子之成立又老而为寿而吾舅姑与濬甫之女兄巳隔异世则余之所感多矣度濬甫华堂燕坐子倩奉觞賔朋襍沓笙歌满耳则余方孤舟栖泊于江淮之间自此蒙雾露凌霜雪乂三千里持空然无有之躯欲以献吾君岂不愧濬甫而欲为濬甫可得邪古者五十曰艾服官政又十年始爵命为大夫则士之效用于世任天下之事者适濬甫之年而濬甫茍自安逸非恭简公之教汉李固荐樊英黄琼云一日朝防见诸侍中并年少无一宿儒可备顾问则老成之人实国家之所须重年少而忽耉老岂世道之福邪余以是惜濬甫之自止而又以叹余之无所用而不知止也是为序
　　陆思轩夀序【归有光】
　　予友季子升与陆君思轩同学相善君于是年六十子升属予为文寿之东吴之俗号为淫侈然于养生之礼未能具也独隆于为寿人自五十以上每旬而加必于其诞之辰召其乡里亲戚为盛防乂有寿之文多至数十首张之壁间而来防者饮酒而巳亦少睇其壁间之文故文不必其佳凡横目二足之徒皆可为也予居是邑亦若列御冦之在郑之鄙众庶而巳故凡来求文为寿者常不拒逆其意以与之并驰于横目二足之徒之间亦以见予之潦倒也虽然子升之为陆君岂泛而求之予亦岂泛而应之邪陆君居县之华翔村徃年太仆桐城赵子举来昆山尝至其地见其土田肥美江流环绕问知予家旧业而后失之子举力劝予复其故而未能也盖吴淞江水灌溉之利爲大华翔居江之要宋置新江驿于此新江即吴淞江古所谓娄江也虽然同学而异造同贾而异售同工而异巧同稼而异获将存其人耳君居华翔独以善穑称歳不失其公家之奉而以其赢自给虽当师旅饥馑之年而寛然其有余古所谓孝弟力田者也所谓善良敦朴者也所谓周于利凶年不能害者也子升其以是取之与先是君之子豫卿谒选京师求严学士敏卿之文以为寿煌煌乎玉堂金马之制作乡里有荣焉然严公之文所闻异辞欲道君之实者宜有待于予言矣虽然予视君之貌尚少也则君今之为寿太早子升之请亦太早姑以是倍之为百二十于是子升来属予文予可无辞而予与子升陆君相与啸歌田里以效华封人之祝
　　寿蔡鹤峰序【王慎中】
　　年之所以贵于人者何哉为其得以弥所受之性进修之功日有底以考见不病于年数之不足而无以自充也盖孔子欲加五十以学易茍不至于五十则未得以无过矣蘧伯玉行年六十而化茍不至于六十则不至于化矣常存其身而功得以常用故尺寸之隂如珍万镒之璧而为君子之所以贵年者也而人之所以贵君子之年者亦以此故五十而无大过孔子之五十也六十而化蘧伯玉之六十也别声被色分味辨臭以尽耳目口鼻之能而充天地所委之形不怍于志而浩然有以塞于两间名之曰君子之年而昼夜日月之所见伏寒暑四时之所来徃载之于躬晓然其若昏旦之作息动静之舒惨年数弥髙而益以为可贵盖道德不一学问不眀之后人之能永年以厚生者常不絶于世而不出于学问以进其道徳则亦无可贵之年故眉厐颠白隤然其脩龄者徒可以享子弟之养而不足以为朋友之严事勤服于是称寿致祝仅为家人父子闾里孝爱之末仪而无所用之于道德问学交为爱敬之际其可以有感也夫吾所为文以寿者龙溪蔡鹤峰先生友朋之所严事勤服唯恐不得为其子弟而声慕气接于千里之外犹知讲承懋勉以自奋扵下风盖先生之学粹然一出于道其学既眀其徳既成而年亦巳髙矣所谓充其天地之形而称其为君子之年先生盖庶几焉是歳十月八日为先生诞辰盖年七十有一矣门人弟子与夫交逰慕接之在于声气之余者举以为先生祝而慎中尤奋在下风思为弟子而不可得也故独见于文盖君子之自贵其年者为其加以年数则可以化可以无过学者之得事是君子也由其无过则可以内省其非也由其能化则可以思齐其益也故乐是人之长有年也而愿之非徒知贵之焉而巳尔故慎中为此文以道诸君之意而致祝于先生盖异乎闾里子弟姻賔之为乡之长老者寿此所谓交为爱敬之行于道徳学问之间者也先生其尚益自贵焉而乆为友朋之所严事祗服也哉
　　寿了凡先生七十序【冯梦祯】
　　今天下畴不知了凡先生哉先生穷年兀兀手一编研讨不休自青龄至皓首无他嗜好人有问者倒囊引绳必令心开意解手足舞蹈而后巳故载酒问字者屦满户外则伊吾之士知有先生先生自少留心用世凡兵戎水利安危大计考古证今逢人则问有得则记尝见先生掌大赫蹏积之囊箱者无算咨询偶及抽检指画悬河不穷故挟防请缨者趾错庭下则经济之士知有先生先生于九流诸家无所不窥尤邃扵医即防化黄白枕中石函之秘世儒所云捕风捉影不可希兾万分之一者而先生以为必有即试之而败不校故挟数负术者入幕颇多则方外之士如有先生先生早习洙泗晚归竺干惟是三藏显宻之防五宗棒喝之秘一一精探之禅观持诵日有定课虽服官临民百冗交集未尝废也虽稻麻竹苇世所指目以为秃民投刺即入未尝忽也故巢林入防者分坐颇众则缁黄之士知有先生然此犹方内耳先生尝乗传佐兵事于朝鲜韬略信义为所服虽中道罢归其功不显而至今故部曲犹能亹亹谈之即中山之国亦知有先生所嘅天下皆知有先生而先生仁心恵政仅试于宝坻一邑而已徒以搢绅大夫间有不齐之口先生竟以此穷于遇儒称定命佛语宿缘先生且奈之何哉然能穷先生于时不能穷先生于道著书防义为后学所宗葢天将啬其用以就无用之用则不用于人而用于天畴谓先生不大用哉先生家不富而喜施饭僧居其七而族属亲友居其三先生曰饭僧以续佛慧命吾故急焉或谓是不当后族属亲友耶先生不知也今年先生春秋满七十矣而十二月之十一日其悬弧之辰也余自庚午附籍先生三十余年受教为多余初未尽许竺干氏醯鸡之覆先生实发之防中一瓣香宜为先生祝顾以嵗暮不及称觞幸因先生族子熙祚辈逺来乞文遂叙其终始以请正于四方之来者
　　寿李孟诚年丈七袠序【许孚逺】
　　忆在肃皇帝临御之四十一载余同榜兄弟凡三百人其定交于未第之先相契以心相期以道合并则喜离索则忧至于事变屡迁休戚相念白首而不渝者则剑江李孟诚洪都万曰忠与余不肖盖三人焉孟诚髙眀以斯道自肩有泰山乔岳之气象曰忠沉毅虽遯世不悔有秋空野鹤之丰姿并余所敬事而余又虚好善追随二兄庶几若水之能下浑忘彼我形迹则二兄亦非余莫友也孟诚齿差长曰忠少孟诚一歳余少曰忠五歳今俱老矣孟诚于是七十称古稀矣孟诚当六十时以滇南军功遭谗毁被逮下狱者五年中外搢绅及滇人粤人鸣寃之疏凡数十上防同榜王元驭少师方晋首揆宻为营救幸圣眀一旦悟而释之犹戍瘴海六年于兹其门下士呉生自诚寗生祖光翟生绳祖柯生绍臯軰怜其师之老而因处也偕来留都乞余言为寿余惟人生宇宙间如驷驹过隙光百年瞬息耳何脩何短何得何失何乐何忧以吾党平生耳目之所覩记翻云覆雨千态万状真不啻梦幻泡影然亦何足介于达人之胸次也虽然古之圣哲奋乎千百世之上而垂范于千百世之下精爽恒存不可磨灭非以形骸之内计得丧而定趋舎甚眀而又非若异学者流等天地于浮沤置万缘于度外者比故上悲天命下悯人穷汲汲皇皇一息不容少懈其中诚有所不得巳焉耳余与孟诚曰忠共抱此志而孟诚提揭修身为本一语以示学的其防甚微当在军旅倥偬之际患难颠沛之乡无日不与二三子讲于修身为本之学余顷歳与孟诚一晤于都门之羑里再晤于三山之禅舎见其处幽而不怨逺戍而能安万里之外俨天威于咫尺而离家十年不敢一歩越戍所顾恤其私海濵寥落百事荒凉而处之怡然若将终身其有阐道之语酬应之文眀快舂容其神益王此非致命遂志无入而不自得者不能修身为本之学斯其实体眀騐也朝绅诸君子推孟诚有应变才可当边阃之寄以滇粤两地所着军功徴之信然然孟诚于今为国之老臣其学术在于正己正物弼主徳而匡民生非偏才专于军旅而巳古有防行伍起耕钓而授之将相之任者广厦匪隆栋弗胜洪涛匪巨舰弗渉艰危匪大人弗济安知孟诚不终遇于当今之世哉余因与二三子遥拜而祝曰愿先生旦夕离瘴海大展经纶以报荅眀主之恩以慰天下苍生之仰又再拜而祝曰愿先生即修身为本之学独诣渊防尽忘言説而与古圣贤精爽并存扵天壤之间是余三人者终始相期之志二三子或未能尽知也
　　段幻然六十序【髙攀龙】
　　于今之世求天下奇才者吾必曰段幻然公何以言之曰公之才有本者也其寂也渟无朕时出也变化无方控御六合鞭笞四夷无所施而不可盖公自见其一斑矣初令常熟常熟幸安无事公以廉平治之无所见竒无何以忧去服阕令辉县是时河臣方治决河令各郡县供埽以万计所费金不赀民方饥不堪当事督之急公漫不应乆之至檄令对簿公挟一二苍头囊百金去决河所治埽不旬日具入见曰如令具埽当事者怪曰何神也公为言埽编柳束土且幸被檄来办河上省道里费十九乂督供椿木公曰木非地产陆输费百倍木以市便输以水便自此至某所达河凿所不达者较各郡县输木费不及十三当事者大喜曰以此借筯天下可矣县歳祲逋赋山积至某年大熟未获公以征科不及格当降级辉民恐失公贷米商金输官约以偿米时石减金一铢公闻召父老谓曰父老苦恶歳乆矣幸有年奈何以赋故石损铢金逐米商境外令民至冬勿易金尽输米盖辉米旁郡县所仰给也公曰当路令旁郡县仰给辉米者以金及脚直来辉代为输省傍郡县得轻赍辉得厚直民以大懽辉盗薮公廉得其大首不诛令举所部盗所部盗亦不诛令逓举所部尽得辉盗籍之官分摄各乡盗辉无敢为盗者他县有贵客出其途盗掠之当路捕盗急公召问诸盗一人曰必某某也公曰何以知之盗出小册防中指曰某近某地某日某夜不归必为盗也立捕得盗归贵客槖某县有讼数年无能判者直指使以公神眀檄公鞫勒七日报其案盈牍公曰七日不能竟案奈何竟狱第取初牍绎之曰易耳令吏数十軰分伏邮舍中人给纸笔笔囚语公讯狱未服令人称使者至当迎公擕囚至邮亭再讯未服复称使者至公出迓两造公梏置庭草中不相望见髙戸閴如也其被罪者人人号寃未被罪者相语曰固知事乆必败今果然矣舎中吏人人笔囚语公归启之囚立服盖民有鬭者暗中椎杀兄诬鬬者杀其兄也果七日报狱公间出其竒如此及入谏垣公一切持要以人才为先耨其稂莠不肖者惴惴白简之将及已共起中公大臣调羣情不念国家治乱而公不容于世公于书无所不读尤好释氏人谓公豪杰奈何好释氏余曰不然若以释氏别有道即此道也道者人人本色人自迷之释氏曲醒之即吾圣人亦然公苐为释氏竒耳公盖入不二之门具不测之用吾故曰公之才有本者也岂世之驰骋浮气漫尝事者邪昔者徐文贞当国松坡毕公在言路举朝严毕公甚于文贞议且出毕公于外文贞曰诸公畏之耶皆踧踖曰岂谓畏之黄门切直虑其府祸耳文贞曰不然吾亦畏之顾念人孰无私私必害公有若人在不敢自纵可寡过也闻者叹服嗟乎安得文贞与之言幻然公哉宜乎有公之竒才当国家之急而不収纎芥之用也今年公六十吾邑孝亷蒋君介如公所识防士以一觞觞公征侑言于某某何以寿公苐谓公曰人之精神至寳也用之则辉煌宇宙不用则退藏于宻在宇宙则寿天下藏于宻则自寿公其自寿以寿天



　　明文海巻三百二十
　　钦定四库全书
　　明文海巻三百二十一　　　余姚黄宗羲编序一百十二
　　寿序
　　缪仲淳六十序【髙攀龙】
　　余年二十五而友于丁子长孺一日长孺谓予曰今海内有竒士缪仲淳者子知之乎余曰未也曰其人孝于亲信于朋友尘芥视利丘山视义苟义所在即水火鸷赴之余叹曰世有斯人乎越三年忽遇于内弟王兴甫所欢相持曰此为仲淳矣当是时兴甫得异疾勺水不下嗌诸医望而走一息未絶耳仲淳为去其胸膈中滞如鐡石如拳者二兴甫立起肃衣冠陈酒殽拜仲淳余惊曰闻君髙义不闻君良于医如是仲淳笑曰吾少也病而习之颇得古人防处语世人世人不解也是日与仲淳酒间谈説古今事絶不及医仲淳无所不妙解而后益信辰孺言知仲淳果天下奇士也又三年余以使事至家得仲儿日抱防之儿忽得异疾殆矣一日夜半余夫妇泪簌簌相语曰是儿非仲淳不活顾安所旦夕得仲淳坐而旦门者报长孺至余妄念曰得无仲淳偕来乎倒屣出见长孺果偕仲淳来果一药而活是后余妇余长儿余壻余孙逓遘危疾皆以仲淳活于是余邑中不能知仲淳能知仲淳医每仲淳过余客武相接也余不厌晋接仲淳不厌聒人以方寸纸授方治之无弗活而一时同志家所活无不如余家者今天子明圣辅政皆出东南士以为千古奇会率献其所学于廷冀吾君于尧舜吾相于臯防皆以迂不入后先落职归而东南士与西北异士归田间甘泉香稻皆有以自乐可以诵诗读书养心缮性无富贵之慕然不能无疾病之苦儿女之忧得仲淳并免于二者余常手额祝曰天生仲淳为吾辈也仲淳又精形家凡山川隐见向背察之防茫渺忽无失又能诗能大字熟于古今治乱邪正消长之机熟于两兵相临胜败之算吾尝谓仲淳立庙堂为一官之长未能或之先即佐边陲隐然长城也顾不与一第天必有所用之诚得深山大谷二三同心聚书万巻蠧鱼其中相乐以老仲淳必有千秋之业而又不可得天之所以用之者岂仅如吾前所云者而止耶
　　奉寿外舅念东翁六十序【归子慕】
　　事有不可知而以得之为幸故其喜也亟事有所可知而以得之为常故其乐也长吾乡之先达屈指称髙年者必曰金氏东滨公盖东滨公年几百歳云而吾舅念东翁即东滨公之仲子也今牛六十矣方东滨公之七十也先子太仆实为之文追论二十年前寓京师时公为中城兵马指挥一时同邑诸公登朝者数人其贵显者多矣而二十年间惟公无恙余无一人在者于是深有感于衰荣显晦之际与夫人世光景之廹防不胜咨嗟叹息以七十为古之稀年人所深愿而不可必得者惟公得之而安知其后公之年殆得百嵗邪岂惟东濵公而东滨公之夫人今者亦年逾九十神气精爽行且度百歳而过之先子又安知东滨公之夫人行过百嵗邪事有不可知则先子以东滨公七十嵗为人世之稀有事有所可知则子慕方以念东翁百嵗为金氏之恒事然则今之六十其犹在少壮之年未可以贺也其喜也亟故亟称之先子之于东滨也其乐也长故乐道之子慕之于翁也当东滨公之七十与先子执笔为文之时子慕之生甫逾年先子亦安知其季子后为公家壻亦安知东滨公之仲子即吾季子之妇翁后三十年复执笔为文而为其妇翁寿此其事之不可知者也不可知彼一时也所可知此一时也百嵗之寿萃于金氏之门上下三十年归氏之文再掲于金氏之堂吾子奉世今能负薪矣其母不幸早世頼天之灵得存此孤也以能无失诗书之泽后三十年子慕将为七十歳人令是子以外孙复执笔为文为其外祖寿斯不亦人事之奇太平之一瑞乎子慕不文不敢自附于先子而其事则有相符防者聊书其概以为左劵云
</div>
    <div class="pagination">
<a href="明文海_page87.html">上一页</a><span>...</span><a href="明文海_page83.html">83</a><a href="明文海_page84.html">84</a><a href="明文海_page85.html">85</a><a href="明文海_page86.html">86</a><a href="明文海_page87.html">87</a><span class="current-page">88</span><a href="明文海_page89.html">89</a><a href="明文海_page90.html">90</a><a href="明文海_page91.html">91</a><a href="明文海_page92.html">92</a><a href="明文海_page93.html">93</a><span>...</span><a href="明文海_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
