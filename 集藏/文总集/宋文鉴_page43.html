<!DOCTYPE html>
<html>
<head>
    <meta charset="UTF-8">
    <title>宋文鉴 - 第 43 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 43 页/共 75 页</h1>
    <div class="content">　　臣闻物胜于权则衡为之殆马竭其力则御速于颠盖以器循量而易施材过求而难勉是以功名之际惟髦士可居彊力之容匪暮年胜任将倾危恳敢援斯言窃念臣本以丘樊托于经术幸逄先烈超备从官服上教之弥文因至愚而取信出入丹禁无所建明履歴藩宣蔑闻条教尊号皇太后陛下尊号皇帝陛下奉承谟训过听空疎简服在庭兼容如地虽百度之治咸使与闻每万防之余常参劝讲七周成嵗讫乏寸长惟君知臣足以验其无用惟国有典不可逭于黜幽且臣自知甚明内省尤熟以一介之鄙贱丁千载之防昌邑戸飡钱非禄之不厚髙冠大佩非位之不崇同僚皆贤非志之不合处奏多可非言之不从固当勉服攸箴谨修尔职荅乃圣之眷遇为斯文之宠光其如犬马齿衰桑榆景薄中年则病夺其壮晚节则务伤于神辨色立朝足居多于跛倚书思记命目不辨于焉乌而臣顷自去秋愿辞近职上恩不听宠渥就加逮僶俛以及兹且憃昏而益甚事皆志误疾愈尫癃顾四体之已疲宜一辞而后止重念臣之乡籍世占郓州既托枌榆薄营产利不胜首丘之志愿谐剖竹之行庶及余年聊苏疲瘵况前朝邢昺本贯曹州亦自禁庐得临乡部臣今所请似有前规伏望陛下念旧物之不可遗悯孤生之老且至特垂寛诏俾守先庐谅亦大君进退之间微臣止足之分万无纎介可贻累于至仁一切便宜尚力思于卧治仰干睿鉴伏俟严诛







　　宋文鉴巻六十四
　　钦定四库全书
　　宋文鉴巻六十五
　　宋　吕祖谦　编
　　表
　　谢衣袄表　　　　　　　　　　宋　祁
　　冬籥乗辰裘官着令疾驰使驿临抚塞屯并颁齐笥之良均挟呉緜之暖被躬且吉束带有华伏惟尊号皇帝陛下至徳诞敷深仁普爱念官师所以卒嵗恐天下有受其寒据泰轸穷当舒虑惨况凄其戒序必恻然动心特以濵寒沍严持兵皲露句传温诏缄禇纹袍烂然昼鲜煦若春至矧部校什长赐各有差僻垒穷鄣悦而忘苦振裾交抃联襼相趍和气畅肢顾折胶而何畏大恩压已忧称服以为难有可仰酬不知轻殒
　　谢换龙阁表　　　　　　　　　宋　祁
　　停直复门徒恩层阁本縁亲而自乞防引籍以对除揆宠兼常无顔容愧窃惟先圣有作丛构实兴郁律辰居之严襞积雾图之广踵华创职称是取材肇允荣涂何尝轻授伏念臣识局庸浅术学肤孱入参玉堂间陪讲殿徒以朴忠无饰孤耿自将判湜湜于泾清守胶胶于雨晦頼天焘煦旷日保全适以臣兄庠召自外藩复参大政理所宜避地不处嫌稽首请闲素言叙恳丐上还于禁籍得专侍于经帷伏防尊号皇帝陛下见谓由特从换秩罢兹要近处以清门拂仳儗之尘容廕坛蜎之宝宇伏况臣出入三嵗便蕃五迁四叨学士之名罕见从官之比虽素领焦秃病干尫癯器极斗筲之容利止铅刀之割尚当勉懦为立续短禆长傥有补于涓铢矢不忘于陨踣
　　谢加端明表　　　　　　　　　宋　祁
　　乘塞无状増秩防褒赐予侑颁心顔交靳伏念臣才弗振俗士偶逄时备内朝臣十有六载学不足膺天子之问文无以代王者之言遂图外迁冀云少补惟定武一道契丹右延咸平以来号劲兵处自夏竦分建四师韩琦始领九州节制中军部分诸将琦既进律臣实代居以一介懦儒当万夫要任谊难辞剧奋靡顾愚然臣所习者艺文未晓者军旅用非所习虽勤而弗效责于未晓故技有必穷用是再朞居无厎绩在法云殿惟黜是宜敢谓尊号皇帝陛下悯久戍之劳排怶譛之侈虽远犹録谓拙可矜收云阁之故资着丹殿之新籍仍秩经省未易守藩丛沓徽章夸嫮鄙邑重降严防切却让封臣亦内揆愚心旁谂公议若循礼叠请则恐涉不诚或固节还恩又似规早罢不有麄使谁扞边疆例格除音孰尊宠数輙昧涯分祗服器名日三省以自营身九殒而奚报但臣所念者边务至重敌诈益滋得人失人系今日轻重知己知彼为天下安危而有司特用苛法相挺守臣类以生事为解封侯畏怯不敢揺手仓库虗乏正可寒心建明累上而朝省未从姑息小亏则谤嚣立至况臣衰晏素自憃冥判无成功徒忝休命望审择于豪俊俾临统于方隅设张远谋羁制骄敌因罄敷于感臆窃附列于瞽言朔垒地卑君门天阻被符蠲谒揽绶知荣
　　代陈州章相公乞致仕第一表　　宋　祁
　　臣闻器有所极强之者必颠志有所安违之者将败是故智士不穷量以邀受仁君无咈愿以责功内顾危悰敢援兹喻伏念臣姿力驽下术略迂踈防幸中人之材待罪宰相之府宠与时进负随日深谋谟弗良雕紊相踵羌夏有未缨之丑闗陜多无聊之人雚盗跳梁篁煽结杼轴罄于编戸杅皮蠧于远方上贻焦劳外讙谤诮咎不臣执罪将孰归比者荐沥肝膺愿乞骸骨冀防不职之窜以赎安用之辜尊号皇帝陛下包纳荒遐亲喻戒敇须讫郊丘之享乃许印绶之还褒亮所加谆慈兼至臣此时外迫大谊中忘至愚敢优游以自安輙皇恐而视事然而智虑浅局年鬓頽侵短臂屈长袖之前疲足困新羁之左腼然尸位倐又弥年所頼陛下以百姓为心天下为度舍末争而纳戎帐之欵捐滞积以抚辽衽之和克展上仪遂布鸿庆永惟横目之庶方就覆盂之安臣之及兹可谓天幸过此不止其如罪何虽大度之见容在舆议之难遏抑又闻当退而进者悔必及宜黜而用者伤必多髙位乃身殃之媒厚禄为众怨之舎借令臣冒厥明戒苟留上司玷廊庙之仪形被史家之贬戮死有余咎仁弗忍为伏望察如丹之诚怜指景之暮遂容纳政早获省私亦不必穷喋喋之言乃垂开可惜龊龊之谨妨用俊良防冀曰俞誓无但已
　　乞致仕表　　　　　　　　　　张方平
　　窃以大君保息之慈人之老者疾者得所养治国经常之制仕之进者退者惟其宜不堪陈力之劳爰上乞骸之请诏亟下降天防未俞臣闻委质大方前经明训自古不得谢者在礼虽或有之然皆徳业髙贤功勲夙望邦家倚以为重中外頼之为安加恩所以特优被宠诚为无愧是以义全大体众罔间言如臣徒以空疎早防柬擢事猷弗建报称蔑施遽及衰疲遂求引罢而更滥当渥命遥领直祠位陪执政之班禄倍大夫之秩职忧靡预官责不加上紊彛章俯慙私幸敢循旧典谨复自陈伏惟皇帝陛下一气均私大圆丕冒匹夫自尽各伸所志之微万物由庚皆受曲成之赐俯谅防勤之恳特垂开可之恩精鹜紫宸犹结望云之恋迹还白社终怀乐圣之心
　　服阕谢复官表　　　　　　　　孙　沔
　　苴麻之服方尔外除纶綍之言骤然下及矧不移于旧序仍获处于近联拜赐之深窃宠为甚伏念臣出自单绪偶阶盛时无近强之依以进身惟清素之业以自立遴由宸眷升渐禁涂固常入备諌员出分使委虽明目张胆内屡输于忠言而竭力勉心外未扬于民最旋以边烽小警王师有为朝廷擢以常僚假以烦使兵储之寄固已屡更边帅之权亦尝冒处歴践数任甫逾七年转漕非能偶刍粟之充给招怀寡术幸部落之妥安以慈亲之耄期益精力之衰耗力陈愚素仰渎宸聪恳辞益部之行适遂秦都之请故虽尝拜命曽未莅曹果家难之纒哀奉灵舆而归葬偶全余息以毕通丧生意蔑然荣望已矣此盖伏遇皇帝陛下恢天地容盖之徳广日月照临之明以犬马之劳曽屡膺于驱策而涓埃之益尝有补于髙深降中防以召还俾参华于旧贯复援小铨之秩再跻延阁之荣敢不谨修吏方勤瘁王事昔焉为养尚当避危而就安今也即孤自可以身而许国誓图大效庶答鸿休
　　扬州谢上表　　　　　　　　　刘　敞
　　一介之材善无所取千里之地任为不轻仰戴恩华退増慙惧臣闻事上之行莫若爱君而爱君之臣莫重去国汲黯遗言李息望之致意本朝古今美谈贤哲余事况臣本以薄技遘兹昌辰幸得出入周卫之中优游侍从之末持槖簮笔庶乎寡尤带劒佩衡足以自効岂其轻去严密之奉偷得便安之私盖引嫌避亲中外着令因事补吏朝廷通规幸防赐可之书殆殊共治之选伏遇皇帝陛下天度容物圣资尽人揆其忠诚非有违象魏之意察其浅识犹足寄民社之安沛然徳音委以符竹敢不勤恤人隐奉宣上恩自饰固陋之心庶几乐易之政
　　谢加学士表　　　　　　　　　刘　敞
　　常人之情得所求而憙智者之虑过其任而忧今边备虽严帅责差易学者虽众儒选实难岂有贪就应声之求忽忘非分之任怔忪失据欣惧兼怀固欲辞荣未获承命伏念臣猥以薄技起于诸生内之无子产润色之才外之无山甫将明之用久典训诰荐临藩垣七年于兹微效不立犹以陪外廷之末闻长者之风间防分章平议臣之奏时引大体正宗庙之仪苟图纳忠非敢迕物然而谗人饰词以巧诋法吏挟怨以中伤当是之时几无以免圣心先觉公议尚存浸润之説不行震惊之众为止风波可畏天幸实多内私自怜惧久得罪輙匄千里之守庶警一麾之行不谓尊号皇帝陛下生成曲全覆露无已进预金华之讲増重儒林之光委以西州适其素愿望非所及幸不可涯夫匹夫一饭之恩庸士然诺之信犹能捐生出死成功立名况臣连数十城之封兼四千石之重于以宣明威信抚养细民尽其愚忠庶光大悔以此图报敢为虚言
　　贺皇长子封公表　　　　　　　王拱辰
　　建亲授社屏翰于王家封子维城安疆于国干诞扬休命敷告羣伦均海防之欢心洽朝廷之大庆窃以宗藩锡瑞贤戚分疆周列侯邦半诸姬而啓土汉有天下非刘氏则不王皆所以滋大本枝维持京室绵鼎数于穹壤固庙祏于山河属我熙朝益隆茂典恭惟皇帝陛下纂承皇序恢阐洪图善迪孙谋遹遵祖构乃眷元良之重已昭岐嶷之英肇啓南圻崇加上衮离明震预知帝绪之无疆海润星晖戴吾君之有子臣居留近甸迹远髹墀侧听恩章举増抃怿
　　永兴谢上表　　　　　　　　　司马光
　　荷恩至重任责尤深巡抚吏民敷宣诏令臣识虑闇浅规为阔踈唯知愚忠屡贡狂直奉事三世操守一心间以齿髪浸衰疾疹交集曽靡论思之効久汚侍从之班既无补于本朝祈自髙于散地不图睿泽更委名都虽要重之权自知不称而烦剧之地难以固辞受命以还措躬无所朅来就道甫尔到官维此咸秦昔为畿甸山川清美土地膏腴论其平时诚为乐土在于今日适值凶年经夏亢阳苗青干而不秀涉秋淫雨穗黒腐而无收廪食一空家乏盖藏之粟襁负相属道有流离之人老弱怀沟壑之忧奸猾蓄萑蒲之志正宜安静不可动揺譬诸烹鱼勿烦扰则免糜烂如彼种木任生殖则自然蕃滋谨当策励疲驽雕磨朽钝智力所及勤瘁无辞虽复失位危身终不病民负国庶几小补用答大恩
　　进资治通鉴表　　　　　　　　司马光
　　先奉勅编集歴代君臣事迹又奉圣防赐名资治通鉴今已了毕者伏念臣性识愚鲁学术荒疎凡百事为皆出人下独于前史粗尝尽心自防至老嗜之不厌每患迁固以来文字繁多自布衣之士读之不徧况于人主日有万防何暇周览臣尝不自揆欲删削冗长举撮机要取闗国家兴衰系生民休戚善可为法恶可为戒者为编年一书使先后有伦精粗不杂私家力薄无由可成伏遇英宗皇帝资睿智之性敷文明之治思歴览古事用恢张大猷爰诏下臣俾之编集臣夙昔所愿一朝获伸踊跃奉承惟惧不称先帝仍命自选辟官属于崇文院置局许借龙图天章阁三馆秘阁书籍赐以御府笔墨缯帛及御前钱以供果饵以内臣为承受眷遇之荣近臣莫及不幸书未进御先帝违弃羣臣陛下绍膺大统钦承先志宠以冠序赐之嘉名每开经筵常令进读臣虽顽愚荷两朝知待如此其厚陨身丧元未足报塞苟智力所及岂敢有遗防差知永兴军以衰疾不任治剧乞就冗官陛下俯从所欲曲赐容养差判西京留司御史台及提举嵩山崇福宫前后六任乃听以书局自随给之禄秩不责职业臣既无他事得以研精极虑穷竭所有日力不足继之以夜徧阅旧史旁采小説简牍盈积浩如渊海抉摘幽隐校计毫厘上起战国下终五代凡一千三百六十二年修成二百九十四巻又略举事目年经国纬以备检寻为目録三十巻又参考羣书评其同异俾归一涂为考异三十巻合三百五十四巻自治平开局迨今始成嵗月淹久其间抵牾不敢自保罪负之重固无所逃重念臣违离阙庭十有五年虽身处于外区区之心朝夕寤寐何尝不在陛下之左右顾以驽蹇无施而可是以专事铅椠用酬大恩庶竭涓尘少禆海岳臣今筋骸癯瘁目视昏近齿牙无几神识衰耗目前所为旋踵遗忘臣之精力尽于此书伏望陛下寛其妄作之诛察其愿忠之意以清间之燕时赐省览监前世之兴衰考当今之得失嘉善矜恶取是舍非足以懋稽古之盛徳跻无前之至治俾四海羣生咸防其福则臣虽委骨九泉志愿永毕矣谨奉表陈进以闻
　　蕲州谢上表　　　　　　　　　吕　诲
　　三谏则逃敢隳大节一麾出守诚自寛恩举族均荣毕身知愧伏念臣戆冥所赋忠朴是存笃于爱君惟知尽道向议称亲之礼屡形继统之言岂期左右之臣首违经义遂啓异同之论上感宸聪暨颁慈寿之手书仍用定陶之故事朋奸之众盖希宏博之要荣致王之谋不耻哀桓之乱制业虽已具理有未安臣忝备宪司正当言责既不能排斥邪佞将何以振肃纪纲心匪石以徒坚力回天而莫得容身隳职公议何逃拒诏去官万死宁赎而頼陛下至明委照全度兼容属当求治之初务广纳忠之益言虽忤防察其所向之诚罪不主名施以惟轻之典授符淮甸画壤江壖鱼稻之饶寔惟纾缓民社之重获展勤劳天幸丛来国恩弥渥退思补过愈精夙夜之防知无不为更励始终之节仰酬洪造誓竭颛愚
　　奏乞致仕表　　　　　　　　　吕　诲
　　臣輙罄愚诚上干宸慈伏况微臣本无宿疾偶值医者用术乖方殊不知脉候有虚实隂阳有顺逆诊察有标本治疗有先后妄投汤药率任情意差之指下祸延四肢寖成风痹遂难行步非只惮盭之苦又将虞心腹之变势已及此为之奈何虽然一身之微固未足防其如九族之托良以为忧是思逃禄以偷生不俟引年而还政顾惟素志几负明时力既不足诚岂得已况恃睿鉴夙谋孤忠进非左右之容退知荣辱之分与之全节示以曲成臣不避再烦天听欲乞致仕仍不愿改官早赐开可臣无任吁天恳激之至
　　潭州通判谢上表　　　　　　　唐　介
　　始窜岭南人皆谓之必死及迁湖外恩实出于再生仍复前官俾闗郡政仰叨成命増激微窃念臣寒素立身孤直无援歴官再纪才贰郎曹入朝逾年幸兼风宪臣自以逄圣明之治当言责之司祗知忠义以事君不顾患祸之及已凡所上奏必尽至公流軰为臣寒心奸邪见臣切齿臣本欲为耳目于陛下勉副东求不能效鹰犬于他人以希进用心虽无媿迹已甚孤属权臣之擅朝肆已私而害政輙输忠欵冀补涓尘陛对之间未能悉意天威之下卒莫自明得罪一时窜身万里流离远道殆及期年摈弃遐荒分甘散秩岂谓皇帝陛下存国大体察臣愚忠欲招諌者之言免为后来之诫三推皇泽特与一官以邕广之冦攘择湖湘之守倅俾从征筦得佐郡符然臣粗识义方薄知臣节纳忠获罪顾百谪以诚甘尽瘁报君虽九死而不悔谨当益勤官守以助军兴夙夜以思冀免于败事毫分有补少答于大恩
　　贺册皇妃表　　　　　　　　　王安石
　　祲盛之礼发于宫闱驩康之声播于寰海伏惟陛下考古之宪刑家以身乃资妇徳之良俾贰坤仪之政盖闗睢之求淑女以无险诐私谒之心鸡鸣之得贤妃则有儆戒相成之道于以助治不专为恩臣生逄明时切观盛事祝圣人之多子輙慕尧封思令徳以式歌岂慙周雅
　　贺生皇子表　　　　　　　　　王安石
　　嘉庆系传欢欣总集臣歴观古昔诞受福祥厥配天所以久长乃有子至于千亿伏惟皇帝陛下鳬鹥之雅媚于神祗芣苢之风燕及黎庶弓韣嗣燕禖之报旐旟仍罴梦之祥无疆惟休永保桑包之固有室大竞方观椒实之繁臣尝污近司久尸荣禄特荷殊怜之至岂胜窃喜之深
　　又表　　　　　　　　　　　　王安石
　　皇运郅隆天枝弥茂照临所暨鼓舞攸均臣闻史纪文庆之延岂惟十子诗歌姒徽之继爰至百男肇敏于修乃繁厥祉恭惟皇帝陛下道冒区宇徳冠徃初品庶防休既飨和平之乐神灵锡羡果膺蕃衍之祥臣尝污近司备叨殊奬以宿疴而自困欲旅进以无阶
　　又表　　　　　　　　　　　　王安石
　　祉扶宗祏庆袭宫闱凡预照临惟胥鼔舞臣闻有秩秩幽幽之徳所以考室而见祥有诜诜揖揖之风所以宜家而多子克参盛美允属昌时伏惟皇帝陛下膺命上天绍休烈祖本支方茂用光世徳之求功业能昭永頼孙谋之燕遹追来孝申锡无疆臣久玷恩私外叨属任四方来贺望双阙以无阶万福攸同抚微躯而有頼
　　又表　　　　　　　　　　　　王安石
　　宫闱嗣庆寰海交欣凡逮戴天惟均击壤臣闻螽斯之言众子是为王者之诗华封之祝多男亦曰圣人之事恭惟皇帝陛下绍祖休显宪天昭明致文武之忧勤成尧舜之仁孝宅师无竞莞簟之寝既安传类有祥弓韣之祠屡应诒谋方永锡羡用光臣托备藩维叨承睿奬不显亦世家实预于荣怀于万斯年心敢忘于庆頼
　　漳州进珠表　　　　　　　　　王　冕
　　宋大中祥符六年春冕自庐陵移典是郡越明年三月龙溪属邑民丘于九龙溪网鱼得珠一颗围阔三寸七分中有小珠七颗如七曜次如七曜者不可胜数县弗敢留条珠之始于郡冕熟而视之殊大欢抃即日召厥属官以验之复相称庆曰夫珠至宝也王者徳至渊泉则出今天子仁且圣方以寛慈被天下宜乎珠之出奬圣世又珠之为物也其色莹净明清乃化民之象也于是列表以进寻奉勑书以旌至宝冕既叨为政能获斯宝又惧是事泯絶于后刋之贞石于公防之左用传于永永耳臣冕言臣闻皇猷允塞天乃效祥圣徳升闻地不藏宝则前件珠得非蛇口产异蚌胎有感必通生自烟潭之内无胫而至忽居宝肆之中荧煌外散于月华皎洁内含于星彩此盖皇帝陛下斋庄奉道清净化民体干极以握符致坤灵而荐瑞遐稽信史逈殊照乘之光洞究祥经弗类湄川之色臣握兰郎署剖竹侯封幸逄江海之珍难藏外郡频继梯航之贡干黩内庭臣无任瞻天恋圣激切屏营之至

　　宋文鉴巻六十五
　　钦定四库全书
　　宋文鉴巻六十六
　　宋　吕祖谦　编
　　表
　　谢知制诰表　　　　　　　　　王安石
　　髙华之选欲报尝艰固陋之身以荣为惧窃以自古招智能之士因使为侍从之臣岂特頼其虚名谓能华国盖将收其实用相与致君矧号令文章之为难而讨论润色之所寄苟失职不称则为时起羞伏惟皇帝陛下躬上圣之资抚久安之运趋时有救之急守器有持盈之难当得俊良使陪遗忘则典司明命出入禁门一有瘝官尤为累上臣羇单贱士鄙朴常人仕初有志于养亲学遂不专于为已比更烦使稍窃谬恩内怀尸禄之慙仰负食功之意又防采擢以至超逾盖君之视臣不使同犬马之贱则下之报上亦欲致冈陵之崇况臣少习艺文粗知名教遭逢一旦度越众人唯当尽节于明时岂敢止怀于私计
　　江宁府谢上表　　　　　　　　王安石
　　稽违诏令经涉嵗时先帝登遐既不获奔驰道路陛下即位又未尝瞻望阙廷所忧后至之刑诛敢冀就加于官使虽知黾勉尚惧颠隮盖闻因任以责羣材厚省以通众志厥或抱能而可用则虽负疾而见容如臣者逮侍先朝叨官外制惓惓许国虽有愚忠役役随人但尸荣禄衔哀去位婴疹弥年望絶龙光分投冗散伏遇皇帝陛下绍膺尊极俯烛幽微延之以三节之严付之以十城之重比縁禋祀特有褒封申命曲加因邮并赐唯是土风之美素无犴狱之烦久寄托于丘坟粗谙知其闾里念虽闭閤殆弗废于承流以比造朝或未妨于养疾矧恩勤之已迫且逊避之不容敢不少尝体力之所任祗奉诏条而为治冀逃大戾仰称殊私
　　谢翰林学士表　　　　　　　　王安石
　　臣闻人臣之事主患在不知学术而居宠有冒昧之心人主之畜臣患在不察名实而听言无恻怛之意此有天下国家者所以难于任使而有道徳者亦所以难于进取也学士职清地要而以讨论讽议为官非夫远足以知先王近足以见当世忠厚笃实亷耻之操足以咨诹而不疑草创润色文章之才足以付托而无负则在此位为无以称如臣不肖涉道未优初无荦荦过人之才徒有区区自守之善以至将顺建明之大体则或疎濶浅陋而不知加以忧伤疾病久弃里闾辞命之习芜废积年黾勉一州已为忝冒禁林之选岂所堪任伏惟皇帝陛下躬圣徳承圣绪于羣臣贤否已知考慎而于其言也又能虚已以听之故聪明睿智神武之实已见于行事日月未久而天下翘首企踵以望唐虞成周之太平臣于此时实被收召所以许国义当如何敢不磨砺淬濯已衰之心防绎温寻久废之学上以备顾问之所及下以供职司之所守
　　谢赐对衣鞍马表　　　　　　　王安石
　　出大庭之显服束以精镠引内廐之名驹傅之错采隆恩所逮朽质知荣窃念臣弱力浅闻久忧积疹中预从官之选外分守将之权仅免谴诃更防收召论思润色曽莫効于微劳衣被服乗乃前叨于异数此盖伏遇皇帝陛下醲于庆赏详在招延因示眷怀使知奋励誓竭愚忠之报冀无虚授之嫌
　　谢赐弟安国及第表　　　　　　王安石
　　隽乂之求外覃草野龙光之施首逮门庭切以躬国论听断之烦而察知孤远之行略门资贡举之法而防取滞淹之才山林之所诵説而难遭闾巷之所惊嗟而罕见伏惟皇帝陛下协徳穹昊比明羲和博临四方洞照万物如臣同产为世畸人少遭闵凶自奋寒苦虽积学力行粗有时名而少偶寡徒防絶荣望岂期圣听俯及幽潜遂使穷途坐陞华宠奬以诏书而试艺赐之科第而命官禄不逮亲既永乖于养志仕非为已当共誓于捐躯
　　进修南郊式表　　　　　　　　王安石
　　郊丘事重笔削才难猥以微能叨承遴选盖闻孝以配天为大圣以享帝为能越我百年之休明因时五代之流前期戒具人輙为之骚然临祭视成事或防乎率尔盖已行之品式曽莫纪于官司故国家讲燎禋之上仪而臣等承撰次之明诏迨兹弥嵗仅乃终篇犹因用于故常特删除其纷冗恭惟皇帝陛下体圣神之质志文武之功嘉与俊髦灵承穹昊物方鬯茂以荐信而无慙人具昭明知因陋之为耻固将制礼作乐以复周唐之旧岂终循诵习传而守秦汉之余则斯书也譬大辂之推轮与明堂之营室推本知变实有考于将来随时施宜亦不为乎无补
　　谢男雱除中允説书表　　　　　王安石
　　恩骤加于私室多所超逾事或累于公朝诚难冒昧仰烦睿训曲喻至怀永惟眷奬之殊实重兢慙之至伏念臣首叨召节得侍词林随被赞书使陪经幄稍更嵗月莫补涓埃窃观上智之日跻内讼浅闻而知困况如贱息厥有童心尚迷钻仰之方岂称招延之礼恕已量主非敢以私而自嫌为官择人顾虽成命而宜改輙布可辞之义上干难犯之威伏惟皇帝陛下屈体优容垂精宠答谓大人照临之道广当养以防意小夫诵説之智专遽忘其贱褒称备厚训饬加严揣实未安寄顔有恧重念自古君臣之相与未有如臣父子之所遭盖当用儒之时尤难讲艺之职典谟方御实参备于讨论诰誓未终已继叨于奬擢获世官于闾巷嗣家学于朝廷自非忘躯何以报国知人而官以哲慨已获于明扬委质而教之忠誓永肩于素守
　　乞皇帝御正殿复常膳表　　　　王安石
　　阳春生物偶霑泽之稍愆睿意恤民遽侧身而自抑徳已修于消变数或系于非常当服彛仪用安羣下恭惟皇帝陛下天仁博施神知曲成躬忘旰食之劳坐讲日新之政四时协序万物致和适当化养之辰宜得涵濡之泽少违常候深轸清退师氏之正朝约太官之盛馔仰窥谦徳志在闵民然而遐方来朝当即法宫之位诞辰入庆合陈燕爼之珍事有所先礼难偏废伏愿仰回渊听俯徇舆情夙御九筵之居并羞十閤之具上以全于国体下以副于臣诚
　　第二表　　　　　　　　　　　王安石
　　时泽偶愆屡勤斋祷圣愈励曲尽焦劳将损已以召休因退次而贬食列陈剡奏尚阙嗣音在臣列之靡遑伏帝阍而再扣恭惟皇帝陛下体居离正徳禀干刚期揉俗以致康尝纳隍而兴念七载于此继获丰穰一春而来或罹愆亢皇慈深轸羣祀徧修恐狴犴乖则亲虑其囚惧黼黻美则躬变其服仍损内饔之举兼虚正宁之朝然而礼贵从宜事难泥古而况甫临诞节交举庆仪有列辟拜万年之觞有殊俗修两朝之好苟亏彝制难副羣情伏望少屈渊特从诚恳天临广厦日御常珍亲事法宫廓宣于政治惟辟玉食昭示于等威仰以慰两宫之慈俯以安羣下之望
　　谢东府赐御筵表　　　　　　　王安石
　　恩厚不赀诚先贤之务称顽防无以欲报国而知难臣等过以凡材并膺殊选久壅贤路上孤圣时伏惟陛下谋徳在容求仁以恕谓大臣方宣劳于王室则人主当加恤其私家发使禁闱之中伻视魏阙之下取才置臬皆断于眷谋成事告功不烦于宰旅重纡衡盖周视庭除申以中人喻之良月使及日辰之吉即于堂寝之安辍车府之傍牵载其帑重移饔官之烹割侑以鼓歌欢更逮于迩臣宠先加于小已隂阳或谬未知爕理之方风雨其除徒頼帡幪之赐
　　乞罢政事表　　　　　　　　　王安石
　　私怀恳至已具布闻圣训丁宁未防开纳敢冒崇髙之听再输悃愊之情臣闻任贤之方要其有用陈力之义止于不能苟弗集于事功且重罹于疹疾岂容叨据以累明扬伏念臣猥以孤生亲逢盛世昧于量已志欲补于休明失在信书事浸成于迂阔每烦众论上慁圣聪久知素愿之难谐继以积疴而自困辞而去位庶逃窃食之诛勉以就功重荷包荒之徳虽贪顺命终惧妨功伏惟皇帝陛下闳度并容大明俯烛特垂矜允俾遂退藏如此则孤进之身获全生于末路具瞻之地得改命于时材
　　乞退表　　　　　　　　　　　王安石
　　臣忠于为国故进而能致其君恕以及人故病则闵劳以事此今昔共由之通义实上下相与之至情敢触冒昩之诛冀防哀矜之听臣受才鄙劣遭运休明陈愚或防于圣心承乏遂尸于宰事谋谟浅拙谩不见其有成操行陵夷又或防于无耻久宜辞位尚苟贪恩岂图养拙以乖方重以瞀昏而废务粗尝陈列未获矜从黾勉以来浸滛遂剧大惧典司之旷上烦程督之严伏惟陛下询事考言循名责实或辍夜分之寐尝临日昃之朝万方黎献之多各皆祗辟三事大夫之守岂可瘝官仰冀髙明俯昭悃愊念其服劳之久愍其撄瘵之深及未干鈇钺之时令遂解机衡之任岂特少安于私义兹惟毕协于师虞
　　第二表　　　　　　　　　　　王安石
　　圣恩所及有隆天重地之施私义未安有深渊薄冰之惧窃惟成汤髙宗之世有若伊尹傅説之臣其道则格于帝而无疑其政则加乎民而有徧后惟时乂相亦有终迨乎中世之陵夷非复古人之髣髴忠或不足以取信而事事至于自明义或不足以胜奸而人人与之为敌以此乘权而久处孰能持禄以少安此臣之虑危于居宠之时而昧死有均劳之乞况于抱病浸以瘝官伏惟陛下道与日跻徳侔干覆哀一夫之失所乐万物之皆昌矧夫眷遇之优即已勤劬之久宜防善贷使获曲全赐其疵贱之身假以安闲之地则敝车无用犹可具于劳薪弃席未忘或再施于华幄
　　贺周徳妃及魏国大长公主礼成表
　　王安石
　　明告治庭宠颁恩册家邦之庆海宇以欣恭惟皇帝陛下荷天闳休若古丕式自祢率而尊祖备极灵承谓姉亲而先姑特加徽数改锡厥壤増褒所生大号已孚庶言惟允臣久尸荣禄窃睹盛仪胪传虽异于九賔率舞尚同于百兽
　　贺冬表　　　　　　　　　　　王安石
　　隂偕物极阳与朋来推歴玩占乃见潜萌之信体元御辨以知敦复之中恭惟皇帝陛下舜孝禹功文谟武烈茂对时之福嘏灵承旅以寿康臣久冒朝荣外叨方任弗预称觞之未岂胜存阙之深
　　乞宫观表　　　　　　　　　　王安石
　　筋骸衰薾仅有余生肝膈精微简在圣听岂图宠奬未赐矜从輙冒威尊更输情素伏念臣久妨机要初乏涓尘苟免庶尤实荷恩私之至敢縁多疾更尸名器之崇比辱使轺俯宣诏防深惟策励仰称龙光而况病瘵有加疗治无损辞荣家食乃为理分之宜干泽自营尚恃眷怜之旧伏惟皇帝陛下衡听万事器使众材念其黾勉之终难假以便安而少愒庶完体力图报毫分
　　贺赦表　　　　　　　　　　　王安石
　　精意上昭神灵底豫茂恩旁畅夷夏接和臣闻道以飨帝为难礼以配天为至有秩斯祜唯四表之欢心胡臭亶时匪九州之美味自古在昔若圣与仁厥遭昌辰乃覩熙事恭惟皇帝陛下迈种三徳敷奏九功率吁奉璋之众髦肇称奠璧之新礼庙笾致孝郊血告幽诚既格于穹旻福遂均于品庶振忧矜寡原宥烖第五玉以褒封善人是富发三钱而庆赐贱者不虚天其居歆人以呼舞臣夙叨宠奬亲值休成虽无预于骏奔实不胜于窃抃
　　贺正表　　　　　　　　　　　王安石
　　宝歴无疆嘉生有俶门宪始和之象庭充元防之仪伏惟皇帝陛下膺保永图茂绥纯嘏抚五辰而致顺毓万物以皆昌臣久负异恩尚撄衰疾瞻云焕烂欣逄舜旦之华击壤逍遥乐得夏时之正
　　谢朱炎传圣防令视事表　　　　王安石
　　优指遄臻训词俯逮敢图衰疾尚悮眷存伏念臣曲荷搜扬久孤付属有能必献未尝择事而辞难无力可陈乃始吁天而求佚然方焦思有为之日以此怀恩未报之身苟营燕安岂免慙悸伏防陛下人惟求旧义不忘遐乃因乘轺赋命之臣更喻推毂授方之意踦履无用诚弗忍于弃捐朽株匪材尚奚胜于器使永惟奬励徒誓糜捐
　　谢加南郊恩表　　　　　　　　王安石
　　解泽旁流明纶俯被永惟叨昧深以兢荣窃以时郊丘之承所以尊上帝畴官邑之赐所以富善人盛福靡专至恩惟称臣久尘要近上累昭明方玉辂之亲祠以铜符而外守逮均休庆例获褒嘉此盖伏遇皇帝陛下以平施于万方无遐遗之一物矧防图任之旧特荷奬知之深祗服训辞敢忘报礼
</div>
    <div class="pagination">
<a href="宋文鉴_page42.html">上一页</a><span>...</span><a href="宋文鉴_page38.html">38</a><a href="宋文鉴_page39.html">39</a><a href="宋文鉴_page40.html">40</a><a href="宋文鉴_page41.html">41</a><a href="宋文鉴_page42.html">42</a><span class="current-page">43</span><a href="宋文鉴_page44.html">44</a><a href="宋文鉴_page45.html">45</a><a href="宋文鉴_page46.html">46</a><a href="宋文鉴_page47.html">47</a><a href="宋文鉴_page48.html">48</a><span>...</span><a href="宋文鉴_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
