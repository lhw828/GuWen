<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 422 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 422 页/共 603 页
  </h1>
  <div class="content">
   滔，元和时人。
    ○文公祠记
    按《邵阳图经》，公姓文讳斤。晋咸康中为高平令，隐於此山，得道羽化，故名文仙山。又据《湘川记》云：山上有石床，长一丈有四尺，丛竹蒙密，随风飘扬，委於床侧。每遇亢阳，祈祷有应。洎唐贞元十年，上天愆，旱魃为虐，草木黄落，如忄炎如焚。於时州伯太原王公高县宰昌黎韩公谨辉至诚恳请曰：“如神降临，膏雨{滂}霈，即为刻石记事。”当时响应，□行两施，年谷既登，仓廪充实。夫神灵无方，感而遂通。昔太公治灌坛，风雨不敢犯，刘昆牧宏农，猛虎为之去，岂非以德化所布，飘风鸷兽不敢侵界焉？以此观之，实由政之所及，德之所致，鬼神为之福，神功为之降泽。若乃德之不修，政之苛刻，而妖由此作，灾由此起。吉凶报应，如影随形，信矣夫！噫，人物迁变，未达诚愿。至元和三年，岁在戊子，灾患荐臻，旱又甚矣。州牧济阳丁公立邑君冯翊庄公齐命官启告，酬愿立碑，遂两洒四溟，润泽九谷。山川鬼神，亦莫不宁，上凭神休之恩，下赖牧宰之政。野老荷蓑与笠，相对伫锸而歌曰：“我圣君兮德巍巍，择良牧兮治边陲。感神功兮云雨施，稼穑如梁兮又如茨。无阶达天真兮，咸愿立乎丰碑。”合境耆老，稽颡告余，皆愿修文，以神圣德，刻之贞石，永传芳休。既无绝妙之词，难传至贞之迹，铭曰：
    飞丹涸济冰雪溶，道成羽化神仙宫。几乘白鹤归旧峰，城郭是兮人不同。霓裳缥缈随天风，紫烟散尽祠堂空。山寂寞兮花木隆，石床空山留仙踪。微飙骚屑摇条丛，邑人祈祷清庙中。神功应化无不通，天旱兮云从龙，洒膏雨兮九谷丰。黎庶歌兮乐时雍，愿立碑兮表圣功。勒文字於坚石，与天地兮无穷。
    ☆邱元素
    元素，元和中拜户部侍郎同中书门下平章事，出为荆南节度使。
    ○天王道悟禅师碑
    道悟，渚宫人。姓崔氏，子玉之後允也。年十五，依长沙寺昙翥律师出家。二十三诣嵩山受戒。三十三参石头，频沐指示，曾未投机。次谒忠国师。三十四与国师侍者应真南还，谒马祖，祖曰：“识取自心，本来是佛。不属渐次，不假修持。体自如如，万德圆满。”师於言下大悟。祖嘱曰：“汝若住持，莫离旧处。”师蒙旨已，便反荆州，去郭不远，结草为庐。後因节使顾问，左右申其端绪，节使亲临访道。见其路隘，车马难通，极目荒榛，曾未修削。睹兹发怒，令人擒师，抛於水中。旌旆才归，乃见遍衙火发，内外洪焰，莫可近之。唯闻空中声曰：“我是天王神，我是天王神！”节使回心设拜，烟焰都息，宛然如初。遂往江边，见师在水，都不湿衣。节使重申忏悔，迎请在衙供养。於府西造寺，额号天王。师常云：“快活快活。”及临终时叫“苦苦”，又云“阎罗王来取我也。”院主问曰：“和尚当时被节度使抛向水中，神色不动。如今何得恁麽地？”师举枕子云：“汝道当时是，如今是。”院主无对。便入灭。当元和三年戊子十月十三日也。寿八十二，夏六十三，嗣法一人曰崇信，即龙潭也。
    ☆许志雍
    志雍，京兆人。
    ○唐故江南西道观察判官监察御史里行太原王公墓志铭
    公讳叔雅，字元宏。太原祁人也。其先食采於祁，因邑命氏。轩盖蝉联，奕叶（阙）茂，忠贞孝友，史不绝书。素风懿范，继华绍烈，诚有国之柱石，为令族之领袖。三代祖，周骠骑大将军开府仪同三司光禄卿，隋拜司空兼中书令，谥曰忠烈。忠烈生皇朝比部郎中资州剌史师感，公之高祖也。资州生朝请大夫泽王府司马清源县开国男守节，公之曾祖也。清源生渝州剌史赠怀州剌史（阙）一，公之王父也。怀州生金紫光禄大夫试秘书监兼御史中丞衢州剌史赠扬府大都督讳承俊，公之先考也。以中书之勋烈，比部之令望，清源之宏茂，怀州之懿德，中丞之雄迈，世济其美，庆锺後昆。公即中丞第四子也。
    弱不好弄，幼而能文。一见不忘，有类王充之敏；五行俱下，不惭应奉之材。为善孜孜，小心翼翼，恭敬以奉上，笃爱以临下。接士必尽其才，修已不疵於物。繇是乡里挹其仁，朋友伏其义。时秘书郎严维有盛名於代，虽以公年幼，交契老成。若蔡邕才重，拔王粲於弱龄；李膺望崇，叹孔融於稚齿。嘉其至性敦重，机（阙）深邃，每器而厚之。时携幼弟适郢，为赋诗以赠云：“万里天连水，孤舟弟与兄。”时属而和者，连郡继邑，染简飞翰，期月不息。繇是声华藉甚於公卿间。郡举进士，才及京师，动目屈指，倾盖结辙。为礼部侍郎刘太真深见知遇。再举而登甲科。浃辰之间，名振寰宇。俄为山南东道嗣曹王皋辟为从事。丁太夫人忧，服阕调补右卫率府兵曹参军。环卫望高，以优贤也。未几，为岭南连帅韦公丹举列上介，表迁左金吾卫兵曹参军。莲府才雄，军门瞻重，每下徐孺之榻，独夺陈琳之笔。属本使节制东川，府幕遂散，邀公独行，奏迁廷尉评兼监察御史。府公再迁慈晋，俄领江西，复随镇拜监察御史里行。以南康（阙）牧假行剌史事。尽闾里之情，疲ぃ之疾，人得归厚，吏不敢欺。岁月之间，（阙）增（阙）复（阙）临川（阙）南郡之理，仁风所被，清议攸彰。无何寝疾，经时沈痼。以元和四年正月七日，告终於洪州南昌县之官舍。春秋五十有五。
    呜呼哀哉！以公之孝，可以动神明；以公之忠，可以（阙）社稷；以公之德，可以反浇漓；以公之仁，可以厚风俗。有一於此，即为全人，况其（阙）者乎？柰何天不与善，夺（阙）重器，民不幸欤？时不幸欤？
    夫人河东薛氏，故礼部侍郎（阙）元女。族谓清门，家称令室，以（阙）谦睦中外以端（阙）奉（阙）公，以伉俪之重，加於人一等，如宾之敬，礼若常林，居家有恒，情如顾悌。由是时论多之。有一男一女。男曰高阳，女曰吴婆。皆在孩幼，哭无常声。公虽临郡佐幕，以亲洁自约，禄俸所入，皆均亲爱，故不胜其贫。需车既还，亦无以葬。於时（阙）南西道连帅御史大夫韦公丹，以公宾四府，始终如一，感叹追旧，情均支属，赙赀百金，加以将校护丧。闻者壮其高义，以其年十月十三日，归窆京兆府咸阳县之延陵乡，先茔，礼也。志雍亲同懿属，义比断金，见记斯文，衔哀永叹。铭曰：
    汪汪王公，德门之秀。儒宗贤士，茂族华胄。忠为信臣，义称良友。器逾瑚琏，人推领袖。何备其能，不丰其寿。呜呼哀哉！岁月云迈，言归镐京。绵历旧游，想像襟清。倏已终古，闭於佳城。苍莽日落，萧飒风惊。寒原故里，丹新茔。呜呼哀哉！盛德无穷，传今与昔。於元壤，斫兹贞石。陵谷是迁，令问不易。泣下涟ㄝ，气填胸臆。呜呼哀哉！
    ☆尹悦
    悦，元和时人。
    ○瀛州使府公宴记
    讲信修睦，诸侯以之。於是行者具书币，受辞令；居者接行人，授客馆。交聘达情，燕享载设，礼也。元和六年秋，悦奉方伯常山公命，致问於瀛州使府。使府东武公惠我方伯之好，於使者嘉仪是隆。悦登庭再拜毕，主愉愉，宾肃肃。府中僚吏书佐，咸左右相，无不穆如翼如。东武公乃以礼成之。明日，启大幕，洁崇堂，以觞客焉。於时金飙已扇，玉露方涂，序带雁而知凉，地翔鸾而觉胜。戟校森卫，气静於罴熊；弓影长悬，令清於霜雪。乐进而舞回燕赵，酒行而光溢瑶。及乎三爵告终，陔夏爰奏，东武公从容揖宾，宾复再拜以退。则有庾杲莲花，王恭杨柳，意在缱绻，骊歌复申。使悦从而述焉，以备故事，且记盛也。
    ☆廖有方
    有方，交州人。元和十一年进士。改名游卿。官校书郎。
    ○书胡倌板记
    予元和乙未岁，落第西征。适此公署，忽闻呻吟之声，潜听而微忄也。乃於暗室之内，见一贫病儿郎。问其疾苦行止，强而对曰：“辛勤数举，未遇知音。”眄睐叩头，久而复语，惟以残骸相托，馀不能言。拟求救疗，是人俄忽而逝。余遂贱鬻所乘鞍马於村豪，备棺瘗之。恨不知其姓字，苟为金门同人，临歧凄断。
    ☆胡季良
    季良，元和时人。工行草书。
    ○嫔吴氏墓铭
    （阙）标於史册，《关雎》著於《诗》首，即（阙）一贯也。安君令嫔渤海吴氏，（阙）儒奉道为乡闾之令望，以夫人（阙）为长为孝妇（阙）於严母全之也。吉人为善，惟日不足。以大和九年（阙）五日，终於乌程县临苕乡之私第。年五十有三。比盛年则非夭折，（阙）痛青春。即以其年五月二十八日，（阙）水乡仁王寺之西。安君感其（阙）遵蒸祀，买石志德纪之（阙）子曰师敏承（阙）保终於礼也。石（阙）文以（阙）词曰：
    仁王山兮寺西园，孤坟寂寂兮闭（阙）妇德兮黯黯孤魂平生义（阙）石志言。
    ☆刘公舆
    公舆，元和时官祠部员外郎。
    ○太常观四夷乐赋（以“泽被远夷附声颂”为韵）
    圣皇穷天覆以张宇，极地载以光宅。端拱协有虞陶唐，献乐奏戎夷蛮貊。岂不以浃洽元化，沐浴圣泽。于是娄掌其方位，太常总其乐器，列在天庭，陈其鼓吹，亻禁亻未兜离，风旋鸟翅。其舞也，无进旅退旅之容；其音也，非如绎如之义。狄骋能，扶娄效智，既夷乐之具陈，彰帝德之光被。观其随乐官，入禁苑，荷恩覃化及之德，无逾山涉海之远。我圣君文明立极，化本雍熙，太和克同於天地，贡乐不假於蛮夷。所以司於太常，奏於丹墀，俾华夷之风不隔。羁縻之义在兹。夫其始也，伊四部之爰来，辟九门而并入。水火之位，雕题衣毛以相向；金木之方，皮服左衽以对立。於以彰四夷之咸宾，於以表五兵之载戢。虽搏考之有声，靡埙篪之可附。乐章既异，无劳季札之观；曲度自殊，奚假周郎之顾。尔其非今非古，乍浊乍清，不杂中华之乐，自作异方之声。闻奏既移於白日，穷规以悦於皇情。於是诏帑藏以颁赐，命象胥以回众。九夷八蛮，喜气溢於咸镐；六戎五狄，欢声劝於岐雍。岂独纳鲁庙而见称，献汉廷而足重。微臣贺华夷之混一，敢承舞而献颂。
    ☆刘允文
    允文，元和时官左威卫录事参军。
    ○苏州新开常熟塘碑铭
    吴之薮曰具区，郡之大惟苏州。商为货居，农实邦本。锡贡多品，厥曰上中。土宜在民，地利乎水。常熟塘，按《图经》云：南北之路，自城而遥。百有馀里，旁引湖水，下通江潮，支远脉分，近委遐输。左右惟强家大族，畴接壤制，动涉千顷，年登万箱，岂伊沿溯之功，实由灌溉之利。故县取常熟，岁无眚焉。洎贞元以来，时属大旱。繇是填淤，荐为涂泥，而沦胥怨咨，殖物矣。
    郡守陇西李素，居中字人，原始睹弊，则曰在穿导之。遂闻於本道廉使吏部尚书韩公。公秉文惟谨，施德惠人，发令为适，观风悦随，人无间言，我得从政。摄令吴县主簿李仲芳，禀其成规，请事疏凿。於是参井邑之役，则经费其力，而长洲当三之一焉。到宰李，复善供命，乃计功量日，候隙庀徒，为利涉之宜，蔽反壤之害，询蓄泄之势，增远近之防。人不告劳，事为永逸，先期而望表绳直，不日而终朝子来。塘开地中，工毕泉出，山泽作气，江湖发源，积为长流，实自新浙。舟楫鳞集，农商景从，春秋有施，水旱斯备。嗟呼！塘之堙郁也久矣，何壅之无虑，而启之有时。非体仁宏多，应用高明，曷以越前所未暇，逮今而行其志哉！则史之决渠，书之涤源，以流其恶，润彼稻田。况山川襟带之广，林盐沃浇之资，规同九州，殷列七县。其提封底绩，固良二千石之能，惟李敏於直方，精在损益，为信安未半岁，而吴郡馀一年焉。政犹风行，惠与时至，文学备令，清慎寡欲，通货丰财，五行因之，顺下致理之实，不其伟欤！
    去岁朱方构患，而郡邑连陷，公殴白徒，以捍狂寇，挺拔凶党，修复城池，皇帝闻而嘉之，俾金章与紫绶，给诰垂美。必将大阐王度，绍休朝廷，岂惟与民分忧，是塘之为政也。彼人士以允文在公之宇，备详其事，请刻於石，庶词之可复。铭曰：
    瞻彼塘矣，昔之所辟。物利乘舟，土膏其泽。岁有湮塞，时罔疏涤。谁为澄流，变为广泻。降是良牧，猗欤陇西。揆日爰凿，经旬洞开。肖水南迤，江源北来。旁分沟洫，潜畜风雷。政可施利，役无劳止。力均二邑，功逾百里。舟楫攸往，田畴所视。义实通方，智俾经始。浚自高岸，岂云随山。人欢在路，鱼乐於泉。伊此化远，矧夫事宣。立石川上，维无穷焉。
    ☆柳公权
    公权字诚悬，兵部尚书公绰弟。元和初进士。累迁司封员外郎。历穆、敬、文三朝，皆侍书禁中。文宗开成三年，转工部侍郎，迁学士承旨。武宗朝罢内职，授右散骑常侍集贤院学士，迁金紫光禄大夫，封河东郡公，历工部尚书。咸通初以太子太保致仕。卒年八十八。赠太子太师。
    ○百丈山法正禅师碑铭
    敷演毗尼，洪严戒范。覃思探赜，会理研幽。振发长途，摆捐素习，入百丈深山，与众悦溪谷，脱遗身世，年光六易，度众千馀。
    ☆崔黄中
    黄中，开成时人。
    ○观风驿新井记
    自荆门至清宫三百里，虽水泉味咸，凿井疏源，往往而有。中间观风驿，三十里涓滴不流，硗确而脊。长亭短亭，三百馀家，终日挈瓶，入谷而汲。暨乎暑气炎煽天地，烧烁金石，提绠半路，已成温汤居者既往来难通，行者固不保其往元和六载，我司空郑公节度荆南下车之日，缉宁巴徼，统正楚风，疏导溜，未暇细务。三年政闲事简，因议路室委饩之事，饥乏汲引之道。访於幕中寮佐，佥曰地形峭峻，意功多未即赞公。公曰：“登陆求莲，诚宜不卜。然贰师凿井，焉有槛泉，愚叟移山，素无巨力。志之所至，神亦或昭。苟利於人，不计藏镪。”支使庾承度宣贞，绝俗仗义，真副成规，终此殊绩。於是程功蒇事，穴其路隅。一之日兴畚插，俾应应鼓，腾沙掊土；二之日困於石，飞锤鼓火，转石磊硪；三之日计功未毕，氵泉仄出，泛滥渤。井上千夫，阚噪喧呼，扬洒甘溢，提缶争先，巷无居人，语笑道边。嗟呼！夫菩政养人之术，皆日就月将，然孜孜而化，曷若郑公兴一言土石之役，济万古生灵之命，匠意於众虑之表，见机於不宰之初。如此翊君为尧舜之代，惠泽必浸於昆虫；赞国为华胥之朝，恩波必滋於草木。况齐人於声教之外，爱物於象数之中，立德已来，无出其右。《易》曰：改邑不改井。以君子清规长存，郑公有焉。黄中猥从乡第，得厕宾筵，睹事扬嘉，犹未尽焉。冀後来多士，经此乐土，知有仁焉。
    ☆崔咸
    咸字重易，博州博平人。元和二年进士，又登博学宏词科。累迁陕州大都督府长史陕虢观察使，入为右散骑常侍秘书监。太和八年卒。
    ○良玉不琢赋（以“姿质温润，无假雕刻”为韵）
    惟玉也禀坚白，惟琢也散贞姿。璞且无瑕，可重其良者，德斯有比，不在於文之。故以素为贵也，任其自然之资。则追琢其章，不得以曲肆其巧；特达之节，不得以无饰而疑。懿夫蓄温润以生辉，见精神於照室。发虹气，彰皓质。欲磨不可，每清贞以自持；其美孔嘉，在切磋而可必。体乎智而其理以密，合乎仁而其色斯温。既有求於剖璞，宁不惮於焚昆；谅成器之罔念，固全真之可敦。嗤献斗员来，终见碎於亚父；鄙成环可佩，俾获罪於叔孙，含其章，积其润，耻从饰以变质，岂匿瑕而为吝？将夺价於连城，笑如泥於利刃。所宝者道，不在其沽。幸可贵於君子，非贾害於匹夫。流水之文，记其方兮斯有；他山之错，施其用兮则无。美可同於韫匮，嫌匪生於掩瑜。秉不磷不缁之道，陋为为璧之徒。则知玉之美者，是吾宝也。异宋人越乡之患，司城安得而使攻；类晋侯外府之珍，虞道固知而可假。虽天子赐圭於朝，亦琢亦雕；诸侯受瑞於国，亦磨亦刻。所以尚其名，尊其德，岂徒文被褐之怀，饰截肪之色。又有一拳可尚，三献未识，俟览者而求旃，冀善价而不忒。
    ☆李铣
    铣，赵郡人。美原丞涣子。
    ○孙武试教妇人战赋（以题为韵）
    昔孙武以兵术干吴王曰：“臣闻国之大，君之尊，法星象月，则乾效坤。盖材德之并用，故文武而兼存。所以安社稷，保子孙，恢霸图，虑并吞。臣实不敏，请尝试论。”王曰：“弧矢之利，以讨其贰。虽邦国之无虞，必干戈之有备。今者革车千乘，介马万辔，外多劲敌，敢旷戎事。诚愿陈五兵之道，用一鼓之气。虽寡人之不德，知将军之自试。闻女子之难令，岂习之而能致？不然者，则无以表将军之异。”武曰：“唯。唯大王之所示。”乃召内宰，出丽嫔，下高台，授武臣。皇皇兮其令已申，肃肃兮其气益振。“今日宠不可恃，法有所遵。当秉心以受教，勿怙色而骄人。”於是建主首，统诸妇，示其左右，约其先後。惟玉貌之自矜，念将军之何有。顾三令而却立，哂再麾而掩口。当兵法之必诛，虽君令之不受。既而易将更令，整行定伍。开天门，闭地户，审向背，分客主。角以持兵，金以节鼓，张奇正以导其进退，制方圆而必中规矩。武曰：“彼如桃如李，皆如貌如虎，可以服楚越，慑齐鲁，惟大王之悉睹。岂独播於虚声，以妇人之讲武。”王曰：“始也壮卿之术，今也信卿之效。将遇敌而可敌，故难教而可教。”乃朝群臣，御正殿，授以斧钺，使其攻战。王不失王道，武不辱武战。戮二姬而颜色匪怍，制敌国而军声大变。於是孙子用兵有独断之名，尤不若吴王有割爱之善。
    ☆韦公肃
    公肃，元和初为太常博士兼修撰。
    ○请详定藉田仪注奏
    伏惟元和五年十一月勒，将行藉田，令有司详定仪注。伏缘藉田礼废，已五十馀年，有司案牍，无可简寻。今据《礼》经，兼采开元乾元故事，并徵前代沿革，参酌详定。
    ○忌月太常停习郊庙乐疏
    准礼，无忌月禁乐。今太常及教坊以正月是国家忌月，停习郊庙飨宴之音，中外士庶，咸罢庆乐。伏寻经典，窃恐乖宜。臣谨按礼记有忌日不乐，无忌月之文。汉魏以降，代袭斯旨。惟晋穆帝将纳後，以康帝忌月下议。礼官荀讷、王洽、曹耽、王彪之并当时知礼者，皆称礼有忌日无忌月，若有忌月，即有忌时忌岁，益无礼据。时从其议。伏以承前所禁，皆在二十五月之中，今既逾远，礼须改革。臣又闻统人立法，必守先王之常经，企及俯就，不违圣哲之明训。下尽群言，上留元鉴，不以私怀而逾於礼节。又记曰：是月礻覃，徙月乐。明王制礼，渐去其情，不应以追远而立礼反重也。今太常停习郊庙之乐，是反重而慢神；有司禁中外之音，是无故而去乐。详其前典，情理不伦，考其沿袭，又无所据。傥陛下正因循之越度，法经典之明文，约礼之仪，传於史册，天下幸甚。
    ○郑馀庆私庙配议
    古者一娶九女，所以於庙无二嫡。自汉秦以下，不行此礼，遂有再娶之说。前娶後继，并是正嫡。则偕之义，於礼无嫌。谨按晋骠骑大将军温峤，相继有三妻，疑并为夫人。以问太学博士，陈舒议，以妻虽先殁，荣辱并随夫也。礼於祖姑，祖姑有三人，则各舅之所生，如其礼意，三人皆夫人也。秦汉以来，诸侯不复一娶九女，既生娶以正礼，殁不可贬。自後诸儒，咸用舒议。且嫡继於古则有殊制，於今则无异等。今王公再娶，无非礼聘，所以配之义，不得不同。至於卿士之家，寝祭亦二妻位同几席，岂享庙之礼而有异乎？是知古者庙无不嫡，防侄娣之争竞，今无所施矣。古之继室，皆媵妾也，今之继室，并嫡妻也。不宜援古一娶九女之制也，而使子孙祭享不及。或曰：春秋声子不入鲁侯之庙，如之何？谨按鲁惠公元妃孟子卒，继室以声子。声子之侄娣，非正也，自不合入鲁公之庙明矣。又武公生仲子，则仲子归於鲁，生桓公而惠公薨，立宫而奉之，追成父志，别为宫也。寻求礼意，则当然矣。未见前例如之何？谨按鲁南昌府君庙有荀氏、薛氏，景帝有夏侯氏、羊氏，圣朝睿宗庙有昭成皇後窦氏、肃明皇後刘氏，故太师颜鲁公祖庙有夫人殷氏、继夫人柳氏，其流甚多，不可悉数。略稽礼文，参诸故事，二夫人并，於礼为宜。
    ☆裴
    ，河东闻喜人。以门荫入仕。太和中拜河南尹，历刑、兵二部侍郎。开成三年卒。赠户部尚书，谥曰敬。
    ○谏信用方士疏
    臣闻除天下之害者，受天下之利；共天下之乐者，飨天下之福。故上自黄帝、颛顼、尧、舜、禹、汤，下及文王、武王，咸以功济生灵，德配天地，故天皆报之以上寿，垂祚於无︹。伏见陛下以大孝安宗庙，以至仁育黎元。自践祚以来，划积代之妖凶，开削平之洪业，而又礼敬宰辅，待以始终，内能大断，外宽小故。夫此神力圣化，皆自古圣主明君所不能及。今陛下躬亲行之，实光映千古矣。是则天地神祗，必报陛下以山岳之寿；宗庙圣灵，必福陛下以亿万之龄；四海苍生，咸祈陛下以覆载之永。自然万灵保佑，圣寿无疆。
    伏自去年以来，诸处荐药术之士，有韦山甫柳泌等，或更相称引，迄今狂谬荐送渐多。臣伏见以真仙有道之士，皆匿其名姓，无求於代，潜遁山林，来影□壑，唯恐人见，唯恐人闻，岂肯干谒公卿，自鬻其术？今者所有夸炫其药术者，必非知道之士，咸为求利而来。自言飞炼为神，以诱权贵贿赂，大言怪论，惊听惑时，及其假伪败露，曾不耻於逃遁。如此情状，岂可保信其术，亲饵其药哉？礼曰：“夫人食味别声被色而生者也。”《春秋左氏传》曰：“味以行气，气以实志。”又曰：“水火醯醢盐梅，以烹鱼肉，宰夫和之，济之以味，君子食之，以平其心。”夫三牲五谷，禀自五行，发为五味，盖天地生之，所以奉人也。是以圣人节而食之，以致康强逢吉之福。若夫药石者，前圣以之疗疾，盖非常食之物。况金石皆含酷烈热毒之性，加以烧治，动经岁月，既兼烈火之气，必恐难为防制。若乃远徵前史，则秦汉之君，皆信方士，至如卢生、徐福、栾大、李少君，其後奸伪事发，其药竟无所成。事著《史记》《汉书》，皆可验视。《礼》曰：“君之药，臣先尝之；亲之药子，先尝之。”臣子一也，臣愿所有金丹之药，伏乞先令炼药人及所荐之人，皆先服一年，以考其真伪，则自然明验矣。
    伏惟元和圣文神武法天应道皇帝陛下合日月照临之明，禀乾元利贞之德，崇正若指南，受谏如转规，是必发精金之刃，断可疑之网，所有药术虚诞之徒，伏乞特赐罢遣，禁其幻惑。使浮□尽彻，朗日增辉，道化侔羲农，悠久配天地，实在於此矣。伏以贞观已来，左右起居有褚遂良、杜正伦、吕向、韦述等，咸能竭其忠诚，悉心规谏。小臣谬参侍从，职奉起居，侍从之中，最近左右。传曰：“近臣尽规。”则近侍之臣，上达忠款，实其本职也。
    ○请罢内官复充馆驿使疏
    驿馆之务，每驿皆有专知官。畿内有京兆尹，外道有观察使刺史，迭相监临。台中又有御史充馆驿使，专察过阙。伏知近有败事，上闻圣听，但明示科条，督责官吏，据其所犯，重加贬黜，敢不惕惧，日夜励精。若令宫闱之臣，出参馆驿之务，则内臣外事，职分各殊，切在塞侵官之源，绝出位之渐。事有不便，必诫於初，令或有妨，不必在大。当扫静妖氛之日，开太平至理之风，澄本正名，实在今日。
    ○曲元衡擅杀议
    典刑者，公柄也，在官者得施於部属之内。若非在官，又非部属，虽有私罪，必告於官为之理，以明不得擅行鞭捶於齐人也。元衡身非在官，公成毋非部属，而擅凭威力，横此残虐，岂合均於常典。柏公成取货於仇，利母之死，悖逆天性，犯则必诛。
    ●卷七百十四
    ☆李宗闵
    宗闵字损之，宗室郑王元懿之後。贞元二十一年进士，穆宗朝为中书舍人。文宗大和二年以吏部侍郎同平章事，累转中书侍郎集贤殿大学士。七年罢为山南西道节度使，复为中书侍郎知政事。封襄武县侯，坐交通刘稹流封州。宣宗立，徙郴州司马卒。
    ○随论上下篇（并序）
    宗闵读孟轲书，至於王霸之说，未尝不叹曰：“嗟乎！知其时之可者，不知时之不可者也。”即牛鼎之事，未尝不叹曰：“嗟乎！知其身之不可，不知其身之可也。”’於是退而著《随论》上下篇，因明王霸之所以兴废，进退之所由同异，且以解执事者之云尔。
    △论上
    客有问宗闵曰：“孟轲称齐王由反手，谓管仲为不足为。若是则功业存乎人，不存乎时，不亦信乎？”宗闵曰：非也。可以王而王，可以霸而霸，非人之所能为也，皆此时也。人皆奉时以行道者也，不能由道以作时者也；能因变以建功者也，不能由功以反变者也。昔时纣为无道，以流毒於群邦，天下器然，不待文王之仁人，然後忻戴之也。苟有息肩之所，则民莫不疾乎奔走，如逃其水火焉。当此之时，有能扶义陵戎，除去大憝，则民莫不争被矢石，以报其父兄之仇。故太公相武王，起而革灭独夫，以成王业，宜建其国。虽无大惠於群邦，天下顺焉。虽文王之仁，且欲招而怀之也。苟微虐杀之害，则诸侯孰肯忘国从乱，而违其天子焉？当此之时，有能匡饬暴强，夹辅王室，则诸侯孰肯不争奉盟誓，以休其战伐之勤？故管仲相桓公，从而抚之，藩卫宗周，以立乎霸功，亦宜也。诚使太公居管仲之势，而能以周王天下乎？吾有以知其不能也。太公、管仲，并时而起，则吾未知孰前焉。故仲尼称管仲曰“如其仁”，称桓公“正而不谲”。岂有非其道也。而仲尼称之？且曰圣人之门，无道桓、文之事。吾不信也。
    客曰：“然则古人为天下者，亦如是乎？”宗闵曰：固也。所由曰道，道之不可易，礼乐仁义之谓矣。所遭曰时，时之不可常，应天顺民之谓矣。昔者陶唐氏之为天下也。法天而则地，授时以任民，垂其衣裳而天下无为，推其诚心而刑罚不用。当此之时，各顺其情性，乐其习俗，保其奉命，故谓之至（阙一字）时一大变。及有虞之为天下也，始放四凶以除民害，是故勤而不德，时又一变焉。及夏後氏之为天下也。始用肉刑，以寒民心，是故威而不能怀，时又大变焉。及汤武之为天下也。始及干戈，放杀昏虐，是故勇而不能善，时又大变焉。及桓、文之为天下也，始合诸侯，以匡王室，是故顺而不能革。彼三王二公，皆元德也，夫岂乐为相反哉？势异则事殊，时迁则俗易，执一不可以通变，循古不可以制变。是故观时而立功，论世而创业。唐虞各以其道而自帝，三代各以其变而自王，二公各以其时而自霸，不其大哉。吾故曰礼以因人，苟有以因之，不必法乎古也；乐以和人，苟有以和之，不必法乎古也；兵者除乱，苟有以除之，不必法乎古也。为政者平理天下，必法乎古人也。况古之行法岂有常，亦有从其宜，当其道，天下随时而已矣。然胶柱鼓瑟，恶能成其音声哉！若乃诵前圣之言，守已行之制，遭变而不通，得时而不随，夫如是，可谓王莽宋襄公之言，不足为有道者也。昔者王莽尝为德化矣，不问可否，语必援经，不量人心，动必据古，於是天下烦溃，从而丧之。此不知变之祸也。昔者宋襄公尝为仁义矣，楚人尚诈我必信，彼兵尚奇我必正，用欲以兴商道，霸诸侯，一战而为敌所执，再战而身死国削，为天下﹃笑。此不知时之祸也。《易》曰：功业见乎变。又曰：随之时义大矣。非天下之至明，孰能通乎变？非天下之至圣，孰能通乎时？且轲之所言，前王之遗迹矣，君子亦云道而已矣，何必履其故迹耶？呜呼！自周室下衰，诸侯放恣，仁义之道，随没於干戈。微管仲，中国几为戎矣。而曰不足为也，孰可为之哉！
    △论下
    客有曰：“王霸之事，既闻之矣。或言伊尹负鼎，百里奚饭牛，而孟轲非之，曰未闻枉己而直人者也。又曰圣人之行不同，洁其身而已矣。又可信乎？”宗闵曰：非也。圣人以枉道为耻，以屈道为辱，不以屈身为辱。唯守其道，故虽辱其身而进焉，非其道，故洁其身而退焉。进退岂有他，唯道所在而已矣。天生圣人者，孰为然哉？为行天下之大道也。立天下之大教也，利天下之人民也。故天下有不由其道者，圣人忧也；天下有不知其教者，圣人忧也；天下之人民有不宁者，圣人忧也。圣人之职也如此，圣人之忧也如此。得其时，遭其会，上有明天子，下有明诸侯，遑遑然求合。岂不曰今辱吾身，则天下蒙其安，百姓得其利，不辱吾身，则天下不蒙其安，百姓不得其利，吾宁以一身之故，而危天下病百姓哉？此伊尹之所以乐为割烹，而不顾其耻也。若不得其时，不遭其会，上无明天子下，无明诸侯，则必汲汲而求退。岂不曰今辱吾身，泽得施乎民，道得行乎世，吾往也；今不辱吾身，泽不得施乎民，道不得行乎世，吾止也。虽然，吾岂图是安哉，亦将激偷幸之风，全百姓之教，以为乎後之人耳。此颜回所以乐穷巷而不动其心者也。故《易》曰：时止则止，时行则行。动静唯其时。故《传》曰：富贵可求，虽执鞭之事，吾亦为之。取舍唯其义也。然则趋时不可以洁己，丧义不可以图身，亦犹追亡者趋，拯溺者濡，岂乐为之哉！其势则然也，故曰观逐者於其反也，观行者於其终也。奈何君子之道，岂可以小知哉？非匹夫之为谅也。观悬之危，有救之道，小霸则可，王则不可，而曰非尧舜之事，吾不忍为之，是知尧舜之道乎？是诵尧舜之言乎？且轲之言过矣，所恶夫干进务入者，惧其为利也，苟不知为利，於辱何有哉？
    客曰：“然则仲尼不蒙耻而进何也？”宗闵曰：仲尼将蒙耻而不得当也，岂不愿之乎。当仲尼之行也。上之人害其道，下之人壅其言，犹且历说诸侯，环轩於天下，冀幸时君之一悟，王风之变，其存心遇合，而不能已焉。终无可奈何，故逐於鲁，斥於齐，围於匡蒲，厄於陈蔡，栖遑狼狈於楚郑之间。其道逾穷，其进弥塞。而不知者以仲尼之为，欲显荣其名位，富贵其躬者也。孰知圣人急於扶世，而不恤其难者哉！故尝称伯夷不辱其身，且曰我异於是。及公山弗扰以费畔，而欲从之，岂不将由是道行，舍其耻焉可也。今牛鼎虽为辱，犹不愈於公山氏乎？因斯而言，仲尼亦有枉也。恶有仲尼枉己而不能直人哉，安得乎洁其身而已？是故水受浊以濯物，不伤其清；石受磨以利物，不磷其坚；君子屈已以教人，不害其义。呜呼！进取之士，诚能察伊尹颜渊之所以进退，思仲尼执鞭亦为，观大《易》动静不失其时，後匹夫之果其行，无忘兼济之道，则虽有甚於牛鼎之耻，吾将歌诵之不暇，又何讥焉！若果孟轲之言，则人之相率独其善而已矣，恶能理天下哉！
    ○马公家庙碑
    元和十五年夏六月，有诏天平军节度使检校礼部尚书兼郓州剌史御史大夫扶风县开国伯马公作三庙於京师。秋九月，新庙成。冬十月有一日，命公母弟推摄祭，行升之礼。既卒事，推率其族人耋老相与言曰：“马氏之先，以功名显於周汉之际，下魏晋氏，族世寝衰。今公起自穷身，遂为方伯，克有宗庙，勤亦至矣。愿得铭之於石，以示後人，俾其无忘艰难，而世世享祀不绝。其亦可乎？”咸以为然。
    公名，字会元，扶风茂陵人也。昔舜伯益掌上下草木鸟兽，历夏殷周，世不失职。其後造父事穆王有劳，赐之赵城氏。後七世至叔带，去周适晋，事文侯。後三世生夙，为晋三卿，遂专国事。後八世与韩魏三分晋地，建国称王。後五世，赵之公族有名奢者，将赵有功，封马服君，其子孙因别为马氏。自奢七世至通，为汉武帝侍中，以二千石始自邯郸徙茂陵，於是属右扶风，故号扶风马氏。在三国时，多仁於蜀。更宋至宇文周，连连有人。公之五代祖曰士儒，为隋江、亳二州剌史。亳州生伯达，入唐举进士，为怀河内尉，乐黄老长生之说，弃官从孙思邈游隐於茅山。河内生，举进士，又举八科士，於高宗天後朝为御史尚书兵部郎。属天下罗织炽起，以不证皇族罪，用失其官。已而叹曰：“吾虽不逢，吾子孙宜有达者。”兵部生光粹，五岁而能诗，举进士，为荥阳令，功化甚美，县人传之。荥阳生皇考讳亻亥，年十岁，则受《左氏春秋》，日记万言。後方以经明行高，历仕诸侯，由检校尚书职方郎中为吉州剌史，治行卓尤，升闻於朝，进褒州名，加赐命服，竟以官卒。
    公既孤，追念世业，以为五代祖有文才，仕隋官不过郡吏；高祖父怀至道，曾王父有阴德，郁积而未发；王父皇考，惠泽在人，而皆存不议於朝，殁而祭於寝，重祥累庆，其不在兹乎。乃刻心自修以道，迎天之休，学明德成，名声四闻於诸侯，辟书交至。公又言曰：“古之贫无以祭。必求仁者之粟，然则不以其道，虽日用三牲，不如鱼菽之为洁也。”故在滑与中贵人迕，在闽不协于柳冤。是以滨於死而厄穷十年，公亦不悔。宪宗即位，知公之贤，追剌泉、虔二州，以御史中丞都护日南，以国子祭酒观察於桂，以往升御史大夫师於百越，徵拜尚书刑部侍郎。寻副丞相晋公讨淮西。淮西平，遂代晋公镇其地，加工部尚书。治蔡州居一年，蔡人和且宁。迁於许州，而并有殷蔡。朝京师，留拜礼部尚书华州剌史而为镇国军。元和十四年，齐寇始诛，朝廷以其地广人众，易生摇动，析其都府别为一道，而分曹濮之田以益之，命为帅。齐人之不廷，於今六十年，民穷而无告，兵骄而好乱。公至则布以诚信；示之法式，纤悉而不苟宽柔而有威。居一年，人尽安，田益辟，三军百吏，上下有节。上闻之，进封扶风伯，加银青光禄大夫。复追赠王父为尚书工部郎中，祖母韦氏为扶风郡太夫人，封皇考为兵部尚书，母郑氏为荥阳郡太夫人，以褒宠之。命立三庙，备致祭以告成功。
    呜呼！人之富贵显荣，以祀其先祖，世多有之。如公之起不失政，终始如其志者，斯亦难矣！得不谓之大孝乎？明著後世，可以无愧。铭曰：
    今皇帝即位六月，东藩臣使使者上言，有司以臣名数谬登，礼当庙祠。皇帝曰：“昔我宪考，聪明圣武。兵卫四出，扫定郡邑，爱敬忠良，为民父母。实命汝，作藩於东始平淮乱，遂抚郓封庇宇二邦，仍世不虔民痛无告，卒骄而顽，苞奸窥隙，以万以千。汝来尸之，莫不顺然。朕初即位，汝适报政。畴汝爵邑，书於功令。”拜稽首，敢辞休命。皇帝曰：“咨。我无汝私，蔡人不龚，汝则治之。齐人不安，汝则绥之。勤亦至矣，而赏何卑？命汝为伯，即封於岐。”拜稽首：“非臣之力，陛下先臣，实有明德。臣蒙其庆，幸以守职。”皇帝曰：“咨。我今有诏，追荣尔先，以昭尔孝，启尔土宇，锡尔宗庙。”拜稽首，“死无以报。”乃命季推，作庙京师。由门及堂，不逼不愆。砻楹刻桶，秩秩施施。是卜是择，仲月吉日。三庙之主，第升於室。登降享献，夔夔斋。公犹居外，推奉以行。克荐诚敬，如公在廷。神安乐，福禄来并。维公之兴，盖自诸生。维艰维难，乃克有成。咨尔後嗣，无忘此铭。
    ○故丞相尚书左仆射赠太尉太原王公神道碑铭（并序）
    上即位五年正月，丞相左仆射太原王公以癸巳发疾，其明日，遂薨於位。天子震悼ê恻，遽命内谒者诣其室，索其所以饮食寝作之端，既详其无他状，遂赠布帛菽粟，率用峻等。既又不塞痛轸之意，加内府之绢千匹以锡之。为之罢朝三日。命兵部侍郎一人，持节驾驷马，箫鼓出自正殿，直抵柩前，册公为太尉。葬有日，官给秘器。及就途，遣王人亟临视之，命羽葆常辂车之皆及墓。俟其返虞，鼓声四节於里第而还。示不与常制等也。其子镇，以宗闵晚陪公於相位之末，稍窥公之行，请铭其烈，以垂於後。且不宜拒，遂铺其荦荦所能言者於金石云。
    公讳播，字明扬，太原人。周灵王太子晋之後，以历世为王，因而受氏。高祖满，汾州长史。生大，嘉州司马给事中。司马生升，咸阳县令太子少师。少师生恕，杨州仓曹参军尚书左仆射。公仆射元子也。忠敬而本仁，宽明而有制，内显而敏，外肃而和。贞元十年举进士第。是岁策贤良，以直言校书於集贤殿。其言平戎经国之术，粲然可举。调尉，断狱首出，御史中丞李汶爱之，奏为监察御史。按云阳丞源咸季以赃免，用（疑）文不宜调而调，因谒於台，遂捕劾之。追奸胥，穷律旨，奏流咸季。刑曹郎罢所居官，给事中以省诏非是夺俸。缘而坐罪者甚众，自是风声不可遏矣。为侍御史时，京兆尹李实，文皇宠委，能祸福卿士，凡其荣衰，系所附背，举朝迎避其锋。公在途而实来揖，公移文诋之。其词可羞，实遂奏公为三原令，求其不足於礼以持之。公至尹署洎郡吏之馆还其邑，敬府之礼无不具。实即出其算，反加畏焉。县之编於户者，多中贵人，前令率不能自为其政，弛张牵之。以公悉召所谓贵人者，入坐堂上，拜曰：“敬桑梓宜如是也。”邑人大骇，从其所指。为长安令，朝廷方恩于ν，而以帝女嫁其子。民有与于氏苍头同盗人马者，前令捕民而纵其苍头，公始至县，即立取其奴，与民均其法。知御史杂事，京师饥，谷起价，京西诸侯，相率闭粟。公移之简书，徵秦晋泛舟之说，西镇惴惴收去条令，粟流於秦。元和四年为御史中丞，岁中知京兆尹。六年为刑部侍郎，充盐铁转运使。上言流人会赦而归，独配囚为隔，遂无还者，请率以七岁为竟，至今用之。寻加礼部尚书，益以御史大夫，又以户部尚书节度西蜀。长庆初觐穆宗，言中外之事，遂留为刑部尚书，复斡盐铁。冬拜中书侍郎平章事，仍其职。匡维激发，始以进贤为急。上方有意河朔，以财赋始出於方土。二年，公用相印为淮南节度使，以其职随。四年，言事者谓盐运之设，宜留京师，用制方士，加检校司空，去其使。未几，上念公成法，又以使属公，加司徒。今上践祚，急召徵公，至即拜左仆射同中书门下平章事，仍其使。寻兼太清宫使，累进爵至太原郡开国公，食邑二千户，进阶至金紫光禄大夫。年七十二而薨。
    公入官三十二政，逮事六帝。出统楚蜀之师，入极台宰之尊，前後三总盐铁，既出又复，几二十年。天之所覆，地之所载，宁有独私於公耶？必有以当其然也。一署吏，苟不犯，无能夺其任者。岁时奏课，上於策太史，胥次迁亦如之。故人用安其为善，莫有欺公者。虽远至海裔，若总辔笞捶。穷年不死一吏贬一职，而群务自济。凡朝廷平淮取郓，屠汴下沧景，干戈不息者十五六年，馈饷资费，随其缓急而立办，沛然若神给。其间沟琵琶，导颍河，以漕轻舟，师人坐受其饱。疏三门，挽沉石以，济巨舻，关中遂忘其饥。荐皇甫之强敏，而反短公於上，公犹不知，上谓其长者。论景宗信矫制释逗挠之将，期必抵於罪，时服其敢为。深涉徐境，导龃龉而为忠概，人曰真宰相器也。权征之外有杂缗，率贡内帑，号为羡进。贞元中，岁不过十二万缗，及公岁贡百万缗。凡国有大征伐，不虑其费之有无。洎丞相晋公专征讨之事，兵食之给，悉出於公。公方从容以赞其成。及沧景平，公有叶力之助，自御史中丞京兆尹总赋秉政，未尝书笏为记，善於启奏，天子不能自守其喜怒。公以专志持务，密匡於上，行己寡徒，不喜伐露。由是数帝任遇，多被恩泽，权利去留，如在诸己，人多意公能诡合於时。及公再持相印，与晋国洎一二公同辅於上，趋向甚直，雅符於道。苟所举公是，公必扶之，即非是，公遂嘿嘿不和。由是上知公厚重，而同列亦耸待之，乃见公之所为，与向之所知者期公，盖甚戾也。公既屈於名而伸於富贵，岂非盛德君子神明之所耶！
    故夫人清河崔氏，给事中锐之女。嗣子式，秘书丞，砥服名教，不以丞相子自居其身。次曰冰，始授京兆府参军事，器度宏远。公之仲弟曰炎，季曰起，与公三人俱用文学奋於江左，西游长安，七中甲乙，时议伟之。公殁不几日，而起以户部尚书司国之计。门闼之士，咸来哭贺，郡吏之执籍繁夥，一如公之时，其亦於世难求也。其从事故相国程公异今荆州相国段公文昌，其他分居中外罗诸台阁者，不啻三十人。铭曰：
    在岁太和，惟帝圣神，图任旧臣，乃相太原。惟是太原，福祥其奔。再持化权，枢揆联联。两统剧藩，楚淮蜀坤。始自元和，公秉货泉。宪穆敬文，洎兹圣君。四帝财征，去公孰亲。惟煮惟铸，惟范惟聚。东扫北殄，上之所怒。带甲百万，糇食惟巨。俾公尸之，不劳而具。变通以时，物无滞遗。纲条一施，莫越其规。御众以仁，中控其机。信行恩驰，罔有诈欺。公之惟扬，漕务其将。公之留庭，职与公并。首尾贯联，几二十年。相府使符，随其兴殂。公之敏智，显爵自至。不纷其外，姑直其里。始承其风，畏公之邃。及与之同，泳公之义。仁人之迹，殁而乃炽。揭於兹碑，不仆不倚。
    ○御史中丞赠太保李良臣墓碑
    庚子岁，嗣天子即位，谓百执事曰：“先皇帝平定海内，中兴我唐，惟二三臣工孰为大？”佥曰：“帅司空光颜其尤者。始战於夏，又战於蜀，大战於蔡，终功於齐。皆著嘉庸，实为上将。”天子乃召至京师，礼之於庭，命为宰相，赐甲第，内宴以遣之，曰：“姑复而所，异日有事，吾与公图之。”居一年，燕、赵继乱。天子诏公以许昌精兵渡河北讨，未战而军罢，留镇於许昌。又数月，汴宋军反，逐其帅，立其次将以请。天子闻之怒，又诏公以全军征之。公既拜敕，自以麾下万人，昼夜兼行，一战而摧其锋，遂傅於城下。贼众惶骇，斩首以献。汴宋平，朝廷册功，拜公司徒兼侍中。师还，大飨劳，於是百城之长与三军之吏皆入贺，赞咏功德。公泣且曰：“此乃天子神灵，贤士大夫之力，光颜何有也？然光颜曾祖父，始自北土归於天朝，世总部兵，为国保障。先公太保，功烈尤多，而皆从事诸侯，止於裨将。储休委祉，集光颜弟兄。今先人盛德未彰，而光颜专享其报，光颜之罪也，何敢言功？”其军司马武功苏遇起而言曰：“公位冠群後，勋在王府，明著先公之美於後世，於古为可。宜得宏达博雅之士以文之，乃久而益传。”使使请铭於礼部侍郎宗闵。宗闵承命惶恐，辞不敢当。伏念百吏於宰相，皆僚属也，又何敢让？退视公行状而著其语曰：
    太保讳良臣。其先皇帝之子曰昌，封於弱水之北，因其夷狄而王之，其後子孙世世为大人，号阿跌部，遂以为氏。至太保王父讳贺之，雄武而多大略，诸部君长争归之，尝思因事立功，以显名中夏。当此时，唐初受命，太宗文皇帝已即大位，公率其所统，南诣灵武，请为内臣。太宗召见与语，奇其材能。拜为银青光禄大夫鸡田州剌史，充定塞军使，赐车服器用以宠之，命筑城邑以居，始有宫庙官属之制，而族部滋益大矣，当西戎北虏之间，甚有威声。卒。皇考讳{辶氐}丰嗣立，袭鸡田州剌史，以功加开府仪同三司太常卿上柱国，卒赠工部尚书。太保素以宽厚勇敢为部下推服，既袭位，每谓其将校曰：“自吾祖归国，蒙唐厚恩，愿凭诸君，期以上报。”未几，安禄山用幽燕劲卒反，济河陷洛，而崤函不守，元宗幸巴蜀，肃宗幸灵武。公闻之，恸哭请於众曰：“吾生平志业，尝已布於诸君。今王室多故，是吾死节之日，诸君能从我乎？”众皆感激许诺，乃驰诣行在。肃宗嘉之，委以腹心。王师收两京，平剧贼，公之功居多，拜开府仪同三司鸡田州剌史，充朔方先锋左箱兵马使，事太尉汾阳王。汾阳王爱公沉默多断，军中之事，一以咨公。寻迁御史中丞，别职如故。以宝应二年七月二十三日，薨於河中理所。享年三十有六。以贞元十一年八月，葬於太原府城东南孝敬原。
  </div>
  <div class="pagination">
   <a href="全唐文_page421.html">
    上一页
   </a>
   <span>
    ...
   </span>
   <a href="全唐文_page417.html">
    417
   </a>
   <a href="全唐文_page418.html">
    418
   </a>
   <a href="全唐文_page419.html">
    419
   </a>
   <a href="全唐文_page420.html">
    420
   </a>
   <a href="全唐文_page421.html">
    421
   </a>
   <span class="current-page">
    422
   </span>
   <a href="全唐文_page423.html">
    423
   </a>
   <a href="全唐文_page424.html">
    424
   </a>
   <a href="全唐文_page425.html">
    425
   </a>
   <a href="全唐文_page426.html">
    426
   </a>
   <a href="全唐文_page427.html">
    427
   </a>
   <span>
    ...
   </span>
   <a href="全唐文_page423.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
