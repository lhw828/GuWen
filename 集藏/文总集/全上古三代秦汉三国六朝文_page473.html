<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 473 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 473 页/共 658 页</h1>
    <div class="content">　　◇从母被出为从母兄弟服
　　出母绝族，唯亲者属，母子无绝道，馀亲不得有服，此礼之明文。褚所以服王，由乎周氏。王既绝周，不复服褚矣。褚何容独服王邪？礼有从无服而有服，盖是厌降所致，岂得与义绝者同乎？从母昆弟以名服者，盖明服之由，不关义绝之後。从母在王及与在庾，诚无以异。但在庾则绝王，故褚不得从亲者属而服王也。褚以王绝已故不服，何嫌褚母之出也，不服之理，各有其义者也。（《通典》九十五，晋王恺与褚粲两姨兄弟，王恺母被出，更嫁庾氏。後恺亡，粲疑於服。）
　　◇继嫡母党服
　　礼，嫡母之党徒从。徒从者，所从亡则已；嫡母虽有三四，应服见在者之党。但今人复服所生之党，则嫡母之党非复徒从，嫡虽没，犹宜服之。但外氏无二统，不可悉服，宜以始生所遇嫡母之党。若己生悉不及，宜服最後者之党也。（《通典》九十五。）
　　◇妻已亡为妻父母服
　　夫妻一体之亲，而谓妻之父母徒从，失之甚矣。言应服者，辩之己详。或疑外氏二统，则妻之父母，亦不宜二。意以为，母之两三，亲假不同，妻之三四，於己犹一，非其例也。（《通典》九十五。）
　　◇夫为祖曾祖高祖父母持重妻不从服
　　舅没则姑老，是授祭事於子妇。至於祖服，自以姑为嫡，所谓有嫡妇无嫡孙妇也。祖以嫡统唯一，故子妇尚存，其孙妇以下未得为嫡，犹以庶服之。孙妇及曾玄孙妇，自随夫服祖降一等，故宜周也。（《通典》九十六。）
　　◇出後还为本父服及追服所後父
　　尝为父子，爱敬兼加，岂得事改，便同疏族？方之继母嫁，於情为安。（《通典》九十六。）
　　◇出後子为本庶祖母服
　　庶子为父後，不得服其所生，以服废祭故也。已出伯父，即为祖嫡，何由得服父之所生乎？（《通典》九十六。）
　　◇为庶子後为庶祖母服
　　所後父若承祖後，则已不得服庶祖母也。父不承重，已得为庶祖母一周，庶无传祭，故不三年也。（《通典》九十六。）
　　◇为曾祖後服
　　间代取後，礼未之闻。宗圣，时王所命，以尊先圣，本不计数，恐不得引以为比也。（《通典》九十六，何琦议云，魏之宗圣，远继宣尼，此成比也，故云。）
　　◇并有父母丧练日居庐垩室
　　前丧既周，应毁庐为垩室，而後丧犹应居庐。古者受吊於庭阶，庐垩室自是寝处之所。今虽以庐垩室为丧位，然自异於经矣。母丧既练而父亡，为母伸服，乃问刘表诸儒及太始制，皆云「父亡未殡而祖亡，承祖嫡者，不敢服祖重，为不忍变於父在也。况父在之日，母久已亡，宁可以父亡而变之乎！」意谓立服之旨，皆定於始制之日。女子大功之末可嫁，既嫁，必不可五月而除其服，男子在周服之内，出为族人後，亦不可九月而除矣。父为大夫，子为父後，降伯叔父大功，或已两三月而父亡，宁可得伸服周乎？是知凡服皆以始制为断，唯有妇人於夫氏之亲，被遣义绝，出则除之。（《通典》九十七。）
　　◇父未殡祖亡服
　　礼云：「三日而不生，亦不生矣。」故君薨未殓，入门，升自阼阶，明以生奉之也。父亡未殡，同之平存，是父为传重正主，己摄行事，事无所阙。虞喜何谓无倚庐乎？孝子之所寝处，不关於主，阙之何嫌？若祖为国君，五属皆斩，则孙无独周之义。按贺循所记，谓大夫士也。（《通典》九十七。）
　　◇父丧内祖亡作二主立庐
　　父丧内祖又亡，则应兼主二丧。今代以庐为受吊之处，则立二庐是也。人为父丧来吊，则往父庐之所。若为祖丧来吊，则往祖庐之所。（《通典》九十七。）
　　◇长殇中殇变三年葛
　　《服问》云：「麻之有本者，变三年之葛。既练，遇麻断本者，於纟免之。」次云：「小功不易丧之练冠」，因说麻之有本，乃能变上服之葛。」方云「殇长中变三年之葛，终殇之月，而反三年之葛，是非重麻，为其无卒哭之税，下殇则不。」当是论周殇之大功。若是大功之殇，记当明之。周殇最在上，所以不言周耳。郑玄当谓周殇长中已目大功，不复指明殇服之异，不於卒哭而变上服之葛。又明下殇之麻。虽不断本，以其幼贱，亦不变能上服之葛。《间传》大明斩变受之节，因备列五服麻葛之分。缌小功之麻，不变上服之葛，已自别见。故此虽连言，而在兼服之例，是以不复曲辩。若如郑说，谓大功亲之殇者，其如缌小功之，麻既断本，又与三年之葛，大小殊绝，安得相变邪。（《通典》九十七。）
　　◇居所後父丧有本亲丧服
　　礼：齐斩之受服，大功变既练之服，计升数，从其粗者。若升数同则不变，带而己。今代则不然，应别制本亲周服，还本家则著之。时代不同，不得全依《礼》。今以垩室为对吊之所，故应还本家，立垩室，在诸弟之下以受吊。设使本家远，便当於别室，不得於所後灵前，受本亲丧之吊。（《通典》九十七。）
　　◇为祖母持重既葬而母亡服
　　若如范说，非为反後丧之服，亦应还毁垩室，立庐在诸父垩室之上。但二丧共位，庐垩室杂处，恐非适时之礼。谓宜始有後丧，便别室为庐，兼主二丧。（《通典》九十七，范宣云：「承嫡居诸父之上，一身为两丧之主，无缘更开门立庐，以失居正之意。」）
　　◇兼亲服
　　一人身而内外两亲，论尊卑之叙，当以己族为正，昭穆不可乱也。论服当以亲者为先，亲亲之情，不可没也。或族叔而是姨弟，若此之类皆是也。《礼》云：「夫属父道，妻皆母道；夫属子道，妻皆妇道。「此言本无亲也。若本有外属之类，则当推其尊亲之宜。外亲不关母妇之例，无嫌其昭穆之乱，故可得随其所亲而服之。若外甥女为已子妇，则不用外甥之服，是从亲者服也。外姊妹而为兄弟之妻，亦宜用无服之制，兄弟妻之无服，乃亲於外亲之有服也。至若从母而为从父昆弟之子妇，则不可以妇礼待之，由外亲之属近而尊也。其馀皆可推而知矣。（《通典》九十七。）
　　◇小功不税
　　郑、王所说，虽各有理，而王议容朝闻夕除，或不容成服，求之人心，未为允惬。若服其残月，官心得宁，则应多少不同。今丧宁心制。既无其条，则是前朝已自详定，无服残月之制。（《通典》九十八，郑玄云：「五月之内追服。」王肃云：「服其残月，小功不追以恩轻故也。」）
　　◇庶祖母慈祖母服
　　按《丧服传》释慈母如母，以为妾之无子，妾子无母，父命以为母子，然後慈母之义全也。智云有子之妾，有母之子，并乖经传所说，如母之义，何由而生？子不违父之命，岂从失礼之命。《小记》云：「慈母之父母无服。」今子服慈母如母，犹无所从，况可得从父服慈祖母乎？且先儒所云：妇人不服慈姑者，妇从夫尚犹不服，则子不从明矣。（《通典》九十八。）
　　◇王群请为从父姊反服
　　王群从姊丧亡之初，有继儿，群已制小功之服，凡服皆定於始制之日，岂得以葬竟儿亡方欲追改其服乎？异於女子为夫所出申服於父母也。经文多略，可以类推。举近亲之有服，则疏者知无服。凡经於五服之内，文有未备，皆於公子章发凡以明例。无主後之不降文不及从，又无发凡以明之，是知相矜止於周服而已。晋朝丧乱，移都於江南，郡之所仕，同奉天子，何他邦之有乎？（《通典》九十九。）
　　◇甲为寡叔母归宗未嫁暴亡服
　　甲叔母乙便是执操之人，直是母欲夺而嫁之。乃逆责杜渐防微，古贤不足贵也。许君之言，当附於理。（《通典》九十九。）
　　◇秀孝为举将服
　　白衣举秀孝，既未为吏，故不宜有旧君之朝。尊卑不同，则无正服，吊服加麻可也。今人为守相刺史又无服，但身蒙举达，恩深於常，谓宜如郑小同吊服加麻为允。今己违适为异，与旧君不通议论，不奔吊故郡将丧。（《通典》九十九）
　　◇郡县吏为守令服
　　《晋令》云：「代至而除」，施之州郡县员吏，宜用齐周之制。礼代殊事异，理有大断。今州府之君，既不久居其位，暂来之吏不得以为纯臣，则齐周之制不为轻也。君齐矣，岂有从乎？母妻其犹不从，本无义於傍亲，卞光禄所行是也。二公使吏从服侄姊，可谓恢疏，罔其乖远矣。（《通典》九十九。）
　　◇为废疾子服
　　疾病者不愈而亡，弥加其悼，岂有礼无降文，情无所屈，而自替其服者邪？殇服本阶梯以至成人，岂可以病者准之。笃其爱者，以病弥可悲矣。薄其恩者，以病则宜弃矣。病有轻重，参差万绪，故立礼者深见其情，杜而不言，无降之理，略可知矣。嫡不为後，是其去传重之加，非降其本服，刘智、刘玢所言，近为得理矣。（《通典》一百一。）
　　◇罪恶绝服
　　夫圣人设教，莫不敦风尚俗，睦亲纠宗者也。每抑其侈薄之路，深仁悌之诲。公族有罪，素服不举，恩无绝也。若凶悖陷害，则应临事议其罪，岂但不服而己。裴耽以狂病致卒，无罪可论。田岳之议，足为允也。（《通典》一百一。）
　　◇弟子为师服
　　今受业於先生者，皆不执弟子之礼。唯师氏之官，王命所置，故诸王之敬师，国子生之服祭酒，犹粗依古礼，吊服加麻，既葬除之，但不心丧三年耳。（《通典》一百一。）
　　◇改葬无虞
　　礼已在庙，无所复虞。但先祭两开墓，将窆而奠，事毕而祭灵，遂毁灵座。若棺毁更敛，则宜有大敛之奠；若移丧远葬，又有祖奠、遣奠也。（《通典》一百二。）
　　◇父母墓毁服
　　人子之情无可辍，圣人以礼断之，故改葬所服，不过於缌。缌服虽轻，而用情甚重。意谓闻其亲尸柩毁露，及更葬，便应制服奔往。纵已）复，亦应临赴。苟途路阻碍，犹宜制服缌，依三月而除。岂可以不及葬事便晏然不服乎。（《通典》一百二。）
　　◇变除问答
　　问曰：「有葬在小祥之月，此月复有虞之礼，便用晦祥，於理为速。此与久丧复异。取後月祥练，於情允不。」答曰：「三年後葬，祥不在葬月耳。今未为绝久，祥理取後月也。」又问曰：「葬与练祥三事各月，犹未足申渐杀之情，况乃练祥三变，而可共在一月邪？虞喜之言，不近人情。卢、郑、王皆以此不同时日，良有由也。言各有当，亦不嫌同辞。春夏秋冬既各为一时，一日有十二时，然十二月何为不得各为一时之言也。（《通典》一百三。）
　　◇妇丧久不葬服
　　《丧服小记》云：「为兄弟既除丧，及葬，反服其服。」此是至葬反服之明文。未解汉宣帝何故复为祥制。集礼论者不记至葬反服之礼，而载诸变除以明之，可谓弃本逐末。《杂记》云：「姑姊妹之夫死，而夫党无兄弟，使夫之族人主丧。妻之党虽亲不为主。夫若无族，则东西家；若又无，则里尹主之。」《丧大记》云：「丧有无後，无无主。」此皆谓丧事之主也。《服问》云：「君所主、夫、人、妻、太子嫡妇。」此谓君虽尊统一家，但为嫡者主丧耳。而《小记》又云：「久丧不葬者不除，」是居周功之丧也。若女子适人，及男子为人後者，皆随其服而释除，缘其出有所屈故也。素服心丧，以至过葬。但今世轻於下流之丧，妻犹去其杖衤覃，不容复有未葬不除也。议者疑不得以下流之未葬，以废祖祢之尝。且未葬亦可十年五岁，尝试言之。夫子许贫者还葬而无椁，是明亡者急於送往，不容甚久可知。若事迟过於服限，亦不得停殡在宫，而响乐在庙，既吉凶不可以相干，亦在所不忍也。（《通典》一百三。）
　　◇招魂葬论
　　葬以藏形，庙以飨神。季子所云《魂气无不之》，宁可得招而葬乎？（《通典》一百三。）

卷五十四
◎孙休
　　体，大明初博士。
　　◇丧遇闰议
　　寻《三礼》，丧遇闰，岁数者没闰，闰在周内故也。鄱阳哀王去年闰三月薨，月次节物，则是四月之分，应以今年四月末为祥。按晋元、明二帝并以闰月崩，以闰後月祥。先代成准，则是今比。（《通典》一百，大明元年二月，博士孙休议。）
　　◎孙武
　　武大明初博士。
　　◇章太后庙不宜与殷祭议
　　按《礼记·祭法》：「置都立邑，设庙祧坛单而祭之，乃为亲疏多少之数。是故王立七设，远庙为祧。」郑云：「天子迁庙之主，昭穆合藏於祧中，乃祭之。」《王制》曰：「袷。」郑云：「袷，合也，合先君之主於祖庙而祭之谓之。三年而夏，五年而秋，谓之五年再殷祭。」又「，大祭也。」《春秋》文公二年，「大事於太庙」。《传》曰：「毁庙之主，陈于太祖；未毁庙之主，皆升合食太祖。」《传》曰：「合族以食，序以昭穆。」《祭统》曰：「有事於太庙，则群昭群穆咸在，不失其伦。」今殷祠是合食太祖，而序昭穆。章太后既屈於上，不列正庙。若迎主入太庙，既不敢配列於正序，又未闻於昭穆之外别立为位。若徐邈议，今殷祠就别庙奉荐，则乖袷大祭合食序昭穆之义。邈云：「阴室四殇不同就祭。」此亦其义也。《丧服小记》，「殇与无後，从祖食。」《祭法》：「王下祭殇。」郑玄云：「祭适殇於庙之奥，谓之阴厌。」既从祖食於庙奥，是殇有位於奥，非就祭别宫之谓。今章太后庙，四时飨荐，虽不於孙止，若太庙袷，独祭别宫，与四时尝不异，则非大祭之义，又无取於合食之文。谓不宜与太庙同殷祭之礼。高堂隆答魏文思后依周姜原庙，又不辨之义，而改袷大飨，盖有由而然耳。守文浅学，惧乖礼衷。（《宋书·礼志》四，大明二年二月，有司奏皇代殷祭，无中於章的庙，高堂隆议魏文思后依周姜原庙袷，及徐邈后殷荐旧事，详正，博士孙武议，又见《通典》四十七。）
　　◇王侯兄弟嗣统议
　　按晋济北侯荀勖长子连卒。（《通典》作「运卒」。）以次子辑拜世子。先代成准，宜为今例。（《宋书·礼志》二，《通典》九十三，大明二年。）
　　◎王燮之
　　燮之，大明初太学博士，迁祠部郎。
　　◇王子出後告庙临轩议
　　南丰昔别开土宇，以绍营阳，义同始封，故有临轩告庙之礼。今歆奉诏出嗣，则成继体，先爵犹存，事是传袭，不应告庙临轩。（《宋书·礼志》四，大明元年六月，诏以前太子步兵校尉祗男歆绍南丰王朗，太学博士王燮之议。）
　　◇太后出行副车议
　　《周礼》后六服五路之数，悉与王同，则副车之制，不应独异。又《记》云，古者后立六宫，三夫人，九嫔，二十七世妇，八十一御妻，以听天下之内治。天子立六官，三公，九卿，二十七大夫，八十一元士，以听天下之外治。郑注云：后象王立六宫而居之，亦正寝一，燕寝五，推所立每与王同，礼无降亦明矣。皇太后既礼均至极，弥不应殊，谓并应同十二乘通关为允。（《宋书·礼志》五，大明元年九月，博士王燮之议。）
　　◇郊祀遇雨议
　　遇雨迁郊，则先代成议。《礼》传所记，辛日有征。《郊特牲》曰：「郊之用辛也，周之始郊日以至。」郑玄注曰：「三王之郊，一用夏正。」用辛者，取其斋戒自新也。」又《月令》曰：「乃择元日，祈於上帝。」注曰：「元日，谓上辛。郊祭天也。」又《春秋》载郊有二，成十七年九月辛丑郊。《公羊》曰：「曷用郊？用正月上辛。」哀元年四月辛巳郊。《梁》曰：「自正月至於三月，郊之时也。以十二月下辛卜正月上辛。如不从，以正月下辛卜二月上辛。如不从，以二月下辛卜三月上辛。」以斯明之，则郊祭之礼，未有不用辛日者也，晋氏或丙、或己、或庚，并有别议。武帝以十二月丙寅南郊受禅，斯则不得用辛也。又泰始一年一月己卯，始并圜丘方泽二至之祀合於二郊。三年十一月庚寅冬至祠天，郊於圜丘。是犹用圜丘之礼，非专祈之祭，故又不得用辛也。今之郊飨，既行夏时，虽得迁却，谓宜犹必用辛也。徐禅所据，或为未宜。又按《郊特牲》曰：「受命於祖庙，作龟於祢宫。」郑玄注曰：「受命，谓告退而卜也。」则告义在郊，非为告日。今日虽有迁，而郊不异，愚谓不宜重告。（《宋书·礼志》三，大明二年正月，博士王燮之议，又见《通典》四十二。）
　　◇章太后庙宜与殷祭议
　　按小大，《礼》无正文，求之情例，如有可准。推寻之为名，虽在合食，而祭典之重，於此为大。夫以孝飨亲，尊爱罔极，既殷荐於太祖，亦致盛祀於小庙。譬有事於尊者，可以及卑。故魏高堂隆所谓犹以故而祭之也。是以魏之文思，晋之宣后，虽不并序於太庙，而犹均於姜原，其意如此。又徐邈所引四殇不，就而祭之，以为别飨之例，斯其证矣。愚谓章太后设亦宜殷荐。（《宋书·礼志》四，大明二年二月，博士王变之议，又见《通典》四十七，作王之。）
　　◇皇太妃为国亲本亲服议
　　案《丧服传》，妾服君之党，得与女君同，如此，皇太妃服宗与太后无异。但太后既以尊降无服，太妃仪不应殊，故悉不服也。计本情举哀，其礼不异。又礼，诸侯绝期，皇太后虽云不居尊极，不容轻於诸侯，谓本亲期以下，一无所服，有惨自宜举哀，亲疏二仪，准之太后。（《宋书·礼志》二，泰豫元年，後废帝即位，宗所生陈贵妃为皇太妃。有司奏，图亲举哀格当一同皇太后，为有降异。又於本亲期以下，当犹服与不？前曹郎王变之议。）
　　◎孙缅
　　缅字伯绪，太康人，大明初太常丞，出为寻阳太守。泰始中迁尚书左丞东中郎司马。
　　◇章太后庙宜与殷祭议
　　祭之名，义在合食，守经据古，孙武为详。窃寻小庙之礼，肇自近魏，晋之所行，足为前准。高堂隆以袷而祭，有附情敬。徐邈引就祭四殇，以证别飨。孙武据殇於祖，谓庙有殇位。寻事虽同庙，而祭非合食。且七庙同宫，始自後汉，礼之祭殇，各厥祖，既豫，则必异庙而祭。愚谓章庙殷荐，推此可知。（《宋书·礼志》四，大明二年二月，太常丞孙缅议。）
　　◇祠孝武及昭后亲执爵议
　　晋世祖宗，祠显宗烈肃祖，并是晋帝之伯，今朝明准，而初无有司行事之礼。愚谓主上亲执孝武皇帝觞爵，有惬情敬，昭皇太后君母之贵，见尊一时，而与章宣二庙同飨阙宫，非惟不躬奉，乃宜议其毁替，请且依旧三公行事。（《宋书·礼志》四，元徽二年十月，有司奏，至尊亲祠太庙孝武皇帝及昭皇太后，未详应亲执爵与不。下礼官议。前左丞孙缅议，又见《通典》四十七。）
　　◎傅郁
　　郁，大明初博士。
　　◇王侯兄弟嗣统议
　　《礼记》：微子立衍，商礼斯行。（《通典》作「降」。）仲子舍孙，姬典攸贬。历代遵循，靡替於旧。今胙土君在，而世子卒，厥嗣未育，非舍孙之谓。愚以为次子有子，自宜绍为世孙，若其未也，无容远搜轻属，承统继体，传之有由，父在立子，允称情典。（《宋书·礼志》二，大明二年六月，博士傅郁议，又见《通典》九十三。）
　　◇国有故不举祭议
　　案《春秋》，太子奉社稷之粢盛，长子主器，出可守宗庙，以为祭主，《易·彖》明文，监国之重，居然亲祭。皇女夭札，时既同宫，三月废祭，於礼宜停。（《宋书·礼志》四，大明三年六月，博士郁议。）
　　◎诸葛雅之
　　雅之，大明初博士。
　　◇王侯兄弟嗣统议
　　案《春秋传》云：世子死，有母弟则弟，无则立长，年均择贤，义均则卜，古之制也。今长子早卒无嗣，进立次息，以为世子，取诸《左氏》，理义无违。又孙武所据，晋济北侯荀勖长子卒，立次子，亦近代成例。依文采比，窃所允安，谓宜开许，以为永制。（《宋书·礼志》二，大明二年六月，博士孙武傅郁议云云，曹郎诸葛雅之议，诏可。又见《通典》九十三。）
　　◎爨道庆
　　道庆，建宁人。
</div>
    <div class="pagination">
<a href="全上古三代秦汉三国六朝文_page472.html">上一页</a><span>...</span><a href="全上古三代秦汉三国六朝文_page468.html">468</a><a href="全上古三代秦汉三国六朝文_page469.html">469</a><a href="全上古三代秦汉三国六朝文_page470.html">470</a><a href="全上古三代秦汉三国六朝文_page471.html">471</a><a href="全上古三代秦汉三国六朝文_page472.html">472</a><span class="current-page">473</span><a href="全上古三代秦汉三国六朝文_page474.html">474</a><a href="全上古三代秦汉三国六朝文_page475.html">475</a><a href="全上古三代秦汉三国六朝文_page476.html">476</a><a href="全上古三代秦汉三国六朝文_page477.html">477</a><a href="全上古三代秦汉三国六朝文_page478.html">478</a><span>...</span><a href="全上古三代秦汉三国六朝文_page474.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
