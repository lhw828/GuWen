<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 468 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 468 页/共 603 页
  </h1>
  <div class="content">
   况刹悬慧义，山耸长平。花市分区，香城转轸。龛流迥汉，梯倚重霄。桂处吴刚，榆边傅说。辔回羲仲，则日欲推轮；门启苏林，则天堪倚杵。斯堂也，爰初置臬，靡托金材，或以，参於棼。如堪韬布，恐刘肇以裁筒；苟可当，虑蔡邕而制笛。公遂养之宏栋，易以荣椽，黄楠可访於下巢，翠┠罔攀於清渭。渐鸿得桷，贺燕依梁，望同老氏之春台，牢若文翁之石室。本乎初念，逮彼成功，自一毛半菽之微，至雕玉布金之丽，皆不资官廪，无取军租。非饮马之馀钱，则遗盗之旧布。将遣涪川习定，妻阝道降魔。苟能浣尔之尘劳，莫不涉子之阃奥。
    又院有缁叟，族高陇西。顷据方坛，时称律虎；晚修圆觉，世谓义龙。石磬朝吟，铜瓶夜满。不扃外户，靡立中围。公喻以传香，假其谭柄。且山毛综核，未挂支提；许郭辈流，偏遗梵行。斯固天机有裕，世网无缠，盍缛於缣缃，可铺舒於琬炎。
    愚也中兵被召，上士联荣。敢同谯郡之功曹，愿作山阴之都讲。何言此事，叨谓当仁。矧红磴时寻，多逢翠碣；紫榛乍倚，每见丹碑。龙门慕新野之能，江夏服盈川之富。恨不疆场俯接，旗鼓亲交，贯其三属之犀皮，焚彼十重之鹿角。以灵才结课，用逸思酬恩。来者难诬，前言不戏。庶使祢衡读後，重峻文科；王粲背时，更升乡品。其词曰：
    熙矣无上，怡然至真。寿长滴海，劫远吹尘。苍茫去圣，造次求仁。谁从多辙，自涉殊榛。婆斯南游，达摩东止。智剑拭土，信珠澄水。道在肝胆，化行竹苇。庐阜伸拳，城安得髓。猗欤静众，来隔天浔。遗掷组，烬指求心。柔管代毳，掏土延阴。藓含檀钵，露涩琼针。鸣光天灵，仓丝地望。势隔严道，人同宝相。梵众来格，魔军内向。犀枕金炉，冰崖雪嶂。从容大寂，挺拔曹溪。情超地位，意小天倪。呦呦苑鹿，喔喔园鸡。融心露镜，刮&lt;耳莫&gt;模篦。末有西堂，克流英盼。翦拂慧炬，贯穿戒线。金浦涵月，琼跃电。云母飘花，流黄举扇。我公有命，咨尔丹青。恢崇大厦，写载真形。檐垂义网，户缀元扃。三生聚石，九子垂铃。公实挺姿，褰涵天壤。捧日孤起，横秋直上。谢安尘尾，王恭鹤氅。灰迎和，霜钟进爽。六通胜范，四证微诠。蜂音出妙，鸟偈留玄。传真得果，聚福成田。辽辽鹏壑，眇眇龟年。掩霭巴山，繁华蜀国。世界严静，人天臆。崇基式固，芳音无攵。长现优昙，永观摩勒。
    ○道士胡君新井碣铭（并序）
    梓潼帅所治城东北一里，有宫曰紫极宫。宫有道士曰胡君宗一。东都佐汉，尚书即谏於探筹；南国仁梁，游击还闻於奉镜。既还闺紫府，纳陛丹台，遂摆落家声，而削除世系。今乃元元之遐胄，玉皇之後昆。青骨绿筋，元邱白志，洞士之须面，处子之肌肤。舌响琼钟，骨摇金锁。霞烘帔薄，择嫩冠欹。开天上之文房，应收笔砚；入人间之武库，未见戈矛。其禀质之秀也如此。
    青囊药圣，缃方神。华阳之洞里茯苓，汤谷之肆中甘草。神忧智藏，鬼谢秋夫。以刮云长者为凶，以针孟德者为忍。郭太医两难之说，无乃疏乎；徐从事九转之方，既闻命矣。其造微之术也又如此。
    膺是美禄，以资元游。叹楚俗之醉稀，怨中山之醒早。历城伏日，会稽暮春。面枕凌晨，莲筒落晚。覆景升之伯雅，倒季伦之接。比者解醒，多调琬涎；向来已渴，例用琼浆。千锺初戒於初筵，百未成於荒宴。其寄情之远也又如此。
    不横何箸，靡对朱杯，昆仑之禾，徒称於商徼；桄榔之面，浪出於丹区。朱鸟含津，苍龙炼气。用庖书为外典，以食蔬为空言。日彩九芒，便同业鼎；露华五色，已当僖盘。其绝累之至也如此。
    至於直置形骸，混齐歌笑。或久留白杜，或暂诣丹麾。迟回而稍至墙东，倏忽而迁居灶北。由来箕裾，祢正平未曰狂生；所过粪除，王彦伯齐称道士。则固非一端可定，二教能拘。谅不测於仙阶，亦难论其乡品。然而能持慈宝，不蠹元枢。忽闻济物之功，聊有寄言之路。尚书河东公作镇之三载也，雨苗均惠，风草驰声。郄元帅之诗书，那宜夺席；曹相国之黄老，未足争鞭。君忽唱曰，斯民也，凡带城，毕趋宫井。且蛮沙易滥，ク壤多疏，不可家置银床，人开玉。其或乌未上，赵尊之户扇方扃；顾兔犹，曼倩之窗棂未启。则词人卧病，莫冀沾唇；穷子号冤，无容洒面。况北通上路，南际殊邻。有渡汉之灵牛，有还燕之骏马。少阳用事，抱莹角以来思；畏景无阴，奔蹄而至止。苟亏上善，或致中乾。
    君乃於宫之西南，载考《水经》，仍穷井德。一八四八，鲍侍郎遽尔庾辞；九二九三，郑司农蔼然深义。将就厥志，必求所同。时则有若我同僚六君子者。窦将军之府内，元甲朱旗；王太尉之幕中，红莲绿水。偕崇虚室，并摄灵台。阴功共矢於三千，久视同期於八百。倒夫筐箧，竭以抒机。君乃指此甘凉，毕其沟沼。烟移宋畚，雷动刘锹。晋块咸除，泾泥尽漉。靡逾浃日，遂冽寒泉。复博采贞珉，遐求怪乘。混沌之凿，几裂云根；朴属之车，争驰风磴。武都引镜，东海分桥。下壁立以呈坚，上觚棱而显巧。方流与洁，灵沼分清。丹灶飞华，宁有代僵之李；赤箫遗响，终无半死之桐。隅落松门，藩篱桧殿。未飞劫烬，尚纽坤维。武夷重宴於曾孙，宣岳更歌於阿母。亦永绝无禽之咎，终微射鲋之虞。君更以我辈数人，一时之彦，具惟方臭，盍议雕刊。疑余曾梦彩毫，或吞文石。屡回隆顾，亟（阙一字）斯文。八斗知惭，四科奚取？天长地久，同衔泻炎之规；古往今来，无复结茆之困。言之不足，乃作铭云：
    光芒井络，郁勃天彭。於惟教父，诞此仙乡。闻（阙一字）秦，见腊嘉平。黄宁虚位，绿字题名。（其一）
    徐瓠留犀，扁桑分水。虢蹶赵梦，齐┲秦痔。金绳续脉，玉管损（疑）髓。蛇胆明眸，虎须牢齿。（其二）
    毛过市，酩酊经垆。浔阳傲令，富渚狂奴。三春竹叶，九日茱萸。延年裸袒，孟祖号呼。（其三）
    龟咽存元，熊经养秀。旷矣鼎鼐，悠哉笾豆。秽若食带，鄙同探っ。竹实虽繁，山梁不嗅。（其四）
    爰嗟纟井，载隔搴林。拜异疏勒，穿殊汉阴。膏融土脉，乳瀵泉心。匠得岛舄，上分凤簪。（其五）
    吾党具采，藩条是赞。千寻建木，万文绝岸。华裾上榻，白桁素案。明月离□，钩星在汉。（其六）
    燕齐宾客，杨许师资。《养生》著论，《招隐》裁诗。元中领悟，尘外襟期。共防绠短，同虑瓶羸。（其七）
    古有三巴，今分二蜀。萦纡九折，峥嵘七曲。元鹤华表，仙人棋局。我刻斯铭，永郭朝旭。（其八）
    ○刑部尚书致仕赠尚书右仆射太原白公墓碑铭（并序）
    公以致仕刑部尚书年七十五会昌六年八月薨东都。赠右仆射，十一月遂葬龙门。子景受，大中三年自颍阳尉典治集贤御书，侍太夫人宏农郡君杨氏来京师，胖胖兢兢，奉公之遗，畏不克既，乃件右功世，以命其客取文刻碑。文曰：
    公字乐天，讳居易，前进士避祖讳选书判拔萃，注秘省校书。元年，对宪宗诏策，语切不得为谏官，补尉。明年试进士，取故萧遂州为第一，事毕，帖集贤校理。一月中诏由右银台门入翰林院，试文五篇，明日，以所试制《加段佑兵部尚书领泾州》，遂为学士。右拾遗满，满将拟官，请椽京兆，以助供养，授户曹。
    时上受襄阳荆州入疏献物，在约束外，公密诋二帅，且曰非善良。後虽与宰相不厌祸，其後礼官竟以多杀不辜谥于ν为厉。李师古袭父事逆，务作项领，以谩侪曹，上钱六百万，赎文贞故第，以与魏氏。公又言：“文贞第正堂，用太宗殿材，魏氏岁腊铺席，祭其先人。今虽穷，後当有贤。即朝廷覆一瓦，魏氏有分，彼安肯入贼所赎第耶！”上由是赐钱直券，以居其孙。在职三年，每宴见，多前笏留上辇，是否意诏，湔剔抉摩，望及少年，见天下无一事。五年会忧，掩坎庐墓。七年以左赞善大夫著吉，武相遇盗殊绝，贼弃刀天街，日比午，长安中尽知。公以次纸为疏，言元衡死状，不得报，即贬江州，移忠州刺史。穆宗用为司门员外。四月知制诰，加秩主客，真守中书舍人，叙绯。受旨起田孝公代衡阳，孝公行赠钱五百万，拒不内。燕赵相杀不已，公又上疏列言河朔畔岸，复不报，又贬杭州。既至，筑堤捍江，分杀水孔道，用肥见田。发故邺侯泌五井，氵亭储甘清，以变饮食。循钱塘上下，民迎涛祠神，伴侣歌舞。徙右庶子。出苏州。授秘书监，换服色，迁刑部侍郎。乞官分词，得太子宾客，除河南尹。复为旧官，进阶开国。九年除同州，不上，改太子少傅，申百日假。又二岁得所薨官。
    白氏由楚入秦，秦自不直杜邮事，封子仲太原，以有其後。祖某，巩县令；考季庚，襄州别驾，赠太保。一女，妻谭氏。始生公七月，能展书指“之”“无”二字，纵横不误。既长，与弟行简俱有名。故李刑部建、庾左丞敬休友最善。家居以户小饮薄酒，朔望晦辄不肉食，携邓同、韦楚，白服游人间。姓名过海，流入鸡林日南有文字国。为中书舍人三日，如建中诏书，上郑公覃自代，後为相质直。文宗时，文贞公果有孙起使下，数岁至谏议大夫，贤可任，为今上御史中丞。他日，景受尝跪曰：“大人居翰林，六同列五具为相，独白氏亡有。”公笑曰：“汝少以待。”其曾祖弟今右仆射平章事敏中果相天子。复宪宗所欲得，开七关，城守四州，以集巨伐。仲冬南至，备宰相仪物，擎跪斋栗，给事寡嫂永宁里中，有兄弟家，指响健慕，以信公知人。集七十五卷，元相为序。系曰：
    公之先世，用谈说闻。肃代代优，布踪河南。阴德未校，公有弟昆。本枝不摇，乃果敷舒。匪骼匪，噫其醇腴。於乡洎邦，取用不穷。天子见之，层陛玉堂。徵徵其中，上汰唐禹。帝为辇留，续绪襞缕。岁终当迁，户曹是取。煜白其华，爵不痕缁。用从弃遣，至道天子。畴谁与伍，率中道止。纳笔摄麾，绰三郡理。既去刑部，倏东其居。大尹河南，翦其暴逋。君有三辅，臣有四亩。臣衰君强，谢不堪守。翊翊伸伸，君子之文。不僭不怒，惟君子武。君子既贞，两有其矩。孰永厥家，曾祖之弟。坤柄巽绳，以就大计。匪哲则知，亦有教诏。益裒其收，揠莠而[E161]。刻诗於碑，以报百世。公老於东，遂葬其地。
    ○请卢尚书撰故处士姑臧李某志文状
    曾祖讳某，皇美原令。祖讳某，皇安阳县尉。父讳某，皇郊社令。处士讳某字某，郊社令第二子也。年十八，能通《五经》，始就乡里赋。会郊社违恙，出大学，还荥山，就养二十馀岁，乃丁家祸，庐於圹侧，日月有制，亻免就变除，遂誓终身不从禄仕。时重表兄博陵崔公戎，表侄新野庾公敬休，平阳之郡等以中外钦风，处在师友，诱从时选，皆坚拒之。益通《五经》，咸著别疏，遗略章句，总会指归。韬光不耀，既成莫出，粗以训诸子弟，不令传於族姻，故时人莫得而知也。注撰之暇，联为赋论歌诗，合数百首，莫不鼓吹经实，根本化源，味醇道正，词古义奥。自弱冠至於梦奠，未尝一为今体诗。小学通石鼓篆，与锺、蔡八分，正楷散隶，咸造其妙。然与人书疏往复，未尝下笔，悉皆口占，惟曾为郊社君造福，於野南书佛经一通，勒於贞石。後摹写稍盛，且非本意，遂以鹿车一乘，载至於香谷佛寺之中，藏诸古篆众经之内。其晦迹隐德，率多此类。
    长庆中，来由淮海，涂出徐州。时有人谓徐帅王侍中曰：“李某真处士也。”遂以宾礼延於逆旅，愿枉上介，与为是邦。处士谓徐帅曰：“从公非难，但事人匪易。”长揖不拜，拂衣而归。其词盖讥其崔相国事也。复归荥上，讲道如初。享年四十有三，以太和三年三月二十六日弃代。以其年十月卜葬於荥阳坛山原，望於先域，夫人荥阳郑氏合焉。二男、顼，时甚幼孺，犹子思晦，实尸其礼。
    至会昌三年，以风水为患，松楸不立，二子号叫，愿更蓍龟。商隐与仲弟羲叟、再从弟宣岳等亲授经典，教为文章，生徒之中，叨称达者，引进之德，胡宁忘诸？愿襄改卜之礼，敢遗撰美之义！阁下独执文律，首冠明时，顷於篇翰之间，惠以交游之契。窃书遗事，敢请刊铭，冀推族类之恩，用永隐沦之德。伏纸酸哽，十不存一。谨状。
    ○请卢尚书撰曾祖妣志文状（故相州安阳县姑臧李公夫人范阳卢氏北祖大房）
    夫人姓卢氏，曾祖讳某，某官。父讳某，兵部侍郎东都留守。夫人兵部第三女，年十七，归於安阳君，讳某，字叔洪。姑臧李成宪、荥阳郑钦说等十人，皆僚婿也。安阳君年十九，一举中进士第，与彭城刘长卿、中山刘、虚清河张楚金齐名。始命於安阳，年二十九弃代，葬於怀州雍店之东原先大夫故美原令之左次。美原讳某，字既济，其墓长乐贾至为之铭。一子，邢州录事参军讳某字叔卿。始夫人既孀，教邢州君以经业得禄，寓居於荥阳。不幸邢州君亦以疾早世，夫人忍昼夜之哭，抚视孤孙。家惟屡空，不克以邢州归，故卜葬於荥阳坛山之原上。俾自我为祖，百世不迁。後十年，夫人始以寿殁，诸孤且幼，亦未克以夫人之柩合於安阳君。怀、郑相望，二百里而远，仍世多故，茔兆尚离，日月遄移，将逾百岁。曾孙商隐，以会昌二年由进士第判入等，授秘书省正字。所以称家，克谋启合。罪戾增积，降罚於天，卜吉之初，再丁凶。永唯残喘，寄在朝夕，惧泉阡乖隔，松贾摧残。衔哀扪血，尽力襄事。克以来年正月日，启夫人之榇，归合於怀之东原。永瞻贻厥之恩，讵忘论撰之义，阁下我祖妣之族子，今天下之文宗，深惟托分之重，实仰锡类之旨。敢祈刊勒，荐慰尊灵。叩心献状，辞不宣德。谨状。
    ○请卢尚书撰李氏仲姊河东裴氏夫人志文状
    昔我先君姑臧公以让弟受封，故子孙代继德礼，蝉联之盛，著於史谍。王考纟曹君，以隐德不耀，俯仰於州县。烈考殿中君，以知命不挠，从容於宾介。惟我仲姊，实渐清训，年十有八，归於河东裴允元，故侍中耀卿之孙也。既归逢病，未克入庙，实历周岁，奄归下泉。时先君子罢宰获嘉，将从他辟，遂寓殡於获嘉之东。厥弟不天，旋失所怙，返葬之礼，阙然不修。至会昌三年，商隐受选天官，正书秘阁。将谋龟兆，用释永恨。会允元同谒，又出宰获嘉，距仲姊之殂已三十一年矣。神符夙志，卜有远期，而罪贯盈，再丁艰故，且兼疾瘵，遂改日时。明年冬，以潞寇凭陵，扰我河内，惧惟樊发，载轸肝心。遂泣血告灵，摄襄事。卜以明年正月日，归我祖考之次荥阳之坛山。仲姊生禀至性，幼挺柔范，潜心经史，尽妙织，锺曹礼法，刘谢文采。顾此兼美，自平生知，而上天赋寿，不及二纪，此盖群弟不肖之所延累也。铭表之托，本於文人，将慰归来之魂，实在不刊之笔。衔哀摧咽，五情已崩。孤苦苍天，永痛苍天！
    ○李贺小传
    京兆杜牧为《李长吉集序》，状长吉之奇甚尽，世传之。长吉姊嫁王氏者，语长吉之事尢备。长吉细瘦，通眉，长指爪，能苦吟疾书，最先为昌黎韩愈所知。所与游者，王参元、杨敬之、权璩、崔植为密。每旦日出，与诸公游，未尝得题，然後为诗，如他人思量牵合，以及程限为意。恒从小奚奴骑距驴，背一古破锦囊，遇有所得，即书投囊中。及暮归，太夫人使婢受囊，出之，见所书名，辄曰：“是儿要当呕出心始已耳。”上灯与食，长吉从婢取书，研墨叠纸足成之，投他囊中。非大醉及吊丧日，率如此，过亦不复省。王、杨辈时复来探取写去。长吉往往独骑，往还京雒，所至或时有著，随弃之，故沈子明家所馀四卷而已。长吉将死时，忽昼见一绯衣人，驾赤蚪，持一版，书若太古篆，或霹雳石文者，云当召长吉。长吉了不能读，下榻叩头，言阿{弥女}（长吉学语时，呼太夫人云）老且病，贺不愿去。绯衣人笑曰：“帝成白玉楼，立召君为记，天上差乐，不苦也。”长吉独泣，边人尽见之，少之，长吉气绝。尝所居窗中勃勃有烟气，闻行车ィ管之声，太夫人急止人哭，待之，如炊五斗黍许时，长吉竟死。王氏姊非能造作谓长吉者，实所见如此。呜呼！天苍苍而高也，上果有帝耶？帝果有苑囿宫室观阁之玩耶？苟信然，则天之高邈，帝之尊严，亦宜有人物文彩愈此世者，何独番番於长吉而使其不寿耶！噫，又岂世所谓才而奇者，不独地上少，即天上亦不多耶？长吉生二十四年，位不过奉礼太常中，当世人亦多排摈毁斥之，又岂才而奇者，帝独重之，而人反不重耶，又岂人见会胜帝耶？
    ○纪事
    △象江太守
    荥阳郑，自象江得怪石六：其三耸而锐上；又一，如世间道士存思，图画人肺胃肝肾，次第悬络者；又一，空中而隐外，若瘿癃殃疝病不作物者；又一，色绀冰（去声）而理平漫，弹之好声。为象江，三年不病瘴，平安寝食，及还长安，无家居，归儿寄止人舍下。计辇六石，道费俸六十万。嗜好有意，极类前辈人。
    △华山尉
    陶生，有恒人。善养，又善与人游，又善为官。会昌时，生病骨热且死。是年长安中进士为陶生诔者数十人。生在时，吾已得之矣，及既死，吾又得之。
    ○齐鲁二生
    △程骧
    右一人字蟠之。其父少良，本郓盗人也。晚更与其徒畜牝马草赢一，私作弓矢刀仗，学发冢抄道。常就迥远坑谷，无庐徼处，依大林木蚤夜侦候作奸。李师古贪诸土货，下令恤商。郓与淮海竞，出入天下珍宝，日月不绝。少良致资以万数，每旬时归，妻子辄置食欲劳其党。後少良老，前所置食，有大脔连骨，以牙齿稍脱落，不能食。其妻辄起请党中少年曰：“公子与此老父椎埋剽夺十数年，竟不计天下有活人。今其尚不能食，况能在公子叔行（胡浪反）耶？公子此去，必杀之草间，母为铁门外老捕盗所狙快。”少良默惮之，出百馀万谢其党曰：“老妪真解事，敢以此为诸君别。”众许之，与盟曰：“事後败出，约不相引。”少良由是以其资发举贸转，与邻伍重信义，恤死丧。断鱼肉葱Ε，礼拜画佛，读佛书，不复出里，竟若大君子能悔咎前恶者。十五年死。子骧率不知，後一日有过，其母骂之曰：“此种不良，庸有好事耶？”骧泣，问其语，母尽以少良时事告之，骧号泣数日不食，乃悉散其财。逾年，骧甚苦贫，就里中举负，给薪水洒扫之事，读书日数千言，里先生贤之，时与饣糗布帛，使供养其母。後渐通《五经》、历代史、诸子杂家，往往同学人去其师，从骧讲授。又其为人宽厚滋茂，动静有绳墨，人不敢犯。乌重允为郓帅，喜闻骧，与之钱数十万，令市书籍。骧复以其馀赉诸生。其里闾故德少良者，亦尝来与骧孳息其货，娄年，复致万金。骧固不以为己有，绳契管搜索，杂付比近，用度耗费，了不勘诘，道益高。开成初，相国彭城公遣其客张谷聘之，骧不起。
    △刘义
    右一人字义，不知其所来，在魏与焦、闾冰、田滂善。任气重义，大躯，有膂力。常出入市井，杀牛击犬豕，罗网鸟雀。亦或时因酒杀人，变姓名遁去。会赦得出。後流入齐、鲁，始读书，能为歌诗。然恃其故时所为，辄不能俯仰贵人。穿屐破衣，从寻常人乞丐酒食为活。闻韩愈善接天下士，步行归之。既至，赋《冰柱》《雪车》二诗，一旦居卢仝、孟郊之上。樊宗师以文自任，见义拜之。後以争语不能下诸公，因持愈金数斤去，曰：“此谀墓中人所得耳，不若与刘君为寿。”愈不能止，复归齐、鲁。义之行固不在圣贤中庸之列，然其能面道人短长，不畏卒祸，及得其服义，则又弥缝劝谏，有若骨肉，此其过人无限。
    △宜都内人
    武後篡既久，颇放纵，耽内习，不敬宗庙，四方日有叛逆，防豫不暇。时宜都内人以唾壶进，思有以谏者。後坐帷下，倚檀机，与语问四方事。宜都内人曰：“大家知古女卑於男耶？”後曰：“知。”内人曰：“古有女娲，亦不正是天子，佐伏羲理九州耳。後世襄姥，有越出房ト断天下事者，皆不得其正。多是辅昏主，不然抱小儿。独大家革天姓，改去钗钏，袭服冠冕，符瑞日至，大臣不敢动，真天子也。然今者内之弄臣狎人，朝夕进御者，久未屏去，妾疑此未当天意。”後曰：“何？”内人曰：“女阴也，男阳也。阳尊而阴卑，虽大家以阴事主天，然宜体取刚亢明烈，以消群阳，阳消然後阴得志也。今狎弄日至，处大家夫宫尊位，其势阴求阳也。阳胜而阴亦微，不可久也。大家始今日能屏去男妾，独立天下，则阳之刚亢明烈可有矣。如是过万万岁，男子益削，女子益专，妾之愿在此。”後虽不能尽用，然即日下令诛作明堂者。
    ○析微
    △断非圣人事
    尧去子，舜亦去子，周公去弟，後世人以为能断，此绝不知圣人事者。断之为义，疑而後定者也。圣人所行无疑，又安用断？圣人持天下以道，民不得知；圣人理天下以仁义，民不得知。害去其身，未仁也；害去其家，未仁也？害去其国，亦未仁也；害去其天下，亦未仁也；害去其後世，然後仁也。宜而行之谓之义，子不肖去子，弟不顺去弟，家国天下後世，皆蒙利去害矣。不去则反宜，然而为之，尧舜周公未尝疑，又安用断？故曰：“断，非圣人事。”
    △让非贤人事
    世以为能让其国，能让其天下者为贤，此绝不知贤人事者。能让其国，能让其天下，是不苟取者耳。汤故时非无臣也，然其卒佐汤，有升而之役，鸣条之战，竟何人哉，非伊尹不可也。武故时非无臣也，然其卒佐武，有牧野之誓，白旗之悬，果何人哉？非太公望不可也。苟伊尹之让汝鸠、仲虺，太公望之让太颠、闳夭，则商、周之命其集乎？故伊尹之丑夏复归，太公望之发扬蹈厉。当此时，虽百汝鸠、百仲虺，伊尹不让也；百太颠、百闳夭，太公望亦不让也。故曰：“让，非贤人事。”
    ○为荥阳公黄斋文
    臣伏闻系自象先，道尊玄教。有无名之璞，不可雕锼；开众妙之门，未尝关扌建。达人大观，上士勤行，始有胥连，爰交尊陆，皆禀混成之教，以凝悬解之功。及至化渐漓，真元稍散。七十神虎，穷蹈籍之姿；九百毒龙，恣贪残之患。乃复吴宫合石，王屋流珠，方班万国之朝，始定百灵之位。大之则笼罗八极，居蒂芥之微；小之则陶冶一身，後天地而老。上维皇屋，下及蒸人，莫不受炼朱陵，施功酆部。故五腊二直，八节三元，咸开忏拔之科，用显修崇之旨。臣某幸生昭代，素禀元风，每秋水凝情，春台写望。畅灵襟而抽思，若振羽毛；动元以开怀，如餐沆瀣。因循官牒，渐染君恩。既乖紫气之占，遂阻丹邱之会。五岭之表，再麾始临，抚凋瘵之民人，压蛮髦之杂俗。窃恐见闻所及，未契元科；举措之间，有逾真裕。或散为疾瘼，或遘作凶饥。敢荐真师，式陈妙会。况此府水环湘桂，山类蓬瀛。固亦武陵之，桃源接境；平昌之井，荆水通津。洞乳凝华，岩烟结气，浮邱别馆，蓟子邮亭。岂直发地五千，独称於大华；去天三百，惟迷於武功？实幸廉车，得亲灵境。今则凉飚已戒，溽暑寻徂。九外八遐，静无氛翳；二元三景，蔼有辉光。云篆鸟章，珠巾琳几，略皆备物，粲有加仪。伏乞太上三尊，十方众圣，曲流元泽，大降鸿慈，先俾清朝，克逢多福。南面庆千春之寿，北辰康亿载之欢。三事百官，共绥天禄；四夷万有，长叶帝谟。然後所部封疆，当州寮属，皆无虚士，屡有丰年。臣斋功获申，道念增厚，式扬藩任，妙选宸心。庆灵长被於身枝，清裕永沾於家属。则仰荷大道无极之恩，臣限以严扃，属兹戎寄，不获躬斋素简，亲诣黄坛，望紫府以驰诚，向清都而洁虑。谨附臣李道琮墨辞上启。惶恐谨辞。
    ○为相国陇西公黄斋文
    臣忝系仙枝，获蒙道荫，早佩相印，屡登斋坛。虽八景三清，粗闻科戒；而七情五贼，未勉修持。入辅出征，绵时历岁。伏虑政刑非当，赏罚或乖，积愆咎於元司，负委寄於皇渥。今谨赍薄具，仰献微诚，伏乞太上三尊，十方众坚，曲垂保，大赐涤除，俾善业克成，良愿无拥。金柯玉叶，奉圣祖於千秋；黄屋丹墀，戴吾君於亿载。百蛮康乐，万国安，然後散及冥涂，沾诸酆部。寒灵罢对，滞爽腾辉。俱升仁寿之方，共奉太平之化。
    ○为马懿公郡夫人王氏黄斋文
    唐某年月日朔，上清大洞三境弟子妾某，本命某年若干岁，某月日生，属北斗某星。住河南府河南县，正平坊安国观内。今谨携私属弟子某等，诣京兆府万年县永崇坊龙兴观内，奉谒受上法师东岳先生邓君。奉依科仪，於三圣会仙堂内，修建黄妙斋。三日三夜，轻经行道，奉为先受法尊师，并道场男女官众及九元七祖，弟子门徒等，忏罪拔苦祈恩。辞上谒虚无元始自然天尊，太上大道者君，太上老君，金阙後圣李君，十方灵真，三界官属，三十六部尊经，元中大法师，天地水三官，北斗尊神，本命星尊神，洞天林谷一切栖隐诸灵仙等。妾夙值师尊，钦闻教旨。伏以元皇布气，时播群生；太一传形，肇流品庶。皆陶无始，成彼自然。及三古已还，九皇秘迹。群妖众孽，黩乱真元；鬼道尸邪，干迷至正。於是大分治化，广辟章符。金板玉绳，载演修存之术；河源酆部，重明考治之科。故得三灵无垫坏之虞，万物被生成之德。
    妾内惟幼，晚遂修持，爰在童蒙，被诸僭咎。去元和某年，获托於故户部尚书赠左仆射臣马总，极纷华於少壮，结胎血之因缘。况臣总被沐君恩，久居藩镇，受专征之寄，擅外阃之权。殄寇下城，所伤者不记；用刑持法，所坐者至多。虽事上之心，诚无顾避；而奉行之际，或爽重轻。故臣总平生之时，许妾以虚无为念，冀因晚节，同结良缘。及臣总捐家，妾终丧纪，婚姻粗毕，门户如初。故东都某观道士南岳先生符君，哀妾香火之勤，成妾巾褐之愿，爰从披度，骤历年光。虽积秽行尸，感通莫冀；而三虫六贼，制伏无亏。流辈之中，吹嘘骤至，谓可以奉三洞之尊法，稽七真之异闻，劝请殷勤，推许重叠。妾虽荣从非望，亦念切良时，遂於某年於某处，奉诣大洞师东岳先生邓君，奉受上法，回车毕道，交带紫纹，负荷元科，叨忝真位。妾夙宵感励，寝食惭惶，於今五年，益勤一志，兼誓除俗累，渐慕清修，休绝已来，志念愈洁。所希稍存真气，可降众灵。
    又按《仙记》云：师与弟子，能相保七年法者当得道。况今国家奉元元之裔，圣上崇清净之风。妾师奉为君亲，广存济度。妾又筋骸非病，齿发未衰，仰佩元恩，实为罔极。是敢重投灵地，再献微诚。遂有同学男女官某，嘉妾至心，勉妾上路。即以今夕，再次仙都，庆百生有幸之辰，登三圣会真之室。修崇始毕，朝礼云初。何必银台，远居东海；讵资瑶阙，近到西昆？窥观而羽翼疑生，先行而□霓交映。欣荣过极，感泣不胜。谨用上按仙仪，旁徵斋法，特延清众，重请本命，伏乞太上三尊，十方众圣，曲流元泽，大降鸿私，录妾一念之清心，赦妾亿劫之重罪。伏愿善缘益长，丹恳获申。君王冀保於千龄，辅弼永绥於百福。五谷丰稔，四方宁。先授道师，迁洞天之位；今传法主，享龟鹤之年。道俗二缘，咸蒙覆露；幽明两代，并洗愆尤。先魂无家讼之辜，同志绝干城之患。阴幽滞爽，狴犴穷冤，皆获迁升，尽从宽释。妾誓持女弱，永奉元微，苟负盟文，冀当冥考。妾某无任恳恻祈恩之至。谨辞。
    ○为马懿公郡夫人王氏黄斋第二文
    唐会昌三年，太岁癸亥十月丙辰朔十五日庚午，上清大洞三境弟子中岳先生黄帝真人张抱元，於所居宫内，奉依科仪，修建下元黄妙斋，两日两夜，转经行道，忏罪乞恩。拜上诸虚无自然元始天尊、太上大道君、太上老君、十方众圣、三界灵官、三十六部尊经、元中大法师、崇岳山诸灵官等，妾闻至极含虚，真人在己，陶混元於无始，禀灵性於自然。莫不庞赘有为，比糠非道。В北门而高视，泛虚舟而不羁。及夫淳化渐离，真玄稍秘，於是教垂三洞，文演九辰。地纪天元，因斯立极；北酆南霍，自此分区。犹以修崇之旨未宏，忏援之科尚昧。故七神五藏，降虚黄之上经；三日元时，开青女之秘诀。事逾元象，道介希夷。正一真人，馀文具在，三天教主，遗法斯存。
    妾庆自多生，时丁休运，永惟女弱，早服师门。佩秘於上清，阶众真之高位。虽限存性分，而事系因缘。丁宁汤谷之游，仿佛朱陵之会。贪叨斯极，负荷不胜。故八庆三元，良时吉日，莫不广开龟座，大辟龙山，耀衔烛於幽都，稽驾於元路。况所居观宇，乃肇於贵主，创自平时。绛馆清宫，居惟帝女；珠囊锦帙，来自天家。通仙之象设可凭，大国之庆灵无泯。自开元厥後，天步攸艰。阆苑融台，倒遘郁攸之毒；霓旌绛节，咸罹窃发之灾。而斯观栋宇无亏，图书不蠹，彩扎如旧，灵文若新。况镇我神州，正当午位。北瞻翔凤，自倾臣子之丹诚；南眺凿龙，宛是神仙之福地。虽浮邱尚阻，而佳气遥通。先皇帝重振元风，今天子广明至道。恬神姑射，系志崆峒。银瓮告存，非假华山之出；珠胎展瑞，不因赤水之遗。平阳之绛鬣时来，昆岳之白环屡入。故二京法众，四海名流，咸得荫蔼天光，沾睿泽，云灶尽期於九转，灵阶毕慕於三清。高功臣抱元，捧日降精，因星命氏，骨鸣金锁，响振琼钟。昔自绮纨，遂辞禄仕，倦蓟子之都尉，厌东方之侍郎。固已名列紫书，位通丹岳。调三关而自适，通九馆以忘忧。
    顷以台峤名游，□台高迈，清溪万仞，丹桂八重，爰以金慈，忽闻至止。故妾及男女官等，因下元大庆之日，水官校籍之辰，稽首求哀，В心奉请，愿携清众。为按元科，将有望於感通，冀必闻於御彻。今则元冥司候，阴魄将圆，鱼钥开簧，麟厨备味，列炬而房名流电，燎炉而馆号明霞。伏乞太上三尊、十方众圣，曲垂鉴映，大降优恩，使妾等斋功克成，道分增益，圣君万寿，良辅千秋，凡在生灵，悉蒙休。上通清汉，下及幽渊，长育咸绝於夭伤，穷滞皆蒙於开释。又伏以山东逆竖，代北饥戎，负义背恩，兴兵动众，亦愿元恶面缚而归罪，群校倒戈而显忠，污俗惟新，迷涂复正。溥天之下，率土之滨，永无草扰之虞，长保升平之福。妾幽明两代，道俗二缘，在位者长简於帝心，求道者早升於仙籍。誓尽躯命，钦奉香灯，苟违斯言，分当冥考。
    ○为马懿公郡夫人王氏黄斋第三文
    妾以微生，幸蒙嘉运，得因师友，奉佩符图，品在高真，文参上法。而尘泥贱质，肉血微躯，未能绝迹人寰，栖心物外，永怀真格，有负元科。然至於澡雪身心，修勤香火，五腊二直，八节三元，誓以严持，不敢怠志。然恐举措之际，未合元机；过咎之来，积於酆部。年深月远，衅重责深。罹寒灵考治之科，辱大道兴隆之运，夙夜自念，冰炭交怀。今谨因中元大庆之辰，地官校之日，辄於灵地，敢献微诚。伏乞太上三尊、十方众圣，曲流元泽，大降慈恩，录一念之清心，赦亿劫之重罪，使元功克就，良愿大成，君王长享於万年，臣庶咸离於五苦。上自云鸟，下及泉鱼，凡曰生灵，皆蒙覆护。然後及於私室，资彼幽魂，见存名上於南宫，过往神离於北部。河源滞爽，狴犴幽冤，咸乞荡除，俾从迁适，即仰荷大道罔极之恩。
    ○为故麟坊李尚书夫人王炼师黄斋文
    以妾某所佩图，先经遗坠，今复寻获，乞恩归罪。据辞上诣虚我自然元始天尊、太上大道君、太上老君、太上丈人、三十六部尊经、元中大法师所佩中灵官将吏、三界官属、一切灵化、嵩洛名山众真高隐。妾运从往业，庆及今生，获以恩蒙，早佩经法。而注念不谨，修奉多违，殃与进增，善随日削。莫忘尘累，备极艰虞，儿息凋零，孙侄孤藐。一辞西雍，久寓东周，五迁家居，十变年序。昨者以所授宝，盛以雕奁，既忘诲盗之资，果有担囊之酷。遂使金科玉篆，见辱於宵人；神将灵官，久凌於暴客。寻求未获，披露无因，分已名系幽官，位标黑籍，万劫永沈於狴犴，九元同役於河源。而罪重忧深，诚专感达，始闻寻索，旋得踪由。爰以吉辰，迎归静曲，修存香火，拂拭尘埃，瑶缄错落以如新，锦帙烂斑而若旧。永怀衅戾，不敢遑安。今辄请高真，仰陈薄具，负荆泥首，引剑投躯，伏乞太上三尊、十方众圣，曲流殊渥，旁敕元司。录其归咎之诚，许以自新之路。使良缘渐固，真路稍通，既勤肉血之馀，长奉灵仙之戒。苟其重渝今誓，犹涉初心，请候真科，以从冥考。
    ●卷七百八十一
    ☆李商隐（十一）
    ○为舍人绛郡公郑州祷两文
    年月日，郑州刺史李某，谨请茅山道士冯角，祷请於水府真官。伏以旱魃为虐，应龙不兴。困杲日於诗人，苦密云於《易》象。生物斯瘁，民食攸艰。某叨此分忧，俯惭无政。爰求真侣，虔祷阴灵。减哺表勤，褰帷引咎。伏乞下通荥播，上达天潢，合为膏泽之原，用息蕴隆之患。其於效信，或敢逡巡？暴露托词，焦劳结虑。泉间候气，树杪占风。惟望玉女之披衣，敢骇商羊之鼓舞？窃希元感，听察丹诚。
    ○为李怀州祭太行山神文
    谨按《礼经》云，诸侯得祭名山大川之在其地者。今刺史乃古之诸侯，太行实介我藩部，险虽天设，灵则神依。岂可步武之间，便容孽竖；磅礴之内，久贮妖氛？今忠武全师，河桥锐卒，指贼庭而将扫，望寇垒以争先。神其辅以阴兵，资之勇气，使旌旗电耀，桴鼓雷奔，一麾开天井之关，再举复金微之地。然後气通作限，云出降祥，长崇望日之标，永作倚天之柱。酒肴在列，蔬果惟时，敢洁虑以献诚，冀通幽而写抱。
    ○为安平公兖州祭城隍神文
    年月日，致祭於城隍之神。四民攸居，是分都邑；五兵未息，爰假金汤。惟神受命上元，守职斯土。拥长去之垒，提却月之营。主张威灵，弹压氛。某方宣朝旨，来总藩条。帐中之列既安，幕下之筹敢失？神其守同石堡，护等玉关，长令若岸焉，无使复於隍也。
    ○为怀州李使君祭城隍神文
    年月日，致祭於城隍之神。某谬蒙朝奖，叨领藩条。熊轼初临，虎符适至。敢资灵於水土，冀同固於金汤。况彼潞人，实逆天理。因承平之地，以作巢窠；殴康乐之民，以为蟊贼。一至於此，其能久乎！惟神广扇威灵，划开声势。俾犯境者，望飞鸟而自遁；此滔天者，听唳鹤以虚声。崇墉载严，巨堑无壅。今来古往，永无川竭之因；万岁千秋，莫有土崩之势。神其听之，无易我言。
    ○为中丞荥阳公祭全义县伏波神文
    年月日，观察处置使兼御史中丞郑某，谨遣全义县令韦必复，以酒牢之奠，昭赛於汉伏波将军新息侯马公。越城旧疆，汉将遗庙。一氵瓜湘水，万重楚山。比颍川袁氏之台，悲同异日；方汝水周公之渡，感极当时。呜呼！昔也投隙建功，因时立志。隗将军坐谈西伯，弃去无归；梁伯孙自降王姬，虽来不起。以若画之眉宇，开聚米之山川。扶风里中，讵守钱而为虏；德阳殿下，宁相马以推工。怅望阙西，趋驰陇右。事嫂冠戴，诫侄书成。龙伯高之故人，出言有所；公孙述之刺客，相待何轻？鸢泊启行，蛮溪请往。铜留铸柱，革誓裹尸。男儿自立边功，壮士犹羞病死。漓湘之浒，祠宇依然。岂独文宣之陵，不生刺草；更若武侯之垅，仍有深松。向我来思，停车展敬。一樽有奠，五马忘归。及申望岁之祈，又辱有秋之泽。云兴柱础，电绕墙藩。何烦玉女之投壶，方闻天笑；不待樵人之取箭，已见风回。敢忘黍稷之馨，用报京坻之赐。属以时非行县，不获躬诣灵坛。词托烟波，意传天壤。既谢三时之降，兼论千载之交。勿负至诚，以孤元契。
    ○为中丞荥阳公桂州赛城隍神文
    惟大中元年岁次丁卯六月甲午朔十四日丁未，都防御观察处置等使桂州刺史兼御史中丞郑某，廑遣登仕郎守功曹参军陆佚，以庶羞之奠，祭於城隍之神。夫大邑聚人，通都设屏。将英雄走集，必假高深。不惟倚仗风□，兼用翕张神鬼。某初蒙朝奖，来佩藩符。既御寇於西原，亦观风於南国。始维画，将下伏熊。属楚两蔽空，湘云塞望。晦我中军之鼓，湿予下濑之师。遂以诚祈，果蒙神应。速如激矢，势等却河。及兹报荐之期，敢怠馨香之礼？神其干霄作峻，习坎为防。合烽橹以保民，[E161]川涂而流恶。使言言坚垒，侔地道以无疆；活活深沟，如井德之不改。勿违孔祷，以作神羞。尚飨。
    ○为中丞荥阳公赛理定县城隍神文
    都防御观察处置等使兼御史中丞郑某，谨差理定县令某，具酒肴昭赛於县城隍之神。日者穴蚁不封，商羊未舞，爰忧即日，将害有秋。我告於神，神能感我，□才作叶，雨已垂丝，既开丰稔之祥，敢怠馨香之报。神其无羞小邑，勿替元功，永作荫於城郭沟池，长想报於禾麻菽麦。守臣奉职，孰敢不虔！
    ○为中丞荥阳公祭桂州城隍神祝文
    维大中元年岁次丁卯八月甲午朔二十七日庚申，桂州管内都防御观察处置等使正议大夫使持节桂州诸军事守桂州刺史兼御史中丞上柱国赐紫金鱼袋郑某，谨遣直官摄功曹参军文林郎守阳朔县令庄敬质，谨以旨酒庶羞之奠，敬祭於城隍之神。浚洫崇墉，所以固吾圉；春祈秋报，所以辅农功。今露白雷收，虫坏水涸。念时而时雨，将乃积而乃仓。敢以吉辰，式陈常典。神其保兹正直，歆彼馨香。聿念前修，勿亏明凿。昔房豹变乐陵之井味，任延易九真之土风。岂独人谋，抑由冥助。今犹古也，神实听之。
    ○赛灵川县城隍神文
    年月日，赛於灵川县城隍之神。高垒深沟，用资固护；兴云渫雨，谅俟威灵。惟神能感至诚，将成大稔。逐清泠之耕父，不使扬光；回沮泽之蟠龙，皆令洒润。式陈微报，愿鉴惟馨。
    ○赛荔浦县城隍神文
    年月日，赛於荔浦县城隍之神。嗟我疲民，每虞艰食。寒耕热耨，始望於秋成；铄石流金，几伤於岁事。远资灵顾，式布属阴。无烦管辂之占，不待栾巴之巽。窃陈薄奠，用答丰年。神其据有高深，主张生植。同功田祖，比义雨师。无假怒於潜龙，勿纵威於虐魃。守兹县邑，富我京坻。
    ○赛永福县城隍神文
    年月日，赛於永福县城隍之神。夫考室立家，先立户灶，聚人开邑，首起城池。固有明灵，降而鉴治。惟神克扬嘉{注}，广育黎民。聊为茨梁，少申肴酝。神其节宣四气，扶佑三时。勿使毕星，但称於好雨；无令田祖，独擅於有神。永馨苹藻之忱，长挟金汤之势。
    ○赛城隍神文
    年月日，赛於城隍之神。惟神据雉堞以为雄，导沟池而作润。果成飘注，以救忄炎焚；敢吝斯牲，用报嘉种。神其永通灵感，长懋元功。导楚子之馀波，霈晋国之膏雨。苟能不昧，报亦随之。
    ○赛尧山庙文
    年月日，赛於尧山之庙。伏以帝巡遐徼，天作高山。既比敬於轩台，亦分功於农井。是留遗庙，以慰斯民。昨者时雨忽愆，秋阳稍亢。永言嘉{注}，实自玄恩。大驱蟠泽之龙，尽发潜泉之戾。仓箱兴咏，将庆於农夫；灌浸呈功，不愆於竖子。敢兹昭报，冀降明灵。
    ○赛舜庙文
    年月日，昭赛虞舜之祠。伏以帝狩南荒，神留下土。翠华莫返，积怨慕於他年；大麓不迷，ピ威灵於终古。比忧嘉种，少冒愆阳。抗简陈词，洁樽引咎。果蒙凭离掣电，跨巽扬风。布沾渥於九皋，起焦枯於一瞬。敢陈瑶席，辄事兰羞。帝其罢奏南琴，停吹西。使东皇太乙，兼预金灵游；俾山鬼江{非女}，无藏於气。庶将善政，以奉明辉。
    ○赛越王神文
    年月日，赛於越王之神。惟神辉焯殊姿，抑扬奇表。秦鱼既烂，则聊帝南荒；汉鹿有归，则称臣北阙。览英雄之载籍，信王霸之朋游。言念遗祠，犹存属邑。尚兴甘雨，以救公田。敢陈沼涧之毛，用报京坻之积。神其启兹土，长庇吾人。福佑柔良，驱除疫疠。今来古往，常教威著越城；万岁千秋，勿使魂归真定。神乎不昧，来鉴斯言。
  </div>
  <div class="pagination">
   <a href="全唐文_page467.html">
    上一页
   </a>
   <span>
    ...
   </span>
   <a href="全唐文_page463.html">
    463
   </a>
   <a href="全唐文_page464.html">
    464
   </a>
   <a href="全唐文_page465.html">
    465
   </a>
   <a href="全唐文_page466.html">
    466
   </a>
   <a href="全唐文_page467.html">
    467
   </a>
   <span class="current-page">
    468
   </span>
   <a href="全唐文_page469.html">
    469
   </a>
   <a href="全唐文_page470.html">
    470
   </a>
   <a href="全唐文_page471.html">
    471
   </a>
   <a href="全唐文_page472.html">
    472
   </a>
   <a href="全唐文_page473.html">
    473
   </a>
   <span>
    ...
   </span>
   <a href="全唐文_page469.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
