<!DOCTYPE html>
<html>
<head>
    <meta charset="UTF-8">
    <title>明文海 - 第 62 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 62 页/共 134 页</h1>
    <div class="content">　　操缦稿序【林右】
　　吾台郡虽僻处海隅而文学之士往往与上国等厯唐宋来名登史氏者弗论姑以吾同軰视之如方希直郭士渊王修德者森然出为世雄文章播流于人人异时潜溪太史公见方君之文叹曰眞竒才也遂留左右不忍其舍去继见王郭二君之文喟然言曰吾道台矣公以身任斯文之重天下所则也譬衡之于物岂偏于三君子哉要其实之所形言有不觉而至也余因公言取三君子之文观之方之文如春气方至津液之色充满广宇飞潜动植各有生意郭之文如苍鹄摩空飞纵东西初无定适而俊逸之气自为人所畏王之文如月堕澄江上下一色净絶垢氛清明之气可掬也由是往来三君子不以吾爲不可语尝手书其文以遗余余置诸座右将欲焦心尽气追歩其踪日不可得而思之未尝不自慊于怀今年王君过钟离防予客舍出其文使余评之吾知其为戏也虽然间尝闻之物有五色五色之变不可胜穷也物有五味五味之变不可胜尽也色味在物其变在人人之才智不同物各随其人而变此所以无穷尽也文章之在天地亦犹是也其大经大法本于圣人其浅深精粗高下轻重则各随乎其人故自古以来厯代虽远作者虽众然体制迭异意气代殊譬如人也均有其靣而靣靣之貌不同非各极其变之所在欤由是而观则知守色味而不变者非善文者也修德之为文不诡不随惟正是守不泥不専惟义是宜此其文有过于人者其亦可谓善变矣乎虽然吾闻古之君子变已非难使天下皆有所变为难文自前代以降千人一律如刻符信读之厌矣则变而通者有不在修德与诸君子哉
　　静学斋文集序【林右】
　　天之与人富贵名夀皆不甚惜至于文章则甚惜之何也一代之兴位列上公土封大国名满天下而年至上寿者不可指数而文章之士不过三数人三数人之中能使天下后世寳其文而传之者无几人以天下之大能者又不过三数人以万世之远而传之者又不过几人非天所甚惜乎不然何生于世若是其寥寥也呜呼吾知之矣文章之士探造化之原穷圣人之理究古今人事之得失推有于无生无于有世之显者可使之没世之沉沦者可使之显驰骋所至虽英雄不可得而议鬼神不可得而知浩浩乎与天地争功能盖天地非聚夫至精至纯之气不足以生斯人于世虽欲不惜之而不可得也生之也难故惜之也甚至生之于世也少理数然也今夫生数百万于天下者何损天地之气而天地之气必因文人而泄将欲不惜之可乎世之能文章之士不知天所甚惜之意一处草莽则呼号于人见夫豪官势人甘于奔走不暇殊不思彼可尊我可贱也天何生彼之多生我之少则我尊于彼也多矣虽在饥寒之间犹为可贵而乃为彼屈抑何不自惜之甚哉余观古今文人其不屈者鲜矣虽韩文公之贤犹不免乎此吾未尝不为之太息也陈君原采之文其严重也如大儒之执礼周旋必中矩度其和通也如巧夫呈技敛散反覆机括转移之间初非在已者求之于世如原采者无几人原采尝言赵孟之贵非吾所愿陶朱之富非吾所慕使吾文如古圣贤是吾心也其气节庚庚不为势家所屈疾风破屋敛衾而坐诵犹不止原采岂无心哉盖天所以与吾者甚重而吾不得不自重也然所以自重者非恃吾所有以骄慢人世乃所以重乎天也昔傅钦之欲见陈后山知后山之贫怀金往见一谈之顷金竟不敢出甚矣钦之知人后山之能自处其身也故公诵后山之文不衰原采其后山乎何陈氏之多贤也于乎世习日下士不以文章自重皆挟之以为取富贵之资而已尔得如原采者而友之岂非吾之愿哉故叙其文以见其可重者在此而不在彼也
　　周佥宪文集序【解缙】
　　永乐庚寅春予自交广入朝道经虎头城下云南佥宪周君彦竒奉表行在驿舟夜呼相见欢甚出其文一编示予诘朝别去自赣至吉五百余里昼夜观之忘寝与食鄕山在望不暇应接忽然舟泊文江之浒至家而尚在手宾客皆传观之共叹君之仕日显而文与之俱进也盖君生名家自少敏頴为学官宣城宣城固名郡君不以为人师自大也来试禁中问五经百史时务如古所谓宏词科一挥万言十解更端辞义俱伟廷中莫不叹服寻除国博不拜擢刑科给事中日与三司豪辨昌言力争百辟皆靡遂超擢今官当方靣之寄而奠中外之交勲旧宿将相与共事较之他方靣实为难能也人有日不暇给者而君乃从容于文章若是其富也非不恃其敏而益勤乎及今又得其全而观之盖其所经厯山川之雄又以煦而发之矣慨予平生所履与君有小异者尝登华岳穷河源而观于周秦两汉唐宋之经营也有以豁其气焉不若君之所厯者远且大也君之示予甚幸焉然昔者孔子惟南至楚西至于河予与君之所厯有圣人之所未尝观也圣人之文存者可见议论有易大传叙事有春秋其答问言行有论语是岂有待于外哉岂有待于外哉
　　西游集后序【解缙】
　　余友康君以宁吉之永新人洪武甲子举进士为太平府推官谪居横浦二十余年每岁集其迎送序述悲喜离合与玩物适情之作皆在焉以较其今昔学问所进与交朋往来岁时事物之代谢可以备闲居之览而非有所刻削以求工以夸多而鬭靡狥外而为人也前序范君仲纶作称庐陵文章自欧阳后世有传续其论当矣特未知吾庐陵诗人之源流也始自周末有避者九人隐于玉笥多为四言诗刻之石间郡人往往效之而庐陵之四言诗始盛汉封安成王长沙王而淮南王賔客多往来荒祠古塜镵文俱存至晋许逊郭璞殷仲立皆游庐陵而五七言复盛至唐杜审言为吉州司戸始大兴诗学庐陵之律诗尤盛吉诗人堂之作由是也南唐刘洞夏寳松擅其家宋盛时彭应求一作元忠称南国诗人江西诗泒葛敏脩擅其雄诸体备矣至元初而范德机授学于杨学瑞学瑞之子又从师德机即邵庵虞公所谓得范公之骨而庐陵之为歌行者大盛不可悉数若永新吾得一人焉曰萃乐呉先生以宁鄕先軰也宜其所得者有绪故不求工而自工欤康君未老幸而所作当益富他日归鄕拜诗人堂而重论焉屈伸荣辱进退万变而性情之乐易如一日雷雷风雨晦防万变而日月之光景常新也康君其必有以惠教我乎
　　省愆集序【黄淮】
　　太宗文皇帝涖祚之初诞兴文治规致太平慎简儒臣设内阁以处之俾职论思典内外制叅预机要而臣淮猥以末学黍与列焉永乐已丑车驾廵狩北京今上皇帝居春宫监国臣淮偕二三辅臣承朝命俾侍左右癸已再廵狩亦如之受命兢惕不遑夙夜誓竭驽钝图惟报称然而质素愚戅以故处事乖方有不副上意旨者明年秋逮诣北京自分当被显辟乃复防恩矜恤俱寘之狱俾自省过一何幸也在狱逾十年惩艾之余他无所事凡触于目而感于心者一皆形于诗甲辰秋伏遇今上皇帝即位覃恩肆赦臣淮获全喘息复从诸大夫后退食之暇细绎腹藁得诗赋词曲合若干篇彚次成帙名之曰省愆集志不忘也呜呼先儒论诗以为穷而后工近古以来若李白杜甫栁子厚刘禹锡诸名公其述作皆盛于困顿欝抑之余至今脍炙人口淮也才不逮古人处困日久而囹圄禁且严目不覩编简手不亲笔札口不接宾客之谈旧学日益耗落气愈昏而趣愈卑志愈穷而辞愈拙深可愧也然而篇什所载或追想平日见闻以铺张朝廷盛美或怀恩恋阙以致愿报之私或顾望咨嗟以兴庭闱之念至于逢时遇景遣兴怡神一皆出于至情盖亦不可废也是用藏之巾笥以贻子孙俾览者知予处困之大畧工拙云乎哉
　　东园先生文集序【呉溥】
　　有儒一生礼度甚闲挟书一册贻予招鹤亭下置之几上再拜而请曰某东园先生之子也家君之文无虑数千百篇家君不自爱重稿多为人持去散而仅存此册盖千百之十一耳今将锓梓愿为序以永其传予曰文之传也系乎人不系乎叙先生之文岂待叙而传者哉且文之有叙所以叙作者之意也若予之愚防肤浅何足以窥先生之意而敢叙其文乎辞不获开巻读之未竟数篇即敛袵而叹曰先生之文甚类老泉吾知之矣其气昌其思深其词正而不阿其辨博而不杂老泉而下莫之能及也旣而自疑其言之妄以为老泉特西蜀一布衣耳晚年受荐得一官止于主簿而吾先生少掇高科入翰林为法从厯官大司徒其出处显晦不同若是而其文又无一句一字相袭者拟之得非其伦乎旣而读之旣思旬月乃释然而悟曰是宜其同也某不妄也老泉少不好学年二十七始发愤读书数年而后下笔为文吾先生初入翰林即归卧屏山读书二十余年其养之也久故其志也慤其积之也厚故其发也迟其见之也眞故其取也精声实本末一无不同而何以显晦疑为哉然而微有不同者老泉取韦布而所论皆朝廷之事先生服大僚而所作多山林之文其意有不可晓者岂所谓处江湖则忧其君在朝廷则忧其民易地皆然欤是固无害其为同也昔者老泉以文谒张益州益州许其似司马子长又以谒欧阳文忠公文忠许其似荀子夫荀子古之大儒子长古之良史后世之所仰望而不可及者老泉以布衣谒名公卿得如是之称不为卑矣而老泉当时当之不为深喜今某为先生门下士而妄称先生之文类老泉乌能得先生之喜哉老泉曰乐道人之善而不为謟者以其人诚足以当之某乐先生之善者也非为謟以求悦者也是故始终以老泉为言书诸末简以授于某
　　书居士外集序【邹缉】
　　予少时客游新淦新淦之仁和有李继武者敬士而好文尤好畜古文竒书闻人有异书世所贵重者不计其资之多寡辄重购之尝得故礼部侍郎曾鲁得之所校欧阳公居士内外集知以为竒寳而藏之予尝借得其外集盖板本大字上下边幅最高濶曾公皆手自校讐中间颇多缺板又手自补完曾氏家多古书所校诸本有吉本家本刋本诸集辨其同异及其改易增损皆朱书小字于其上下旁边字极谨细常满其边幅以为其用心何其若是之宻也非积日累月之勤何能至是哉是时曾公没已久而其子坐事见籍官散鬻其书故继武购得之予甚惜曾公用心之勤而其子孙不能保而全之为可恨又以外集之文罕有传者其所考异尤为难得因取而备録之惟所校居士集五十巻洪武初永丰县令蔡玘已为之镂板而建宁书坊又为之传刻则此外集亦当与之并行也其后予官太学居京师以李氏所藏本不可复见深加爱惜吏部侍郎练公子宁好古君子也见之而喜因借以去久未之取防子宁遭事死其集遂亡焉予又为之往来惋惜不已也李后复姓胡出为松江华亭丞集藏于家有子患风狂疾其存亡不可知李今又已没则其集之流落散亡也必矣岂不重可慨念哉此本予永乐九年借义门郑氏本所録盖此已得居士集故复录此以为全集所写虽未能精善又非有曾氏之考异然自谓邹氏家竒书又后五年予再自北京扈从还京师入见皇太子获赐欧阳文忠公大全集一百五十七巻装缮整齐盖尤为至寳之物旣珍袭而袐藏之以此录本旣得之不易因备述予平生爱慕欧文之心与前后得失之故而并予之所感者系焉
　　抑庵文集序【萧镃】
　　太宗皇帝临天下首选进士二十八人入翰林为庶吉士使尽读中秘书为文章必欲其上追古之作者厚其既禀而责其成当是时凡在选者莫不奋励磨濯争先恐后而表然特出于众者不过三数人泰和王先生其一也宣德初二十八人显者无几独先生与永丰曾公临川王公偕拜詹事府少詹事于时三公之文章内而京邑外而远方不独缙绅士虽庸人小子往往传诵之而三詹事之名隐然擅天下旣而曾公先物故正统中先生与临川王公先后由馆阁出任列卿其位益尊其文益重于是当时称二王者无间言焉无何临川王公又物故景泰以来独歩当世先生一人而已方诸公读书时太宗屡阅试之谓曰文章称韩欧軰彼岂天成耶若曹但力学患今无韩欧軰耶盖先生资性敏絶过人而又防上之作养充之以问学自六经子史百氏之言横坚钩贯靡不为已有故其为文章浩乎沛然不必劳心苦思而千数百言下笔立就其汗漫演迤若大河长川沿洄曲折顷刻之间输写万状畧无凝滞之意其闳肆高古如连峯叠嶂层耸间出秀气之发上薄霄汉不见刻削之态盖其体之钜故其声之震也洪其蓄之深故其流之及也远所以成一家言而为当世所推重岂偶然哉于是其子翰林检讨希稷彚次之为若干巻属予序夫韩退之文李汉序之欧阳公文陈师道序之皆见诮于当世今先生之文而镃为序得无陈李类耶虽然陈李之序因韩欧而传则镃为序未必非幸也故序而不辞先生名直字行俭别号抑庵清忠大节岿然当朝老成人今任少傅兼太子太师吏部尚书年七十有四云





　　明文海巻二百三十四
　　钦定四库全书
　　明文海巻二百三十五　　余姚黄宗羲编
　　序二十六
　　文集
　　马石田文集序【李东阳】
　　天地气化流行而不息故凡运乎上者非独和风丽日之为美而隂晨曀夕风云之变态雷电之光烈亦时有之列乎下者高山大川之流峙固也虽穷崖絶谷亦必有草树之为竒羽毛鳞介之为瑞欲冺之而不可得惟人亦然虽其时与地有治乱美恶之殊而文章功业随所寓以自见是果曷为其然哉气化为之也当其机缄之操纵槖籥之启闭鸣而为声绚而为色凝聚而为实扬播而为芬彼所谓物皆囿乎其间亦不自知其所以然者惟人之灵小者变气质而大者斡化机其所以立身垂训扬声光于不朽者固亦有道矣而代不数见地不多产其澌尽而冺灭者何限故论者卒以归之气化之间岂得已哉于其冺灭之易而不朽之难随时与地必取其文章功业之著者表而传之使之不溷于物固君子之所有事也元之入主中国盖有气化以来所未见八九十年涵养生息以旃裘为冠履以干楯为铅椠以诗书为吟诵制为文章播为歌咏鸣一代而传四方者亦不诬盖不独生中原出南国代传而世习者然后为能也于以见人之良能无有不具而文章功业之在天下者无所不可教而入也马文贞公出西裔居光州所着有石田集若干巻公没之后淮东亷访使蘓伯修请于朝刻梓以传元季散佚不行于世久矣今山西按察使熊君腾霄光人也尝为监察御史出按甘肃有鄕先生以录本属之谓已阙漏无所质闻公有裔孙在肃请往访之君徧厯诸郡久乃得马铁牛者遣人询之果于壁上得公所撰母夫人墓铭石刻一纸他无所得也旣为按察久政事之暇手自编校重刻以传而伯修及陈编修众仲之旧序皆在焉其称公甚备考诸元史又称其文章精赡尤致力于诗圆宻清丽无不可传者信一代之杰作也若其议典礼兴政事摧奸劾恶屡黜而不悔盖亦有风节焉识者因其文以求之可见矣公名祖常字伯庸官至枢宻副使归迁陜西行台中丞不赴卒赠河南行省右丞上防军魏郡公谥文贞石田其别号集是以名今因其旧云
　　倪文禧公集序李【东阳】
　　文一也而所施异地故体裁亦随之馆阁之文铺典章禆道化其体盖典则正大明而不晦达而不滞而惟适于用山林之文尚志节远声利其体则清耸竒峻涤陈薙冗以成一家之论二者固皆天下所不无而要其极有不能合者故君子观人之文不必识其面闻其论议亲见其所施为而其器识材用之称乎此或宜乎彼断断乎其可别矣是虽殊世异代操吾説以求之无所不得矧耳目所接风声义槩在天下方盛而不可冺者哉东阳辱青谿倪先生舜咨为同年交最深获见其先文禧公乐与天下士诵公所为文旧矣公居南京有火厄手掇旧藁数帙以出青谿复力检得之惜乎散佚尚多不能尽录公旣没青谿乃取公所自编订者为三十二巻刻梓以传东阳始得而备见之作而叹曰我国朝肇基淮右奄有六合光岳之气全得于天自高皇时宋学士景濂诸公首任制作而犹未得位文皇更化杨文贞诸公亟起而振之天下之休养涵育以曁英庙之初富庶之效可谓极盛矣而刘文安诸公出焉逮于宪庙其用犹未已也时则有若文僖公相与先后扬厉其名大着其在景泰间应制赋诗中官常立俟以进自余碑板金石之文云涌川溢沛不可御尝奉使朝鲜即席命笔略不搆思国人皆缩颈吐舌骇叹不能已及归梓其作为编至于今存焉盖公之雄才絶识学充其身而形之乎言典正明逹卓然馆阁之体非岩栖穴处者所能到也故虽中立巇险晩登通要不得尽见于用而其于典章道化阙一代之盛以为后观者如此岂非不朽之事哉昔孙盛作晋春秋传之外国后有购者于辽东得之宋孙甫作唐书甚自珍惜尝火后归其书他不复顾斯文出处与此正同然二氏之书卒不见于世者谓其子孙不足以继之也公修英庙实录未及终青谿继入翰林以成事告校诸前代其班马氏之风乎且青谿为学士为礼部侍郎尚书趾美承阀当代所仅见行业之着其于公益有光焉后世称江东倪氏之盛者殆不独文之为重而文其征也是固不可以不传已公讳谦字克让学者称为静存先生已未进士及第官至南京礼部尚书致仕卒赠太子少保文僖其赐谥也文有玉堂稿百巻上谷稿八巻归田稿十二巻南宫稿二十巻通为巻百七十则裒为家集青谿与其弟工部主事阜軰共藏之而辽海编别行于世云
　　呆斋先生文集序【李东阳】
　　我文安呆斋先生遗文若干巻皆所自择或以类析或以岁次自举业程试讲章奏疏应制代言以至著述赋咏应答之作皆备焉东阳少窃科第入翰林为庶吉士奉诏受业获聆绪论谓为文必博先而约后譬之山焉必出云雨产寳玉生材木禽兽而朽株粪壤亦杂乎其间斯足以为岳为鎭譬之水焉必吞吐日月藏畜鱼龙变现蛟蜃而汚泥浊潦来而不辞受之而无所不容斯足以为河为江为海古之所谓大家者皆然也若句鍜字炼探之而有穷取之而复余者不过为孤峯絶涧而止恶足以成其大哉至其伸纸运思挥毫对客正书旁窜晷不移日稿不易幅而典册金石施诸朝廷播于四方者往往而是徐而求之则见其渟峙演迤顿挫奔放竒正并用变化而不常者皆相与骇愕叹羡以为不可及及登秘阁析疑义稽古训或日咏百诗或一挥九制尝有质宋人名氏者援笔就案列其世次若谱系然乃定为某人之子某人之侄词臣学士恒侈言之盖先生之父石潭封君尝教其徧读经史而戒勿作文及见所私着始有八靣受敌之誉于是纵其所为比得鄕试怪不在优等谓不魁春选无相见也果以礼部第一人及第是其厚积而后售持盈而后发溢乎心胷而着之藻翰者无惑乎其大如此也古称文章与气运相高下即其人论之则其情志行业亦可考而知也国朝洪武初肇启文运宋潜溪诸公远不可见永乐以后至于正统杨文贞公实主文柄鄕郡之彦每以属诸先生文贞之文亦所自择世服其精而后人乃有刻为续集至数十巻者先生余稿尝裒而焚之于众所传诵或未之录今存者不过十之四五而已盖虽以博教人而自律之约乃如此岂所谓小慙大好犹有非末学浅见所能测识者耶若汉刘向宋刘敞皆博极羣籍以文章名而未见于用先生纯确朴厚之心夐出流俗优游翰林晚始大用用亦不久虽其功业未竟而其文伟然大鸣于时固一代之盛哉先生尝阅东阳阁试炎暑赋进而谓曰吾老矣纵不死亦当去矣子必勉之东阳虽知嗜学无所底就目熟遗文耳存善诱不知涕泪之交頥也是集先生之子府通判稼刻于庐州本钜字细弗便繙阅其仲子南京太常少卿称重刻之时先生门下士皆散去东阳独谢政居京邑谨为序其编之首先生官至礼部左侍郎兼翰林学士赠尚书諡文安学者称为呆斋先生集以斋名者仍其旧也若其名字邑里天下共知之而状志可互见云
　　倪文毅公集序【李东阳】
　　有纪载之文有讲读之文有敷奏之文有著述赋咏之文纪载尚严讲读尚切敷奏尚直著述赋咏尚富惟所尚而各适其用然后可以为文然前数者皆用于朝廷台阁部署馆局之间禆政益令以及于天下惟所谓著述赋咏者则通乎隐显盖人情物理风俗名教无处无之虽非其所得为而亦所得言其所言者又穷深极博而无所不得尽若两用而兼能者则一代而不数见也茍不得其所尚而徒以为文则不过枝辞蔓説虽施之天下亦无实用而况不见于用者哉青谿倪先生弱冠举进士厯翰林编修侍读以至学士尝修英庙实录及宪宗文华大训纪载之文秘在史局世莫得而见也讲读经幄根据书史传以时事明爽畅逹有竦天聼而囘圣心者然此功犹隐而难知及出为礼部侍郎进尚书加太子少保改南京吏兵二部参赞留务入掌吏部如黜淫祠却异物谨天戒守旧章诸疏亦尝考古义稽故典极陈利害辞严理正得古人告君之体是其文见于敷奏间天下皆倾耳注目显然知勲业之所由建非茍具书簿循条格之为者诚可谓有用之文也至其词赋碑表序记著述赋咏之作长篇大章泉涌山出声应响答情兴逸发事理兼备游刄于全牛之内安行于逐水之曲固其天资所得素业所就以鸣一时传四方者自先生观之亦其余力所及视彼旬鍜月链章追而句琢者固其所不暇为亦其所不屑为也先生之父文僖公在正统间以文名有集行于世东阳尝得而序之先生之文手自编订以所号名为青谿漫稿知府熊君桂刻于徽州其嗣子中书舍人霦请予序予与先生同举进士入翰林志业契分极亲且厚旣铭其事行之大独于文有未尽发者故为序诸简端先生讳岳字舜咨赠荣禄大夫少保文毅其赐諡也国朝父子入翰林为学士并諡为文实自倪氏始且以文集继世梓行者金华王忠文公之外不一再见亦于此着一代之盛云
　　张东海集序【李东阳】
　　东海之滨有张汝弼先生者尝观于海而有得焉因以东海自号少善草书雄伟俊逸自成一家同时能名书者皆莫能及碑板巻帙流布迩远至于外国东海之名遂徧天下其为诗清錬脱俗力追古作意兴所到信手纵笔多不属藁即有所属以草书故輙为人持去先生亦自谓刻集太多欲矫时弊不复置意其间清词警句时或传诵而见其全集者盖鲜其为文随事触物必根理义不为华藻枝叶之辞特自愼重不茍作又以无藁故益加少焉故以书掩其诗诗掩其文説者乃谓艺之至者不两能非知先生之深也先生殁且二十年其子广西按察副使宜亦卒家又遭囬禄之变兵科给事中至检诸旧箧不能十一又访诸婣友所藏及胥史所私录者得其二三为一巻而时所传诵者尚未之备以续录未已随所得为先后将刻梓以传以先生之诗之文而止此甚可惜也昔之论书者必先人品岂惟书哉人之品必先道德所为道德者非必禹行舜趋服尧之服而后为至惟义利邪正不汩于中涵养旣久则英华自发于外如珠藏玉韫有不可掩者先生晩得科第为兵部郎官最久志操耿耿不为污合开口论议无所顾忌未尝謟媚以干进取中所自负往往于词章发之及知南安律已爱物政宜其人未久而致仕以去故其政事又为文章所掩而其文之存亦止此岂不重可惜哉然空青丹砂金膏水碧颗入而块玩之亦知其为至寳固不必堆盘积笥然后为富而况于文哉况其人之可重者哉使后世知其人之重则其文益重矣先生讳弼汝弼其字松之华亭人其举进士在成化丙戌卒于治丁已年六十【阙】子宜至皆继举进士至为翰林庶吉士世其家正玉金圭皆不失矩范诸孙之继而起者相望张氏之文献固于是乎征集旣成至以书上京师介翰林侍读学士顾君士亷请予序呜呼予言岂足为先生重哉
　　匏翁家藏集序【李东阳】
　　匏翁家藏集七十巻吴文定公所着而手自编辑者也为诗三十巻不分体制以年月先后为序文四十巻则分体彚载而先后亦隐然寓乎其间盖惟辑其所可识而散佚于世者弗与也公旣返葬其子中书舍人奭刻梓于家未毕也比阕服上京师以属公从子奕数月报诗巻成又数月报文巻成奭持以告予请序首简予览之怅然叹曰言之成章者为文文之成声者则为诗诗与文同谓之言亦各有体而不相乱若典谟训诰誓命爻彖之为文风雅颂赋比兴之为诗变于后世则凡序记书疏箴铭赞颂之属皆文也辞赋歌行吟謡之属皆诗也是其去古虽远而为体固存彼才之弗逮者麄浅局滞欲进而不能彊其或过之不失之竒巧则失之佶屈不失之夸诞则汗漫而无所归于是作者虽多而文之体益防矣然言发于心而为行之表必其中有所养而后能言盖文之有体犹行之有节也若徒为文字之美而行不掩焉则其言不过偶合合而幸中文以古名者固若是乎哉公少以经学为程试旣而徧读左传迁史韩栁欧苏诸家之文欲尽弃其旧业及为部使所廹取甲科官史局文名满天下老居台阁弗究厥施而终始于所谓文者故其为诗深厚醲郁脱去凡近而古意独存其为文典而不俗鬯而不泛约诸理义以成一家之言由是观之则其识见之眞正行履之端恪情趣之冲泊无累者不特挹其容仪聆其论议而后可知也其文之传世固不可少哉昔人谓一代数人一人数篇其澌尽冺灭者弗论今求之成帙之间非世所选者亦难乎其为观矣知言君子执体裁而求之公之文其有取之无穷而读之不厌者乎然则其散佚者尚博而求之以尽白于天下无徒曰家藏云尔
　　叶文庄公集序【李东阳】
　　叶文庄公集若干巻帙同而名异其曰水东藁者为诸生及为给事中参政为都御史廵抚宣府而作曰开封纪行藁者为给事奉使河南而作曰菉竹堂藁者在广东西廵抚而作曰泾东藁者为礼吏二部侍郎而作诗则以次彚录文则计体而分皆公手自编定而总之曰文庄集者则其子贡士晨所名盖将为天下道而不敢以私集视也予尝读而论之曰公之文博取深诣而得诸欧阳文忠公者为多公虽未尝自言然观其纡余委备详而不厌要知为欧学也夫欧之学苏文忠公谓其学者皆知以通经学古为高救时行道为贤犯顔敢諌为忠盖其在天下不徒以文重也后之为欧文者未得其纡余而先防于缓弱未得其委备而已失之覼缕以为恒患文之难亦如此茍得其文而不得所以重天下且犹轻之而况乎两失之者哉公学勤好古而志切济时其在朝廷敷陈献替多见采纳在藩鎭威惠并行在部曹清鉴雅操始终不贰其或违志咈意不克自尽则欷歔频顣若有已而不能已者然则得于欧学也顾不已多而况文哉今论者无问可不可文必归之翰林政必推之法家执议如此则其势不容以不判若持法守律又能以经籍为根柢以文章为藻饰为天下重者独非人之所难哉国朝文臣得諡为文者翰林之外近时惟吴文恪公讷魏文靖公骥姚文敏公防及公要诸当世诚不可易得予生也晚所接见者不过一二人公于我防翁岳公为知己故虽不敢知公而获接言论得其大者凡所以为公计不止为当世道也因以贡士之请为序公讳盛字与中别号及庵所着有奏议录及水东日记则其家所藏故不载云
　　野古集序【龚诩】
　　世之骂躁俗粗鄙者类曰野而目方直亷介者类曰古予生草野间所交与者黄童白叟而已是故踪迹罕渉乎势利之途谈论不越乎耕牧之事衣冠不随乎时礼貌不徇乎俗与夫一言一动举不能谐人耳悦人目而适人意也或者以野骂之或者以古目之予闻而窃自揣焉骂我野者诚得我实不足深过而目我古者虚誉过情非予所敢知也于是兼取二字以命其斋庶几为晨夕接目警心之助以求去其野而驯致其古已耳然余平生好吟所成就仅百余篇其鄙俚迂诞直所谓呉歈巴唱也他日不耻贻骚坛作家之笑录以成编因斋名而题之曰野古集区区之心非敢以自拟也传有之曰诗言志予之命意措辞之拙固悬絶千古人而野人惓惓之意或可少见矣天顺癸酉八月中秋日逸老龚诩大章自序
　　重刻云阳李先生文集序【谢铎】
　　士有不为俗变而又能随世自立以必尽其心之为慊是固古之所为豪杰而君子不以谓过者也呜呼若云阳先生李公眞其人哉当其时元有天下几百年海内既平数十载而后行科举其教化及人者未深先生起进士高第官翰林骎骎向用顾以亲故就养江南曁其国之将亡也则又慨然欲效一障以毕事君之义不已则竟辞新命沈晦悲惋终其身而不悟焉呜呼陈良楚产也楚不纯南蛮良一旦拔自流俗君子犹以能出谷迁莺为豪杰之士况生长其世无所逃于天地之间而卒能以古道自胜者哉或谓豪杰若先生者旣非元所得而有则当起佐我国家维新之治殆不为过噫王彦章以铁枪雄耳事梁以死梁之恶天下之恶一也君子犹有取于其忠若先生者又恶可以其世论之哉若曰生非其时其出其处有不得不尔者则固先生之所深悲而不幸之叹亦君子所不敢后焉者也先生讳祁字一初长沙茶陵人与翰林院学士宾之公实同出西平王之后文章行业辉映后先盖李氏之泽积之久而发之远有如此者抑天之所以塞先生者将大昌于今日乎初先生自茶陵避地吉安之永新旣没因葬焉学士公尝表其墓今顾君天锡守吉安又以为鄕邦典刑之思文之在先生者诚不可缺而旧本日以放失抑亦先生不能不致意于后人者将重刻之以图不朽铎托交学士公最深且久知先生履厯为详因叙论之以归诸顾君或者先生处变之志得以少白于天下后世若乃其文之传不传则岂防言所得而轻重之哉
　　见素集序【张诩】
　　文章以救时为贵中古来文若韩退之之佛骨表欧阳永叔之朋党论胡澹庵之乞斩秦桧疏诗若杜少陵之八哀石守道之庆厯圣德之作之类排异端崇正道斥奸谀百世之下读之犹使人毛髪森竦恨不生并时而愿为之执鞭也下此则鬭富夸巧虽极其工致第取悦人耳目而于纲常世道无所闗繋焉果尔亦奚贵于文章而必以是传世为哉始予计偕至京师于士友家获覩莆田见素先生林公为秋官员外郎时抗宪宗皇帝疏草三复流涕见其劾匪人纠权幸凛然鈇钺之严而血诚骨鲠溢乎言表殆掲日星而耸山岳也公虽坐是远谪而一时国是士气赖之议者谓与澹庵一疏相伯仲文章若是岂非所谓救时者邪未几还公留都荐厯外台长一旦拂衣去朝抗章夕就道未始待报也越数载先帝以言者起公为佥都御史持风裁于大江之左右贪墨吏多望风解印绶去虽当路左珰素号桀黠者亦为之敛迹潜避公出而救时其事功之伟又在在如是盖不啻见诸文章而已也使公在朝廷则必有以寝淮南之谋在边陲则必有以寒西人之胆而在山林则天必有以一丝而重于九鼎者矣盖公精神心术之所寓有未易以寻常窥测者故发而为文为诗或赠送或酬答或寄托虽体制异科风格殊指要之其归与曩疏救时之意异者几希矣然则公之文章虽欲靳不传于世弗可得已而公方退然以为此特酱瓿上意思耳夫岂以是为自足者哉间手编成集凡五十余巻而以其别号见素者名焉不远数千里缄书遗予曰子其为我序之得书时薄暮矣亟篝灯快读次日即捉笔于以见予仰公之至方以托名是集为幸遽忘其谫陋且让云
　　漱石轩诗文巻后语【张宁】
　　士不可以好竒竒者正之反不得已而渉于竒尤有恶于正况加之意乎古言太上立德其次立功其次立言夫旣居其次已非极致而又非正可乎哉孙子荆对王武子之言实与苏长公着饭吃衣之谑为对语世之好竒者遂同然称诩至于今甚复为之穿凿附防以求通其説大雅云亡何人心之不古如此也夫古之所谓雅言至言善言格言皆敦实周洽切理称情通逹而无弊由之不知习之不察类皆视为常语而独甘心于谈笑之资奈之何诙谐滑稽之不日相盛也况子荆本始于误而一时辨给偶渉于竒犹见重乃尔则彼之纵横合变应机就事真有可竒如战国时士尚何怪其能自振于当世也嗟夫刻镂者前陈则纯朴者退听言之不臧求行之淑也难矣虽然人文与世运相高下列国之文异于三代唐宋之文异于秦汉正变为竒竒者必将变而为诞诞不可为正不能为则三代以下惟恐不好竒好竒之士其过于常人也远矣乡长者孙公学勤以是名轩意必有见于此不然则以其为同姓之闻人而取以示其子孙岂常人之所好哉
　　瑞石山房集序【张宁】
　　紫阳羽士范栖云录瑞石山房诸作成集将刻板以传求予序予尝徧厯吴山周览鳌峯岩穴论浑成博大当少亚飞来峯而清华竒絶过之固天所以括揽羣秀防萃于一隅也当作杭城中山景第一夫天地之文形于两间上下惟星辰山泽最着所以阐发幽秘而成三才之功者必有言以先之然不逹其妙则不能至于其言至言之士自古无几后世登高能赋一时意语超拔播扬人口往往与风雅并存盖其言虽未至亦足以备见人文自不容不存者兹山登游眺览岁无虚日题咏著作当倍于常今合所作自元萨天锡而下仅百五十余章是何无言者之多也嗟夫人之生世才命常相左忧乐常相循丰功伟望旣不可自致又不能因事适情乐于所遇以言论自表泛然过从声迹随冺殆不如落英坠叶之犹须叟存也不亦可惜哉君子耻后世无闻茍非圣哲而以名言为绪余其孰能与之也是编胜事实始流传感防必有至言之士不随人后者至矣若复以韵语相高不如且放教萨翁独歩






　　明文海巻二百三十五
　　钦定四库全书
　　明文海巻二百三十六　　　余姚黄宗羲编序二十七
　　文集
　　马易之金台集序【张志道】
　　诗至于唐而盛盖其选无虑五百余家人各不同而固同于为唐唐之大家首称杜陵氏善学杜者必本之于二南风雅干之于汉魏乐府古诗枝叶之以晋宋齐梁众作而后杜可几也盖必极诸家之变态乃能成一家之自得不然则耻于踵人后志于成一家而卒不先于古人而愧于所谓大家者观于近代可鉴矣昔唐韩柳称文章之尤日学两汉而为之予谓诗亦然何可以不学古人而学焉者岂模拟其形似而已耶葛罗鲁氏马君易之以诗闻今世予得其金台集而读之五言短篇流丽而妥适七言长句充畅而条逹近体五七言精缜而华润皆欲追大厯贞元诸子之为者而颍川老翁新鄕媪芒山巢湖新隄謡诸篇又以白傅之丰赡而寓之张籍之质古不浅而易不深而僻盖学诸唐人而有自得其得焉者矣予识易之于京师逾十五年及覩君之游两都歴邓郏而归吴越其之官絶巨海而北上其出使凌长河而南迈其游览壮而练习多予知其诗雄伟而浑涵沈鬱而顿挫言若尽而意有余盖将进于杜氏也乎君以予在词林而征予序夫善为诗者固实甚难而果识其诗为某家某家者亦良不易予多君之頴出于其国人而我朝诗道将复盛于唐也作而为之序
　　西村集序【卢襄】
　　予少有志古文辞家无藏书乃取法近代又力不能致远乃自近地始焉闻之吾鄕长者云吴兴有张渊先生长洲有沈周先生吾吴有杜璚先生吴江有史鉴先生其所论著皆可法也乃日夜求诸先生之作获一篇輙口诵而手钞之然皆未覩其全而史先生者不茍出积日月莫能多得旣而复求诸先生为人皆渊潜泥蟠防探览而又守礼谨度纯王之民也于时名公卿之在朝野与有事其地者若前武功伯天全徐公礼部尚书文定吴公兵部尚书恭毅王公皆为布衣交上下其论商防古今区画利害而沈史之名在公卿间尤赫然者也诸先生旣殁三四十年间遂不复闻隐君子之作夫岂声迹俱晦抑偶无其人耶而诸先生之作尤播在人口嘉靖癸未春史先生之孙臣与予同举进士进士之子璧通家往来因请史先生之作凡昔所未睹者悉检以授有若夜光明月贾人知其至寳求之弗得而一旦尽得之盖有不胜其喜者乃日夜读读其赋其词演而不至于淫体斯备矣读其古诗其词淡而不厌其隽永者乎读诸近体其词峻而整约而远出乎声比之外者也读其序孚尹旁逹秩秩如也章章如也读其记词覈而事举谓之善志读其铭墓之词实录而不近于谀其生者以慰而死者无遗憾乎读其杂著其体佚其词班班乎可观商彛汉鼎其欵识要自有别也及读其水利议部政书诛巫之文革奸之对则叹曰繄非词人之词也慷慨愤世惧俗敝而上弗恤政缺而民日以病不得已而言也呜呼有本哉世尝谓文章家有二台阁经世之文山林避世之文史先生居震泽之濵耕而读焉钓而游焉爵禄不入于心非所谓山林之士乎然采其论著有足以经世者其于台阁固已具之而诸名公卿固已识之矣先生有其具而未发故发之于其子孙天道亦不爽哉璧将请于父以先生遗稿授诸梓使予书其言为序先生字明古别号西村故曰西村集云诸体縂若干巻
　　玉笥集序【桑悦】
　　浙之慈谿王君用仁博雅之士由进士出宰练川逾年政通人和乃脩举文事以元思亷张先生玉笥集善于咏史有古乐府遗风欲锓诸梓用仁予知浙贡举时所取士因予调栁而归恳求予言以为序予取而观之其诗如干将莫邪新发于硎光铓射人不可正视又如习人鹰隼盘旋秋空而招之能下味其词意盖以长吉为之师故字练句戞足以破鬼胆而喑巴唱也铁崖杨维祯当时号称海内诗豪亦称许之不置是岂易得耶予不敏爱观古今诗文而为之品第三代之文姑置不论西汉之初文极浑厚东汉渐趋对偶杰然如范蔚宗反为之倡引汉末厯三国六朝俳体益盛唐兴积百余年昌黎韩公出其文始复于古唐末以至五代延及宋初文格益卑如王元之軰名为作者亦不过随波逐澜徐出泡沫耳向非欧苏曾王四公相继犄角尚能一空相沿之习而雄峙百代之上哉俄而晚宋作者又悉竒巧纎丽望之如饤梨味之如嚼蜡梅溪诚斋而下则亦不足观也已元继宋兴文体稍变务为雄长引注不竭差强人意逮于末运词章则又澎湃盈耳漻乎无声肆乎永归者絶不可得观之张杨二公之作不可见欤呜呼文章虽儒者末技然传世之文必置天地于度内防古今为一家叩之而响投之而应言简而意足语澹而味深为庶几是岂初学一蹴之所能至必由是诗为之入门观其语意之工可以立陈而起腐驯致之以造平逺之域斯可谓之能文用仁善古文词其刻是诗不可谓无意于是也我明述作上继三代亦不为过当天下文运者尚期朂诸
　　重刋虚舟集序【桑悦】
　　袁州守八闽之三山世英王先生由名进士入翰林为庶吉士除地官主事歴副郎至今职以文章学行发为政事有古循吏之风公暇慨念鄕先逹王君孟旸以文名当世其所作虚舟集板腐不传求得善本谋为翻刻求予言弁诸首予观孟旸之文止有读书评一篇如宜僚弄丸左之而右右之而左不可定视其诗如西域龙马过都厯块防有踯躅终非凡歩孟旸信能言士哉孟旸在当时名声借甚受知者荐为翰林检讨入侍经筵总裁永乐大典晚同大将军英国公观兵交趾而归卒以非辜囚系而死夫誉之与毁相为倚伏观吴下王君汝玉评孟旸诗入陈拾遗李谪仙堂室庐陵解君缙谓其凌驾汉唐使眉山见之当避灶而炀准二子之所言则当时盛誉可知其誉如山则其谤如海孟旸生死荣辱所系如此且言欲其立不必出诸口行欲其脩不必践诸身此则天下大同之世淳风之散久矣相异则忌相忌则疾疾之之至则无所不至焉今古皆然士君子易处世哉谛观古人逃智为愚去愼以狂倚长笑而应万变托沉酣以冥万象虽皆失乎中行原其心欲借是以免世其情或可恕也如范滂嵇康之徒不失为狂狷之士有道之世成就之拂拭之当有一割之用或退处丘壑友务光而摈支伯亦足以成其名于后世何至举世无所依范任其性之所之而为一偏之归况使之不得其死耶孟旸临终有自诔词一篇与陶渊明秦少游自挽诗意同得渊明之旷逹兼少游之凄怆读之至今使人泪下而不禁昔之置孟旸于死地者今复何在徒足以来千古之唾骂果有贤守如世英者为表章其言以传不朽者乎君子观此则知欲有所立不可畏世而不脩而世之欲挤君子者计其必馨香于后世凡不究其用与夫不安其生者皆足以累一代之治化而已之罪终不原则亦可以少戒以成身与世之美者矣孟旸集以虚舟名似知度世之道者而卒不免范晔所谓知及之而仁不能守之古人所以见笑于目睫也
　　西原集序【蔡羽】
　　嘉靖已亥之秋文选郎中谯郡薛子君采以其西原集寓书于翰林孔目蔡子羽令之序东方曼倩云谈何容易诗诚易言哉薛子深于诗者也梓旣行矣顾属之序诗诚易言哉三百篇之有六义风殊而雅博赋长而兴寄发乎人情止乎礼义风之大约也闾巷歌之政有小大王有降升雅之分也故朝廷奏之有王之德有王之功颂不能忘故郊庙用之孔子删而周衰采风之使不出诸侯之士大夫聘贺饮至公享出饯各举其成章而讽咏之不闻别有所撰诗之寂久矣骚兴而赋见与诗合体枚乘苏李变四言而五之也柏梁变而七然皆不盛行汉四百五十年无诗赋揜之也曹刘起而诗道中兴晋宋齐梁各有名家不得相贬谢元晖而下至于江总古衰而律形矣夫湛淫哀思不可以长流唐初诸家因之为近体视古虽异然微婉之法犹存至于盛唐发越奋扬惟恐不至故歌富而律长是赋之流归向也李白杜甫恣其豪健而伤放促虽以救时之溺去古远矣宋三百年诗家狼狈法子美之过也薛子博古强记自周汉而下诸诗无不究极或采其精妙或尚其理致故其为诗言葩而思温意圆而气畅夫格局虽由乎学向超出实系乎天资君采天姿贞秀意旨优闲故善感善述简而不廹详而不厌斯集凡若干篇诵之而莫释国朝诗不甚盛盖袭宋元之弊治正德间其风渐开然尚因于学杜嘉靖来诗人高歩务去时趋君采尤卓然者也夫充养足而后家成家成而后言立于戯韫借融结涵泳千古非学力不能然有非力可得而预诗诚易言哉
　　徐君始丰稿序【杨循吉】
　　自予来居鴈荡村上日发故所藏书读之因得窥徐先生之文焉其言闳肆博大信其为卓然伟丈夫也然徐先生不过为杭州教授而已矣呜呼何抑也以徐先生之文观之茍拔之末僚中与一贵大之职何所不能成其功也而使止此以没则士之有才者岂必皆用乎夫士未用则其才莫见恃其有言论而已舍此将何观焉故诸葛公南阳一布衣也先主一接见间以国事付之岂其尝有尺寸之功哉亦聼其言而从之如此也后世之人即其言观之者以文视之而已矣茍其人未尝试而有功则虽有王霸大畧显著于言论不以信也则徐先生何怪其止于一教授也故士学虽成未必其诚得大用于世直如浮泛于天地之间以俟其所遇者而已矣其得用者功业显著而名不朽非其才之必至是也亦其所遇得地有不容不然者耳非眞有人识之也故古之士恒为知已者死之诚足死矣夫匿其名于山林无言论见于世则人之不知宜也今有人日与人接而言者亦未见人之知之者也则士岂有不自惧而耻欤当徐先生时无论荐者则已矣于今世则有大不然者也茍有名士必忌且挤焉尚望论荐乎必其幸防得地以文饰之则人亦无校者焉如欲以文自拔也斯已矣然士岂可以空言贱之也哉士而不用非特徐先生也读其文而悲之故论焉
　　书元丰类稿后【何乔新】
　　南丰曾先生之文有元丰类稿五十巻续元丰类稿四十巻外集二十巻南渡后续稿外集散轶无传开禧间建昌郡守赵汝砺始得其书于先生之族孙潍缺误颇多乃与郡丞陈东合续稿外集校定而删其伪者因旧题定注为四十巻缮写以传元季又亡于兵火国初惟类稿藏于秘阁士大夫鲜得见之永乐初李文毅公为庶吉士读书秘阁日记数篇休沐日輙录之今书坊所刻南丰文粹十巻是也正统中昆池赵司业琬始得类稿全书以畀宜兴令邹旦刻之然字多譌舛读者病焉成化中南丰令杨参又取宜兴本重刻于其县踵譌承谬无能是正太学生赵玺访得旧本悉力校雠而未能尽善予取文粹文鉴诸书叅校乃稍可读文鉴载杂识二首并书魏郑公传后类稿无之意必续稿所载也故附录于类稿之末呜呼先生之生当洛学未兴之前而独知致知诚意正心之説馆阁诸序蔼然道德之言其学粹矣至其发之赋咏平实雅健昌黎之亚也世或谓其不能诗者非妄耶校讐旣完谨识于巻末
　　书孟左司文集后【刘尚宾】
　　余读太原孟左司已亥文集集中书林等铭诗其辞庄重典雅绵宻繁丽有三百篇楚茨梁山崧高烝民之风又读蔡泽説范雎客又説蔡泽等篇眞得战国机权防士闗节彼贪夫狗利烈士狥名精炎于中方且胶固于功名形势度此言一入耳立见氷释而瓦解又读学圃记鬻宅记义猫记等篇则眉目心思举止言笑絶类栁子厚寘之河东集中殆不可辨夫儒者必能为文而古文不易得其人慕尚古之道者则能为古文所谓古文者载其所行之古道今观孟左司其制行醇故其文古文古而又品格高本北方之学者故声音洪吐兼南土之清新故神情秀发可以名为一家之言矣元有天下文章大槩三变如刘秉忠长江大河规摹阔畧静脩变化蝉蜕许平仲圣贤心胷谆谆王道卢踈斋姚牧庵苛核纠此国初文气也马伯庸宋诚夫袁伯长诸人铺张盛大援据端确此中朝文气也若夫恣意驰骋发散在外汗漫浸淫无壮激之势者则虞雍公揭文贞近代之文气也文章与国家同其盛衰之运文气旣索然而天下国家之气亦复萧条不振日趋于苕之华何草不黄之暮景矣然孟左司已亥文集乃又出虞揭之后囿于气中而不与一气俱变化而澌微者其故何也今天命我邦家弃旧俗不用绍复古先哲王之大业是致左司辙还而南如楚有材而晋用之俾援韶濩之音以鸣文物之盛宫商相宣金石交作动荡乎中土列郡悠扬乎江右诸州以究雄文之象之实惟学至于知天者然吾此言而不谓之妄也当时转而还于南方者二人犹有一人为谁舒守余廷心也廷心文古而纯用清气清气易以漓故溘先陨越命也夫
　　药房居士集序【祝廷心】
　　传曰见其礼而知其政闻其乐而知其德后世之礼乐不足征矣因其文章而考其所遇盖亦可以观当世之变也乎士之生也以万事所集之身而行于是非得防祸福之途自非离世絶俗不接乎事与居乎至盛有道之世焉能使忧劳悲愤不介于其中有以触乎中矣焉能使怨怼咨叹不形乎其言夫以三代之际道术政教莫此为盛也贤士君子莫此为多也然考乎风雅之所录和平愉乐之音不能胜乎忧戚颂美称誉之辞不能当乎疾刺而况数千载之下时殊而事逺者乎汉唐与宋传国各三四百年而其全盛无虞居其三之一士之幸而遇其盛者盖甚众至观其论述犹或有艰穷无聊畏罪罹谤之叹盖世治矣而家或不宁身遂矣而或不获行其志参差而不齐者固其理也欤则何怪夫言语文章之难乎出于正也元氏之全有中国者九十有二年不以政柄属诸士而亦不以法度訹之故士之仕者茍循理自守则可以致名位而无患祸然以父母妻子所托之身而不免与事接或任违其能丛以细故而绳以吏责亦乌能脱然无累于其心哉若浦江郑先生仲舒之所遇盖世之所至少者也先生之家旣聚族而居仰事俯育服食之须有常司冠昏賔祭繇役之事有常主自为学之外一不以入其心而出仕于朝厯翰林经筵太学太常或为其属或掌其教日从世之名人大儒雍容讲説而未尝预簿书钱谷之烦及乎运衰而祚易奉身而归为老成人享甘脆华美之养岁时从宾客兄弟嬉遨燕眺子姓左右数十人无适而不可于是属文赋诗以述其乐余与先生游从其从子叔度得其所着药房居士集而读之其言皆恬愉顺适广大和厚无所望乎外无所激乎中若不闻乎世之忧患者不平感愤之言无毫髪见于其间噫是何其幸乎世之有志于斯文者或夺于事变而不得尽其才或滞于寡闻而无以开其趣故至陿隘浅陋而不足传也因先生之所遇以求其文因文之所称以论其世是岂特一人之言也哉是岂特今世之所鲜也哉
　　重刋香溪范先生文集后序【章懋】
　　进士唐君尚虞之治兰谿也用儒饰吏善于其职克协上下声称翕然乃于涖政之余阅地志访遗书礼鄕贤将以兴废举坠隆化美俗于是香溪先生范公之后曰永昌者出其家藏之集二十有二巻盖先生从子右史防斋之所类也唐君读而叹曰先生之文世知诵习者心箴而已他盖罕有知者今观其言如以耻为入道之端以古之圣贤未有不由悔而成又谓学者觉也心且不存何觉之有皆超然自得于学极有警发不独心箴为可取也故朱子有不知从谁学之语先軰谓其得于孟子者为多若先生者岂非所谓豪杰之士哉幸此集尚存恶可使之冺没而弗传耶爰命锓梓以惠学者而俾某识其末窃惟先生之学之文与其立身大节故侍郎陈公岩肖礼部吴公正传序之详矣某生也晚弗获接闻前軰余论于先生所造未能窥其万一尚何赞其辞哉独念吾鄕圣贤之学前此未之闻也而濬其源者自先生始继而后有东莱兄弟丽泽之讲授又其后何王金许遂相继以得考亭之统道学之传于是为盛非先生之功而谁功今当道学不传之余而唐君复以先生之文倡焉其所望于吾党之士者不浅岂天意又欲大昌斯道之传也耶不然何閟于前而显于今耶诵其诗读其书而遐想其人于数百年之上能无奋然兴起者耶此某于唐君是集之刻所以重有感云
　　删圭峯集题后【崔铣】
　　罗景鸣者振竒人也故其言捷于异闻而啬于典其见昭于细故而闇于大然能自治伟词不乱于頺习往西涯公处于刘瑾张永之际不可言臣节矣士惠其私犹曲贷而与之几亡是非之心景鸣责引大义愿削门人之籍宸濠将叛遣使赍金餽景鸣于山中景鸣知之一夕逃去家人莫知其处噫烈矣哉予删其文亡谓者若干首存者皆可传观凡六巻若干首
　　何氏集序【王廷相】
　　古今论曰文以代变非也要之存乎人焉耳矣唐虞三代礼乐敷教诗书训义旨温雅文质彬彬体之则德植逹之则政脩实斯文之防极也汉魏而下殊矣厥辞繁厥道寡厥致辩厥旨近日趋于变若此者所谓世变也及考夫董贾杨马李杜韩栁诸贤各运机衡以追往训当世文轨靡得而拘今综八子视之殆自致羽翮凌驾文囿者矣非存乎其人何哉吾友大复何子仲黙蚤岁能文下笔顷刻数千言不休十有六龄即举于鄕至京师学士大夫慕其神藻无不降重造谒以求识靣及登第与北地李献吉为文社交稽述徃古式昭远模摈弃积俗肇开贤蕴一时修辞之士翕然宗之称曰李何云今详其文侵谟匹雅合骚俪选遐追周汉俯视六朝温醇典雅色泽丰容妙绪鸿裁靡不偹举标而彰之将并日月朗于太虚岂非高迈独立出世离类不为时拘者耶古称雄视百代斯文信矣浚川子往与孟望之论大复乃间世精气所钟造化灵秘之久一旦勃勃附化何所不神耶故生而即文即知事即贤即老成即有古人风非神解之故乃尔能之耶夫人坟籍孰不探道旨孰不诠文辞孰不修风调孰不循德履孰不习终格于不类者天畀之解未神耳望之亦以为然正德中余督学四川大复督学关中一日走书曰孔孟邈矣学渐支离涂岐矣后生汶汶以塞迩得论説数十与君约境上之会期越月之讲然竟不果来今集亦不见有此论岂终未咸耶抑遗之耶悲哉悲哉其未之究竟者若此天实为之矣渔石唐子曰以何子之才而得夀考廓而大之论而不息殆潏乎河汉而无涯也嗟嗟岂不信然哉大复全集刻行久矣犹未托有序列其甥王君朝良泣谓余曰公吾舅氏之知已也兹言非公其谁嗟乎造化夺大复去矣斯文出于元精应与元气并存虽造化亦不得而夺之古谓华质长潜而灵迹不灭者其以是夫其以是夫
　　澄江文集序【罗玘】
　　太子少保澄江先生尹公旣挟其所以用世者归老于澄江之上而江濆之人士方幸公之归而于小子后生有所造就也然而朝之二三老成静而竚思作而防言学士大夫欲有所质疑而辨难与夫新进之士慕公之名而思识其靣者又未必不私憾公之去也公之去也人之恶之而挤之也方其设穽下石之时宁独一快于去公而已邪至于得公之文而读之虽其仓卒之际亦必终其篇而止而每叹其难其心亦良是公矣而必为此何哉夫人有所恶者必先有所忌有所忌者必先有所畏公之文旣为人所畏矣而又自坦易直谅荡无城府以盖藏之亦即发其英鋭毅果之气以临事则公虽卑官末属不挂齿牙者犹不免焉于其害盖其文之着也而况日与要枢者居而已出其上欲免于忌且恶得乎公之得全以去而兹犹有以系人之望者幸也今公身日益佚心日益休益得以敛其精华而大放于篇章著作之间当必有出于其在位之日者夫以其在位之日而其文人犹畏而忌之则今之可畏者殆必有甚焉而所以忌者或可少逭耳又况后数十年今日之望公者亦湮沦物故而凡忌公者又能以久存乎至其所可畏者当伟乎独在而与天地争为久长凡附名于公文者尚亦有赖焉扬雄作太刘歆欲以覆瓿待之而桓谭侯芭独信其必传今之忌公者盖欲挤其身而止耳噤不敢以歆之待雄者待公其亦有见矣乎惜其心未广而谋之不臧可笑也石埭吴君德纯来知公县得公文一巻于公冠以公号曰澄江文集者将刻之以传而俾予为序予与德纯皆公之门人也敢俾谭与芭也専美于前哉僭书于后
　　聨芳类稿序【罗玘】
　　予读五代南唐书见其一时以文学自见者如宋齐丘其自待以为司马迁相如扬雄复生不过也及读其所为文调皆鄙俚可笑而其所着化书尤凡近无稽下伍野巫市卜而牵合附防得罪于名教者独多又况其下者乎乃知衰世戹运干戈渔猎不独其政之足疵民之不幸而文亦因之以萎薾不振也悲夫宋有天下百年至于庆厯元丰之间可谓盛矣而海内文学之士泉涌而出虽将家子弟亦学为文章衣白衣从进士举而将帅类多通古今以至羁縻之帅筑学宫召名士教其子弟如杨日俨父子者则文章气化亦必积治之久而后盛且洽也今天下之治余百年宋不足论也人有不谈诗书者为世僇辱三年大比将家子或登高科至四遐覊縻之鄊迩来亦然不独内地而已以予所闻贵州宣慰使宋从頫则于文章诗赋攘臂敢为之间能流传四方其意欲与中原大家相角逐宁止通古今取科第者之足言乎其弟如晦隐君也秀而亦文从頫与之迭为唱酬积数十年遂成编帙有所谓聫芳类稿者所以志其为兄弟之作也今存于家要其归虽未必尽皆醇于道而确然以不朽然其世雄遐方不为所变而又以其家学播宣敦睦之风为荒逺者之赤帜以风动之盖有禆于世道非细也视彼筑宫教子仅独善其家而又不知其果能否史犹以为贤者亦远矣嗣使君浩然从頫子也绰有父风痛二父手泽之存于是稿也间授于鄊进士周鸾来京师请予序鸾曰是将刻于梓也予阴怪遐方之有是族旣有是兄又有是弟旣有是父又有是子将必庶几我中原世家乃已是不独宋世所无虽古亦未有也而况于衰乱之世乎非今积治渐濡之久何以得此予故乐为道之从頫名昻号省斋如晦名昱号宜庵盖昻必頫而省其政昱当如晦乃宜于隐其取义亦精矣呜呼读是稿者慎毋以其姓同而槩谓其为化书也
　　张愈光诗文选序【杨愼】
　　传云儒有今人与居古人与稽此言何指哉夫其所谓稽古者岂一端而已孟子所云服尧之服诵尧之言行尧之行是尧而已矣此古人与稽之实也韩子得其解其言曰好古人之言好古人之道也是则欲稽古人服尚如此而况不朽之言岂有兄古人之心声而溟涬然弟之哉若使冠飞融之缨而谈犹龙之説口侏之语而坐章甫之行亦判乎其不类矣言之不可不稽古也如是吾友永昌张子愈光生有异质頴秀出羣未丱而能诗有惊人句及长益肆力于古博极羣书条入叶贯雄辨邃古神搜霆击上猎汉魏下汲李杜寝歌途咢鞠明究曛弗工弗庸弗似弗止兹其愈光之诗乎句必公谷字必科籀万巻之富聚若囊括一经之士不能独诂兹其愈光之文乎愼与张子自少为诗文友观规矩而染丹青五十余年矣张子诗日益工文日益竒余殆瞠乎其后者张子不鄙弃余乃属选其自少迨老之作的然必传者凡若干巻总名曰张愈光诗文选呜呼子于斯艺可谓极平生之心力矣惟其不试于用而专门于兹故能必其传而稽古之效于是不诬欤愈光之少始为古诗古文有不知而嗤且骇者自信益深中而惊且诧晩而信以服噫嘻古言之难合若兹况行古道于今其嗤且骇当奚状乎愈光之为人工于知古眯于适俗方试场屋名动京师雅受知于父执白崖乔公公欲其速仕令从铨选立跻清要公不肯就归居顷之又北上所如不合浩然囘辀以遯野荒民自号足迹不入公府尝自言凡予吐辞寄赠穷困节义之交颇有万言不竭之才于通逹周旋之友輙有片言即穷之拙盖其道与古合者其言之训古也源于斯矣诗文始彚分小言贵精荒音霭乃凡十余种每种各有当代文人为之序俱附集之首简










</div>
    <div class="pagination">
<a href="明文海_page61.html">上一页</a><span>...</span><a href="明文海_page57.html">57</a><a href="明文海_page58.html">58</a><a href="明文海_page59.html">59</a><a href="明文海_page60.html">60</a><a href="明文海_page61.html">61</a><span class="current-page">62</span><a href="明文海_page63.html">63</a><a href="明文海_page64.html">64</a><a href="明文海_page65.html">65</a><a href="明文海_page66.html">66</a><a href="明文海_page67.html">67</a><span>...</span><a href="明文海_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
