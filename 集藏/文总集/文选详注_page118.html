<!DOCTYPE html>
<html>
<head>
    <meta charset="UTF-8">
    <title>文选详注 - 第 118 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 118 页/共 153 页</h1>
    <div class="content">　　枚叔善曰：汉书曰：枚乘，字叔，淮阴人，为吴王濞郎中。吴王初怨望谋为逆也，乘奏书谏。王不纳，遂去之。从梁孝王游。后景帝拜乘弘农都尉，卒。然乘之卒在相如之前，而今在后，误也。
　　臣闻得全者昌，失全者亡。善曰：史记，淳于髡说邹忌子曰：得全全昌，失全全亡。舜无立锥之地，以有天下；禹无十户之聚，以王诸侯。汤武之土不过百里，善曰：韩子曰：舜无置锥之地，于后世而德结。史记，苏秦说赵王曰：舜无咫尺之地，以有天下；禹无百人之聚，以王诸侯。汤、武之土不过百里，立为太子；诚得其道也。上不绝三光之明，下不伤百姓之心者，有王术也。善曰：不绝其明，言合度也。高诱淮南子注曰：三光，日、月、星也。故父子之道，天性也。善曰：父子，喻君臣也。孝经曰：父子之道，天性也。忠臣不避重诛以直谏，则事无遗策，功流万世。臣乘愿披腹心而效愚忠，惟大王少加意念恻怛之心于臣乘言。
　　夫以一缕之任系千钧之重，上悬之无极之高，下垂之不测之渊，虽甚愚之人犹知哀其将绝也。马方骇鼓而惊之，系方绝又重镇之；系绝于天不可复结，坠入深渊难以复出。善曰：孔丛子曰：齐东郭亥欲攻田氏，子贡曰：今子，士也，位卑图大，殆非子之任也。夫以一缕之任，系千钧之重，上悬之于无极之高，下垂于不测之深，傍人皆畏其绝，而造之者不知，其子之谓乎！马方骇鼓而惊之，系方绝重镇之；马奔车覆，六辔不禁，系绝其高，坠入于深，其危必矣。亥曰：吾已矣。其出不出，间不容发。苏林曰：臣改计取福，正在今日，言其激切甚急。善曰：曾子曰：律历迭相治也，其间不容发矣。能听忠臣之言，百举必脱。善曰：孙卿子曰：平则虑险，安则虑危，是百举不陷也。必若所欲为，危于累卵，难于上天；善曰：说苑曰：晋灵公造九层台，荀息闻之求见，曰：臣能累十二博棋，加九鸡卵棋上。公曰：危哉！论语曰：天不可阶而升也。变所欲为，易于反掌，安于泰山。善曰：反掌，言易也。孟子曰：武丁有天下，犹反掌也。春秋保干图曰：安于泰山，与日合符。今欲极天命之上寿，弊无穷之极乐，善曰：弊，犹尽也。究万乘之势，不出反掌之易，居泰山之安，而欲乘累卵之危，走上天之难，此愚臣之所大惑也。颜师古曰：走，趣也。走，音奏。
　　人性有畏其影而恶其迹，却背而走，迹逾多，影逾疾，不如就阴而止，影灭迹绝。善曰：庄子渔父曰：人有畏影恶迹而去之走者，举足逾数而迹疾，而影不离，自以为尚迟，疾走不休，绝力而死。不知处阴以休影，静处以息迹，愚亦甚矣。孙卿子以为涓蜀梁。欲人勿闻，莫若勿言；欲人勿知，莫若勿为。欲汤之沧，汉书音义，或曰：沧，寒也。一人炊之，百人扬之，无益也，不如绝薪止火而已。善曰：吕氏春秋曰：夫以汤止沸，沸声不止，去火则止矣。不绝之于彼，而救之于此，譬由抱薪而救火也。善曰：文子曰：不治其本，而救其末，无异凿渠而止水，抱薪而救火也。养由基，楚之善射者也，去杨叶百步，百发百中。善曰：战国策，苏厉谓周君曰：养由基善射，去柳叶百步而射，百发百中。杨叶之大，加百中焉，可谓善射矣。然其所止，百步之内耳，比于臣乘，未知操弓持矢也。
　　福生有基，祸生有胎；服虔曰：基、胎，皆始也。纳其基，绝其胎，祸何自来？善曰：自，从也。太山之溜力救切穿石，殚极之??断干。晋灼曰：??，古绠字。殚，尽也，极之绠干。干，井上四交之干。常为汲者所契伤也。水非石之钻，索非木之锯，渐靡使之然也。夫铢铢而称之，至石必差；寸寸而度之，至丈必过。张晏曰：乘所转四万六千八十铢而至于石，合而称之，必有盈缩也。石称丈量，径而寡失。善曰：文子曰：夫事烦难治也，法苛难行也，多求难赡也。寸而度之，至丈必差，铢而称之，至石必过。石称丈量，径而寡失。故大较易为智，曲辩难为惠也。径，直也。夫十围之木，始生而蘗，足可搔而绝，手可擢而抓，善曰：尸子曰：千丈之木始若蘗，足易去也。庄子曰：橡樟初生，可抓而绝。广雅曰：搔，抓也。字林曰：搔，先牢切。抓，壮交切。据其未生，先其未形。磨皲砥砺，不见其损，有时而尽。善曰：贾逵国语注曰：，砻，磨也。砻，力公切。尚书注：砥，磨石也。种树畜养，不见其益，有时而大。积德累行，不知其善，有时而用；弃义背理，不知其恶，有时而亡。臣愿大王熟计而身行之，此百世不易之道也。
文选考异
注「吴王初怨望」：袁本「王」下有「之」字，是也。茶陵本亦脱。
以直谏：茶陵本「以」下有「置」字，云五臣无。袁本云善有。案：汉书无。此尤删之也。善不当有，但传写衍。
注「臣改计取福」：何校去「臣」字，陈同，是也。各本皆衍。案：汉书颜注引无。
注「论语曰天不可阶而升也」：袁本作「论语犹天之不可阶而升」。茶陵本作「国语曰升天之无阶也。」案：此处袁修改，似初同茶陵，无以考也。
注「颜师古曰」：袁本、茶陵本「师古」作「监」，是也。
人性有畏其影　：袁本、茶陵本「影」作「景」，下及注皆同。案：「景」是，「影」非。汉书作「景」。尤所见误耳。
注「孙卿子以为涓蜀梁」：袁本、茶陵本无此八字。
欲汤之沧：案：「沧」当依汉书作「凔」，注同。各本皆伪。
殚极之??：茶陵本「?」，注同。袁本所见与此同。案：汉书作「?」。「?」是，「??」非也。
注「极之绠干」：何校「极」上添「尽」字，「干」上添「断」字，陈同。案：汉书颜注引有。
手可擢而抓：案：「抓」当作「拔」。汉书作「拔」。袁本、茶陵本作「拔」。校语云「善」作「抓」。各本所见皆非也。善亦作「拔」，与五臣无异。上句「搔而绝」者，横绝之也。此句「擢而拔」者，直拔之也。擢训引，不得言引而抓，可知也。其注末善「抓壮交切」一音，乃既引广雅解上句之「搔」为「抓」，而自音之，与此句无涉。不知者误认而改二本，据所见为校语，读者莫察矣。善自音注中字，其字非正文所有，如此者不一而足。汉书颜此注云「搔谓抓也。搔音索高反。抓音庄交反。」亦自音注中字，而非正文所有，又其可证者也。
注「橡樟初生」：何校「橡」改「豫」，陈同，是也。各本皆误。
注「磨也砻」：袁本、茶陵本无此三字。
注「尚书注砥磨石也」：袁本作「砥砺已见上文」。茶陵本复出，非。

上书重谏吴王

上书重谏吴王
　　枚叔善曰：汉书曰：吴王举兵西向，以诛晁错为名。汉闻之，斩错以谢诸侯。乘于是复说吴王。
　　昔秦西举胡戎之难，北备榆中之关，善曰：胡、戎为难，举兵而却也。汉书曰：金城郡有榆中县。南距羌筰之塞，东当六国之从。善曰：汉书曰：南夷自隽东北，君长十数，筰都最大。筰，在洛切。六国，已见李斯书。六国乘信陵之籍，善曰：汉书音义曰：无忌常摠五国却秦，有地资也。明苏秦之约，厉荆轲之威，并力一心以备秦。然秦卒禽六国，灭其社稷，而并天下，是何也？则地利不同，而民轻重不等也。今汉据全秦之地，兼六国之众，修戎狄之义，颜师古曰：修恩义以抚戎、狄。而南朝羌筰，此其与秦，地相什而民相百，大王之所明知也。善曰：言地多秦十倍，民多百偣。今夫谗谀之臣为大王计者，不论骨肉之义，民之轻重，国之大小，以为吴祸，此臣所以为大王患也。
　　夫举吴兵以訾于汉，李奇曰：訾，量也。譬犹蝇蚋之附群牛，腐肉之齿利剑，锋接必无事矣。善曰：说文曰：秦谓之蚋，楚谓之蚊。蚋，而锐切。齿，犹当也。天下闻吴率失职诸侯，愿责先帝之遗约，今汉亲诛其三公，以谢前过，善曰：谓诛晁错也。错为御史大夫，故曰三公。是大王威加于天下，而功越于汤武也。夫吴有诸侯之位，而富实于天子；有隐匿之名，而居过于中国。韦昭曰：隐匿，谓僻在东南。夫汉并二十四郡，十七诸侯，方输错出，张晏曰：汉时有二十四郡，十七王也。善曰：此言贡献之多。方输，四方更输，错杂而出也。军行数千里不绝于郊，其珍怪不如山东之府。如淳曰：山东，吴王之府藏也。善曰：错出，张云错互出攻，则谓兴军远行也。军，一为运错出，谓四方更输，交错出献之而行也。转粟西乡，陆行不绝，水行满河，不如海陵之仓。如淳曰：言汉京师仰须山东漕运以自给耳。臣瓒曰：海陵，县名，有吴太仓。修治上林，杂以离宫，积聚玩好，圈守禽兽，不如长洲之苑。服虔曰：吴苑也。韦昭曰：长洲在吴东。游曲台，临上路，不如朝夕之池。张晏曰：曲台，长安台，临道上也。苏林曰：以海水朝夕为池。深壁高垒，副以关城，不如江淮之险。此臣之所为大王乐也。
　　今大王还兵疾归，尚得十半。善曰：言王早还，冀十分之中得半安全。不然，汉知吴有吞天下之心，赫然加怒，遣羽林黄头循江而下，苏林曰：羽林黄头郎，习水战者。袭大王之都；鲁东海绝吴之饟道；善曰：吴饟军自海入河，故命鲁国入东海郡以绝其道也。地理志有鲁国及东海郡。梁王饰车骑，习战射，积粟固守，以偪荥阳，待吴之饥。大王虽欲反都，亦不得已。夫三淮南之计不负其约，晋灼曰：吴、楚反，皆守约不从也。齐王杀身以灭其迹，晋灼曰：齐孝王将闾也。吴、楚反，坚守距三国不从。后栾布等闻初与三国有谋，欲伐之，王惧自杀。善曰：汉书曰：齐王闻吴、楚平，乃自杀。今乘已言之，汉书与此，必有一误也。四国不得出兵其郡，晋灼曰：胶东、胶西、济北、菑川，四国王也，发兵应吴、楚。赵囚邯郸，此不可掩，亦已明矣。应劭曰：汉将郦寄围赵王于邯郸，与囚无异也。善曰：杜预注左氏传曰：掩，匿也。今大王已去千里之国，而制于十里之内矣。张晏曰：吴地方千里，梁下屯兵方十里，言王必见制于此地。张韩将北地，如淳曰：张，张羽；韩，韩安国也。善曰：将北地，谓将兵在吴军之北也。弓高宿左右，服虔曰：弓高侯韩颓当也。如淳曰：宿军左右。兵不得下壁，军不得太息，臣窃哀之。愿大王熟察焉！
文选考异
注「颜师古曰修恩义以抚戎狄」：袁本、茶陵本无此十一字。
不如山东之府：何校云汉书作「东山」。案：各本皆作「山东」，疑误倒也。注同。
注「张云错互出攻」：案：「张」下当有「晏」字。各本皆脱。
注「错出谓四方更输交错出献之而行也」：案：「错出」二字当作「则」，「献」当作「运」。上注「则谓兴军远行也」，解作「军」之本。此注「则谓」云云，解作「运」之本。各本皆误。
注「臣瓒曰海陵县名有吴太仓」：袁本、茶陵本无此十一字。
以偪荥阳：袁本、茶陵本「偪」作「备」。袁校语云善作「偪」。茶陵无校语。案：汉书作「备」，但传写误为「偪」耳。
注「胶东胶西济北菑川四国王也发兵应吴楚」：袁本、茶陵本「菑川四国」作「吴楚临淄吴楚作此谋」。案：各本皆有误，当依汉书颜注引作「胶东胶西济南淄川王也发兵应吴楚」。

诣建平王上书

诣建平王上书
　　江文通梁书曰：宋建平王景素好士，淹随在南兖州。广陵令郭彦文得罪，辞连淹，系州狱中。上书，景素览书，即出之。
　　昔者贱臣叩心，飞霜击于燕地；淮南子曰：邹衍尽忠于燕惠王，惠王信谮而系之，邹子仰天而哭，正夏而天为之降霜。春秋考异邮曰：桓公杀贤，吏民含痛，流涕叩心。庶女告天，振风袭于齐台。淮南子曰：庶女告天，雷电下击，景公台陨，海水大出。许慎曰：庶女，齐之少寡，无子，养姑。姑无男，有女，女利母财而杀母，以诬告寡妇。妇不能自解，故冤告天。司马彪庄子注曰：袭，入也。下官每读其书，未尝不废卷流涕。沈约书曰：郡县为封国者，内史相并于国主称臣，去任便止。世祖孝建中，始改此制为下官。太史公曰：始齐之蒯通读乐毅报燕书，未尝不废书而泣也。杨雄见屈原作离骚，悲其文，读之流涕也。何者？士有一定之论，女有不易之行，淮南子文也。高诱曰：士有同志同德，其交接有一会而分定，故曰有一定之论也。贞女专一，亦无二心，虽有偏丧，不须更醮，故曰有不易之行。信而见疑，贞而为戮，是以壮夫义士，伏死而不顾者此也。史记曰：屈原信而见疑，忠而被谤，能无怨乎？法言曰：壮夫不为。左氏传曰：义士犹或非之。又曰：君子曰：臣治烦去惑者也，是以伏死而争。李陵与苏武书曰：足下遭时不遇，至于伏剑不顾。下官闻仁不可恃，善不可依，谓徒虚语，乃今知之。马迁悲士不遇赋曰：理不可据，智不可恃。邹阳书曰：臣常以为然，徒虚语耳。又曰：臣始不信，今乃知之。伏愿大王暂停左右，少加怜察。邹阳书曰：左右不明，卒从吏讯。又曰：愿王熟察，少加怜焉。
　　下官本蓬户桑枢之人，布衣韦带之士，淮南子曰：处穷僻之乡，蓬户瓮牖，揉桑以为枢，此齐人所谓形植犁黑，忧悲而不得志也。高诱曰：编蓬为户，揉桑条为户枢。说苑，唐且谓秦王曰：大王尝闻布衣韦带之士怒乎？伏尸二人，流血五步。退不饰诗书以惊愚，进不买名声于天下。淮南子曰：古之人同气于天地，与一世而优游。及伪之生，饰智以惊愚，设诈以巧上。又曰：周室衰而王道废，儒、墨于是博学疑圣，饰诗、书以买名誉于天下。日者，谬得升降承明之阙，出入金华之殿，汉书，帝赐严助书曰：君猒承明之庐。又曰：班伯少受诗于师丹。上方向学，郑宽中、张禹朝夕入说尚书、论语于金华殿中，诏伯受焉。何常不局影凝严，侧身扃禁者乎！诗序曰：侧身修行。班婕妤自伤赋曰：应门闭兮禁闼扃。窃慕大王之义，复为门下之宾，备鸣盗浅术之余，豫三五贱伎之末。史记曰：孟尝君入秦，昭王乃囚孟尝君，谋欲杀之。孟尝君谋欲使人抵昭王幸姬求解。姬曰：妾愿得君狐白裘。此时孟尝君有一狐白裘，入献之昭王，无他裘。孟尝君患之，遍问客，莫能对。最下为狗盗者曰：臣能得狐白裘。乃夜为狗以入秦宫藏中，取所献狐白裘至，以献幸姬。姬为言昭王，孟尝君得出，驰去，至关。关法，鸡鸣出客。孟尝君恐追至，客之居下坐者能为鸡鸣，遂得出之。如食顷，追至关，已后，孟尝君乃还。抱朴子军术曰：大将军当明案九宫，视年在宫，常就三居五，五为死，三为生，能知三五，横行天下。司马迁书曰：使得奏薄伎。大王惠以恩光，顾以颜色，郑玄诗笺曰：为光，言天子恩泽光耀被及己也。曹植艳歌曰：长者赐颜色，泰山可动移。实佩荆卿黄金之赐，窃感豫让国士之分矣。燕丹子曰：荆轲之燕太子东宫，临池而观。轲拾瓦投蛙，太子令人奉盘金转用抵，抵尽复进。轲曰：非为太子爱金，但臂痛耳。史记，赵襄子数豫让曰：子尝事范中行氏，智伯灭之，不为报雠，臣事智伯。死而子何独为报雠也，豫让曰：中行氏众人遇我，我故众人报之；智伯国士遇我，我故国士报之。常欲结缨伏剑，少谢万一，左氏传曰：卫太子迫孔悝于厕，强盟之。子路曰：太子无勇，若燔台半，必舍孔叔。太子闻之，惧，下石乞、盂黡敌子路，以戈击之，断缨。子路曰：君子死，冠不免。结缨而死。又曰：晋侯杀里克，公使谓之曰：子弒二君与一大夫，为子君者不亦难乎！对曰：臣闻命矣。伏剑而死。庄子曰：弇堈曰：今于道秋毛之端，万分未得处一焉。剖心摩踵，以报所天。邹阳上书自明曰：剖心析肝。孟子曰：墨子兼爱，摩顶致于踵，利天下为之。刘熙曰：致，至也。左氏传，箴尹克黄曰：君，天也。何休曰：君者臣之天。不图小人固陋，坐贻谤雾，杨恽书曰：言固陋之愚也。迹坠昭宪，身恨幽圄，陆机谢内史表曰：幽执囹圄，当为诛始。履影吊心，酸鼻痛骨！诗曰：顾瞻周道，中心吊兮。高唐赋曰：孤子寡妇，寒心酸鼻。太子丹谓曲武曰：今秦王反戾天常，每念之痛入骨髓。
　　下官闻亏名为辱，亏形次之，尸子曰：众以亏形为辱，君子以亏义为辱。是以每一念来，忽若有遗。李陵答苏武书曰：每一念至，忽然亡生。加以涉旬月，迫季秋，天光沈阴，左右无色。司马迁答任少卿书曰：今少卿抱不测之罪，涉旬月，迫季冬。吕氏春秋曰：行秋令则天多沈阴。蔡邕月令章句曰：阴者，密云也。沈者，云之重也。身非木石，与狱吏为伍。司马迁答任少卿书曰：身非木石，独与法吏为伍。此少卿所以仰天槌心，泣尽而继之以血也。李陵与苏武书曰：何图志未立而怨已成，此陵所以仰天槌心而泣血也。韩子曰：卞和乃抱其璞而哭于楚山，三日三夜，泣尽继之以血。
　　下官虽乏乡曲之誉，然尝闻君子之行矣。燕丹子，夏扶曰：士无乡曲之誉，则未可以论行。其上则隐于帘肆之间，卧于岩石之下；汉书曰：谷口有郑子真，蜀有严君平。君平卜筮于成都市，裁日阅数人，得百钱足自养，则闭肆下帘而授老子。论衡，谷口郑子真耕于岩石之下，名震京师。次则结绶金马之庭，高议云台之上；汉书曰：萧育与朱博友，故长安语曰：萧朱结绶。西都赋曰：承明、金马，著作之庭。东观汉记曰：建初元年，诏贾逵曰：南宫云台，使出左氏大义。退则虏南越之君，系单于之颈。汉书曰：南越与汉和亲，乃遣终军使南越。军自请愿受长缨，必羁南越王而致阙下。又贾谊曰：行臣之计，请必系单于之颈而制其命。俱启丹册，并图青史。汉书曰：高祖论功定封，以丹书之信，重以白马之盟。又有青史子。音义曰：古史官记事。宁当争分寸之末，竞锥刀之利哉？左氏传曰：叔向诒子产书曰：锥刀之末，将尽争之。
　　下官闻积毁销金，积谗磨骨，邹阳上书曰：众口铄金，积毁消骨。远则直生取疑于盗金，近则伯鱼被名于不义。汉书曰：直不疑，南阳人，为郎，事文帝。其同舍有告归，误持其同舍郎金。已而同舍郎觉，妄意不疑，不疑谢有之，买金偿。后告归者至而归金，亡金郎大惭。范晔后汉书曰：第五伦，字伯鱼，京兆人。举孝廉，补淮阳医工长。后从王朝京师，得会，帝戏伦，谓伦曰：闻卿为吏篣妇公，不过从兄饭，宁有之耶？伦对曰：臣三娶妻，皆无父。少遭饥乱，实不妄过人食。帝大笑。彼之二子，犹或如是，况在下官，焉能自免？昔上将之耻，绛侯幽狱，名臣之羞，史迁下室，司马迁答任少卿书曰：绛侯诛诸吕，囚于请室。又曰：而仆又茸以蚕室。至如下官，当何言哉！司马迁书曰：如仆尚何言哉！夫鲁连之智，辞禄而不返；史记曰：秦使白起围赵，闻鲁仲连责新垣衍，秦军遂引去。平原君欲封仲连，连谢，终不肯受。接舆之贤，行歌而忘归。楚狂接舆，已见邹阳书。子陵闭关于东越，仲蔚杜门于西秦。亦良可知也。范晔后汉书曰：严光，字子陵，会稽余姚人。少有高名，与光武同游学。及即位，变名姓，隐身不见。赵岐三辅决录注曰：张仲蔚，扶风人也。少与同郡魏景卿隐身不仕，所居蓬蒿没人。若使下官事非其虚，罪得其实，亦当钳口吞舌，伏匕首以殒身，庄子曰：钳墨翟之口。燕丹子，荆轲曰：田光向轲吞舌而死。何以见齐鲁奇节之人，燕赵悲歌之士乎？左氏传，子方曰：事子我而有私于其雠，何以见鲁卫之士？汉书，王先生谓邹阳曰：今子欲安之乎？阳曰：齐、楚多辨智，韩、魏时有奇节，吾将历问之。史记，荆轲之燕，高渐离悲歌击筑，荆轲和而歌于市中。又曰：赵大夫悲歌慷慨者也。
　　方今圣历钦明，天下乐业，尚书曰：放勋钦明。管子曰：天下有道，人乐其业。青云浮雒，荣光塞河，尚书中候曰：成王观于洛河，沈璧，礼毕，王退俟。至于日昧，荣光并出，幕河，青云浮洛，青龙临坛，衔玄甲之图，吐之而去。西洎临洮土刀切狄道，北距飞狐阳原，淮南子曰：秦之时，丁壮丈夫西至临洮、狄道，东至会稽、浮石，南至豫章、桂林，北至飞狐、阳原。高诱曰：临洮，陇西之县，洮水出北。狄道，汉阳之临洮也。飞狐，盖在代郡飞狐山，阳原，盖在太原。莫不浸仁沐义，照景饮醴而已。杨雄核灵赋曰：文王之始起，浸仁渐义，会贤攒智。攒音攒。论语摘辅像曰：帝率握照景饮醴，蓂荚为历。宋均曰：照景，谓景星所照也。而下官抱痛圆门，含愤狱户，周礼曰：以圜土教罢民。郑司农曰：圆土，狱城也。一物之微，有足悲者。家语，孔子谓哀公曰：一物失理，乱亡之端。此思忧则忧可知矣。仰惟大王，少垂明白，则梧丘之魂，不愧于沈首，鹄亭之鬼，无恨于灰骨。晏子春秋曰：景公田于梧丘，夜坐睡，梦见五丈夫，倚徙称无罪。公问晏子。曰：昔先公灵公出畋，有五丈夫来，惊兽，悉断其头而葬之，命曰丈夫丘。命人掘之，五头同穴。公令厚葬之，乃恩及白骨。说苑曰：景公畋于梧丘。谢承后汉书曰：苍梧广信女子苏娥，行宿高安鹊巢亭，为亭长龚寿所杀，及婢致富，取其财物，埋致楼下。交址刺史周敞行部宿亭，觉寿奸罪，奏之，杀寿。列异传曰：鹄奔亭。不任肝胆之切，敬因执事以闻。
文选考异
注「沈约书曰」：何校「书」上添「宋」字，陈同，是也。各本皆脱。
注「马迁悲士不遇赋曰」：案：「马」上当有「司」字。各本皆脱。
注「今乃知之」：案：「今乃」当作「乃今」。各本皆倒。
注「转用抵」：案：「转」当作「轲」。袁、茶陵二本并此入五臣，仍作「轲」，可借证。
注「对曰臣闻命矣」：袁本、茶陵本「曰」下有「若不有废，君何以兴？欲加之罪，其无辞乎！」案：此节注二本并五臣，未必善有也。
注「弇堈曰」：茶陵本「堈」下有「吊」字，是也。袁本作「弇州子」，大误。案：所引知北游文也。
注「言固陋之愚也」：陈云「也」，「心」误，是也。各本皆误。
身恨幽圄：袁本、茶陵本「恨」作「限」，是也。梁书作「限」。
是以每一念来：茶陵本「是以每一念」五字作「每以一念」四字，校语云五臣作「是以每一念」。袁本作「是以每一念」，无校语。案：茶陵所见非也。梁书作「是以每一念来」。
注「忽然亡生」：茶陵本「亡」作「忘」，是也。袁本亦误「亡」。
注「李陵与苏武书曰」下至「而泣血也」：此二十八字袁本、茶陵本无。案：盖因已见五臣而删削也。
注「则未可以论行」：袁本、茶陵本「以」作「与」，是也。
注「裁日阅数人」：袁本、茶陵本「裁日阅」作「一日裁」。案：此尤校改之也。
注「论衡谷口郑子真」：袁本、茶陵本「衡」作「曰」，是也。
退则虏南越之君：何校云梁书「退」作「次」。案：所校是也。各本皆误。
注「以丹书之信」：陈云「以」上脱「申」字，是也。各本皆脱。
注「补淮阳医工长」：袁本、茶陵本「淮阳」作「谯国」，袁「医」作「监」，茶陵无「工」字。案：此尤校改之也。
注「帝戏伦谓伦曰」：袁本「戏」下去「伦」字，是也。茶陵本亦衍。
注「会稽余姚人少有高名与光武同游学」：袁本、茶陵本无「余姚少有高名游」七字，「光武」作「世祖」。案：此尤校改之也。
照景饮醴而已：袁本、茶陵本无「而已」二字，是也。梁书无。
鹄亭之鬼：袁本、茶陵本「鹄」下校语云善作「鸿」。案：二本所见非也，或尤校改正之。梁书作「鹄」。
注「命曰丈夫丘」：案：「曰」下当有「五」字。各本皆脱。
注「五头同穴」：袁本「同穴」作「共孔」，是也。茶陵本作「具存」，更非。

启

奉答敕示七夕诗启

任昉集，诏曰：聊为七夕诗五韵，殊未近咏歌，卿虽讷于言，辩于才，可即制付使者。
奉答敕示七夕诗启
　　任彦升
　　臣昉启：奉敕并赐示七夕五韵。窃惟帝迹多绪，俯同不一；春秋合诚图曰：黄帝布迹，必稽功务法。宋均曰：迹，行迹，谓功绩也。春秋保干图曰：帝异绪。托情风什，希世罕工。毛诗题曰：关雎之什。鲁灵光殿赋曰：邈希世而特出。虽汉在四世，魏称三祖，四世，汉武帝也。三祖，谓魏武、文、明也。魏志，高贵乡公诏曰：昔三祖神武圣德，应天受祚。宁足以继想南风，克谐调露。家语曰：昔者舜弹五弦琴，造南风之诗。其诗曰：南风之熏兮，可以解吾民之愠兮；南风之时兮，可以阜吾民之财兮。王肃曰：熏，风至貌也。乐动声仪曰：时元气者，受气于天，布之于地，以时出入物者也。四时之节，动静各有分职，不得相越，谓调露之乐也。宋均曰：调露，调和致甘露也，使物茂长之乐也。性与天道，事绝称言，论语，子贡曰：夫子之文章，可得而闻也，夫子之言性与天道，不可得而闻也。岂其多幸，亲逢旦暮。左氏传，羊舌职曰：民之多幸，国之不幸。庄子曰：万世之后，而一遇大圣，知其解者，是旦暮遇也。
　　臣早奉龙潜，与贾马而入室；易曰：潜龙勿用。法言曰：若以孔门用赋，贾谊升堂，相如入室。晚属天飞，比严徐而待诏。易曰：飞龙在天，利见大人。答宾戏曰：泥蟠天飞者，应龙之神也。汉书曰：严安、徐乐上疏言世务，上召见，乃拜乐、安偕为郎中。又曰：东方朔待诏金马门。惟君知臣，见于讷言之旨；左氏传，君子曰：古人有言曰：知臣莫若君。论语，子曰：君子欲讷于言而敏于行。取求不疵，表于辩才之戏。左氏传曰：初，申侯有宠于楚文王，文王曰：唯我知汝，汝专利不猒，余取余求，不汝疵瑕也。裴诡集有辩才论。谨辄牵率庸陋，式詶天奖，拙速虽效，蚩鄙已彰。孙子兵法曰：兵闻拙速，未睹工久。陈琳笺曰：蚩鄙益着。阎缵上诗表曰：劳者歌其事，贵露蚩鄙。临启惭恧女六切，罔识所寘。谨启。
文选考异
注「裴诡集有辩才论」：袁本「诡」作「頠」，是也。茶陵本亦误「诡」。

为卞彬谢修卞忠贞墓启

萧子显齐书曰：卞彬，字士蔚，官至绥建太守，卒。济阴卞录曰：壸字望之，永嘉中除著作郎。苏峻称兵，为尚书令右将军，领右卫。峻至东陵口，六军败绩，壸乘马被甲赴贼。二子眕、盱见父去，随从，俱为贼所害。赠侍中、开府。谥忠贞公。眕，音真忍切。盱，休于切。
为卞彬谢修卞忠贞墓启
　　任彦升
　　臣彬启：伏见诏书并郑义泰宣敕，当赐修理臣亡高祖晋故骠骑大将军建兴忠贞公壸坟茔。臣门绪不昌，天道所昧，忠遘身危，孝积家祸，名教同悲，隐沦惆怅。王隐晋书述曰：壸及二子死，征士翟汤闻而叹曰：父为忠臣，子为孝子，忠孝之道，萃于一门，可谓贤哉！名教谓王隐，隐沦谓翟汤。世说，乐广曰：名教中自有乐地。桓子新论曰：天下神人五，二曰隐沦。而年世伛迁，孤裔沦塞。广雅曰：伛，易也。遂使碑表芜灭，丘树荒毁，狐兔成穴，童牧哀歌。桓子新论曰：雍门周以琴见孟尝君曰：臣切悲千秋万岁后，坟墓生荆棘，狐兔穴其中，樵儿牧嵳，踯躅而歌其上也。感慨自哀，日月缠迫。刘公干赠五官中郎诗曰：感慨以长叹。
　　陆下弘宣教义，非求效于方今；杜预左氏传序曰：弘宣祖业。仲长子昌言曰：引之于教义。说苑曰：圣王布德施惠，非求报于百姓也。壸余烈不泯，固陈力于异世。春秋元命苞曰：文王积善所润之余烈。论语，子曰：周任有言曰：陈力就列，不能者止。但加等之渥，近阙于晋典；左氏传曰：凡诸侯薨于朝会，加一等，死王事，加二等。樵苏之刑，远流于皇代。战国策，颜触谓齐王曰：秦攻齐，令曰：敢有去柳下季垄五十步樵采者，罪死不赦。臣亦何人，敢谢斯幸？不任悲荷之至！谨奉启事以闻。谨启。
文选考异
注「名教谓王隐隐沦谓翟汤」：袁本、茶陵本无此十字。
注「颜触谓齐王曰」：案：「触」当作「斶」。袁、茶陵二本作「蠋」，亦非。说见前。

启萧太傅固辞夺礼

刘璠梁典曰：昉为尚书殿中郎，父忧去职，居丧不知盐味，冬月单衫，庐于墓侧。齐明作相，乃起为建武将军、骠骑记室，再三固辞。帝见其辞切，亦不能夺。
启萧太傅固辞夺礼
　　任彦升
</div>
    <div class="pagination">
<a href="文选详注_page117.html">上一页</a><span>...</span><a href="文选详注_page113.html">113</a><a href="文选详注_page114.html">114</a><a href="文选详注_page115.html">115</a><a href="文选详注_page116.html">116</a><a href="文选详注_page117.html">117</a><span class="current-page">118</span><a href="文选详注_page119.html">119</a><a href="文选详注_page120.html">120</a><a href="文选详注_page121.html">121</a><a href="文选详注_page122.html">122</a><a href="文选详注_page123.html">123</a><span>...</span><a href="文选详注_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
