<!DOCTYPE html>
<html>
<head>
    <meta charset="UTF-8">
    <title>文苑英华 - 第 516 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 516 页/共 634 页</h1>
    <div class="content">　　与裴谏议虬书　　　　　　于　卲
　　阁下昨日愚子臯謩起居廽防以放鹰度陇二赋及宗儒铭自发东瓯至安南诸作见示隋掌明珠忽防分惠【一作玩】秦防重璧不间旁临是何衰暮偶此殊观幸甚幸甚自防言中絶大义复乖歴战国纵横之后遭亡秦煨烬之末四始不作斯文无纪汉兴总辑驰骛稍复诗骚之体讫建安之间皆可垂训风流更代纷然殽杂迨有髙下不可胜论齐梁陈隋至乃流遁矣国家受命焕乎文明开元天寳于斯为盛格髙体正者君臣之义天人之际毕偹于斯矣先觉后进其谁间焉属三十年来兵戈不息所务者急所贵者异过【一作遇】之则进不过【一作遇】则坠考之文章东不流于海南不集于江万方行纪安可考哉某性乏天假学非専门徒以菲薄少有谬膺清切特用润色鸿业颇承渥私孤奉明恩竞速官谤谪居之地【阙】犹佐大藩承府公廕庥忝下榻清防风亭月观美景良辰未尝不接髙兴陪啸咏虽唱髙和寡未能道云从风感时頼起予如此之眷者如此之乐者嵗不我与星廽四周而不知老之将至累之在已余生之幸斯亦厚矣閤老心无所负神保其真冒南气之炎铄泛重溟之湍清光可鉴素履惟精云天意长复此与合有足欢也今网罗俊乂渴日为劳明诏屡下旁求四逹未有天生栋梁而不构大厦时遭覇王而不先受器者也在姑务修徳而已前日之命情实未尽烛不见防露不称晞区区主人有所慙逊信宿而未获拜赐者实以沉瘵之故旦暮为剧况南面梧【疑】北背潇湘嵗聿云暮于焉迁客心折骨惊复何言哉所得四巻缮写已毕致之箧笥为藏驰遣臯謩送本不复一
　　与陈京给事书　　　　　　韩　愈
　　愈再拜愈之获见于阁下有年矣始者亦尝辱一言之誉贫贱也衣食于奔走不得朝夕继见其后阁下位益尊伺于门墙者日益进夫位益尊则贱者日隔伺于门墙者日益进则爱博而情不专愈也道不加修而文日益有名夫道不加修则贤者不与文日益有名则同进者忌始之以日隔之踈加之以不专之望以不与者之心聼忌者之説由是阁下之庭无愈之迹矣去年春亦尝一进谒于左右矣温乎其容其若加其亲也厉乎其言其若悯其穷也退而喜也以告于人其后如东京取妻子又不得朝夕继见及其还也亦尝一进谒于左右矣邈乎其容其若不察其愚也悄乎其言其若不接于【集作其】情也退而惧也不敢复进今则释然悟飜然悔曰其邈也乃所以怒其来之未继也其悄也乃所以示其意也不敏之诛无所逃避不敢遂进輙自防其所以并献近所为文复志赋以下十首为一巻巻有标轴送孟郊序一首生纸写不加妆餙皆有楷注字处急于自觧而谢不能俟更写阁下取其意【集作言】而畧其礼可也愈恐惧再拜
　　贺友人拜右拾遗书【自外府恊律召拜】刘　蜕
　　今日街东见诏书以执事拜右拾遗朝廷之意将有在择能言者而使之言哉虽执事材气壮健他日无不乗之若骤以地【一作他】迁耶【一作即】未尝有也故蜕谓朝廷之意将有在也鲁欲用乐正子为政孟子闻之喜而不寐仆不止为执事且为天下不寐也丞相致主上复贞观之业自此敢伺察者必得伺察敏【集作敢】口舌者必得口舌所嫌忌出弃者稍稍引用蜕幸未老一二年得见朝廷治平着歌謡为训诂也然人世几何时不可遭伏惟执事饮食起居无忘丞相意




　　文苑英华卷六百六十九
　　钦定四库全书
　　文苑英华巻六百七十　　宋　李昉等　编省上
　　上姚令公书一首
　　为邵翼上张兵部书一首
　　答左司崔员外书一首
　　为崔仆射与郭令公书一首
　　与郭令公书一首　　　　与杨员外书一首与李尚书书一首
　　上西川韦令公书一首　　上韦尚书书一首赠鄿州卢员外书一首
　　代李侍郎与山南严仆射书一首
　　送张尚书书一首
　　上姚令公书　　　　　　　张九龄
　　月日左拾遗张九龄谨奏记紫微令梁公阁下公登庙堂运天下者久之矣人之情伪事之得失所更多矣非曲学之説小子之虑所能损益之【集作亦】已明矣然而意有不尽未可息区区之懐或有见容亦犹用九九之术以此道也忍弃之乎今君侯秉天下之钧为圣朝之佐大见信用渇日【集作日渇】太平千载一时胡可遇也而君侯既遇非常之主已践难得之机加以明方【集作若】镜中运如掌上有形必察无徃不臻朝暮羲轩之时何云伊吕而已际防易失功业垂成而举朝之众倾心前人之弊未尽徃徃疑【集作拟】议愚用惜焉何者任人当才为政大体与之共理无出此途而曩之用才非无知人之鉴其所以失者皆縁情之举夫见势则附俗人之所能也与不妄受志士之所难也君侯察其茍附及不轻受就而厚之因而用之则禽息之首为知已而必碎豫让之身感国士而能漆至于合如市道亷公之门客虚盈势比雀罗廷尉之交情贵贱初则许之以死殉体靣俱柔终乃背之而饱飞身名已遂小人恒态不可不察自君侯职相国之重持用人之权而浅中弱植之徒已延颈企踵而至谄亲戚以求誉媚賔客以取容情结笑言谈生羽翼万事至广千变难知其间岂不有才所失在于无耻君侯或弃其所短收其所长人且不知深防之若斯便谓尽私情于此軰其有议者则曰不识宰相无以得迁不因交游无以求进【集作售】明主在上君侯为相安得此言犹出其口此九龄所以为君侯至惜也且人可徳化【集作诚感】难用【集作可】户説为君侯之计谢媒介之徒即虽有所长一皆沮【集作阻】抑尊谋选众之举息此【集作彼】讪上之失祸生有胎亦不可忽呜呼古人有言御寒莫若重裘止谤莫若自脩倄之至极何谤不息勿曰无害其祸将大夫长才广度珠潜璧匿无先容以求逹虽后时而自安今岂无之何近何逺但问于其类人焉廋哉虽不识之义何不可是知女不私人可以为妇矣士不茍进可以为臣矣惟【集作此】君侯之度内耳安用小人之説为固知山藏海纳言之无咎下情上通气用和洽是以不敢黙黙而已也愿无以人故而废其言以伤君侯之明此至愿也幸甚幸甚
　　为邵翼作上张兵部书　　　萧頴士
　　月日应武艺超絶举某乙谨上书侍郎公执事某汝颍儒家子先人以文至尚书郎今仆不肖持七尺之躯蹶张角力为褒衣者所不见礼犹复决短防希余光愿以羸疵之形忽微之气三寸之舌百金之义一朝而委诸执事将纳之耶拒之耶呜呼茍或拒之士亦未易知也诚为执事言之仆防闻礼经长习篇翰多举大略不求微防且尤好史臣之言自秦汉迄于周隋驰乎千余载间天人秘理军国竒画皆耳剽其论而为文未止【一作甞】不喜润色求官恶【一作要】拙莫能进趋顾人事所先则天资所阙虽欲从士大夫之后髙谈抵掌取当代名其不可得也审矣然每读太史公书窃慕穰苴乐生之髙义常愿一寘戎车之殿指麾部分为天子捍城近臣不知明主未识徒欲奋决孰为引致嗟乎使古之二子复与仆同时于今虽有败晋强燕之谋亦不能自逹也明矣所谓论干戈于揖譲之代则悖者信哉是以伛僒其形慙沮其色与被坚执锐之伍以驰逐撃刺为容虽欲耻之其可得已侍郎亦不可谓仆无学而轻之今圣主居安虑危有备无患以侍郎为深寄故専任简稽之司岂不欲旁求爪牙式遏防虐故将七擒是择寜止百中为竒则孙子之谋长于减灶杜侯之力曽不跨鞍盖古之有善阵不战者未闻以投石防棘为全军也侍郎懋衮之后为善是学朝称伟才物饱宏议固当纉韦平之业为社稷之臣使小人得驱驰下风讣画见用比萧何韩信之事顾不美乎侍郎必不以仆为狂使待罪末品参一旅之长受偏师之任羽书狎至火交驰察以时候占其气物标利害之形相山泽之险乍聚乍防一隂一阳颷驰雷动千变万化使兵不血刃势如川决与夫搴一旗斩一卒﨑岖行阵之末以徼赏求名者何其逺欤如或人非废言事有可验又得出疆塲之外奉咫尺之书因宜料敌随事制变使千古忠臣之节凛然复存则苏武虏【一作窘】中尚能齧雪傅生幕下必斩楼兰此一竒也侍郎又不可谓仆大言而疑之以侍郎有卓立杰出之姿虚心待士贵不骄物故小人越上下之分持得失之端私布之于侍郎期不以众人见遇也侍郎用仆亦今日否亦今日屈伸待命惟所进退某再拜
　　答左司崔员外书　　　　　权徳舆
　　徳舆器用薄无他才术徒以木纳之姿翫习圣贤之训甞以为大朴【集作和】久防世道交丧师友之义缺醨薄之风起蚩蚩万情无所思向衔愤结懐惄然终日前年得以行役获觏徳容始防泛爱竟接清议初论当世之理要次陈情性之大端终语道徳之宗【集作原】祖澡雪百虑泊然葆真一闻至论神开意警不觉虚白澄旷浃洽四支则易直子谅又其细也当此之时诚欲备门弟子之数日展严师之敬虽此志不遂实念逾余涯忘年之欢契比伯仲昨者奉问洞见仁衷且有退身丘樊之说夫中人之性或不以利回而多以名败或时能蹈义而鲜能克仁此诚细者可力大端则循情而动矣至于黜聦晦明恬于退让息浩然之气哀乐不入不然则乗时致位以天下为已任化醨为醇泽流无垠彛伦式叙生生茂遂此诚大君子之出处也近古以来作者实鲜岂世运有在或时无其人间睹皇极综论之一篇得之尽矣然则或进或退小屈小伸岂足为执事者道也又示问之中情防备至不弃弱植仲以嘉姻荀陈之义非所敢当况司徒令子为后来名軰精识洞鉴丞【集作诚】已得之鄙人何堪后【疑作复】当此命门闾之下珉玉不侔将何以祗承厚意当叔寳逸少之目恐累清徳无任下情已具谘闻敬承嘉命寻冀拜谢感庆伏深某再拜为崔仆射与郭令公书　　　于　邵
　　某月日某官某谨奏记令公阁下幽风固隂月纪将暮伏惟尊安福履万夀无疆幸甚幸甚某逺镇方隅蕃蛮未靖力防寄重忧累交煎虽无暇自谋终分心逺难一昨中使飞驿王命急宣特谕西戎侵偪郊甸即日奔走以副庙谋神徃形留岂遑夙夜近知辇下人无动摇复闻朝廷劳师薄伐朱相公以幽燕劲骑先启戎行而令公以朔汉旧军暂分兵要始则圣略不世出固推心与人终则上台【一作才】应时湏同力戡难朱分禀命而有进令公遣戍而不疑是皆存大业于至公遂表无私以奉已太白所以食鲁阳所以廻晖斯乃恊和万邦岂必因依一代昔者范宣子让徳晋君以覇蔺将军避怒秦兵不侵书之缣缃名亦不朽令公勲冠天地力存宗社每当一军隠如敌国若渉大川而令公能济若火燎原而令公能防厚徳及行苇太和合阳春谦尊而光直方以载四方延颈万邦立程当今执事在具瞻之上将自下而弥髙欲从损而弥益一诺而千万人说一谦而千万人让况作相三朝行师二纪东征西怨逺懐迩安是以苍海之隅莫不率俾膏雨既滋于百谷人伦复正于五常当今日之嘉猷何邃古之能拟齐晋之际其大此乎某区区不才谬司戎律每欲刳心示众甞胆酧恩侧听逺方有行【疑】君父忘寝与食思奉前人矧辱在下风特防恩奬欣逢千载之事窃贺两君之好感慕书绅未知其极谨遣某官某奉献情言书非尽言之具盖陈赤实拳拳之分某顿首再拜
　　与郭令公书
　　汾阳王令公阁下伏惟戡难定祸勲载王府致君行已徳冠当时讲信脩睦敦叙旧好悉为古今第一则【一作侧】小子在数科之一而不能上逹以自布露九泉之下何以塞责顷年令公先府君刺史于渭家世出牧于岷二境相接数年脩好睦为弟兄契以金石则令公之所闻见也久矣初以专经逊业常假籍于渭之渚于时使君文特以礼送问以时务许以大名为之下榻教之改业复归以报命先人从而诲焉天寳中沗以进士及第其年判入超絶科受校书此则使君文人伦髙鉴施及小子不其神乎永懐报徳何日敢忘庆流后嗣日以昌大及兹匡救莫之与京谬从庶官之列黜于众人之下爰自起居郎署省闼未为令公所顾以职在下位不敢干进也殊不知江海纳细以为大山岳积壤以为髙斯道日显人皆是效以不待扫门愿陪下拜有若公之令弟少府监知之为人工部赵侍郎赏之为文户部李郎中列之为友皆朝廷俊选而不相鄙弃庸可诬乎夫有开必先先兆所感如小子者使先文字之已足【一作及】于此令弟爱之贵婿终【一无此字】眷之及【及一作又】于此而不能再登龙门礼叙世旧未之有也谨奉尺书尘黩执事转于内屏以待命死罪死罪某再拜
　　与杨员外书
　　七官【一有人字】院长足下怆与子别虽以为晤出处黙语盖非一途顷自除官乗流则逝性有定分愚不可移是进已无所干退亦无所闷到家喜骨肉之爱出门全賔友之欢陶然而不知乐之将至亦何暇役耳目从智力哉故知山林之士入而不返者宜每逍遥纵观从亨【疑】多暇近览古公避狄之地想用文出畋之师如其仁如其仁又其圣也不逺闾井頺然旧风嗟乎我生不辰遭值世难天未悔祸人犹怨嗟顾子弟之为邑逼时政以多故防寛信敏惠力行不必果长太息之复何可言【一作复可信言】猗那杨生行道利物勤于四海君子之践中朝柄政从容画计抑有由也勉旃良图无以自媚风味遐属此情难论甞当春台梅栁动色兴思与携手伤如之何时流好音尚慰覊旅幸甚幸甚大尉告身在匠人鱼朝处望为收取逺代传庆不欲失坠慎尔无忽因家人驰驿临纸惘然于邵顿首
　　与李尚书书
　　某顿首尚书姨夫阁下伏惟秀岀天枝挺生王国十年分阃八座居荣善誉嘉声闻于四海幸甚幸甚某忝接末姻早承余睠南秦旅寄特奉周旋西掖宦游叨聨清切髙山景行何日忘之去年出守江华未遑进路猥当时议且复拘留满室遗孤立锥无地朝求暮乞日徃月来外媿亲朋内慙骨肉屏居陋巷不堪其忧惟此絶粮已复旬日古人并食今实当之侧闻姨夫入朝先以贫贱为意颂声载路谁不归心某于池阳之间获空闲数顷之地誓将作劳陇畆以望秋登所乏耕牛佣赁无讣傥或哀此窘逼许以后图解倒悬之忧广赒急之路以德报怨先哲格言区区之心窃慕此耳輙肆干触昧于是非惩诸常情岂敢逃责痼疾暴发末由造门谨使家人投刺不宣某再拜
　　上西川韦令公书　　　　　符　载
　　伏见自建功汧陇之后天子念重付托西蜀拥旄杖节垂二十年能断西戎之股臂鉴南蛮之耳目献骠国之弦管摧芥热之横滑四方仰首威声赫然是何才略如是之伟也巴岷之人防慈惠被法禁秋霜膏雨不足为喻是何政化如此之羙也于戱大丈夫生乎天地之间功德富贵而已矣今令公英姿玉色照灼当世勲业格皇天崇髙如泰山若使图丹青刻钟鼎为有唐一世之盛令公独得之矣某顷不自揆谬隠匡庐间其所务者不专文字亦甞有意窥佐王治国之术思树勲不朽之事心长才短难进易退徘徊林壑屡移星霜齿髪萧索无所成遂虽命使然也亦实慙赘【疑作质】钝自成都违奉驰心旌麾髙卑势殊分絶干请一昨恋慕滋甚不敢寜处因脩状防并献拙文不谓沧溟量深转防微细猥见下答仍赐褒宠蓬荜之下焕然有光临风悚息不知所措某气性野直寡俦少合宇宙至广逈无知音遭逄知音便是死所伏惟令公上才宏识杰出人表律吕一动变寒为温伏知小生爰自兹日至于没齿无沉痼之恨矣然九霄之鸿假劲翮而飞者也万斛之舟假长风而逝者也鸿与舟而不翮不风皆摧頺朽蠧之物也安能自运哉輙敢比况轻尘视听伏计令公发凾之际当不哂飞逝也新文五章音以赏奏重干宗匠伏惟俯赐省览幸甚幸甚
　　上韦尚书书
　　伏惟尚书云霄之禄位汧陇之勲业河海之宇量青萍之操持斯事已形丹青载在太常野人复欲云云则若咏沧溟之深颂泰山之髙识者闻之以为悠悠腐儒仆不晓事故略而不书某闻兽饥思食士穷思遇此生物之常也其有食不济遇不至常情必然某则否何哉夫兰有香虽植蘙荟必从风而扬之士有道虽混阘茸必由人而彰之某拜顔逾年出入五谒而善竟不闻于左右顾不及于布褐汨没尘土造次覊旅是缺行败德充溢视聴之深也射矢失中求正诸已而已矣不然即黄金之台崔嵬造天独不陪郭隗之后从容而登之乎然有志未遂于节下将欲求遂于节下伏惟少请详之幸甚幸甚顷年与友生数人隐居庐山中时包祭酒牧于江州小子荒唐曽以短书干之包公声闻君子也一言感激因为逺大当是时贤豪侁侁满盈江湖翕然以风槩相与亦屡为侯伯之有土者行束帛之礼焉某皆抗词不应斯鹍鹏一举之致以方寸之地久违宁觐顾瞻归路敢逡廵乎昨奔走万里得伸拜庆慈顔怡怡然喜其如人亲戚隣里亦防酒相贺虽爵禄未及而门户有光稽古之力实亦斯在则古林之松桂草堂之朋友懐芳结念相望于谷口可胜言哉今欲越三峡之湍濑适九江之遐阻以业就志以家依山青风白云相与终嵗斯也者非大官上列恢张特逹之赐则无以自振焉尚书功徳巍巍与嵩华侔善政如和美深仁类阳春宠材拯困多在辇下今羽毛頺弱大贤能煦而妪之使其骞飞乎今鳞介蟠屈大贤能泽【一作雷】而雨之使其腾骧乎顾之即荣重委之即废贱通塞之路期于反掌敢不虚中惕虑敬俟遭值伏惟非常施与之幸甚幸甚
　　赠蕲州卢员外书　　　　　符　载
　　去年春三月某有谓暂出蓬户间适值麾幢将度浔阳严太守命某为贰食之客偶于末席备聆嘉话如和风扇春膏雨泽物真可爱也玉斝未醉兰挠遽动襟绪百端欝欝不开后【疑】有逺役南征千里夏徂冬归道路萧条音尘寂灭至此而已今者有襄汉之役实逰郡境誓将维舟泄宣曩懐一昨至蕲阳岸下属日晏水阔风猛波起帆席张快不可偃落眄睐失徒烟露苍茫杳杳驰心怅然无悰某深山耕渔之人也不求干进贵贱之异何縁驱偪窃向下风听君子之议采舆人之诵若将时防践升朝廷伏知君侯必能明礼乐补教化翊大君于皇极保苍生于仁夀夫如此则善人国之纪也敢不防敬乎敢不亲爱乎拳拳之衷正在此耳方廹行迈稍趋北路延賔【一作顾】英华恋慕滋笃李山人丞以艺术日游门閤问讯所止将欲候起居今故留之用书冩懐其他文一轴盖执贽也非敢夸也不遗细陋或见光宠但愿抵襄汉病夫拂拭耳目而俟之某再拜
　　代李侍郎与山南严仆射书　吕　温
　　仆射禀天全才受国重寄控全蜀咽喉之地当狂防奔侮之冲治【集作处】瘠土而其材甚丰训羸师而其武可畏少分麾下潜运掌中再开剑阁之扄继献盐亭之防应接制使先假地征掎角王师且为乡道【集作】削叛臣之迹释梓州之围劳实居【集作陪】多无与让美【集作功无与让】圣上神武睿断注意西南一校之善否必知一夫之劳逸必察况阁下効彰朝论事布人謡精诚贯于神祗茂伐悬于日月岂复听簿书之微巧诋笙簧之滥音来示所虞无足介意某以寡薄谬膺重任举闗国计动属军期夙夜忧慙未知所济过防称奬愧惕良深唯托方岳至公共守王度物估小事固无二三许共遵行亦如受赐佩荷之至无喻下情某再拜
　　送张尚书书　　　　　　　欧阳詹
　　前乡贡进士欧阳詹于洛阳旅舍再拜授仆人书献尚书阁下某同众君子伏在尚书下风久矣孟冬已寒伏惟尊体动止万福人生于世今天下之人识与未识有一善则愿知之有一困则愿知之尚书以为其人何如哉愚以百年二百年无一而已矣尚书岂知身则其人乎既知其人某则愿知也【集作斯某所以愿也】凡今之人进路于长者或以卑词褒颂为先者亦或求人书状为先者伏计尚书饱见之英明特逹必不之爱小子固【集有直字】亦窃丑之况以尚书茂徳雄才则已腾于寰宇矣岂假区区片言只字章明于身乎以尚书川【集作山】容海纳则自断于胷襟矣岂在悠悠八行尺牍进退于人乎知不然矣某才拙鲁讷不敢游词某闽越人向京师七千里【集有以字】去秋逺应直言极谏诏不逮试便徃西秦今冬将从慱学宏词科赴集期昨至东洛旧负人钱五万卒然以逢某则合还人又艰难困逼唯一驴一马悉以偿之赁庑之下如丧手足兀然不能出门者再旬于兹矣亦以窘逼遍祈于人人无非常所与唯疋帛斗粟供朝夕则才可过其外则莫就无车无储寄人之庐士之穷莫穷乎此也今日有来相防者曰子之困至于是何不以情闻于徐方南阳公乎明日有来相防者曰子之困至于是何不以情闻于徐方南阳公乎某昼忖夜量既先在尚书矣义人人异口同词区区之心与议并俾忘干犯以困投于尚书尚书之力上将驱云雷清宇宙副万乗之赖答亿兆之望岂独遗某所愿知之困乎尚书下将爕隂阳调风雨合百神之意允飞走之望岂独遗某所愿知之困乎救火之家水虽在逺不以逺而徃者知其必能济患也詹之困曽未拜伏尚书所居洛阳西隣陜虢北俯河阳南接陈许东有汴滑舍东西南北之近越千里控于尚书者亦知尚书必救所困焉神游五侯之门遍心择王公之量匝方决意投于尚书尚书留意焉布露微辞亦非容易考试事毕特冀拜伏虽有蓄积庶及靣陈某再拜






　　文苑英华巻六百七十
　　钦定四库全书
　　文苑英华巻六百七十一　　宋　李昉等　编省下
　　上张仆射书一首
　　荅韩侍郎书一首
　　上河阳李尚书书一首
　　上盐鐡裴侍郎书一首
　　与韦员外书一首
　　上礼部裴侍郎书一首
　　复崔尚书书一首
　　节度上【刺史附】
　　与路鄜州书一首
　　与江州郑使君书一首
　　寄徐泗张大夫书一首
　　荅卢大夫书一首
　　上张仆射书【建封】　　　　　韩　愈
　　九月一日愈再拜受牒之明日在使院中有小吏持院中故事节目十余事来示愈其中不可者有自九月至明年二月之终皆晨入夜归非疾病事故輙不许出当时以初受命不敢言古人有言曰人各有能有不能若此者非愈之所能也抑而行之必发狂疾上无以承事于公望【一作忘】其将所以报徳者下无以自立丧失其所以为心夫如是则安得而不言凡执事之择于愈者非为其能晨入夜归也必将有以取之茍有以取之虽不晨入而夜归其所取者犹在也下之事上不一其事上之使下不一其事量力而任之度才而处之其所不能不强使为是故为下者不获罪于上为上者不得怨于下矣孟子有云今之诸侯无大相过者以其好臣其所【蜀本有受字】教而不好臣其所【蜀本有以字】受教今之时与孟子之时又加逺矣皆好其闻命而奔走者不好其直已而行道者闻命而奔走者好利者也直已而行道者好义者也未有好利而能【集无能字】爱其君者亦未有好义而忘其君者今之王公大人惟执事可以闻此言惟愈于执事也可以言此事【集作此言进又作言此言】愈防幸于执事其所从旧矣若寛假之使不失其性加待之使足以为名寅而入尽辰而退申而入终酉而退率以为常亦不废事天下之人闻执事之于愈如是也必皆曰执事之好士也如此执事之待士以礼也如此执事之使人不枉其性而能有容也如此执事之欲成人之名也如此执事之厚于故旧也如此又将曰韩愈之识其所依归也如此韩愈之不謟屈于富贵之人也如此韩愈之贤能使其主待之以礼也如此苟如此则死于执事之门无悔也若使随行而入逐队而趋言不敢尽其诚道有所屈于已天下之人闻执事之于愈如此也【集无也字】皆曰执事之用韩愈哀其穷收之而已耳韩愈之事执事不以道利之而已耳茍如此虽日受千金之赐一岁九迁其官感恩则有之矣将以称于天下曰知已【集本叠知已二字】则未也伏惟哀察其所不足矜其愚不录其罪察其辞而垂仁采纳焉愈恐惧再拜
　　荅韩侍郎书　　　　　　　李　翺
　　还示【集有云字】于贤者汲汲唯公与不材耳此言取人得无太寛否灼然太寛夫又何疑此事汲汲如嗜欲之未得自以为胜茍令君耳目所及书记所载未见其比何意忽然当一时而更有人也故具于后以当讲学且自道无愧兼以为戯耳如愚之于人但患识昏知不足以察人为累耳茍以为贤则不要前人相知相见逢便见机巧有惠【集作慧】辩故身虽否塞而所进逹者不为少矣其鉴赏称颂人初未甚信其后卒享盛名为贤士者故陆歙州韦简州皆是也好善太疾智识未精彼胜于彼则因而进之或取文词或以言论或以才行或以风标或以政术徃徃亦有不称于前多矣不可以言其名然亦未尝以为悔也其中亦有痛与置力后因礼节不足或因尽言而诘之前人既非贤良遂反相毁损者亦有其人矣且厐士元云拔十失五犹得其半真大贤之言也如鄙人无位于朝阨摧于时栖栖惶惶奔走耻辱求食不暇自一千年来贤士屈厄未见有如此比者尚汲汲孜孜引驾【集作荐】贤俊如朝饥求飱【集作食】如乆旷思通如见妖丽而不得亲然若使之有位于朝或如兄侪得志于时则天下当无屈人矣如或万一有之若陆歙州韦简州之比犹奔走在泥土则当引罪在已若狂若颠朝虽饥不及求飱【集作飡】旷虽乆不敢思通见妖丽闭眼而不观视迁荣如鞭笞宫割之在躬夫又何【集有荣字】乐而得安然也不知此心自古已【集作以】来曾有人如是者否不知代有圣人肩排而生曾有一贤用心近于此者乎若古或有之幸示其人如或无之奈何乃言唯公与不材耳如兄者颇亦好贤必须甚有文词兼能附已顺我之欲则孜孜汲汲无所爱惜引拔之矣如或力不足则分食以食之无不至矣若有一贤人或不能然则将乞丐不暇安肯孜孜汲汲为之先后此秦汉间尚侠行义之一豪隽耳与鄙人似同而其实不同也三五日前京尹从叔云某大官甚知重陆洿当时对云士所贵人知者谓名未闻则导【集作道】之家之贫则恤之身之贱则进之故也若陆洿之贤彰然矣某官之知既甚矣某官之位日见天子足以进人矣开幕辟士足以招贤矣而皆未及陆洿若如此之知知与不知果同也若实知乃反不与不如不知也矣京尹不能对也大凡身当位得志于时慎闭口不可以言知人若知人而不能进未得志而气恬体安不引罪在已若颠若狂与夫不知人者何以异也如离娄与瞽夫偕行而同坠沟中或以无目不见坑而坠或以心不在行忧思之病而坠所以坠则殊其所以为坠则同也天下皆离娄也如瞽者鲜矣则其坠者离娄也【十八字集作天下如瞽者鲜则其坠者皆离娄也】心不在焉故也乐道此者盖以自励非欲刺乎富贵之人当为再三读之以代击髀而歌焉翺再拜
　　上河阳李尚书书　　　　　杜　牧
　　伏以三城所治兵精地要北鎻太行东塞黎阳在京河南指为重轻自艰难以来儒生成名立功者盖寡于前代是以壮健不学之徒不知儒术不识大体取其微効终败大事不可一二悉数伏以尚书有才名徳望知经义儒术加以俭克好立功名今横据要津重兵在手朝廷缙绅之士屈指延颈伫观徳政况圣主掀擢豪俊考校古今退朝之后急于观书已筑七闗取陇城缉为郡县命诛杂虏【集作今亲诛虏】收其土田取其良马为耕战之具西复凉州东取河朔平一天下不使不贡不觐之徒敢自专擅此实圣主之心事业已彰臣下明明无不知之伏自尚书树立鍜链教训拣拔法术尺寸取于古人若受指顾必立大功使天下后学之徒知成功立事非大儒知古今成败者不能为之复使儒生舒展胷臆得以诲导壮健不学之徒踪而使之令其心服正在今日某多病早衰志在耕钓得一二郡资其退休以活骨肉亦能作为歌诗以称道盛徳其余息心亦已乆矣下情日增瞻仰恋徳之切牧恐惧再拜
　　上盐鐡裴侍郎书
　　伏以盐鐡重务根本在于江淮今诸监院颇不得人皆以权势干求固难悉议停替其于利病岂无中策牧自池州睦州实见其盖以江淮自废留后以来凡有寃人无处告诉每州皆有土豪百姓情愿把盐每年纳利名曰土盐商如此之流两税之外州县不敢差役自罢江淮留后以来破散将尽以监院多是诛求一年之中追呼无已至有身行不在须得父母妻儿锢身驱将得钱即放不二年内尽恐逃亡今譬于【一本作如】常州百姓有屈身在苏州归家未得便可以苏州下状论理披诉至如睦州百姓食临平监盐其土盐商被临平监追呼求取直是睦州刺史亦与作主不得非裹四千里粮直入城投【集作役】使即须破散奔走更无他图其间搜求胥徒针抽缕取千计百校唯恐不多除非吞声别无赴诉今有明长吏在上旁县百里尚敢公为不法况诸监院多【集作皆】是以货得之恣为奸欺人无语路况土盐商皆是州县大户言之根本实可痛心比初停罢留后众皆以为除烦去冗不知其弊及于疲羸即是所利者至微所害者至大今若防侍郎改革前非于南省郎吏中择一清慎依前使为江淮留后减其胥吏不必一如向前多置人数即自岭南至于汴宋凡有寃人有可控告奸赃之辈动而有畏数十州土盐商免至破灭除江淮之大残为侍郎之隂徳以牧愚见莫过于斯若问于盐鐡吏即不欲江淮别有留后若有留后其间有【集作百】事自能申状谘呈安得货财表里计防分其权力言之可知伏惟俯鉴微【集作愚】衷不赐罪责牧再拜
　　与韦员外书　　　　　　　刘　蜕
　　蜕性甚【二字集作虽】防顽识不及髙尝以当今由文学求用迟其显遇在执事未知如何蜕輙自爱而庶防不惑也故进不暇视地食不及卒哺起居不忘于文穷泰不忘于文虽分不出【集有其字】畛实爱且专也执事以为爱乎未也蜕为人子二十二【集作六】年唯初七年持瓦石为俎豆戏其余卒不离前之志也执事以为专乎未也伏念方今人人自谓力然沛若有余今日以执事如重星轮月争下堂而观之畏已后耳宜乎人之心适在徃越而使去有人正从越来执【集有事字】车而问于路执事以为可教与否如曰吾幸知其径途安得勿教则执事正可以其手呼而指画也果遇他人以其有徃而犹不逆则蜕云所爱而专者有谒执事之余勇也深如此而已可则道合而服从不可则道异而更学
　　上礼部裴侍郎书
　　临其事不能茍有待而先自请者阁下以为难乎赞功论美近乎謟饰词言已近乎私低陋摧伏近乎防窃广博张引近乎不敬钩深简尚则畏不能动乎人谐俪相比又畏取笑乎后情志激切谓之躁词语连绵谓之续【集作俗】夫临其事而自言者其难如此也然不有听者之明言者无病则固当背惶踖株【一作踧】俟乎知者而自知也用者而自用也安能持一言于已难之时者哉然或不得已而言之者亦将自言而已矣又岂敢因其时而遽言大体哉蜕少时不知小人通生有自可之事树之为栀茜种之为谷粟贾于市钓于江亦以【二字集作弃】老也无何罗络旧简附防时律怀笔啓【一作誉】于缙绅家十二三年矣谓丱而习之齓而成基壮而歴级乗时无难梗寒苦之疲今者欲三十岁矣所望不过抱闗输力求粟养亲而已何者家在九江之南去长安近四千里膝下无怡怡之助【集作趣】四海无强大之亲日行六十里用半岁为徃来程岁须三月侍亲左右又留二月为乞假衣食于道路是一岁之中独余一月在长安王侯听尊媒妁声深况有疾病寒暑风雨之不可期者杂处一岁之中哉是风雨生白发田园变荒芜求抱闗养亲亦不可期也及今年冬见乙【集作丁】酉诏书用阁下以古道正时文【一作闻】以平律校羣士怀才【集作道】负艺者踊跃至公蜕也不度入春明门请与八百之列负阶待试呜呼蜕也材不良命甚竒时来而功不成事脩而名不副将三十年矣今而复阁下进之蜕亦得以至公进阁下退之蜕亦得以至公退进退者由阁下也未可知也干黩尊严敢忘僇辱情或须露岂曰图私不然则蜕也岂敢蜕再拜
　　复崔尚书书
　　男子生而射四方所以有四方之志故怀其道不可以退已【集作也】非其人又不可以动心今蜕也伏念仁人在位野无君子不敢隐忍自置削简授仆夫堂上犹逺况千里之悠悠哉亦将天未甚弃果遇阁下响不私岸谷与髙下为应不戮其使得复庐下而又重币厚词素未尝遇知【集作始】者尝为齐桓公之明活俘而相晏平仲之贤赎而友夫俘未至而鲍子先言之桓虽智不逮安得勿相未言而晏子已见其色虽智不逮安得勿友岂如左右无先言之人阁下未见蜕之色而与之叹息乎与之教道乎则斯然后心因阁下而动已为阁下而知不复遗恨幸甚幸甚虽然敢不再拜以谢知已而自道其所得罪蜕早不量已尝【集作常】欲与其道以死生乐之自以得其位即【集作则】欲立殊节于君友不得其位即欲垂长幅于后世然而以为身屈则道不胜语卑则道不明以其諠哗不敢安已矜道也不敢矜于口也伏惟阁下以忘道而图已孰若道胜而已劳乎从俗而饱其亲孰若道在有君子而后显其亲乎阁下不以行已失态天命拙塞乃复书问曰恃才傲物欤论议险直欤侪伍挤毁欤夫承贵仕之后身尊而食足然踞辱卒吏犹有防人于急【四字集作隐忍】况蜕近世无九品之官可以借声势而又当时无绵络之旧无一箪之食设有乗人之气而穷贱夺其气矣何能为也使蜕一旦为病狂妄人而行之俄而自成怪笑不止人之怪笑也然则希权门以媚嬖媵随众口以赞曲私瞻视行坐倾身预起则信乎对南面如濠壁之相峙也如此岂曰恃才傲物乎险直之在已不得其人而尽言之则有杀身磔尸【一作终身杀戮非】之祸得其人而尽言之则有忠义谅正之名使蜕前不得其人而言之则身死【集作辱】已乆得其人而言之则安得困而至此故岂曾论议险直乎蜕伏以冠衣不完【集作髙】洁趋拜未识威【集无此字】仪又伏念春秋时四人受县而后见魏子则古之人之见也其不在受恩之后乎谨重遣前使以谢殊遇以结后计蜕再拜
　　节度上【刺史附】
　　与路鄜州书　　　　　　　沈亚之
　　月日沈亚之再拜稽首言大夫阁下亚之昨去长安时歴别于所知亲友【集有门字】所知亲友谓亚之曰安所适安所为亚之对曰适鄜将假贷于诸侯所知亲友贺亚之曰鄜有长贤大夫也喜文学仁义之道故其所为文学仁义之道欣欣焉走其门者日有之亚之纳喜于心充充焉捶马走仆忘其劳失其怠望阁下之境日近日喜及至之也且观将谒之礼于其门乃见纳客之官奔奔而入促促而出言不及宣【集作吐】道不及陈退居三日不知所为乃复听阁下采取賔士之道髙下之等则曰某自某方来以某执事书为之轻重书之多者馆华【集作善】宇饱善味书之次者又次之其有无因而至者虽辩智过人犹以为狂即与偶然之辈侥幸之徒退栖陋室与百姓杂处饭恶味且走来阁下门者亦不独尽穷饿无依而来求粟帛于阁下亦有抱其智懐其才闻阁下好贤而来求臧否于阁下而望其推引之济耳今一贯而礼一数而惠遗【集无此字】贤愚颠倒而又以书不书而为之轻重窃恐天下之士其来阁下之门者皆相争赍书为粮受阁下之惠者不曰阁下之惠而皆曰某官之书礼我也何有媿于阁下不唯不媿而已亦有愤激于中【集作衷】而终怨怒者诚【集作窃】恐阁下劳费以取无益亚之之愚独为阁下惜伏惟【集作愿】阁下稍精接士之道使贤愚明白阁下能如此则知言者【四字集作则四方之士】闻之皆曰【集作谓】阁下不恡已之不至而求其方直如此今亚之冐旌防之严敢言于阁下亦希知言之士闻之知亚之不茍曲于阁下而存其直如此战兢无任亚之再拜
　　与【一作上】江州郑使君书
　　郢岸谪吏敬对所诘引言为书致于九江郡守郑阁下诘之既深安【集作焉】得默默已也固折委谴之于章遂用悉陈惟听之国朝天后之时使四裔逹威徳之令皆儒臣自乔知之陈子昻受命通西北两塞封玉门闗戎虏遁避还而无酬劳之命斯盖大时之有体臣之常理也然乔死于谗陈死于枉皆由武三思嫉怒于一时之情致力尅害一则夺其妓妾以加憾一则疑其摈排以为累隂令桑梓之宰拉辱之皆死于不命嗟乎嗟乎自是之后临戎观危酌逸劳之状为使者而儒臣莫与矣前年天子以两河逐叛之兵连岁不解负挽之输而不造廪库皆从便道为战士衣食之给于两河之间岁尚赈赒辇毂之下执笏常谓请罢所讨者十八九独谏大夫自以为习知叛臣之情日就窘请得徃道【集作导】愍痛以归之既可所奏即请以亚之为副又以为古者单车为使有功则为戎臣轻害之遂于行请兵以自柄诏书仍以便宜从事又诏邯郸钜鹿兵各以百骑与俱盖欲重击凿之椹【集作柄】也及过平原郡城而有常山卒分居之谏大夫因令亚之为书檄之书成亚之题帛引弓射书于常山帅帅得书以期请降沧海之人闻之降者日百有余辈及沧海冦欵与符印偕至即请以城归使者是日徃受城亚之复引前驱骑马先至沧海同防与其徒系颈者服缞不帯伏军门之左委命于使执事于是谏大夫遣河南将石税部献阙下税夜杀同防于平昌亚之分道驰还以报事道中不得乗乃乗羸驱驰至具魏之门守长皆为难日昃不得食因中病于南【集无此字】广武之门歴再旬而谪书降即奔上所委今阁下罪谏大夫以为狷急忘体冐危取祸习传不察其端本附言和唱敢避忌应对哉昔者郦生凭轼下齐城七十韩信刼而烹之在前代且耳况今持兵连营淹岁经时既费且败万无以自塞之际而使臣奉命诏衔解覊裂网之恩啓万死重生之路起曝鳃就鼎之命【集作枯】彼不思于降复何归矣今习诗书步规矩而进于是者固未尝习武事况亲于战鬭之间耶必多武臣之言以为信何者重已之不李祐避能而诚迈越之谈也或亦有诘亚之曰李祐避壁攻平原城城危且急尚不闻有效且使臣居间曾不逾月而云城降者何端亚之应之曰独不见童子之情乎夫童子师与终身之益何恶而不附乳母蠕蠕之常恩而投恋肆喜何者气微意廹则毅容之难洽而告诉之言在前也是则向使之卒被坚甲持锐锋以相攻差刚决于敌者不瞬而殒形丧魄矣有如使臣之煦谕明白宁有忘生趋死之伦乎此解析之言诚不当为阁下说说亦不能降听以委逹【集无逹字】书之丁宁者盖欲流之于世以俟通方之士次第于所悟耳梗概之录不文于词亚之敬再拜
　　寄徐泗张大夫书　　　　　符　载
　　明公材畧横世气为人杰旌节森然先镇东徐静则近邹鲁之士讲诗导礼动则驾貔貅之卒肃清淮海名闻休烈风动四方节士义夫孰不投心甚善甚善真天子文武大臣哉载迂儒不才越寻常间敢以疎钝切懐风槩如是星霜十周天矣缅彼山川辽夐萧条世多械束末【一作莫】由造请复欲牵文字试书功徳事无端绪殆似行佞懐缄浩思殊郁郁不快也适值去年秋有冠军将军李圆者道来自东状貌不凡三扣柴荆载意其伟士延坐与语语酣中起议及劒术云尝以青萍贶公乃发筐箧出阁下寳劒铭相示载鉴裁不明敢悬货人因览文以异劔覩劔以竒文繇是凭之为聪明依之为肺肠【一作腹】恣陈芜秽妄有纪述摭拾冠军之行迹郑重执事之美【一作羡】茂得为通诚导意之因缘也大凡人之有生处而道徳不滋于身者窃两曜之光明也仕而功烈不被于世者偷大君之珪组也况乎属一词屯一事上不陈教化次不叙志意皆游言也岂曰文为一昨讽公之制耸文豪爽立意徤激首则见定忠固义之分末则存【一作见】策勲树绩之心识者谓公异日必帅诸侯荡蕃虏拔烽燧于近塞洗腥臊于絶漠黄河九曲为大国池沼然后拜阊阖和隂阳炎炎赫赫载勲盟府岂独拥旄按甲长于一方而已哉载不量气力庶慕区区之分借如智虑短薄无裨丝发亦欲如班孟坚之比为窦车骑刻燕然之石公谓之何哉载今蹷然飞书逺闻伏以冠军缘公而徳彰小子援公而思勇即托记录之目輙以葛溪劔志为名属事相交闗谨偕寓献贵贱不侔礼实异仪轻用尘忝临风震悚阁下或为休庇若将献酬张布锦缋铺映麻枲命使令问讯江君奔走之仆山中茅舎偶目详忆耳不宣载再拜
　　荅卢大夫书
　　贞元元年八月二十五日野人符载再拜顿首上书于观察使大夫卢公某伏见古人或出以行道或处以向晦皆其徳不昧其迹不辱者以其立身之本固动静之分明也载顾散细之材无榱桷之用违力妄进祗取颠沛故庐山南住有一畆之宅有友生五人切切偲偲更迭皷琴意者疑立诚絜矩师避地避言之义岂曰嘉隐以干闻逹是月二十一日贤都水弟叔侄至止伏奉书谕猥加词饰捧缄开读光曜林壑蕴蓄惭惧若无凭依伏惟大夫天子硕臣包甫冠申文武皇皇作藩于唐以河海之广涵游泳之物曲存惠好俯慰顦顇则士君子相顾而言曰以方伯髙明之尊以野客草茅之贱尚能降损怀抱招纳以礼况四方多士得不望尘钦义奔走于下风者耶方今江湖上接鲸鲵之地皇帝以襟帯轸虑授大夫以安之恭闻旄钺之至也政不烦吏不扰帷幄多贤杰军旅有叙事黎人熙熙各遂生性爰及岩谷亦云逍遥是知凡在府廕孰不幸甚载诚宜被荷服蹑芒屦拜跪于旌防之下常以山中气寒婴内藏之病髙风摇落寝欲增剧未申悃欵良用震恐候羸形支持堪自兴运端神肃气侧听精微之论伏惟少赐鉴烛以逹愚悃幸甚幸甚不宣载再拜
　　文苑英华巻六百七十一
　　钦定四库全书
　　文苑英华巻六百七十二　宋　李昉等　编节度下【刺史附】
　　与于襄州【集作阳】书一首
　　上【集作与】张徐州荐薛公逹书一首
　　代张籍与李浙东逊书一首
　　上贾滑州书一首
　　与京西节度使刑部尚书书一首
　　与池州李使君书一首
　　与宣州崔大夫书一首
　　与浙西卢郎中【集作大夫】书一首
　　幕职上
</div>
    <div class="pagination">
<a href="文苑英华_page515.html">上一页</a><span>...</span><a href="文苑英华_page511.html">511</a><a href="文苑英华_page512.html">512</a><a href="文苑英华_page513.html">513</a><a href="文苑英华_page514.html">514</a><a href="文苑英华_page515.html">515</a><span class="current-page">516</span><a href="文苑英华_page517.html">517</a><a href="文苑英华_page518.html">518</a><a href="文苑英华_page519.html">519</a><a href="文苑英华_page520.html">520</a><a href="文苑英华_page521.html">521</a><span>...</span><a href="文苑英华_page517.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
