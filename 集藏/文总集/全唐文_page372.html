<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 372 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 372 页/共 603 页
  </h1>
  <div class="content">
   维长庆元年岁次辛丑十二月癸亥朔十九日辛巳，父舒州剌史翱，以酒果之奠，敬别於第七女足娘子之灵。吾以前月二十八日蒙恩改授舒州刺史，以明日将领汝母等水路赴州，故以酒果，来与汝别。呜呼！我为汝父，汝则吾女。王命有期，不得安处。延陵丧子，葬不归吴。考之於礼，其合矣夫。汝之形骨，托终此土。汝之精神，冥漠不睹。上及於天，下及於泉。鬼神有知，汝骨安全。永永终古，无有後艰。我来诀别，涕泪涟涟。呜呼！尚飨。
    ●卷六百四十一
    ☆王起（一）
    起字举之，宰相播弟。贞元十四年进士，登制策直言极谏科。元和时累官吏部侍郎。文宗朝拜兵部尚书，迁太子少师。武宗会昌四年拜左仆射，封魏郡公，擢山南西道节度使同中书门下平章事。大中元年检校司空。卒年八十八，赠太尉，谥曰文懿。
    ○东郊迎春赋（以“立春之日，备礼东郊”为韵）
    我皇则铜浑而有伦，应木德之惟新。展东郊之盛礼，出左个而迎春。所以先庚有秩，旧典攸遵。将钦承上帝，而敬授於下人者也。於是法驾铿锵，严城翕习。见太史之先谒，知勾之已及。都人士女，候彩仗以骏奔；文物声明，拥彩华而鳞集。莫不听玉漏而雷动，赴灵坛而岳立。於是辟重门，遵九逵。服苍玉，载青旗。草木之萌，必因兹而动矣；原野之蛰，亦自此而启之。展圣容之穆穆，引天步之迟迟。有翼有严，不徐不疾。百辟陪乘，千官扈跸。遵皇衢而却转，度青门而迥出。八銮振响，随解冻之和风；五辂腾辉，映丽天之迟日。东郊之中，肃穆会同。俎豆莘莘而骇目，衣冠楚楚而鞠躬。祥云为之郁霭，佳气为之葱茏。青帝克，必来顾而来享；元穹广覆，何自西而自东。当是时也，四遐纵观，五福来备。瞻圣皇之回轮，知太昊之整辔。登台者渐乐，击壤者咸遂。莫不荷煦妪於阴阳，感温仁於天地。夫然，则行可以不夭，根著可以渐苞。异逆暑之吹豳，空闻乎德肃於火；殊迎寒於旁磔，何足以礼行於郊。则知和气熙熙，盛容济济。必苍龙之整驾，当青鸟之司启。握金镜而明王道，调玉烛而昭国体，莫不在迎春之盛礼。
    ○元日观上公献寿赋（以题为韵）
    岁移木德，春变铜浑。观上公之献寿，表南面之居尊。赞以至诚，俾天长而地久；陈乎盛礼，亦星列而雷奔。所以上增景物，所以下答湛恩。岂徒阅夫济济，而炫彼元元。时也百辟无哗，九宾有秩。玉帛林会，簪裾栉比。声明叶於载阳，天文宜於初吉。於是紫殿昼，皇舆出。仰之如天，就之如日。献大君之寿，善颂善祷；觌元老之仪，匪徐匪疾。皤皤元老，首出朝端。仰紫宸而展敬，回黄阁而即安。振冠剑之翼翼，曳环之珊珊。既进退而有度，亦容止而可观。将奉一人之寿，而为万国之欢。远映珠旒，旁临霜杖。赫赫在下，明明在上。奉觞而进，持盈有俯偻之容；祝寿而旋，庆赐被鸿恩之畅。应千年而莫厚，宅百揆而谁让。祥光郁霭，佳气葱茏。时剡剡以起履，每兢兢而鞠躬。拱北辰之尊，不异乎台居列宿；献南山之寿，更闻其岳视三公。既而天颜回眷，尧酒毕献。乾坤永固，上下无怨。礼循墙而已退，福如茨而咸劝。则山呼万岁，徒称汉日之祥；天锡九龄，讵比周年之愿。谅羲轩之道隆，实伊容之德建。宜乎景禄克受，赓歌不朽。如冈如陵，可大可久。亦何待华封之祝，然後增尧之寿。
    ○振木铎赋（以“孟春之月，遒人徇路”为韵）
    国家敷文教，布时令。爰振铎於九衢，将采诗於万姓。上立其典，将兴咏之必闻；下听其音，知从谏而则圣。事且彰於岁首，礼无亏於春孟。所以夏训是崇，周官克敬。亦既戒止，居然可珍。赫赫奕奕，烂烂磷磷。以金为铃，且尝巧於懿匠；剡木为舌，将托音於下人。及夫拂拭光生，提携彩发。顺一人之施令，采四海之箴阙。钅岁々於遐迩之路，杳若和銮；煌煌於前後之车，烂如明月。於以阐幽，於以冥搜。知政教之兹始，表申严之所由。动素手而知音愈出，注清耳而其义可求。色耀皇衢，映迟迟而日丽；声摇紫陌，随猎猎而风遒。昭彰有仪，掌握成韵。因木德之将盛，怀金声而载振。或聆之而胥悦，或抑之而旅进。岂比夫鼓有节而斯通，雷发声而先徇。可以展六义，可以陈四《诗》。在道途而无壅，致朝廷之允厘。惊百众以泠泠，昭其声也；沃九重於翼翼，失则革之。铎之为义也深，铎之为用也固。虚其中而不屈，圆其外而合度。可以扬天之声，可以遵王之路。令出不返，知遒人之是司；道之将行，幸夫子之可喻。故其铸式珍，错磨永新。旧典斯考，英声克振。既有符於元化，斯永保夫青春。
    ○取榆火赋（以“方春改火，用榆钻燧”为韵）
    国家布和令，稽旧章。候葭灰之所应，取榆火之有常。钻之弥坚，初若切磋之响；动而愈出，俄生炜煜之光。火则循利，人惟向方。岂徒宣明於四海，固将贻范於百王。时也迟迟日升，习习风至。太蔟中律，勾整辔。择木之宜，顺天之利。历历初种，常散荚而如钱；煌煌是求，必钻木而成燧。曲直有伦，寻尺为珍。启炎上之气，当发生之辰。佐暄妍於献岁，助煦妪於阳春。比皇明之烛幽，既自迩而及远。叶时令而委照，爰舍旧而谋新。始青林兮见采，终洪炉兮有待。郁攸之气方腾，枯槁之容不改。其执热也，殊金燧之感；其攻坚也，非水石之钻。佩之或杂於刀砺，用之以代其槐檀。运手而绿烟乍起，属目而朱焰可观。馀烬收之而有耀，死灰然之而孰难。束是繁，抱焦众夥。何铸而不赖，何燔炙而不可。红星忽迸，不异乎种天之星；朱火既飞，讵同夫敲石之火。则知调其玉烛，取彼白榆。诚国之美利，亦君之远图。始韬光而无朕，卒既燥而有孚。所以微成於著，有生於无。岂徒严凝之乡，树於北塞；δ晚之景，失於东隅。宜乎大化不爽，馀光必共。莫不爱一人之火化，为百姓之日用。
    ○钻燧改火赋（以“顺兹四时，取彼众木”为韵）
    乾坤设兮，其仪有二；寒暑运兮，其序有四。圣人则天而顺气，故改火而钻燧。大矣其功，博哉其利。智以济物，时以作事。万人由是资生，六府以之咸遂。尔其始也，命工徒，案林麓。选槐檀之树，榆柳之木。斩而取也，期克顺於阴阳；钻而改之，序不愆於寒燠。既类夫求美玉而琢山石，又似乎采明珠而剖蚌腹。尔其钻也，势若旋风，声如骤雨。星彩晨出，萤光夜聚。赫戏郁攸，炽振怒。青烟生而阳气作，丹焰发而炎精吐。影旁射而曜威，气上腾而作苦。冠五行以斯用，审四时而是取。司方守赤，以备乎南北东西；利物济人，用配乎金木水土。则知火之为德，候而为期；火之为用，无以尚兹。辉赫赫而不灭，性烈烈而自驰。其猛也，物则望而畏矣；其炎也，人则寒而附之。岂不以阳气所禀，厚生所资。用於燧人之氏，职於火正之司。及乎日月其逝，春秋相推。取舍有常，必假於人力；新旧迭用，无乖於天时。惟火之用，其则有顺。其初也，钻一木而挺英；其大也，烧万物而为烬。岂止夫田单克燕，孟明伐晋。或焚舟而济河，或牛而破阵而已哉？今我国家七德聿修，九牧入贡。若以之铄金为鼎，可以备物致用；若以之铸金为器，可以安人和众。然则钻燧之始，既已如彼；利用之美，又亦如是。济乎今古，达乎遐迩。猗欤！火之不可阙也如此。
    ○蛰虫始振赋（以“和气初发，幽蛰潜启”为韵）
    蛰以寒闭，春以阳和。闭者得时而後振，和者煦物而无颇。万穴之中，或羽毛而栉比；积块之下，或鳞甲而骈罗。或蠢蠢以潜发，应熙熙之屡过。则知出处有时，变通为贵；煦妪斯感，严凝罔畏。行喙息，负日月之融光；蠕动飞，得天地之仁气。尔其形分土石，色动邱墟。潜乎野处，达彼岩居。历穷阴而兹久，当献岁之厥初。思丽景之鸣跃，念和气以吹嘘。顺於时比应雷之雉，感於候同上冰之鱼。况夫勾整辔，太簇纪月。蒸以，敛其发。或振羽而不倦，或动股而不歇。细则以凌空，巨则连蜷而抉窟。处否藏周，逢时出幽。顺地之理，承天之休。将昭苏而忽变，岂枯槁而为俦。想像山川，依稀原隰。气且布於感动，力无违於燥湿。秘邃泥蟠，依稀土蛰。青云之表，期蜿蜿以龙升；绣户之前，伫翩翩而燕入。则知离於淹滞，托彼沈潜。苟存身而有待，必坯户而是瞻。岂惟《月令》旧章，纪之而无攵；《时训》前典，徵之而不厌。客有穷屈伸之理，得行藏之体。固无恨於陆沈，将必俟於天启。
    ○开冰赋
    国家顺仲春之律，开藏冰之室。将以均寒暑，分老疾。北风始壮，且纳而必周；西陆有期，因用而斯出。是时木德司辰，条风报春。物惟求旧，令乃谋新。有颁冰之职，有伐冰之臣。安得深藏於重壤，自当登御於一人。有司奉明诏，荐清庙。启其室，观其徼。连锸既下，不作冲冲之声；厚土忽开，已发峨峨之照。献羔之礼既宣，祭韭之义克全。将使阴不伏，阳不愆。讵有东风之解，莫移北陆之坚。皎洁兮玉壶乍夺，清莹兮金境争鲜。鉴乎其中，虽临深而履薄；积於其外，终岳峙而峰连。此舆人之所纳，县人之所传。乃祓以桃弧，升於兰殿。凌阴去而寒尽，御座来而春变。其为利也溥，其为用也遍。群寮是锡，足以表鸿恩；百祀方修，足以成嘉荐。向若藏之不以宜，启之不以时。自然光而不耀，贞以自持。同土石而弃矣，何宾祭而用之。德既自此宣，政亦自此审。御霜雹以清，调风雨而成稔。开五色之瑞，福应方来；叶七月之章，颂声曷寝。岂惟求履霜之坚，思积水之凛。冰之开也在於人，冰之用也进於君。昔享司寒，虽蒙於幽闭；今将清暑，终见於区分。傥不遗於兹日，期不掩於前闻。
    ○冰泮曲池赋（以“春日风暖之候”为韵）
    元英变律，青阳报春。伊曲沼之方燠，始泮冰於斯辰。北陆初凝，昔峨峨而色闭；东风忽解，惊片片之光新。所以将延轩骑，稍媚咸秦。散乱琼岸，离披玉津。开碧潭之漾漾，如白石之磷磷。岂必积穷谷而与竞，塞长河而见伦。则知煦妪有待，Ё寒无必。将辞烈烈之风，渐映迟迟之日。或竹破而瓦裂，或镜华而玉质。带宿草而犹沾，添新泉而更溢。小大惟错，方圆不一。临深之戒稍窥，履薄之危渐失。蚕之绩也，必见其沦胥；鲤或感焉，匪劳於剖出。璀错腾外，淋漓积中。随波响激，遵渚光融。下鱼竿而不隔，泛仙舟而已通。涣涣初流，自同夫溱水。冲冲罔凿，奚取於豳风。是知冰在池而合散，池与冰而虚满。腹坚难俟於星回，磔裂必因乎风暖。皎洁不私，清明在兹。殊玉壶而觏止，异凌台而藏之。鼠无得而潜伏，狐由是而决疑。和而不同，始坚然而固节；积而能散，终涣尔以随时。客有览名都之秀，盼回塘之溜。知迷津而可通，在解冻之斯候。
    ○北郊迎冬赋（以题为韵）
    我皇审缇幕，候元英。法天之序，立人之程。律变於冬，必顺时而冬命；水盛於北，亦随方而北迎。所以修旧典，阐鸿名。受太史之先谒，率群辟而躬营。况肃杀以北陆，将昭宣乎上京。於时时和岁丰，劳农息力。结冰於坎，改火於国。天欣玉烛之太和，人受铜浑之罔忒。由是文物成，声明饰。皇皇济济，锵锵翼翼。向仙跸之驻，方引旆於司南；望晓星之残，尚建杓於礼北。及夫禁城启，寒漏极。分天仗而云布，遵皇衢而绳直。严飙绝元辂之响，爱日动铁骊之色。一人由之而展容，万姓於焉而仰德。既而臻灵坛，荐嘉肴。奠之以玉，缩之以茅。虽布政於元堂，以居乎左个；而司晨者黑帝，必祭於北郊。盖示敬於端冕，非取乐於悬匏。及夫整宸仪，回天步。考时训而咸若，稽《月令》而毕赋。导严凝之气，无夺其伦；应广莫之风，不愆於渡。则知北郊之为礼，所以佐天而成功，亦以感神而叶中。故宜百神，万宇朝宗。岂止运行而成岁，闭蛰而为冬。
    ○律吕相生赋（以“予欲闻六律五声”为韵）
    律吕以迭而相成，阴阳以独而不生。总二气而取则，俾万物而立程。可以揣亭毒之理，可以顺天地之情。其系时也，必诚必信；其吹万也，无臭无声。原夫制自伶伦，迹於ㄍ谷。始叶音於灵凤，终制器於截竹。其名可纪，则一暑而一寒；其数可陈，则阴六而阳六。所以均我节物，而周乎倚伏。借如黄锺建子以为本，林锺建未以为君。动夷则而叶坠，应姑洗而草薰。霜雪因之以罔忒，禽兽候之而必闻。虽覆载之莫穷，而飞灰可揣；谓阴阳之不测，而寸管斯分。故王者历象为务，职司是勖。奉之以布令，法之以成俗。肃杀初佐於金风，竟调於玉烛。动植无扰，含灵斯足。莫不因律吕之相生，济仁寿之大欲。既而同其法度，节其疾徐。既环周之无极，亦鳞次而用诸。故能钦《月令》之不爽，布岁和之有馀。八风既从兮惠化爰被，十旬不散兮休徵可书。伊上瑞之临汝，实畴人之起予。则律不作无以叶五音之术，吕不助无以成万物之实。洞於精微，生於阴骘。在孕育以咸畅，处金石而无失。则吹於寒谷，不惟邹子之方；叶於乐府，奚独延年之律。我皇钦若时令，克谐宫羽。来远人而风云表祥，张大乐而鸟兽率舞。是知顺相生之义，而德冠乎三五。
    ○律吕相召赋（以“声气相叶，如响之应”为韵）
    昔者圣人稽天地之本，达造化之方。将以律而召吕，明自阴而应阳。清浊所资，叶赞之功共有；煦吹无滞，辅成之理更相。所谓以气而导声，以声而宣气。用谐和而感通上下，假合而生成品汇。穷神於短长之象，动必相须；会数於九六之爻，用而不既。当其二仪方辟，万化攸初。以ㄍ谷厚均之美，审葭灰聚散之馀。气类潜通，若琴瑟之心相感；雄雌既辨，比凤凰之德皆如。亦由顾影而形分，命宫而商应。合君臣际会之理，得夫妇刚柔之称。精诚所致，云龙之感召必同；终始相明，日月之循环可证。若八风顺序，六气和平。等四时之代运，符五位之相生。定寒暑之功，必能成岁；审疾徐之度，亦足和声。故得天理不奸，物情和惬。草木以之而畅遂，乾坤於焉而交接。兵家之否臧未兆，悬以先知；乐府之声音所谐，动能允叶。今也初阳应候，万物思时。念惠风之将入，顾寒谷而奚疑。必使法轩辕之明，方今可也；如或继伶伦之妙，何代无之。於是放志希夷，凝心惚恍。酌动静之理於开阖，达感应之情於影响。今所以赋律吕之事，莫不欲使百王而共仰。
    ○葭灰应律赋（以“四时运行，应候不差”为韵）
    葭灰阳物，铜管阴类。阳物以健动为宜，阴类以虚受为器。一则本乎天，一则通乎地。因时出矣，本乎天者亲上；乘气泄焉，通乎地者启。感两仪以成道，应六管而为事。明夫律通则气来，灰动则时至。知昼夜之迭代，表子午之更位。辨方辨卦，乃立节而为八；定至定分，故均气以为四。於是圣人设矣，君子用之。於以则地气，於以奉天时。仲夏将临，则蕤宾设候；孟秋既届，乃夷则应期。大吕具实，而冬实於丑；太簇己散，而春蠢於寅。可谓自微形著，有条不紊。明天道之大备，则帝道之广运。且夫范金以为律，当其空有律之明；燔葭以为灰，当其动用灰之轻。律之空其或吐或纳，灰之轻则有虚有盈。由是识坤德之顺静，探乾德之游行。其入也柔顺，其出也刚胜。或处阳而阴生，或在阴而阳孕。见律中而灰动，知地感而天应。如此，神可以穷，数可以究。事可得而待，时可得而候。是以圣人执兹一柄，形被九有。时寒暑之往来，辨昏明之妍不。夫物之妙用，则感於无为。物或不爽，则应用无差。彼葭灰之造微，与天地而宜契。我皇敬授不忒，故能燮理无亏。
    ○炼石补天赋（以“炼彼坚贞，将补其阙”为韵）
    天何言哉，有阙则补。持五石而是用，彼四时而能取。成乎圆象，故资可转之功；定彼乾仪，盖俟至坚之主。所以裨覆焘，仰周普。磨砻入锻，成功岂滥於宋人；缉缀为劳，至德何惭於山甫。乾道甚明，配彼清贞。类鼓铸而可致，冀穹元而是营。石不能言，默助无为之化；天将假手，潜因妙用而成。则知娲氏之为功也，体物情立，取法志生。眄悠远而求则，象规圆而作程。小大宁遗，俾随形以溥博；嵯峨不坠，皆投质於轻清。若乃元造呈材，神功效技。他山以缀，象帝自迩。卿云初触，当碧落以丽乎；银汉同流，激清霄而即彼。天象又元，石质既坚。究勤劳而日月逝矣，成广大而星辰系焉。暖积素之烟，尚疑苔点；降如丝之雨，终若溜穿。观夫圆则九重，功惟百炼。眷无亲而克敬，当有道而可见。言柔与刚，崇高是将。运有徒於昼夜，比为炭於阴阳。织女停梭，受支机於河汉；荆人抱璞，嗟韫玉於穹苍。补之伊何，以当其阙。照悠悠於峻极，驱凿凿於超忽。想夫取锻之日，排刚之时。龃龉不安，或表艰难之步；清明於外，犹生错落之姿。正圆虚之广矣，下长风而凄其。是知补上天於炼石，盖虚实之相资焉。
    ○邹子吹律赋（以“吹律洞微，寒谷生黍”为韵）
    邹子处寒谷之陲，审至音之宜。能嘘吸而律应，使严凝而气移。验乎卜居，殊缇幕之攸设；稽乎假器，匪葭灰之所吹。当其地映，山连郁律。夏皑皑而多冻，昼苍苍而少日。草木绝其滋荣，飞走悲其惨栗。虽弹弦於帝舜，孰致其和；虽扣角於师文，必惭其术。由是鼓其用，济於众。将钩深以致远，在识密而鉴洞。响发於寒威，气感於春晖。何续断而臻极，乃洪纤而入微。[
M50]々其和，土囊之风乍出；凄凄积变，夹钟之律方归。逸韵未殚，发越林峦。始惊蛰於煦妪，俄解冻於凄寒。谁谓暖风蚤来，节奏於绛唇之末；谁谓温风潜扇，抑扬於玉指之端。於以阐温燠，於以发亭育。鄙元鹤之舞庭，类雕虎之啸谷。清泠散徙，冈联岭属。畴人惭其术穷，田父欣其野沃。则千旬不散之瑞，其事未荣；南薰不竞之占，其理未精。孰若探至赜，究幽情。化烈烈之瘠土，成之嘉生。岂比夫庙列零陵，徒闻白之丽；竹收ㄍ谷，空为丹穴之鸣。别有翻飞之侣，暄妍是处。固将嘤嘤以出谷，岂独离离而生黍。
    ○悬土炭赋（以“寒暑相参，轻重可验”为韵）
    国家顺天之情，作人之程。乃悬乎土炭，有象夫权衡。惟土也叶阴气之动，惟炭也应阳气而生。故将法之而令出，瞻之而教成。乃左乃右，一重一轻。苟二物之不爽，知四序之攸平。有司修厥官，承厥绪。绳木有准，钧铢获所。香炭於是而善系，累土由之而毕举。分乎多少，则无党无偏；候以高卑，知一寒一暑。若乃芳岁阑，严更残。黄钟中律，黑帝司官。昴中见而昭晰，日北至而Ё寒。於是岌岌斜指，亭亭上干。土则从轻，知众阴之将谢；炭推持重，知一阳之己攒。暨夫春令变木，夏德司火。鹿解角而气新，君登台而物夥。二气交而犹昧，六律推而末可。然後悬法示人，表微在我。观夫炭则高而渐危，窥夫土则垂之如堕。彼铜浑兮自惭，空铸以相参；彼金壶兮可厌，从昼夜而为验。孰若土炭之有常，为邦国之旧章。恒不饰而不美，无玉振与金相。影每分於高下，色且对乎元黄。不假飞灰，自符於律吕；何必测影，而知夫短长。向若鸿炉长，厚地斯藏。安足以调夫四气，而传之百王。於赫大君，穆然端拱。悬之而无冬无夏，法之而是遵是奉。信不谬於阴阳，讵可欺其轻重。
    ○寅月衅龟赋（以“择兹上春，虔俟明火”为韵）
    国家谨时以授人，敬卜以事神。每杀性以献岁，用衅龟於孟春。法於天，不失建寅之正位。涂以血，而皆祀骨之至珍。是尊是奉，必躬必亲。《周官》之规不爽，《吕氏》之令维新。时也斗柄潜移，葭灰稍畅。筮氏之占有待，龟人之职无旷。由是发巾笥之下，於庙堂之上。乾乾兮捧九江之殊形，翼翼兮出十朋之异状。然後牲来思，流血注兹。映乎颜则渥丹初启，运乎手则研朱作施。所以布幽泉之物，於枯槁之姿。必勾之用事，俾偻句之不欺。负图之处既占，献兆之求必果。迫而察也，异太史之定墨；远而望焉，谓卜师之扬火。物以好生为德，我则钻而坚；物以受污为累，我方告其虔。不潜宁同於居蔡，见珍皆得於巢莲。阅山泽之形，纷其维错；染青黑之缘，赫以相鲜。木德式临，官占有俟。幽赞先知之道，启迪从长之美。岂比夫楚军鼍鼓，虐执蹶由；齐国鲸钟，仁称孟子。且车甲之衅也，所以交於神明。孰若考元吉，谋永贞。候青阳之辰，是仪是准；设朱殷之色，必信必诚。用能稽大疑，决硕画。罔椟中而致毁，咸蓍下以慎择。既衅之而有征，愿保之而无攵。
    ○秋潭赋（以“秋气清爽，资彼澄彻”为韵）
    沔彼积水，凛乎高秋。秋应律兮则劲，水为潭兮至幽。当草木之不芳，独开翠色。因天地之始肃，更变寒流。匪骚人之咏叹，实知者之娱游。迩其畜ち沦之色，得萧瑟之气。就其浅则共清，临其深则兢兢是畏。居下流之可保，信上赏之为贵。寂尔不动，湛然恒平。正衣冠而必审，烛毫发而必呈。性则纳污，能积小以成大；时方收潦，故沿浊而更清。鸥浪不振，鹭涛不惊。同至人之虚受，比君子之持盈。懿其歇昏霾，罗物象。峰峦之所攒列，云烟之所来往。媚潜蚪之幽姿，疏游人之烦想。不汪汪於千顷，自泠泠於百丈。写星火兮初流，涵月兮始上。湛清华於古木，於以交辉；澄鲜彩於层空，於焉竞爽。虚明莫映，皎镜无私。处不争而成德，体自然以为资。金风乍摇，似易水萧萧之日；木叶方落，如洞庭袅袅之时。映寥之远天，动悠扬之短晷。与碧落而相合，将清光兮乍起。净如练兮可名，清濯缨兮增美。傥朝於海，知引往而纳来；如挈其瓶，可注兹而挹彼。安彼皎洁，利物含宏。益金堤之，窥银砾而澄澄。飞萤乍临，疑列宿之在漠；纤鳞或跃，若迎春而上冰。岂清淮之可玩，何灵溪之是矜。则知沸潭无涌，闻之於栗烈；寒潭见底，称之於洞澈。孰若积元流，当素节。金镜同朗，冰壶共洁。既妍媸而照临，幸清通之区别。
    ○披雾见青天赋（以“莹然可仰，无不清心”为韵）
    郁彼宿雾，蔽乎远天。雾ㄙ霭以气彻，天清泠而色鲜。仰之弥高，五里始分其杳尔；积而能散，三光忽映其粲然。昔人引之，以喻见贤。奇姿允叶，美质相宣。岂徒卷冥冥之净绿，觌昭昭於上元。始则杂氛昏，掩高朗。霏微有色，散漫无象。文豹去之而退藏，蛇游之而来往。将欲纵遥睇，涤烦想。则苍苍大圆之色，愿豁其清明；英英上德之容，亦如其瞻仰。及夫收地表，歇天衢。启晨光之有耀，辟丽景而多娱。於是碧落如迩，青冥若无。既仰之而不及，将觏止而岂殊。且欲盖而彰，人与天而合契；不言而信，天与貌而相符。则知贤为众夥，人不知兮蔽之孰可；天实悠久，雾不披兮睹之则不。故将通显於幽情，配美於高明。空蒙既同於席卷，寥廓乃喻於冰清。惟人也，玉立斯映。惟天也，管窥莫竞。既遐迩之无氛，自心神而可莹。状烟消於幂幂，始露澄潭。凝尘洗之，自开朗镜。所以彰风采之异，见光仪之盛。异哉一言之美，万祀攸钦。陋决云而观剑，小披沙而见金。有美人兮，青阳是仰，藻镜斯临。自然比天於霄汉，卷雾於沈阴。亦何必观乐广之容，始钦重器；信卫之说，方获明心者哉。
    ○登天坛山望海日初出赋（以“海日生残夜”为韵）
    山惟隐天，海则孕日。日将升而转丽，山望远而无失。青崖直上，觉亭亭而渐高；碧浪遥分，睹杲杲之初出。将以测晷度，穷节汨。岂能独媚东南之隅，空呈畏爱之质而已哉。当其阴兔倾，晨鸡鸣。扪葛ぱ，陟峥嵘。挺身於重，肆目於八。天地廓，烟□清。赫彼巨浸，吐兹炎精。映而有竟，烛浩淼而方呈。彩射空中，谓阴火乍出；色浮波上，疑萍实初生。尔下土，焕乎上征。触高涛而暂灭，泛轻浪而还明。曙色渐分，晨光未改。汜拂浪，扶桑浴彩。将黄道以丽天，必青方而浮海。岂韬映之为美，实照临而有待。是知望自远乎日域，登莫峻乎天坛。彼以离而取象，此以艮而居安。考之则阴阳有度，察之则溟涨无端。况乎银漠落，金波残。将东方而自出，俾下土而式观。三足翱翔，若刷乎渤；重轮辉焕，如历乎波澜。映夷而未定，拂若木而将干。红彩下沈，照波中之鳞甲；朱光上溢，射云表之峰峦。诚变化之相诡，谅始终之莫殚。洎夫出溟渤，照戎夏。升九天，辞午夜。羲和整辔而直上，葵藿倾心而皆借。亦何必登日观之峰，而後望神明之舍。
    ○书同文赋（以“王化大同，书文混一”为韵）
    巍巍乎我皇之宅也，寰海无氛，书契同文。宣於小学，成彼大勋。六艺殊途，考为篆之古史；万邦同德，知结绳之圣君。於时四方有谧，九区如一。二教翼宣，儒风洋溢。或简牒而异制，或草隶而殊质。莫不采摭其文，错综其术。由是日月所烛，舟车所通。布八体而咸若，合六书而大同。垂露成规，既由近而及远；崩□殊象，亦自西而徂东。流离翰墨之场，辉映《诗》《书》之阃。或虫形而惟错，或鸟迹以相混。三坟八索，何患乎阙疑；二首六身，或因而知远。况其名臣染翰，行子寓书。昌言非同而不达，遥思非同而不摅。敷奏或乖，自无惊於问马；遐迩不壅，固有乐於烹鱼。为学则孚，执艺无诈。文加点而何有，书尽言而是藉。或笔或削，决百事之纷；如丝如纶，宣一人之教化。是知同文之义，大道惟昌。合我人则，覃於鬼方。匪求规於率土，将作范於後王。巧者莫能革其故，暴者无能易其常。则帝羲龙图，宁务其八卦；史籀虫篆，徒列於三苍。故宜飞声後代，布德无外。铭钟鼎而勒休，施竹帛而图大。逸少之能攸著，伯英之妙咸赖。信乎观彼人文，而乐我平泰。
    ○辟四门赋（以“来远人，致多士”为韵）
    王者居上国，来远人。辟四门而不壅，俾八方而是遵。朝聘会同，自达於遐迩；华夷蛮貊，不间於君臣。所以表王道之荡荡，彰皇化之淳淳。我皇辟四门也，广天视，廓天意。总寰海而有截，端冕旒而无事。犹惧遗淹滞，拔秀异。或元纟熏而旁采，或弓旌而远致。观乎天步，有四达之清夷；仰彼帝阍，无九重之奥秘。所以远方知归，群才不匮。彼前代之有四门也，或化未洽，志未恢。水陆之珍是凑，邱园之士莫来。虽大道甚夷，不异乎遐阻；虽高门有闶，而同夫不开。今我後则不然，下土顺而风趋，王化行而草偃。所凑，表圣心之礼贤；岩薮皆空，知帝德之柔远。士向方而集，才应时而多。鸿鸾接翼而毕萃，骥齐足而咸过。莫不趋斯门之呀豁，知我化之休和。休和之始，圣皇之祉。致穆穆於四门，获济济之多士。关键不用，无老氏善闭之功；车书大同，叶王者无外之美。至矣哉！舜德巍巍，复存乎圣理。
    ○下车泣罪人赋（以万方之过在予一人为韵）
    人惟有罪，罪实在予。将恤刑於荷校，遂责已而驻车。顾法令之未平，滋彰甚矣；俨冕旒而兴念，涕泣涟如。始也备羽卫而行，因巡狩而出。遇兹拘系，将伏斧。王乃止翠华，驻清跸。恐法吏之苛暴，嗟刑网之峻密。稽凤辇而恻隐再三，愍褫带而幽囚非一。於是降玉辂，下朱轮。议狱缓死，拖黻垂绅。出辕箱而欷交睫，顾桎梏而泛澜满巾。虽囹圄之中，自罹有国之典；恐罗网之内，时陷无辜之人。於戏！法议难逃，过亦有在。致狴牢未空之事，乃教化不明之罪。初犹掩抑，见天颜之惨凄；渐觉滂沱，湿衮衣之文采。承颜熠熠，满眼浪浪。情将同於肆眚，义有轶於纳隍。是以顾盼悲泣，徘徊感伤。布圣旨於方舆之间，必先一物；推睿情於圜扉之下，以及四方。故得法制备修，狱讼无怨。由衷而感於黎庶，自己而勖於亿万。涕Д犹在，宥物之义已彰；缧绁未收，率土之人知劝。行道而道斯远矣，爱人而人亦怀之。何天网之自入，使皇情以兴悲。盖假其人为邦家之本，因其事为慈惠之资。不然，何一降车而开二十世之业，一洒泪而成四百年之基。然後刑法永清，威怀远播。是知夏後之得天下也，能恤人而引过。
    ○木从绳赋（以“圣君顺谏，如木从绳”为韵）
    惟山有木，惟木从绳。绳舒卷而克正，木坚贞而有凭。杞梓未分，规矩假之以冥立；斧斤斯运，曲直欺之而不能。古人以政有得失，俗有废兴。因纳谏之善喻，为箴阙之明征。当其懿匠员来，瑰材旅进。既陈之以纠纟墨，将加之以霜刃。掌握初萦，绸缪忽振。寻尺曳而愈出，分铢算而底慎。则之橐橐，既砥平而履端；伐之丁丁，亦木开而委顺。则明正不得不受，曲直不得不容。如献替於百度，宜启沃於九重。绳墨之间，既无违於目巧；君臣之际，固宜警其面从。然则上达四聪，下延五谏。比斯木之犹惑，待斯绳而作限。广狭有准，短长无间。自然巨川舟楫，何虞沈潜之忧；大厦栋梁，不贻压覆之患。有条不紊兮其功有馀，举直错枉兮可以行诸。既爰究而爰度，亦匪疾而匪徐。向若置而不用，藏而不舒。我有梓材，坎坎之声奚自；我有剞劂，恢恢之刃焉如。绪抽，绵绵纟强属。比朱丝之在琴瑟，若飞沈之界山谷。裁成廊庙之器，剖判阴阳之木。自同弦直，不为丝棼。匪专美於成风之匠，亦垂训於背诞之君。虽鳞皴异质，臃肿多纹。散作轮辕，小大之宜不忒；凿为户牖，毫厘之度斯分。所以喻謇谔於後学，昭辅弼於前文。方今补衮惟勤，和羹克正。契君臣以鱼水，以绳墨为龟镜。则考殷宗，披《说命》，未若赓歌於元圣。
    ○南蛮北狄同日朝见赋（以“渡泸款塞，咸造阙庭”为韵）
    我皇制百蛮以德泽，刑八狄以威灵。俾旷代之绝域，同一日而来庭。则不叛不侵，知遐迩之无外；自南自北，昭声教之永宁。惟蛮也。荒陬有倔强之号；惟狄也，绝漠有桀黠之暴。辞炎徼，应感而偕来；谢穹庐，不期而两造。上乃御正殿，临中区。文物有耀，声明以殊。小周王之宾肃慎，卑汉後之享单于。於是卉服云集，旃裘风趋。骏奔而远无不届，の至而实繁有徒。垂衣而朝，三表自惭於制虏；止戈为武，五月孰矜其渡泸。百辟式瞻，九仪以配。宁有截而斯畅，俨无哗以相对。献琛尽礼，杂彩服以和光；蹶角展容，望珠旒而欣戴。若非越荒徼，逾紫塞。则南同鱼鳖，安得仰龙章於舜年；北喻豺狼，未可亲兽舞於尧代。是知历寒乡之发，钦百度兮无阙；忘沓障之崭岩，彰九区兮克咸。圣上惟北辰之位是缵，匪南面之尊是满。穷发斯服，雕题无算。仰天威以怀柔，化夷德为悃款。盛礼必具，幽遐既慕。同寅协恭兮斯亲，在远如迩兮斯赴。始差肩於著定之位，终收迹於绝之路。史臣书曰：美异俗而同臻，象斯华而合趣。则昔有梯山骤至，航海径渡，无蛮狄入觐之遇。
    ○谏鼓赋（以“圣帝之心，渴於闻过”为韵）
    先王惧五谏之或替，恐四聪之有蔽。爰立鼓於朝，得为邦之制。臣之击也，将宣补衮之诚；君之听焉，是叶从绳之契。所以临下国，所以承上帝。岂冬冬於金奏之间，坎坎於宫悬之际。亦既戒止，居然可分。契无私之路，彰不讳之君。猛ね{走黄}々以特立，直言謇謇而必闻。听其音知有谲而有讽，察其状亦非鼗而非{卉鼓}。借如明明哲後，辅以贤佐。惧德化之失，虑刑政之堕。必伫斯音，用补其过。乃有りり之阙，谔谔如林。或匪躬自致，或造膝来箴。叫帝阍而九重犹远，献工艺而一人且深。於是伐兹鼍鼓，殷尔雷声。气作援χ，虽假下臣之手；声闻︻纩，终沃大君之心。岂表识於作砺，将思度於如金。谁谓再而衰，响不可遏；谁谓三而竭，志由是达。防口之政多惭，逆耳之言载渴。列彼天居，大音所储。志惟励乃，仁则依於。得夫贤，掩善旌之所进；箴於阙，殊谤木之所书。自得与一言而戾止，何必谐八音而乐胥。方今尧舜在上，伊皋为政。皇建极，睿作圣。而百官尚箴，七臣犹诤。用设之为旧典，亦表之为新令。念兹在兹，是训是彝。药石必纳，刍荛不遗。鼓也高悬，宁不考而不击；君惟无过，愿歌之而舞之。
    ○履霜坚冰至赋（以“君子之道，暗然而日章”为韵）
    霜之履兮白商应，冰之坚兮元律分。其履也结之寒露，其坚也矗若长云。当万物始挫之时，降於青女；及六尺凝寒之日，可荐明君。信履微而知著，宜布象於前闻。乃若岁如何其，夜亦秋止。棱棱稍结，兢兢未履。渐皑皑於葛屦之下，将皎皎於玉壶之里。虽严凝作气，必纳於舆人；而怆凄动容，先感於君子。此谓履霜之始。暨夫变化无朕，坚刚有期。律移缇幕之候，辰当黑帝之司。由是璀璨无积，清明自持。则丰山古钟，不舂容而鸣矣；邺台旧井，可皎洁而藏之。此所谓坚冰之时也。霜之飞兮至微，冰之洁兮自保。所以通变其德，所以驯致其道。畜峨峨之色，且寒於长河；改{执}々之光，宁留於劲草。凝冷兮渐滋，积素兮斯瞰。始落金波之上，有助其明；终藏阴室之中，不欺於暗。冰因乎厚地，霜本乎高天。何质变而增励，何节穷而更妍。亦由洪因纤起，高以下先。投一迹而千里路极，覆一篑而九仞功宣。则求已者知霜冰之言理有渐，周身者知霜冰之防於未然。固宜研精屑屑，覃思乾乾。岂玩蒹葭苍苍之色，凿山谷冲冲之坚哉。士有错综文房，琢磨儒术。以修辞为履霜也，不同於豺祭之辰；以干禄为坚冰也，不同於狐听之日。愿察言而观行，傥循名而责实。况乃良牧煌煌，近天子光。引凝阴之义，为劝学之方。则因卑致崇，匪一朝一夕；为大於细，在日就月将。然後知作者之微旨，嘉言孔彰。
    ○弋不射宿赋（以“君子仁及飞鸟”为韵）
    禽之生兮，择其翔集；弋为艺兮，修其决拾。飞则骋伎，或雕俎是求；宿必表仁，亦良弓用戢。无欺其处暗，必济其不及。岂惮杀而为心，将好生而是急。当其白日既曛，皎月才分。敛翮争萃，来巢有群。同在笼之无见，虽惊弦而不闻。岂不知翦其羽，饰旌旗之靡靡；裂其肉，成炮炙之纷纷。盖以忘机为心，方同海上之子；俯窥见害，奚恃太平之君。四镞既藏，六钧遂召。物则咸若，德用不扰。三驱之礼未宏，五之仁为小。蒲且希伎，自贯於青云；{折石}蔟设官，爰射乎妖鸟。岂以窥城上之乌栖，殒月中之鹊绕。至道在兹，怀仁有归。恩同於解网，戒比於合围。且以顺行而搜，宁恨於风毛雨血；当夕而殒，奚思於不鸣不飞。谅身翦而知惧，实羽族之有依。我思古人，聿求夫子。蓄矍相之艺，不发於非时；当山梁之求，必资乎顺理。从禽之礼斯得，夜猎之夫多耻。物既全诸真，艺亦藏诸身。则知率是道也，在博施於仁。
    ○被褐怀玉赋（以“君子藏器待时”为韵）
    玉者贵而绝伦，褐者贱而无文。何秘质之用晦，空怀而不分。盖以潜错落，蓄氛氲。善价斯待，韫光莫闻。讵见识於和氏，而包羞乎楚君。当其组织初成，弥缝已备。马褐同色，牛衣齐类。徒观代蓝缕，配憔悴。为卒岁之资，有御寒之利。殊不知雪影斯积，冰光所萃。温润潜颖，特达藏器。自同韫椟之深，莫发连城之贵。青蝇欲点，碍羽翼而却还；白虹始腾，隔领袖而犹秘。是知玉人获也，用之而彰；褐父得也，舍之则藏。外不娄而不曳，中如璧而如璋。随於人，谁谓莫胫；映於礼，乍若凝肪。自有同夫韫石，亦何虞於越乡。我亦思古人，殿矣君子。既效此而比德，亦念兹而行己。固将匿彩於圭瓒，合音於宫徵。惧秦赵之夺，我则掩荆山之辉；耻虞虢之争，我则藏垂棘之美。宜乎琢磨是赖，清贞勿改。映胸襟而发光，杂山水而腾彩。成器而服之无攵，开衽而沽诸有待。信可以价夺众珍，名高四海。然後被其恶衣，怀以待时。有老氏之诫，无司城之辞。苟释褐之兹始，当献玉而无疑。
    ○燕王市骏骨赋（以“求骨於好，骐骥云集”为韵）
    昔燕王思良马以扶，搜扬未获，寤寐而求。以为激贪可以动物，明诚可以感幽。乃市乎死骏之骨，比飞黄与骅骝。则有权奇之类，倜傥之俦。既沦精於一代，埋朽骨於千秋。甘委土以从弃，忽兼金而见留。尔其惬意如生，沈吟未歇。朔风至，若闻其激扬；纤尘飞，想见其灭没。用已息於蹑影，状犹存乎挟月。匪充货贿，殊巨象之焚身；不荐宗祧，异立龟之祀骨。嗟夫！君之爱彼，彼竟奚为。虽云力则无展，傥亦魂而有知。恩实殊常，诚所谓汗血而匪恨；生如可再，思所愿肉骨以效奇。既而视同龟玉之珍，藏诸韫椟之奥。众既美其惟一，孰不从其所好。於是不远而致，贲然来思。竞选奇而往矣，争简异而归之。迭进，争呈秀骐。包在於《鲁颂》，掩食场於《周诗》。岂非结之以志，感之以类。寸诚式孚，片骨罔弃。不降阶而出身，果鳞集而麇至。讵比夫虞公愎谏，竟贪屈产之良；汉武劳师，远取大宛之骥。乃知市骨以来骏马，则其至成群；筑台而尊郭隗，则其从如云。骨何施焉，姑明好骏之意。隗未足也，且表乐贤之君。至矣哉！可垂规於典坟。国家皇极立，洪勋集。安轮之聘尚无攵，侧席之求如不及。傥骏骨之已收，欲腾骧而见絷。
    ○掷地金声赋（以“辞赋高亮，可振金声”为韵）
    文含逸韵，金有英声。苟操觚而尽妙，同掷地而若惊。五色相宣，谅卷怀而得其瑰丽；三品作贡，叶攘腕而发其铿铮。信一言之炫耀，为百代之光荣。当其孙氏能文，《天台》作赋。眇眇神迈，悠悠精骛。发翠屏之藻思，赤城之丽句。既穷嵩岳之标，复得华池之趣。清韵秀出，芳名独步。飘飘凌云之气，捧而必观；铃铃振策之声，掷之可喻。亦既成止，居然众钦。乃顾良友，大夸词林。以为其文蔚，其旨深。传乎人间，已见斐然之丽；掷诸地表，必闻铿尔之音。郁郁眩目，锵锵动心。岂比夫荆山抱玉，披沙之金。则知杂瑰宝於众夥，惟金声兮则可；炫黼黻於英髦，竞文律以相高。苟取譬於击地，必先托於含毫。匪夸诩以自侈，实丽则而不噍。观瑰玮之变态，想荧煌之献状。聆之於耳，疑委地而铿锵；度之以心，在体物而浏亮。金之为宝也，可以受砺；文之喻金也，在乎属辞。披彼丹心，始叩音於寂寞；临乎素手，同掷光而陆离。其价莫并，其言可推。经喻满ぷ，是则然矣；字比悬市，无以尚之。别有书圃斯追，文房是徇。慕绮靡之一掷，思金声之载振。所以兴咏於上才，而思齐於後进。
    ○重寸阴於尺璧赋
    （阙一百十字）至若苦心无亏，励志罔移。千里而笈是负，三年而园不窥。孙敬之户长闭，仲舒之帏昼垂。冬映雪而无倦，夜聚萤而罔疲。尔乃倾心葵藿，属目桑榆。郊影不留於北陆，林光或改於东隅。则尺璧可轻，自可抵於乌鹊；寸晷所重，恨难系於白驹。固在夫学如不及，宁务夫执而不趋。是知务彼乾乾，瞻其杲杲。将以求云霄之路，亦以得青紫之道。自然被褐怀玉，满堂获宝。向若贵温润之姿，贱荏苒之时。光收皎皎，景失迟迟。则如琢如磨，未能保其瑜瑾；一寒一暑，空见迫於崦嵫。则知润身之德，将贻後学。尚鄙满ぷ之金，爰取沈河之璞。况乎日就月将，今是昨非。六艺远学，所以知微。则捐谷之中，自可弃其虹彩；测圭之下，实有爱於乌辉。别有功名未录，行古之躅。时难再得，嗟δ晚於扶桑；宝在不贪，贱玢之如玉。此大禹之所以成绩，得不述之而自勖。
    ●卷六百四十二
    ☆王起（二）
    ○瞽者告协风赋（以“审音静专，修职知候”为韵）
    瞽惟审声，风实应候。候至而厥风肇扇，声和而有瞽斯奏。知夫天道，则清泠必闻；扬於王庭，亦威仪可究。所以赞钦若，明敬授。先五日而可传，信三推而不缪。於时凛冽方谢，温仁始宣。杂葱茏之佳气，和郁霭之祥烟。乐师乃告平野，临大田。其视则惟昧，其听则惟专。宁体於舞松之间，得其煦妪；倾耳於偃草之际，宣彼暄妍。曰此融风，将闻於天。既而进退匪徐，周旋可则。逶迤於紫殿之下，俯偻於丹墀之侧。岂无相於伥伥，方鞠躬而翼翼。乃进而言曰：陛下以美利利四海，以仁宥宥万国。调玉烛而设邦教，法铜浑而立人极。所以八风不奸，六律无忒。臣以乐吏之贱，谬知君子之德。先王所宝惟谷，所大惟食。必俟协风，以候力穑。顺时而教导，盖国之章；有声而荐闻，乃臣之职。今者起幽谷，拂平林。萧条注耳，寂寞拂襟。有薰兮动地之气，无飒然鸣条之音。达勾萌，其和以布；┖钱，其仪可寻。且兢兢懔懔，是微臣音之审；习习，彰陛下德之修。固宜答休徵，乘丽景。躬千亩，率万井。谅神仓之委积，则斋宫之清净。表圣时之咸若，昭国典之思永。皇上垂拱无为，居高听卑。察迩言，悦蒙瞍之告。咨故实，敦稼穑之宜。谋盛礼，度宏规。岂虢公之言是则是效，而周王之代不识不知。
    ○雨不破块赋（以“微雨流润，用表丰年”为韵）
    国有休徵，天作零雨。不为霖以破块，自呈祥而润土。既沾既足，克成五稼之丰；不疾不徐，讵作三农之苦。惟雨也映於遥天，惟块也列於大田。彼以泛洒为利，此以生植为先。元云不开，色霏微而方密；黑壤相映，形磊落以皆全。讵为暴於终日，自成功於有年。观其散漫初来，空如振。不遗一撮之小，不爽一旬之信。滋蝼蚁之穴，何患沾濡；带蚯蚓之形，亦怀膏润。其色如晦，其飘甚微。纟丽连异质，优渥同归。如原野之雾合，似陇亩之尘飞。色润方圆，形沾大小。东作之耕斯著，西成之功必表。青黎不散，伫秀麦之；白壤常存，宜散丝之皎皎。是知妖魃见也，则枯旱为忧。商羊舞也，则泥涂见修。孰若微清，滂沱不流。所以见太平之美，所以彰至圣之休。故宜美土疆，资播种。宣老圃之志，作“曾孙”之颂。祁祁美瑞，九土之泽克施；每每有形，三日之霖勿用。是知雨无破块，年必屡丰。积而不载，感之则通。何沃土之不浃，何瘠壤之不同。夫如是，则受块之人共欣其天赐，击壤之老将明其帝功。
    ○五色露赋（以“率土康乐之应”为韵）
    露表嘉瑞，国昭元吉。发五色以斯呈，掩百祥而非匹。辉光骇目，知泛滟之惟新；变化殊姿，觉凄清之有失。若非泽无不被，化无不率。则何以感之於天，荣之於圣日。尔其寂历地表，希微天宇。无声而零，有色斯睹。始暧空而难糅，俄泫草而周普。沾於衣也，皆成黼黻之衣；润於土焉，更谓苴茅之土。且其白能受采，朱则孔阳。青映苔而转丽，元点漆而有光。既炫耀於众彩，终错杂於中黄。傥在琉璃，味无忝於甘醴；如浮葭，色讵变於凝霜。何氵胥兮之膏润，有焕乎之文章。固可以扶寿而愈疾，俗泰而时康。徒观夫泥泥未，既落。珠华点缀，日华昭灼。无烦勒毕之求，方成曼倩之乐。散东陵之上，乍混其瓜；洒西山之中，更迷其药。其凝厌，其布葳蕤。鹤将警而未测，蝉欲饮而犹疑。何绀雾而喻矣，何卿云而比之。则知坠露成文，休祥有证。实我後之冥感，掩前王之嘉应。
    ○庭燎赋（以“早设王庭，辉映群辟”为韵）
    王者崇北辰之位，正南面之威。赫朱燎以具举，列彤庭而有辉。助彼皇明，可烛於夜色；叶兹睿哲，引曜於宵衣。信乎令典有作，旧章不违。当其冠剑铿锵，环昭晰。峨峨争赴，肃肃就列。听玉漏而未央，仰紫宸而初。珠旒将出，方熠熠以星悬；彩仗徐来，已煌煌而电设。九仪稍布，六乐爰分。代星光之照曜，杂佳气之。腾辉於鸳鹭之行，若离若合；委照於熊罴之旅，或友或群。昭昭彰彰，紫气红光。声明煜炜，百物荧煌。睹炎上之有赫，知临下之无荒。远而瞻之，谓焚裘之烟昭俭於晋帝；迫而察之，似流屋之火呈瑞於周王。金莫齐，银烛非竞。长风乍拂，高焰弥盛。华衮灿烂以相鲜，猛虚攫而交映。其容烈烈，其明杲杲。附寒者觉其春深，假寝者疑其曙早。则知统四海，朝百辟。励夙兴，勤夕惕。佐盛仪而有待，惜流光而无攵。昭其明也，叶天鉴之穆清；望而畏之，契天威之咫尺。彼火秦举，神光汉觌。何足示来仪之容，呈入觐之绩。则知我皇立人之程，为国之经。淠淠而咸造，鸾锵锵而可聆。万宇，多士宁。岂徒美君子之至，在宣王之庭。
    ○尧见姑射神人赋（以“圣德之崇，然钦道”为韵）
    帝尧以化成於万国，歌宣於九德。出汾水之阳，经姑射之侧。峰峦交映，若睹神人之形；冰霜相鲜，皆呈处子之色。若非感而遂应，灵而不测。何以见不死之庭，当至人之域。始其厌宫室，出茅茨。驾鸾辂，建羽旗。若光若灭，乍合乍离。寓目於岩之顶，驻跸於沮洳之湄。爰按节而至矣，乃倾盖而望之。倏而五□缭绕，群仙缥缈。出碧岭之崇崇，临丹邱之。瞻童颜之丽，绰约则多；观羽服之鲜，衤衤丽非少。集其侣乍谓昆仑之巅，状其居不异蓬莱之表。由是我山，瞩天浔。既元览而旨远，亦高蹈而思深。乃曰我以万姓臣服，八荒君临。盖天下之至贵，亦域中之所钦。安知阻兹崖，隔彼岑。有吸风之人，遐不可见；仰承云之客，高不可寻。既而俨珠旒，端玉藻。增肃穆之敬，念希夷之道。见仙人之岳岳，徒仰高山；望鸾鹤之翩翩，且轻大宝。既而求之不得，瞻之在前。念四子而莫来莫往，思一人而无党无偏。乘白云而何及，引黄屋而来旋。故能戒以无怠，防於未然。向使忘鹑居之性，徇龙驾之盛。则光宅之德，徒闻乎以遨以游；比屋之听，讵见乎乃神乃圣。我皇明四目，达四聪。惟神也爱而见，惟圣也感其通。不窥仙於饮露，不问道於顺风。则姑射之神，未为尽善；陶唐之主，未足比崇。
    ○汉武帝游昆明池见鱼衔珠赋（以题为韵）
    汉武帝出咸京，游昆明。觌潜鱼之跃，吐灵珠之英。珍不藏川，是获媚川之色；仁苟及物，必能动物之诚。先是拨刺巨鳞，傍畔水裔。或詹何所中，或任公所制。利钩贯鳃而错落，长丝萦岸而掣曳。残瘁不振，沉浮未济。是用脱其锋，解其缀。索於枯肆，初同患於波臣。衔以图书，终乃小於轩帝。他日择良辰，镜清流。舍銮辂，登龙舟。不徐不疾，以遨以游。於是傍临桂棹，远映珠旒。或衔或戏，似骊龙之颔将吐；若明若灭，比琼蚌之胎未收。光稍逼，辉赫难俦。实有意於丰报，固无情於暗投。含幽育明，转煌煌於画；振掉尾，时熠熠於牵牛。既而千官动色，百辟咸睹。且曰修其文，耀其武。泽之广，恩之溥。虽彼池中之物，亦怀天下之主。报德而入於隋掌，此类蛇衔；感音而失於晋庭，彼惭鹤舞。况乎烛龙夺艳，石鲸独吐。泣鲛人之目，固不可伦；缀神女之躯，曾何足数。由是俨天仪，俯洪池。映佥喁而未出，炫的而方施。然後得廉寸之彩，失圆折之规。则皎皎驹来，自掩白狼之美；翩翩隹至，徒称赤雀之奇。是知人能博施，物亦幽赞。无烦罔象之索，讵假阑干之贯。向若安其忍，弃其难。俾颁首长逝，劫灰未散。安得此乐於江湖，见托於河汉。则玉殿之侧，谁缀其玲珑；金舆之傍，莫矜其照烂。以言於鱼也，厥道斯存。以言於人也，如何勿敦。则受嘉惠，蒙渥恩。得不效节於当代，而垂名於後昆。
    ○白玉赋（以“神人来献，以和八音”为韵）
    玉绝伦，受之於神。希夷感化，皎洁含真。既比德而为美，亦谐音而可珍。肇自绝，发兹玢。匪剖石於和氏，乃成器於羽人。伊昔帝乡所传，王室未献。虹彩潜射，霓旌并建。鸾鹤映之以生光，烟霞奏之以适愿。同钧天之乐，灵境独闻。在层城之宫，人寰共远。既而舜德有感，王母来过。献之皎皎，捧之峨峨。重华遂得其符瑞，百灵永谢其琢磨。傥比以为笙，知凤吹之不远；如秉之为笛，曷龙吟之足多。岂徒ィィ於兹竹，碌碌於随和。若乃观其戾止，察其所以。质非竽籁，韵含宫徵。圆其表而合规，虚其中而通理。光连素手，虽提握之不忘；色映丹唇，在吹嘘而成美。其舍也无声之乐，其获也无疆之祉。虚而不屈，老氏之乍同；磨而不磷，戎人之环孰比。况乎知白自守，无瑕可猜。色迷琼树，影杂瑶台。怀清越之音，不求於扣；感馨香之德，不召而来。固仙侣之所执，非玉人之取材。则知素之祥，元理可察。将使律合於六，音谐於八。传真人之逸韵，资圣主之大戛。宜乎藏九重之深，为百代之钦。腾辉烂烂，和俗。使伶伦之，自渐叶律；俾女史之管，空愧垂箴。无以窥天之心，而忘至德之音。
    ○墨池赋（以“临池学书，水变成墨”为韵）
    墨之为用也，以观其妙；池之为玩也，不伤其清。苟变池而为墨，知功积而艺成。伊昔伯英，务兹小学。栖迟每亲乎上善，勤苦方资乎先觉。俾夜作昼，日居月诸。挹彼一水，精其六书。或流离於崩□之际，乍滴沥於垂露之馀。由是变黛色，涵碧虚。浴玉羽之翩翩，忽殊白鸟；濯锦鳞之氵敝々，稍见元鱼。则知自强不息，允臻其极。何健笔之成文，变方塘而设色。映扬之鲤，自谓夺朱；沾曳尾之龟，还同食墨。沮洳斯久，杳冥不测。爱涅者必染其缁，知白者咸守其黑。风已歇，桂月初临。元渚弥净，元流更深。所以恢宏学海，辉映儒林。将援毫而悦目，岂泛舟而赏心。其外可察，其中可见。同君子之用晦，比至人之不炫。冰开而淳漆重重，石映而元圭片片。傥北流而浸稻，自成黑黍之形；如东门之沤麻，更学素丝之变。究其义也，如虫篆之所为；悦其风也，想鸟迹之多奇。将与能而可传可继，岂谋乐而泳之游之。耻魏国之沉沉，徒开墨井；笑昆山之浩浩，空设瑶池。专其业者全其名，久其道者尽其美。譬彼濡翰，成兹色水。则知游艺之人，尽以墨池而为比。
    ○獭皮书袋赋
    懿彼元獭，生於水乡。始杀身於河，卒成器於书囊。仍彼残文，不假乎雕刻；裁以新制，自合乎圆方。既出纳而斯取，亦扃而有常。想夫下泉委质，上天致祭。紫府咸萃，丹诚若契。宜介福以全生，奚徼祸而致毙。苟利人以获助，甘成器於此际。则有攻皮之工，尝巧於中。遗文不剪，轻缕潜通。圆其盖则合而能固，柔其质则用之不穷。谢水府之至乐，入书林而见崇。外也蒙茸，毛有所傅；中也骈┩，书有所聚。韬蔚矣之文章，秘焕乎之词赋。弥缝则密，岂亡三箧之书；周旋必复，且涉九衢之路。若乃青简叠至，尺牍交驰。藏筐箧而不可，置怀袖以攸宜。必资之以善闭，克守之而不遗。虽纳以鱼笺，乍似噬鲂之日；临乎墨沼，宁同赴汨之时。动必依人，静而挂壁。满贮攸戒，缄滕受益。其来也江海至深，其洁也波澜所涤。掩青囊之贮卷，异豹文之成舄。既翰墨之居珍，幸提携而无攵。
    ○昆明池习水战赋（以“将伐远戎，先修武事”为韵）
    伊昔汉武，将吞远戎。凿昆明之澹澹，习水战之雄雄。池则无涯，写滇河之象；战思拓土，合水国之风。将以规远略，恢圣功。遐方不拥，犷俗来同。岂徒列万艘之逦迤，玩一沼之冲融。乃命搜舳舻，征卒伍。剡楫棹，备金鼓。得飞於荆江，获文身於越土。榜人来萃，水客斯睹。介夫仡仡，将牵牛以交映；画呀呀，与石鲸而对吐。奚去陆以习坎，方整众而耀武。武之耀兮昭彰，众之整兮张皇。揽繁弱，拔千将。可以摧南方之锐，可以挫北方之强。列万夫之貔豹，杂五两之雪霜。跃彼涟漪，见鱼丽之出；游乎洲渚，知雁翼之张。观乎作军政，临武事。进退有节，沿洄趋利。或连兵而鸟逝，或应鼓而麇至。令肃而必平戎虏，教成而不可夺帅。四遐纵观，士德增修。森森兮烈於武库，赫赫兮敞以层楼。文物惊乎海若，声名震乎阳侯。河汉为之震荡，劫灰为之沉浮。则知水陆之谋无阙，则遐荒可伐；舟车之利克全，则珍宝争先。故能立功於穷裔，垂盛於当年。国家以四海波清，九夷草偃。感彼洪沼，犹连汉苑。馀波尚在，空发藻以潜鱼；水战不修，耻劳师以袭远。实我皇之清净，宜福禄之来反。
    ○辕门射戟枝赋（以“一箭解围，人中之俊”为韵）
    矫矫吕公，凛千载之英风。立辕门而耀武，百夫之特；射戟枝而骋技，一矢称雄。所以解纷为智，和难成功。岂徒用壮於六钧之妙，务能於百步之中。当其刘氏兴戎，袁公结阵。既祸而莫解，亦兵缠而屡振。斗貔豹而不宁，若蚌鹬而相徇。是用假我手弓，救其血刃。则万夫骇目，不在於和容；二憾革心，必资乎中俊。阙力未疲，徵会於兹。排其患难，成彼宴私。离坐离立，左之右之。森森两军，比晋楚衷甲之日；桓桓二帅，同刘项舞剑之时。是用出雄戟，射小枝。既从容而谕旨，亦慷慨而兴辞。乃曰射者所以明其志，忠其质。今欲转祸为福，反凶致吉。若嗤同失鹄，我艺自忝其叠双；傥妙等丽龟，尔心固宜乎如一。乃展容耀，示英威。决拾既，分铢不违。赳赳，如翰如飞。莫不伫其密彀，释此重围。彼戟在门，揭然独见。立亭亭之直影，引眈眈之英眄。刃孤标而霜白，末斜指而目眩。弯弧召弓之际，势若月圆；鸣镝於矢之端，光如电炫。观之者心惕，闻之者胆战。固当靖难於五兵，岂独解颜於一箭。彼容色沮，我师气振。咸曰将军勇绝，众艺如神。蹲甲非敌，措杯不伦。今在座隅，徒欲衅勇而啬祸；傥居战阵，谁当左马而右人。请惩忿於昔日，愿释憾於兹辰。盛矣哉斯会也！当军门而人无不协，中戟枝而战无不舍。既威加於域中，亦艺绝於天下。则毁其璧，二人之讼息；弄其丸，两家之难解。比将军之功，实为小者。
    ○墨子回车朝歌赋
    墨子虑厥居，慎所如。转华毂，游殷墟。疾朝歌为名，知非良邑；惟时迈有度，用回德车。将以择乐国，垂盛则。举足为龟镜，立身乎绳墨。每自西而自东，咸作范而作式。始其命驾徘徊，发轸员来。岂半途而有废，将由迳而无猜。杂彼行人，初亻キ亻キ而同造；问於及境，终槛槛而独回。乃曰歌乐者人必有度，朝夕者天之所赋。苟名而不臧，曷邑之足顾。由是反征轮，遵大路。比危邦之不入，同覆辙之足惧。载脂载辖，却新迳而不疑；如轾如轩，乃旧蹊而是溯。谅无阻於寸进，实自惩於跬步。借如不戒乎谣，不恒乎朝。自然哀乐失节，威仪莫昭。何足以枉君子之车，瞻夫翼翼；来长者之辙，美以翘翘。是用居身於克正，示众以不佻。虽大道甚夷，如九州之险；大都孔迩，邈成千里之遥。足以戒居人，警行子。革咏歌之俗，作道途之纪。改辕不爽於归欤，反路自忘於劳止。亦将趋乐土，走仁里。彼邑之士，莫得式其轩；彼邑之尘，莫得及其轨。宜乎非礼勿动，惟贞是履。与孔门而齐教，将宋国而专美。莫不始於回轮，而彰乎励己。嗟乎！车之攸避也，尚戒乎歌；身之攸措也，矧至於颇。则惧柏人之不宿，耻胜母而不过。比车之旨也，未足居多。
    ○雍举火赋（以“享神之期，候此为节”为韵）
    雄雄雍兮神州之壤，赫赫火兮桥衡之象。所以郊祀克明，所以照临是仰。成形中度，知有要而有伦；烛幽以时，表来顾而来享。肇秦帝而有制，洎汉皇而不爽。伊昔克修群祀，大合百神。声明云集，文物星陈。仰珠旒则严其待曙，听玉漏则暗然未晨。晦威仪之秩秩，迷俎豆之莘莘。张华灯而其光不远，秉神烛而其明不均。则雍之举火也，莫之与伦。既而亭亭有揭，焰焰方。於以观百里之备，於以昭五夜之节。拂瑞云之表，乍疑乎烛龙方来；入灵坛之中，又似乎神光不绝。由是皑皑炳映，盏彝。咸若光而若灭，罔颠之而倒之。熠龠无替，荧煌自持。在质明而有让，当委照而无私。殊太叔之于田，盘游是举；异齐侯之设燎，朝会为期。荐嘉者於焉仰止，执热者难乎向迩。电延则自西自东，星繁而一彼一此。比王屋之火，空际不流；似陈宝之光，祠中乍委。则雍之义，斯焉取斯；火之作，为於有为。照与芬芬，自明无黩；烛跄跄与济济，方表有仪。故将崇其明祀，立我洪规。岂徒散孤光於地表，煽丹焰於天垂而已哉。国家祀典式崇，旧章必授。思宅中而图大，雍方宏；法居上而克明，火斯候。足以掩前王之纯懿，谅介福而何究。
    ○虔六宗赋（以“享神精洁，四气叶和”为韵）
    王者稽祀典，竭至诚。六宗而钦若，致四海之和平。宗者以尊为称，者以敬为名。爰是崇而是畏，必惟一而惟精。则四序三光，运有常度；水旱寒燠，灾无所萌。上乃择元辰，留睿想。万物备，百礼往。圭璧陈，俎豆敞。灵坛岳立，拥千官而式瞻；天仗星陈，睹一人之可象。玉食皓皓而方积，珠旒穆穆而斯仰。观乎荐，在有翼而有严；贵其诚，故来格而来享。原夫於三辰也，天宗必降，嘉荐是列。歆之以虔恭，奠之以丰洁。使两曜合璧，不为薄蚀之亏；五星连珠，讵有枪之孽。其於四时也，将以恤蒸人，感明神。使还周克序，鳞次相循。考之於葭灰，不愆於候；调之以玉烛，无夺其伦。其祭寒暑也，将以周万类，均二气。时当元律，无堕指以成灾；节变朱明，曷流金之足畏。其祭水旱也，则天无作孽，人获大和。袄魃不生乎灾炽，商羊自屏於滂沱。相彼六宗，皇圣是接。戬谷降而，文物纷其煜。聆夫管磬，知律吕之克谐；列彼芬，信幽明之允叶。然後一德不二，三皇可四。地发嘉生，天呈上瑞。致百神之职，兴兆人之利。君子谓大舜之克，惟我皇之能备。
    ○祠灵星赋（以“工奏□汉，祈彼嘉谷”为韵）
    祝有典兮惟敬，天垂象兮在崇。奉灵星之德，祈戬谷是丰。乃命宗伯，诏乐工。徵旧典於祝史，答嘉贶於元穹。以夫灵者降休，星者烛宇宙。况出应天田，见彰农候。足使野夫致享，祠官敬授。礼而有异，岂雩之同登；乐则必伦，乃丝簧之并奏。於是验星纪，稽帝文。睹农祥之晨正，彰土膏之脉分。奠玉杯於青帝，用洁牲於白云。乃启云坛，爰登玉瓒。拜天贶之昭彰，见星光之照烂。列黍稷而馨感明灵，奏和乐而声闻霄汉。瞻彼太极，载乎紫微。神之至兮云映暧，灵之降兮日扬飞。列缀兆於峻舞，徵歌颂於丝衣。礼成文兮乐终变，神胥乐兮俨将归。雕豆玉觞，自殊器於宗祀；青圭绀席，乃叶礼於禳祈。懿夫高祖建始，福禄奚委。礼用太牢，名存汉氏。皇家复位，乐器是备。异晋皇之配飨，因南郊而道弛。礼容盛兮在今，时祀丰兮迈彼。且夫与众祈祷，曷不称嗟；溥天之惠，罔不休嘉。岂比夫贾生吊屈，空祀三闾之水；汉皇幸蜀，虚祷万里之沙者哉。是知我礼有肃，祀不黩。告农可以劝躬耕，祀圣可以厉浮俗。固宜不害三时，方成九谷。然後睹观泽之礼，承届天之福。庶凭之而多祜，睹秋成於西陆。
    ○延陵季子挂剑赋（以“冥会心许，暗无我欺”为韵）
  </div>
  <div class="pagination">
   <a href="全唐文_page371.html">
    上一页
   </a>
   <span>
    ...
   </span>
   <a href="全唐文_page367.html">
    367
   </a>
   <a href="全唐文_page368.html">
    368
   </a>
   <a href="全唐文_page369.html">
    369
   </a>
   <a href="全唐文_page370.html">
    370
   </a>
   <a href="全唐文_page371.html">
    371
   </a>
   <span class="current-page">
    372
   </span>
   <a href="全唐文_page373.html">
    373
   </a>
   <a href="全唐文_page374.html">
    374
   </a>
   <a href="全唐文_page375.html">
    375
   </a>
   <a href="全唐文_page376.html">
    376
   </a>
   <a href="全唐文_page377.html">
    377
   </a>
   <span>
    ...
   </span>
   <a href="全唐文_page373.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
