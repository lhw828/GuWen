<!DOCTYPE html>
<html>
<head>
    <meta charset="UTF-8">
    <title>文选详注 - 第 36 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 36 页/共 153 页</h1>
    <div class="content">注「言屈轨不行也」：袁本、茶陵本「言」上有「结犹屈也」四字。
注「张揖曰结犹屈也」：袁本、茶陵本无此七字。
注「王隐晋书曰兄御史释弟燕令豹」：袁本、茶陵本无此十三字。
注「孔安国曰」下至「则惧」：袁本、茶陵本无此十五字。
注「竹曰管」：袁本、茶陵本无此三字。
注「蓬莱而骈罗」：袁本、茶陵本「蓬」上有「夹」字。
注「为乐之方」：袁本、茶陵本无「之」字。案：二本是也。彼赋善自无「之」字。
注「此安仁不自保」下至「而登官位于世也」：袁本、茶陵本无此二十一字。
哀伤

长门赋

并序
长门赋
　　司马长卿
　　孝武皇帝陈皇后时得幸，颇妒。别在长门宫，愁闷悲思。外戚传曰：陈皇后者，长公主嫖女也。曾祖婴，与项羽起，后归汉，为唐邑侯。传子至孙午，午尚长公主，生女。初，武帝得立为太子，长公主有力，取主女为妃。及帝即位，立为皇后，擅宠骄贵，十余年而无子。闻卫子夫得幸，几死者数焉。元光五年，坐女子楚服等为皇后巫蛊祠祭呪诅，罢退归长门宫。嫖，匹妙切。闻蜀郡成都司马相如天下工为文，奉黄金百斤为相如文君取酒，汉书曰：卓氏女文君既奔相如，相如与俱之临邛卖酒舍，文君当垆，相如身自涤器于市。因于解悲愁之辞。郑玄仪礼注曰：于，为也。而相如为文以悟主上，说文曰：悟，觉也。陈皇后复得亲幸。字林曰：幸吉而免凶也。其辞曰：
　　夫何一佳人兮，步逍遥以自虞。神女赋曰：夫何神女之妖丽。何休公羊传注曰：据疑问不知者曰何。佳人，谓陈皇后也。楚辞曰：闻佳人兮召予。说文曰：佳，善也。广雅曰：佳，好也。尔雅曰：虞，度也。郭璞曰：谓测度也。言忖所为被退在长门宫之事。魂踰佚而不反兮，形枯槁而独居。言精魂踰佚，形体枯槁，悲悴之甚也。苍颉篇曰：佚，扬也。楚辞曰：神儵怱而不反兮，形枯槁而独留。槁，古老切。言我朝往而暮来兮，饮食乐而忘人。我，武帝也。言帝昔许朝往暮来，幸临于己。今以饮食恣乐而忘于为人。人，后自谓也。心慊移而不省故兮，交得意而相亲。郑玄周礼注曰：慊，绝也。言帝心绝移，不省故旧，交在得意相亲而已。慊字或从火，非。尔雅曰：省，察也。慊，理兼切。
　　伊予志之慢愚兮，怀贞悫之欢心。苍颉篇曰：怀，抱也。说文曰：悫，谨也。郑玄礼记注曰：悫，愿也，空角切。愿赐问而自进兮，得尚君之玉音。愿君问己，因而自进也。尚，犹奉也。毛诗曰：无金玉尔音。奉虚言而望诚兮，期城南之离宫。言奉君虚言而望为诚实。离宫，即长门宫也，在城南。修薄具而自设兮，君曾不肯乎幸临。薄具，肴馔也。史记曰：临，亲也。廓独潜而专精兮，天漂漂而疾风。楚辞曰：悲愁穷戚兮独处。礼记曰：祥而廓然。郑玄曰：忧悼在心之貌。登兰台而遥望兮，神怳怳而外淫。王逸楚辞注曰：怳，失意也。又曰：不安之意也。韩子曰：神不淫放则身全。广雅曰：淫，游也。兰台，台名。浮云郁而四塞兮，天窈窈而昼阴。毛苌诗传曰：郁，积也。楚辞曰：日窈冥兮羌昼晦。说文曰：窈，深远也。雷殷殷而响起兮，声象君之车音。言似君之车音也。毛诗曰：殷其雷。殷，音隐。飘风回而起闺兮，举帷幄之襜襜。楚辞曰：裳襜襜以含风。王逸曰：襜襜，摇貌。桂树交而相纷兮，芳酷烈之誾誾。酷烈、誾誾，香气盛也。誾，鱼斤切。孔雀集而相存兮，玄猿啸而长吟。说文曰：存，恤问也。翡翠胁翼而来萃兮，鸾凤翔而北南。胁，敛也。萃，集也。
　　心凭噫而不舒兮，邪气壮而攻中。凭噫，气满貌。字林曰：噫，饱出息也，乙戒切。管子曰：邪气袭内，玉色乃衰。攻中，言攻其中心。下兰台而周览兮，步从容于深宫。好色赋曰：周览九土。尚书曰：从容以和。正殿块以造天兮，郁并起而穹崇。孔安国尚书传曰：造，至也。郭璞方言注曰：郁，壮大也。穹，崇高貌。间徙倚于东厢兮，观夫靡靡而无穷。高诱吕氏春秋注曰：间，顷也，谓下兰台少顷也。郭璞方言注曰：靡靡，细好也。挤玉户以撼金铺兮，声噌吰而似锺音。字林曰：挤，排也，子计切。说文曰：撼，摇也，胡感切。金铺，以金为铺首也。噌吰，声也。噌，音曾；吰，音宏。
　　刻木兰以为榱兮，饰文杏以为梁。木兰似桂木。文杏亦木名。罗丰茸之游树兮，离楼梧而相撑。丰茸，众饰貌。游树，浮柱也。离楼，攒聚众木貌。汉书音义，臣瓒曰：邪柱为梧。字林曰：撑，柱也，直庚切。施瑰木之欂栌兮，委参差以槺梁。方言曰：栌，栱也。言以瑰奇之木，以为欂栌，委积参差，以承虚梁。说文曰：欂栌，柱上枅也。方言曰：?，虚也。?与槺同，音康。时彷佛以物类兮，象积石之将将。楚辞曰：时彷佛而不见，心淳热其若汤。说文曰：髣佛，见不审諟也。尚书曰：导河积石。将，七羊切。五色炫以相曜兮，烂耀耀而成光。埤苍曰：炫，光貌。广雅曰：曜，照也。贾逵国语注曰：耀，明也。致错石之瓴甓兮，象玳瑁之文章。郑玄礼记注曰：致，密也。错石，杂众石也。言累众石令之密致，以为瓴甓。采色间杂，象玳瑁之文章也。尔雅曰：瓴甋谓之甓。郭璞注曰：今江东呼甓为?砖。张罗绮之幔帷兮，垂楚组之连纲。尚书曰：荆州厥篚，玄纁？组。孔安国曰：组，绶类也。周礼曰：幕人掌帷绶之事。郑司农注曰：组绶所以系帷也。
　　抚柱楣以从容兮，览曲台之央央。尔雅曰：楣谓之梁。三辅黄图曰：未央东有曲台殿。央央，广貌。白鹤噭以哀号兮，孤雌跱于枯杨。广雅曰：噭，鸣也。日黄昏而望绝兮，怅独托于空堂。说文曰：怅，望恨也。悬明月以自照兮，徂清夜于洞房。楚辞曰：姱容修态亘洞房。援雅琴以变调兮，奏愁思之不可长。宋玉风赋曰：援琴而鼓之。七略曰：雅琴，琴之言禁也，雅之言正也，君子守正以自禁也。贾逵国语注曰：援，引也。案流征以却转兮，声幼妙而复扬。宋玉笛赋曰：吟清商，追流征。幼，音要。贯历览其中操兮，意慷慨而自卬。言依曲次第，贯穿而历览之，志其中操也。中操，操之中也。论语曰：吾道一以贯之。琴道曰：琴有伯夷之操。穷则独善其身，不失其操，故谓之操。自卬，激厉也。汉书，王章妻谓章曰：不自激卬。如淳注曰：激厉，抗扬之意也。卬，五郎切。左右悲而垂泪兮，涕流离而从横。自眼出曰涕。流离，涕垂貌。舒息悒而增欷兮，蹝履起而彷徨。息，叹息也。悒，于悒也。楚辞曰：憯凄增欷。苍颉篇曰：欷，泣余声也。臣瓒汉书注曰：蹑跟为跕，挂趾为躧。说文曰：蹝，履也。一曰：??，鞮属。鞮，革履也。苍颉篇曰：躧，徐行貌。蹝与躧音义同。揄长袂以自翳兮，数昔日之？殃。说文曰：揄，引也。尔雅曰：？，过也。殃，咎也。无面目之可显兮，遂颓思而就床。广雅曰：颓，坏也。言坏其思虑而就床。抟芬若以为枕兮，席荃兰而茞香。芬、若、荃、兰，皆香草也。言以为枕席，冀君来而幸临也。广雅曰：抟，着也，段丸切。
　　忽寝寐而梦想兮，魄若君之在旁。琴操，聂政之妻曰：聂政出游，七年不归，吾常梦想思见之。惕寤觉而无见兮，魂迋迋若有亡。迋迋，恐惧之貌，狂往切。楚辞曰：魂迋迋而南行。王逸曰：迋迋，惶遽貌。庄子曰：君惝然若有亡。众鸡鸣而愁予兮，起视月之精光。楚辞曰：目眇眇兮愁予。观众星之行列兮，毕昴出于东方。言将晓也。淮南子曰：西方其星昴毕，今出东方，谓五月、六月也。尔雅曰：噣谓之毕。又曰：大梁昴也。望中庭之蔼蔼兮，若季秋之降霜。蔼蔼，月光微闇之貌。礼记曰：季秋之月，霜始降。夜曼曼其若岁兮，怀郁郁其不可再更。楚辞曰：终长夜之曼曼。又曰：望孟夏之短夜，何明晦之若岁。曼曼，长也，一作漫漫。又曰：心郁郁之忧思兮，独永叹而增伤。郑玄周礼注曰：郁，不舒散也。越绝书，计倪曰：会稽之饥，不可再更。更，历也。澹偃蹇而待曙兮，荒亭亭而复明。说文曰：澹，摇也。李奇曰：澹，犹动也。偃蹇，伫立貌也。楚辞曰：思不眠而极曙。王逸曰：曙，明也。庄子：广成子谓黄帝曰：自汝治天下，日月之光，益以荒矣。然荒，欲明貌。亭亭，远貌。一云将至之意。妾人窃自悲兮，究年岁而不敢忘。管子，妇对桓公曰：妾人闻之，非有内忧，必有外患。不敢忘，不敢忘君也。
文选考异
奉黄金百斤：袁、茶陵校语云善无「黄」字。案：此尤校添之也。
注「字林曰幸吉而免凶也」：袁本、茶陵本无此九字。
注「说文曰佳善也」：袁本、茶陵本无此六字。
注「言忖所为被退在长门宫之事」：袁本、茶陵本无此十二字。
注「而忘于为人」：袁本、茶陵本无「为」字。
心慊移而不省故兮：袁本、茶陵本「慊」作「熑」，注同。案：二本是也。此尤误改，说见下。
注「慊字或从火非」：袁本、茶陵本「慊」作「移」。案：二本最是。考玉篇火部云「燫熪，火不绝」，广韵五支同。是当时赋本有作「熪」者，善作「移」，从如字解之，故辨「熪」为非也。不知何时此注误「移」为「慊」，尤延之乃改正文之不误者以就其误，失之甚矣。「燫」「熑」同字。
注「说文曰悫谨也」：袁本、茶陵本无此六字。
注「薄具肴馔也」：袁本、茶陵本无「薄」字，是也。
注「悲愁穷戚兮独处」：案：「处」下当有「廓」字。各本皆脱。此所引九辨文。
注「又曰不安之意也」：袁本、茶陵本无此七字。
注「言似君之车音也」：袁本、茶陵本无此七字。
鸾凤翔而北南：袁本、茶陵本「翔」作「飞」。案：二本不着校语，无以考也。
注「胁敛也萃集也」：袁本、茶陵本无此六字。
注「字林曰」下至「乙戒切」：袁本、茶陵本无此十一字。
注「攻中言攻其中心」：袁本、茶陵本无此七字。
注「木兰」下至「亦木名」：袁本、茶陵本无此十字。
注「方言曰栌栱也」：袁本、茶陵本无此六字。
注「时彷佛而不见」：袁本、茶陵本「不」作「遥」，是也。
注「心淳热其若汤」：袁本、茶陵本无此六字。
注「见不审諟也」：袁本、茶陵本无「审」字，是也。
注「今江东呼甓为?砖」：袁本、茶陵本无「今江东呼甓为」六字，「砖」下有「也」字。
注「说文曰怅望恨也」：袁本、茶陵本无此七字。
注「志其中操也」：袁本、茶陵本「志」作「至」，是也。
注「自卬激厉也」：袁本、茶陵本无此五字。
注「自眼出曰涕」：袁本、茶陵本无此五字。
注「臣瓒汉书注曰」下至「徐行貌」：袁本、茶陵本无此三十七字，有「蹝履足指挂履也」七字。
注「殃咎也」：袁本、茶陵本无此三字。
注「言以为枕席」：袁本、茶陵本无「以」字。
注「广雅曰」：袁本、茶陵本无此三字。
魄若君之在旁惕寤觉而无见兮：袁本、茶陵本「魄」作「魂」，「寤」作「寐」。案：二本不着校语，无以考也。
注「楚辞曰」下至「惶遽貌」：袁本、茶陵本无此十七字。
注「尔雅曰」下至「昴也」：袁本、茶陵本无此十三字。
注「曼曼长也一作漫漫」：袁本、茶陵本无此八字。
注「更历也」：袁本、茶陵本无此三字。
注「一云将至之意」：袁本、茶陵本无此六字。

思旧赋

并序
思旧赋
　　向子期臧荣绪晋书曰：向秀，字子期，河内怀人也。始有不羁之志，与稽康、吕安友。康既被诛，秀应本州岛计，入洛。太祖问曰：闻有箕山之志，何以在此？秀曰：以为巢、许未达尧心，是以来见。反，自役作思旧赋，后为黄门郎，卒。
　　余与嵇康吕安居止接近，臧荣绪晋书曰：嵇康为竹林之游，预其流者向秀、刘灵之徒。吕安，字仲悌，东平人也。其人并有不羁之才。邹阳上梁孝王书曰：使不羁之士，与牛骥同皁。然嵇志远而疏，吕心旷而放，其后各以事见法。干宝晋书曰：嵇康，谯人。吕安，东平人。与阮籍、山涛及兄巽友善。康有潜遯之志，不能被褐怀宝，矜才而上人。安，巽庶弟，俊才，妻美，巽使妇人醉而幸之。丑恶发露，巽病之，告安谤己。巽于锺会有宠，太祖遂徙安边郡。遗书与康：昔李叟入秦，及关而叹，云云。太祖恶之，追收下狱。康理之，俱死。魏氏春秋曰：康寓居河内之山阳，锺会为大将军所昵，闻而造之，乘肥衣轻，宾从如云，康方箕踞而锻，会至，不为礼，会深恨之。康与东平吕昭子巽友，弟安亲善。会巽媱安妻徐氏，而诬安不孝，囚之。安引康为证，义不负心，保明其事。安亦至烈，有济世志。锺会劝大将军因此除之，杀安及康。康临刑，自援琴而鼓，既而曰：雅音于是绝矣！时人莫不哀之。说文曰：法，刑也。嵇博综技艺，于丝竹特妙。王肃周易注曰：综，理事也。临当就命，顾视日影，索琴而弹之。国语曰：先人就世。方言曰：就，终也。文士传曰：嵇康临死，颜色不变，谓兄曰：向以琴来不？兄曰：已来。康取调之，为太平引。曲成，叹息曰：太平引绝于今日邪？康别传，临终曰：袁尼尝从吾学广陵散，吾每靳固之，不与，广陵散于今绝矣！就死，命也。曹嘉之晋纪曰：康刑于东市，顾日影，援琴而弹。余逝将西迈，经其旧庐。言昔逝将西迈，今返经其旧庐。毛诗曰：逝将去汝。于时日薄虞渊，寒冰凄然！淮南子曰：日入于虞渊之汜。凄，冷也。邻人有吹笛者，发声寥亮。追思曩昔游宴之好，感音而叹，故作赋云：
　　将命适于远京兮，遂旋反而北徂。论语曰：将命者出。郑玄曰：将命，传辞者。郑玄毛诗笺曰：将，奉也。徂，行也。毛诗曰：不能旋反。尔雅曰：适，往也。济黄河以泛舟兮，经山阳之旧居。国语曰：秦泛舟于河。汉书，河内郡有山阳县。瞻旷野之萧条兮，息余驾乎城隅。西都赋曰：原野萧条。列子曰：孔子自卫反鲁，息驾乎河梁。毛诗曰：俟我乎城隅。践二子之遗迹兮，历穷巷之空庐。二子，谓吕安、嵇康也。风赋曰：起于穷巷之间。叹黍离之愍周兮，悲麦秀于殷墟。毛诗序，黍离，闵宗周也。周大夫行役，过故宗周，见周墟尽为禾黍，故歌黍离之诗。毛诗正义曰：过故宗庙宫室，尽为禾黍。又，方禾黍油油。尚书大传曰：微子将朝周，过殷之故墟，见麦秀之蔪蔪，此父母之国，志动心悲，作雅声曰：麦秀渐兮，黍米????。彼狡僮兮，不我好。惟古昔以怀今兮，心徘徊以踌躇。方言曰：惟，思也。说文曰：怀，念也。韩诗曰：搔首踌躇。栋宇存而弗毁兮，形神逝其焉如。家语，孔子谓鲁哀公曰：君仰视榱桷，其器皆存，而不睹其人也。孔安国尚书传曰：如，往也。昔李斯之受罪兮，叹黄犬而长吟。史记曰：李斯者，楚上蔡人也。年少时，为郡小吏，见吏舍厕中鼠，食不絜，近人犬，数惊恐之。斯入仓，观仓中鼠，食积粟，居大庑下，不见人犬之忧。斯乃叹曰：人之贤、不肖，譬如鼠矣，在所自处耳！乃从荀卿学帝王之术。已成，度楚王不足事，六国皆弱，无可为建功者。欲西入秦，辞卿曰：今秦王欲吞天下，此布衣驰骛之时，而游说者之秋也。故斯将说秦矣。乃拜斯为客卿。卒用其计谋，官至廷尉。二十余年，竟并天下。以斯为丞相。二世立，用赵高之言，以属中郎令，赵高按治斯。斯居囹圄中，仰天叹曰：嗟乎！不道之君，何可为计哉！今反者已有天下之半，而心未寤，而以赵高为佐，吾必见寇至咸阳。赵高治斯，榜掠千余，不胜痛，自诬服。斯所以不死，自负其辩，有功，实无心反。二世乃具斯五刑论，要斩咸阳。斯出狱，与其中子三川守由俱执，顾谓其子曰：吾欲与若复牵黄犬，出上蔡东门，逐狡兔，岂可得乎？遂父子相哭，夷三族。拜高为中丞相，事无大小，辄决于高。悼嵇生之永辞兮，顾日影而弹琴。托运遇于领会兮，寄余命于寸阴。运遇，五行运转，遇人所遇之吉凶也。领会，冥理相会也。郑玄礼记注曰：领，理也。司马彪曰：领会，言人运命如衣领之相交会，或合或开。淮南子曰：圣人不贵尺之璧，而重寸之阴。时难得而易失也。听鸣笛之慷慨兮，妙声绝而复寻。洞箫赋曰：其妙声则清净猒?。长门赋曰：声幼妙而复扬。停驾言其将迈兮，遂援翰而写心。言驾将迈，遂停不行。毛诗曰：驾言出游。广雅曰：将，欲也。胡广吊夷齐文曰：援翰录吊以舒怀兮。毛诗曰：我心写兮。
文选考异
注「与嵇康吕安友」：袁本、茶陵本无此六字。
注「干宝晋书曰嵇康」下至「时人莫不哀之」：袁本、茶陵本无此二百四十二字，有「臧荣绪晋书曰安妻甚美兄巽报之巽内惭诬安不孝启太祖徙安远郡即路与康书恶之收安付廷尉与康俱死见法谓被法也」五十字，是也。茶陵本「恶之」上又有「太祖见而」四字，袁本无，盖脱。
注「康别传临终曰」下至「不与」：袁本、茶陵本无此二十二字，有「干宝晋纪曰」五字。
注「就死命也」下至「援琴而弹」：袁本、茶陵本无此二十二字。
注「凄冷也」：袁本、茶陵本无此三字。
注「将命者出」：茶陵本「出」下有「户」字，是也。袁本亦脱。
注「周大夫行役」下至「又方禾黍油油」：袁本、茶陵本无此四十三字。
注「作雅声曰」下至「不我好」：袁本、茶陵本无此十九字。
注「李斯者」下至「论要斩咸阳」：袁本、茶陵本无此二百六十三字。
注「斯出狱与其中子三川守由俱执」：袁本、茶陵本「斯」上有「李」字，无「与其」至「俱执」十字。
注「出上蔡东门逐狡兔岂可得乎」：袁本、茶陵本「出」上有「俱」字，「可」上无「岂」字。
注「遂父子相哭」下至「辄决于高」：袁本、茶陵本无此二十二字。案：此一节，尤延之增多者，皆甚误。
注「五行运转遇人所遇之吉凶也」：袁本、茶陵本无「人所遇之」四字。
注「司马彪曰」下至「或合或开」：袁本、茶陵本无此二十一字。
叹逝赋

并序
叹逝赋
　　陆士衡王隐晋书曰：陆机，字士衡，吴郡人也。少为牙门将军。吴平，太傅杨骏辟为祭酒，转太子洗马。后成都王颖以机为司马，参大将军军事，遂为颖所害，临刑，年四十有三。叹逝者，谓嗟逝者往也。言日月流迈，人世过往，伤叹此事而作赋焉。
　　昔每闻长老追计平生同时亲故，论语曰：久要不忘平生之言。孔安国曰：平生，少时也。或凋落已尽，或仅有存者。何休曰：仅，方也。贾逵国语注曰：仅，犹言纔能也。余年方四十，而懿亲戚属，亡多存寡；左氏传，富辰曰：兄弟虽有小忿，不废懿亲。昵交密友，亦不半在。尔雅曰：昵，近也。孙林曰：亲之近也。长笛赋曰：密友近宾。或所曾共游一涂，同宴一室，十年之外，索然已尽。索，尽貌。以是思哀，哀可知矣！家语，孔子谓哀公曰：君以此思哀，则哀可知矣。乃作赋曰：
　　伊天地之运流，纷升降而相袭。伊，惟也。升降，谓天地气上下也。礼记曰：地气上齐，天气下降，而百化兴焉。郑玄曰：齐，读曰跻。跻，升也。孔安国尚书传曰：袭，因也日望空以骏驱，节循虚而警立。警，犹惊也。言日月望空骏驱而去，时节循虚惊动而立。嗟人生之短期，孰长年之能执？能执，言不能执持得长年也。素问，雷公曰：请问短期。黄帝曰：在经论中。管子曰：导血气而求长年。时飘忽其不再，老晼晚其将及。楚辞曰：时不可兮再得。思玄赋曰：辰倏忽其不再。楚辞曰：白日晼晚其将入。晼晚，言日将暮也怼琼橤之无征，恨朝霞之难挹。字林曰：怼，怨也。西京赋曰：屑琼橤以朝飡，必性命之可度。楚辞曰：嗽正阳而含朝霞。毛苌诗传曰：挹，??也。挹，音揖。??，音俱。望汤谷以企予，惜此景之屡戢。山海经曰：汤谷上于扶桑，一日方至，一日方出。郭璞曰：上于扶桑，在上也。一日至，一日出，言交会相代也。毛诗曰：谁谓宋远，跂予望之。郑玄曰：跂足则可望见之。企与跂同。字林曰：企，举踵也。贾逵国语注曰：惜，痛也。戢，藏也。
　　悲夫！川阅水以成川，水滔滔而日度。高诱淮南子注曰：阅，总也。毛诗曰：滔滔江汉。世阅人而为世，人冉冉而行暮。夫世之得名，缘于君上。人之父子相继，亦取其名。故以一代之人，通呼为世。暮，言人之年老也。楚辞曰：老冉冉而逾绝。广雅曰：冉冉，进也。人何世而弗新，世何人之能故。言皆灭亡而不能故。野每春其必华，草无朝而遗露。野每春其必华，喻人何世而弗新。草无朝而遗露，喻世何人之能故。夫露之在草，无一朝有余；以喻人之居世，无一时而能故也。王逸楚辞注曰：遗，余也。经终古而常然，率品物其如素。楚辞曰：长无绝兮终古。周易曰：品物咸亨。郑玄礼记注曰：素，故也。譬日及之在条，恒虽尽而弗寤。言命之行逝，譬乎日及，虽至于尽而不能寤。尔雅曰：椵，木槿；榇，木槿。郭璞注曰：别二名，似李树。枣朝生夕陨，可食，或呼为日及，一曰王蒸。潘尼朝菌赋曰：朝菌者，世谓之木槿，或谓之日及。虽不寤其可悲，心惆焉而自伤！广雅曰：惆，痛也。亮造化之若兹，吾安取夫久长？尔雅曰：亮，信也。淮南子曰：大丈夫无为，与造化逍遥。痛灵根之夙陨，怨具尔之多丧。灵根，祖祢也。具尔，兄弟也。南都赋曰：固灵根于夏叶。毛诗曰：戚戚兄弟，莫远具尔。笺曰：莫，无也。具，犹俱也。尔，谓进之也。王与族人燕，兄弟之亲，无远无近，王俱揖而进之。悼堂构之隤瘁，慜城阙之丘荒。尚书曰：厥子乃弗肯堂，矧肯构。瘁，犹毁也。毛诗曰：在城阙兮。亲弥懿其已逝，交何戚而不忘。咨余今之方殆，何视天之芒芒。尔雅曰：咨，嗟也。芒芒，犹梦梦也。毛诗曰：民今方殆，视天梦梦。郑玄曰：梦梦，乱也。尔雅曰：殆，危也。伤怀凄其多念，戚貌瘁而尠欢。苍颉篇曰：瘁，忧也。瘁与悴古字通。尔雅曰：尠，少也。幽情发而成绪，滞思叩而兴端。舞赋曰：幽情形而外揭。惨此世之无乐，咏在昔而为言。毛诗曰：自古在昔。
　　居充堂而衍宇，行连驾而比轩。弥年时其讵几，夫何往而不残。充满于堂，盈衍于宇。何往而不残，残，毁也。尔雅曰：弥，终也。或冥邈而既尽，或寥廓而仅半半，平声，协韵。说文曰：冥，窈也。广雅曰：寥，深也。廓，空也。信松茂而柏悦，嗟芝焚而蕙叹。毛诗曰：如松之茂。淮南子曰：巫山之上，顺风纵火，紫芝与萧艾俱死。柏悦蕙叹，盖以自喻。苟性命之弗殊，岂同波而异澜。言人之性命，脆促不殊，譬水同波，而无异澜也。瞻前轨之既覆，知此路之良难。此路，即死路也。晏子春秋曰：前车覆，后车戒。启四体而深悼，惧兹形之将然。论语曰：曾子有疾，召门弟子曰：启予足，启予手。毒娱情而寡方，怨感目之多颜。广雅曰：毒，痛也。归田赋曰：聊以娱情。方，术也。多颜，谓亡者既多，而非一状也。日思往没之人，多在颜也。
　　谅多颜之感目，神何适而获怡。尔雅曰：怡，乐也。寻平生于响像，览前物而怀之。夫响以应声，像以写形，今形声既亡，故寻其响像。鲁灵光殿赋曰：忽瞟眇以响像。步寒林以凄恻，翫春翘而有思。翘，茂盛貌。毛诗曰：翘翘错薪。触万类以生悲，叹同节而异时。言春秋与往同，然存亡异时。河图曰：地有九州岛，以包万类。魏文帝与吴质书曰：节同时异。年弥往而念广，涂薄暮而意迮。楚辞曰：年洋洋而日往。史记，伍子胥曰：日暮涂远，故倒行而逆施之。声类曰：迮，迫也，阻格切。亲落落而日稀，友靡靡而愈索。落落，稀貌。靡靡，尽貌。索，协韵，所格切。顾旧要于遗存，得十一于千百。旧要，犹久要也。遗，余也。言顾久要于遗存之中。得十一于千百之内，十一者，谓通千百而计之，十分而得其一，言亡多而存寡也。久要，已见上注。乐隤心其如忘，哀缘情而来宅。忘，失也。宅，居也。言乐易失而哀易居也。薛君韩诗章句曰：隤，犹遗也。托末契于后生，余将老而为客。言我将欲老死，与汝为客也。说文曰：契，约也。论语，子曰：后生可畏。古诗曰：人生天地间，忽如远行客。
　　然后弭节安怀，妙思天造。楚辞曰：夕弭节于北渚。王逸曰：弭，安也。论衡曰：孔子作春秋，妙思自出胸中。周易曰：天造草昧。精浮神沦，忽在世表。表，外也。言精神不定。世表，在世之表也。寤大暮之同寐，何矜晚以怨早。寤，觉也。大暮，犹长夜也。原夫生死之理，虽则长短有殊，终则同归一揆。言觉斯理，则晚死者何足矜，早夭者何伤也。缪熙伯挽歌曰：大暮安可晨。寐，犹死也。古诗曰：潜寐黄泉下。指彼日之方除，岂兹情之足搅？言既寤之，则彼死日之方除，岂能乱我情乎？言不足乱也。毛诗曰：日月其除。又曰：秪搅予心。毛苌曰：搅，乱也。感秋华于衰木，瘁零露于丰草。在殷忧而弗违，夫何云乎识道。言达人之志，混齐死生。今反感木衰之秋华，悲丰草之零露，是乃在殷忧而不去，何云识道乎？言未识也。毛诗曰：零露团兮。又曰：在彼丰草。韩诗曰：耿耿不寐，如有殷忧。毛苌曰：违，去也。法言曰：委大圣而好乎诸子者，恶睹其识道也。殷，深也。将颐天地之大德，遗圣人之洪宝。言将养生而遗荣也。尔雅曰：颐，养也。遗，弃也。周易曰：天地之大德曰生，圣人之大宝曰位。解心累于末迹，聊优游以娱老。末迹，喻老。言解世俗之心累于末，聊优游卒岁以娱老年。庄子曰：解心之缪，去德之累。容动色治气意六者，缪心者也；恶欲喜怒哀乐六者，累德者也。累，犹负也。优游，已见上文。班固汉书述曰：疏克有终，散金娱老。
文选考异
注「太傅杨骏辟为祭酒」：袁本、茶陵本「为祭酒」三字作「机」。
注「参大将军军事」：袁本、茶陵本无此六字。
注「临刑」下至「而作赋焉」：袁本、茶陵本无此三十三字。
注「何休曰仅方也」：袁本、茶陵本无此六字。
注「孙林曰亲之近也」：陈云「林」疑当作「炎」，是也。各本皆误。
乃作赋曰：案：「作」当作「为」，袁本、茶陵本无「作」字。校语云善有「为」字。
</div>
    <div class="pagination">
<a href="文选详注_page35.html">上一页</a><span>...</span><a href="文选详注_page31.html">31</a><a href="文选详注_page32.html">32</a><a href="文选详注_page33.html">33</a><a href="文选详注_page34.html">34</a><a href="文选详注_page35.html">35</a><span class="current-page">36</span><a href="文选详注_page37.html">37</a><a href="文选详注_page38.html">38</a><a href="文选详注_page39.html">39</a><a href="文选详注_page40.html">40</a><a href="文选详注_page41.html">41</a><span>...</span><a href="文选详注_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
