<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 200 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 200 页/共 603 页
  </h1>
  <div class="content">
   ☆韩赏
    赏，开元中官御史，历右补阙、户、祠二部员外郎。
    ○告华岳文
    惟廿七祀孟秋，右补阙韩赏，敢昭告於泰华府君祠庙：惟天地生於人，惟山川主乎神；人有识而神有灵，人贵聪而神贵明。於昭灵山，与天窈冥，载在祀典，镇於上京。自古帝王，徵应不一，荒淫者神降之凶，圣哲者神授之吉。惟兹臣庶，鉴乎得失。今予小子，造於神祠，将有所盟，神其听之。人有嗜好，各为私祷，顾无所求，唯道是忧。今者内祷於身，外盟於神，如有一心公朝，戮力生人，惟神是福；崎岖世道，亻黾亻免在位，惟神所殛。必将忘身奉国为本图，忧国济人为己任。明明泰华，昭鉴於兹，瞻彼牲牢，抑惟常礼。神嗜正直，意存精诚；正直以享神，精诚以享意。拳然虑，瞿然改容，益灵山之嵯峨，增寿宫之肃穆。历阶趋庭，仿佛其形。尚飨！
    ☆卢涣
    涣，开元十三年官告成尉。
    ○大唐河南府阳翟县善才寺文荡律师塔碑铭（并序）
    昔者混元既辟，生法世始；舟车莫用，言教不施。爱憎之心未生，争夺之源未起，则昔（阙一字）劫如来无为而化者矣。其後人怀恶念，资变淳风，刀俎遍於三界，生列繁於六道。我慈氏大怜庶品，宏兹秘藏。甘露正法，爰启（阙一字）石之资；身穴手足，竭其负担之用。披地舆而考胜，列黾谋而定域。或陟在，或降在原。倘佯焉，仿徨焉，而得於夏城之隅（阙二字）观其後背增岩，前临平野。居然旷望，四时有霜雨递来；直置孤标，千里与□虹竞秀。信安神之妙境，有塔之宏（阙一字）者焉。越（阙一字）开元十一年十月十七日己酉，奉迎律师全身宁於兹塔。寺主昔承灌顶，今为（阙）则天伟之，乃移法服，授以荣班，拜游击将军，非其好也。寺主道风素远，天爵自高，朱绂方来，雅操难夺，固让朝命，愿复缁衣。则天多之，（阙一字）特（阙一字）敕授善才寺主。并赐内府绢一百匹、杂彩三十段，仍许至寺大（阙一字）法会，以光其业。寺主常以为徒宏愿，衣服卧具甘（阙一字）明昏拯溺，虽报如来之恩；芜没茔园，未尽师资之礼。於是撞钟定策，纟面（阙）门恒沙众生，咸从顶受。其有位阶十地，身现四生。守遮制之科，宫墙莫测；（阙）运慈悲并行，广大难思者，其惟我律师乎？俗姓药氏，河南密人也。（阙一字）正见家含天仁性，清心自乐，宴坐穷年。纳芥而群有顿无，观身而众妙皆尽。若是乎，律师常持《金刚经》，心禅口诵，不舍须臾，（阙二字）则天乐自鸣，中夜则异香频降。故为道俗之所欣然，人天之所归仰也。春秋七十有五，以大唐开元七年五月九日夜（阙二字）悟色相之皆空，示生灭而警众。呜呼！风□昏ウ，众鸟悲鸣，朝野凄惨，神龙震惊。以其年五月十一日，权殡於夏城（阙一字）有大弟（阙一字）寺主八智，俗姓张氏，清河郡人。德业宏深，风神秀远，所作已办，在邦必闻。证圣中，则天闻而嘉焉，召见於同明殿，因陈济国安人之道（阙一字）神足复於塔右置立香园，率诸门徒（阙三字）扫，手植松柏千有馀株。寺主早悟色空，念兹生灭，观石火之非久，叹芭蕉之不坚。预於下层，自托终制。诫门弟子曰：“吾自幼出家，奉事和上；和上者则我慈父，生我法身。吾欲万劫归依，两肩负荷。既没之後，无背吾言。”故其塔下层，即寺主之所宅也。至矣哉！寺主之为道。仁不忘本，孝极尊师，自非六行总持，十力无畏，安能预於斯乎？次有弟子延等三十人，（阙一字）嵩颍名家，法门（阙一字）宝，戒珠清静，心犭爰调伏。咸能叶赞封树，同规祠塔，佥共谋可久之迹，垂无穷之纪。恐汗简之难存，勒高碑而播美。铭粤：
    至哉圣觉，渊乎高御。开拓慧境，昭融昏趣。演偈孤园，全功双树。魔风不竞，法流长注。（其一）猗欤硕德，像教护持。禅薰广被，戒静难思。经穷贝叶，劫尽天衣。高灯正朗，坠露俄。（其二）爰有上人，心源猛利。摈落朝组，周旋了义。邱首垂仁，骈胝答施。尊师踊塔，如佛无异。（其三）岌岌孤秀，迢迢削成。金绳（阙一字）缀，宝铎风鸣。香烟作雨，伏槛流星。房廊绕护，花药经行。（其四）夏后城池，至今犹在。此（阙三字）千里岂改？有道贫贱，浮生危殆。托遗迹於後贤，傥斯文之可采。
    ☆史承节
    承节，万岁通天元年充河南道察访使，元宗初官邢州刺史。
    ○郑康成祠碑
    夫囊括宇宙者文字，发明道业者坟典，是以圣人作而万物睹，贤人述而百代通。礼乐得之以昭明，日月失之而寒忒；宣尼彰删缉之功，始皇速烧焚之祸。迨乎群儒在汉，传注瑶（阙一字）莫不珠玉交辉，纤微洞迹，同见集於芸阁，独有缀於环林。岂若经教奥义，图纬深术，兼行者多，无如我郑公也！公讳元，字康成，北海高密人也。八世祖崇，哀帝时为尚书仆射。公少为乡啬夫，不乐为吏，遂造太学，师事第五元，始通《京氏易》、《公羊春秋》、《三统历》、《九章算术》。又从东郡张钦祖受《周官礼记》、《左氏春秋》、《韩诗》、《古文尚书》。摄斋问道，抠衣请益，去山东而入关右，因卢植而见马融。考论图纬，乃召见而升楼；精通礼乐，以将东而起叹。三载在门，十年归邑。及党事起，遂杜门不出，隐修经业。于是针左氏之膏肓，起梁之废疾，而又操入室之戈矛，发何休之墨守。陈元、李育，校论古今；刘瑰、范升，宪章文议。何进延於几杖，经宿而逃；袁隗表为侍中，缘丧不起。孔融之相北海，屣履造门；陶谦之牧徐州，接以师礼。比商山之四皓，乡曰郑公；类东海之于公，门称通德。汉公车徵为大司农，给安车一乘，所过长吏迎送，公乃以病，自乞还家。董卓迁都长安，公卿举公为赵相，道断不至，会黄巾寇青部，乃避地徐州。建安元年，自徐州还，道遇黄巾贼数万，见公皆拜，相约不敢入县境。时大将军袁绍总兵冀州，遣使邀公，大会宾客，乃延上坐。身长八尺，饮酒一斛，秀眉明目，仪容温伟。客多豪俊，并有才说，见公儒者，未以通人许之，竞设异端，百家互起。公依方辩答，咸出问表，皆得所未闻，莫不叹服。时汝南应劭，亦归於绍，因自赞曰：“故太山守应仲远，北面称弟子何如？”公笑曰：“仲尼之门，考以四科。回、赐之徒，不称官阀。”劭有惭色。门人相与撰公答诸弟子问五经，依《论语》作《郑志》八篇。公所注《周易》、《尚书》、《毛诗》、《仪礼》、《周官礼记》、《孝经》、《尚书大传》、《中修》、《乾象历》，又著《天文七政论》、《鲁礼袷义》、《六艺论》、《毛诗谱》、《驳许慎五经异义》、《答临孝存周礼难》，凡百馀万言。经传洽熟，称为纯儒，其所撰注，今并通习。是知书有万卷，公览八千也。齐鲁间宗之。公後尝疾笃自虑，以书戒其子益恩。书曰：“吾家旧贫，为父母群弟所容，去厮役之吏，游学周秦之都，往来幽并衮豫之域。大儒得意，有所受焉，遂博稽六艺，粗览传记，时观秘书纬术之奥。年过四十乃归乡，假田播殖，以娱朝穸。後举贤良方正有道，辟大将军三司府。公车再徵，比牒并名，皆为宰相。唯彼数公，懿德大雅，克堪王臣，故宜式叙。吾自忖度，无任於此，但念述先圣之元意，思整百家之不齐，亦庶几以竭吾才，故闻命罔从。而黄巾为害，萍浮南北，复归乡邦。入此岁来，已七十矣。宿素衰落，仍有失误，桉之礼典，便合传家。今我告尔以老，归尔以事，将闲居以安性，覃思以终业。自非拜国君之命，问族亲之忧，展敬坟墓，观省野物，胡尝扶杖出门乎？家事大小，汝一承之。咨尔茕茕一丈，曾无同生相依。勖求君子之道，研钻勿替，敬慎威仪，以近有德。显誉成於僚友，德行立於已志。若致声称，亦有荣於所生，可不深念耶！可不深念耶！吾虽无绂冕之绪，亦有让爵之高。自乐以论赞之功，庶不遗後人之羞。凡某所愤愤者，徒以吾亲坟陇未成。所好群书，率皆腐敝，不得於礼堂写定，传与後人。日西方暮，其可图乎？家今差多於昔，勤力务时，无恤饥寒。菲饮食，薄衣服，节夫二者，尚可令吾寡恨。若忽忘不识，亦已焉哉！”五年春，梦孔子告之曰：“起，起！今年岁在辰，来年岁在已。”既寤，以谶合之，知命当终。有顷寝疾，年七十有四，以其年六月卒，遗命薄葬。自郡守以下，尝受业者，衰赴会千馀人，乃葬於高密县城西北一十五里砺阜山之源。呜呼哀哉！有子益恩，孔融在北海，举为孝廉。及融为黄巾所围，遂赴难捐身。有遗腹子，公以其手文似已，名曰小同。精通六经，乡人尊之。时为侍中，尝诣司马文王，文王有密疏，未之屏也。如厕还，问曰：“卿见吾密疏乎？”答曰：“未见。”文王曰：“宁我负卿，勿卿负我。”致鸩而卒。悲夫！自夫子没後，大道方丧。公之纲罗遗典，探赜今犹，特立郁然。时季途屯，志不苟变，全身远害，猗欤美欤！及范史作论，有曰：“王父豫章君每考先儒经训，常以为仲尼之门，不能过也。及传受生徒，专以郑氏家注云。”晋中兴，戴逵字安道，以鸡卵汁溲白瓦屑，为公作碑，手自书写。文（阙三字）语亦妙绝。年代古而碑阙亡，德音而诗书在。承节以万岁通天元年，奉敕於河南道访察，观风省俗，激浊扬清。行至州界，见高密父老云：“郑先生汉代鸿儒，见无碑记。不以庸妄，遂托为文。”往以会府务殷，（阙一字）无暇景，岁序迁贸，执笔无由。今者罢职含香，忝居分竹，属以闲隙，乃加修撰。耆旧者唯闻其名，後生者不睹其事。今故寻源讨本，握椠怀铅，无疏本传之文，并序前言之目。发九泉之冥昧，播千载之（阙二字）翦以繁华，不为雕饰。铭曰：
    焕乎人文，图稽典坟。烦乱事翦，定自孔君。中途湮没，秦帝沮焚。汉兴儒教，郑氏超群。膏腴美地，簪绂宏规。啬夫罢署，京兆寻师。《中候》、《乾象》，《左氏》、《韩诗》。虽称积学，殆若生知。公之挺生，大雅之懿。囊括坟典，精通奥秘。六艺殊科，五经通义。小无不尽，大无不备。好学慕道，深思远虑。来往周秦，经过衮豫。侍中不仕，司农罢署。卢植东遇，孔融西去。作者谓圣，述者谓明。躬违三辟，门传五更。周官东部，汉韪西京。白玉遍地，黄金满ぷ。占卜潜桥，行途过沛。陶谦师友，孔融高盖。山启黉扉，草生书带。七十归老，三千赴会。经传洽熟，齐鲁攸宗。爵禄不受，赞论为功。礼乐今去，吾道皆东。类於标德，比皓称公。阉尹擅贵，禁锢连年。乃逢宥罪，方从举贤。南城避难，东莱假田。诞膺五百，中览八千。今年在辰，来年在已。呜呼不！吁嗟到此！劳我以生，息我以死。道该八表，神交千祀。潍水之曲，砺阜之阳。通德为里，郑公为乡。□愁庙古，月暗坟荒。旧碑先殁，新石再彰。词愧黄绢，心凄白杨。名誉不朽，终古胜芳。
    ☆封常清
    常清，蒲州猗氏人。为都知兵马使高仙芝判官，累以军功授镇将、果毅、折冲。天宝十一载擢安西副大都护，摄御史中丞，持节充安西四镇节度经略支度营田副大使知节度事。十四载为范阳节度使。募兵讨安禄山，后败奔陕郡，削官爵。白衣从仙芝军效力，与监军边令诚不协，奏其逗挠，诛之。
    ○遗表
    中使骆奉仙至，奉宣口敕，恕臣万死之罪，收臣一朝之效，令臣却赴陕州，随高仙芝行营。负斧缧囚，忽焉解缚；败军之将，更许增修。臣常清诚欢诚喜，顿首顿首。臣自城陷已来，前後三度遣使奉表，具述赤心，竟不蒙引对。臣之此来，非求苟活，实欲陈社稷之计，破虎狼之谋。冀拜首阙庭，吐心陛下，论逆胡之兵势，陈讨捍之别谋，酬万死之恩，以报一生之宠。岂料长安日远，谒见无由；函谷关遥，陈情不暇。臣读《春秋》，见狼覃称未获死所，臣今获矣。昨日者与羯胡接战，自今月七日交兵，至於十三日不已。臣所将之兵，皆是乌合之徒，素未训习。率周南市人之众，当渔阳突骑之师，尚犹杀敌塞路，血流满野。臣欲挺身刃下，死节军前，恐长逆胡之威，以挫王师之势。是以驰御就日，将命归天。一期陛下斩臣於都市之下，以诫诸将；二期陛下问臣以逆贼之势，将诫诸军；三期陛下知臣非惜死之徒，许臣竭露。臣今将死抗表，陛下或以臣失律之後，诳妄为辞；陛下或以臣欲尽所忠，肝胆见察。臣死之後，望陛下不轻此贼，无忘臣言。则冀社稷复安，逆胡败覆，臣之所愿毕矣。仰天饮鸩，向日封章，即为尸谏之臣，死作圣朝之鬼。若使殁而有知，必结草军前，回风阵上，引王师之旗鼓，平寇贼之戈。生死酬恩，不任感激。臣常清无任永辞圣代悲恋之至。
    ☆独孤峻
    峻，开元末为四镇节度使夫蒙灵判官。
    ○对举似已者判
    〈丙充使，举似已者，御史纠桉，丙称但成三物，唯善能之。〉
    举贤无私，惟善所在，苟利社稷，无恤其他。故德能佐时，彭仲超於令尹；才堪御敌，观父统於三军。唯得其人，似已何爽？且魏献举代，祁奚荐雠。将利国是资，不阻亲怨；以进贤为务，宁问回邪？故能建彼一官，成乎三物。先贤所尚，君子韪之。事以类分，云胡不可？瞻言丙也，直指是称，举尔所知，何敢没没？良才众矣，多举何妨？御史绣服霜华，总威电发，将违执秩，言仆区。曾不知狱也放纷，刑乎颇类，淫刑以逞，谁则无辜？得善诚则可嘉，纠桉斯为戾也。
    ☆沈东美
    东美，少詹事期子，初为府掾，天宝中除膳部员外郎。
    ○对荐贤能判
    〈甲荐贤能之士，三诣公车试，皆高第，表请锡彤弓矢，廷尉致诘，词云三适有功。〉
    举善惟微，知人则哲。妙闻音者，识穷山之竹；能追芳者，赏幽径之兰。甲位登八命，才高四岳。言刈其楚，有异错薪；载絷其驹，屡闻骧首。文举之一鹗，陶洪之披二龙，曷足思齐，宁将比价？懿兹擢桂，便请锡弓，自伐诚则躁求，议功何妨懋赏？稽诸汉史，轨躅昭然，名器不可假人，升降固宜合礼。爵土互锡，理或酬功；弓矢斯张，雅符谬请。六卿司过，三适胡为？
    ○大斗酌酒判
    〈元日会序宾，光录以大斗酌醴祈黄，比部以无令式勾徵，称以引以翼，古之道也〉
    比年三年，殷见时见，大会正殿，小会东堂。典礼序以鬯，建官司其锺镇。瞻言光禄，式遵古典，且尔公酬，匪无彝伦。功沽之巧，先资於曲蘖；水泉既香，必洁於湛饣喜。瑟彼玉瓒，黄流在中；挹彼注兹，酌以大斗。我客戾止，嘉宾式宴。呦呦鹿鸣，酒正斯举；振振鹭舞，兕觥其。俾尔戬谷，永锡难老。式夷式已，以引以翼，方得古人之礼，宁亏圣主之私？郎署虽欲深文，卿寺岂宜甘罪！
    ☆孟匡朝
    匡朝，开元末官御史，迁左司员外郎，擢翰林学士。
    ○金樽含霜赋
    夫何卜昼之不暇，以清夜之方久，垂玉漏之未穷。赖金樽兮有酒，霜入室兮夜何长！樽含霜而醴澈，霜覆醴而金光。适足劲乎玉性，亦何伤乎酒香？夫如是，樽既可赏，霜亦可观。味资兰桂，影夺绡纨；叠华彩於银烛，散馀光於玉盘。况东堂清敞，北斗阑干；在公载宴，废寝相欢。心饮冰兮犹热，酒飞霜兮岂寒！斯盖为上台之式百辟，少宰之设九流。明命充选，俾士全谋；五权立而群才入镜，三人行而一人同舟。并错薪於尧楚，异攀桂之淹留；每赏崇乎夜隙，故樽列而霜浮。於时星岁乃尽，地有寒Ё；引风乌，徘徊玉兔。杯上雾起，炉前香覆；对樽影而霜含，况霜姿而粉傅。非兕觥其，粲乎自举，会心矩，凝然抱素。於是执简为名，比玉同贞；结而能白，冲而不盈。光露寝之旧席，刻神钟之远声。岂独坐中藏器，酒上含情者哉？
    ☆李
    ，太原景皇裔孙。解褐枝江县丞，擢监察御史，历工、兵、吏三部尚书、东都留守，加太子少傅。开元二十八年卒，年五十八。
    ○祭北岳报雨状
    臣至邢州，雨降盈尺。臣切问野老，皆云往十二年，春夏大旱，六月下旬，方始降雨。其岁河朔大熟，粟斗五钱。今年得雨虽晚，犹早於前岁。百姓欣然，咸有秋望。臣受命之日，祈雨恒山，玉币未陈，明灵已应。实陛下至诚元感，先天不违。
    ☆违恒
    恒，赠兵部尚书嗣立子。开元初为砀山令，擢殿中侍御史，历度以支、左司员外、太常少卿，转给事中。二十九年为陇右道河西黜陟使，时河西节度使盖嘉运恃左右为非法，恒劾奏之，出为陈留太守卒。
    ○对习星历判
    〈得甲称人有习星历，属会吉凶，有司劾以为ビ，款云天文志所载，不伏。〉元象垂文，星辰作范，休咎之徵斯在，吉凶之迹可明。秘以人伦，得之邦国，既河长而山久，亦自古而迄今。尚有不遵典刑，默习推步，眷兹所学，幸遇休明。慕刘氏之高踪，仰张衡之旧业。既而秋槎将泛，知河汉之明梭；太白初高，职将军之出战。虽灾祥之屡犯，在徵应之可凭。若彝典以斯违，亦公途而难舍。有司情惟纠慝，志切绳违。告为ビ讹，事恐乖於五听；科其犯禁，诚有叶於三章。
    ☆李忄登
    忄登，并州文水人。举明经，开元时累官河南少尹。天宝中封酒泉县侯，为京兆尹，改光禄卿、东京留守。安禄山反，忄登缮城垒，训励士卒，遏贼西锋，擢礼部尚书。城破，为贼所害，诏赠司徒，谥曰忠懿。河洛平，再赠太尉。
    ○重与萧十书
    再览来封，皆如一面。秋热未解，所履如何？某拙疾，但昧於理耳。崔子日月渐远，弟故人，情多一恸，深衷岂易论也。委曲具悉，待彼官到，若有商量，与申後意，彼有人作主人否？承郎欲还，岂不能一至此也？外郡感别，情不易言，道路无留滞。朝廷待士，论屈日深，伫闻鸣跃，勿至断绝。弟多才博识，言成楷模。某弃废之人，何能为也，言谈次可吹嘘之，令不负公私，亦亲故之情耳。千万千万！不具。李忄登谘。
    ☆陆据
    据字德邻，三十馀始游京师。举进士，累官司勋员外郎。天宝十三载卒。
    ○对蜡飨不祀判
    〈岁十二月，有司将行蜡飨，不祀，司啬迎猫而祭之，御史纠云，古之君子，使而必报。〉
    穷阴杀节，流岁云暮，将举祀典，必参故实。无忘报本之始，敬用伊耆之礼。聚百物以飨，息人大义；为一日之蜡，非赐所知。瞻言所司，是为之祭。八神降止，一国期集，於焉观德，必也知古。迎猫无阙，言除硕鼠之患；司啬不预，且有若敖之馁。虽祭能如在，乐已吹豳，而礼尚有疵，人多叹鲁。有鬼或爽，诬神若何？事乃违经，傥受嗤於草服；国有报宪，宜见绳於绣衣。
    ☆崔颢
    颢，开元中进士，累官司勋员外郎。天宝十三载卒。
    ○荐樊衡书
    夫相州者，先王之旧都。西山雄崇，足是秀异。窃见县人樊衡，年三十，神爽清悟，才能绝伦。虽白面书生，有雄胆大略，深识可以轨时俗，长策可以安塞裔。藏用守道，实有岁年。今国家封山勒崇，希代罕遇，含育之类，莫不踊跃。况诏徵隐逸，州贡茂异，衡之际会，千载一时。君侯复躬自执圭，陪銮日观，此州名藩，必有所举。当是举者，非衡而谁？伏愿不弃贤才，赐以甄奖，得奔大礼，升闻天朝。衡因此时，策名树绩，报国荣家，令当代之士，知出君侯之门矣！颢不胜区区，敢闻左右，俯伏阶墀，用增战汗。
    ○荐齐秀才书
    某官至，辱垂下问，令公举一人，可管记之任者。愚以为军中之书记，节度使之喉舌。指事立言而上达，思中天心；发号出令以下行，期悦人意。谅非容易，而可专据。窃见前进士高阳齐孝若考叔，年二十四。举必专授，文皆雅正，词赋甚精，章表殊健。疏眉目，美风姿，外若坦荡，中甚畏慎。执事倘引在幕下，列於宾佐，使其驰一檄、飞一书，必能应马上之急求，言腹中之所欲。夫掇芳刈楚，不弃幽远。况孝若相门子弟，射策甲科，家居君侯之宇下，且数年矣。不劳重币，而获至宝，甚善甚善！雄都大府，多士如林，最所知者，斯人也。请为ト下记其若此，唯用与舍，高明裁之。谨再拜。
    ☆赵煜
    煜字云卿，邓州穰人。开元中举进士，连擢科第，授大理评事。乾元初累拜左补阙，迁秘书少监。建中四年卒，追赠华州刺史。
    ○东都留台石柱记
    天垂象，圣人则之，故星有执法，职有持宪。皆铁冠绣衣，直指不阿，俾在位者肃如也。日者天子在镐，庶官分守，於是乎有留台，所以上至中司、鹗峙都邑。夫洛阳有明堂、辟雍，太仓、武库，郊庙百祀，邦畿百域，有不如法，得举劾之。至若密网峻威，微文深诋，众所严惮，愈於京师。盖由临之者专也，奉之者一也。专则权有独断，一则政无多门。前达以之，立名於此。暨皇运中兴，与人休息，虽风移代变，烦简则殊，而举直错枉，典型犹在。殿中侍御史河东薛公，朝之望也。复修旧职，凛然生风，秦官汉仪，斯不替矣。乃篆石题记，使人不遗，聊纪於近，庶昭厥德。始自乾元岁，掌留务者，次而书之，以垂於後。大历八年月日记。
    ●卷三百三十一
    ☆王昌龄
    昌龄字少伯，江宁人。第进士，补秘书省校书郎。又登博学宏词科，再迁汜水尉，贬龙标尉。以世乱还乡里，为刺史闾邱晓所杀。
    ○公孙宏开东阁赋（以“风势声理，畅休实久”为韵）
    《易》穷则变，变则乃通。二气相感，万物初蒙；拆於阳甲，化於阴风。彼君臣有际会，屠钓无终穷。其未遇也，如兽之槛，如禽之笼。其德合也，起阿衡於莘媵，获太师於渭翁。睹公孙之发迹，知汉帝之尊崇；厄则异，元亨则同。火有炎光，木有根柢；寒者斯附，暑者蒙蔽。苟得其所，亦为大惠。动必有获，自然之势。抑折节以下人，亦开国而来诣；衣布被而薄已，散金帛以济。近乎仁者之心，与裘马而俱敝，以光招贤之策，不失终身之计。故能多士爰处，佥谋是行。拓南蛮之徼，增朔方之城；大启侯国，载扬天声。与夫蚩蚩以致诮，孰若兢兢而立名？僭上则差，Τ下则鄙。反坫谁咎？豚肩陋矣。或俭奢而得中，即达人之至理；嗟服勤以抗节，在庶几乎君子。璞玉在山，白虹在上；精灵不隐，物理相畅。君任下以不疑，臣荐贤以答贶。失之者丧，得之者王；况乎左右股肱，举尔无妄。道有兴废，人亦焉瘦；屈之则否，伸之则休。不正其名，亦去其实；宾阁既关，拥门自佚。使贤鬼错杂而不分，登驽骀於招士之室。喟然宣父，悲之已久；傥相府之可依，铭盛德於不朽。
    ○吊轵道赋（并序）
    轵道，秦故亭名也。今在京师东北十五里，署於路曰秦王子婴降汉高祖之地。岂不伤哉！余披榛往而访之，则莽苍如也。夫以战国之弊，天下创夷，又困於秦，使无所诉，罪在於政，而戮乎婴。呜呼？杀降不祥，项氏之不仁也。遂作赋以吊云：
    长林之墟，荒草无垠；踌躇访古，隐嶙如存。耆老曰“此秦之轵亭也”，莫不陨泣而伤魂。我闻中原板荡，历数更造；来为都邑，去为郊道。化育人寰，盛德攸保。其有随覆车之遗迹，蹑咸阳以崩倒；陈炯戒而罔怀，终灭裂以荡埽。今者行旅有悲凉之色，将未识圣人之大宝。听之哉不义而强，其敝必速；徒以金城千里，介马万轴。九国既夷，上慢下黩；东游莫返，白帝先哭。是以沙邱祸，制出赵氏；扶苏赐死，大事去矣。海内汹焉，雷骇飙起；自非蹂先王而隳道德，亦无能而及此？五星夜聚，汉瑞秦亡；白马素车，降於道傍。非子婴之罪也，而杀身於项王，悲夫！以暴易乱，莫知其极。且闻追怀而霸楚，无乃弛义而争国，东城引剑，亦其宜哉！至於后稷贻周，三圣九贤，合於成康，千有馀年。犹复慎终如始，爰作顾命；宣文武之重光，训艰难於执政。乃尸天主，遂诰诸侯；高内轴，齐鲁外。此周之所以磐石相维、数革龟谋，孰与夫离摈子弟、甘心贼臣、身死国灭，如火燎薪？设使雍州为舆，伊傅为轮；当朽索之不驭，岂龙虎之能驯？不其然乎？贾生闻之，於是让东陵故侯曰：“昔王子有殷墟之歌，大夫有周庙之作。子秦人也，岂无情哉？”邵平乃太息久之，且为歌曰：“道不虚行兮史酋没位，吾宁范伯之徒与？感夷齐而多愧。麟凤远去，龙则死之，河水洋洋兮先师莫归，往者不可谏，来者吾谁欺？姑退身以进道，曷言而受非？彼萧相国，知子乎布衣。”
    ○灞桥赋（以“水□辉映，车骑繁杂”为韵）
    圣人以美利利天下，作舟车。禹乃开凿，百川纡馀，舟不可以无水，水不可以通舆。遂各丽於所得，非其安而不居；横浮梁於极浦，会有迹於通墟。借如经纶淮海，陶鼓仁义，藏用於密，动物以智。每因宜以制模，则永代而取寄；伊津梁之不设，信要荒之莫致。思未济於中流，视安危之如戏；故可取於古今，岂徒阅千乘与万骑？惟梁於灞，惟灞於源；当秦地之冲口，束东衢之走辕。拖偃蹇以横曳，若长虹之未翻；隘腾逐而水激，忽须臾而听繁。虽曰其繁，溃而不杂；怀璧拔剑，披离屯合。当游役之嗷嗷，自洪波之纳纳。客有居於东陵者，接行埃之馀氛；薄暮垂钓，平明去耘。傍连古木，远带清；昏晓一望，还如阵□。乃临川而叹曰：亡周霸秦，举目遗址；前车覆轨，不变流水。叹往事之诚非，得兹桥之信美。皇风不竞，佳气常依。既东幸而清道，每西临以驻；连袂挟毂，烟阗雨飞。嗟乎此桥，且悦明盛；徒结网於川隅，视□霞之晖映。聊倚柱以叹息，敢书桥以承命。
    ○对大斗酌酒判
    〈元日会序宾，光禄以大斗酌醴祈黄，比部以无令式勾徵，诉称以引以翼，古之道也。〉
    设樽养老，序宾惟贤，将必发乎直言，用光被乎孝德。徵元会之燕射，展古义於君臣。金奏洋洋，合明神於九变；青气霭霭，布庆云於一色。则当嘉宾戾止，彝伦孔彰，群儒就经之日，天子尊师之礼。袒割以俾其冕旒，乞言以成其福禄，昔之所废，今之所崇。瞻彼有司，未详光禄，嗟引翼之攸懵，何令式之无稽？徒欲致讥，诚堪耸诮。
    ○对荐贤能判
    〈甲荐贤能之士，三诣公车试，皆高第，表请锡彤弓，廷尉致诘，词云三适有功。〉
    俾尔公侯，敬服王命，乃升贤俊，昭宣训典。惟甲蕃屏有垣，既孜孜於审择；黜陟咸若，亦贤贤而修贡。三诣三适，登汉室之明科；九德九徵，赞虞臣之寅亮。有如取火於燧，故能任事加爵。且汝惟勿伐，则继瓒不诬；今也自贤，岂曰彤弓是允！与其表请，孰若谦光？廷尉有词，匪伊妄作。
    ○上李侍郎书
    昌龄拜手奉书吏部侍郎李公座右：夫道有一，昌龄有心，明公有鉴，三者定矣。而又元气潜行，群动相鼓，乘时则利，遇难则否，斯亦分於数矣。今或者序觚旁礴，以为已任，发心不中，中无不通。虽大愚之人，犹知不可，况贤智之士乎？兹数者，如昌龄之心，非不知也；明公之鉴，非不明也。惟明公能以至虚纳，惟昌龄敢以无妄进，故未便绝意，愿就执事陈之。若明公以为隅曲，置之度外，则昌龄未识定分，为向时之客。乘时不利，动则遇否，至虚不纳，无妄不进，将使天下之士，永绝望於明公矣，岂独小人哉？初闻明公克举大体，不尚小节，竭智附贤，贯道选数，亦已确镇外物，翕然有归。於是穷居独闲未用之士，将遁幽贞千里，未审明公何以待之？夫夷吾穷困，乐毅羁旅，孔明躬耕，子房养志。此四贤未遇之时，则乃不遇，意固不能亻免首步，与众人争得失於吏曹之门。就使四贤生於明时，无所服用，则下士之不若也，亦当与众人四方而来，竦明公之门，未审明公何以处之？伏惟明公居堂上之阴，知日月之次；睹堂下之士，知四方之贤。若者终不自若也，伏惟明公熟察焉！天生贤才，必有圣代用之。用之於天子，先自铨衡，则明公主司天下，开塞天下之所由也，可不慎之？
    嗟乎！持衡取士，专在文墨，固未尽矣。况文章体势，其多面焉，苟不相容，则太迂阔。一时不合，便即弃之，伏恐伤钩赜之明，结志士之怨。吁！可畏也，又有恢恢无明，精诚洞物，大不施小，屈於章句。盖屈寸而伸尺，小枉而大直，君子行焉。党斯人也，木讷自守，默然而退，明公不以为贤。是小人敢正颜色，鼓喉舌，欲伸大直於明公，能容之否？所为直者如何？明公若以为群区一举，自有常式，富贵为怀，曾莫下视。则明公何以异近代、合古人？匪惟高贤雅量，在小子亦知之矣。明公昔未居此任，岂不曰伊人也，弃正任巧，我为宗臣，必将革之？操持升降，正在今日。伏愿密运心镜，俾无逃形，振拔非常，以资天轴，乃明公论。则振拔者亦膺摩赤霄，必将逆进其类，以光王国。自迩及远，其谁曰不当任乎？一为元龟，自可数千百年不衰其政矣！敬之无任，使小人之口，波荡振骇，君子りり，以俟贤俊。昌龄久於贫贱，是以多知危苦之事。天下固有长吟悲歌，无所投足，天工或阙，何借补之？苟有人焉，有国焉，昌龄请攘袂先驱，为国士用。棼丝之务，最急之治，实所甘心。昌龄岂不解置身青山，俯饮白水，饱於道义，然後谒王公大人以希大遇哉？每思力养不给；则不觉独坐流涕，啜菽负米，惟明公念之。直科不得不谋其始，夫惟明公深念之。投报徇义，非一言而能尽也。昌龄常在暇日，著《鉴略》五篇，以究知人之道，将俟後命，以黩清尘。
    ☆阳伯成
    伯成，开元时官尚书左司郎中、河南少尹。
    ○太常燕国公张说谥议
    议曰：谥者，德之表，行之迹，将以激励风俗、检束名教。固无虚誉，是尊实录。《准张说罢相制》云：“不肃细微之人，颇乖周慎之旨。”又《致仕制》云：“行亏半古，防阙周身。”未免瓜李之嫌而喧众多之口。且玉之有瑕，尚可磨也；人之斯玷，焉可逭焉？谥曰文贞，何成沮劝？请下太常，更据行事定议。谨议。
    ○大智禅师碑阴记
    夫道非言，言以明道也；空非相，相以泯空也。禅师弥天冥符，旷劫传印，出等等，腾非非。适来时也，适去顺也。上自宸，下达蒸黎，才仰青莲之光，旋惊白林之会。中书侍郎严公，探秘藏决词江，洋洋乎文宗，昭昭乎灵迹。伯成殊昧先觉，忝在後尘，纟合群公，激扬众美，岂翰墨以云朽，将金石以齐固？所谓非六经曷以明夫子也？非四偈曷以晓真如也？凡舍净财者，人具题爵里。於时岁在辛巳五月庚戌十八日丁犯，皇唐开元廿九年也。（谨案：碑刻严挺之《大智禅师碑铭》之下题：“河南少尹阳伯成撰，通直郎行河南府伊阙县尉集贤院待制兼校理史惟则书。”）
    ☆李元成
    元成，天宝时官考功郎中、知制诰，迁中书舍人。
    ○应贤良方正科对策（并问）
    制策问，朕闻理国莫尚乎（前篇作“於”）任贤，命官必资乎（前篇作“於”）选众。尧舜以声不（《登科记》及前篇并作“而”）以度，考良难；殷周取德兼取言（《登科记》及前篇并作“而取名”），徵求匪易。朕所以载怀经术之彦，夕遗其寝；虚伫艺能之士，朝忘其饥。子大夫光我弓旌，应（《登科记》及《名贤策问》并作“膺”）斯扬择，为政作法，岂无前范，安全济时，亦有令躅。宜叙立身之志，各言从官之才（前篇作“心”）。至如七辅、八元，施何纲纪？十臣、四老，正何得失？并（一作各）陈事迹，兼详（《登科记》作“述”，前篇作“言”。）名氏。夫（《登科记》及前篇并无“夫”字）朝会古礼，登享旧章，九仪式辨其赐，六贽各明所（前篇作“其”）执。雍起自（《登科》作“於”）何年（前篇作“代”）？亳社立於何代（前篇作“年”）？天士、地士，此（前篇作“复”）何所封？诸布、诸严，彼何所主，（前篇作“立”）？又穆邦家而济生死，三圣之教何长？利动植而益黎元（前篇作“庶”），五材之用（《登科记》作“术”）何要？工商两（前篇作“二”）业，在俗何先？文武二（前篇作“两”）柄，适时何急？凡此数科，不获双美，必去者方於去食，可存者同夫存信。（十四字《登科记》及前篇并作“必存者均乎存信，所去者同乎去食。”）朕将亲览，尔等（前篇作“则”）明言。
    对：臣闻大圣有国，将兴至理，总庶官以匡化，览群议以登贤。所以奉若天纪，作为人极。观尧舜之兴，则四岳佥举，九载陟明，考之端立矣；监殷周之策，则三驾访德，六廉察事，徵求之道行矣。非睿哲明虑，深体化源，亦安能董正理官，推伏贤杰者也？今陛下缵兴圣业，昭布天光，举良弼以谋至道，综群才以康庶绩。故乃岳生维翰，星降士师，嘉猷日闻，正言弥启，肃然在位，灿然盈朝矣。且犹郡邑公选，岩穴敷求，遗寝载怀，比岁临问，伫经术以佑职，想艺能以建官。则古之坐明堂，议衢室，安可以俦清问之深也？固将卓立化首，廓开政先，岂唯绍明恒训、践修常轨而已？臣素微经艺之术，谬忝弓旌之招，诚不足以登进王庭，恭承明策。至若为政作法之要，安人济时之体，臣虽愚鄙，窃有志焉。臣闻政务利人，法期济物，布法由道，行政在官。官必其才，则人沐於化；法必於正，则物赖其安。故庇人以和，所以兴其义；率人以礼，所以致其淳。赋之必均，所以绥其业；役之必度，所以务其时。恤其转死，所以保其命；薄其收入，所以全其生。此安人之画，济时之要，总其大趣，存其至心，而臣节无隐者尔。故王者安人则审政，兴政则任官。任官必良，则为政皆善；善政溥洽，则黎人用康，德之本也。是以深居而情鉴万里，高拱而明照八极，其在任人之术欤！夫至公克守於鸣谦，臣节必存乎无隐。况王心虚镜，容光必察，询其立身之志，考其从官之才，臣之愚衷，具以上达。若蒙饬躬召入，程器收用，使得履文石以献议，瞻法座以陈诚，序安人之大训，言济时之良政，抗恒节以忠主，申远图以戴君，臣之宿心，永愿毕矣。立身之志，实在於斯；从官之才，安敢自必？盖无善不应，有开必先。七辅立於先朝，充四目以鉴远；八元翼於舜日，播五典以宏风。或理历茂时，天道以叙；或辨方宁乱，地纪用章。或内平外成，树稼而蒸人乃粒；或忠肃恭懿，敷教而理训克从。原其纪纲，较然明著。十臣佐命，周道蔚兴；四老为宾，汉储底定。文武以济，灵台光偃伯之期；羽翼既成，宠子罢夺宗之计。匡正得失，格言斯在。风后、力牧，膺七辅之名；伯奋、仲戡，居八元之列；周公、吕尚，为十臣之宗；园公、绮里，参四老之目。八元尽高辛之裔，十臣有文王之子，事迹斯辨，名氏可徵矣。夫朝会者，所以正君臣之位；登享者，所以尽诚敬之极。故物称其礼，举之表仪，功被於人，施之礼典。盖辨其位序，而不多其玉帛；先其敬意，而不繁其樽俎，明王道之制也。自道远圣逝，侈及嬴、刘，荐币兴利，酎金逞罚。祭非其鬼，妖望其祥，瞻古语事，斯谬甚矣。《周官》大宗伯之职，以九仪之命，正邦国之位。一命受职，再命受服，三命受位，四命受器，五命赐则，六命赐官，七命赐国，八命作牧，九命作伯。盖以懋功训德，审官人也。又以禽作六贽，以等诸臣。孤执皮币，卿执羔，大夫执雁，士执翟，庶人执骛，工商执鸡。盖象事以明等威，以示礼也。秦修雍祠，而古有雍焉；周祭亳社，宜社有属亭焉。孝武祈仙，封於栾大，将以通天地之道也。故天士、地士，悬以五利之名焉。汉氏广祷，主於小祠，将以期纯嘏之集也。故诸布、诸严，设於群望之祭焉。夫谷神不死，道宗於元默；至觉而生，释归於清净。书於圣典，固在儒流。然练神虚心，释道以空慧为法，可以济於生死矣；兴政致理，周孔以礼义为训，可以穆於邦家矣。教之攸设，儒则为长，天生五材，利溥群物。火炎水润，动植以滋，刳木范金，黎攸济。禀於元象，土德厚载而居多；施於物宜，五行废一而不可。工以缮器，商以通财，财则聚人，器则周用。疾其浮侈，商以政而当遏；资於器械，工在俗而为先。圣人睹天地以成文，象震曜以兴武。文次九序，武标七德，利用开物，禁暴夷凶。二柄所资，百代无易，两参王政，互为国经。若寰海晏如，则武备都偃；干戈日扬，则文教式衰。自有偏废之辰，皆无必去之道。理旷者不可以言极，道深者不可以意明。乾象照临，圣模广运。臣材非秀茂，学非敏博，对越天旨，诚无足观。谨对。
    ☆崔器
    器，深州安平人。天宝中举明经，为奉先令。禄山陷西京，器受贼署，仍守奉先。後诣灵武，为御史中丞兼户部侍郎，从肃宗至凤翔，加礼仪使。克复二京，为三司使、吏部侍郎、御史大夫。上元元年卒。
    ○将军王去荣杀人议
    右件官打杀本部富平县令杜徽，恩旨以其能放抛石，免死夺官，自身配陕郡效力，中书舍人贾至等未即行下，奏请奉进敕旨议者。臣等伏以法者天地之大典，帝王守之，犹不敢专也。若王去荣者，乃敢擅杀，是臣下之权过於人主。开元以前无者，尊朝廷也。当今（疑）为天下主，爱无亲疏，得一去荣而失万姓，何利之有？又八议名例，都无此名；十恶科条，乃居其一。杀本部县令，而陛下宽之，王法不行，人伦道屈。臣等奉诏，不知所从。夫国以法胜，有恩无威，慈母不能使其子。养由基射穿七礼，楚王以为辱国；林虑公主男犯法，汉君不为减罪。贱技则去荣何有，受法则林虑可徵。晋文弃原取信，以信大於原也。今陕虽要郡，不急於法，则海内无处不克（疑），况陕郡乎无法也。贾至等皆朝之忠良，见克（疑）在近。谨议。
    ☆杨绾
    绾字公权，华州华阴人。举进士，补太子正字。天宝十三载举词藻宏丽科，擢右拾遗。肃宗即位，擢起居舍人、知制诰，累拜中书侍郎、同中书门下平章事、集贤殿崇文馆大学士。卒谥文简。
    ○条奏贡举疏
    国之选士，必藉贤良。盖取孝友纯备，言行敦实，居常育德，动不违仁，体忠信之资，履谦恭之操，藏器则未尝自伐，虚心而所应必诚。夫如是，故能率已从，化人镇俗者也。自叔世浇诈，兹道寝微，争尚文词，互相矜。马卿浮薄，竟不周於任用；赵壹虚诞，终取摈於乡闾。自时厥後，其道弥盛，不思实行，皆徇空名，败俗伤教，备载前史，古人比文章於郑卫，盖有由也。近炀帝始置进士之科，当时犹试策而已。至高宗朝，刘思立为考功员外郎，又奏进士加杂文、明经加帖经，从此积弊，寝而成俗。幼能就学，皆诵当代之诗；长而博文，不越诸家之集。递相党与，用致虚声，六经则未尝开卷，三史则皆同挂壁。况复徵以孔孟之道，责其君子之儒者哉！祖习既深，奔竞为务。矜艺者曾无鬼色，勇进者但欲凌人，以毁ゥ为常谈，以向背为己任。投刺干谒，驱驰於要津；露才扬已，喧胜於当代。古之贤良方正，岂有如此者乎！朝之公卿，以此待士；家之长老，以此垂训。欲其返淳朴，怀礼让，守忠信，识廉隅，何可得也？譬之於水，其流已浊，若不澄本，何当复清？方今圣德御天，再宁寰宇，四海之内，喁喁向化，皆延颈举踵，思圣朝之理也。不以此时而理之，则太平之政又乖矣。凡国之大柄，莫先择士。古先哲后，皆侧席待贤；今之取人，令投牒自庆，非经国之体也。望请依古制，县令察孝廉，审知在乡闾有孝悌及信义廉耻之行，加以经业，才堪策试者，以孝廉为名，荐之於州。刺史当以礼待之，试其所通之学，其通者送名於省。自县至省，不得令举人辄自陈牒。比来有到状保辨识牒等，一切并停。其所习经，取《左传》、《公羊》、《梁》、《礼记》、《周礼》、《仪礼》、《尚书》、《毛诗》、《周易》，任通一经，务取深达奥旨，通诸家之义。试日，差诸司官有儒学者对问，每经问义十和，问毕对策三道。其策皆问古今理体，及当时要务，取堪行用者。其经义并策全通为上第，望付吏部便与官；其经义通八、策通二为中第，与出身；下第者罢归。其明经比试帖经，殊非古义，皆诵帖括，冀图侥幸。并近有道举，亦非理国之体，望请与明经、进士并停。其国子监举人，亦请准此。如有行业不著，所由妄相推荐，请量加贬黜。所冀数年之间，人伦一变，既归实学，当识大猷。居家者自修德业，从政者皆知廉耻，浮竞自止，敦庞自劝，教人之本，实在兹焉。事若施行，即别立条例。
  </div>
  <div class="pagination">
   <a href="全唐文_page199.html">
    上一页
   </a>
   <span>
    ...
   </span>
   <a href="全唐文_page195.html">
    195
   </a>
   <a href="全唐文_page196.html">
    196
   </a>
   <a href="全唐文_page197.html">
    197
   </a>
   <a href="全唐文_page198.html">
    198
   </a>
   <a href="全唐文_page199.html">
    199
   </a>
   <span class="current-page">
    200
   </span>
   <a href="全唐文_page201.html">
    201
   </a>
   <a href="全唐文_page202.html">
    202
   </a>
   <a href="全唐文_page203.html">
    203
   </a>
   <a href="全唐文_page204.html">
    204
   </a>
   <a href="全唐文_page205.html">
    205
   </a>
   <span>
    ...
   </span>
   <a href="全唐文_page201.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
