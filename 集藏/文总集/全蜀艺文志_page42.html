<!DOCTYPE html>
<html>
<head>
    <meta charset="UTF-8">
    <title>全蜀艺文志 - 第 42 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全蜀艺文志 - 第 42 页/共 53 页</h1>
    <div class="content">　　右蒟【出渝泸茂威等州即汉唐所谓者叶若王爪厚而泽实若桑椹缘木而蔓子熟时外黒中白长三四寸以蜜藏而食之辛香能温五藏或用作醤善和食味或言即南方所谓浮留藤取叶合防榔食之】
　　植根水中端若串珠皿而瀹之可以代蔬
　　右真珠菜【戎泸等州有之生水中石上翠缕纎蔓若贯珠蜀人以为蜜熬食之或以醋煮可行数千里不朽也】
　　素花碧叶浮秀波面日中则向日入还敛
　　右朝日莲【花色或黄或白叶浮水上翠厚而泽形如菱花差大开则随日所在日入辄敛而自藏于叶下若葵藿倾太阳之比】
　　蝉不能蜕委于林下花生厥首兹谓物化
　　右蝉花【二川山林中皆有之蝉之不蜕者至秋则花其头长一二寸黄碧色治小儿瘈疭又能已疟】
　　叶能螫人有花无实冒冬弗悴可以祛疾
　　右燖麻【自剑以南处处有之或触其叶如蜂螫人以溺灌之即解茎有刺叶似花叶或青或紫善治风肿按杜诗当作】
　　厥生在石水荡其液触挺凝体品亚南舶
　　右水硫黄【出资荣州山间中秋潦已収里人布茅水上流沬凝聚取而熬过复投于水则成号真珠黄以浅黄色者为上其次用海舶所采者】
　　附堇而生翠茎紫蕤生蜀者良三建则非
　　右附子【生绵州彰明县者最良有一子重及一两者花色紫本草言附子无正种附乌头而生然则与乌头天雄附子共一物耳陶景以天雄乌头附子皆出建平谓之三建唐人非之以绵龙二州所生为良今则惟彰明者佳】
　　条榦泽叶结实如缀肤解核零可用治痹
　　右石【生峩眉山中树端挺叶肥滑如冬青甚似桑花色浅黄实长不圆殻觧而子见以其形似里人名之煮为叶黄善能治痹】
　　柔叶美根冬不陨零采而缀之可糁于羮
　　右芎【蜀中处处有之叶为蘼芜楚辞为江蓠者根为芎似雀脑者善成都九月九日药市芎与大黄如积香溢于廛或言其大若胡桃者不可用人多莳于园防叶落时可用作羮蜀少寒茎叶不萎今医家最贵川芎川大黄云】
　　叶大茎赤根若巨皿治疾则多方家所铭【音暝】
　　右大黄【蜀大山中多有之尤为东方所贵苖根皆长盈二尺本草言之尤详药市所见大者治之为枕紫地锦文唐人以为产蜀者性和厚沉深可以治病形似牛舌致者善蜀所生药尚多如川之巴豆峡之椒梓之厚朴尚数十辈】
　　黄葩翠叶圆实而泽咀久还甘或号庵勒
　　右余甘子【生戎泸等州山树大叶细似槐实若李而小咀之前苦后歆歆有味故号为余甘核有棱或六或七解伽黄毒即本草所谓庵摩勒者】
　　长叶丛生背防星布髙毉近识傅疽可愈
　　右金星草【生峨眉青城山中叶似萱草其背有防双行相偶黄泽类金星人号金星草亦云金钏草皆以肖似取之今医家以傅疽创甚良】
　　金花之露俗曰鳯类绿羽纎爪藻皆翠尾花落则隠以是见贵
　　右桐花鳯【二月桃花始开是鸟翔羽其间丹碧成文纎嘴长尾仰露以饮至花落辄去蜀人珍之故号为鳯或为人捕置樊间饮以蜜浆哺以炊粟可以阅嵗蜀士以绘扇唐李卫公尝为赋】
　　绛质刚啄孱黒于衿因网就羇亦驯厥心
　　右红桐觜【出永康军山谷中绛体若赭惟羽间差黒人亦蓄之然不能久也】
　　缁绿厠采喜荏充膒奋颈陪顋矜健于咮里人裒赀以佐其鬬
　　右荏雀【每嵗荏且熟是则羣至食其实性好鬬人捕之裒钱使决胜负闾里嘈观至一雀直数千钱官司恶民赘聚每下符禁叱之】
　　茜首黑裳黄駮其羽厥鸣嘤嘤若禁若护名而不情盗者犹惧
　　右护花鸟【青城峩眉间往往有之至春则啼其音若云无偷花果髣髴人言云】
　　绿衣绀尾一啼百啭可樊而畜为世嘉玩
　　右百舌鸟【出中蜀山谷中毛采翠碧蜀人多畜之一云翠碧鸟善效他禽语防数十种非东方所谓反舌无声者往往亦矜鬬至死不解然捕者告罕故惜之不使极其击云】
　　状实猿类体被金毳皮以借马中国之贵
　　右狨【威茂等州南诏夷多有之大小正类猿惟毛为异朝制内外省以上官乗马者得以狘为借武官则内客省使宣防使乃得用】
　　羊质而大角缭于首以角之珍躯残猎手
　　右龙羊【出吐蕃及威茂州形似畜羊而大其角缭上重八九两黑质而白文工以为带胯其用乱犀】
　　玃与猿猱同类异种彼美丰肌登爼见用
　　右玃【出邛蜀间与猿猱无异但性不躁动肌质丰腴蜀人炰蒸以为美味】
　　有足若鲵大首长尾其啼如婴缘木勿坠
　　右魶鱼【出西山溪谷及雅江状若鲵有足能缘木其声如儿啼蜀人养之】
　　二丙之穴厥产嘉鱼鲤质鳟鳞为味珍腴
　　右嘉鱼【丙穴在兴州有大丙小丙山鱼出石穴中今雅州水有之蜀人甚珍其味左思所谓嘉鱼出于丙穴中】
　　比鲫则大肤缕玉莹以绘诸庖无异隽永
　　右鱼【出蜀江皆鳞鱼而肤理似玉蜀人以为鲙味美】
　　黒首白腹修体短额春则羣泳促罟斯获
　　右黒头鱼【形若鱓长者及尺出嘉州嵗二月则至惟郭璞台前有之里人欲怪其説则言璞著书台鱼呑其墨故其首黑云】
　　长不数寸有駮其文浅濑曲隈唯沫而羣
　　右沙绿鱼【鱼之细者生隈濑中状若鰡大者五寸美味蜀人珍之】
　　鲰鳞么质本不登爼以味见录虽细犹捕
　　右石鳖鱼【状似防而小上春时出石间庖人取为奇味】
　　虫质甚微翠体金光取而桥之参饰钗梁
　　右金虫【出利州山中蜂体绿色光若金里人取以为佐妇钗环之饰云】
　　绿菜賛　石刻在芦山县古庙中
　　黄庭坚
　　蔡蒙之下彼江一曲有茹生之可以为防蛙蠙之衣采采盈掬吉蠲铣泽不溷沙砾芼以辛咸宜酒宜餗在吴则紫在蜀则绿其臭味同逺故不录谁其发之班我防蓄维女博士史君炎玉
　　宋绍兴甲戌知县徐闳中防云山谷老人绿菜賛刻石于芦山县庙不记嵗禩典型俨存賛末有史君炎玉之句读者多所未喻盖指言眉阳望族史氏女名琰者琰字炎玉髫丱资頴嗜学苹蘩线纩一不经意志业専确廼博古善绩文雅安张士仪讳訚少卿出守纯阳闻其才且贤纳为冢嗣子履讳祺之妇炎玉之归于履性素冲淡不事铅饰服澣濯之衣日逰心于编简翰墨平生临览之胜燕笑之适与子履诗词酬唱格调闲雅久而盈箧手自叙次目曰和鸣集善用秃笔字体荘劲少卿爱重之殊不责以中馈之职厥后少卿防子介卿讳祉擢进士第调眉之青神尉是时山谷老人谪居涪城遡流见介卿诵亲亲之好盖少卿之室江南黄按察讳防之女弟于山谷老人姑軰也炎玉配子履实其亲表因腾书致绿菜为信山谷珍其品作賛谢之有曰班我防蓄惟女博士史君炎玉犹古女校书之褒云卢山杨与权讳巽先生年垂八十炎玉宅相也大观间以行艺为郡学正每休沐以甥礼侍见相与穷日论文且评课试近题渊源端绪不减谢韫解围之辨传播诸生咸推仰焉与权谓其才美秀尝见许于文章宗匠虑嵗久湮沉无闻详具本末属闳中记叙载石勉从其请
　　移建离堆山伏龙观铭【并序】　　冯伉
　　夏书禹贡导江渎以出岷山秦史河渠凿离堆以泄沫水懐襄昬垫之弥平之于前以陂九泽以通百贡于是乎锡圭铸鼎夏后以膺图立极潴洳澒洞之患濬之于后以疏二江以灌万井于是乎鬬牛沉犀李公以兴利除害大恵浃于黎献丰功遗于亿万其极一也与夫郑国分渠于渭上西门引漳于河朔思效其博倍将万矣左思曰指渠口以为云门洒滮池而为陆泽不其然乎非夫有道之士其孰能勇斯身仁斯民辉照竹帛丰洁祠享如此其光也详夫驱风云运神化剪妖厉谋疏凿功廕万世夀逾百嵗其在神仙之品得非汉天师许旌阳之徒欤离堆山伏龙观者风俗传云诛邪厌怪之所腴田沃野之防惊湍涌雷潄濑飞雪洪流滉其淡薄廻波潏乎溶瀜尔其云壁髙折霜涛中注灵阜嶙峋以磅礴冲渊澎湃而瀺灂硠硠滩浒清振林谷有若长蛟断于阳羡支祈鏁于淮泗勿复害矣每嵗孟春役徒万亿计太仓为之给粟长吏为之督工筑之绳之决之防之乗时以兴比月而息枝分派散环萦糺错连州越郡膏沐千里虽宻云霮防愆阳蕴隆而田原是濡仓箱是粒书不云乎岷嶓既艺沱潜既盖坤维之上游天府之陆海也爰建福地聿崇仙观旌哲人之余烈慰生民之报徳固其宜矣伉常览旧史灿然神迹式将王命躬
　　率僝功歴载惟三【阙】　　　　　　　　芟草以广其趾积石以増其洼迁旧宇之翳荟即孤山之显敞洪流壁转列峯屏合东临江口之闗故灵基立其左崇功之义也西瞻寳室之穴故仙亭峙其右思之防也正居太上之殿中筑朝真之坛乔木蔽乎阳岑【阙】　激乎隂壑石头虎踞之状蓬丘鳌冠之奇吕梁县仞之险吴涛逆奔之势罗列在目殆非人世之景
　　【阙】　　　　啸于谷风鹤幽鸣于浦月白云生座上拂仙香彩雾依岩下传天乐圣上凝命穹昊跻人福夀访道以清中夏轩辕氏之理也望秩以徧羣神有虞氏之勤也兹地也名山周映灵迹孤标佥移集道之宫尊为逆厘之府事非改作功无用劳不革旧名惟崇新宇经构轮奂之状助扬穆清之化真风奇迹等天地久不亦盛乎不亦永乎拂石刻铭于彼山趾其辞曰
　　季公英契日贯其诚奇功美利于今有灵仙鳬屹峙都景明坛殿新制门闼旧名江沱泚泚扬涟玉清岷山峨峨囘风雪零桂菌朝蔚漪澜夜渟乗云啸歌浮丘赤城












　　全蜀艺文志巻四十四
　　钦定四库全书
　　全蜀艺文志巻四十五　　明　周复俊　编颂
　　浮屠颂【并序】　　　　　　　唐闾丘均
　　法定寺浮屠者先德僧琮始起立周一甲子今而圯倾宰君太原王公讳瓌鉴操清能善营福道每听临必覩惜乎时坠勉督清众速于扶持主僧释处真实膺堪任及咊流经久致法加心柱上出与金轮相依累亏则全新巧便措岷城此制惊壮多有考量兹模曽不得匹焉处真聪英上士谈方等章句辨才见称大勲可嗟夫颂之而已
　　灵哉浮屠岌嶫凌踊十一其级千楹万栱形比孤峭势如飞动赤霞晨开金光昼拥清哀悬乐音响百种暂升精周欻髙神恐真分中閟灯花长奉
　　重宣此义而作颂云　　　　李　巡
　　崇构邈矣层甍岿然嶷如岳立黕若云连仰顔满月危践中天上标银牓下列金僊扶持有助陵谷无迁
　　续为颂　　　　　　　　　释履空
　　浮屠寳饰灵所依兮龙山扶防俨瞻归兮檐楹嶤嶷欲惊飞兮金轮珠火烜赫辉兮
　　大唐景龙三年嵗次己酉题记
　　至道圣德颂【并序】　　　　　　宋刘锡
　　臣闻惟王建国辟天下以为家问罪吊民执征伐而自出礼乐兴而车书混风雨顺而阴阳和敷大信以被豚鱼露至仁而及草木耕田凿井且帝力以何知里咏途歌唯家给而自乐斯为有道之朝也我后握图御宇下武承祧契压纽之祯祥叶垂衣之厯数万方景附百蛮子来边隅之祸乱已平武库之干戈不用观书乙夜思政未央备窥得防之由咸得步骤之理躬亲庶政宵旰忘劳得士则昌所以崇四科而拔俊造知人则哲所以设千铨而较贤能英雄尽入于彀中寒苦讵遗于岩宂轮辕适用管库皆甄白驹之咏不闻维鹈之刺靡作其有霜棱肃物直气凛人负謇谔之通才蓄纵横之逸辩谏油衣而作瓦止銮辂以从桥若此者俾居谏署雕龙茂异比鹗声华杳冥传江氏之毫寤寐得丘迟之锦赋就而文无加防诗成而鉢未销声若此者司于文翰黙识頴悟周才博通指天上之石麟咸称异表问省中之温树不对家人若此者擢賛枢务筹谋兼济宇量渊深一言可以兴邦九功斯焉惟序桑阴未革言从可陟于周师箭漏才移行合堪登于汉辅若此者升之廊庙百职举而万务简六籍兴而五敎修至若勇冠三军谋深百胜蕴孙吴之妙略懐颇牧之沉机箭落酒樽王霸端居而不动君临细栁亚夫上请以徐行有窦婴济众之心擅景舍让功之美剑刺而飞泉涌出戈挥而太阳再中识动风云诚感天地若此者命之为上将则文王能官人汉髙善将将未可同年而语耶粤以二圣重熈垂四十载迩安逺肃时和气清桂海水天皆同尉鹳林□水尽入提封四郊无多垒之虞重门罢击柝之备刑息而不用化洽于大同睠彼坤维是为益部星分井鬼地接荆扬列肆云罗珠贝荧煌扵三市居人栉比酋豪繁盛于五陵俗尚嬉游家多宴乐大子扬雄之故里文翁石室以犹存所以时有才名好藏文籍劝分务穑俗久返于淳和説礼敦诗门竞成于邹鲁既冨且庶役寡赋轻古为奥区今尤壮观我后常矜逺服徧示优防择循理以抚绥去贪人之刻削熈然无事迄今小康傥军旅尚多则仰给斯费征敛及下咨怨必兴扰我蒸民曷为父母所以减其戍卒用泰两川务安黎庶之心冀免侵渔之弊不谓灾纒分野盗起窥觎乗虚輙搆于奸谋恃险僣称于大号聚徒作梗揭木为竿驱胁我编甿防刘我郡邑谓长安日逺劒栈天髙窃料王师焉能立至稍阻时之约克成割据之谋遂令不逞之軰分诱顺非之徒数逾百万毒甚豺狼先廹城恣行犬噬守臣败职共治乖方复众寡以相悬遂金汤而失险使我一城生聚陷涂炭以何辜三峡扬波跃鲸鱼而害物使车入奏宸听俄闻愤兹蜂虿之微玷我承平之化雷霆赫怒貔虎征师先择统帅之臣能荷腹心之寄授受之际艰难责成顾谓宣政使王继恩曰汝久侍冕旒甞亲帷幄执大节而不夺竭忠诚而可嘉屡从龚行备知韬畧今以蜀民失驭蚁聚为妖若火燎原须行扑灭如汤沃雪暂枉师徒必以谋臣达于阃制识董戎之体知应变之方佥曰汝谐祗膺朕命繇是宻承睿筭寅奉宸严谕之以荡定之期诲之以懐柔之畧倐离景从夙驾星轺仗玉节以身先防虎贲于关右分万乗忧勤之意解一隅俶扰之危莫不倍道兼行次于昭武登山临水车殆马烦察彼舆情斯亦劳止俾之休憇逮于浃旬皆知秣厉之方尽禀甲庚之令遽以单醪飨卒十乗启行龙跃崩云雨施届路朱旗烁野霜矛凛空士一其心人百其勇过孟阳之劔阁易若转丸下王濬之刀州疾如反掌贼首李顺闭关设拒坐甲固存鱼游沸鼎之中莫知攸济枭处危巢之上犹唳恶音王继恩大阵俄临中军悉至亲挥白羽竸务先登万旅齐驱排闼而入短兵接刃一以当千交锋靡遗应皆毙类鹰鹯之逐鸟雀若鸿毛之遇顺风李顺力屈势穷藏于羣防乱兵所害横尸莫如既免载于槛车亦幸逃于枭首自辰至午拯危就安巢宂砥平淑慝精辨茍非我后神机独断睿选当仁遵出口入耳之言副临事制宜之防曷以立除大憝罄剪羣凶波静锦川云集阛阓百姓胥悦三军肃然禁暴戢兵府库秋毫而不犯矜孤恤寡闾阎老幼以知归氛祲廓而和气生妖逆除而皇风扇防书才奏曲赦屡加什一之征并从蠲宥筦防之利取便人民小大之罪皆除逋欠之徒尽释雷雨作解咸与惟新于是阖境缁黄一川士庶扶老携幼攀长吏之辕言发涕零感大君之惠日昨以顽愚背诞偷窃乱常上黩四聪逺劳七卒诚合潴宫汚池易贯移乡或置于魑魅之陬或迁于成周之邑岂谓乾坤厚施雨露深恩免玉石以俱焚俾泾渭之分别匿瑕含垢以欲从人生者安懐土之情殁者遂首丘之志下哀痛泣辠之诏申禹汤罪已之言地处要荒要荷尧天之覆年当蒲栁重观舜日之光愿立丰碑请颂圣德知州枢宻直学士张咏乐成盛事遂其所陈以臣漕运从军备觌戡定具以众恳请颂徽猷然而天地贞观之仁日月髙明之道岂以雕虫末技半豹謏闻能歌造化之功可纪照临之德井视星而无几蠡测海以非多内省庸虚夫何叙致忝为臣子不敢让辞恶杀好生虽禆灶焉知于天道歌虞颂鲁而王褒粗晓于人心梗概直书谨为颂曰
　　我后继明膺干御宇道统百王功髙万古越契逾绳登三迈五天下一家千年真主化臻清浄用急贤良夷凶定难论道经邦往无弗尅谋无不臧左右前后得人而昌覆载之中霜露所委法则衣冠混一书轨牛马归牧剑防销毁万国咸寜四郊絶垒西南益部羣盗狂骚谓地之险谓天之髙乱常作梗凭阻兴妖穷凶极恶自孽难逃声闻于天王赫斯怒亲选帅臣即时届路羽檄征师函关西度十万貔貅防集云雾元戎贞律尽禀神谋平趋剑阁直入成都乌合蚁众席巻风驱一日而定百姓重苏渠魁既歼胁从皆释宣谕安存闾阎万亿不获已而乱是用殛颁白感泣儿童恱怿蠢兹巨逆黩我一方民罹防汚帝用防伤恩宥稠沓愍念凋戕视人如子降福穰穰中外缁黄遐迩耆艾泣告长吏鄙俗罪大比屋可诛圣恩全贷施重嵩衡命轻草芥请颂圣德刋在贞珉朝夕瞻企蹈咏圣神如依日月若拜君亲长遵忠孝用诫曽云
　　黙庵颂　　　　　　　　　　　宋祁
　　对言方有黙因黙乃名庵庵留黙不遗一物遂为三扫泥中浪正恐力弗堪目问呵黙者了然成妄谈
　　解禅颂【并序】　　　　　　　　司马光
　　文中子以佛为西方之圣人信如文中子之言则佛之心可知矣今之言禅者好为隠语以相迷大言以相胜使学者伥伥然益入于迷妄故予广文中子之言作解禅颂六首若其果然则虽中国行矣何必西方若其不然则非予之所知也谨序如左李公丞相尝谓圣人设教其道必归于一故作是颂以解未悟也颂曰
　　忿气如烈火利欲如铦锋终朝常戚心是名阿鼻狱【其一】顔回安陋巷孟子养浩然冨贵如浮云是名极乐国【其二】孝弟通神明忠信行蛮貊积善来百祥是名作因果【其三】仁人之安宅义人之正路行之诚且久是名光明藏【其四】言为百世师行为天下法久久不可掩是名不壊身【其五】道义修一身功德被万物为贤为大圣是为菩萨佛【其六】
　　解禅颂六首大丞相温国公所作也元祐七年公之犹子雍为赤水令刻诸崖石赤水合郡属邑元季革去县治歴今三百余年石刻犹存如昔岂天不欲没公之德也兹特纪载于志以垂不朽云成化丙戌学正防稽章敬拜手谨识
　　成都府学讲堂颂【并序】　　　　张俞
　　今上嗣位之年昌黎公守蜀之五月修文翁讲学之事乃治学馆就与诸生讲习礼文又三月遂大作讲堂明年三月甲子乃防僚佐及学官生徒等三百人行讲礼于堂上是日府县士民及四方之客殆万人咸来观听且谓蜀之学逺矣肇兴于汉歴晋唐至于战国世世诵不衰所谓周公礼殿文翁石室越千余载而岿然犹存今昌黎公复作讲堂而穹隆厖鸿侈于汉之殿室自阙里及三都四方之讲堂未有壮乎此也观乎岌岌煌煌蔚有休光其为敎化之本欤乃飏言而颂之曰
　　维蜀学宫肇于汉初用倡庠学盛于八区八区洋洋弦诵复兴周法孔经是纉是承宋炳文章与汉同风五世寖昌乃学之功文武韩侯抚我蜀都敎我子弟一归于儒乃严学宫乃崇讲堂山岌洞辟岿然灵光儒师学徒翼翼羣居升堂接武讲考诗书所讲维何孔门四科若金在砺若圭在磨匪经弗习匪圣弗师羣言淆乱乃圣之疵伊昔鲁堂有游有夏蜀学之兴亦有扬马韩侯作藩文以化下扬天之声烂于周雅
　　明道二年公父太师由枢宻直学士谏议大夫守益州崇学尚文振礼让之声召拜御史中丞遂参知国政号为名卿公尝自谏院迁知制诰入翰林学士亦拜谏大夫为中丞以亮直不廽改侍读学士为环庆路大帅就加端明殿学士移守成都又迁给事清德懿文陶化旧俗凛然穆然声流江汉父老咸谓贤父贤子先后出入相继其遗化绍功近世未有其伦者昔郑正公之镇兴元创立儒宫开设学校其子宣公复居其位继成前烈迨将三百年江汉之人诵其遗风若前日事今韩氏亦再世镇蜀能懋其功比于二郑之贤古今相照美哉予故书其事以俟其子孙复有临此都者得以观焉
　　西园圆通颂【并序】　　　　　　赵抃
　　成都府西楼之西北隅有庵曰圆通中奉观音大士之像乃治平初今史馆相韩公之所建也庵左右前后寒泉曲沼终日潺湲佳木脩篁四时潇洒予再守蜀之明年以其庵庐编竹覆茅嵗凡一葺完不能久屡为风雨所挫于是命工用楩楠瓦甓易之而新之又増饰其像而尊安之作圆通颂六首得和者一十八篇因刻石于其右甲寅五月一日序
</div>
    <div class="pagination">
<a href="全蜀艺文志_page41.html">上一页</a><span>...</span><a href="全蜀艺文志_page37.html">37</a><a href="全蜀艺文志_page38.html">38</a><a href="全蜀艺文志_page39.html">39</a><a href="全蜀艺文志_page40.html">40</a><a href="全蜀艺文志_page41.html">41</a><span class="current-page">42</span><a href="全蜀艺文志_page43.html">43</a><a href="全蜀艺文志_page44.html">44</a><a href="全蜀艺文志_page45.html">45</a><a href="全蜀艺文志_page46.html">46</a><a href="全蜀艺文志_page47.html">47</a><span>...</span><a href="全蜀艺文志_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
