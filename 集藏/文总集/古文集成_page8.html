<!DOCTYPE html>
<html>
<head>
    <meta charset="UTF-8">
    <title>古文集成 - 第 8 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古文集成 - 第 8 页/共 23 页</h1>
    <div class="content">　　臣焘言先于去年八月准尚书省劄子三省同奉圣旨依敷文阁直学士汪应辰奏取臣所着续资治通鉴自建隆迄元符令有司缮写校勘藏之秘阁臣寻于十四日防恩赐对面奉圣旨令臣早投进遂除官郎省兼职史局续又准尚书省劄子奉圣旨令临安府给札臣今先次写到建隆元年至治平四年闰三月五朝事迹共一百八年计一百八巻内建隆元年至太平兴国元年太祖一朝事迹虽曽于隆兴元年臣知荣州日具表投进已蒙降付史馆后来稍有增益谨重别抄录投进外余治平以后文字増多兼见修四朝正史未毕欲望圣慈特赐寛假臣更加整齐节次修写投进疎逺微贱僣为此书罪当诛絶圣主不即麾斥乃过聴而兼收之臣死且不朽矣臣诚惶诚恐顿首顿首臣窃闻司马光之作资治通鉴也先使其僚采摭异闻以年月日为丛目丛目旣成乃修长编唐三百年范祖禹实掌之光谓祖禹长编宁失于繁无失于略当时祖禹所修长编盖六百余巻光细删之止八十巻今资治通鉴唐纪自一百八十五巻至二百六十五巻是也故神宗皇帝序其书以为博而得其要简而周于事臣诚不自揆度妄意纂集虽义例悉用光所创立错综铨次皆有依凭其间扺捂要亦不敢自保区区小忠前表葢尝具之仰惟祖宗之丰功盛徳当与唐虞三代比隆乾坤之容日月之光绘画臻极讫弗能近矧令拙工强施丹墨臣诚愚防岂不知罪然而统会众説掊击伪辩使奸欺讹讪不能乘隙乱真祖宗之丰功盛徳益以昭明譬诸海岳或取涓埃之助顾臣此书讵可便谓续资治通鉴姑谓续资治通鉴长编庶几可也其篇帙或相倍蓰则长编之体当然宁失于繁犹光志云尔伏惟皇帝陛下焕乎文章固已经纬两仪黼黻万化如臣薄技又安足陈陛下徒以祖宗之孙谋彜宪徃徃在是委曲加恵之使前承命距跃冥冒来献夤缘幸会得御燕闲千百有一倘符神指更择耆儒正直若光者属以删削之任遂勒成我宋大典垂亿万年如神宗皇帝所谓博而得其要简而周于事者则将与六经俱传是固非臣所能而臣之区区小忠因是亦获自尽诚死且不朽矣所有续资治通鉴长编一百八巻今写成一百七十五册并目录一册谨随表上进
　　进新唐书表【嘉祐五年六月上　曽公亮】
　　切惟唐有天下几三百年其君臣行事之始终所以治乱兴衰之迹与其典章制度之英宜其粲然着在简册而纪次无法详略失中文采不明事实零落又百有五十年然后得以发挥幽昧补缉阙亡黜正伪谬克备一家之史以为万世之传成之至难理若有待臣某诚惶诚恐顿首顿首伏惟体天法道钦文聪武圣神孝徳皇帝陛下有虞舜之智而好问躬大禹之圣而克勤天下和平民物安乐而犹垂心积精以求治要日与鸿生旧学讲诵六经考览前古以谓商周以来为国长乆惟汉与唐而不幸接乎五代衰世之士气力卑弱言浅意陋不足以起其文而使明君贤臣隽功伟烈与夫昏虐贼乱祸根罪首皆不得暴其善恶以动其耳目诚不可以垂劝戒示乆逺甚可叹也乃因迩臣之有言适契上心之所闵于是刋修官翰林学士兼龙图阁学士给事中知制诰臣欧阳脩端明殿学士兼翰林侍读学士龙图阁学士尚书吏部侍郎臣宋祁与编脩官礼部郎中知制诰臣范镇刑部郎中知制诰臣王畴太常博士集贤校理臣宋敏求秘书丞臣吕夏卿著作佐郎臣刘义叟等并膺儒学之选悉发秘府之藏俾之讨论共加删定凡十有七年成二百二十五巻其事则増于前其文则省于旧至于名篇着目有革有因立传纪实或増或损义类凡例皆有据依纤悉纲条具载别录臣某典司事领徒费日月诚不足以成大典称明诏无任慙惧战汗屏营之至
　　进唐鉴表【元祐元年二月二十八日上　范祖禹】
　　臣切以自昔下之戒上臣之戒君必以古验今以前示后禹益之于舜则言其所无于佚于乐傲虐之作防于未然周召之于成王则相古先民歴年坠命日陈于前皆所以进哲徳而养圣功也臣某诚惶诚惧顿首顿首臣昔在先朝承乏书局典司载籍实董有唐尝于防次之余稽其成败之迹以义理缉成一书忍与庶人传言百工执艺献之先帝庶补万分比臣赴职不幸先帝遽扬未命伏遇皇帝陛下嗣膺大统睿智日跻详延耆儒启沃圣学监于前代宜莫如唐仪刑祖宗之典则四方承式万世永赖臣之此书虽不足以发挥徳业广助聪明拳拳之忠不能自己苟有所得不敢不告辄以狂愚尘玷日月罪当诛死伏惟清闲之燕少赐省览其唐鉴十二巻缮写成六册谨随表上进以闻








　　古文集成巻二十三
　　钦定四库全书
　　古文集成巻二十四　　　宋　王霆震　编前丁集三
　　劄
　　用君子保泰道劄子【元祐六年上　王岩叟】
　　臣闻论者曰致天下之泰难守天下之泰易臣独曰天下之泰致之易守之难盖方其未也莫不急于求贤渴于闻谏得一善惟恐未之能行见一不善惟恐未之能去潜心于隐微而用意于人之所不到兢兢业业不敢暇豫故卒至于安乐而无事此天下之泰所以致之易也旣泰矣我尚何求哉心日益骄志日益怠谓贤者足矣而忽于求谓善言尽矣而厌于听谓患之隐者为不足虑谓事之微者为不足防奸生而不知祸变而不悟故卒至于败乱而莫之救此天下之泰所以守之难也易曰君子安而不忘危存而不忘亡治而不忘乱又旣济之象曰君子以思患而豫防之此皆圣人戒惧于治安无患之时也伏惟陛下临御七年于兹进贤去佞恊天下之公兴利除害同百姓之欲无淫刑无横敛不闻一夫有怨叹之声奸宄不作兵革不试时和嵗丰海内宁谧以古验今可谓泰矣陛下又所以守之者有道无宫室之好无声乐之玩无畋游之乐无神仙之惑无干戈之喜私谒不行苞苴絶迹百王之蔽乃无一焉进学勤政寒暑不渝徳日以新天下之势固已不忧矣而臣尚区区若此亦何心哉以谓今日之治不易至此臣愚诚过计窃忧朝廷恬于无事稍怠初心或容小人乘间而隳我泰道为陛下惜耳夫小人而无能不足畏也惟小人而材然后可畏正在陛下审问之深考之明辨之谨遏之不使小人得以杂其间必择端良忠信不二之君子而用之则今日所以保泰道者至矣备矣陛下以纯一之徳守于上羣臣以纯一之意守于下使泰道日长而无穷天下无患臣不胜大愿
　　留刘挚苏辙劄子【王岩叟】
　　【通鉴长编元祐六年十月枢宻王岩叟言不为一刘挚苏辙为陛下惜腹心之人难得宣谕曰刘挚排斥奸邪殊有功朕极重之乃闻与邢恕柬延接章惇子弟岩叟曰惇使挚分付宰相亦牢笼不得言事官未必皆忠直闻杨畏乃恵卿面上人知被用意安在但欲去除陛下腹心之人便是与奸邪开道路耳时有诏草麻制罢挚而岩叟未知初太皇太后独遣中使得辙入省供职十一月挚为观文殿学士知郓州】
　　切以为天下国家者必借腹心之臣腹心之臣非一日可得得而用之必加保全勿使谗邪得以杂间则忠于事君者知所劝矣腹心之旧尚或不保则后来之人何可倚信况腹心既虚外邪可入乃必然之理也臣之所忧实在于此挚与邢恕通简及接见章惇子弟盖其思虑所不周防慎所不严之罪也谓牢笼为后日之计则愿陛下更加体照挚与蔡确不惟仇怨深切非小小礼数施其党人可以宛转收确之心兼臣每见挚感戴宠荣常有以死报国家之意岂复肯负陛下此真陛下腹心之臣也今大奸未死人心危疑朝廷之上与之为敌者挚为首焉一旦以小愆遂将疎弃天下之人不知所以皆妄意陛下之心有所变易反与大奸报仇也前日陛下用挚作宰相奸党之气自然消伏今待罪累日羣邪相顾已复增气苏辙之进大约相类皆正人之所系望而奸党之所忌嫉者也顾其去就岂不重哉今所犯者小所系者大幸陛下于轻重之间更赐较量则陛下所得者多矣夫奸邪难防自古公患莫不因人主意有所动急为倾挤陛下于此不可不察切闻杨畏乃吕惠卿门人及受张璪知过最深舒亶作中丞日举为台官前者再除御史公议沸腾交章排斥命遂不行自此忿嫉正人常有报复之志后又因赵君锡无所执持为人所使再三荐引竟除此职谏官虞防亦是张璪面上相知之人尝受璪特力论荐陛下试将此本末考究还可保其所怀无他意否臣惓惓之心常恐巧言有误陛下故不避烦渎委曲闻奏愿陛下于听言之际加意鉴察使不能以疑似之罪诬陷善良而阴与奸邪为地则不胜社稷天下之甚幸且挚辙之留于臣无所利而利在陛下挚辙之去于臣无所害而害贻国家但臣忝聮近辅乆荷异恩见闻所及不敢不竭其愚
　　论左右无杂邪正劄子【元祐五年六月上　苏子由言行录公使契丹还为御史中丞自元祐初革新庶政至是五年矣一时人心已定惟元丰旧党分布中外多起邪说以摇撼在位吕微仲与中书侍郎刘革老二人尢畏之皆持两端为自全计遂建言欲引用其党以平旧怨谓之调亭宣仁居疑不决辙于延和面论其非退复以劄子论之奏入宣仁后命宰执于帘前读之仍谕之曰苏辙疑吾君臣遂兼用邪正言极中理诸公相从和之自此参用邪正之説裒矣】
　　切观元祐以来朝廷改更事屏逐羣枉上有忠厚之政下无聚敛之怨天下虽未大治而经今五年中外帖然莫以为非者惟奸邪失职居外日夜窥伺便利规求复进不免百端游说动摇贵近臣窃忧之若陛下不察其实大臣惑其邪说遂使忠佞杂进于朝以示广大无所不容之意则冰炭同处必致交争薫莸共器乆当遗臭朝廷之患自此始矣昔者圣人作易内阳外阴内君子外小人则谓之泰内阴外阳内小人外君子则谓之否盖小人不可使在朝廷自古而然矣但当置之于外每加安存无失其所不至愤恨无聊谋害君子则泰卦之本意也昔东晋桓温之乱诸桓亲党布满中外及温死谢安代之为政以三桓分莅三州彼此无怨江左遂安故晋史称安有经逺无竞之美然臣切谓谢安之于桓氏亦用之于外而己未尝引之于内与之共政也向使安引桓氏而寘诸朝人怀异心各欲自行其志则谢安将不能保其身而况安朝廷乎顷者一二大臣专务含养小人为自便之计旣小人内有所主故蔡确邢恕之流敢出妄言以欺愚惑众及确恕被罪有司惩前之失凡在外臣僚例蒙摧沮卢秉何正臣皆身为待制而明堂荐子止得选人蒲宗孟曽布所犯明有典法而降官禠职惟恐不甚明立痕迹以示异同为朝廷敛怨二者皆过矣故臣以为小人虽决不可任以腹心至于牧守四方奔走庶事各随所长无所偏废宠禄恩赐常使彼此如一无迹可指此朝廷之至计也近者朝廷用邓温伯为翰林承旨而台谏杂然进言指为邪党以谓小人必由此彚进臣尝论温伯之为人粗有文艺无大恶但性本柔弱委曲从人方王珪蔡确用事则颐指如意及司马光吕公着当国亦脂韦其间若以其左右附丽无所损益遇流便转缓急不可保信诚不过也若谓其怀挟奸诈能首为乱阶则甚矣盖台谏之言温伯则过至为朝廷逺虑则未为过也臣愿陛下谨守元祐之初政乆而弥坚谨用左右之近臣无杂邪正至于在外臣子以恩意待之使嫌隙无自而生爱戴以忘其死则垂拱无为安意为善愈乆而愈无患矣
　　乞不推治党人劄子【范纯仁】
　　【言行录前蔡确坐诗语讥讪帘中台谏章疏交上必欲朝廷诛殛宰执侍从皆为当然公独以为不可遂于帘前开陈方今圣朝宜务寛厚不可以语言文字之间暧昧不明之过诛窜大臣今日举动宜与将来为法式此事甚不可开端也宰臣奏蔡确党人甚盛不可含糊不开公面奏以为朋党难辨却恐悮及善人此事正宜详审不可容易继入奏曰云云公初与诸公议蔡确之命惟左丞王存与公相恊是日上前方开陈论列之际诸公画可皆不顾公而先退公独留身因揖王存上前论之益坚宣仁怒卒贬确新州言者交章击公党确公遂以疾请外即日以公知颍昌府王存知蔡州又闻见录云元祐三年有呉防厚者以蔡确题安州车葢亭诗来上以为谤讪宣仁太后得知怒曰蔡确以吾比武后当重谪吕汲公为左相不敢言忠宣乞薄确罪不从初议贬确新州忠宣谓汲公曰此路荆棘已七八十年吾辈开之恐自不免汲公又不敢言忠宣因乞罢政】
　　切以朋党之起葢因趣向异同同我者谓之正人异我者疑为邪党既恶其异我则逆耳之言难至既喜其同我则迎合之佞自亲以至真伪莫知贤愚倒置国家之患何莫由斯至如王安石自负学术即非全无智识止因喜同恶异遂至黒白不分引吕恵卿为大儒黜司马光为异党至今风俗犹以观望为能后来柄臣固合永为商鉴恭惟仁宗皇帝政教施设实为帝王之师从谏慎刑任贤容众与陛下今日之政相同庆厯中先臣仲淹与韩琦富弼同时大用欧阳脩石介以夏竦奸邪因以嫉其党类遂起大谤诬先臣与琦弼有不臣之心欧阳脩寻亦坐罪石介几至斵棺其时朋党之论大起识者为之寒心上赖仁宗容覆使两党之隙帖然自消此事至今以为美谈陛下闻之必熟则是仁宗所行陛下可以取为成法今蔡确之罪自有国家典刑不必推治党人旁及枝叶臣闻孔子曰举直错诸枉能使枉者直则是举用正直而可化邪枉为善人矣又曰舜有天下举皋陶不仁者逺则是举用仁者而不仁者自当屏迹矣何烦分辨党人或恐有伤仁化而况陛下圣度包荒与天同徳至公克己今古无俦前来特降诏书尽释臣僚徃咎不复究治恐累太和自此内外反侧皆安上下人情浃洽盛徳之事诚宜久行臣心拳拳实在于此仰惟皇慈深加采纳
　　乞开言路劄子【元祐元年七月上时为给事中上官均】
　　切闻比下诏书慰安中外今日以前凡宿奸旧恶一切置而不问台谏仍不得弹治臣始闻之疑惑不信数日以来搢绅士人传者愈众以为信然臣以不肖备位风宪闻而不陈则为隐情疑而不论则为旷职仰负陛下任使之意臣切推诏旨必以为前日黜去一二大吏奸谀刻深掊敛罔上之臣恐党与反侧无自全之意故为此诏以慰安之臣以为赏罚者人主之大柄所以示天下之公议使为善者劝为恶者惧要在防之至当断之必行而已若惩一二奸臣而以同类恐惧为疑又为善辞以慰劳之则是行姑息之政非所以信赏罚而示天下之公议也不知陛下以前日斥去一二奸防险陂之臣为是邪为非邪以为非邪则命出之日天下之士莫不心悦而诚服皆以为陛下聪明睿智洞照枉直不当疑其非也以为是邪则去邪勿疑不当惑而中止为姑息之政也夫谏官御史以言为职至于政事之得失人臣之邪正凡系天下之利病理乱者皆得上闻所以广朝廷之耳目而通天下之情也自古求治之君导之使言戒其钳黙者有矣未闻预白曰某事当言某事不当言如天下之事必待诏许而后得言则谏官御史为徒设而天下之事朝廷有所不得闻矣陛下临御之初诏四方士人下及刍荛之贱皆得上议朝政下言利病是时天下之人莫不懽忻鼓舞罄竭所闻以禆日月之明而又歌颂咏叹以为陛下有寛明从谏之实今日之诏乃戒言职有所不得弹治倘或有之实恐上累陛下从谏之美异乎前日开辟言路之意也方今法度未为完具生民未为充富内有未举之政事外有未賔之夷狄实朝廷庙堂孜孜夙夜讲求利害博采众言之时若使谏官御史上观朝廷之旨次窥大臣之意中心菀结所怀有不得论列天下之事有不得上达恐非朝廷之福也若陛下以为宿愆旧恶务欲葢覆许以洗心自新则言者有谪发细故不足深治者陛下置其言而勿用可也诚恐不当预戒以有所不得弹治仰累陛下从諌纳言之美臣愚欲乞追寝诏书以副前日开言路之意


　　古文集成巻二十四
　　钦定四库全书
　　古文集成巻二十五　　宋　王霆震　编
　　前丁集四
　　劄
　　论经筵第一劄子【程伊川】
　　【迂斋云此等议论闗渉大自伊训说命无逸立政之后方见此等文字】
　　自古人君守成而致盛治者莫如周成王成王之所以成徳由周公之辅养昔者周公傅成王幼而习之所见必正事所闻必正言左右前后皆正人故习与智长化与心成今士大夫家善教子弟者【以小形大】亦必延名徳端方之士与之居处使之薫染成性故曰少成若天性习惯如自然伏以皇帝陛下春秋之富虽睿圣之资得于天禀而辅养之道非谓告诏以言过而后谏也在涵养薫陶而已大率一日之中接贤士大夫之时多亲寺人宫女之时少则自然气质变化徳器成就臣欲乞朝廷慎选贤徳之士以侍劝讲讲读旣罢常留二人直日夜则一人直宿以备访问皇帝读习之暇游息之间时于内殿召见从容宴语不独渐磨道义至于人情物态稼穑艰难积久自然通达比之常在深宫之中为益岂不甚大切闻间日一开经筵讲读数行羣官列侍俨然而退情意畧不相接如此而责辅养之功不亦难乎今主上冲幼太皇太后慈爱亦未敢便乞频出但时见讲官久则自然接熟大抵与近习防久熟则生防慢与贤士大夫防久熟则生爱敬此所以养成圣徳为宗社生灵之福天下之事无急于此
　　论经筵第二劄子【程伊川】
　　【迂斋云探本之论后世以为迂缓古人以为急切】
　　三代之时人君必有师傅保之官师道之教训傅傅其徳义保保其身体后世作事无本知求治【末】而不知正君【本】知规过【末】而不知养徳【本】傅徳义之道固已疎矣保身体之法无复闻焉【无人及此】伏惟太皇太后陛下聪明睿哲超越前古皇帝陛下春秋之富辅养之道当法先王臣以为傅徳义者在乎防见闻之非节嗜好之过保身体者在乎适起居之宜【尤切】存畏慎之心臣欲乞皇帝左右扶持只应宫人内臣并选年四十五已上厚重小心之人服用器玩皆须质朴一应华巧奢丽之物不得至于上前要在侈丽之物不接于目浅俗之言不入于耳及乞择内臣十人充经筵祗应以伺皇帝起居凡动息必使经筵官知之【所谓保养】有剪桐之戏则随事箴规违持养之方则应时谏止调防圣躬莫过于此
　　乞复召伊川还经筵劄子【祖禹】
　　【道命录云元祐七年三月伊川先生将免防宰相吕正愍公奏欲与职判捡院苏文定为门下侍郎奏云但恐不肯靖宣仁云只与西监遂除直秘阁备判西京国子监其月丁亥也先生之在经筵也谏官朱公掞贾明叔皆其门人推敬甚备而给谏顾子敦刘器之与先生不合每屡攻之先生亦以辅道自居故帘中以为不靖四月先生免防上疏再辞新命极论儒者进退之道而监察御史董敦逸奏以为有怨望轻躁语五月丙戌改管勾西京嵩山崇福祠从所请也未拜以疾寻医八年九月宣仁崩哲宗视政用伸秘阁西监之命先生再辞九年三月丁酉苏文定自门下侍郎守本官知汝州四月壬子苏文忠自中山府路安抚使落两职知英州癸丑改元绍圣范公先已数求去是日除龙图阁学士知陜州其荐先生必九年三四月间事盖迟二苏公之去后言之也】
　　臣自居讲职切谓天子当博求天下贤才置之左右以备顾问禆益圣学追观祖宗之时讲筵之臣多由旧官荐引故臣每思得人开达天聴然无因而言惧为烦渎或渉亲旧言则有嫌今臣已三奏乞外任将去讲职肝膈所怀不敢不吐露于陛下臣伏见元祐之初陛下召程颐对便殿自布衣除通直郎崇政殿说书天下之士皆谓得人虽真宗待种放亦不过于此也孔子曰举逸民天下之民归心焉夫举一人而天下莫不归心者何哉为善于幽隐者知其以不废陛下用颐实为希阔之美事而谗及嵗余即以人言罢之颐之经术行谊天下共知司马光吕公着皆与颐相知二十余年然后举之此三人者必非为欺罔以误圣聴也颐在经筵切于皇帝陛下进学故其讲说语常繁多颐草茅之人一旦入朝与人相接不为闗防未习朝廷事体迂疎则固有之而言者谓颐大佞大邪贪黩请求奔走交结又谓颐欲以故旧倾大臣以意气役台谏其言皆诬罔非实也盖当时台谏官王岩叟朱光庭贾易素推伏颐之经行故不知者指为颐党颐匹夫也有何权势动人而能倾大臣役台谏自古处士入朝无有不被谤毁盖处士本不求仕进能轻富贵公卿大夫自以已不能如此故无不称重将谓处士入朝必有过人之能致太平之术故其责望常重至于不贤者则直以处士为矫诈为沽激为钓名又处士多不次得美官故其憎嫉之人多是以处士入朝未尝不遭毁谤也陛下慎择经筵之官如颐之贤乃足以辅道圣学至如臣辈叨备讲职实非敢望颐也臣久欲为颐一言怀之累年犹豫不果使颐受诬罔之谤于公正之朝臣每思之愧也今臣已乞去职若复召颐侍讲必有补圣明臣虽老在外无所憾矣取进止
　　乞封爵邵张二程列从祀劄【胡文定】
　　【道命录云先是绍兴改元之秋吕颐浩秦桧并相秦欲倾吕而夺之柄乃托内修政事外攘夷狄之名俾吕督军于外置修政局自领之多引望士聚于朝廷首召胡文定为给事中兼侍讲其所深敬也吕觉之欲尽去秦所引而未得其方过平江太常席益语之曰目为党可也然党魁在琐闼当先去之吕大喜至常州会其后军叛去乃引疾不进复还行在召朱丞相于绍兴以为同都督胡公驳之改提举万夀观兼侍读命检正黄年书读行下胡公以失职求去乃落职奉祠其年八月也秦相三上疏留之不报旋被斥于是程伯禹张子公之徒二十余人皆罢去台省一空九月朱丞相复拜右仆射三年秋吕丞相免四年秋伪齐入防朱丞相亦罢赵忠简相张忠献自谪籍中以赵公荐除知枢密院拒贼兵却之五年春张公相夏四月张公出行边五月建国公制下自是二公始有违言赵公素尊伊川之学士大夫翕然乡之然赵公实不识伊川故有伪称河南门人者亦蒙进用张公之门多才吏赵公亦不乐之赵公每言于上前谓元祐之人与绍圣崇观之党决不可合而张公本黄英州所荐习闻绍述之论数以孝弟之説陈于上前二公所操浸异赵公改修神哲两朝实录明着王氏及章蔡诸人之罪张公又不然之六年冬伪齐再入防赵公建议弃淮守江张公以为不可力战却之十二月赵公免相陈公辅遂上疏乞禁伊川学朱内翰在经不敢谏胡公时奉祠居衡闻而非之遂上此奏然未达也七年三月十四日有防召文定赴行在初赵公既去位张公复引秦丞相为枢宻使秦阳为柔佞一切无所异会文定春秋传成朱内翰乞嘉奬乃命召之张公既批防矣四月二十一日张公徃淮西视师五月十三日有旨胡公除提举万寿观兼侍读委潭州守臣以礼津遣用金字递行张公既以事不已出形于言而文定之奏至公辅乃与中丞周秘侍御史石公揆共劾胡公学术颇僻行义不修疏文上六月十二日有旨胡安国累上章引疾可与便郡除知永州胡公力辞复提举太平观仲并者江都人胡公弟子也以荐对特改京秩其后通判湖州坐与倡女违逾抵罪王明清玉照志载其祷天之祠所谓辟纑织屦早谐夫夫妇妇之仪者是也并尝遗胡公书云近者伊川之学稍行于世固可喜矣然天下之士乃有饰此为进取计者徃徃剽窃仁义之说故示椎鲁之状譊譊然言必称伊川使在位者知其虚名而用之书为石公揆所得缴上于朝并之责人如此而其所自为者乃有甚焉此学者所以贵于力行也】
　　臣忝预从臣职当次对虽婴疾疹尚窃祠宫苟有见闻自当论奏庶逃尸素之责以酬隆厚之恩伏见元祐之初宰臣司马光吕公着秉政当国急于得人首荐河南处士程颐以为言必忠信动遵礼义实儒者之髙蹈圣世之逸民乞加召命擢以不次遂自韦布起居讲筵而台谏臣僚光庭等又奏颐道徳纯备学问渊愽有经天纬地之才有制礼作乐之具寔天民之先觉圣世之真儒也颐之见知于当世至矣自颐之司劝讲不为辨辞解释文义所以积其诚意感通圣心固不可得而闻也及当官而行举动必由乎礼奉身而去进退必合乎义其修身行法规矩准绳独出诸儒之表门人髙弟莫获继焉虽崇宁间曲加禁防学者向之私相传习不可遏也其后颐之门人如谏议杨时右史刘安节舍人许景衡殿院焉伸待制呉给等稍稍进用于是传者浸广士大夫争相淬砺而其间志于利禄者托其说以自售学者莫能别其真伪传者旣失之河洛之学几絶矣壬子年臣尝至行阙有教授仲并者言伊川之学近日盛行士大夫将转而为伊川矣臣语之曰伊川之学不絶如线可谓孤立而以为盛行何也岂以其说满门人人传写耳纳口出而以为盛乎自是服儒冠者以伊川门人妄自标榜如喻樗辈真其人也乃不见知近臣亦有信之而称叹者故樗之改官入馆舍人王居正命其辞曰顷穷西洛之渊源遂见古人之大体夫西洛渊源古人大体虽其髙弟谢良佐游酢杨时诸人尚难言之而况樗等曷为者也乃更许于词命妄加褒借识者有忧之士大夫所学各分党与互相排击自此起矣绍兴五年省试举人经都堂陈乞不用元祐人朱震等攷试盖从于新学者耳目见闻旣已习熟安于其说不肯遽变而传河洛之学者又多失其本真妄自尊大无以屈服士人之心故众论汹汹深加诋诮夫有为伊洛之学者皆欲屏絶其徒而乃上及于伊川臣窃以为过矣夫圣人之道所以垂训万世无非中庸非有甚髙难行之说离世异俗之行此诚不可易之至论也然中庸之义不明乆矣自颐兄弟始发明之然后其义可思而得也不然则或谓髙明所以处已中庸所以接物本末上下析为二途而其义愈不明矣士大夫之学宜以孔孟为师庶几言行相称可济时用此亦不可易之至论也然孔孟之学不传乆矣自颐兄弟始发明之而后其道可学而至也不然则或以六经语孟之书资口耳取世资以干禄愈不得其门而入矣今欲使学者蹈中庸师孔孟而禁使不得从颐之学是入室而不由户也不亦误乎夫颐之文于易则因理以明象而知体用之一源于春秋则见诸行事而知圣人之大用于诸经语孟则发其微旨而知求仁之方入徳之序然则狂言怪语淫说鄙喻岂其文也哉颐之行其行已接物则忠诚动于州里其事亲从兄则孝悌显于家庭其辞受取舍非其道义则一介不以取与诸人虽禄之千钟必有不顾也其余则亦与人同耳然则幅巾大袖髙视阔歩岂其行也哉昔者伯夷栁下惠之贤微仲尼则西山之饿夫东国之黜臣耳本朝自嘉祐以来西都有邵雍程颢及弟颐闗中张载此四人者皆以道学徳行名于当世公卿大夫之所钦慕而师尊之者也如司马光吕公着韩绛吕大防等莫不论荐之会王安石当路重以蔡京得政曲加排抑故有西山东国之贤而其道不行深可惜也今雍所着有皇极经世书六十巻载有正蒙书一十七篇颐有易春秋传一十巻颢虽未及著述而门弟子质疑答问之语存于世者甚多又有书疏铭诗并行于世而传者多失其真臣愚欲望陛下特降防挥下礼官讨论故事以此四人加之封号载在祀典比于荀扬之列以见圣朝虽当禁暴诛乱奉辞伐罪之时犹有崇儒重道尊徳乐义之意仍诏馆阁裒集四人之遗书委官校正取防施行便于学者传习羽翼六经以推尊仲尼孟子之道使邪说者不得乘间而作而天下之道术定岂曰小补之哉取进止
　　【贴黄臣昨见成都府席益奏有吕锡山者师事闗中大儒张载乞与差遣契勘载居鳯翔切恐其门人子弟必有流落在川蜀之间者乞诏席益寻访取索其着文字附递闻奏○又贴黄臣切见朝廷累召尹焞赴阙乃程颐之门人而馆职王苹亦崇宁初年从学之士也乞以颐及其兄颢之文字付焞等校正庶无差误】



　　古文集成巻二十五
　　钦定四库全书
　　古文集成巻二十六　　　宋　王霆震　编前丁集五
　　劄
　　上殿论君道劄子【程明道】
　　臣伏以君道之大在乎稽古正学明善恶之归辨忠邪之分晓然趋道之正故在乎君志先定君志定而天下之治成矣所谓定志者一心诚意择善而固执之也夫义理不先尽则多聴而易惑志意不先定则守善而或移惟在以圣人之训为必当从先王之治为必可法不为后世駮杂之政所牵制【一作滞】不为流俗因循之论所迁惑自知极于明信道极于笃【一本此句在上句上】任贤勿贰去邪勿疑必期致世如三代之隆而后已也然天下之事患常生于忽微而志亦戒乎渐习是故古之人君虽出入从容闲燕必有诵训箴谏之臣左右前后无非正人所以成其徳业伏愿陛下礼命老成贤儒不必劳以职事俾日亲便座讲论道义以辅养圣徳又择天下贤俊使得陪侍法从朝夕延见开陈善道讲磨治体以广闻聴如是则圣智益明王猷允塞矣今四海靡靡日入偷薄末俗哓哓无复廉耻盖亦朝廷尊徳乐道【一作义】之风未孚而笃诚忠厚之教尚郁也惟陛下稽圣人之训法先王之治一【一作正】心诚意体干刚健而力行之则天下幸甚
　　请修学校尊师儒取士劄子【程明道】
　　臣伏谓治天下以正风俗得贤才为本宋兴百余年而教化未大醇人情未大美士人微谦退之节乡闾无廉耻之行刑虽繁而奸不止官虽冗而材不足者此盖学校之不修师儒之不尊无以风劝养励之使然耳切以去圣乆逺师道不立儒者之学几于废熄惟朝廷崇尚教育之则不日而复古者一道徳以同俗苟师学不正则道徳何从而一方今人执私见家为异说支离经训无复统一道之不明不行乃在于此臣谓宜先礼命近侍贤儒各以类举及百执事方岳州县之吏悉心推访凡有明先王之道徳业充备足为师表者其次有笃志好学材良行修者皆以名闻其髙道【一作尚】之士朝廷当厚礼延聘其余命州县敦遣萃于京师馆之寛闲之宇丰其廪饩防其家之有无以大臣之贤典领其事俾羣儒朝夕相与讲明正学其道必本于人伦明乎物理其教自小学洒扫应对以徃修其孝悌忠信周旋礼乐其所以诱掖激厉渐摩成就之道皆有节序其要在于择善修身至于化成天下自乡人而可至于圣人之道其学行皆中于是者为成徳又其次取材识明达可进于善者使日受其业稍久则举其贤杰以备髙任择其学业大明徳义可尊者为太学之师次以分教天下之学始自藩府至于列郡择士之愿学民之俊秀者入学皆优其廪给而蠲其身役凡其有父母骨肉之养者亦通其优游徃来以察其行其大不率教者斥之从役渐自太学及州郡之学择其道业之成可为人师者使教于县之学如州郡之制异日则干室之乡达于党遂皆当修其庠序之制为之立师学者以次而察焉县令每嵗与学之师以乡饮之礼会其乡老学者众推经明行修材能可任之士升于州之学以观其实学荒行亏者罢归而罪其吏与师其升于州而当者复其家之役郡守又嵗与学之师行乡饮酒之礼大会羣士以经义性行材能三物賔兴其士于太学太学又聚而教之其学不明行不修与材之下者罢归以为郡守学师之罪升于太学者亦聴其以时还乡里复来于学太学嵗论其贤者能者于朝谓之选士朝廷问之经以考其言试之职以观其材然后辨论其等差而命之秩凡处乡郡之学与太学者皆满三嵗然后得充荐其自州郡升于太学者一嵗而后荐其有学行超卓众所信服者虽不处于学或处学而未乆亦得备数论荐凡选士之法皆以性行端洁居家孝悌有廉耻礼逊通明学业晓达治道者在州县之学则先使其乡里长老次及学众推之在太学者先使其同党次及博士推之其学之师与州县之长无或専其私苟不以实其怀奸罔上者师长皆除其仕籍终身不齿失者亦夺官二等勿以赦及去职论州县之长莅事未满半嵗者皆不荐士师皆取学者成否之分数为之赏罚凡公卿大夫之子弟皆入学在京师者入太学在外者各入其所在州之学谓之国子其有当补荫者并如旧制惟不选于学者不授以职每嵗诸路别言一路国子之秀者升于太学其升而不当者罪其监司与州郡之师太学嵗论国子之有学行材能者于朝其在学賔兴考试之法皆如选士国子自入学中外通及七年或太学五年年及三十以上所学不成者辨而为二等上者聴授以筦库之任自非其后学业修进中于论选则不复使亲民政其下者罢归之虽嵗满愿留学者亦聴其在外学七嵗而不中升选者皆论致太学而考察之为二等之法国子之大不率教者亦斥罢之凡有职任之人其学业材行应荐者诸路及近侍以闻处之太学其论试亦如选士之法取其贤能而进用之凡国子之有官者中选则増其秩臣谓旣一以道徳仁义教养之又専以行实材学升进去其声律小碎糊名誊录一切无义理之弊不数年间学者靡然丕变矣岂惟得士寖广天下风俗将日入醇正王化之本也臣谓帝王之道莫尚于此愿陛下特留宸意为万世行之
　　论程氏道学劄子【刘后溪】
　　【道命录云先是王丞相秉政日乆士多失职周益公旣相拱黙无所预姜体仁元善为太学博士率同志者请于益公反复极论责以变通之理因疏纳知名之士废不用者陈传良君举而下三十三人淳熙十四年也益公虽不能用然其后亦多所收擢明年五月王丞相罢十六年正月留丞相为次辅与益公不合擢何澹为谏长攻益公罢之益公之门多佳士相继去国者众太学博士沈有开应先为留丞相所厚力劝以拔用知名之士留丞相从之自是一时善类多聚于朝而不得志者始侧目矣刘公在三馆时与何谏议善又是还为军器少监首以保全善士劝之何不纳会何被命同知贡举而刘公遂有副端之命元年二月十四日也后十余日入对首上此疏天下闻而韪之三月四日刘公被命拆号南宫与何坐席甫迫何曰近日风采一新刘公曰光祖非立异也但平日与大谏言者今则自言之耳及退同院语刘公曰何自然见公疏为恍惚者数日至饵定志丸他可知也二十三日刘公入对复论前谏议大夫陈贾今右正言黄抡检黠佞柔清议所非二十四日批出贾与祠抡补郡二人皆攻道学者也先是刘公以拆号差误自劾四月一日既放罪矣会上之旧给使呉端者除带御器械何谏议论之疏三上御笔令依已得指挥又有孙珰者自言寿皇潜邸旧人亦转行观察使给事中胡晋臣逺封还录黄诏趣令书读何胡既承命十八日刘公入札子并论之不报二十一日再言之二十一日上谕留丞相遣都司沈訦杨经至台谕指刘公即日三上章论上不乐乃坐刘公拆号差误徙太府少卿刘公求去即以为直秘阁潼川府转运判官其年五月也十月何谏议除御史中丞议论自此分矣始刘公之入台也识者望其击何去之以絶祸本而刘公不忍但击陈黄罢之后五年遂有道学之禁矣】
　　殿中侍御史刘光祖奏臣闻是非不明则邪正互攻公论不立则私情交起此固道之消长时之否泰而实为国家之祸福社稷之存亡甚可畏也不可忽也臣本踈庸蒙陛下过聴亲擢孤逺使待罪言责凡赏刑僣滥号令乖违民病未瘳官箴不戒皆可因人而举劾随事以奏陈既显然而易知曽未足以深虑若是非方殽而邪得以害正清议方晦而私得以胜公则徃鉴昭然危机所伏方今之事孰急于此臣观本朝士大夫学术最为近古足以愧汉唐追三代其端本也以居仁由义为道以正心诚意为学其交际也以共学为朋而实非朋以同道为党而实非党穷达知其有命进退知其有义是以进之不见其泰退之不见其戚穷而在下则以穷性命之奥为勲名乐正道之味为钟鼎达而在上则以责难为尊主忠谏爲爱君本朝盛时初非有强国之术而国势尊安根本深厚盖其学术议论率由于此故也咸平景徳之间浑然不见其际当此时也道臻皇极而治保太和至于庆厯嘉祐兹谓盛矣不幸而坏于熙丰之邪说疎弃正士招来小人幸而元祐君子起而救之而末流太分事故反覆绍圣元符之际羣凶得志絶灭纲常其论旣胜其势旣成嗟夫崇观而下尚复言乎臣所谓道之消长时之否泰而实为国家之祸福社稷之存亡非虚语也臣从逺方误玷班列去来之间今已一纪见闻所虑悉可指陈臣始至时虽间亦有讥贬道学之说而实未覩朋党之分中更外艰去国六载已忧两议之各甚每恐一旦之交攻逮臣复来其事果见因恶道学乃生朋党乃罪忠谏嗟乎至于忠谏为罪则其去绍圣几何日臣窃谓人言岂可因疾其人而并攻其党因攻其党而并弃其言得毋甚也陛下至圣至明初无彼此而众议旣已交兴贤愚岂得无惑臣本蜀人为学自有原本介在朝序与人亦无亲疎但以终嵗之私忧首为明主而别白方今道学伊洛为宗然非程氏之私言出于大学之记载大学之教民明徳为先其间举诗人之言于是有道学之目曰如切如磋者道学也然则臣所谓以居仁由义为道以正心诚意为学者又在于切磋之琢磨之今之道学其得之有浅深其行之有诚伪得之深者固已合大学之明徳矣得之浅者又可不切磋而琢磨之使之益深而遽自矜以召祸则无乃亦非欤行之诚者足以为君子矣行之伪者人将见其肺肝然是固其师友之所不予也而又何为乎臣每因论学之间必有至平之说徃徃伪者色愧浅者心服未敢一槩轻讥而痛疾之也何况其率多善士善人所至人必喜称又以为党若俱摈斥安得更有好人必取凡材充塞朝路陛下复位之初端拱而治凡所进退率用人言初无好恶之私岂以党偏为主而一嵗之内斥逐纷纷中间好人固亦不少反以人臣之私意微累天日之清明方是时大臣无所异同给舍无所封駮侍从无所论救窃叹而已委寄谓何所以斯【阙】　　今之君子不明大道自是太髙而责人太苛自是太髙则实将不副责人太苛则众忿且怨虽然以此穷居议道犹云可也朝廷之上贤才并用名利之途智愚竞驰古今然也而或者乃倡为荐士之举若区别而封域之夫荐士非不善也然而凡有所取岂无所遗凡有所扬岂无所抑品题旣众则疑怨丛兴心虽主于至公迹已渉于朋党谤讪先喧于羣口进退岂必于一言是以一时之虚名而贾今日之实祸彼旣得志决不我容我于穷达进退之间亦未有充实涵养之素彼如讥诮以修徃怨必至过甚而快私情徃徃忠谏之言指谓沽名之举至于洁身以退亦曰怨怼而然欲激怒于至尊必加之以讦讪事势至此循嘿成风国家安赖臣欲熄将来之祸故不惮反覆以陈伏几圣心廓然永为皇极之主使是非由此而定邪正由此而别公论由此而明私情由此而熄道学之讥由此而消朋党之迹由此而冺和平之福由此而集国事由此而理生灵之幸社稷之福也如其不然使相激相胜展转报复为祸无穷臣实未知税驾之所臣恩擢任请对之初首以是非公论为言以免异时无所税驾之祸伏乞圣慈留神采览必能上当于天心然后下臣此章风晓在位一洗徃陋共趋至公臣言或非甘受诛责取进止二月二十七日奉圣旨依


　　古文集成巻二十六
　　钦定四库全书
　　古文集成巻二十七　　　宋　王霆震　编前丁集六
　　劄
　　移沧州过阙上殿劄子【曾南丰】
　　【迂斋云防他布置开阖文势次求其叙事措词之法而一篇大意所以详于归美乃所以切于警戒不可専以归美观】
　　臣闻基厚者势崇【此说祖宗】力大者任重【说当时】故功徳之殊垂光锡祚舄奕繁衍乆而弥昌者天人之理必至之符然生民以来能跻登兹者未有如大宋之隆也【先说本朝只一字】以禹之绩大矣【却又说古】而其孙太康乃坠厥绪汤之烈盛矣而其孙太甲旣立不明【虽是说古其实却是引此以和合本朝之所以盛】周自后稷十有五世至于文王而大统未集武王成王始收太平之功而康王之子昭王难于南狩昭王之子穆王殆于荒服曁于幽厉陵夷尽矣及秦以累世之智并天下然二世而亡汉定其乱而诸吕七国之祸相寻以起建武中兴然冲质以后世故多矣魏之患天下为三【语省而意明又有包括】晋宋之患天下为南北【善措辞】隋文始一海内然传子而失唐之治在于贞观开元之际而女祸世出天宝以还纲纪微矣至于五代葢五十有六年而更八姓十有四君其废兴之故甚矣【便做说本朝之渐】宋兴【再説转】太祖皇帝为民去大残致更生兵不再试而粤蜀呉楚五国之君并致阙下九州来同复禹之迹内辑师旅而齐以节制外卑藩服而纳以绳墨【大小规模许多施设被两句道尽】所以安百姓御四夷纲理万事之具虽创始经营而弥纶已悉莫贵于为天子莫富于有天下而舍子传弟为万世防造邦受命之勤为帝太祖功未有髙焉者也太宗皇帝遹求厥宁旣定晋疆钱俶自归作则垂宪克绍克类保世靖民丕丕之烈为帝太宗徳未有髙焉者也真宗皇帝继统遵业以涵煦生养蕃息齐民以并容徧覆扰服异类葢自天宝之末【又将唐畧比并】宇内叛荡及真人出天下平而西北之人犹间入闚边至于景徳二百五十余年契丹始讲和好徳明亦受约束而天下销锋灌燧无鸡鸣犬吠之警以迄于今故于是时遂封泰山禅社首荐告功徳以明示万世不祧之庙所以为帝者宗仁宗皇帝寛仁慈恕虚心纳谏慎注措谨规矩【不可移之他人】早朝晏退无一日之懈在位日乆明于羣臣之贤不肖忠邪选用政事之臣委任责成然公聴并观以周知其情伪其用舍之际一稽于众故任事者亦皆警惧否輙罢免世以谓得驭臣之体春秋未髙援立有徳付畀惟允故传天下之日不陈一兵不宿一士以戒非常而上下晏然殆古所未有其岂弟之行足以附众者非家施而人悦之也积之以诚心民皆有父之尊有母之亲【形容仁祖得出】故弃羣臣之日天下闻之路祭巷哭人人感动歔欷其得人之深未有知其所繇然者故皇祖之庙为宋仁宗英宗皇帝聪明叡智言动以礼上帝眷相大命所集而称疾逊避至于累月自践东朝渊嘿恭慎无所言议施为而天下传颂称说徳号彰闻【形容五圣功业徳美全无一语重叠】及正南面勤劳庶政每延见三事省决万机必咨询旧章考求古义闻者惕然皆知其志在有为虽早遗天下成功盛烈未及宣究而明识大略足以克配前人之休故皇考之庙为宋英宗陛下神圣文武可谓有不世出之姿仁孝恭俭可谓有君人之大徳悯自晚周秦汉以来世主率皆不能独见于众人之表其政治所出大抵踵袭卑近因于世俗而已于是慨然以上追唐虞三代荒絶之迹修列先王法度之政为其任在已可谓有出于数千载之大志变易因循号令必信使海内观聴莫不奋起羣下遵职以后为羞可谓有能行之效今斟酌损益革敝兴坏制作法度之事日以大备非因陋就寡拘牵常见之世所能及也继一祖四宗之绪推而大之可谓至矣盖前世或不能附其民者刑与赋役之政暴也【再挈起两事为后面立柱要说本朝好先説前代不好此作文之法】宋兴以来所用者鞭扑之刑然犹详审反复至于缓故纵之诛重误入之辟盖未尝用一暴刑也田或二十而税一然犹嵗时省察数议寛减之宜下蠲除之令盖未尝加一暴赋也民或老死不知力役然犹忧怜恻怛常谨复除之科急擅兴之禁盖未尝兴一暴役也所以附民者如此前世或失其操柄者【又再挈起前世三事】天下之势或在于外戚或在于近习或在于大臣宋兴以来戚里宦官曰将曰相未尝得以擅事也所以谨其操柄者如此而况辑师旅于内【应前】天下不得私尺兵一卒之用卑藩服于外天下不得专尺土一民之力其自处之势如此至于畏天事神仁民爱物之际未尝有须臾懈也其忧劳者又如此葢不能附其民而至于失其操柄又怠而忽此前世之所以危且乱也民附于下操柄谨于上【前面分开四项此又合来】处势甚便而加之以忧劳此今之所以治且安也故人主之尊意谕色授而六服震动言传号涣而万里奔走【形容妙】山岩窟穴之氓不待期会而时输嵗送以供其职者惟恐在后航浮索引之国非有发召而籝赍槖负以致其贽者惟恐不及西北之戎投弓纵马相与祗服而戏豫【看他造语】东南之夷正冠束袵相与挟册而吟诵【此说髙丽】至于六府顺叙百嘉鬯遂凡在天地之内含气之属皆裕如也盖逺莫懿于三代近莫盛于汉唐然或三四世或一二世【又应前】而天下之变不可胜道也岂有若今五世六圣百有二十余年自通邑大都至于荒陬海聚无变容动色之虑萌于其心无援枹击柝之戒接于其目臣故曰生民以来未有如大宋之隆也窃观于诗其在风雅陈太王王季文王致王迹之所由与武王之所以继代而成王之兴则美有假乐鳬鹥戒有公刘泂酌其所言者盖农夫女工筑室治田师旅祭祀饮尸受福委曲之常务【看得亲切】至于兔罝之武夫行修于隐牛羊之牧人爱及微物无不称纪所以论功徳者由小以及大其详如此后嗣所以昭先人之功当世之臣子所以归美其上非徒荐告鬼神觉寤黎庶而已也书称劝之以九歌俾勿坏盖歌其善者所以启其向慕兴起之意防其怠废难乆之情养之于聴而成之于心其于劝帝者之功美昭法戒于将来圣人之所以列之于经垂为世教也今大宋祖宗兴造功业犹太王王季文王陛下承之以徳犹武王成王而羣臣之于考次论撰列之简册被之金石以通神明昭法式者阙而不图此学士大夫之过也葢周之徳盛于文武而雅颂之作皆在成王之世【来得委曲】今以时考之则祖宗神灵固有待于陛下【此应力大任重一句】臣诚不自揆輙冒言其大体至于寻类取称本隐以之显使莫不究悉则今文学之臣充于列位惟陛下之所使至若周之积仁累善至成王周公为最盛之时而泂酌言皇天亲有徳飨有道所以为成王之戒盖履极盛之势而动之以戒惧者明之至智之尽也【前面归美太过故终之以警戒善救首尾】如此者非周独然唐虞至治之极也其君臣相敕曰兢兢业业一日二日万几则处至治之极而保之以只慎唐虞之所同也今陛下履祖宗之基广太平之祚而世世治安三代所不及则宋兴以来全盛之时实在今日陛下仰探皇天所以亲有徳飨有道之意而奉之以寅畏俯念一日二日万几之不可以不察而处之以兢兢【都收拾在此】使休光美实日新嵗益闳逺崇侈循之无穷至于万世永有法则此陛下之素所蓄积臣愚区区爱君之心诚不自揆欲以庶几诗人之义也惟陛下之所择召除礼侍上殿劄子【乙酉六月上　真西山】
　　臣闻国于天地必有与立焉三纲五常是也夫自髙卑奠位而大分已明帝降之衷而善性均有然维持而主张之繄君师是赖故圣人者作躬行此道以标的乎天下君臣之纲正于上而天下皆知有敬父子之纲正于上而天下皆知有亲夫妇之纲正于上而天下皆知有别三者正而昆弟朋友之伦亦莫不正使凡生人之类各有宁宇不相鬬暴贼杀者此唐虞三代数圣人之功所以与天地同其大也夫所谓五常者亦岂出乎三纲之外哉父子之恩即所谓仁君臣之敬即所谓义夫妇之别即所谓礼智者知此而已信者守此而已未有三纲正而五常或亏亦未有三纲废而五常独存者呜呼是理也其抉持宇宙之栋干奠安生民之柱石欤人而无此则冠裳而禽犊矣国而无此则中夏而裔夷矣臣尝读诗至六月之序曰小雅尽废则四夷交侵而中国微夫小雅之诗才二十余篇而纲常之义略备中国之所以为中国者赖此而已而至于尽废焉是自为夷也四夷交侵之祸安得不以其类至乎又尝攷观古昔有当衰微削弱之世而纲常未至冺絶犹足以仅存者亦有治安强盛之世纲常隳弛卒至于大坏而不可捄者周自东迁日以卑矣然威文出力以奬王室则犹有君臣也诸侯会盟以定世子则犹有长幼也故能拥持虚器尚数百年晋氏之兴奄有呉蜀再传而至惠帝可谓极盛矣而阳徳不刚阴慝内炽防巧交煽国本遽摇诸王跋扈主威遂夺三纲尽废而刘石之变兴唐至明皇亦太平极治之日而宫闱怙宠黩乱天常奸谀肆欺潜窃国命凶邪造衅戕伐本支三纲尽废而外寇之难作即晋唐之事以验序诗者之言千载相望若合符契有天下者奈何其不鉴哉惟我祖宗继天立极其于事亲教子之法正家睦族之道尊主御臣之方大抵根本仁义故先朝名臣或以为家法最善或以为大纲甚正或以为三代而下皆未之有猗欤休哉圣子神孙所当兢兢保持而勿坠也恭惟陛下天启睿明肇膺大宝此正端本澄源之时臣来自逺方窃闻朝野之论以谓陛下有承顺太母之孝有忧悯元元之仁苟推是心何徃非善独不幸处天伦之变有未尽其道者虽棣华之爱方笃而布粟之谣遽兴流闻四方所损非浅夫一政之行一令之出苟乖于理害且随之纲常大端是谓人极人极不立国将奈何且民无常情惟上所导大学曰上老老而民兴孝上长长而民兴弟又曰一家仁一国兴仁一家譲一国兴譲盖情虽无常而性则本善倡之则应作之则兴故慈孝隆于上则下有忠顺之风爱敬亏于上则下有陵犯之俗影响相从至为可畏伏惟陛下深惩徃悔而思所以补过者焉夫天子之孝与臣庶不同陛下欲报先皇之大徳则继志述事所当先衰麻之数哭踊之节其次也欲报慈闱之至恩则先意承志者不可后滫瀡之奉跪拜之恭其末也兢兢朝夕惟实徳是充惟大政是习使朝廷以治而宗社以安则子道修矣诵二南正始之诗而思异时之择配者不可不谨玩大易正家之义而思平居之反身者不可不严近而九族必有以广亲睦之仁内而六宫必有以示肃雍之化则家道正矣委任臣工者人君之大体躬亲聴断者人君之大权二义并行初不相悖必使政令出于公门而絶多门之私威柄归于王室而无倒持之失则君道立矣子道修者仁之本家道正者礼之源而君道之立则又天下大义所由定陛下倘能明此三者而行之一本于诚则不求感人而人自孚不求正俗而俗自化奸雄不得为辞以动众逺人不得伺隙以生心治安长乆之计无越诸此
　　古文集成巻二十七
　　钦定四库全书
　　古文集成巻二十八　　宋　王霆震　编
　　前丁集七
　　劄
　　乙巳轮对第一劄子【诚斋】
　　臣闻惟天爱君惟圣畏天天之于君厌之者则骄之以嘉祥爱之者则谴之以变异絶之者则误之以强盛爱之者则惧之以灾害故夫灾异者天之所以爱君也圣人以已占天而不以天占天太戊修徳而桑木即枯成王怛然而偃禾尽起故夫警惧者圣人所以畏天也仰惟陛下圣神之资与天同徳寛大之政与天同仁上天眷之享国乆长固无时而不得乎天意矣然乃者上天见异时则有星变地震之灾频年无秋时则有水旱相仍之患外夷多诈时则有边防危疑之虑陛下法尧之兢兢体舜之业业恐惧修省夙夜靡遑是以一念祷于此而妖星退于彼前日之灾异一变而为清宁前日之水旱一变而为丰穰前日之危疑一变而为安靖至于告庙郊天前期而雪旣雪而霁旣霁而欲雨欲雨而复霁顷刻之间感召转移汔成熙事孰谓天道之逺乎此惟圣畏天之明效也然臣闻之圣人不畏多难而畏无难非畏无难也实自畏骄心之易生也臣愿陛下移前日之恐惧为今日之恐惧移前日之修省为今日之修省属任大臣非不推诚也得无犹有逺嫌顾身而不敢任事者乎延纳台谏非不聴言也得无犹有避怨畏祸而不敢深言者乎中外臣子不间小大无不赐对许以尽言此固美矣岂无闻见轻信得失相半或犯严忤势而以言为讳者乎权贵近习无所亲疏苟有弄权即从退斥此固肃矣岂无上畏圣明下惮物议或阳退阴进而害攻无形者乎朝政修明矣必思其或举其小者近者而逺者大者未有讲也边备整辑矣必思其虚名末节而实务宿弊有未察也惩赃吏以惠民非不严也必思以惩疎逺小吏之法为惩贵近权要之法也禁军债以惠军非不峻也必思以禁军债剥割之意为禁债帅交结之意也以此推之其类非一惟陛下思之思之又重思之戒之戒之又重戒之则圣徳日新天命永保实宗社无疆之休取进止
　　己酉奏事上殿第一劄【诚斋】
　　臣闻天下有无形之祸僣非权臣而僣于权臣扰非盗贼而扰于盗贼彊非猛兽而彊于猛兽其惟朋党之论乎盖欲激人主之怒莫如党论欲尽逐天下之君子莫如党论欲尽空天下之人才莫如党论族亲党也交游党也荐引党也欲陷一士止于一士而已矣至举而名之以党则族亲也交游也所荐引也可一网而尽矣汉之党锢唐之牛李是也本朝仁宗之世始于宰臣吕夷简与谏官范仲淹交论上前遂黜仲淹而谏官髙若讷尽指欧阳脩尹洙之徒为仲淹之党一切贬逐未几仁宗感悟大用仲淹而召用脩与洙不惟祸党遂息而已至于与仁宗同致庆厯之治者乃前日所谓党人者也其后绍圣崇观之间宰臣章子厚蔡京尽指司马光苏轼之徒凡元祐之忠臣义士三百余人目为奸党斥逐禁锢死徙殆尽君子尽逐小人满朝驯至靖康之变党人则一空矣国家之祸何如哉臣窃观近日以来朋党之论何其纷如也有所谓甲宰相之党有所谓乙宰相之党有所谓甲州之党有所谓乙州之党有所谓道学之党有所谓非道学之党是何朋党之多欤且天下士大夫孰不由宰相而进者进以甲宰相一日甲罢则尽指甲之人以为甲之党而尽逐之进以乙宰相一日乙罢则又尽指乙之人以为乙之党而尽逐之若夫甲州之士乙州之士道学之士非道学之士好恶殊而向背异则相攻相摈莫不皆然党论一兴臣恐其端发于士大夫而其祸及于天下国家前事已然矣可不惧哉臣愿陛下建皇极于圣心酌大公于天下公聴并观坏植散羣曰贤者曰才者曰忠正者曰君子者从而用之勿问其某党某党也曰不肖者曰不才者曰邪佞者曰小人者从而废之勿问其某党某党也在廷之臣有复陈党论于前者取其尤者而斥之声其罪于天下则党论不攻而自破矣复二帝三王之中道以消汉唐靖康之显祸惟陛下留神
　　第二劄【诚斋】
　　臣窃观陛下临御以来圣徳日新圣政日美一赏一罚春生秋杀一号一令雷动风散总揽天下之大柄而归之于独断凛凛乎汉宣帝唐太宗之上矣然古之帝王固有知以一已揽其权而不知臣下窃其权者大臣窃之则权在大臣大将窃之则权在大将外戚窃之则权在外戚近习窃之则权在近习窃权之最难防者其惟近习乎盖近习之在君侧何起居之不侍何言语之不闻君喜知喜君怒知怒未命而唯唯未语而诺诺此其所以能测人主几微之指而遂至于窃其废置予夺之权也非敢公窃之也私测之也能测之斯能窃之矣甚者至于政事之罢行出于此辈之议论人才之进退出于此辈之抑扬外廷之章奏此辈得以去取羣臣之献纳此辈与之表里事至于此岂惟私测之而已也人主威福之大权彼皆得而公窃之矣周之棸子内史秦之景监赵髙汉之恭石显唐之郑注王叔文仇士良田令孜皆是物也今陛下始初清明之日福威玉食莫不惟辟礼乐征伐莫不自天岂容有此而近者乃有以招权用事自抵谴黜陛下赫然震怒屏之外服此天下所以咏歌奋激仰服圣断而不能自已也大抵近习者便嬖使令之臣也宰执者辅賛弥缝之臣也侍从者论思献纳之臣也台谏者箴规君徳纠逖官邪之臣也是数人者各尽其公互防其私而不相附丽则朝廷正而天下治在哲宗时范祖禹为谏官其东邻宦官陈衍园亭在焉衍至园中不敢髙声谓同列曰范谏议一言到上前吾辈不知死所矣此近习之臣与台谏之臣两不相通所以致元祐之治在徽宗时王黼为宰相与宦官梁师成邻居一日帝幸黼私第徘徊观览适见其后户与师成后户相通帝大不乐此近习之臣与宰执之臣合而为一所以致靖康之变若使内廷之近习与外朝之羣臣合而为一则人主之燕私人主之嚬笑下皆得而知矣羣臣之奸邪天下之情伪上皆不得而闻矣唐庚曰奴婢同则家道危臣下同则人主孤可不惧哉可不惧哉惟陛下察之察之又重察之防之防之又重防之不胜天下国家之福取进止








　　古文集成巻二十八
　　钦定四库全书
　　古文集成巻二十九　　　宋　王霆震　编前丁集八
　　劄
　　论遣使劄子【胡致堂】
　　【迂斋云根本经谊晓畅事情毅然有不可夺之色】
　　臣窃闻遣使臣入云中已有定议臣愚陋防陛下擢寘从班职在献纳虽小事失当犹合上闻况遣使体大纵使初不预议苟心有所未安岂敢缄黙輙形论奏伏望陛下留神省察昔孔子作春秋以示万世人君南面之术无不备载而其大要则在父子君臣之义而已鲁桓公为齐所杀鲁之臣子于齐有不共戴天之雠而庄公者乃桓公之子也非特不能为父雪耻又与齐通好元年为齐主王姬四年及齐狩于禚五年会齐同伐衞八年及齐同围郕九年及齐盟于蔇是年为齐纳子纠仲尼恶之备书于防以着其释怨通和之罪鲁庄惟忘父子君臣之义也鲁之臣子则而象之故公子牙弑械成于前庆父无君动于后卜齮圉人荦之刃交发于党氏武闱之间鲁之宗祀不絶如线此释怨通和之效也岂非为后世之永鉴乎金人者惊动陵寝戕毁宗庙劫质二帝涂炭祖宗之民乃陛下之雠也顷者误国之臣自知其才术不足以勘定祸乱而又贪慕富贵是故诪张为幻遣使求和以苟嵗月九年于此其效如何彼之一身叨窃爵位而去曽何足道而于陛下圣徳国家大计则亏防多矣所幸陛下勇智日跻灼然独见于邪言乆惑之后奉将天讨罪状豫贼再安国歩渐图恢复天下忠臣义士闻风兴起各思自效以佐丕烈譬如人行万里登车出门又如支梧厦屋初正基柱存亡治乱实系此时今乃无故蹈庸臣之辙践阽国之址犯孔子之戒【应前】循鲁庄之事忘复雠之义陈自辱之辞臣窃为陛下不取也或谓不若是少有贬屈其如二帝何臣应之曰自建炎丁未以至甲寅所为卑辞厚礼以问安迎请为名而遣使者不知几人矣知二帝所在者谁欤见二帝之面者谁欤闻二帝之言者谁欤得金人之要领者谁欤因讲和而能息敌兵者谁欤臣但见丙午而后通和之使归未息肩而黄河长淮大江相次失险矣臣但闻去年冬使者还言将帅帖服国势奠安形于奏章传播逺近曽未数月而刘豫挟敌称兵犯顺矣金人者知中国所重在二帝中国所恨在劫质知中国所畏在用兵则常示欲和之端增吾所重平吾所恨匿吾所畏而中国坐受此饵旣乆而后悟也天下其谓自是改图必矣何为复出此谬计耶苟曰姑为是尔则岂有修书称臣厚费金币而成就一姑为之事也苟曰以二帝之故不得不然则前效可考矣况嵗月益乆敌情益閟必无可通之理也臣尝思之陛下与金人絶则臣下无所得而人主为义举若通和则利归臣下而人主受其恶故凡愿奉使通和者皆身谋非国计也陛下何不据孔子之论而决此防乎自王安石废黜春秋天下学士不知尊尚一旦乱臣贼子接迹乎四海幸遇陛下笃信此书孔子之志将仲于今日便当攷笔削之意断当今之事只行一二大者陛下美名辉映千古矣当今之事莫大于靖康之怨也欲纾此怨必殄此雠则用此之人而不用讲和之臣行此之政而不修讲和之事使士大夫三军百姓皆知金人为不共戴天之雠人人有致死于金人之志百无一还之心然后二圣之怨有可平之日陛下为人子之职举臣等驽下伸眉吐气食息世间亦预荣矣苟为不然以中国万乗之君而称臣于外人则宰相而下皆其陪臣也借使金人欣然讲解以一将军将数万众驻兵泗水之上【学张仪约从文字】愿与陛下面相结约防盟而退不知陛下何以待之则又欲变置吾之大臣分部吾之兵将割我之地土而取其租赋有一于此其能从之乎从之则无以立国不从则隳败和好将何据而可臣实戆昩思之不通是以略具古义凂渎聪聴惟陛下试加采择或合圣意即以世雠当复无可通和之义明降指挥寝罢奉使之命刻印销印俄顷之间初无害于明适足以彰陛下好谋能聴之美免累圣徳误国大计
　　再论遣使劄子【胡致堂】
</div>
    <div class="pagination">
<a href="古文集成_page7.html">上一页</a><span>...</span><a href="古文集成_page3.html">3</a><a href="古文集成_page4.html">4</a><a href="古文集成_page5.html">5</a><a href="古文集成_page6.html">6</a><a href="古文集成_page7.html">7</a><span class="current-page">8</span><a href="古文集成_page9.html">9</a><a href="古文集成_page10.html">10</a><a href="古文集成_page11.html">11</a><a href="古文集成_page12.html">12</a><a href="古文集成_page13.html">13</a><span>...</span><a href="古文集成_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
