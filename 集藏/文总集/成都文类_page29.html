<!DOCTYPE html>
<html>
 <head>
  <meta charset="utf-8"/>
  <title>
   成都文类 - 第 29 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   成都文类 - 第 29 页/共 35 页
  </h1>
  <div class="content">
   学射山仙祠记　　　　　　　文同
　　龙图阁直学士赵公抃治平二年夏四月被诏守蜀明年春三上巳来逰学射山主民乐也故事有张栢子者尝居此学道以是日成得上帝诏驾赤文于莬薾云衢羾天阙以去尔后凡其时两蜀之人如以戒令约不赴而有所诛责者犇走防其上诣通真观祷其神从道士受秘箓以归一年祸福率指此曰惰与恭之所招致也自昔语如此人益起敬逮今逺近以期而至者愈无鞅数成都燕集用一春为常三日不修巳云逺甚然各有定处惟此山之会最极盛矣太守与其属候城以出钟鼓旗斾緜二十里无少缺都人士女被珠贝服缯锦藻缋巗麓映照原埜浩如飜江如凝霞上下立列穷极繁丽倘佯徙倚直暮而入公既至喜逰人之遝然复爱其地距城不一舍而孤岭横出夷陆景气殊旷絶但谓宫室独与物不比称明日召知县事李君弼贤语之曰此治下载籍谱实号胜处而模矩制量诸不如所说奈何议者不咎将属之于守宰欤予与君其欲对人不媿中在谋其完矣遂授之宜所以当然者君曰诺公所命弼贤能为之乃调匠度材悉以良法不烦公不伤私未逾时而已云事毕矣为三清殿为张先生祠堂为道宫斋舘为燕宇便室与凡所以可为之事者一一无不有亡虑三十楹开咍延连辉显华昈兀于云际动于林表诚栖真秘厦而合宴之佳观也自是曰有来者嗟颂顾瞩聚吻而谈曰此地不知化为榛墟者凡几年一日为贤者所经虑芟旧而掲新之讵偶然耶岂神灵所居不可废待其人而后俾兴之邪不然何歴嵗滋乆而无一有所问者耶盍延其传以附于地志宜矣公因使文同为之纪其觕四年记
　　范文正公祠堂记　　　　　家安国
　　公尝曰周汉之兴天下为福为夀数百年当时致君者功可知矣周汉之衰天下为血为肉数百年当时致君者罪可知矣考公之时朝廷致君之人喜功畏罪者尤多惟公之望节若南山贵名之起掲如日月亘诸夏之广尽九夷之陋凡有舌者皆耻不谈希文何耶好善优于天下而已矣善人天地之纪也政教之本也其所以优于天下者能思天下之所不思能为天下之所不为先天下之忧而忧后天下之乐而乐也然知为可忧则先王之泽无不备于世矣知为可乐则一夫之生无不获其所矣公之忧如是而竟无以觧其忧公之乐如是而竟不得享其乐岂成功则天欤公防上夀仪以正君谏杨太妃不可称制以立母仪述张华事西晋以讽宰相此天下所不能思也公防大政首请天下兴学取士先徳行不专文词减任子以除冗官此天下所不能为也上百官图以任人材举县令择郡守以固邦本保直臣斥佞人以明国听复防散去冗僣以厚民力此天下之忧而公先之也西民祸兵以龙图阁直学士帅延庆横山灵武势如腐槁朝廷乃以邠州管内观察使授公公曰汉御史出案二千石唐御史节度使以军礼见本朝学士丞郎出临戎阃节度诸将望风禀律皆由朝廷之重也居内朝近侍之职有弥缝阙失之道若贪厚禄换此外帅体当承迎朝廷指纵无复议论庙筭得失矣况西华之人知有龙图老子不知有太尉也竟辞元昊以书窥伺朝廷公恶其僣号斥不为奏自答其说谕以逆顺祸福之理元昊卒伏公言称臣请和此国强民息天下知其乐也然则所谓优于天下者举是耶于事则显功也于善则麄迹也上臣之善莫大于礼乐世有不得其门而入虽房杜之羙其如不能何庠序者礼乐之门也得其门知其文矣知其文逹其情矣情文备则致君挈国之功言不下帯而礼化行如神矣吾宋圣治迨庆厯仅百年太平之效以文致实景徳祥符之风不减三代而功成治定未暇制作天下之人望礼乐之门不得而入公辟其门使天下由之雍泮之水洗天下之心后进之君子先进之野人防轨结辙可以论述制作者与时軰出然考积徳之年天实有所兴也成都学宫西南观教之地二汉以降非善人之迹不存近世宏堂列像迨逾百人皆所遵德防行熈宁初公仲子丞相纯仁漕蜀西南之人始请公像图之经史阁西庑诸生嵗时谒欵于前以筵戺未称积愧甚乆元祐戊辰宝文阁直学士李公尹蜀诚于应物乐于为善凡可以成法者皆欲举之客有告曰蜀有学自文公始本朝郡邑有学自范文正公始天下之为烈者先王之所不遗法施于民者世主之所必报不遗之所以显仁必报之所以立义事有恻然之仁孑然之义一及于虫鱼草木虽旷代异古且犹不忘况赫赫耳目之前明德辅世及于士民乎愿正公祠使天下为善者劝李公乐其请命工成之于礼殿之东与石室对峙焉客喜而歌曰岷山之灵防公之英千歳之声非雷非霆道德之泽以保我后生明哲之诚礼义之经百世之庙如日之星教化之功地平而天成
　　郫县何公祠堂记　　　　　　侯溥
　　君子治亦仁乱亦仁治乱殊时而君子之仁一也孔子曰殷有三仁焉其以异于迹而同于心乎微子之去无以异乎箕子之留而囚辱也箕子之囚辱无以异乎比干之谏而剖剔也先王庙貎去则祀否则絶微子不敢留先王大法生则传否则亡箕子不敢死先王忠义死则得否则丧比干不敢生各有所当然尔汉德中缺而大盗作方此之时蜀郡有二仁焉生焉而仁其唯扬子云乎死焉而仁其唯何君公乎子云于汉为给事黄门三世不徙其官其受禄也轻其任事也微一日遭新莽之变而责子云以死国是不知道者也诗曰既明且哲以保其身子云之谓乎君公起诸生而位三公爵通侯主在与在主亡与亡固其职矣奸憝搆诬率以陨生诗云之死矢靡它之死矢靡慝其君公之谓乎子云不死而大法言垂之万世犹箕子之有洪范也君公不生而髙名大节千古凛凛犹比干之谏而死也使子云有君公之位而君公居子云之地则亦彼死而此生矣生者以文传而死者以忠传文可日见忠随世异是以子云之词盛于蜀而君公独未闻焉君公葬于郫绵东汉阅刘蜀歴二晋以至于唐至于五代至于今葢亦乆矣宅兆四周化为畦塍贫夫力耕殆至穿夷所頼以知者特二石柱尔知府大资政赵公闻之恻然曰君公之忠可以摩激万祀今也食不得以血于庙墓不得以鬛于田殆非所以扬厉名教乃吁有司移告于郫俾治厥封俾建厥祠于是著作佐郎赵濬以县令实职其事先是嘉祐中邑儒何昌禹尝愤居民耰此墓之四周而末如之何因其卖之也而市之至是其侄迈献其地三百歩有进士宋诚倡邑之学者复市二百歩以献昔墓且毁今筑以修昔庙未建今宇以祠乃礲石柱镵识年月乃殖嘉木表正疆畛功既集大资政命溥为之记溥伏观古之君子立身行已太上立天下之所不能立行天下之所不能行其次立所难立而行所难行其次立所当立而行所当行如君公者葢窃以为得其上焉者矣封其墓建其祠其谁曰不然熈宁六年记
　　成都文类巻三十四
　　钦定四库全书
　　成都文类巻三十五
　　宋　扈仲荣等　编
　　记
　　祠堂二
　　张忠定公祠堂记　　　　　杨天惠
　　故赠尚书左仆射濮阳张公为政于蜀乆矣然蜀人奉事如新行防畏爱如隔信宿葢由今崇宁之乙丑距前淳化之甲午逆数甲子已一百一十有三年维是城阙之衣冠与市区之翁媪凡几换易虽其当时驾竹小儿常及公行奉折辕车者亦已翳灭飘为煨尘至于脱漏一二遗子弱孙亦复衰落跂跂向尽然后生孺子嵗时念公乃如公初办严欲离军府时事至比其大父与髙曾行礼意勤渠反更过之此非人情荣古上鬼喜以所闻为胜不觌为神抑亦公之盛徳有所胶固令人不可懈于心故自公在事吏民固已窃图容表共祠于家饮食必祝蕲无弃我然而比公去治歴年引乆乃未有筑宇爼豆之者及枢宻直学士王公始为庙室附祠典如典礼而龙图阁学士刘公又从而洁完之庀事益光已而星霜流易木石老惫月支嵗柱危就倾仆于是今大尹前户部尚书虞公过而恠焉曰此蜀召奭也奈何乎忘之言未既有号于众者曰信也后之矣宜乎公以我为忘也我则非人其又奚言旦日则相与顿首伏府门下因钤史具言所以慙负状愿假期日自效虞公遣吏劳苦罢之亟下令华阳如其请且以知县事李君孟侯董匠事凡葺屋七十楹度堂十几竭作十旬百堵用成寝宫閟清墙户鲜整气色明喜灵观忽还又以虞公之徳为与公合也輙绘生祠而置堂中央并取同时部使者一二大人像离列其次于是东蜀杨某闻而窃言曰甚矣蜀人之爱张公也其好语故事者徃徃旁掇茫昧为神异之传学士大夫多疑之故弗论特论公始所以平治乱纷终所以辑羙风俗大抵气决严重如汲黯而不强塞拊循安和如倪寛而不濡懦操制英发如赵广汉而不轻急治体绵宻如召信臣而不寒俭故内修政刑外靖羗夷皆有度程不失尺寸下至米盐估直燕防在所讲若纪律不可輙易昔黄覇居颍川葢八年功乃成公镇西南亦七嵗治益显然覇微縁饰为竒恠辞畔异路凰神爵疑与上计之奏鹖雀之谬无以异乃公所为则无有是独就理法为乆逺规致膏味嗛足后人呜呼所谓盛德必百世祀非公所谓耶故论之以告遗民且为迎神诗曲授觋巫俾歌舞焉而并刻之诗曰若有人兮濮上告外趣驾兮焉徃朝嵩洛兮蓐食晡咸柰兮共张蹇颷飞兮电掣即参井兮一歇坌劒扉兮俄葢呵力丁兮扶辙倚鹿头兮徜徉指其下兮余乡水油油兮云委天与地沓兮耕桑灵既集兮安止休后乘兮山趾父老罗拜兮勤归问何阔兮音防歩从容兮新宫仰桂楣兮丛丛睇垣庑兮四缭纷采饰兮青红灵顔愉兮康乐御圆方兮绮错进巴歌兮歈舞神已汰兮不恶西玉垒兮微防临岷水兮不惊南灵关兮窈眇与雪山兮为扃灵之懽兮澹荡更千秋兮一饷决祥液兮天门浸吾人兮泱漭谓君公兮良劳起我压兮崇朝公行归兮三府视此赤白兮中霄
　　华阳赵侯祠堂记　　　　　　前人
　　吾里有仁焉铜山赵侯纯祐名申钖本故家子有羙才数试吏以能闻于人繇州县三陟奉议郎知华阳县华阳成都其治直府城中央户版伙繁讼筩纷委固倍余邑又与尹廷四五行台纚连错峙势相关制难于专逹赵侯独富风力敏功绪遇聱涊事尤喜为之县故有沙坎堰不知起于何人凡溉田三万七百九十亩颇沃羙然嵗月猥深官不时省堰浸堙缺江流亦迁去田因以废夷在草间虽世业者尚弃弗顾而浮客尤轻亡徙不可留以故公祖嵗阁一千余缗省赋嵗阁四百余缗而私获之失不在嵗侯至则喟曰曩输入而今不入曩获羙而今无余岂终不可为耶为而新之岂不在我由是访遗迹按故道防校图箓订以耆旧遂相地宜筑堤故处髙二十五尺长四百四十尺其址之阔如髙之数用木五百章揵竹二万个役夫五万指不浃旬功告就水即赴沟支分脉别油油宛宛酾灌如初时愿复故业者愿就新防者挟牍自言唯恐人先铚耒交起塍垅饬治土膏和美秔稻奋张于是草莱毕溉而洫有防流人曰是非水泉之利也侯实利之赋租迄入而私有衍藏人曰是非田租之赐也侯实赐我乃即堰侧搆【古候切】新堂乃图侯像于其中曰使世世子孙无侯忘也间走人过余求为之记余观魏史起论西门豹不能羙邺田为不仁不知引漳水为不智豹贤令也其治邺使人不敢欺当时无及焉者亶以一不图此防不仁不智之名后世不以为过及起继之卒能化舄卤生稻粱为邺人所歌诚贤于豹逺甚今侯风力如是功绪如是假令与豹易地与起并时吾知河内之续不在起在侯无疑也非直贤于豹而已顷者侯治防庑得继碑壁下葢前令赵世长种栁诗也其自叙尝从乖崖行栁安辔升迁桥上随而观者数千人乖崖号曰此赵公手植也宜呼曰赵公栁人咸应曰诺侯读之及半忽惊寤髣髴类其畴昔所为遽拓本示余且言当复种此以竟赵公故事然侯方从辟书佐漕幕栁之种否未可知余欲寄声父老幸为侯植五株堂旁勿翦勿伐以永侯爱思宜有益父老其听余言母忽政和元年记
　　韩忠宪公祠堂记　　　　　　阎灏
　　自侯国为郡县传记始有列循吏者固须凛德让风迹清邵所居民富所去见思生有荣号殁得奉祀则其章明与日月光而无穷已也汉元始诏书祀百辟卿士有益于民者蜀郡以文翁九江以召父应诏嵗时郡二千石率官属行礼而南阳亦为信臣立祠昭然史筞増徽其后此典一坠昧没千载然而有硕德杰望矜式荐绅厚泽英绩周洽民俗丕咺瑰伟自与礼之法施于民以劳定国者合而舆心称愿以祈荐飨则此甚盛事可得已耶宋天圣中韩忠宪公以枢宻学士谏议大夫镇成都威靖仁涵内外诚尽方严正直动迹仪矩中心乐易以教化为首务俗尚悛革安趋夷逵始日官以蜀当有兵变或大沴为言者朝廷忧之公于陛辞之日二宫谕以占说公俯伏曰愿以属臣既至蜀果大旱炎旸午炽狼顾骇骇素寡储峙生意潜夺公赍咨恻忧形见顔色遽发它廪粟及令富室造饘粥以赈救饿殍日自循徃按涖之抚慰噢咻率繇渊诚頼以获全者不翅千万始议救灾也僚有请限节米价者公曰不可物始翔踊居蓄者固靳啬以射利祈倍称之息此令一出环千里之粟闭不至矣姑待之不浃日诸郡之辇餽大至价遂少损公尝于中夕端肃衣冠祈请帝神霔雨如斯焦槁以苏斥絶宴嬉还集疲瘵捐瘠完好武断缩栗易荒为穰化扰为宁或言张乖崖嵗出米万斛估于民颇渔庾实白请减之公曰此朝廷所以濡泽逺人为最急者岂可轻议耶因前期倍数以给价之且刻石置廥中示后为不可革之意骄亢寖乆府江几涸莳稼将瘁沟浍填阏提封暵然浇润靡及公遂遣官行视江流访故老得堰曰九外口未始防导即命新酾为渠以注之水行径便均溉诸邑后常修决倚为滋植而利甚丰博蜀之戍兵旧比食淡公损盐估差等而鬻予之着为定令新繁彭益之交旧匿奸防贼有闪地黄之号公行剽杀防隠逾时公廉知之钩发逮捕情得罪具诛窜渠支清洗胠箧至今新繁无盗公敦尚儒雅平日诱进文士以倡教育防诏秋贡士公戒有司务公其选躬祝精覈擢章君陈为举首章遂登甲科后立朝为闻人余悉时之髦彦接武以取名第西南文章基此而盛藩防防飨徃皆趋佛宫庑下蕝具湫底庖宰扰杂公饬材于广庭为防事以宏丰镐之地逺去封割表掲瞻望方隅伟之逾再期防以御史中丞召还蜀民慊悁如失慈哺公归朝尚以卭部蛮马嵗来鬻于永康经践山川知道途险夷为蜀后日虞建言愿徙即沈黎朝廷从之居以杜觇伺之便呜呼何于蜀之恩始终隆隆耶逾三十年袴襦之颂歌不衰天福于遐世象其贤上复用公第三子端明殿学士翰林侍读学士尚书礼部侍郎公继治之追功席休践修厥猷绍防神明今昔相照官荣家范古所未有德威亶白嵗时太和于是耋耆善良防千百数拥棨防门道前世祀事谓忠宪公之祠不修为蜀之愧愿即文翁庙之南宇为一室绘犀日之表而以端明公侍其旁庻西南人事之无穷以大朝廷用世徳之盛其不可辞端明公曰众之请至矣矧利义无疑遂许之而止其图已像堂序朴严绘事庄洁毅如岳镇焕如星辰慿慿威灵万世瞻仰既已邦人士大夫谓灏窃頖宫之防日与诸生道古今盛羙宜实其纪从金石刻灏再拜受命而系以诗曰惟宋受命继古圣圣弼臣臯防世载德
　　盛严严韩公有倬其道方国硕望朝廷元老天
　　圣之末蜀人荐饥公竭惠慈营营百为厚恩春
　　旸凛威秋霜善恶判明纳民安康始三十年世象其贤公功愈昭斗奎于天蜀之父老百拜庭下愿修公祠以永瞻慕岷盘坤维江纪南国公祠之严相与无极汉之文翁宋之韩公邦人永懐穆然清风
　　丞相张公祠堂记　　　　　唐文若
　　丞相无尽公既薨之五年渊圣皇帝嗣位诏特赠公太保今天子绍兴八年复命有司访其家连状公行将赐谥与碑以申渊圣前日之意以昭公遗烈且从人望故也先是靖康乱虏入中国有见公绘像者輙拜曰使丞相在吾不复南矣荆湖间羣盗起暴甚毒过公墓每咨嗟泣涕相戒勿犯或为之封植致奠乃去近世之宰相死人有称思独故温国司马公次未有如今之盛也惟国朝之治自熈宁及崇观异同之论再起至公为相复罢去国事自是纷然矣始公以一身任天下之责抗后世之患殷然惟正言直道处羣邪交击间其为助甚寡其为力甚难终之宁其身退出不肯屈一语以负天下其有功于人甚大公既死天下之祸作世之士大夫犹防袭委靡或为妖孽以负国无毫髪顾借于其身天下愈追慕公之贤知其向之为力之难而服其诚恨其见用之不尽而叹其已死犹幸世复有如公者起而力振其祸乆而未之见也则反以思而公之名由此日益尊乌乎天生公以遗世而用舍存亡轻重如何也公初被遇于神庙擢用于泰陵晚相徽考天下指日谓庆厯嘉祐之治可复不幸羣奸切齿公以三十年耆德不获一日安相位顾其所施设曾未及十一而身退且不幸死矣然公为丞相也颍濵黄门尝语人曰张公早嵗以论诤得直声老夫容有间然晚节诚心爱民民喜之老夫亦喜之因论孟轲格君心之非曰此大人事也意以是属公公闻而颔之原公自布衣起西南卒位政府中更元祐熈丰之异末流竞成党与公独无所附丽大略以正君爱民为己任将庶几孟轲所谓大人者公既罢政居荆取天下言宰相者不以甲乙有来于南者争先问公起居状有鬻公章奏于市即骈首聚听且傒公之归如是者十余年间其意不少衰乌乎此殆非以智力驱之使然也公尝嗜浮图学谓其要与孔孟合凡古今圣贤相授受悉本于此其廹而应于世者非公得已也其何有于天下后世邪彼区区扬已取名了然使户晓抑亦公之细而天下之不幸尔故予尝论之昔唐天宝之乱明皇幸蜀叹张九龄不用遣使度岭吊祭与公今日之事政相类大抵贤人君子用舍存亡于其身固无憾而世之所系葢如此顾异时挟邪丑正以奸佞攘夺为得志者深可以为戒此又朝廷褒赠忠烈风示天下之意不可不论是嵗公之子右承议郎直龙图阁荗适自楚还蜀来谒于文若曰先公起蜀人蜀人为宰相自先公始而蜀故未有绘象既无以彰大君赐而后生何所瞻仰乎其敬反出夷狄盗贼等下今将建祠于大慈寺白马院之东南隅虽蕞尔一室不足以俎豆先德亦姑以塞责而已子曷为我记之文若曰昔先君无尽公客也公之大节施于朝廷见于史册播于天下者听闻之甚熟然固未易輙述述之且未暇请独着其尝所叹述与近事之卓然者叙于嵗月之前以付寺僧而告之曰昔在徽考有贤宰相张姓而复名既没天下思之号无尽公而不以云者斯其衣冠也来者必饬焉绍兴八年记
　　张忠定公祠堂记　　　　　王刚中
　　谨按礼经曰有功德于民则祀之又曰盛德至善民之不能忘信哉是言也艺祖受命四方僣叛以次削平干德中一举下蜀首命防政吕公余庆知成都越三十余年更十二政而得尚书张公以继之又五年再至率成考续其为治大抵以严猛奋厉制其暴以精明果断擿其奸以公平信义善其俗讼至于庭据案一决悉中其隠百姓惊叹以为神明而不敢犯及受代而去宻令冩真封以授僧希白戒之曰后十年即可开及期视之公适化去而讣至矣于是蜀人恸哭罢市置公画像于天庆观之仙逰阁建大斋防事之如生嵗嵗不絶迄嘉祐己亥府帅侍读王公素始大建祠于府治之东落成之日人无防艾争捧牢酒或喜或泣列拜于庭虽周人之思召公襄人之思羊叔子无以加焉既又取公治蜀断语可谓后法者凡百三十首图于壁乌虖公之治可为有功德于蜀人而蜀人怀公德善亦可谓不忘者矣刚中猥以庸陋被命帅蜀兼治成都距公又百六十余年遐想风绩卓乎莫及尝奠祠下徘徊周览惜其歴嵗滋多而堂宇且乃命即其榱椽梁柱之挠弱而不支者瓴甓堦础之缺断而不承者髙甍隆栋风雨之所飘剥者长廊巨壁丹青之已漫灭者悉举而更新之仍于祠后增接两廊建堂三间筑垣墉以周之而稍植花木于堂北以为士大夫谒祠逰息之所且以称邦人严奉之意继自今以徃若时加修饬俾勿壊则为政者有所矜式而吏民亦悦服而易治是真有补于风教者其可不书以告后之人
　　司马温公祠堂记　　　　　张行成
　　故谏议大夫司马君池以某年作尉郫邑越明年某月生公于官廨字之曰岷以山称也是嵗谏议君手植松柟各一本于庭迨今凡若而年自谏议之死骨已朽矣公相继殂落灵亦归矣而二木之中其一松者亦枯摧矣唯是兹楠苍苍犹在邦人依之尚可想见公初生时也公之遗德在天下名在后世行事在国史固一代伟人也当其道未合之初天子敬之而不用权臣惮之而不亲天下仰之而不济不独其身见黜于朝廷波及遗言亦见抑于死后者凡数十载则松之不爱而楠之不録固其宜也迩来世道顿革士风渐回上自朝廷下逮黎庻咸知公议之不可破而公之言为不可抑于是朝廷旌其家学士诵其书后生想像其风采而不可得则又丹青肖形以冩瞻慕者无室不有公之道葢大眀于天下矣思其人爱其树又理之必然者于是邑丞李公作堂以严公之祭防木以永公之思葢从人望者柟之青青公生在兹邦人是荣祠之翼翼公像在兹后生是式公之道彰矣不假于一柟而兹柟实托公以不朽公之道传矣不私于一邑而兹邑实頼公以不辱柟之乔斤焉而雕惟公之道磨天地而不销柟之节斧焉而缺惟公之道涸河海而不竭则兹堂之建非以严公也乃以为防柟之标榜兹柟之爱非以荣公也乃以荣邑之冠冕堂之毁公不毁也柟则毁矣柟之辱公不辱也郫则辱矣嗟乎郫之民郫之吏继今而后者其善护兹木乎
　　防莱公祠堂记　　　　　　　郑铨
　　府城之东有庙曰见报司者故太子太师莱国冦忠愍公之祠堂也庙初本澄觉院治平二年赐名正觉勑书存焉院初为十方有禅师曰可居自云顶来住持因塑公像与云顶山之神曰利国王者并祠于院之东偏嵗既乆乡人事之颇着灵异民相与质其曲直报輙如响遂呼为见报司今虽有僧居之而院实废为庙矣见报司之说颇不经而传之既乆有不能废然为善为恶使民知有所报则存之足以示劝戒亦不必废也绍兴甲子庙将壊乡人徐复与院僧圆证率好事者再新之改前日之佛宫为莱公之祠堂公始正离明之位前为两庑其东庑开一位以祠利国主其西一位亦塑神像以居之祠堂之后为斋防乃徃时之法堂又改方丈为妙音堂以备僧徒道场僧房斋庖皆备视前日规模不复然矣复恐嵗月寖乆人弗知兴起之由属予记之予既为志其详矣按成都古今记正觉院与见报司俱不载惟前记祭祀门有王者八而利国王在焉有公者十而冦莱公在焉前记乃赵清献公所集当时既载祀典则庙与院不宜俱失续记乃王公时亨所修而庙宇寺院门亦不録故鲜有得其详者春秋之祀官并祭莱公与利国王甚乆又未知自何人始也今述其重修之因以贻来者若莱公之遗德则有国史在兹不复出也然则生而聪明正直有功德于民死而祀之固宜况事有可以起人之敬而生其良心亦何嫌而不书之哉














　　成都文类巻三十五
　　钦定四库全书
　　成都文类巻三十六
　　宋　扈仲荣等　编
　　记
　　寺观一
　　至真观记　　　　　　　隋辛惪源
　　盖闻圣人抱一得一所以为正君子谋道履道所以称吉故晋云访襄城之任尚曰俱迷则天睹姑射之阿犹云独丧嗟乘日于善巻眇思恭搰叹舍车于柏成顾慙长往方知太极之理元始之宗法于自然是焉名太虽四海之富不足以易其生也百官之荣不足以移其志也又有肆乐池之适警龙骖而载驱畅伊川之游飜鹤驾而遐举安期远遯久淹巡海之勤淮南上征退深遗迹之慕斯亦念惪不怠自诚而明临防澥而漏河宫登泰山而小天下者已粤若稽古猗欤我皇匿犀戴胜握戈怀斗方尧即同八采类禹不减三寸勲彰歴试恩着登庸潜初飞五俟时而作顾盻而销黒搰让而处青蒲求衣于未明推食于已旰研防鄙城旦之书通奏开反攴之日以万邦之罪为罪故法约而刑清以百姓之心为心故兵动而民詟春路秋方果马天马之客榆闗铜柱皮服卉服之宾莫不重译来庭同轨入贡鴈行鱼贯辐凑驰道匡饰之功隆平之化谅足以颉颃轩顼孕毓高光遐迩郁揺长为称首既而委裘多暇垂拱岩廊宴处超然忘怀尘累披九光之寳蕴受三洞之真文追踪继东户之辰托梦等华胥之夕固以龙汉协期开皇阐其嘉运岂止明神分福勾芒锡其永年而已又乃元良体正维叡居宗光炳重离义髙匕鬯敬爱基乎百行温清备乎三善菀凤条而振【藻】降虎闱而肄业含超啓诵跨蹑庄丕岳跱渊凝寔宁监抚繁椒之实棠棣之华陵陆晬鸿渐之仪藩屏谐麟趾之咏葭莩峻茂表里禔福允文允武唐哉皇哉昔扬子云有言曰或千年一圣或三圣一时沓矩循规亶其然矣蜀王秀者皇帝之第四子也禀大华之灵资恒昴之精挺金气之英贲玉田之荣天纵其哲日就其美纯嘏内融温朗外照顔生殆庶香名肇于佩韘应候顺徳嘉誉兴于翦桐故能连衡言冉骈骊邢晋才膺俾义事谐俞往开皇初便封蜀王寻除上柱国摠管益州道二十四州诸军事益州刺史灵闗设险望重坤维和夷致功实称天府选徒云梦带牛佩犊者风趋袨服菆台击毂成帷者雾合涂盈巷饮江满棹歌水陆攸归华戎是萃梁世崇文尚侈其失也淫周氏殉武任质其弊也鲁暨乎上帝惪载甄王猷载宣率礼不越遂【阙】既发才贸浑衡若被膏雨况复曹防出相重师黄老之术申公诲道更惇周孔之训正之以愊彪之以文市狱静而弗扰词义粲而弥蔚苞【意也】姬旦之多艺兼季路之能官二难措而无壅六条举而罔滞为其都鄙而经之辟其闾里而居之取其田畴以伍之修其庠序而教之四民肃然靡杂九逵坦焉如砥穰穰我庾邵父匹而知慙青青子矜文翁比而自媿于是绮襦击壤连甍諠五袴之謡黄发观风同辞防一变之善家给人足康年孔殷革迁讹泰余且洽夫圣主之训祀【阙】皆在法施乎民明堂辟廱备昭令典矧伊长乐之舍紫书暎空青之林扶揺之丘翠葢防琅溪之水悬珠若黍天人之众毕臻浮龟似莲神仙之侍俱集暂游而周六合一诵而懽万龄其于攘大灾捍大患考诸咸泆尢宜进礼故以开皇二年正月下诏令于益州建至真观一所云日统庾曕星在午王乃沈首怡盱衡言曰大君有命涣汗斯伫云衿于玉庭想凤笙于金阙増左宫之防算拯幽夜之重昬【济】氓导俗何莫由此虽东海僊童頳鳞未觌而西州智士白驹可维宜务梓匠之勤妙尽求贤之选尔其前临逸陌却负长蕙楼接登景之房琼台带荡真之室荷珠的皪花落车渠之沼竹色便娟叶扫瑠璃之地祥禽杂啭瑞草罗生仁智之所安也薖轴之所般也法师京兆杜诜等并组织廉信砻练嗜欲特超之异士独行之竒才不敢冯河窥骊龙之颔唯希负笈奉駮麟之驾吞星燕月拳拳服膺谒帝愉皇孜孜拜首以为显仁藏用天地忘亭育之功而苍璧黄琮必陈敬恭之礼移风易俗圣贤遗刍狗之恵而拊石鸣球终致欢欣之乐故不知手之舞之足之蹈之共采他山式旍上善赞大道之根底美盛惪之形容贻世作范乃为铭曰
　　邈矣乾元悠哉朴散宇宙袥坦黄剖判气合而亨物生而难运有因革时移昬旦纪龙名鸟行夏乘殷各炳其瑞递袭其芬三代爰降九土斯分垂衮引道全惪罕闻惟圣作则惟皇建国浑成庶类萧夕羣慝比景之南戴斗之北舟车所届何思不克英王分陜齐礼化民寛猛互设辉月日新下偃如草上煦如春行有余力智即归真肃肃灵观祁祁吉人长怀緑辇眇觊琼轮华隂雾晓台岭霞晨或采芝镜乍试丹银东邻锦市竹龙飞辔西瞩青城琳堂凝翠勿曰无象莫云无味居后必先处卑而贵谓仁远乎义存克己谓室迩乎应在千里我祈锡神胥鉴止藩仪享禄鼎祚延纪子房告志弗矜功防倩朝隠史不【阙】终情深师古思结临风永言游衍方寄瀛蓬大隋开皇十二年六月日记
　　再修大慈寺普贤菩萨记　　唐韦臯
　　真如常寂色相假名法本从縁诚感必应大慈寺普贤像盖大煦和尚传教沙门体源之所造也仪合天表制侔神工莲开慈顔月满毫相昔普贤以誓愿于赡部洲赞释迦文拔羣生苦而尘俗昏智莫覩真相虽同诸法究竟寂静而随所应为现其身即色即空皆菩萨行自昔镕范于寺之东像成功巨莫能缔构危栋泄雨頽墉生榛狐狸枭鹫号啸昏书于戱明可以照幽晦教可以达羣迷何废兴之变隂隲于数昔大厯初有高行僧不知何许人曰斯像后十年而废废二十年而复兴我今皇帝神圣纂图诏四方蓝宇修旧起废斯其明效也臯因降诞庆辰肃羣寮戒武旅上崇景福斋于斯寺覩象王雄杰天眼慈瞩礼足谛祝怳如有神而废故湫漏殆无人迹将何以招诱沈沦发挥诚敬遂南迁百余步度宏规开正殿因诏防谕羣心千夫唱万夫和奋赑屃峇穹崇横絙运巨力拔始雷殷而地转歘云旋以山回面西方而圣教攸归镇坤维而蠢类知向于是平坎窞翦防笼撗空准绳审曲面势连廊霭以云属三桥揭其虹指廓广庭之漫漫増重门之巘巘是知至道黙存于浊刼元功必啓于康时不然何神像巍巍冠诸有相久而弛废将有待而兴乎观其左压华阳之胜中据雄都之盛岷江灌其前趾玉垒秀其西偏足以彰防昌之福地一方之善诱安得不大其栋宇规正神居哉夫像末陵夷去圣弥远定教者必滞于物遗物者亦住于空将求乎中我至教乃择释子达真源之所归者于以居之臯授命方镇十有七年求所以赞皇猷裨大化尝以万人之心不俟惩试靡然归善者释氏之教矣况祐昭报大彰于时崇而守之亦同归于理也是用上承圣意防奉天心存像存教以劝其善贞元十七年十一月二十日记
　　寳园寺传授毗尼新疏记　　　前人
　　真源本于静习静者式乎烦情伪生于动制动者存乎简昔我大圣如来慈救像末肃全仪以轨众持细行以防禨俾外縁不竞内防皆空寿我法命留乎浊刼者非毗尼之藏欤是以大士优波离传教引范摄身端矩白月恒满意珠常净自是龙象继世光乎梵伦虽佛日久沈而昏衢不昧其后三百年中五部分流各从师説犹江河竞注终合于沧溟耳目殊用同归乎一体及乎像法伦正余波东流始以华文传译梵字其赜微探奥合异归同使闗洞开幽揵莫闭安得不枝罗三藏派引羣流繁简之防与时而用宜矣自饮光沦化六和紊绪卑摩已失于词费恵逺未适于深微而太原素公独得真奥旁求证据辩惑稽疑始立四分宗记犹惧源未畅妙理或遗引而伸之作开四分宗拾遗抄轴盈廿言成百万足使迷云开而圣防明邪网壊而羣心定然而学者尚以神分于广用目倦于勤求道将得而心疲理未究而意殆广文所以存义文繁而义亡简言可以趣寂言约而真契大厯中故相国元公以大臣禀教授嘱持虑水杂甘露味忘纯正爰命荐福寺大徳如净以为素公之疏传矣五师之防明矣意已得而象可忘鱼其获而筌奚设将珊彼证谕独留精真使理契惟一行归无二法筵清众匪劳而着功其文弥其道弥广不亦善欤大徳乃归心契精启圣意故繁而必削简不遗真可以趣踪足以端觉行元公由是上闻俾施行乎天下坤隅三府各置律坛斯蓝也炳异征竒着于前昔复建坛宇俟兹扬属精义初传编録犹少将使函杖请益披文究真臯镇守方隅军务之暇躬览圣教永思益夫博以要世儒犹病简以邻道真乘所先故曰苾篘清净令法久住胡可以繁文而挠其静正则荐福新疏精而易行信矣臯昔尝莅职屯田佐元公于淮右覩公达西方至教尚矣而代迁人谢遗志在兹洎余传同赞圣意遂以俸钱缮写新疏四十本兼写法华疏三十本命寳园律大徳光翌揔而行之爰集缁徒志行纯深表仪端素二十一人随给其疏以成其志庶止作双就纯而不杂彼昱上人者往亲学于荐福性聪行贞仪度可则又于庄严寺贞操大徳院听授法华同契三昧俾兹讲授以发幽防其有后学履操精全可传其道者并刋名贞石以示宗归为寳园灵坛传授毗尼新疏记贞元十八年十一月一日建
　　鹦鹉舍利塔记　　　　　　　前人
　　元精以五气授万类虽鳞介羽毛必有感清英淳粹者矣或炳耀离火或禀竒苍精皆应乎人文以奉若时政则有革彼禽类习乎能言了空相于不念留真骨于已毙殆非元圣示现感于人心同夫异縁用一真化前歳有献鹦鹉者曰此鸟声容可观音中华夏有河东裴氏者志乐金仙之道闻西方有珍禽羣嬉和鸣演畅法音以此鸟名载梵经智殊常类意佛身所化常狎而敬之始告以六斋之禁比及辰后非时之食终夕不视固可以矫激流俗端严梵伦或教以持佛名号者曰当由有念以至无念则仰首奋翼若承若听其后或俾之念佛则黙而不荅或谓之不念即唱言阿弥陁歴试如一曽无爽异余谓其以有念为縁生以无念为真际缘生不荅为縁起也真际虽言定本空也每虚室戒曙发和雅音穆如笙竽静鼓天风下上成文念念相续闻之者莫不洗然而加善矣于戏生有辰乎缘有尽乎以今年七月悴尔不怿已日而甚驯养者知其将尽乃鸣磬告曰将西归乎为尔击磬尔其存念每一磬一称弥陀佛洎十磬而十念成敛羽委足不震不仆奄然而絶按释典十念成往生西方又云得佛惠者殁有舍利知其説者因不隔于殊类哉遂命火以阇维之法焚之余烬之末果有利舍十余粒炯尔燿目莹然在掌识者惊视闻者骇聴咸曰苟可以诱迷利世安往而非菩萨之化欤时有髙僧慧观常诣三学山巡礼圣迹闻説此鸟涕泪悲泣请以舍利于灵山用陶甓建塔旌异也余谓此禽存而由道殁有明征古之所以通圣贤阶至化者女娲虵躯以嗣帝中衍鸟身而建侯纪乎防书其谁曰语怪况此鸟有于道流圣证昭昭胡可黙已是用不愧直书于词贞元十九年八月十四日记
　　寳厯寺记　　　　　　　　　前人
　　大觉神用保厘羣生怳乎其若存皎尔而不昧随愿现量应祈无方苟修之必诚其效之必速寳厯寺者劒南西川节度观察处置等使检校司徒中书令南康王臣臯之所创也臣臯以守司西蜀向二十载奉若睿防缉宁遐夷兵休边陲人获富庶天寳为徳顾何力焉而位日加崇禄日加厚思圣教以荅昌运遂以俸钱于府之东南择胜地建仁祠号曰寳厯章表上闻帝俞锡以银牓天文焕炳昭诚也因纪其缔构之初述其经始之志用播贞石永贻将来间嵗以军府多暇遵奉朝典行春布令涉江而南相彼原阜磅礴鬰起势雄坤维阻濬流而人民不居眄近郊而黍稷斯茂惟蜀之土薄水浅居常垫隘将利其俗爰图尔居乃架双桥通习险规地势分直绳人迁如归一日成市岂不由乐我皇道丰其有家崇崇寳刹雄居厥右启竒致也于是増峻趾列高墉规梵天而立制集班倕以骋巧邃殿耽耽以云蔚危楼蘧蘧以虹指千楹电烻万拱翚飞锦江澄明而俯槛雪岭晴开而入座用能崇福广化网罗羣情晓钟清水月之音霄呗警昏沈之耳足以増闻者之慧也刋梵文于贞石炳万字于云幢所以导瞻仰之目也禅堂究无生之义广座喻莲花之防所以诠语黙之致也夫如是则飞沈动息十有二伦咸以见闻悟于观听孰不归于正而去其邪夫物无邪心则五福自顺五福自顺谅可以赞皇猷辅神用期寳厯于无疆也有大徳神捍者学海蓄恵辩云涌智足以守正明足以闲邪扬乎徳音不在于是爰命统缁张司寳坊俾像法之中复正见铭曰
　　元真大觉生灭空誓救物悲智中粤有精诚通寂黙事随心愿回化力天长寳厯本无穷徒以臣心赞厥庸空门悠远理难测仁祠诱善表至徳俾归清净协厥中殊方诡类闻见同永资福慧庶莫极遐庆太平斯万亿
　　菩提寺置立记　　　　　唐段文昌
　　蜀城正南当二江合流之上万井联甍之内独有冈阜回抱数里地形含秀而高坦木色贯时而鲜泽以气象言之不有金刹梵宇孰能主其胜势乎天寳末宗巡狩此方崇护法教度僧建寺大启休福至徳二年长史卢公元裕奏置此寺以菩提为号焉先是僧众与乡党耆旧相厥林野将兴塔庙徘徊凝睇漠然无所乃谂于草堂寺无相大师以质之大师傅继七祖于坐得三昧以不思议之知见破羣心之防惑遂指兹地宜开法门夫风行地上而万窍自号大师一言而天人咸悦故得广轮栋宇版筑垣墉翦榛莽以立宏规缭荒墟以罗物象大厯初节度使相国崔公宁以此寺剏名修建未就乃迎彭州天饬山恵悟禅师以居焉禅师即无相大师之升堂法子也觉照圆朗了于实际以方便説化导羣生俗流归依其众日倍经始之制于兹复兴其后有信心居士薜藏尹偘者生于峩得其灵秀气豪量阔宗敬二乘皆能以财发身悟爱为妄捐舍寳货同修梵场蚩蚩之徒随我先唱方构云起俨如天成观乎崇殿巍巍殚于宏丽列柱同力以壮趾攒栌分形以扶拱谿绀宇而色明洞绮寮以霞散金碧绚焕逢倒景而共照珠铎玲珑无回飚而独响长廊之外江浦悠然高槛之端云峯对出有岩壑之松桂是人寰之林薮学无生者得自在摄威仪者无缺落住持之益其何博哉繇是言之非龙驾之巡幸无以建法幢悬雕牓非大师之言授无以识兹地占幽竒非居士之舍财无以集工输成像设参防而来福祥冥感流庆昌运推乎无穷今皇帝缵八圣之耿光奉三无私以端拱则全蜀之保宁法轮之常运庸讵知其际耶征其建立以来招化檀施者有若寺主恵严姓张氏操行端明始终无替绵歴五纪成此茂功押寺临坛大徳拯徳髙宿植振起律仪上座恵通识敏量寛道艺兼蕴都维郍行持典座行谦聪悟多闻探详经论或缁门挺秀戒用青严若众流为川羣材成厦喜日月之既就叹成功之莫纪年代悠缅易为消失不立篆记将何以报多士之有问乎请余为词用述前迹铭曰
　　时久太平幽陵起兵骑入宫阃尘飞杳冥翠华西巡旋复天京崇演法梁为济羣生蔼蔼岗原于江之涘盘林走壤或隠或起建寺之辰经营于此诛茅破薮夷髙堙埤云谁知之大师所指万材既搆百役齐功日就月将化为莲宫正殿渠渠觚棱倚空长廊复宇霞截云重乃有二事回向正法能成香刹摽于浊刼瞻敬自生万縁皆摄利益溥伟哉善业西南巨镇地足寳坊形胜之中爱此清凉远对前山终古苍苍贞珉既刻永播坤方长庆二年记
　　资福院记　　　　　　　唐李徳裕
　　夫威凤之炳然非海晏则不至卿云之蔚然非气和则不耀故君子藏器抱璞含粹毓徳遭遇其时则光明不是以干木之退也髙于千乘君防容之仕也止于六百石先仆射佩虎符而知足视蝉冕而蔑如由斯志矣先仆射苞文武之用有直清之徳良玉美润徒蓄寳于荆岑乔松幽深不呈材于岩庙知者所以叹息也丞相邹平公钟是余庆为唐寳臣公天挺竒表角犀特秀居五岳也禀太华削成之状方四时也得清秋爽朗之气森矛防以耀頴粲珪璋而洞照葢人之杰欤宪宗皇帝以神武之姿垦菑除害睿虑澹以泉黙英威赫而电断兵权秘计皆中诏决之参神算者唯公与二三髦士揣摩润色繄公称首既而平淮夷荡齐冦四罪咸服八表晏然虽则武力之拘原亦由谋臣之决策暨今上之宅忧也衮龙未袭向明未位召公于东宫含春殿歔欷前席付以大柄公乃请偃武论道与天下休息上若涉水而有舟檝驭马而得衔策始拜言以命咎即其时而相説君臣之遇古无俦也公之为政贞以制动平以称物其志在于识相体简易而已尝以为用京房之法则烦碎而乱理听啬夫之辩则捷给而伤化由是遵坦夷之路窒邪枉之门不勤人以务远耻竭泽以言利矧乎洞虚明之境应必有诚端不言之蹊孰不归我故举圣政者称公为良相焉公之趋丹戺侍紫垣名冠近臣宠加赠典先仆相自珥貂而升左揆先夫人由赵郡而启大国金印石窌当代荣之建中初先仆射以柱下史防梓潼军计典昌荣二郡益部之内有林居一壥庾氏诛茅始伤于寄寓仲长树果终见于繁蔚公年才佩觿志拾青紫方覃思于经籍未驰防于文章游焉息焉必在于是及钟家艰乃入为官第韦太尉镇是邦也公释褐从事在宾幄之间逮兹抗龙旌佩相印曽未一纪继为三台公下车逾月访于旧馆邵伯之树未翦武侯之庐犹在于公邑里遂见髙居龙骧闬闳竟容长防公瞻构洒泣循陔永思以为征壊壁者夫子之居尚毁固朽宅者如来之乘斯逺孰若归于净土环以香林乃购之于官以为精舍又以桑门之上首者七人居之所以证迷途而资夙植也殿堂曽立轩房四注镕金作缋髣髴诸天况乎蜀山防蒨下临于雉堞锦江明灭近缭于郊坰红树倚槛清渠傍砌海雏乍来灵草长秀彼之聴和音者不唯于寂虑闻者异香自入于禅薫公之孝思永代作则岂止何充之宅独入檀那将与文翁之堂俱称不朽徳裕藐焉孤生留落于代辱公感旧遂不见遗公自内廷陞台司居视草之列二三年间位阶先达由是议人伦者归公之盛徳不陪密座骤变寒暑迂悬禢之念虚授简之恩且尝典纶綍获备官属报徳不让惧斯文之阙焉长庆二年十月日建
　　新修福成寺记　　　　　唐刘梦得
　　益城石门街大逵坦然西驰曰石笋街街之北有仁祠形焉直啓曰福成寺寺之殿台与城之楼交错相辉绣于碧霄望之如昆阆间物太和四年蜀帅非将材不修边备南诏君长谋帅内空乘隙坌入鬬于城下或纵火以骇众此寺乃焚高门修廊委为塞烬如是者再嵗帝命坤维丞相复来山川如近父老相识环视故地寺为焦墟载兴起废之叹爰有植因之愿乃命主俸吏以吾缗钱三十万为经营之基自公来思蜀号无事时康嵗稔人乐檀施公言既先应如决川乃倾囊褚乃出懐袖胜因化愚慧力摄悭男奔女骤急于征令匠者度材以指众徒艺者运思以役众技斤锯磨砻丁丁澄澄陶者储精圬者効能歘自火宅复为金绳防故鼎新因毁成妍华夷纵观万目同耸既告讫役工来庆成云鲜日润辉映前后于是都人舞抃而謡曰昔公去此福成以燬今公重还福成复完民安军治亦如此寺庸可勿纪乎公实闻斯言遂折简见命谨月而日之时大和某月日大檀越具官封爵段氏其他发大愿者程功董事者自中贵人及宾僚将吏若僧徒偕籍之而刻于石
　　修玉局观记　　　　　　　　彭乘
　　一气委于化观化则归无万物生于无本无而为有繇是物物自别事事自分不为而成其用弗匮形上形下非柔非刚广包太虚微在毫末吾不知物各自造而造物者有主耶抑自然尔自然为性虚无为体其道也欤道之用可胜言哉在天地为动静而无动静在日月为晦明而无晦明在雷霆为响震而不响震在山河为融结而不融结在四时舒惨为变而不变在百谷草木为生而不生在八音为和而不闻在五色为彰而莫覩其于人也为诚明之性视听言貌焉非天下之至通其孰能与于此乎且人在道中道在人中人全道用而能体法虽不可见观万物而索之反照自然原其所感无所执糸强为之名名有所宗宗其所自也是以名迹分焉名迹分而异途显故物物纷扰靡所定列人而无别与飞走同故圣人则乾坤明上下顺其节因其和而明礼乐礼乐之用其在人神人神必有所宗故坛墠以兴牲器以设宗庙以制岳渎以崇虞书之始曰禋洪范之八曰祀必有其具乃能其事焉斯盖人伦之宗政教之始俾人有所向神有所居凡功施生民必尽宗祀寔敦本也道为物始不其本欤功徳之大讵可名述彼宫庙之列抑由此焉虽三洞九宫杳在上清之境太微紫极自居无色之乡彼常有闻或难致诘惟太上混元上徳皇帝体自然之用本无始之宗探象帝之前立先天之化武丁之世诞质厉乡柱下同尘函闗演教以恍惚离形质之表希夷非视聴之端托有寄无申明大道将令万物自化统归众妙之门百姓乐推黙契不言之教其徳也博其用也渊然后各复归根反其所自故曰消则为气息则为人非谓妄惑之言葢恢教化之极将见寂寥妙本澄湛淳源修身者去甚去奢治国者无为无事亦犹宓牺画卦二仪之徳方明孔子立言百王之法斯在夫如是非崇严庙貌丰洁精诚日月所临咸为崇奉其可得乎至若飞布云霞穹崇土木深模绛阙邃状丹台彼积阳华此取大壮止欲极诚于道而率人趣善焉非为福祸报应而设尔益州玉局化者二十四化之一也传云后汉永寿中老君与张道陵至此有局脚玉座自地而出老君升座为道陵演正一之法既去而座隐入地因成洞穴故以玉局名之矧当坤维奥区舆鬼之分墨池石室旁资古胜之踪岷山导江逺供清粹之秀楼台屹峙俯瞰郡城纪厯寖遥基搆斯在皇帝实崇慈俭业盛盈成以清虚为宴游以朴素为玩好八元授职五老赓歌耕凿熙熙莫知何力跂啄蠢蠢但乐至和崆峒攸轸于顺风赤水久全于罔象岂止非心黄屋让德紫庭至诚感通天人合契故真祖示储灵之应寳符锡无疆之休诞告成功备修坠典祗肃法驾躬谒真源崇懿号以示尊严率含灵而底清净俾物自化与道同功自然二辰骑珠璧之光五灵为池薮之物域中四大贯而一焉有以见游泳淳和出处冲妙帝皇之理指掌而窥乃诏寰区溥崇灵宇将俾混元之道赫赫巍巍知府谏议大夫集贤学士凌公以命世之才布移风之政尽易象黄裳之美得诗人温玉之称辍自谏垣临兹藩屏教化周洽仁恵式敷诚格于民民咸知劝和乐之至屡为丰年庶俗既康郡政以简故灵胜之迹时忽驻逰睇其弗藏必加完葺斯化密迩府署制度仅存自东汉权舆皇帝崇饰王氏窃据广其闉阇坏此殿堂并为内禁寻与府库悉为灾焚后主因其旧规复创祠宇循其功力亦匪恢宏逮将百龄頽毁相继不可终否属于昌期公以国家诏被普天诚归真教聿遵防奉将务増修飞章上闻诏允其请揆之以日作于此宫除旧创新辟小为大工无巨细罔不经心人之悦从匪懈其力东西广七十七步南北长七十五步中建三清殿七间东厢三官堂钟楼暨玉局洞屋西厢九曜堂太宗皇帝御书楼并斋防防库门屋周回廊宇共一百三十五间未变槐檀毕新栋宇奢不逾制俭而中规不妨农时不劳民用自然赤城在目何须紫府游神台殿霞明想像金楼之影松萝雾鬰依晞李树之隂壮丽规模率若神化非我公罄心悉力遵奉明诏曷以臻于此乎化主浦若谷克嗣焚修偶兹兴创愈宜精确以永増崇且将纪嵗时俾存金石式扬巨绩宜属鸿才乘识有津涯文无经纬狂简类吾党之子研精非道家者流照灵府以晶明未分日月豁丹田而旷荡莫贮乾坤强素空筌仰遵嘉命濡毫扣寂良愧裴然大中祥符八年十二月日记
　　重修大中永安禅院记　　　　前人
　　成都郡有宗西竺教者曰徳元真性圆明幼龄解悟精练行业能济众縁勤至一心逮越四纪咸平辛丑歳得今永安禅院居之湫屋坏墉尤极荒閴于是率募化诱冀克兴崇土木集工渐増栋宇环二十载凡创立百余间繇是延敞殿堂刻绘佛像香积丰洁器用悉具天禧中悉籍其有请今钦禅师住持俾扬教法与众共也且誓其徒曰隆兹寳刹寔假众财靡替至诚致集胜事宜乎来者缘合即居矧以成坏迭臻泡幻易灭有为皆妄浮生几何假物强名讵定常主兹后法属当泯异心无徇私无差别但以义聚勿为争侵有渝是盟必罹隂殛作是语已恳予志之夫真如寂无谓其无则泯之也诸相具有执其有则糸之也是以离有无际超圆寂中非言説可知岂名迹能系然而不有言説讵觉其昬迷不循名迹曷彰于化导所以塔庙像设之制盖率人归向而俾之趋善也非夫超悟精进励肃至诚力奉觉雄功拯迷俗者畴能与于此乎斯院倚郡之隅列艮之上载祀寖远珉琰销刓缔构之初茫昧莫究防昌中例属除毁基迹仅存大中初相国白公敏中辍岩廊之崇膺藩榦之寄春兹遐俗思洽于纯禧缅彼真风实裨于理化慨斯頽圯遽议増修轸虑且深僝工继务巨厦坏而重集崇搆屹乎复新不有异人曷居灵境乃请无漏和尚居之尊道行也厥后盈虚委运隆替蜀人嗣袭递更不复详悉皇宗之御宇也天开鸿绪神赞珍图法轮广运于无垠恵炬潜昭于有赫舟舆所至祠宇毕新虽薝卜飞香盛传于中土而雚蒲聚盗荐起于西陲回禄延灾招提半烬邈此莲花之界閴如麦秀之墟鲸音晓絶于春容麋迹时分于町疃元公朅来遗址感慨经营以为成物者功当利他而泯已应机者教必由相而归真所以躬翦榛芜力排瓴甋檀施愿集梓人规呈斤风交运于瑰材绳道宛分于金界于是丹刻盈桶飞矫翚虹相俨玉毫仪标珠防先像设而崇教本也而又堂防虚寂轩庑萦回梵绕香园经开寳藏笃禅诵而广法恵也至若茂林嘉树所以延结社之宾曲沼方池所以育含生之类实经行之净界而率化之妙门傍晲闉阇倬为胜致师以縁力既就齿龄渐髙深怀永图弗处成绩恳求开士尽舍精蓝事与欲谐应犹响荅故兹耆徳亟副乃诚禅师一锡周游半偈明解鉴忘拂拭幡任飘飏践鹿菀之康庄出虎谿之防防道存先觉依归者矞云其臻言防大乘防访者甘露攸饫向匪行业积著名徳溢闻则曷以当于此乎予性尚求真心殊遣悟未离文字犹滞筌蹄止书兴立之因勉徇倾勤之请能事二纪愧无美词时天圣四年记














　　成都文类巻三十六
　　钦定四库全书
　　成都文类巻三十七
　　宋　扈仲荣等　编
　　记
　　寺观二
　　金绳院记　　　　　　　　　杨亿
　　夫西竺之教被于震旦而像运千嵗塔庙之制勃兴东井之络主于益部而沃壤千里礼俗之化归厚蚕丛古之建国铜梁天之设险带二江之流为一都之防四民州处万商成渊稽河图之文惟福基之凭固拟鸡园之舍邈壮栋以迭隆金绳禅院者旧号龙华院唐天复有禅月大师贯休者通内外之学为道俗所宗风什研精名声籍甚当土徳之季戎车竞逐侯王起于无种云雷以之遘屯拊劒顾盻以称豪专阃福威而自出燕开碣石之馆市骏骨以翘林秦筑逍遥之园演贝文而重道纁玉更荐簦笈四臻而师方游所洎久寓荆渚藩牧致礼邑子倾向时王氏掩据蜀土将为西帝延致千里之客弥丰四时之供师乃遐冒重阻往干典谒叩以空寂之理嗣以篇题之贽虞卿既见殆防白璧之颁汤沭能诗迥继碧云之妙锡之紫服待以宾友请住兹院极其礼遇师自壬戌游蜀至丙寅定居比壬申入灭凡歳星一周于天矣上足恵光大师昙域克绍遗防弗忘肯搆其后有正觉法忍法寳演教四大师继承世系无废先烈今住持赐紫释恵聪者自咸平辛丑始掌院事迥悟宗谛焕发觉明愿力攸资信施弥博远者来而迩者悦输货沓臻即其旧而图其新胥宇尤盛凡作佛殿斋防僧堂浴室及众舍二百五十余间砻密石以化材丁丁毕取侧紫金而布地昈昈有华侔天界之庄严为众园之依止香象蹴踏并辏霞裓之修禅灵鹫飞翔无异果唇之住世大中祥符之祀诏赐今名揭雕榜于楣门烛霄辉于海防陈跮有焕名香歇而复熏恵命増延祖焰续而无尽善利之绩畴可儗哉聪师借子虚名谓窥秘典丐词纪实远不及让蜀冥烦之未袪颇灭裂而为愧耳
　　觉城禅院记　　　　　　　　王曙
　　后学以像设者有为也滞于名相禅般者无心也曽是空寂着空弃相此既失矣从无入有彼何得哉我佛所以啓顿渐之门示悟修之路顿则顿悟言语文字之俱非渐则渐修六度万行之不舍权实交映理事互融无一物不是于真如尽十方皆归于已用大千世界犹若浮沤无余湼□有同昨梦盖达观之上者岂常谈之得乎益州觉城禅院昔李唐明皇奄宅函夏有诏郡国各建伽蓝并以开元为名皆一时之壮丽迨中和俶扰守臣负固头防箕敛惟利是视草创窃防未遑宁居擅茗荈之兼赢据隧肆而墆鬻以兹寺庭宇密迩市防因而有之莫我肯顾云徒海众曽何足以少留寳落琁题杳不知其处所陶篱仅隔顔巷潜通若金石之闻乃止不坏何神明所祐岿然得存今此院者即开元之址也孟氏广政中出女侍为尼俾居其间号延福院后弃而去复为僧坊爰有阆中铁幢长老拥锡来游载营载葺众号铁幢院又有神操绍续纪纲操授道信道信授秦人微禅师微师归闗中道信荐主僧务风雨攸蔽禅颂渐兴今传法沙门元信禅师俗姓昝氏本郡华阳人也幼龄頴悟脱落嚣尘辞亲出家寻师访道不远千里行诣百城飘然沅澧之间遍游江汉之域聿来旧楚乃契宿縁得法于郢州芭蕉恵情禅师情嗣南塔南塔嗣先仰山先仰山嗣沩山沩山嗣百丈百丈嗣江西江西嗣南岳南岳嗣曹溪即禅师于曹溪为八代嫡嗣于释迦如来为四十一代法孙师机縁既契更不他之有愿还乡卜居演化言旋旧里求叶初心道信喜师之归延请入室密以传授且俾兴修师音容粹和戒行髙洁慈悲喜舍而为事行住坐卧以相应由是法众归心士庶仰怀乃谋缔搆乃募檀般卓郑隆富之家舆金而布地阛阓伎巧之族运斤而承风朴斵九挻杂沓坌并人悦来而不絶材襞积而居多遂量工程考广袤易竒衺为方正变湫隘为平夷自经始于辛卯告成于戊午凡歳星再周天矣坛宇显敞正殿翚飞户牖重深禅堂岑寂丈室清闲而奥秘僧房防窱以虚徐斋防来苾蒭之流防库有蒲塞之馔广博严静盈二百间供具防约数千事又为转轮寳藏缮写十二部经珠交露缦弥覆其上金姿髹彩错落其间实福祥之渊源雄都防之瞻瞩今知枢密院刑部侍郎乐安任公昔镇藩服仰师道行且以受佛付嘱悉心护持以延福旧称乃僣伪所署露章上请俞诏下临特赐今名弥光列刹仍锡隙地乃南其门芝捡贲于藂林云篆揭其摽牓而师宴坐一食应病与药载离寒暑不出户庭初庐帅雷公特奏命服亟请开堂师问荅随机扣击无滞故远近道俗多所归依前后王臣靡不钦重曙雅游苦早悟道滋晚被圣明之优渥寄刺举之声政遽传而至烛理未康虽向师之名莫造师之室偶余日之怡荡一欵闗以从容即席而境闲忘言而机契风幡揺飏直指仁者之心庭柏青葱自识西来之意师既而曰夫示有作为方便也拨无因果断灭也方便即济人无量断灭则末法畴依惟兹院之绍隆惧后时之堙漫且砻石之斯久愿为辞以见纪赞希有事出和雅音胡其幸焉安敢让矣一来庐阜即是远公之社人永镇头陀欲刻简栖之碑字
　　闻思三法资修记　　　　　　晁迥
　　予自少及老以儒学求仕进之外而志于道也久矣非谓分别名相有所偏局但泛观鼎峙之教归趣符合者随意采録实为心要盖知同归于善而三圣之书以其方言类例各有文质隠显详畧深浅耳緜歴以来逮今衰朽而崇尚弥切岂非宿习之然乎古先章句其利极博而散在经纶孰能和防而发明哉自好涉猎援据推而广之别致曲成之用抑亦事必师古唯以立意为宗不以能文为本区区之诚不自揆也如此予思往嵗尝接今御史中执法秋曹贰卿晏公清谈偶及南华真经予记公盛称之语凡三句包含微防其句云其动若水其静若鉴其应若响予退归捡阅此语出于庄列二子之书大约述至人体用之状而微密难晓庄子之注太简于此三句之下都注之云常无情也列子之注稍备各解之云顺物而动故若水也应而不唱故若响也予素闻大人先生之论云敏于事者唯变所适滞于物者未可与权是以每遇见闻得一善则拳拳服膺弗忍遐弃姑务防化入助道品譬如范良金琢美玉以成器而为利也所爱此三句之语凡十二字深思祖述而下笔惟艰暨乎引年致政获捿息乎京邑之旧庐阖扉隠几久于恬宴乘兴挥翰追叙前志剖析搆缀防然相参不分内外经典之语混为心法而已处世出世皆可足用今始辨其名理焉其动若水盖表至人周流无择物大委顺也此合乎隐君子书中上善之理窃谓学大道者在乎无可无不可外顺世间法虚縁而葆真当如此矣可目之日无碍法门其静若鉴葢表至人洞照无遁形大明彻也此合乎古先生书中寂照之理窃谓内习之证唯静而明物来斯应心无主宰当如此矣可目之曰无意法门其应若响盖表至人虚应无留阂大旷达也此合乎黄帝书中谷神之理窃谓触事而夷物情难着既应即止勿复存余当如此矣可目之曰无住法门此三法者上根圆智精修密诣之妙门也辄杼轴于怀而未有作者庶乎导扬前列后迪后来可以智穷其理不可以言尽其意夫勤行之士若能黙识驯致殆所谓曲尽其妙乃至中根以上闻而信重加之善诱自他俱利法施洪福未易可量愿三复以无烦知百一之有补深愧狂简幸不以人废言也天圣七年记
　　重修昭觉寺记　　　　　　　李畋
　　妙色非相有相则尊真谛无言有言则大矧夫法身普现帝纲交映寳月破昏于浊际静刹植福于沙界肃五蕴之纷扰具十善之庄严恵照倒迷无一遗者斯相之尊也法音赞运羣动无妄大云秘藏千贝阙师子敷座于绀宇摄四大之种性归一如之防持解脱障纒无一悖者斯言之大也既尊且大则有为之教兴无涯之利显在乎人天寅奉王臣护持尘刼不迁是曰常住其斯之谓欤昭觉寺成都福地在震之隅先是眉州司马董常宅旧名建元其缔搆招嗣之由具萧相国遘碑悉之矣唐干符丁酉嵗为了觉大禅师宴居之所禅师法号休梦姓韩氏京兆万年人时宣宗兴复象教乃应诏诵经对御落采配终南山之捧日寺具大戒于律师神佑悟技若于石霜庆诸参法要于百丈怀海契心印于洞仙俍价初至洞山洞山问近离何处曰湖南又问途中还见异人否曰若是异人不涉途中价深器之后领防寓蜀始立一大事辟甘露门开堂日僧问净名大士入不二法门防趣如何曰山僧未敢举明又问若如是即事理不分荅云扁舟已过洞庭湖凡言峻机晤以复如是时劔南节度使崔公安渐奏改建元勅赐今额仍给紫衣一袭式光宗教未几僖宗出狩驻跸西州召禅师説无上乘若麟徳殿故事由是开沷圣虑握乾纲而不动运输神力回天步而高引玉銮反正而帝眷弥深赐禅师紫磨纳衣三事龙凤氍毹毯一榻寳器盛辟攴佛牙一函布展义之泽也越明年王氏建节制两川于禅师申尊叔之礼奏锡师号曰了觉大师及王氏开国而禅师灭度享年八十一僧腊五十一门人洪福等建堵于当寺后庵以令身归之谥曰真隐之塔尔后宗派传袭真风炳然至今住持大徳延美上人以了觉大禅师为五代祖阳安郡平泉人姓杜氏礼本寺怀进大徳为出家师依彦通律师授具足戒性惟真实体本虚静开口无机化不言而鸥狎虚怀善应施不求而谷盈禅林果熟薝卜弥香觉苑地灵黄金争布作大利益须非常人美公之谓欤兹寺有常住沷土三百防涤场敛穧歳入千耦并归寺廪与众共之有舟航大贾输流水之钱山泽豪族舍金宂之利五铢一缕悉归寺府无一私者由是搆朴斵之材较班输之技而兴修之议于是集矣寺之殿宇旧且百间今广而増者三百建正殿塑金释迦像一躯为黒白扳足之地修经藏挟唱梵之堂四为权实转轮之所广方丈之室传达摩心备水陆之仪宣梁武教及罗汉六祖翊善大悲各列一堂又分千部经为东西龛续建纪天列宿堂一所仍加壮丽以至安毳侣供公庖局次有叙防仓寮库斋防浴室重门挟屋启闭以时上缝瓦以如鳞下密砖而若砥左瞻右顾俱是道场一起一居无非佛事寺之旧址复于颓垣鞠为茂草仅百年矣以至悖蹊樊圃可畏其邻认牛忘羊莫分其主美公一旦竪版筑以绳之兴百堵轸旧封葺墙五百余间周匝园圃而诸邻相让无一违者凡供食之丰洁法席之华焕时一大防朝飰千众累茵敷坐如升虚邑未有一物爰假外求寺之胜迹有僖宗幸蜀放随驾进士三牓题名记陈太师塑六祖像萧相国文建寺碑防稽孙位画行道天王浮丘先生松竹张南本画水月观音翰林待诏【失名氏今寺额始自长安降到】摸昭觉寺额俱经乱不亡为唐故事斯皆化感利舍护持之力也自大中祥符戊申嵗承领住持迨三十有余载矣惟食不兼味衣不重茧言必谛信故人无间言行必总持故身无择行深入无碍物我不二经云虽説种种道其实为佛乘吾见其人矣然能为爱河之舟擑不住中流开觉路之康庄俾求诸道故入其门者如逊般若之岸似升毗尼之室树绕七重尘无一防信花界之胜果锦江之福田者焉尚能韬光愈晦功成不居耳闻赞扬口称慙愧是谓常住不住所得非得者乎今门人赐紫沙门人逊谓布施回向叹未曽有者典教宗尚宁可阙欤遂【阙两字】觉禅师诰勑三通修寺行状数纸访畋请纪茂实畋且念景徳初与今岳阳牧张都官逵肄业于兹倐尔嵗寒永言梦寐山隂都讲曽栽挥尘之松衣锦相【阙三字】偷光之壁及乎尝醍醐之味目琉璃之色为日久矣徳我既深固不牢让大哉开羣迷之眼俾瞩乎大明象设之请也安【阙】动之心俾谐乎一法言教之谓【阙四字】相则尊所以袪其幼相有言则大由是辩其魔言令蠢动廓然见种种性曰实曰防归乎一揆付诸佛子歴刼奉持非师释氏之雄者其孰能与于斯文
  </div>
  <div class="pagination">
   <a href="成都文类_page28.html">
    上一页
   </a>
   <span>
    ...
   </span>
   <a href="成都文类_page24.html">
    24
   </a>
   <a href="成都文类_page25.html">
    25
   </a>
   <a href="成都文类_page26.html">
    26
   </a>
   <a href="成都文类_page27.html">
    27
   </a>
   <a href="成都文类_page28.html">
    28
   </a>
   <span class="current-page">
    29
   </span>
   <a href="成都文类_page30.html">
    30
   </a>
   <a href="成都文类_page31.html">
    31
   </a>
   <a href="成都文类_page32.html">
    32
   </a>
   <a href="成都文类_page33.html">
    33
   </a>
   <a href="成都文类_page34.html">
    34
   </a>
   <span>
    ...
   </span>
   <a href="成都文类_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
