<!DOCTYPE html>
<html>
<head>
    <meta charset="UTF-8">
    <title>新安文献志 - 第 14 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新安文献志 - 第 14 页/共 102 页</h1>
    <div class="content">
　　新安文献志巻十一

　　（明）程敏政 撰

　　○记

　　歙州披云亭记　　张友正

　　处髙明所以荡阴滞临显敞所以穷逺睇故有岳峙九层云峩百里极玄功以壮址殚山木于崇构者人力也今则排层空架重峯髙岀星汉之上坐驰寰区之表者天造也州之阳渐乎水水之阴攅乎山山有佛寺而回廊翼旋飞阁云褰万家井邑在我宇下实一方之胜槩也柱史魏公将命驾游焉公徘徊赏味情有余致恒美其中峯耸絶灵气纷郁乃竦劲策跃轻屐缒蔓梯崖径造其巅焉髙哉旷乎果天下之絶境也乃命铲巉岩夷翳荟心匠宻构亭形虚无而宾客莫之窥也然后跨峻谷掖修木迭石为趺无寻丈之地其崇卑广袤与断朴杇涂之节称焉峩峩絶顶一上千仞未几营之屹而冠焉属东风敷和春物烂山公乃敞层轩披晴空凭九霄以髙视周八极而遐观块如众山杯分百川笼呉楚之封境领江湖之气象有足廓虚懐而摅旷抱矣眺览未既壶觞云举瞽史陈艺笙簧合奏仁风洋洋下里同观而呉哇褭空楚舞骄春随天籁以逺去暎花林而半出迎之者有若子乔方平弄玉飞琼相与乐羣仙于上清自公之暇理于兹抚伤夷懐流离流离旋矣伤夷痊矣而犹阜俗康民之志慊如也今市嚣在耳村烟在目可以亷风俗之趣尚省农桑之丰耗况又畅四肢摅七情神王气全宣为太和自当渟源普洽上下交泽况有襦袴謡乎公问俗之来四序分矣莲府将复星轩莫留人之情也步武所及有一物契于素懐者虽细必録况目经心摄获千古之遗胜者爱而不书得毋寤寐思之乎然歙人被公之仁化也深思异日攀公之辕不及则必瞻此亭也友正家在此山之下获游此亭之上思刋■〈樊，心代大〉绩辄课庸词若筳扣钟而蠡挹海蓬勃之音溟茫之波可得而希也又兹峯之髙栖天宇上簉云族朝荟蔚而暮氤氲亭无处所晴景一照夐焉标空今建名披云义在兹也其润浥寺宇辉华郡郭增东南之巨丽者无终极乎贞元壬午夏四月大火南次之七日记（见文苑英华虽未脱骈俪体然序事整洁亦一时佳制）

　　浯溪三絶堂记　　孙适

　　永州祁阳县南浯溪之北有竒石焉元次山颂唐中兴颜鲁公书世名三絶次山去道州即家溪上作亭二峯垂三百年碑缺亭圯吏于县者莫能兴皇佑五年平乐齐君术始来为令朞月称治行视其亭闵然惜之乃作堂以护其文又复东西峯■〈广外吾内〉亭二公之迹江山之观洗然复新觞寮宷以落之而属予为记夫鲁公之方元子之介文翰之劲发于其心至者莫不慕焉传而习之周于天下岂贵其人而珍其粕哉然不心其中而徒迹其外吾未见其得也齐君所以振饰夸耀风动来者其志不亦美哉东厓之岭次山甞铭右堂颂之左皇甫湜诗文漫不明浚而新之傍有徐彦若题石水发其光洞鉴百里因并列之以示观者皇佑六年三月一日记

　　婺源新开巽渠记　　王汝舟

　　婺源为邑居山溪之间邑中冈阜蟠薄相倚如掬掌焉县治所当其中而地势东北极髙夏秋水潦暴集贯县墙而西岁岁补其缺终不可以久完非独民居垫圯而府库狴犴多在东序直墙所缺处库无穿窬狴无■〈辶兑〉囚特天幸尔绍圣戊寅三月宣徳刘全美来治县事问邑人莫不患此皆以为无如之何乃行视得叶家■〈土幻〉者在县之巽隅可以通东北之水然议者疑以为髙而不可通或以为其下有石而不可凿至欲沮之则以为民居不能无所害而全美决不恤此遂堑以为渠随地势之髙下而浅深之浅则甓而为露渠深则甃而为晦渠不浃日而成无费于公而不扰于私众水自东北趋溪无壊墙之患民获安处无垫圮之虞陈年之弊一旦革去人始休然以获无穷之利全美辞学治行为时闻人将推其所藴以见于世或者以谓邑之利害葢有大于此岂足为全美道哉予曰不然天下之事能大者固可以兼小未有小不治而能大者也全美之不忍于此则其大者将继今以观焉邑人欲记其事故为之书是年五月改元元符八月二十一日朝请郎前知虔州军州事兼管内劝农事提举南安军南雄州兵甲司公事借紫王汝舟记

　　双应堂记　　凌唐佐

　　歙之休寜有夏俅载道者夙有至性其母曹氏衣冠之后嫠居时二十有八俅方幼而曹氏自誓守志享年七十有一以令终俅以早孤无昆弟思欲朝夕从事于窀穸之侧遂于大观元年九月初吉即其居之后圃而塟之既克塟乃栽花植竹构堂于其旁以致其生存之孝三年春于墓之后生瑞竹一根其节自十以下则骈而为一以上则岐而为二交枝对叶有足嘉者明年四月又于墓前东南隅开双头芍药一枝政和改元又于其本复生一枝于是乡人士君子乐道人之善者间游其堂以为邑居为善者劝此固休寜之盛而前所未有也载道之祖母于予为祖姑乃绘二瑞属予名其堂且记其孝感之实予因以双应目之而为之言曰昔人有七子之母犹不能安其室而公卿士流在戚而有嘉容与囓臂不归庐墓生子者多矣今君之妣以君茕然之孤能确守其义而君又厝丘墓于其居制兆域于其圃以示思亲不忘之意其贤于人逺矣天道虽逺应人甚迩孝之所感如笋冬生木连理者其应非一今君笃于亲而草木荐瑞葢有召而然也君其勉之予将见君髙门广路贻子孙之庆者自此始矣政和元年六月十五日朝散郎权发遣提举江南东路常平公事凌唐佐公弼撰

　　婺源县清风堂记　　汪藻

　　婺源去州二百余里皆取道山间攀縁不可舟车之地当四方之穷非人物都会土著之民且十万寡求而易足多负豪使气争为长雄难于弹治故吏之宰于婺源者往往畏避隠去如探汤然蒙被恶声既久而不衰然邑有溪山之秀足以登临有鱼稻之珍足以宴乐平岁无过客使者厨传之劳足以安佚其人实聪明亷武好义而尚施茍幸而得平有终身不肯违法者故至而悉其风土者亦乐而安之崇寜三年叔孙元功之为政也胷中泾渭甚明既来而得民所以易治之意则畧除烦苛一镇之以清静葢未几月而数百年之陋坐失于谈笑之间于是昔之吏俗朋党投隙抵巇为凿穴首鼠者既已化而为心膂股肱而椎埋摽轻武断乡里为奔蜂乳虎者亦从而为婴儿处女元功多民之洗濯刮磨果可以与治也乃筑燕居之堂而以清风名之予闻而叹曰天下之物葢无不可化者然其所以化非深于理者不与焉今夫徜徉于万物之表而人得之以除烦解暑者惟清风为然是故至人之所御隠君子之所赏骚人才大夫之所乐政足乐也如使不善为政者结意于绳墨之端置民于牛羊之地物我俱弊矣乃始丝棼而禽狝之政之愈劳而愈炽而其于治日益逺矣尚能知清风所以涤烦解愠之理而与民同快适之乐哉惟元功才有余而不区区俗务之是营徒以从容无为使斯民洒然以新释然以喜而元功亦将鸿渐于此而羽仪于天朝也宜其所得清风为尤多且吾邑雅多秀民安知无儒者作穆如之颂歌咏吾子以配斯堂之永久者元功博古静深君子也观其命名之意足以知其为人

　　永州栁先生祠堂记　　汪藻

　　先生以永贞元年冬自尚书郎出为邵州刺史道贬永州司马至元和九年十二月诏追赴都复出为栁州刺史葢先生居零陵者十年至今言先生者必曰零陵言零陵者亦必曰先生零陵去长安四千余里极南穷陋之区也而先生辱居之零陵徒以先生居之之故遂名闻天下先生谓之不幸可也而零陵独非幸欤先生始居龙兴寺西序之下间坐法华西亭见西山爱之命仆夫过潇水翦薙榛芜捜竒选胜自放于山水之间入冉溪二三里得其尤絶者家焉因结茅树蔬为沼沚台榭目曰愚溪而刻八愚诗于溪石之上其谓之钴鉧潭西小丘小石潭者循愚溪而出也其谓之南涧朝阳岩袁家渴芜江百家濑者泝潇水而上也皆在愚溪数里间为先生杖屦徜徉之地惟黄溪为最逺去郡城七十余里游者未甞到则岂先生好竒如谢康乐伐木开径穷山水之趣而亦逰之不数邪绍兴十四年予来零陵距先生三百余年求先生遗迹如愚溪钴鉧潭南涧朝阳岩之类皆在独龙兴寺并先生故居曰愚堂愚亭者已湮芜不可复识八愚诗石亦访之无有黄溪则为峒獠侵耕嶝危径塞无自而入郡人指髙山寺曰此法华亭故处而龙兴者今太平寺西瞰大江者是也其果然欤周衰言文章之盛者莫如汉唐贾谊驰骋于孝文之初时汉兴纔三十余年尔其谈治道述骚辞已追还三代之风如此自是踵相蹑有之末而至于刘向扬雄益精深不可及去古未逺故也唐承贞观开元习治之余以文章显者如陈子昂萧颕士李邕燕许之徒固不为无人东汉以来猥并之气未除也至元和始粹然一返于正其所以臻此者非先生及昌黎韩公之力欤故以唐三百年世所推尊者曰韩栁而已岂非盛哉先生虽坐贞元党与刘梦得同梦得会昌时犹尊显于朝先生未及为时君所省而遽没于元和之世事业遂不大见于时可深惜哉然零陵一泉石一草木经先生品题者莫不为后世所慕想见其风流而先生之文载集中凡瓌竒絶特者皆居零陵时所作则予所谓幸不幸者岂不然哉零陵人祠先生于学于愚溪之上更郡守不知其几而莫之敢废顾未有求其遗迹而纪之者予于是采先生之集与刘梦得之诗可见者书而置之祠中附零陵图志之末庶几来者有考焉

　　广徳军范文正公祠堂记　　汪藻

　　孟子之言气曰至大至刚以直养而无害则塞乎天地之间夫直之为言大公至正之道也以大公至正之道固守而力行之不为富贵贫贱威武之所揺夺虽乗田委吏之卑亦必尽吾诚充吾职卒而至于立国家定社稷安邉境伏羌戎其功烈与日月争光而精神折冲万里之外谓之气塞乎天地之间可也后世见古人功名之盛以为类出于偶然不知早正素定于胷中者未甞无所从来而其铭鼎彝书竹帛者非一日之积也文正范公未第时已慨然有天下之志不以死生祸福动其心逮遭明天子有为于时其立朝如史鱼汲黯其忧国如贾谊刘向其守邉如马伏波羊叔子虽庸人孺子莫不知之独筮仕之初有卓然大过人者国史失其传故不得而不纪也公以进士释褐为广徳军司理参军日抱具狱与太守争是非数以盛怒临公公未甞少挠归必讣其往复辨论之语于屏上比去至字无所容贫止一马鬻马徒步而归非明于所养者能如是乎狱官有亭以公名之者旧矣公卒二十年而髙邮孙觉莘老为广徳军始以诗志公之事而刻之亭中又六十九年丹阳洪兴祖庆善来守读莘老之诗而慕之初广徳人未知学公得名士三人为之师于是郡人之擢进士第者相继于是庆善乃求公遗像绘而置之学宫使学者世祀之而属予记其事呜呼公之盛徳岂待文而后传而藻亦岂记公者哉昔段秀实尽忠于唐世徒以为一时奋取功名之人而不知居官必有可书之事栁宗元为摭其实上之史官今所以知段太尉逸事者宗元发之也秀实固不足以拟公而予幸从庆善得公之详与夫征夏无且董生为无所愧安知后世不采此以补史官之阙乎然庆善为政而首及公可谓知所本矣柔亦不茹刚亦不吐文正公有焉好贤如缁衣庆善有焉其可以不书

　　殖斋记　　汪藻

　　予少时喜之垄上与知田者语其始过焉苗之芃芃然者若孺子之起而欲立也其再过焉稼之薿薿然者若成人之愿而欲进也其三过焉穑之肃肃然者若壮夫之材而欲试也于是予三过而三有得焉曰嗟乎物化之速也如是哉其天时地利之得乎农者曰吾于此致力焉进乎天时地利矣吾自土膏之作未甞食顷舍田而嬉于孺子也惧其仆日再视焉于成人也惧其汨日三视焉于壮夫也惧其揺日五视焉天时有雨旸雨之过也能腐之旸之过也能槁之吾而节之以畎浍之盈虚地利有肥瘠肥之过也能淫之瘠之过也能耗之吾而时之以菑畬之深浅于是乎有稂莠之伤螟蠈之灾吾諰諰然防之甚于盗贼之操戈入吾室也故吾常得岁焉良农之耕其获三勤也常农之耕其获半怠也吾力田于兹数世矣而未尝知水毁木饥火旱之变汪子闻而叹曰善哉吾闻力田而得学者日新之道焉闵子马曰学殖也岂欺予哉长兴周如愚辟便坐于其居之旁而求名于予盖有志于学者故予篆其楣曰殖斋而并书其说以告之（黄氏东发曰此说本刘向说苑以苖喻德文极委蛇）

　　梁新安太守任公祠堂记　　罗愿

　　任彦升在南朝以学问文章与沈约齐名而行义过之尤乐题品人物有许郭之鉴凡经甄藻必致闻达故当时士友所宗号曰任君与汉三君为比其见推仰如此闻其风者犹复慨然兴慕况吾州常辱镇临遗爱在焉德政之思何时而斁城北四十里有溪旧号昉溪其旁有村号昉村实皆以公得名公梁天监中出守新安常因行春爱富资水累日不返即此地也事见图经与夫故老所传而乃以名斥之此何理哉昔郢州有亭名曰浩然郑诚易之曰孟亭商山有驿名阳城元稹易之曰避贤驿是特心所归重故不忍斥其名尔荆人之思羊祜也屋室皆以门称且易户曹为辞曹则虽嫌名犹避之如彦升者实吾州之羊祜也以昉名地有愧荆人多矣唐大中九年刺史卢公始改是溪曰任公溪村曰任公村乡闾习熟其旧未能尽革介其间有精舍尚号昉寺寺之建莫详其始中废日乆国朝祥符初僧如泰请于州即旧址起废以承旧额元丰元年县移文命易之掲号任公遵大中之教也其后相继増葺寺寖以兴为屋数百楹其前为飞阁尤雄凡所以隆其师安其徒者种种悉备顾独未知为公祠其有待于后人邪初公之为始兴捐俸以活饥人而境无流民给资以济孕妇而俗无弃子圭赋五取其一余悉蠲贷政绩固巳异矣其守是邦计不减始兴时而清省之政仅有传者然观其寝调香之扰捐采蜜之利父老八十以上遣掾属访寒温至于曵杖徒行词讼就决于途慈祥之风蔼然可想比其亡也止余桃花米二十斛且戒家人毋以新安物还都呜呼何其贤哉吾州之人百世祠之不为过也本传称尝立祠城南无复存矣诚能即此遗躅追而复之少慰邦人之思不亦善乎他日以讽主僧行廸领可惟谨归而相视得屋于法堂之右恢拓除治稍加丹艧为公像置其中夙夕奉之且议岁时致亨可嘉也已尝观甘棠三章实美召伯之诗思其所茇所憩所说戒以勿伐勿败勿拜盖懐想若人思其甘棠今此地亦云公旧游而肖像俨然如侍燕坐如接诲语典型所寄不犹愈于蔽芾之木乎先是行廸与其仲行遵议欲书公事迹置之寺庭使访古者有考焉居士许君德准赞成其事且愿施金刻石因与教授俞君舜凯求文于予许之既而祠成乃为论著本末以为之记庻后人益知严奉永永不懈若夫斥小而大革敝以新内外缮修之功僧子忠为最推原所自不可畧也忠之后静方继之至行进而大成焉进与廸遵受业于方视忠为祖云

　　饱山阁记　　程俱

　　吾宗伯■〈宀禹〉世家浮梁浮梁山水之胜名番阳绍兴七年伯■〈宀禹〉以提举太平观归里中二年矣始治第室龙潭之上以据山水之会舍之东有山曰洞灵番水出焉行三里为龙潭酿而为渠暎带左右琤琮演迤宛转成趣浅有荪芷深有蒲荷茂林丰草荫翳靃靡作亭其上名曰漫吾踌躇四顾百里之内竒蜂秀巘间见层出而伯■〈宀禹〉犹以为未足也又为阁东偏以尽登覧之胜而名曰饱山以书抵予道其详属予为之记予方抱末疾心志雕耗未能也其后伯■〈宀禹〉书来必以饱山为言予惟伯■〈宀禹〉少长游学上庠壮而仕于朝廷方其形疲于道路之阻修衣弊于京汴之尘土心劳于声利之畏途也夣想龙潭之上而邈在千里之外其于故乡山林之胜犹饥渇之于饮食未尝须臾忘也今以辞剧就闲之故得徜徉食息于其间不离广厦之间几席之上俯而观仰而听所以快心满意说耳目而还旧观者从容自得于指顾之间宜其乐而不厌也虽然朝廷之士入而不能出山林之士徃而不能返其于失中道而囿于物等尔伯■〈宀禹〉少年力学自奋方大比两学三舍郡国宾兴之士而褎然为第一取荣名登显仕如拾地芥伯■〈宀禹〉非无意于世者也进而用于朝廷区区常有纳忠陈善爱君许国之心又非恝然如秦人视越人之肥瘠况上方励精甞胆专任兼听修庻政整六师将以复大烈而成中兴盖求贤用吉士之时也如伯■〈宀禹〉其能久而自放于山林乎浮梁饶属邑也饶歙开化诸程系皆出黄墩陈安西将军司空忠壮公之后予与伯■〈宀禹〉生同姓系同出仕同朝志同道初隶职道山后以给事中中书舍人对局东西省又同僚也以伯■〈宀禹〉之质厚端谅予之蠢愚狷介其质性疑若异趣抑臭味同也故乐为之记因以见其出处之概焉

　　婺源义役记　　李缯

　　淳熈七年春二月玉山周侯来宰邑事甫浃日缯因间见周侯谓缯曰婺源素蒙最剧之名吏部岀榜梁间踰岁时熟视不敢睥睨岂不以赋役繁重为病乎若赋则窠条俱在以无为有费于供亿固可惮若役则健险之辞是非变惑不尤可惮乎异时刚决之吏犹或引避矧如巽懦衰迟自诡过误虽悔何追今神明耗于诉牒始之不图将何以终国家良法美意具在何者为便呜呼三代而上比闾族党之间时雍之化比屋可封载于诗书使人羡慕今也不然兄弟亲戚匪顾情义相为敌雠推求其原悉起于役尚气喜鬬计析先后告讦有亡破产荡屋甚于流离颠踣漫不自省固有在役而讼役满而讼不休自数十年来议者纷然既无定议于是有为义役之说者所谓因不义而义之名始立子一乡之望者也盍取其说诏其父兄子弟择其中而行之请从子始缯谢不敏因不辞而承其事缯所居之里合士民十有六人相与视其户口赋税之多寡与夫事力之剧易裒金与榖聚田百亩量其租入召募一夫募者乐就为要约三十有九条遇田有登耗则较量多寡以禆益之募无阙事自是歳秋七月始人情翕然无复乖易虽悍吏之来东西呌嚣南北隳突昔之哗然而骇者不过募人起而应之士者安于士农者安于农熈熈而乐恂恂而和其效之易见如此遂上其事于县县闻于州与常平司又二年缯因事至县室周侯复曰县有六乡总五十都自吾告子之行是役也他都事吾亦以是告之奈何气习不齐难以一律吾冀其速成也未欲因其俗欲求其如二都立约之善不可得也虽然自始之为此也大要主于息争而巳自吾之至斯邑水旱饥馑之相因事之丛至沓来不可胜计向使讼后不巳吾将日不暇给抵牾过差其能免乎吾去此将有日末途之艰不如始至之犹可为也益有惧焉天下之事固有百歳成之而不足一日壊之而有余何独于此而疑之然此非法也推上之令致之民而巳恶知数年之后不有暴眊贪沓之人喜于作为以是虽便于民庻而不利于官吏一切之政趣办为先其能免于不沮斁乎有桀黠嚚顽之民茍于目前以强陵弱靳铢两斗斛之入致募者之不至伺隙侦罅纷争肆起其能免于不沮壊乎昔人谓难与虑始可与乐成吾惧成未易乐也幸吾子告戒彼都之人晓之以利害祸福所在无使如吾之所虑者而终守之庻有益乎缯退而书之以为第二都义役庄记周侯名师清官为通直郎云淳熈九年十一月谷旦钟山园翁李缯记

　　新安文献志巻十一

　　●钦定四库全书

　　新安文献志巻十二

　　（明）程敏政 撰

　　○记

　　名堂室记　　朱熹

　　紫阳山在徽州城南五里甞有隠君子居焉今其上有老子祠先君子故家婺源少而学于郡学因往逰而乐之既来闽中思之独不置故甞以紫阳书堂者刻其印章葢其意未甞一日而忘归也既而卒不能归将没始命其孤熹来居漳溪之上今三十年矣贫病茍活既不能反其乡又不能大其门闾以奉先祀然不敢忘先君子之志敬以印章所刻榜其所居之厅事庶几所谓乐乐其所自生礼不忘其本者后世犹有考焉先君又毎自病其卞急害道尉尤溪时甞取古人佩韦之义榜其厅事东偏之室曰韦斋以燕处而读书焉延平罗公仲素先生实记之而沙阳曹君令徳又为之铭官署中更盗火无复遗迹近岁熹之友石君子重知县事始复榜焉且刻记铭于石以示后来熹惟先君子之志不可以不传于家而熹之躁迫滋甚尤不可以忘先人之戒则又取而揭之于寝以自鞭策且示子孙葢厅事寝堂家之正处今皆以先君子之命命之呜呼熹岂敢不夙兴夜寝陟降在兹无或不虔以忝先训晦庵者燕居之所也熹生十有四年而先君子弃诸孤遗命来学于藉溪胡公先生草堂屛山二刘先生三先生饮食教诲之皆无不至而屏山独甞字而祝之曰木晦于根春容晔敷人晦于身神明内腴后事延平李公先生先生所以教熹者葢不异乎三先生之说而其所谓晦者则犹屏山之志也熹惟不能践修服行是以颠沛今乃以是名堂以示不敢忘诸先生之教且志吾晦而自今以始请得复从事于斯焉堂旁两夹室暇日黙坐读书其间名其左曰敬斋右曰义斋葢熹甞读易而得其两言曰敬以直内义以方外以为为学之要无以易此而未知其所以用力之方也及读中庸见其所论修道之教而必以戒慎恐惧为始然后得夫所以持敬之本又读大学见其所论明徳之序而必以格物致知为先然后得夫所以明义之端既而观夫二者之功一动一静交相为用又有合乎周子太极之论然后又知天下之理幽明巨细逺近浅深无不贯乎一者乐而玩之固足以终吾身而不厌又何暇夫外慕哉因以敬义云者名吾二斋且歴叙所以名夫堂室之意以见熹之所以受命于父师与其区区讲学之所逮闻者如此书之屋壁出入观省以自诏云

　　婺源县学藏书阁记　　朱熹

　　道之在天下其实原于天命之性而行于君臣父子兄弟夫妇朋友之间其文则出于圣人之手而在于易书诗礼乐春秋孔孟氏之籍本末相须人言相发皆不可以一日而废焉者也葢天理民彝自然之物则其大伦大法之所在固有不依文字而立者然古之圣人欲明是道于天下而垂之万世则其精微曲折之际非托于文字亦不能以自传也故自伏羲以降列圣继作至于孔子然后所以垂世立教之具粲然大备天下后世之人自非生知之圣则必由是以穷其理然后知有所至而力行以终之固未有饱食安坐无所修为而忽然知之兀然得之者也故傅说之告髙宗曰学于古训乃有获而孔子之教人亦曰好古敏以求之是则君子所以为学致道之方其亦可知也已然自秦汉以来士之所求乎书者类以记诵剽掠为功而不及乎穷理修身之要其过之者则遂絶学捐书而相与驰骛乎荒虚浮诞之域葢二者之蔽不同而于古人之意则胥失之矣呜呼道之所以不明不行其不以此与婺源学宫讲堂之上有重屋焉榜曰藏书而未有以藏莆田林侯虙知县事始出其所寳太帝神笔石经若干巻以填之而又益广市书凡千四百余巻列庋其上俾肄业者得以讲教而诵习焉熹故邑人也而客于闽兹以事归而拜于其学则林侯已去而仕于朝矣学者犹指其书以相语感叹久之一旦遂相率而踵门谓熹盍记其事且曰比年以来乡人子弟愿学者众而病未知所以学也子诚未忘先人之国独不能因是而一言以晓之哉熹起对曰必欲记贤大夫之绩以诏后学垂方来则有邑之先生君子在熹无所辱命顾父兄子弟之言又熹之所不忍违者其敢不敬而诺诸于是窃记所闻如此以告乡人之愿学者使知读书求道之不可已而尽心焉以善其身齐其家而及于乡达之天下传之后世且以信林侯之徳于无穷也是为记云淳熙三年丙申夏六月甲戌朔旦邑人朱熹记

　　婺源县学三先生祠记　　朱熹

　　淳熙八年春三月婺源大夫周侯始作周程三先生祠堂于其县之学而使人以书来谓熹曰子故吾邑之人也葢甞有闻于先生之学而既祠之南康矣且濓溪故宅豫章宜春之祠又吾子之所记也其亦为我言之熹惟三先生之道则髙矣美矣然此婺源者非其乡也非其寓也非其所甞逰宦之邦也且国之祀典未有秩焉而祀之于礼何依而于义何所当乎则具以告且谢不敢后数月周侯又与邑之处士李君缯及其学官弟子数十人皆以书来曰惟濓溪夫子之书性诸天诚诸已而合乎前圣授受之统又得河南二程先生以传之而其流遂及于天下非有爵赏之劝刑辟之威而天下学士靡然乡之十数年来虽非其乡非其寓非其逰宦之国又非有秩祀之文而所在学官争为祠堂以致其尊奉之意葢非敢以是间乎命祀也亦曰肖其道徳之容使学者日夕瞻望而兴起焉尔且吾邑之人所以得闻三先生之言者子之先君子与有力焉今祠亦既成矣子安得而不为之言乎抑先生之学其始终本末之趣愿吾子之悉陈之庶乎其有发也熹发书愀然曰明府之教诸君之言其命熹以记者熹不敢复辞矣乃先生之学则熹之愚惧不足以言之也虽然诸君独不观诸濓溪之图与其书乎虽其简古渊深未易窥测然其大指则不过语诸学者讲学致思以穷天地万物之理而胜其私以复焉其施则善始于家而达之天下其具则复古礼变今乐政以养民而刑以肃之也是乃所谓伊尹之志颜子之学而程氏传之以觉斯人者而亦岂有以外乎诸君日用之间哉顾独未之察尔今幸以贤大夫之力既得以日见先生之貌象而瞻仰之则曷若遂读其书求其指以反诸身而力行之乎已而遂着其事与其辞如此以为记以为学者由是而用力焉则庶几乎三先生之心不坠于地而于吾先子之志贤大夫之意亦可以无负矣诸君其亦勉之哉祠在讲堂北壁下濓溪先生南乡坐明道先生伊川先生东西乡以侑焉周侯名师清玉山人好学有文而甞仕于朝矣其为此邦寛以抚民礼以待士而所以教诲之者又如此非今之为吏者所能及也秋八月癸丑县人朱熹记

　　休寜县新安道院记　　朱熹

　　休寜大夫信安祝侯汝玉以书来曰休寜之为邑虽有难治之名而吾之为之已再岁矣始也不能不以人言为虑中乃意其不然而今则遂有以信其果不然也葢其封域实鄣山之左麓而浙江出焉山峭厉而水清激故禀其气食其土以有生者其情性习尚不能不过刚而喜斗然而君子则务以其刚为髙行竒节而尤以不义为羞故其俗难以力服而易以理胜茍吾之所为者出于公论之所是则虽或拂于其私而卒不敢以为非也以是吾之始至葢不能无不说者而今则驩然无与为异吾甞困于事之不胜其繁而今则廓然无事之可为也吾将更葺厅事之东参采宾佐属咏之什而榜之以新安道院子能为我记之则后之君子益知所以为治而无吾始者之虑矣予惟汝玉之为此可以见其政之成民之服而官曹之无事矣然道之得名正以人所共由之路而非无事之谓也夫以汝玉之始至坐于堂皇之上则左簿书右法律日夜苦心劳力而不得休其或少暇则又不免冲寒风冒烈日以出入乎阡陌之中而不敢怠凡所以劝民之善而惩其恶兴民之利而除其害者非有道以行之则何以致今日之无事哉顾其名此乃若专取于今日之无事而反病前日之勤事为非道其无乃出于老子浮屠之谓而汝玉未之思邪抑甞计之天下之事虽有动静劳逸之殊而所谓道者则无彼此精粗之间汝玉之学固有以知此矣彼其所以喜于政成之无事而不避异学之淫名岂非朝夕之间犹欲从容于此以深思前日之已行而益求其所未至卒以究夫无彼此精粗之间者而大发于功名事业之间乎予故邦人且汝玉予旧也乐其意为书本末以示来者使于此邦之俗贤宰之志尚有考云淳熙戊申八月甲申朱熹记

　　通州三贤堂记　　程大昌

　　三代以后取士之法大抵畧于行而详于言至唐极矣而犹许其兼采誉望虽询听不无失实亦时时以请属挠法而陆贽梁肃王起辈凡所选荐后皆行副其言不愧古昔以是知法无偏有人焉与之通之则皆适于全也予同年进士蒋元肃知足以周于事材足以达其学淳熙十年知通州岁当大比而考阅无所旋葺佗屋以试喟然叹曰此岂礼士防微之道与于是先之以富庶申之以教养既克登济则斥赢财相爽垲为屋踰百楹以待异时大比之用走书告予具道所以且曰吾此营建有外乎试而创意者焉或能与试法相扶翊也此邦之彦有张次山者守道不曲徇用包孝肃荐为邑宰擢京西转运判官坐与程明道邵康节同好恶得罪则其贤不问可知矣徽庙初政谏官陈莹中任徳翁因排击权臣洊遭陷责隶是州风迹犹凛凛也夫陈任天下敬仰而张君在通亦陈任也扬子云曰学行之上也言之次也则夫专以学闻者非子云所上也此三人者之于学非茍知之亦允蹈之古谓有道有徳生则可师殁则可祭者正其人与于是即试堂西偏别建祠宇肖三像而敬礼之书其扁曰三贤岂见者有慨于其心邪士之以学发身者所至而是通之人其出而仕也与他方之人来而寓者不知几何其辈而三人者独见礼异则实将执徳抑言而与士立则也夫行逺莫若文幸焉识之觊此意长白也予曰善哉公之立橅也乡举里选后世不复可行而有司鉴裁不及行实法则纷然无可救者出乎试事而于进士选中表三贤践履以风厉之是用乡举里选之实而责夫人于发科决策之后也科第始自汉世而圣门亦有之髙下常相形焉公孙弘董仲舒俱以大儒为贤科举首而万世公论不以汉相加诸江都之相之上者天爵固髙于人爵也通之秀民其勉之哉元肃名雝

　　莆田人淳安县社坛记　　罗愿

　　士有出于五帝之世而见祀于今礼有隆于三代之时而不废于后此不惟其人可尊其谊之所该至深逺矣葢自去古既邈五帝之臣其传者无几而髙阳氏之土正有虞氏之稷官世独相与社而稷之见于展禽史墨之说其礼坛而不屋腥而不熟有俎豆而无杯器又皆商周之旧典上下数千年嗣王不敢有所变岂可以不知其故哉先王之治本于诚惟能致知以通之故其遇事无精粗表里之异知土谷者民情之所重而社与稷实司焉则自丘民以上随其所在封而事之天子以建诸侯而诸侯以有其国君民之情如此其同也以其生有平土殖榖之能灼知其精神死不泯灭属之以雨旸寒燠之事无不得其所欲天人之际又如此其不异也因其沐浴斋宿登降荐彻者有为人下之道则从而训民以为事君之法因其水旱有变置之说而诸侯之不职者亦不得免焉则等而施之以为驭臣之法一岁之间春以出火秋以卜稼冬以息老有属民读法之事有用弊救变之事其或不得已而用民于兵小则受脤而行师大则衅主而出境有功献于是有罪戮于是如家人父子之出告反面而从事于其庭非以是为希阔之典而行之也重民之居而敬其食故其俗生厚而不迁明命有功者而祀之故其民端悫而不惑因物之常而寓其教训故令行禁止而风俗成民日见上之亲已而所施又无悖乎四时之序是以其上易为而其神易福也呜呼古之求社与稷者其详如此非固欲神之而已葢知至意诚无精粗表里之异则散于事者可以知其政而寓于政者可以观其礼此所以为不二也后世与民相接者至简矣惟其治财听讼施于官府者然后以为政初非殽于社而降之若是者神固无与也里中之社喧嚣而醉饱惟其习仪蒇事存于有司者然后以为礼鸡鸣而行事未明而瘗若是者民亦不知也且夫耳目之不接而欲变化其心术已不可得况所谓出火之早晚与来岁五种之宜否所息之物所救之变则其说既古矣兵农已分而师祭者迁矣是后世之求社与稷者甚畧也然据其存于今日者而尚论其故则其人葢五帝之佐而其礼乃三代之旧生人之类所以得相収至今者赖其力为多而前世祀礼之仅存者此而已故犹相与守之而学者犹乐道之云尔长乐陈君晔来为淳安县方是时议者以社稷坛壝多不葺诏长吏修筑守护月检察之君于是即县西二里故所谓社稷者并风雷雨师之壝更伐石治之且为屋者三以待事筑墙七百尺而外闭之淳熙七年二月上戊既成而祭请记于愿愿为之言曰夫坛壝之费可能也长吏始至亲谒而视之使者行部察修饬不如仪者此又甲令之所有也令明着之而吏或不务何哉彼其心私以为迂逺于事情况欲推古谊以合之民事以称国家命祀之意乎有以知其难也君之五世从祖枢宻直学士以经行名当世始为仙居令过社稷孔子庙必下而趋故君因上之命而知奔走其事愿虽不识君然闻其听讼平恕修学校治桥道沟渠又劝大戸出田为义役类有意于民者因为推考古者社稷之谊以今之良有司将有取乎此也（弘斋曹成日鄂州此记引据精博晦庵见而服之以为一集之冠）

　　陶令祠堂记　　罗愿

　　渊明之为县八十余日尔然称陶彭泽用县配其姓以传县亦世世祀之味斯人风旨非假雕饰直取诸胷臆便自宏逺语有之曰恭近礼俭近仁信近情人生相与正在情实中三季以前共由斯道不知有心口表里之异故在已者无愧在人者不劳世逺道微俗既流遯士亦不深得教意凡出真情者一皆掩仰覆护察其意本欲求全乃更入于不情不知人情所宜有者饥食渴饮劳惫欲息在有形者均所不免倘直以此指表见于外非必明教所禁而为此委曲者自吝心未遣尔易之彖天地万物皆以其情见而礼经大顺之世然后人不爱其情乃知情之閟为日已久又自东汉之末矫枉既过正始以来始尚通旷本欲稍反情实然以此相矜末流之弊愈不胜其伪呌号裸袒便足以欺世倾身障簏犹为名士若渊明生百代之后独颓然任实虽清风髙节邈然难嗣而言论所表萹什所寄率书生之素业或老农之常务仕不曰行志聊资三径而已去不曰为髙情在骏奔而已饥则乞食醉则遣客不藉琴以为雅故无弦亦可不因酒以为达故把菊自足真风所播直扫晋魏浇习甞有诗云羲农去我久满世少复真汲汲鲁中叟弥缝使其淳呜呼自顷诸人祖庄生余论皆言淳漓朴散繄周孔礼训使然孰知鲁叟为此将以淳之邪葢渊明之志及此则其处已审矣在县日浅事虽不具见然初不以家累自随送一力助其子而慈祥缱绻之意与视俨等不殊只此一语便可祀之百世迹其求邑虽指公田为酒之利然来去以秋冬仲月非播植之时而传遽有种秫之数又督邮小儿虽不束带向之固自未害不必遽用是日法去留也此为未深知渊明者祠屋象设久益弊愿兄端翔为县始新之而命愿为记兄为人无机事其仕进常委分为渊明之县心益向慕之葢将希风昔人而未能也官今为奉议郎名颉字端翔云（朱文公与刘子澄书云他时李文奏议与罗鄂州小集皆愿附名其后然亦只能作题跋无力做得大文字也社记朴拙粗踈不成文字不知端良以为何如渠文字细宻有经纬可爱）

　　竹洲记　　吴儆

　　子呉子儆自永寜郡丞终更造朝以淳熙戊戌四月日蒙恩赐对儆言朝廷所以备北邉者甚至而于南邉经久之备容有未尽明日有旨擢守邕管且令疾驱赴戌儆复言儆有父年且八十以儆为命南邉之事顾岂少如儆者惟朝廷幸哀儆事亲之日短而事君之日长也愿得散地以便养亲宰臣以其事白上上方以达孝治天下为之恻然改畀祠禄儆自弱冠宦学流浪余三十年率间一二岁乃一归家故新安之南六十里有田百畆有宅一区仅如古井田之民自祖父而上凡七世皆安耕稼守丘墓无乗危涉险折腰忍耻匍匐趋走之劳至儆与兄益章始弃祖父之业失其身于场屋之间益章筮仕为太学官不幸早世儆凡三仕州县皆不偶不惟不偶且重得罪以为亲忧用是思欲自屏于无人之境藏其身于庸陋寡过之地渐复祖父之业以安吾亲之心至是始以无庸叨冒优恩月俸钱三万米五斛量入而约用之可以育鸡豚燕春秋乃即旧居稍稍葺治居之前有洲广可数亩旧有竹千余个因其地势洼而坎者为四小沼种菊数百本周其上深其一沼以畜鱼鳖之属备不时之羞其三以植荷花菱芡取象江村之景且登其实以佐觞豆既又乗地之髙附竹之阴为二小亭其一面溪溪之上有山山多松杉槠樟之属葱蔚蒨茂贯四时而不变尤老人之所乐而数休焉以流憇名之其一曰静香以其前有竹后有荷花用杜子羙风揺翠筱娟娟静雨浥红蕖冉冉香之句为名亭之南为堂三间环以岩桂万年枝及诸后雕难老之木东西二室为洞牖使子弟之未胜耕者读书其中堂之北视上庠炉亭之制为小斋堂名仁寿谓其幸生尧舜之时得奉吾亲长见太平如击壤之民也斋名静观取明道先生诗万物静观皆自得四时佳兴与人同之意是中有大佳处惟天下之静者能见之静香之东有杉甚直而秀其枝下垂如倚葢可数人容膝其下因名之曰直节庵葢木之类至众而至直者莫如杉苏少翁直节堂以杉名也庵之西有梅旧为灌木所蔽枝干拳曲苔莓附之与会稽之古梅无异葢梅之隠者老而甚癯如山泽之儒其下平夷可罗胡床十余然胡床于意行适至非便乃断木如鼓之状可踞而坐者十辈列于其下冬仰其花夏休其阴渴想其味不施栋宇而梅之美具得俛仰之间因名之曰梅隠庵庵之西种桃李卢橘杨梅之属迟之数年可以馈宾客及邻里桃蹊之外借地于邻复得一亩许杂种戎葵枸杞四时之蔬地黄荆芥闲居适用之物庵之西开小径旁贯竹间夹径植兰蕙数百本周其上与地相宜颇茂循径而南有堤如荒城髙出氛埃旁临旷野溪流其下潺潺然与风疾徐登之令人心目俱豁复据堤为二亭曰遐观曰风雩于以见天空地大万物并育之趣栁子厚谓凡游观之美奥如也豁如也是洲蕞尔之地而髙下曲折幽旷隠见殆具体而微者时具壶觞奉老人及致老人之所狎者徜徉其中遇夜及风雨乃归老人虽不饮酒然见人痛饮则为之抵掌笑乐佐其酣适间为小词道其闲适之意与景物之过乎前者使童稚辈歌之以侑酒噫能使予忘贫贱安农圃而无复四方之志者匪斯洲之乐也欤

　　尊己堂记　　呉儆

　　新安汪伯举作堂于所居之西与其弟伯虞伯言藏修游息于其间静深简洁悦可人意弹琴读书怡怡然不知身之在阛阓中也故尚书金公过而乐焉以尊己名之仆甞从公问所以命名之意公为仆言士大夫多失其身者皆不知所以自重之故夫天爵义荣已所有也可常尊也人爵势荣得失在命予夺在人不可常也士大夫丧其可常之尊而无以自重且无以取重于人也乃切切然藉夫不可常尊者以华其身得之则荣不自胜失之则忧莫能堪甚至于汨丧亷耻惟其得之扬扬然峩其冠髙其葢良自适也世俗之人亦从而尊荣之莫知反而思其所从得之为可耻也孟子谓墦间之祭醉饱者归而骄其妻妾其妻妾方羞且泣也而彼施施未之知也尚书公以直节敢言事知大体事光尧太上皇帝为殿中侍御史排击权臣之党为所斥不用者二十年后事今上皇帝歴给事中礼部尚书复以徧忤权贵竟不至大用然公之道徳益尊名益重其所自得与所自立葢本于能尊其已者伯举兄弟孝友人无间言伯虞虽应进士举预乡书于得失出处之际甚雍容异时出仕于时庶几不失其身者尚无忘公所以名堂之意（朱文公曰往者张荆州吕著作皆称呉邕州之才今读此文有以见其所存矣）

　　相公桥记　　呉儆

　　淳熙七年秋九月尚书郎曹侯来守新安岁大旱廪无余积民无宿藏人心皇皇莫知所以为计侯讲求古今救灾之政其宜于俗便于民者力行之厪厪焉无所不用其至既又以其余闲求其凡可以利人者郡之境多山山多涧谷水贯其间脉络如织断崖絶壑间出通道侯谓桥梁不修昔人以为刺史之过乃出私帑属富民梁其险絶之涂而安夫人之所甚病有将仕郎程仔者甞下其谷之直以助侯救灾之令为二石桥于休宁歙邑之境上相公湖之侧既成求记于某某甞病今之为郡者侈游观自娯乐饰厨传称过客而吾民之不恤不惟不恤之而已又竭其膏血而甘之固无讥也至于寛厚慈惠号长者顾多优游迂阔务姑息事文具豪民猾吏得志以逞而善良贫弱之民实受其病侯贵公子也其为郡不事游观饰厨传而知所以惠其民不为姑息文具而知所以为政故令之而民必从为之而事必集其大者既见于救灾而其小者犹及于此是可书也某居闲且贫其势不能利人其力无以佐利人之事独以文施或可以劝来者乃不辞而为之书侯名耜字仲本故节使开府公之子桥之成以八年十月相公湖者南陈骁将程忠壮公起家之地里俗相传以名其湖以湖名桥涂之人为侯祝也程仔者其家世传为忠壮公之裔能舍其所爱以承侯之志为利人之事于其祖起家之地其贤于倚财为不善者多矣
</div>
    <div class="pagination">
<a href="新安文献志_page13.html">上一页</a><span>...</span><a href="新安文献志_page9.html">9</a><a href="新安文献志_page10.html">10</a><a href="新安文献志_page11.html">11</a><a href="新安文献志_page12.html">12</a><a href="新安文献志_page13.html">13</a><span class="current-page">14</span><a href="新安文献志_page15.html">15</a><a href="新安文献志_page16.html">16</a><a href="新安文献志_page17.html">17</a><a href="新安文献志_page18.html">18</a><a href="新安文献志_page19.html">19</a><span>...</span><a href="新安文献志_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
