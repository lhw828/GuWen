<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 197 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 197 页/共 658 页</h1>
    <div class="content">　　遭值有道之世，免致贫贱之患，援鉴自照，鬓已半白，良可惧也。（《北堂书钞》一百三十六）
　　◇与洛阳令杜伟忠书
　　羊寄虎穴，鹊托鹰巢，心怀怵惕，岂其任哉！（《北堂书钞》一百五十八）
　　◇与王子雍书
　　卿校之从，有职之事。足下著书不起草，占授数万言。言不改定，事合古典，莫不叹息之矣。（《书钞》）
　　◇与毋丘仲恭书
　　客馆不留宾，官曹无停事。（《书钞》）
　　◇与赵叔潜书
　　入侍华幄，出典禁闱。（《文选》陆机《赠冯文熊迁斥丘令诗》注）
　　◇与王将军书
　　雀鼠虽微，犹知徽烈。（《文选》刘孝标《广绝交论》注。又任《为范始兴求立太宰碑表》注，刘峻《广绝交论》注，并作「虽愚」。）
　　◇与庞惠恭书
　　频见所上利民之术，植济南之榆，栽汉中之漆。（《艺文类聚》八十八，《御览》九百五十六）
　　◇与西阳令孔德琰书
　　嘉麦祯祥，唯日未久，不图飞蝗，一旦至止。知恤蒸庶，念存良苗。亲发赫斯，爰整其旅，鲐背之叟，皓首之黎，莫不负戈奔走于道路。旌表曜于白日，鼋鼍震于雷动。以此扫敌，必将席卷，况于微虫，能无惊骇？卓茂治密，恭在中牟，时虽有灾，未若斯动，亦犹子贱鸣琴，巫马出入，劳逸有殊，立功惟一。重云比兴，不降灵雨，丽此二灾，忧心忡忄。逐蝗之道，谨闻教矣，不审致禳，将以何物？文王修德，以厌地震；汤祷桑林，致克丰雨。宜修善政，以慰民望。（《艺文类聚》一百）
　　◇与杨生书
　　知杨生翻然，遂登纳言，虽有所越，亦甚宜也。传说弃板筑而为殷相，吕望投钓竿而为周师，卓茂起闾里而为汉宰，若此贫者，乃奇才耳。琐琐尚书，执宪之吏，曷以为异哉？（《御览》二百一十二）
　　◇与计子俊书
　　前别仓卒，情意不悉，追怀万恨。（《文选》任《出郡传舍哭范仆射诗》注。）足下以方刚之盛年，应不霸之劲勇，将发虎之威，致霜雪之诛，擒吴枭蜀，定功万里。而刘备不下山，孙权不出水，武力不奋，猛气畜勇，其毒如何？（《御览》四百三十七）
　　◇与崔元书
　　岂有乱首抗巾，以入都城，衣不在体，而以适人乎？昔戴叔鸾箕坐见边文礼，此皆衰世之慢行也。（《御览》四百九十八）
　　◇与阴中夏书
　　从田来，凡南野之中，有徒步之士，怪而问之，乃知郎君顷有微疴，告祠社神将以祈福，闻之怅然，以增叹息，虚社高树能有灵应哉？（《御览》五百三十二）
　　体正者则检于人，质弱者则陋于众。（《文选》谢灵运《还旧园作》，见颜、范二中书诗注。）
　　◇答韩文宪书
　　昔公孙宏皓首入学，颜涿聚十五始涉师门。朝闻道夕殒，圣人所贵。足下之年，甫在不惑，如以学艺，何晚之有？若能上迨南荣忘食之乐，下踵宁子黑夜之勤，穷文尽义，无微不综，规富贵之荣，取金紫之爵，是夏侯胜拾芥之谓也。（《御览》六百一十四）
　　◇报燕中尉樊彦皇书
　　揽祛登舆，北践燕路，方当化银龟以为黄，变青组以为紫。（《御览》八百十九）
　　◇报平陆长贲伯玮书
　　从此辞矣，何敢复飞蝉于惠文，鸣玉于缟组哉？（《御览》八百一十九）
　　◇与程文信书
　　是以忽此苏子带郭之业，永彼孙叔寝丘之地。欲求远田，在关之西，南临洛水，北据芒山，托崇岫以为宅，因茂林以为荫。（《宋书·谢灵运传》《山居赋》注。《文选·齐竟陵王行状》注别作「应」。《御览》八百二十一。）
　　◇报东海相梁季然书
　　足下顿弥天之网，收万仞之鱼，量之以溪谷，数之以陔兆，何其壮乎！观夫任公子之所钓，此谓酋假，未足为吾子之道。（《御览》八百三十四）
　　◇书
　　左执屈卢之劲矛，右秉干将之雄戟，高冠拂云，长剑耿介，萧管振音，厥声载路，冯轼虎视，清风震叠，可谓堂堂乎难与并为仁矣！（《御览》三百三十九）
　　◇书
　　清猿与壶人争旦。（《海录碎事》、《文选》任彦升《齐竟陵王行状》有此语，注不云应璩书。张溥《百三家集》引《海录碎事》，当考。）
　　◎应瑗
　　瑗未详。有集十卷。
　　◇与桓元则书（桓范字元则）
　　敢不策驰，敬寻后尘。（《文选·七命》注）
　　◎吴质
　　质字季重，济阴人，建安中为朝歌长，迁元城令。文帝受禅，拜北中郎将，进振威将军，使持节都督幽、并诸军事，封列侯。太和四年，入为侍中，卒，谥丑侯。正元中改谥威侯。
　　◇魏都赋
　　我太祖鸿飞兖、豫。（《文选》沈约《齐安陆王碑文》注）
　　英雄响附。（《文选》陆亻垂《石阙铭》注）
　　◇答魏太子笺
　　二月八日庚寅，臣质言：奉读手命，追亡虑存，恩哀之隆，形于文墨，日月冉冉，岁不我与，昔侍左右，厕坐众贤，出有微行之游，入有管弦之欢，置酒乐饮，赋诗称寿，自谓可终始相保，并骋材力，效节明主。何意数年之间，死丧略尽，臣独何德，以堪久长。陈、徐、刘、应，才学所著，诚如来命，惜其不遂，可为痛切。凡此数子，于雍容侍，从实其人也。若乃边境有虞，群下鼎沸，军书辐至，羽檄交驰，于彼诸贤，非其任也。往者孝武之世，文章为盛，若东方朔、枚皋之徒，不能持论；即阮、陈之俦也。其唯严助寿王，与闻政事，然皆不慎其身，善谋于国，卒以败亡，臣窃耻之。至于司马长卿称疾避事，以著书为务，则徐生庶几焉。而今各逝，已为异物矣。后来君子，实可畏也。
　　伏惟所天优游典籍之场，休息篇章之囿，发言抗论，穷理尽微，ゼ藻下笔，鸾龙之文奋矣。虽年齐萧王，才实百之，此众议论所以归高，远近所以同声。然年岁若坠，今质已四十二矣。（《御览》三百七十三作四十三矣。）白发生鬓，所虑日深，实不复若平日之时也。但欲保身敕行，不蹈有过之地，以为知己之累耳。游宴之欢，难可再遇；盛年一过，实不可追。臣幸得下愚之才，值风云之会，时迈齿[122]，犹欲触匈奋首，展其割裂之用也。不胜忄娄々，以来命备悉，故略陈至情，质死罪死罪。（《文选》）
　　◇在元城与魏太子笺
　　臣质言：前蒙延纳，侍宴终日，耀灵匿景，继以华灯。虽虞卿适赵，平原入秦，受赠千金，浮觞旬日，无以过也。小器易盈，先取沈顿，醒寤之後，不识所言。即以五日到官，初至承前，未知深浅。然观地形，察土宜，西带恒山，连罔平代，北邻柏人，乃高帝之所忌也。重以氵氐水，渐渍疆宇，喟然叹息。思淮阴之奇谲，亮成安之失策。南望邯郸想廉、蔺之风；东接钜鹿，存李、齐之流。都人士女，服习礼教，皆怀慷慨之节，包左车之计。而质ウ弱，无以莅之。若乃迈德种恩，树之风声，使农夫逸豫于疆畔，女工吟咏于机杼，固非质之所能也。
　　至于奉遵科教，班扬明令，下无威福之吏，邑无豪侠之杰，赋事行刑，资于故实，抑亦懔懔有庶几之心。往者严助释承明之欢，受会稽之位；寿王去侍从之娱，统东郡之任。其後皆克复旧职，追寻前轨，今独不然，不亦异乎？张敞在外，自谓无奇，陈咸愤积，思入京城。彼岂虚谈夸论，诳耀世俗哉？斯实薄郡守之荣，显左右之勤也。古今一揆，先後不贸，焉知来者之不如今？聊以当觐，不敢多云。质死罪、死罪。（《文选》）
　　◇答文帝笺
　　曹烈、曹丹，加以公室支庶，骨肉旧恩，其龙飞凤翔，实其分也。（《文选》傅咸《赠何劭王脐诗》注）
　　◇与文帝书
　　虽云幽深，视险若夷。（《文选》张季鹰《杂诗》注。）
　　◇答东阿王书
　　质白信到，奉所惠贶，发函伸纸，是何文采之巨丽，而慰喻之绸缪乎！夫登东岳者，然后知众山之逦迤也；奉至尊者，然後知百里之卑微也。自旋之初，伏念五六日，至于旬时，精散思越，惘若有失。非敢羡宠光之休，慕猗顿之富，诚以身贱犬、马，德轻鸿毛，至乃历玄阙，排金门，升玉堂，伏虚槛于前殿，临曲池而行觞。既威仪亏替，言辞漏渫，虽恃平原养士之懿，愧无毛遂耀颖之才；深蒙薛公折节之礼，而无冯谖三窟之效；屡获信陵虚左之德，又无侯生可述之美凡此数者，乃质之所以愤积于胸臆，怀眷而ぉ邑者也。若追前宴，谓之未究，倾海为酒，并山为肴，伐竹云梦，斩梓泗滨，然后极雅意，尽欢情，信公子之壮观，非鄙人之所庶几也。
　　若质之志，实在所天，思投印释黻，朝夕侍坐，钻仲父之遗训，览老氏之要言，对清酤而不酌，抑嘉肴而不享；使西施出帷，嫫母侍侧，斯盛德之所蹈，明哲之所保也。若乃近者之观。（《初学记》十六作「之欢」。）实荡鄙心，秦筝发微，二八迭奏；埙箫激于华屋，灵鼓动于座右；耳嘈嘈于无闻，情踊跃于鞍马。谓可北慑肃慎，使贡其苦矢；南震百越，使献其白雉。又况权、备，夫何足视乎？还治讽采所著，观省英伟，实赋颂之宗，作者之师也。众贤所述，亦各有志。昔赵武过郑，七子赋诗，《春秋》载列，以为美谈。质小人也。无以承命，又所答贶，辞丑义陋，申之再三，赧然汗下。此邦之人，闲习辞赋，三事大夫，莫不讽诵，何但小吏之有乎？重惠苦言，训以政事，恻隐之恩，形乎文墨。墨子回车，而质四年，虽无德与民，式歌且舞，儒、墨不同，固以久矣，然一旅之众，不足以扬名步武之间，不足以骋迹。若不改辙易御，将何以效其力哉？今处此而求大功，犹绊良骥之足，而责以千里之任；槛猿猴之执，面望其巧捷之能者也。不胜见恤，谨附遣白答，不敢繁辞，吴质白。（《文选》，《艺文类聚》二十六）
　　◇将论
　　将者国之命也，不可不详择，不可不审授也。（《书钞》一百一十五）
　　◎卞兰
　　兰，卞后弟秉子，嗣封开阳侯，为奉车都尉游击将军，加散骑常侍。有集二卷。
　　◇赞述太子赋（并上赋表）
　　伏惟太子研精典籍，留意篇章，览照幽微，才不世出，禀聪之绝性，体明达之殊风，慈孝发于自然，仁恕洽于无外。是以武夫怀恩，文士归德。窃见所作典论，及诸赋颂，逸句烂然，沈思泉涌，华藻云浮，听之忘味，奉读无倦。（此四字从《初学记》十《皇太子篇》补。）正使圣人复存，犹称善不暇，所不能间也。昔舜以蒸蒸显其德，周旦不骄成其名，岂因南面之尊以发称，假鼎足之盛以取誉哉？夫至尊至贵，能令人畏，不能令人誉，故桀不能变龙逢之心，纣不能易三仁之意，怀近服远，非德无施。今太子博纳多容，海氵亭岳峙，学无常师，惟德所在；恩无所私，唯德所亲；观士察人，秋毛无失。望色则知其情，览始则达其终，遏伪辨于未言，绝谗巧于未形。其所以包罗殊类，鉴观成败，德生于性，明出自然。太子所行，晏然休著，皆群下所常吟咏，诚不复须臣赞扬懿美，褒称盛行，然後令夜光之璧显于金匮，隋侯之珠彰于韫椟者也。今相锺繇、大理王朗，海内英儒，国家柱臣，博物多识，通洽君子，年耆德茂，所更多矣。若游海者难与论水，睹前世者不可为言，然咸归太子巍巍之美，叙述清风，言之有永，听者欣欣，忘日之夕。流景耀于无穷，布芳阴于四远，璧若麟龙发足，群兽追踪；鸾凤举翼，众鸟随风。小臣区区，嘉乐无已。窃怡绵绵之属，忘愚戆之言，谨触冒上赋一篇，以摅狂狷之思。
　　超古人之遐迹，崇先圣之弘基。耽八素之秘奥，遵二仪于大猷。正往昔之常弊，定当世之旧仪。禀休和之上性，应五百之运期。著典宪之高论，作叙欢之丽诗。越文章之常检，扬不学之妙辞。蹈布衣之所难，阐善道而广之。道无深而不测，术无细而不敷。论古贤以叹息，觌懿德以欢娱。历精思于训籍，忽日移而忘劬。虽明略而无上，犹博纳以自扶。宾故老以劝俗，讽六经以崇儒。嘉通人之达节，笑俗士之守株。匿天威之严厉，扬恺悌之和舒。惟凡百之咏德，感恩惠之有馀。信清风之休著，非臣下之敢虚。乃作颂曰：
　　明明太子，既且聪。博闻强记，圣思无双。猗猗左右，如虎如龙。八俊在侧，旁无谀凶。富不忘施，尊而益恭。研精书籍，留思异同。建计立议，廓然发蒙。天下延颈，歌颂德音。闻之于古，见之于今。深不可测，高不可寻。创法万载，垂此休风。（《艺文类聚》十六、《初学记》十两引）
　　◇许昌宫赋
　　入南端以北眺，望景福之嵯巍。飞栋列以山峙，长途邈以委蛇。见栾栌之交错，睹阳马之承阿。转挟曷以相因，若流水之扬波。木无小而不龙，材靡隐而不华。懿采色而发越，玮巧饰之繁多。双辕承，丹梁端直。明窗列布，绮井﹀嶷。其阴则有望舒凉室，羲和温房；隆冬御，盛夏重裳。同一宇之深邃，致寒暑于阴阳。修栏荫于阶砌，崇栋拂乎仓。绮组发华，翡翠生光。丹草周隅，灵木成行。非窈窕之至贵，孰能升于斯堂。坐金人于闱闼，列锺ね于广庭。天鹿轩翥以扬怒，师子郁拂而负桢。珍果敷华，兰芷垂荣。百璧照曜，飞响应声。扣角则春风至，弹商则秋风征。历神芝之峻观，幸安昌之巍巍。设御座于鞫城，观奇材之曜晖。二六对而讲功，体便捷其若飞（已上四语从《文选·景福殿赋》注补）。进鼓舞之秘伎，绝世俗而入微。兴七盘之递奏，观轻捷之（《初学记》十五作翩）。振华足以却蹈，若将绝而复连。鼓震动而不乱，足相绩而不并。婉转鼓侧，委蛇丹庭。（已上六语从《文选·舞赋》注补）。或迟或速，乍止乍旋。似飞凫之迅疾，若翔龙之游天。赵女抚琴，楚媛清讴。奏筝慷慨，齐舞绝殊。众技并奏，扌角巧骋奇。千变万化，不可胜知。乐戏阕，游观足。登承光，坐华幄。论稽古，反流俗。退虚伪，进敦朴。宝贤良，贱珠玉。岂必世而后仁，在时主之所欲。（《艺文类聚》六十二）
　　◇七牧
　　翻放袂而赴节。（《文选》陆机《日出东南隅行》注）
　　◇座右铭
　　重阶连栋，必浊汝真。金宝满堂，将乱汝神。厚味来殃，艳色危身。来高反坠，务厚更贫。闭情塞欲，老氏所珍。周庙之铭，仲尼是遵。审慎汝口，戒无失人。从容顺时，和光同尘。无谓冥漠，人不汝闻。无谓幽冥，处独若群。不为福先，不与祸邻。守玄执素，无乱大伦。常若临深，终始惟纯。（《艺文类聚》二十三）

卷三十一·魏三十一
◎高堂隆
　　隆字升平，泰山平阳人，鲁高堂生後。建安中为丞相军议掾，後为历城侯相。黄初中除堂阳长。明帝初入为给事中博士、驸马都尉，迁陈留太守，进散骑常侍，赐爵关内侯。青龙中迁侍中，领太史令。景初初迁光禄勋。有集十卷。
　　◇诏问崇华殿灾咎对
　　崇华殿灾，诏问隆：「此何咎？于礼，宁有祈禳之义乎？」隆对曰：「夫灾变之发，皆所以明教戒也。惟率礼修德，可以胜之。《易传》曰：『上不俭，下不节，孽火烧其室。』又曰：『君高其台，天火为灾。』此人君苟饰宫室，不知百姓空竭，故天应之以旱，火从高殿起也。上天降鉴，故谴告陛下；陛下宜增崇人道，以答天意。昔太戊有桑谷生于朝，武丁有ず雉登于鼎，皆闻灾恐惧，侧身修德，三年之后，远夷朝贡，故号曰中宗、高宗。此则前代之明鉴也。今案旧占，灾火之发，皆以台榭宫室为戒。然今宫室之所以充广者，实由宫人猥多之故，宜简择留其淑懿，如周之制，罢省其余。此则祖己之所以训高宗，高宗之所以享远号也。」（《魏志·高堂隆传》，又见《续汉·五行志二》注）
　　◇诏问汉武厌灾对
　　诏问隆：「吾闻汉武帝时，柏梁灾，而大起宫殿以厌之，其义云何？」隆对曰：「臣闻西京柏梁既灾，越巫陈方，建章是经，以厌火祥；乃夷越之巫所为，非圣贤之明训也。《五行志》曰：『柏梁灾，其後有江充巫蛊也卫太子事。』如《志》之言，越巫建章无所厌也。孔子曰：「灾者修类应行，精相感，以戒人君。」是以圣主睹灾责躬，退而修德，以消复之。今宜罢散民役。宫室之制务从约节，内足以待风雨，外足以讲礼仪。清埽所灾之处，不敢于此有所立作，莆嘉禾必生此地，以报陛下虔恭之德。岂可疲民之力，竭民之财！实非所以致符瑞而怀远人也。」（《魏志·高堂隆传》，又见《续汉·五行志二》注）
　　◇诏问鹊巢陵霄阙对
　　陵霄阙始构，有鹊巢其上，帝以问隆。对曰：《诗》云：『惟鹊有巢，惟鸠居之。』今兴宫室，起陵霄阙，而鹊巢之，此宫室未成身不得居之象也。天意若曰，宫室未成，将有他姓制御之，斯乃上天之戒也。夫天道无亲，惟与善人，不可不深防，不可不深虑。夏、商之季，皆继体也。不钦承上天之明命，惟谗谄是从，废德适欲，故其亡也忽焉。太戊、武丁，睹灾竦惧，祗承天戒，故其兴也勃焉。今若休罢百役，俭以足用，增崇德政，动遵帝则，除普天之所患，兴兆民之所利，三王可四，五帝可六，岂惟殷宗转祸为福而已哉！臣备腹心，苟可以繁祉圣躬，安存社稷，臣虽灰身破族，犹生之年也。岂惮忤逆之灾，而今陛下不闻至言乎？」（《魏志·高堂隆传》）
　　◇诏问未祖丑腊对
　　诏问：「何以用未祖丑腊？」臣隆对曰：「按《月令》，『孟冬十月，腊先祖五祀。』谓荐田猎所得禽兽，谓之腊。《左传》曰：『虞不腊矣，唯见此二者。』而皆不书日。闻先师说曰：『王者各以其行之盛而祖，以其终而腊。』水始生于申，盛于子，终于辰。故水行之君，以子祖，以辰腊。火始生于寅，盛于午，终于戍。故火行之君，以午祖，以戌腊。木始生于亥，盛于卯，终于未，故木行之君，以卯祖，以未腊。金始生于巳，盛于酉，终于丑，故金行之君，以酉祖，以丑腊。土生于午，盛于戌，终于寅，故土行之君，以戌祖，以寅腊。今魏据土德，宜以戌祖寅腊也。」（《北堂书钞》》一百五十五，《通典》四十四，《御览》三十三引《魏台访议》，又略见《续汉·礼仪志中》注补）
　　◇地震对
　　地震者，臣下强盛，地故震动，冀所以警惧人主，不可不深思是灾。（《御览》八百八十引《晋书》）
　　◇陈灾异表
　　石氏星占曰：天五五，星天之杖也。主挝乱兵。客星彗干犯，兵大起，二年消复之，宜罢省百役，勿使士卒怨于勤苦而为乱，足其廪食，度其劬劳，然后用之，则士卒安而无乱兵矣。（《御览》三百五十七）
　　◇后妃配郊表
　　古来娥英姜姒，盛德之妃，未有配食于郊者也。汉文初祭地于渭阳，以高帝配；孝武立后土于汾阴，亦以高帝配。唯王莽引《周礼》「享先妣」，为配北郊，夏至以高后配地。自此始也，臣谓宜依古典，以武皇配天地也。（《通典》四十二引末二语）
　　◇谏取长安大钟疏
　　昔周景王不仪刑文、武之明德，忽公旦之圣制，既铸大钱，又作大钟，单穆公谏而弗听，泠州鸠对而弗从，遂迷不反，周德以衰，良史记焉，以为永鉴。然今之小人，好说秦、汉之奢靡以荡圣心，求取亡国不度之器，劳役费损，以伤德政，非所以兴礼乐之和，保神民之休也。（《魏志·高堂隆传》。）
　　◇星孛于大辰上疏
　　凡帝王徙都立邑，皆先定天地社稷之位，敬恭以奉之。将营宫室，则宗庙为先，厩库为次，居室为後。今圜丘、方泽、南北郊、明堂、社稷，神位未定，宗庙之制又未如礼，而崇饰居室，士民失业。外人咸云，宫人之用，与兴戎军国之费，所尽略齐。民不堪命，皆有怨怒。《书》曰：「天聪明自我民聪明，天明畏自我民明威。」舆人作颂，则响以五福，民怒吁嗟，则威以六极，言天之赏罚，随民言，顺民心也。是以临政务在安民为先，然後稽古之化，格于上下，自古及今，未尝不然也。未采掾卑宫，唐、虞、大禹之所以垂皇风也；玉台琼室，夏癸、商辛之所以犯昊天也。今之宫室，实违礼度，乃更建立九龙，华饰过前。天彗章灼，始起于房心，犯帝坐而干紫微，此乃皇天子爱陛下；是以发教戒之象，始卒皆于尊位，殷勤郑重，欲必觉寤陛下，斯乃慈父恳切之训，宜崇孝子祗耸之礼，以率先天下，以昭示后昆，不宜有忽，以重天怒。（《魏志·高堂隆传》）
　　◇谏用法深重疏
　　夫拓迹垂统，必俟圣明，辅世匡治，亦须良佐，用能庶绩其凝，而品物康也。夫移风易俗，宣明道化，使四表同风，回首面内，德教光熙，九服慕义，固非俗吏之所能也。今有司务纠刑书，不本大道，是以刑用而不措，俗弊而不敦。宜崇礼乐，班叙明堂，修三雍、大射、养老，营建郊庙，尊儒士，举逸民，表章制度，改正朔，易服色，布恺悌，尚俭素，然後备礼封禅，归功天地，使雅颂之声盈于六合，缉熙之化混于後嗣。斯盖至治之美事，不朽之贵业也。然九域之内，可揖让而治，尚何忧哉！不正其本而救其末，譬犹棼丝，非政理也。可命群公卿士通儒，造具其事，以为典式。（《魏志·高堂隆传》）
　　◇切谏增崇宫室疏
　　盖「天地之大德曰生，圣人之大宝曰位；何以守位？曰仁；何以聚人？曰财」。然则士民者，乃国家之镇也；谷帛者，乃士民之命也。谷帛非造化不育，非人力不成。是以帝耕以劝农，后桑以成服，所以昭事上帝，告虔报施也。昔在伊唐，世值阳九厄运之会，洪水滔天，使鲧治之，绩用不成，乃举文命，随山刊木，前後历年二十二载。灾眚之甚，莫过于彼，力役之兴，莫久于此，尧、舜君臣，南面而已。禹敷九州，庶士庸勋，各有等差，君子小人，物有服章。今无若时之急，而使公卿大夫并与厮徒，共供事役，闻之四夷，非嘉声也；垂之竹帛，非令名也。是以有国有家者，近取诸身，远取诸物，妪煦养育，故称「恺悌君子，民之父母」。今上下劳役，疾病凶荒，耕稼者寡，饥馑荐臻，无以卒岁，宜加愍恤，以救其困。
</div>
    <div class="pagination">
<a href="全上古三代秦汉三国六朝文_page196.html">上一页</a><span>...</span><a href="全上古三代秦汉三国六朝文_page192.html">192</a><a href="全上古三代秦汉三国六朝文_page193.html">193</a><a href="全上古三代秦汉三国六朝文_page194.html">194</a><a href="全上古三代秦汉三国六朝文_page195.html">195</a><a href="全上古三代秦汉三国六朝文_page196.html">196</a><span class="current-page">197</span><a href="全上古三代秦汉三国六朝文_page198.html">198</a><a href="全上古三代秦汉三国六朝文_page199.html">199</a><a href="全上古三代秦汉三国六朝文_page200.html">200</a><a href="全上古三代秦汉三国六朝文_page201.html">201</a><a href="全上古三代秦汉三国六朝文_page202.html">202</a><span>...</span><a href="全上古三代秦汉三国六朝文_page198.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
