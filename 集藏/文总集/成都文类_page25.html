<!DOCTYPE html>
<html>
 <head>
  <meta charset="utf-8"/>
  <title>
   成都文类 - 第 25 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   成都文类 - 第 25 页/共 35 页
  </h1>
  <div class="content">
   送赵大资再任成都府诗序　　文同
　　上五年秋七月丞相以成都守臣当更其所以宜往者名氏陈于上前曰是其职序才业者可以称其任惟上之所择者上凝神久之且曰今海内之蕃域号为至重者举莫若吾之全蜀壤土衍沃民俗丰伙外之则八国种落赖之以绥辑内之则四道郡邑倚之以康靖得人而重固异他所须智略沈辩威恵肃给厌舆论之所与慰遐陬之所欲者始为其人矣我有耆哲宛在东土是尝屡以仁爱明恕抚吾西南之民其民怀服其信厚逮今未闻有輙敢一日忘去者此将烦之再莅于彼其谓往制无循袭丞相奉被上防乃曰圣虑所及度越常议选委良帅以遗井络远人蒙庆不胜至幸于是以资政殿大学士召公于营丘大斾过国诏趣见上众悉谓公辅臣必以远解既对便坐独奉天语雍容启问移漏累刻惟以愿得亟装出都门并驿临治以副上之所以待下之意讫不以私请自免以图便安遂行上褒嘉之驰使劳谕眷委之厚无与为较先是公二纪之中临于蜀蜀人既闻公来男嘑于道女讙于灶皆曰我之匙筯安于食而枕簟乐于寝者不图今日复因于我公矣公既至简条目去苛异刷涤梗垢磨荡昏瞀羣疑革而氷消大扰息而波澄未逾月而梁岷之下晏然已为乐国矣同昔者尝闻之于公曰夫感物患乎有心有心则接于物也泥而不博临理贵乎无欲无欲则烛于理也明而不闇泯诸妄虑照以正见则天下之治安有所谓龃龉而难治者哉葢公素事如此以为身术故入岩庙出殿巨屏曾不以内外为轻重而以一其所无事者为政治之本凡取之于君而获爱于民者其将繇此者欤同常欲有所论撰以纪公之休懿防赴官兴言道出门下公因授以送行诗一篇俾同为之序同乃述上之所以复用公于蜀与公之所以得蜀人之欢心者题其篇首诗自韩魏公而下凡若干章云熙宁六年上元日谨序
　　送冯枢宻还朝诗序　　　　　范镇
　　茂州羌汉冉駹之遗也距成都十舍而遥虽羁蜀郡县而不以中国之法治之故其叛服不常绥则盗边急则啸聚自昔然也熙宁九年春闱茂州刦略吏民杀官兵剑南诸城骚然震惊夏四月乃诏资政殿学士諌议大夫冯公自渭徙成都以镇抚之蜀人闻公之风旧矣欢喜踊跃迎拥于道公既至则一切镇以无亊忧者释然骇者晏然陇亩市里按堵帖息王师徂征以诛以怀岩居涧饮悉复故处乃赋田器给种食以振业之莫不稽颡厥角洗心易虑要神而誓曰自今以往不复敢干王畧矣公以为武威既申文教不可后也崇饬学校以绍文翁之隆讲明中和以追王褒之盛宣恩德问病苦方且与蜀人相安从其俗以为遨嬉曾未暇皇而蜀人亦欲偃公之休恃以涵养以永岁月冬十月即拜公给事中知枢宻院事图旧德以急真贤也于是蜀之在官者及其学士大夫相与采民之言作为歌诗序引以献曰公其不终惠吾蜀而遂东邪又曰公虽东当泽天下于何而不终惠吾蜀也凡若干篇以美以欢以致其诚爱慊然若犹以为未也干旄之诗曰彼妹者子何以畀之其是之谓乎公且从容上前日道其诗之所云兴民之利而除其害则众君之作岂特赠离纪别之为哉葢有以补治道而致和理也
　　送成都师席晋仲序　　　　苏元老
　　元老闻之诗曰人亦有言柔则茹之刚则吐之维仲山甫柔亦不茹刚亦不吐不侮矜寡不畏彊御孔子曰政寛则民慢慢则纠之以猛猛则民残残则施之以寛寛以济猛猛以济寛政是以和夫诗之所贵夫柔者非贵夫柔也贵夫不侮矜寡也所贵夫刚者非贵夫刚也贵夫不畏彊御也孔子之所贵夫寛者非贵夫寛也贵夫寛以济猛也所贵夫猛者非贵夫猛也贵夫猛以济寛也于此有人病寒而我下之病热而我补之则人皆以为贱医矣夫良医岂有他哉能反贱医之所为而已惟君子小人之用刚柔寛猛也亦然故夫用刚于矜寛谓之虐用柔于彊御谓之弱用猛于民残谓之薄用寛于民慢谓之削凡此皆小人之所为也夫君子亦岂有他哉能反小人之所为如诗孔子之所云而已寒热补下设之当为良医否则为贱医刚柔寛猛设之当为君子否则为小人其必然审矣崇宁中诏以今显谟閤直学士席公为御史中丞先时言事者率常毛举小吏之过差以借口以塞责至于大吏虽奸状显著死不敢一言众谓公来必循其迹公至则濶略细故取权幸之尤有气势而多者击之章既上率与之偕罢众由是咸知公之刚大观中诏以公出镇成都成都之俗吏猾而民奢遇利则聚而为奸值害则逸而为盗地险以逺故常除用重人既贵且富恬其故习莫肯训正众谓公来必因其俗公至则按吏若民之尤无良者草刈而禽狝之一道大震众由是咸知公之猛政和中诏又以公再镇成都成都之人仰公威德前期相戒莫敢犯令其奸究闻风而奔遁众谓公来必仍其旧公至则大济威严父诏而母鞠之遂以无事众由是咸知公之寛方公之为御史也人以为柔而不知其出于刚知其出于刚而不知其犹柔也其镇成都也人以为寛而不知其出于猛知其出于猛而不知其犹柔也其再镇也人以为猛而不知其出于寛知其出于寛而不知其犹猛也刚柔寛猛公岂有心为之哉人自异观耳葢公之为中丞也可谓不侮矜寡不畏彊御矣其镇成都也可谓猛以济寛矣其再镇也可谓寛以济猛矣不侮矜寡不畏彊御猛以济寛寛以济猛可谓君子矣元老为诸生太学也虽未获事公而闻公之烈固已忻而慕之矣元老为教授汉州也公适出镇始获事焉其再为教授公亦再镇又获事焉凡望风十稔为门下士五年蒙道德之末光而聴闻教诲之绪论既久既熟不可谓不知公者也其闳大深宻者未敢以臆断也至于措诸事业适刚柔寛猛之宜不知与古之君子何以异也今朝廷方行中和之政以幸天下而公以召归其遂相天子矣且公之在御史也职可以言之矣而未可行之也今在蜀也职可以行之一方矣而未可以行之天下也夫言之与行之其势孰便行之一方与行之天下其利孰博中和之道行之天下势便而利博其在斯时欤凡居门下者皆可进贺也况如元老之辱知最厚者哉昔龚渤海政成天子使使者召之议曹王生愿从功曹以其嗜酒亡节度难之渤海不忍逆从至京师将对之日王生有所白而渤海聴之既至前对如王生天子大説今公之贤何止渤海而元老之亡状岂敢自付于王生然辱公之知之厚义当从公以往适会遇病不能东傥又黙黙无半乱以别则非公所以视遇元老之意故于公之行独賛公之已事愿力行之而已天下有不大治者哉
　　代送席师序　　　　　　　杨天恵
　　上即位之七年诏以吏部侍郎席公为显谟阁直学士知成都府少游蜀道登鹿头望雪岭沿鴈浦寻江源彷徨周览山川形势而得其豪杰耆旧主名与其风謡气俗之详及是命固乐与西南为不朽事既练日即引道而蜀人亦以公名卿子清毅有故家风度必能举广汉遗烈倡方面之治于是开府之日小大趋令名各顺聴亡所抵牾老奸宿恶闭门束手念自淬厉求为柔人而益利两道二十余州水芸火耨山行野负之氓咸足生理抃喜盈望如公户摩抚而人劳苦者葢公设施百未一二而治功已如此矣公遂勤成之行之不变凡防年治益进功益章天子以公名实相应果可用不疑也亟下玺书召焉方坐宣室开延英从容赐对天下事因空紫枢辟黄閤以时賛授无不宜者回视前日风宪之拜铨衡之迁犹不足淹歩武况牧伯之寄岷益之远是尚能延騑驭耶某节下小丈夫也试吏小邑幸得操简书受约束于幕府公不知其亡状时赐之坐访所欲言某亦瞷然思自单竭陈义未竟公必知其所以然至乃未言而蒙识察不竭而承知遇士大夫窃怪之而公处某常自若也今公还朝廷某贱不及从迎计岁时不即获侍如出帡幪暴露于谷如去清阴履霜于野其可恃而安虽然鼎铉之材当为岩扉重圭瓉之器宜为宗庙珍以一方不可独留也某小子宁能久怙耶用是自决无恨望秋风已壮严召方急某愿公以天下之重自重而不敢有所祈谨抗手抑首迁延而辞避
　　送成都席师序　　　　　　　王赏
　　席公治蜀之五年诏书移镇平凉赏送别于升仙桥上而言曰契丹大国也中国奉币交欢为兄弟灵夏小国也臣服于中国大国富强其势为难动为中国之患大小国迫蹙其势为易危为中国之患小然契丹自澶渊讲盟庆厯再和之后北边无狗吠之惊者百有余年夏人自元昊以来服叛不常五路宿兵而内引百羣为助败兵蹶将困于飞挽者累世而不息此其故何也今日契丹破灭议者谓西方可传檄而定是亦弗思耳以前日之势观之为患大者反无足忧为患小者乃深可畏无足忧者易亡则知深可畏者为难取也大抵国大则有所恃而不戒位分太严而上下不交法令太急而百姓不附故其强易弱国小则无所恃而常惧其军民之势犹一家也相卹相救谋虑日深故其弱难犯平凉四面无险阻号用武地若朝廷无深入之计为守而已则可若欲求朔方故地则为执事者不可不虑古之人欲谋人之国者必有素定之策五员之于楚分兵以肆之克国之于先零持久以服之夫无谋人之智而使人疑之拙也有报人之志而使人知之殆也事未发而先闻危也况夏人今有唇齿之忧耶为今之策匿形彻备使之勿疑焉而后可以有为也赏将有深于此者而未敢言焉
　　送符制置被召序　　　　　　何耕
　　二十五年冬上召四川制置使符公于成都明年春命始至公以次付使事府事理装戒行日于是宾佐掾史杂然相与怀公之德惜公之去往往有不怿者独其客何某揄袂奋臂抗声于众曰公召宜也已后矣公早扬俊声雄辞大篇甲乙上庠穿经入史强记洽闻贵而弥専老而不休于时为耆儒登车澄清擿伏纠贪风烈言言严而不残徘徊巴蜀十有余岁最后以太府卿总四路之赋国用以饶军无乏食厥功茂焉于时为材使者蜀道谋师帝难其人峻秩西清命公往临剔蠧治荒公不敢媮田妇贩夫知公勤劳于时为贤方伯今天子总揽万防躬行福威旧德名人登用无遗者万俟公来自沅州至之日拜右仆射魏公沈公相继起远外位政府公视数公皆一体人也顾安能郁郁久居此乎与其利専于一方孰若泽被于天下与其拥旄仗钺为蕃宣保障之用孰若垂绅搢笏有谋谟防诲之益故曰公召宜也而吾徒尚何以戚戚然儿女悲为哉虽然蜀父兄有蓄念于此久矣不敢彻声于天子而敢私布于下执事公其聴之否乎自秦丞相当国逐蜀士如弃梗无一人缀文石之班望属车之尘者或曰谓其轻而党同丞相恶之故弗用嘻亦甚矣百步之内必有茂草而谓蜀之人人人皆轻人人皆同也不防于诬乎两苏公兄弟也伯氏以言语得罪濒死不悔而其季渊静木讷出于天性蜀国与范公温国司马公平昔议论无一不同至论乐律则终身不能相合也其不轻不同者亦可概见矣或曰蜀地疎逺丞相忌之故弗用此又非也宰相之用人当问其贤不贤岂当计其疎不疎远不远耶今有横木于道当举以十夫之力则取诸吾邻里乡党而足矣至于当举以千万夫之力则取诸涂之人可也而必曰吾之父子兄弟焉吾之邻里乡党焉则木之横于道者没世不行寻常天下之大过于横木亦逺矣而宰相方且惟疎远之务去呜呼殆哉蜀父子窃窃然不能忘情于是者有以也夫侧闻万俟公频年于外涉艰险知情伪甚熟甚悉今其还也宜必有至公甚盛之亲以惩创前弊慰安羣心者而沈公亦尝为政于梓于虁所至有惠爱既去人思之今公又自蜀以往天下其意者将振蜀人于二三公之手乎未可知也公既至见天子于殿陛上退而与万俟公魏公沈公论天下事孰通孰窒孰利孰病其能漠然无一语于蜀哉葢非今日庶政一新公道廓开之秋则公虽有欲言之心而不可以言非公与沈公在蜀时久凡观民风考论人物之详则蜀人虽抱无穷之恨而不敢以告语曰日中必操刀必割葢言时之不可失也公行矣尝试为蜀人图之



　　成都文类巻二十二
　　钦定四库全书
　　成都文类巻二十三
　　宋　扈仲荣等　编
　　序二
　　文集
　　唐成都记序　　　　　　　唐卢求
　　蜀国自秦始通秦遗蜀王五美女蜀亦遣五丁迎之到梓潼见一大蛇入山穴中一人掣其尾不能得五人相助大呼拽之山遂崩五丁及秦女皆死惠王遂遣张仪司马错从石牛道灭蜀因封公子通为蜀侯以陈庄为相置巴蜀郡迁秦人万家实之民始能秦言以蜀令张若为太守前时蜀王开明尚纳美女为妃葢武都山之精也及死葬于城西北遣武丁担其本山之土以为冢今有二石尚在古老言武丁担土担陈为庄既秦公子相数年遂谋反杀秦公子秦代蜀诛庄封子恽为蜀侯恽后母诬恽有罪赐剑自杀蜀人以其寃因为立嗣又封子绾为蜀侯后复疑绾反诛死自此但置守而已后以李氷为蜀守氷始凿三江引水以行舟楫岷山多梓栢大竹坐致材木又溉水开稻田于是沃野千里号为睦海置绵洛二水用便溉灌作石犀五以压毒蛟命曰犀牛后更为耕牛二又作三石人立水中氷非常人也与江神约曰水竭不至足盛不没肩大凿岩崖通沬水道江之龙大怒氷乃持刀入水与龙鬬龙死遂无水害迄今蒙利蜀人称郫繁为膏腴绵洛为浸沃昭襄王时又曰白虎为患意廪君之魂也厯四郡伤千二百人王乃募能杀之者邑万家金帛称是巴夷朐忍瘳中药何谢作白竹弩于高楼瞰而射之死王嫌其夷人乃刻石复田顷田不租十妻不罪伤人不论杀人不死与之盟曰秦人犯夷输黄龙一只夷人犯秦偿清酒一钟其人安之遂号曰武夷其族又有濮賨賨尤武勇居渝水夹水以居为汉高祖前锋防阵善舞巴与蜀代为仇雠蜀尝封弟葭萌于汉中号苴侯命其邑曰葭萌至汉高祖六年始分置广汉郡高后城棘人道开青衣文帝末以庐江文翁为郡守穿煎油口溉田千七百顷立文学选吏子弟皆就学令俊乂之士张叔等十八人东诣博士受七经还以教授于是岷络之地学比齐鲁孝景帝加叹遣天下郡国皆立文学自文翁始也文翁明天文灾异后以博士征至侍中扬州刺史孝武帝置四部都尉俾立十八郭于是郡县多城观矣又分防牱置益州是为南益州宣帝地节三年穿临卭蒲盐井二十置盐铁官自汉兴至哀平牧守仁贤宣德立教英伟命代之士其出如林玺书束帛交驰于梁益之地矣虽鲁之洙泗齐之稷下未足多也且汉征八士蜀预其四高帝分蜀郡北鄙置广汉武帝分南鄙为犍为遂有三蜀之号王莽改郡守为帅正以蜀郡为导江公孙叔为帅正治临卭述僣号后汉光武帝灭述还为蜀郡顺帝即位复为益州郡名依旧州治大城郡治小城灵帝末以刘焉为牧及卒子璋伪嗣建安十九年璋迎汉左将军刘备至遂灭璋称帝继汉号先主治成都魏末司马昭平蜀复为益州晋受魏禅以州领郡武帝末以成都为国封子頴为王其后賨人李雄僣称王晋穆帝永和初遣桓温击灭之复为蜀郡谯纵反安帝命朱龄石讨平之至梁分益州更置南北二益州以武陵王纪为刺史纪僣帝号领兵东下为湘东王所杀后魏废帝前二年尉迟逈定益州置总管后逈举义旗不受代为隋王坚所戮隋开皇元年废总管置行台以蜀王秀为西南道行台尚书令三年复为总管大业元年废总管为州又改州为郡圣唐武德元年复为总管三年置行台改为益州以太尉秦王为益州道行台总管又改为宋大都督府天后析益州置彭蜀汉二州开元二年始以齐景胃为剑南节度营田兼姚嶲等州处置兵马使自此始有节度使也八年以李濬为使去兵马使章仇兼琼瑶山南西道采访使其后或兼或否亦无定制上元二年始分为东西川广德二年复合为一大厯二年又分为两川至今不改天宝三载复为大都督府十四载宗皇帝巡幸车驾留五月至德二年改为成都府置尹北东西二京号南都后复停大凡今之推名镇为天下第一者曰扬益以扬为首葢声势也人物繁盛悉皆土著江山之秀罗锦之丽管弦歌舞之多伎巧百工之富其人勇且让其地腴以善熟较其要妙扬不足以侔其半况赤府畿县与秦洛竝故非上将贤相殊勲重德望实为人所归伏者则不得居此况控带蛮落阨戎限羌非文武寛猛包罗法度之君子则不能得中庸以是圣庭慎择尤难其任使号有三曰节度观察安抚先时南蛮六部不相臣服天子毎有恩赏各颁一诏呼六诏开元末节度使王昱受贿上奏合六为一乃封大酋师越国公蒙归义为云南王始独称南诏至杨国忠謡领蜀郡太守兼采访使遂扰边阃希立功代乃有泸南不利之变贞元中韦令公臯为节师招复云南背蕃归汉十一月八日因置使安抚兼统押西山八国近界羌蛮等使是为三使韦令公本以奇勲秉旄钺思立边効又在镇且岁久南诏为其用拓地甚远公既卒刘辟继公后以兵守险为不顺诛死家籍没后京兆公为节帅酷易军政殊不以封域为念戍卒罔代边蛮积忿至大和三年十二月蒙巅遂以兵剽掠至城下杜公填门不敢与争防监军使矫诏宣谕蛮人遂退工巧散失良民殱殄其耗半矣列政补完尚不克称大中六年四月诏以丞相太原公有驱制羌戎之成绩由邠宁节度拜司徒同平章事镇蜀蜀为奥壤领州十四县七十一戸百万兵士五万外疆接两蕃人性劲勇易化以道难诬以智公至以俭约师之以谨廉不伐临之以刑赏法制平治之人欢且舞旦夕咏公之德矣先是西蜀图经甚备朝野之士多寄声写録主务兹者不胜其烦遂尽削而潜焚之长吏至即据显者集为一轴以献繇是百不书一大中八年戸曹参军蔺宗甚好学且目覩司徒相国之异绩愿付以传示于后然不以文自任剪截疎长芜言不略相国乃属予小子令刋益之且曰不以淹徐疾速归于流布以为不朽之事求受命震怖又不欲以图经为目乃搜访编简目为成都记五巻经与图之附益愿终宗之职庶以此为助也大中九年八月五日叙
　　蜀梼杌序　　　　　　　　张唐英
　　唐英尝观自古奸雄窃据成都者皆因中原多故而闭关恃险以苟偷一时之安譬夫穿窬之人利于昏暝之夕至于白昼皎然则无能为也且韦臯守蜀二十余年其材智机权过于王孟逺矣止欲求兼两川节钺而不能得刘辟惑术士之言自谓才过项羽不数月已就槛车之缚葢是时朝廷清明刑政修举贤智在位纪纲整葺彼虽欲不臣势不能为也使臯辟在五代时其为恶必有过于王孟者以此知朝廷治则蜀不能乱朝廷不治则不惟蜀为不顺其四方藩镇之不顺亦有不下于蜀者当王衍之入洛也三蜀之人尽喜中国之有圣人而庄宗总制失驭中外继叛蒲禹卿恸哭曰观天下事势如此蜀人岂有安泰之期耶必重不幸尔洎知祥入蜀之后明宗颇以蜀人为疑凡高赀有力者尽令东徙张不立叹曰蜀中之叛非蜀人为之也皆朝廷所委用之臣所为也其言葢有激而云尔善乎田龙游之论曰僣伪之主改防堂为宫殿改紫绶为褚袍改寮佐为卿相改前驱为警跸改妻妾为后妃何如常称成都尹永无灭族之祸耶兹可谓药石切至之言也王孟父子四世凡八十年比之公孙述辈最为久逺其间善恶之迹亦可为世之监戒然编録者知耆旧传鉴戒録野人闲话之类皆本末颠倒鄙俗无取真宗时知制诰潞公振修九国书有前蜀后蜀世家列传然而烦简失当尚多疎畧如张扶冯涓张士乔段融蒲禹卿张云陈及田淳之徒谏静章疏皆有益于教尽弁而不録此观者所以惜其有未备也予家旧藏前蜀国记后实録凡一百三十巻尝欲焚弁而不忍今因检阅始终削去烦冗编年叙事分为十巻其间事实未显如髯须肥遗远望绩长禹粮蒲骚之类各为解其失误凡五代史及皇朝日厯所载者皆略而不书名曰蜀梼杌葢取楚史之名以为记恶之戒非徒衒其小説葢亦使乱臣贼子观而恐惧耳
　　蜀梼杌后序　　　　　　　睦昭逈
　　治平四年夏六月两当县尹邓君惟良显甫自京师归传殿中侍御史里行张唐英次功前在阆中监征时所编蜀春秋十巻予尝得而观之其编年叙事之体若荀悦汉纪之例至于褒贬善恶本末贯穿骎骎乎驰于汉魏作者之间有古良史正召试秘閤在仁宗时上大水灾异书时政十四事书在英宗朝上慎始书水灾封事二道皆究极乎治乱之变而探索乎天人之际今天子特排羣议而擢为御史以其勇于敢言也方将摅其所蕴而大有为于时彼春秋者乃区区龙断时无所用心而寄之空言以寓劝戒岂比夫陈夀醮周辈龊龊弄笔砚纪一方之事而无补于教耶次功旧有国体论十卷唐史诛奸发潜论五巻总要监今论五卷渝南集十卷补此楚书十三篇乐府歌诗千余篇皆秘而不传于人而春秋最后出显甫好事宻购以归予因为刋行以广其传昔人得王充论衡藏之以自衒其辩岂予之志哉
　　成都古今集记序　　　　　　赵抃
　　仆繇庆厯至今四入蜀凡蜀中利害情伪风俗好恶了然见之不疑尝谓前世之士编摭记述不失于疎略则失于漫漶不失于鄙近则失于舛杂向治平末因取续耆旧传而修正之去年陈和叔翰林以书见贻俾仆着古集今别为一书此固仆之夙心而未有以自发也繇此参访旧老周咨顾生缉以事类成三十卷不始乎蚕丛而始乎牧誓之庸蜀从经也从经则蚕丛不必书而书之于后何也扬雄纪之吾弃之不可也参取之而已矣事或至于数説何也久论之难详也昔者齐太公仕于周司马迁有三説焉疑以传疑可也神怪死生之事不可以为教书之何也吾将以待天下之穷理者也书乱臣所以戒小人书寇盗所以警出没书蛮夷所以尽制御之本末终之以代蜀使万世之下知蜀之终不可以苟窃也其间一事一物皆酌考众书厘正譌谬然后落笔如关羽墓今荷圣寺闯然有榜焉而仁显者孟蜀末僧也作华阳记云墓在草场庙在荷圣此目击之所当弃而从仁显者也若夫知之有未至编之有未及则亦一人之功不可以求备然窃意十得八九矣后之君子其亦有照于斯乎
　　成都古今集记序　　　　　范伯禄
　　成都蜀之都防厥土沃腴厥民阜繁百姓浩丽见谓天府缣缕之赋数路取赡势严望伟卓越佗郡朝廷席五圣之厚基万龄之泰明烛外遐爱均畿辅凡选建师长必一时名德中外皆曰可然后以尹兹土其优驭西南之意防古邈矣非独隆于今也蜀之所以为重于天下虽穷隅鴂舌咸共知之而其可以文载而永久者则往志蹐错近事缺絶殆不足以彰其重熙宁壬子八月诏以防知政事赵公为资政殿大学士再莅此府蜀之黔黎夙云易扰小异故常必勤上心是时天子方恻然矜之故不惮诿公以逺公倍道而来下车之初厘所当恤亟即民心平纷解累人乃观释尽知明天子覆育逺方之意甚厚公亦自谓宜于蜀也会翰林学士陈公和叔语之书曰蜀事可观惜其坠落泯泯不耀公慨然留意每政事间隙延多学博识之士与之讲求故实掇采旧闻若耳目所及防诸老长考覈是非自开国权舆分野占象州部号名因革之别其镇其浸冈聨属之详都城邑郭神祠佛庙府寺宫室学官楼观囿游池沼建创之目门闾巷市道里亭馆方面形势至于神仙隐逸技艺术数先贤遗宅碑版名氏事物种种环谲奇诡纎啬毕书繇秦汉已来凡为守令荦荦有风迹者若干人有唐迄今知府事居多闳硕端毅之望又若干人其行事暴于图史不可胜述其始至若代去之年月序次照然着矣厥生钜人千古不乏泽我文化隽送迭起科选德进相踵于朝数百年间无一遗者物有其善虽毫厘云补实足以为一方盛观自惜僣贼乘民凶灾事变不同久近亦异悉其致寇之由及王师夷难底平之迹与夫厯世蛮獠叛服不常中国所以驱除羁縻得失之故又足以为不虞不若之明鉴呜呼既有政以孚其恵又为书以宪厥后公之于蜀可谓志得而道备矣书成凡若干篇以类相从为三十卷名曰成都古今集记人之观之信乎蜀之为重于天下非虚也哉
　　华阳国志后序　　　　　　吕大防
　　先王之制自二十五家之闾书其恭敏任恤等而上之或月书其学行或岁考其道德故民之贤能袤恶其吏无不与知之者焉汉魏以还井地废而王政缺然犹时有所考察旌劝而州都中正之职尚修于羣国乡闾士女之行多见于史官隋唐急事缓政此制遂废而不举潜德隐行非野史纪述则悉无见于时民日益敖俗日益卑此有志之士所谓叹惜也晋常璩作华阳国志于一方人物丁宁反覆如恐有遗虽蛮髦之民井臼之妇苟有可纪皆着于书且云得之陈夀所为耆旧传按夀尝为郡中正故能著述若此之详自先汉至晋初逾四百岁士女可书者四百人亦可谓众矣复自晋初至于周显德仅七百岁而史所纪者无防人忠魂义骨与尘埃野马同没于丘原者葢亦多矣岂不重可叹惜哉此书虽繁富不及承祚之精微然议论忠笃乐道人之善蜀记之可观未有过于此者镂行诸世庶有益于风教云
　　二江先生文集序　　　　　　马涓
　　二江先生者宋公承之也宋氏簮笏蝉聨为蜀着姓成都蜀邑曰双流者先生所居也左思赋曰带二江之双流故时人以二江先生呼之先生天才絶人结髪称奇童比游场屋则隽誉日出逼人一时辈流望其锋却避不敢前闻先生充举首则曰允当无异词既筮仕随牒州县上官歆艳其名争诱以事有磐错肯綮处须先生为决之为快稍官逹则朝廷倚办常兼数职囊印座右累累然人悯其贤劳而先生拨遣暇豫未尝失简编笔研吟讽度日常曰世间乐孰与此乐吾将终身焉当元祐六年先生为南省郎涓以晚辈始预宾客之末逮涓从事秦亭而先生持节来秦于是获从长者游以信宿不见为间濶樽酒雍容每闻先生片语只句如窥豹一斑尝鼎一脔固愿熟视饫赐而不可但知举警策以警诧未闻者今先生没二十有七年矣始见先生文集玩味寻思欲罢不能葢尝废卷而论之孟子曰源泉混混不舍昼夜盈科而后进放乎四海有本者如是孟子之言固自有谓然为文者何独不然先生博学而精择者也其学之博犹采薪者之见一芥掇之见菁葱拔之故于书无所不读诸子杂説或出入于圣域者犹异有得于万一其择之精犹齐王之食鸡惟食其蹠须数十鸡而后足其所蕴蓄涵酿汪汪乎胷中殆不发不已故下笔辄不休笔端馺沓落纸纸者皆可咏咏成文钩章棘句干干如抽而后为文也有本者如是岂虚语哉若夫稽往古之是非究当时之利病上以缝补于庭议下以斟酌于风謡此先生之文见于祖述宪章可以维持吾道者也输写胸抱形摹物象较重轻于锱铢嫓宫羽于清浊此先生应时之文以靡丽为工者也训诂深严字画奇倔体商周之盘诰追尧舜之碑碣此先生高古之文以简洁为法者也至于防笑之间稗官小説旁搜俯拾附益谈丛此又文之余事也渊渊其深浑浑其醇舒徐衍溢而不流激昻蹈厉而不怒逺之则有稽近之则不诬呜呼其文之雄乎自昔论文者晋有陆士衡之説曰石韫玉而山晖水怀珠而川媚后之论文者无以加此观先生之文则君子之所养可知矣唐裴延翰有言文章与政通风俗以文移毎味此语则益知文之有用于世自非小补而先生之文祗藏于家第为子孙宝秘阅习而不克大流布于时此平日士论之所惜者今既成集可以传诸无穷故輙叙其梗防庶知音者得以览其详焉凡歌行诗赋时议经义论防表启书序纪志及杂述总若干首第为十六巻皆先生之子宏父手自编次宏父博达毫迈克嗣家风诗曰惟其有之是以似之后之人欲知先生父子之懿当以是观之先生之捐馆舍也涓尝为其行状以告诸志墓者故先生之世系官爵与其平生出处皆载于墓志副以碑表諡议粲然可考附于文集之后此不复书
　　王君礼诗集序　　　　　　杨天恵
　　余家弟诚夫顷元符中与成都王君同佐宕渠县君于家弟丈人行也家弟以父执事之君视家弟则辈流如也家弟尝论君近世遗直老气鲠固危冠淳古遇不可于意虽敌以上必尽言拄之不以一毛假人人有不受无敢牾俛黙惟稍引去以故与世聱牙寡合由宕渠厯资中再不得意輙致其事而归家弟言如此余肃然心惮之去年冬有跨巴马从野僮径造余庭自持刺大言我王某也余惊起迎置右座问何自来君言闻子名久特来耳余为设薄具留之留信宿别去后若干月命其子奉平生诗文若干篇授余曰将序以为谒余拜受卒业曰君于诗文深矣体裁质实如其为人而慤词彊句间足自立读者始苦难嘬已乃愔愔有前辈家风味葢之学祖骚而宗选旁出没于传记故儿时已自能赋有州里名既而落魄无就日与羣辈处故晚年诗多出白语蕲于晓流俗不以镌琢为工于是君老矣葢未始求人人亦无求之者而独有求于余顾余何足以求哉凡其所知姑止于此
　　代作集府尹石刻序　　　　　前人
　　公顷繇长安迁尹成都方是时卷夑理之具镇临外屏囘经纬之文设饰行台如酾河渠以溉寻咫如峙泰岱以出肤寸以故倡治有余日而赋政无遗功间建羽旄俛同民乐或徙玉帐旁合宾好至于酒酣乐作意气逸发彻饔缓带风味余美辄布善纸临素璧游戏翰墨之娱以志燕喜之适凡为诗文题纪若干可谓盛矣而巨刻细劖光明磊落上与参墟交辉下与雪山增重葢公以代言之余流而为文以赓歌之绪别而为诗又以诗文之衍溢而为书故其银钩玉画世多有之而西南特为富于是缙绅耆旧识藻火之为美也过者必肃山只渎鬼知珪璧之为珍也防之惟谨某窃亦博购而宝蓄之得三十帙将以其一献诸公路仰备览观而取其副藏之名山以贲子孙焉且某闻之也欲考盛德者必于去焉观之昔者周公去东山而赤舄所履咏歌无射召伯去南国而甘棠所苃爱思不忘人心同然异世脗合今公道德之光仁义之泽所以被蜀土者其与南国奚有间而英词伟绩金石之传所以遗吾人者亦与赤舄棠何以异然以星纪数易闰余防更逖瞻岩廊邈在云汉顾某也无文独不能效比兴之末技写父兄之遐思乃徒抚奇踪奉珍笥日与田夫野老杂沓颂叹于玉垒之北此某所以课讼不韪而遗恨无穷也公开府以某年甲子还朝以某年己巳入禁林升丞弼迈种方隆福禄未央
　　长松长老显禅师语録序　　　前人
　　顷岁吾蜀佛教惟讲席律坛之为尚葢人自以为无等等法矣而未始知有祖道之高晚得真觉胜禅师自黄蘖归阐化于成都昭觉寺初防易之广大变动周流六虚者又圆道之微妙混成先天地生者遂言曰吾之法函葢乾坤不为大消殒虚空不为难当体见成随用立具于时西南缁素之士骤闻之率多听莹瞪矒不入久之各怃然为间曰异哉此故吾家物也胡厯刦遗之乃今获之莫不失喜落涕恨遭遇之晚胜禅师既殁绍禅师继之其法犹胜禅师也而化度之众加多焉绍禅师既殁显禅师继之其法犹绍禅师也而缘法之合加盛焉前住长松今住保福其归依之侣未可计而济拔之功未有艾也时防下高弟有法安者尽能记禅师两地为人言句録而刋之离为二通其保福之语则平等居士已为冠篇矣而长松之録猥诿某丞乏呜呼释迦别传迦叶亲授西天祖师之所防念中华耆宿之所承袭邈哉遐矣不图今日及吾身亲见之然以吾观于禅师微言奥句关键幽宻假令合天下禅尽眼微睇窥之吾知其不得髣髴直羞澁匍匐归耳顾某何敢妄谈聊举其觕以晓吾党新发意者蕲与之交臂作舞同趣师门云
　　庾午省闱唱和诗序　　　　刘望之
　　上之二十四年诏四川制置使李公璆曰其为朕类士试之如故于是乃用防州提防刑狱公事前工部郎杨公椿督之择尝官于朝廷而材若文行之老五人第所程书佐以知名之士十望之猥亦在焉杨公至则言曰蒙旧故以从事为谁不能吾惟弃日月于簿书久异时吾欲有所言难其人今吾子皆一时之选能与我从容味此乐乎慎毋以迹遇我于是皆喜思进所有以乐公出话言古今乃至戯笑无有间猜又亲出篇章以倡作之十人者时有所赋公每率其属而和焉不以烦望之抃手叹曰居之相移如此邪公在治时必吏与法之求吏亦必公与法之严今公在兹惟士与礼之修士亦以公与礼之行葢其势然也夫下不视所居乃身是云上不图其人乃时是从其合也果难既为诗若干篇官有次第官氏具存皆曰异时无此其盛也而一皆奇杰皆思归持夸其人故皆録之又使望之为之序以冠之
　　续成都古今集记序　　　　王刚中
　　昔清献公删取【阙】勾延庆郑暐卢求周封等书为成都古今集记三十卷凡废兴迁徙及城郭官府坊市库厩儒宫佛室仙馆神祠陵墓渠堰楼台池苑之名数与风俗之好恶人物之臧否方伯监司之至去蛮夷寇盗之起灭木石之殊尤虫鱼之变怪靡不毕载其采获贯穿亦勤且详矣自熙宁讫今凡九十年事当纪述者葢难遽数而旧记莫或踵继见闻异辞日月寖久恐遂湮灭可不惜哉晋陵胡丞公常命僚属论次未究端绪寻迁宣抚使事复中辍余来此将周岁防国威灵边候幸帖息斯民亦安堵如故因以间隙搜访纂缉作续记凡二十二卷前记载古事往往有差误则辨正之脱遗则补足之清献所云知之有未至编之有未及者余固不免也其亦有待于后之君子乎
　　比较图序　　　　　　　　　李焘
　　宝元康定庆厯间仁宗以兵诛夏功弗时奏民力匮竭三司使王尧臣取陜西河东三路未用兵前及用兵后岁出入财用之数防计以闻宝元元年未用兵陜西钱帛粮草入一千九百七十八万出一千八百五十一万用兵后入三千三百九十万出三千三百六十三万奇数不与焉用兵之费诚广矣陜西视河东北尤剧兵屯陜西者特多故也仁宗忧爱元元惟恐伤之当是时数诏近臣考景德以来迄于景佑凡百调度靡有巨细较其入出之数约以祖宗旧制裁损其不急者自掖廷始兵既解即下诏切责边臣及转运司趣议蠲除科率稍徙屯兵还内地益汰其羸弱官属羡溢则并省之民力由是复苏遂登太平圣算神术至今赖焉今天子神圣一似仁宗载戢干戈専意息民薄海内外咸受更生之赐西南僻远尤切哀矜凡用兵之费前后所减放无虑二千余万矣民力凋耗殊未能复太平之旧诏防谆复每以寛恤为言此臣下所宜讲求庶防少解当宁之忧者也輙敢附尧臣之义取未用兵前靖康元年及用兵后绍兴二十六年成都一路财用出入之数列为二图凡物色之非钱者皆以钱凖之未用兵时一岁之入总若干【当令吏具出物色细折价例并钱数总计若干实着之葢收支仁图元未具物色细折价例也】而出之不尽者犹五十七万四千三百有奇既用兵则一岁之入总若干【此亦须具钱物价数实总计若干】而出之多者乃逾九十四万九千六百虽巧算精思一岁之入要不足以共一岁之出也始唐分天下之赋为三一曰上供二曰送使三曰留州及裴垍相宪宗更令诸道观察调度先取于所治州不足乃取于属州送使之余与其上供者悉输度支当是时兵费皆仰度支未尝别为之名凡度支钱即系省也今所谓系省特唐留州及送使钱耳送使钱既无防其上供钱则往往移以赡军移上供钱以赡军此天子之甚盛德也而民又奚伤惟曩者预给民钱及期而售其布帛葢忧之也今则虚张布帛之直而多敛其钱民斯重困矣且右防军之戍蜀门者一岁所费为钱防二千三百万其物色以疋两及石计者皆不与焉或因旧加取或创新抑纳其条目具之别图而成都一路岁所入遽至九百七十七万四千六百有奇其实固未登此数而名额具在符移督迫不肯暂弛欲民力之不凋耗其可得乎况此数特以赡军而系省犹不与焉今姑摭系省一二大者言之夏秋租税昔为钱三十九万者今为三百五十四万矣吏兵之禄昔为一十七万者今为五十二万三千矣昔为二十万七千八百者今为四十万二千三百矣其他不可遍举大抵有增无损民力凋耗未能复太平之旧者其本原岂不在此谨按周易节之彖曰节以制度不伤财不害民小过之象曰君子以行过乎恭用过乎俭节者事之折中而过者损之又损之谓也节可施于太平而过当行于方今方今民力凋耗虽节之未易复也必过乎俭然后能济幸天子神圣仁宗故事率已施行禁侈靡削浮冗斯民之利知无不为独恨臣下弗以忠告然则斯图或可补殿帷空阙处乎圗所载但成都一路转运一司若其他财用从别路别司输大农及少府者图皆弗具抑尝闻唐马周告太宗曰国之兴亡不由积蓄多少在百姓苦乐今蓄积诚少矣然天子忧爱元元百姓户知之惟加意抚存使安而乐则天下复如仁宗之时只旬岁间耳
　　成都古今丙记序　　　　　范成大
　　前记赵清献公作于熙宁七年甲寅凡三十卷蜀之始封及分野梁益州剑南西川成都府属郡县得名之所自废置因革之不同考之详矣后八十七年当绍兴三十年庚辰王公简公续为之记有辨正其差误附益其未载者二记今皆具存续记之成距今才十有八年虽事之当书者不至甚伙然恐自是日月寖久来者难考乃搜耳目所及者继书之名曰丙记其二记已载者皆不重出云












　　成都文类卷二十三
　　钦定四库全书
　　成都文类卷二十四
　　宋　扈仲荣等　编
　　记
　　城郭
　　南门记　　　　　　　　唐张延赏
　　崇高莫大于君亲严莫大于父君有覆焘父有训育逮于夷貊生知禽兽性感不俟教解也而肖形之内戾气间存触瑟生灾梦牛成患何代不有可胜言哉贼昢焚门亦由是也族灭门覆为愚者鉴诚所以书其所由来其余则词存于左右壁矣兴元元年记
　　创筑罗城记　　　　　　　唐王徽
　　皇帝改元之六年诸道盐鐡转运兼镇海军节度等使开府仪同三司检校司徒同中书门下平章事燕国公髙骈奏臣前理成都筑大城请纪其事上命翰林学士承防臣王徽授其功状臣徽承诏再拜上言夫外户不闭虽前圣之格言设险以居乃有国之雄制用是则光昭振古势詟远夷不有高墉曷称巨屏我之奥区粤惟井络繁阜昌炽摽出宇内先是蜀城既卑且隘象行之屈缩据武担之形胜里闬错杂邑屋阗委慢蔵诲盗城而弗罗矧乎西束江山南控乌浒疆理澒洞密迩旧贯因循日居月诸殆逾千祀汉魏以还英豪迭处至若公孙述之桀黠诸葛亮之经营曽不指顾留心乘机制御斯盖天蔵盛烈神贮嘉谋俾集元功式耀雄武自二纪以降边部戒严有亏怀柔或阻琮賮虽负山川之险且乏金汤之固上顾相臣曰朕以不徳化罔被于四夷惟是西南载罹俶扰深轸予衷将若之何丞相进曰陛下以睿哲照临臣辅理臣不能敷圣泽以怀异俗俾流毒于益人臣之罪也然黄帝有版泉之役放勲兴丹浦之师周逐猃狁汉备匈奴是知猾乱自古皆有其所以涤厉梗致时雍乃再进任忠贤驰驱英隽耳臣伏见今天平军节度使骈即威武公崇文之孙也威武在元和中属辟以蜀叛宪祖殷忧择其所以代之者由是允膺圣奬能以部兵复梓州统大军平玉垒大节大忠焕乎典册骈能不坠其业益大其门既席勲烈之资克擅匡扶之志材超衞霍气盖闗张忠孝两全河山继誓聿脩厥徳自成名家驰誉石麟焯有美称出守天水边尘不惊戎律既申将略克举俄而交趾沦防有命遄征既复土疆遂锡鈇钺则马援铜柱杨业楼船歩骤之间莫得伦比固以威张恵浃后劲中权五年于兹海波不动朝廷方期拔用不可乆留爰命徴还弥増宠泽时属厐勲始溃郓方未宁骈则再登师坛复开将幕士絶朝饥犬无夜惊威加隣部化敷属城相印以之畴庸和门为之増气恭以宪宗録崇文定蜀之勲也既如彼陛下念骈复交理郓之勤也又如此俾荣旧履重建髙牙必致师贞可期俗阜上曰俞尔惟代天其行之于是诏骈复以丞相拥节去汶阳趋锦里至则询问疾苦树置纪纲廵按封域周覧郛郭且曰夫疗疾者必在药乎心腑然后可以坚四支植木者必尝泽乎本根然后可以茂柯叶今城之于蜀其由心乎其由本乎则知不理于近曷能致远不固其内安能保外未有不谋而能成不壮而能威不劳而能逸者也于是择将量财拓开新址分命支郡以令属邑乘时就役靡不适中吏不敢欺人不敢怠岷峨之下忻忻子来昔梁伯亟城人疲弗处子嚢筑郢见诮于时曷若骈能度其宜乐用其士图难于易去危即安环以大城用冠诸夏其功固以相万矣惟蜀之地厥土黑黎而又跷版筑靡就前人之不为非不为也盖不能也惟骈果得众心克大成绩鸠工揆日不于素十旬之中屹若山峙南北东西凡二十五里拥门却敌之制复八里其高下盖二丈有六尺其下广又如是其上则袤丈焉陴四尺斯所谓大为之防俾人有泰山之安矣而甃碧涂塈既丽且坚则制礠饰頳又奚以异其上建楼橹廊庑凡五千六百八间防柖栉比闉阇鳞次绮疏挂斗鸳瓦凌霄若飞若翔如偃如仰栖息乌兎炫熀虹蜺龙然而萦霞然而横望之者莫不神骇而气耸目贻而防惊其始也咸谓防助似非人力其外则缭以长堤凡二十六里或因江以为堑或凿地以成濠则方城为城汉水为池又何以加焉是知摩垒者不复矜其能击柝者足以抗其敌所谓能御大菑能捍大患者也其旧城周而复始盖八里髙厚之制大小之防较其洪纎可得而辨矣况乎扼束都防襟带地形险易之状斯呈强弱之方可见自秦恵王疏翦山林以通中夏及李氷为守始凿二江以导舟楫决渠以张地利斩蛟以絶水害沃野千里号为陆海由氷之功也汉文翁置学校劝人受业行俎豆献酬之礼于是儒雅之风作洎威武伐叛擒大憝而新其人玉石不得俱焚焉两蜀至今称之骈之来镇肇兴武备俶有御冲之事夫然后不为外夷之所窥矣惟蜀之人自氷与翁自威武暨骈乃获佑于天者四人之于蜀厚矣长云断岸莫得而隳古往今来何尝能觌传不云乎人保于城城保于徳观骈之政可谓保城与人矣向非挺生俊杰来弼圣神则孰能建絶代之遗功创一时之伟迹者乎况夫高不可逾坚不可触俯瞰天表方驾马足销吞防沴亘压咽喉讫使豺狼耳之而色沮目之而胆褫是谓不争而胜不战而服者也新城成诏加大司徒封燕国公旌殊休也重以萑蒲充斥荆楚伤夷遂假威望兹用底宁弓矢専征铜盐剧任安危攸系一以委之往哉荆渚荆渚既清又徙金陵金陵以平救鄢郢之剽残拯江湖之焚溺朞月之内罔不乐康若乃考其才稽其用所至难息所施利兴智无不周技无不逹韬钤捭阖固自生知诗礼几微雅当师逸虽羽书叠至应用如神加以词锋莫前笔力遒劲屡献平戎之防每陈忧国之诚抑又城府坦夷器宇冲防禄利不盈于私室夙宵无怠于公家段颎在边未尝蓐寝羊偘待士靡顾嚢装涯岸不可得而臻波澜不可得而际矣所谓社稷柱石川岳英灵者也则知骈如何臣城如何功乌乎天賛其谋地袭其固非吾君不能用其材非臣诚不能就其事故曰为可为于可为之时则从乃见城由骈而成骈由君而声城既牢矣人既休矣宜乎讃盛徳之形容叙勲贤之丕烈恭以操瓢载事作者为难臣非其人何以称此将欲刋诸贞石寘彼坤维垂于无穷期乎不朽属词愈拙染翰増慙铭曰惟蜀之疆抚抱岷梁斗絶诸夏裂为一方啓达上国肇自秦强壮者五丁导彼青防凿岩而梯飞栈以行动犹鸟逝举若猨轻汉人既迁言语乃通眇邈千祀遂叅华风界彼卭滇靡设键闗在古侵残为蜀之艰唐被圣德间仍凶慝猖狂逾纪呑噬无已芟狝焚驱野不宁居皇帝践祚惊嗟震怒爰择荩臣推毂以付时惟燕公抚俗训戎硕画宏规神辅其衷经始新城心术潜形乃告编人版筑云兴相彼井观于封部调兹郡邑量其戸赋划界指期莫敢逾度蜀人未安待城以欢蜀士方危待城而威阡陌绳直门闾棊布外耸风云内扄貔虎卉木防蒨丽谯辉映戎马夜宁戈鋋昼静蜀山防防蜀江滔滔冦不敢窥人不知劳俭而不烦峻而不哗去来出入嬉嬉一家燕公之德其谁与隣燕公之功式利于人徳入人深功流不极勒铭天隅为臣表则中和四年记
　　创筑羊马城记　　　　　　唐李昊
　　粤若蚕丛啓国鱼鳬羽化于湔山望帝开基鼈灵复生于岷水然则疏凿巫峡管钥成都而犹树木栅于西州跨土田于南越其后兼并梁汉睥睨巴賨猎骑奔驰防秦王于裒谷石牛来去辟蜀路于剑门空惊化土之徴宁获粪金之利爰自朔分秦歴声接华风代有雄豪迭为侯伯运当竒特子阳乘虎踞之机时运非常元徳负龙蟠之势若廼张仪之经营版筑役满九年杨秀之壮观崇墉功加一篑洎我唐临御圣徳昭融武威雷骇于百王文徳日晖于四海惟兹益部扼彼卭闗防王肆滑夏之心坦绰苞乱华之志时或窥吾卧皷觇我韬戎弯弧学射之山饮马沈臯之水玉帛子女漂流凿齿之乡珠翠绮罗散失雕题之域累朝是防逸乐深轸殷忧梦卜良臣控弹巨屏南康王以儒术柔服教习诗书燕国公以将畧威怀淬磨斧钺息波澜于锦水剙制度于罗城逾百雉之恒规补一隅之阙事有备无患庇蜀人以金墉避狄防尘安僖皇之玉辇云蛮稽颡遣使来朝航滇河以献琛越沉黎而纳欵当庙社阽危之际銮舆出狩之秋坐制南荒终无北冦乃燕公之力也往以穹告变天禄中微夷门方转其斗魁王氏遂分其鼎足既而庄宗继絶皇祚中兴灵旗西指于巴庸蜀主东朝于伊洛先帝以初复故地方怀远人须仗权谋廼睠勲戚于是诏飞丹凤召何晏于并门节立苍龙封杜悰于井络即我太尉侍中平原公分茅金阙受瑞彤廷帐移竹马之邦轮辗木牛之路星驰十乘雾廓三川宣皇风于上事之初慰人望于下车之日且以城邑自经克复势尚搔揺公来如太华之安帝寄得磐石之固益民多福而遇贤侯公旷度涵空英风扩古袭门胄则重侯累将保勲荣则带河砺山防族而象简盈牀奕叶而貂冠满座其为盛也无得名焉顷者以龙战黄虎争区夏杀气昼昏于日月阵云宵蔽于星辰天柱倾欹海波动荡鼓鼙未息干戈日寻公是时斡运璇枢端持瑶镜賛神谋于不测断大事以无疑献替经纶折冲樽俎决胜庙堂之上制敌掌握之间借筯为筹举无遗筭内则翊戴天子外则承宁诸侯言正色庄有犯无隐成少康祀夏之徳弼光武兴炎之功再造巨唐削平新室厯数允集神器知归皆由公叶和元勲光辅洪业是知取威定覇崇文教以兴隆安上治民修礼容而鎭静足以神交旦奭士抚平防力致大同宜亨广运以之首扬红斾式遏锦川古有遗机待乎作者公鎭临之始年中兴之四载也歳在丙戌春正月十有一日杖钺而至无何朞月逆师康延孝自普安窃兵叛乱矫诏窥觎犯我鹿头营于雒县势将率众必防近郊公曰清野待敌于民何罪坚壁而守谓我无谋况城虽大而弗严隍已平而可步众情忧汹公意晏如飞羽檄以防兵伐林木而立栅森然簇防密尔横箫环以深沟屹如断岸五日之内四面寻周民一其心士百其勇于是精选将领分部熊罴电激妖巢火熏狡窟一鼓而元凶气丧载攻而同恶疲頺擒邓艾于轞中斩厐防于树下长蛇碎首封豕析骸献防功于王廷扫逋秽于侯甸一除芽孽大定疆陲公于是提振纪纲恢宏典法六条已正七徳兼脩言出令行家至日见未几先皇厌世今上纂图圣政维新睿思求旧不改山河之寄永繄社稷之臣一年而加弭貂再歳而升掌武将军幕下列虎豹之爪牙丞相府中非鸿鹄之腹背犹且爵行而不饮肴干而不食诊疗生灵讨论狱讼固以忠为令徳孝出因心力奉国家勤脩职贡賝賮萦纡于剑栈包茅旁午于玉京史不絶书府无虚月阅其廷实摽出羣芳推晋文尊奬之诚诏齐桓纠合之业天子得以居南面之贵销西顾之忧万里长城岋然存矣公一旦谓诸将吏曰夫华阳旧国宇内奥区地称陆海之珍民有沃野之利郛郭则楼台叠映珠碧鲜辉江山则襟帯牵连物华秀丽闾阎棊布陌骈罗不戒严陴是轻武备耳乱臣贼子何尝不窥南诏西羗曽闻入防将沮豺狼之意须营羊马之城吾已揣之众宜叶力封章上奏揆日量工分界防基辨方画址百城酋壮呼之响答以云来十万貔貅令之风行以雾集杵声雷震版级云排王猛鬻畚于城隅傅说飞锹于岩下公间日廵抚役者忘疲周给米盐均颁牢酒如般五丁之力才逾三旬而成克就厥功不于素远而望也象众山之迤逦俯而瞰也若峭壁之斗悬掘大壕以连延増长堤而固防鸷鸟抟兮可越武夫勇兮莫干摩垒者谅之摧心守陴者由之示暇旧城峥嵘而后竦新城崨嶫以前蹲势而言之若泰岳之与梁甫亚而称矣若夫子之与颜囘重门开而洞深危楼亘而翼展至若八月之江澄寒碧七星之桥架晴虹伟乎津梁成兹壮丽公以罗城虽设智有所亏重筑大敌镇于四角嵚岑挂兎防屼栖乌俨楼橹于沈寥悬刁斗于天表其东南也直分象耳逈眺蛾睂云霞敛呉楚之天烟水送黔防之棹其西南也旁连玉垒平视金堤宵瞻火井之光晓望云峰之彩其东北也树遥云顶气郁金堂雨收而叠嶂屏新霭薄而重峦畵暗其西北也襟袖广汉肘腋天彭鱼龙跃万歳之池鸾鹤舞阳平之化其或碧鸡啼晓金马嘶风拥旄防以登临覩山川之形胜有以见公心同轩镜窜詟鬼神手秉汉钧锱铢造化能于昭代树此丰功鄙金瓯为漏巵小鐡瓮为凡器其兴也已当农隙其罢也不害蚕时帝防咨嗟王纶奬録诏书勑知祥省所奏重修葺当府城池已取十二月一日兴功事具悉卿宠分玉节荣镇锦城守富贵以无疆募功名于不朽特峻金汤之固以威蛮貊之邦况属年丰复当农隙既暂劳而永益仍预备于不虞益见庙谋允符朝寄省阅陈奏嘉叹殊深公犹归善于君让功于下诸军马步军都指挥使光禄大夫检校太保守彭州刺史上柱国李仁罕左厢马步军都指挥使金紫光禄大夫检校司空守汉州刺史上柱国赵廷隐右厢马步军都指挥使金紫光禄大夫检校司空守简州刺史上柱国张知业等家传义烈世袭丕勲托弓而霹雳声干挥劔而鱼丽阵破曹景宗鼻头火出薛敬廷髭尾烟生英毅无俦智谋咸博左都押衙金紫光禄大夫检校司空守蜀州刺史上柱国潘在迎等或鼎钟盛族或书剑名门佩鞬执弭以从戎凭轼搴帷而至理至于华皓不坠忠劳是能领袖雄籓表仪防府而皆躬临卒列统摄庻工无扬干之乱行絶赵罗之辞役明兴晦息日就月将巨绩告终羣才叶賛自天成二年丁亥歳十二月一日起工版筑至三年正月八日毕手公再飞章上奏诏曰勑知祥省所奏修治城濠毕功事具悉百堵皆兴四旬而毕亘罗城而云矗引锦水以环流外御蛮夷中权帷幄公家之事相业可观备覧奏陈殊深嘉奬于以表纶綍褒扬之宠知朝廷倚注之恩其新城周围凡四十二里竦一丈七尺基阔二丈二尺其上阔一丈七尺别筑陴四尺凿壕一重其深浅阔狭随其地势自卸版日构覆城白露舎四千九百五十七间内门楼九所计五十四间至三月二十五日停运斧斤其版筑采造军民共役三百九十八万工其执事糇粮及役罢赏赉斗支秤给缗贯嚢装其数凡费一百二十万其诸将大校出良驹于皂栈解重带于腰围选其纎柔释其好玩曽无顾爱一以颁酬其县大夫及寮佐已下或赏之器帛或给以缗钱咸有等差不无均普公却奢从俭节事省财马如羊而不入私门金如粟而不蔵私橐悉肆公家之利尽充王事之资图有谓之功非无度之费也公诚欲为而不载朴而无文众意未然墙进固请四民喧阗于衙阃万口号沸于阶墀父老曰公侯政洽神明慈如父母前年定延孝之乱今歳防蛮蜑之虞尽力城隍务安井邑遂使我等保家庇族养老宁冲如是者功徳在民忧勤报国安可不叙述休烈雕篆贞珉岂不美欤何容辞也公谓诸宾佐曰抑闻乘人之约义士犹或不为贪天之功智者宜然不取所修边备式耀国威将欲罄臣节于一时彰帝猷于万古殊非己力难遏人情谁当游夏之才请纪见闻之事昊相门牢落堂构萧条翁归文武之材明时待问荀息忠贞之志暗室不欺寐酣而白鳯昻蔵染翰而墨龙夭矫嗟乎邓禹秉钧之歳虽庆承家陆机赴洛之年不堪观国空余壮节退卜良知驱车幸返于故园提笔谬登于华馆金台玉帐敢差俊彦之肩緑水红莲获继鹓鸾之踵酷慙薄伎莫賛雄猷杜征南以矜大平呉沈碑汉水窦车骑以章明出塞勒碣燕山犹能炳着简书发防功业宁偕巨制永固坤维尚乏黄绢之辞孰拂白圭之玷受恩禀命纪事表年巍巍乎不骞不崩何患于为陵为谷
　　罗城记　　　　　　　　　冯时行
　　朝廷用兵恢复陜右置川陜宣抚使防诸将治益昌其后罢兵宣抚使为四川制置使治成都兼成都军府事备闗营屯诸军凡十余万皆其统御巴蜀西南与吐蕃南诏接由绵龙包戎泸施黔凡三千余里皆其镇抚合巴蜀六十郡二百余县吏之能否民之休戚皆其督察制置使之任其重如此宜其所治城郭甲兵有以示威武肃观瞻制不规销未萌乃今城若可逾隍若可涂而诸将奔走禀号令边吏缓急络绎闗陜州县四集受约束听期防与四方逋客游士豪商巨贾皆肩摩袂属防府下观见大府形势衰落不振虽有肃心不能不弛轻侮徴萌隂为祸胎讵可忽欤绍兴二十八年天子命中书舎人鄱阳王公领使事下车未几军民大务纲条尽举已而周视城郭笑而言曰诸侯守在四境是决不与临冲相当譬睂之在人无与于观听食息然无之鲜不以为竒疾大病悲忧无聊若不可生盖人所当有不可独无故也城池固凡郡国所当有况西蜀视成都为心膂余郡为四支又制置使所治邪然民方懃于才力不堪徭赋乃搜壮城卒之役于他者三百卒为党备糗粮具畚锸以授兵司分董其役课功惰明赏罚人不告劳懽呼就事居人咸喜羊豕醪醴犒劳踵至权舆于二十九年五月迄明年十月城比旧凡周四千六百丈有畸雉堞严壮沟池深阻气象环合顿成雄奥远近纵观骇愕叹异既又表丈尺而以三百卒者分主之遇阙则补倅幕月一廵帅守季一廵有不葺坐其人如是守之可以数十百年而不坏公曰是役也费公帑十有六万而九邑之民一毫无与以官自有壮城卒而卒自有衣粮故可不劳不费而集事是宜具载本末以告来者遂以命其属部沈黎守吏冯时行夫春秋书城防城虎牢之类凡三十余书盖备不虞防未然政之大经公当晏然无事之日为有事之备使遇仲尼当获大书下吏既闻命矣其何敢不勉公名刚中字时亨初召对便殿词气壮伟上察其器识可任大事擢左史迁词掖继授以蜀政行且大用矣
　　新繁县新展六寨门记　　【续添】周表权
　　成都属县九而新繁繁庻号为第一自唐迄国初生齿蕃茂处邑内者如棊布而邑之周廻直沿于江其地域闲隙而有容其防肆宽纵而不廹至淳化咸平中罹兵火阛阓庐屋悉化灰烬生聚凋散十之五六廼促其寨则沿江之迹不复旧矣迨今太平逾七十年丁版如国初之盛独寨垣狭隘不能以尽处故负郭而渐家者溢千数然而外闗键阙廵罗众无所畏惮而征税失于讥察盗贼肆其攘取至有日暮市散村落之强梁者出门则使酒号呌气放语丑顾左右若无人妄诟骂以去巷陌掩耳不忍闻听往往儒衣冠者被唾面出胯之辱不敢诉千室之民实忧且苦且乆矣不亦县政之大缺欤兹之予孩童时已厌之亦尝有白于大夫者大夫者或干不及焉或汲汲于已营又何暇恤之耶至熈宁七年睂人秘书丞杨侯孟容父母于我邦实有才美者先威吏吏慑后爱民民怀乃复所谓国初之寨而能使人悔前革非罔犯刑辟真可谓良大夫也又有余力名一十七坊以区别其善良者焉已而民歌之曰昔外今内实我侯恵昔忧今休恵实我侯善则劝焉恶则悛焉名与时传传于千万年不亦美乎是役也邑子进士冯煦始献书告大夫大夫白府白漕悉从之邑人争出力以办土木之费上不抑于公下不扰于私损补废利民便时是可书也










　　成都文类卷二十四
　　钦定四库全书
　　成都文类卷二十五
　　宋　扈仲荣等　编
　　记
　　渠堰　【桥梁附】
　　导水记　　　　　　　　　呉师孟
　　蕞尔小邦必有通流之水以济民用藩镇都防顾可阙欤虽有沟渠壅阏沮洳则春夏之交沈郁湫底之气渐染于居民滛而为疫疠譬诸人身气血并凝而欲百骸之条畅其可得乎伊洛贯成周之中汾浍流绛郡之恶书之濬畎浍礼之报水庸周官之善沟防月令之导沟渎皆是物也按史记蜀守氷凿离堆穿二江成都之中皆可行舟有余则用溉然则成都水行其中尚矣自高燕公骈干符中筑罗城堰糜枣分江水为二道环城而东虽余一脉如带潜流于西北隅城下之鐡牕防防然润黩所及不能并防于一府歳乆故道迷漫遂絶以故气象枯燥而草木亦少滋泽其五门之南江及锦江二水之名最着而渠稍广且污潴填阏或或潐则编户夹街之小渠可知矣间有郁攸之菑以无水故艰于扑灭向虽以瓮贮水为备然器小而善坏非应猝救焚之具故水不足用当平居无事时遑防气象烟塞之生疾而火灾之为害欤自丞相吕公及今户部尚书蔡公深恻民患欲寻故道以逹之而所遣吏类皆苟简不能体二公之意中作而罢今寳文王公勤防民隐目睹水事然疚怀博访耆艾得老僧寳月大师惟简言往时水自西北隅入城累甓为渠废址尚在若迹其原可得故道遂选委成都令李偲行视果得西门城之鐡牕之石渠故基循渠而上仅十里至曹波堰接上游溉余之弃水至大市桥承以水樽而导之其水樽即中原之澄槽也自西门循大逵而东注于众小渠又西南隅至窰务前闸南流之水自南鐡牕入城于是二渠既酾股引而东别为四大沟脉散于居民夹街之渠而辐凑于米市桥之渎其委也又东滙于东门而入于江众渠皆顺流而駃有建瓴之势而无潄齧之虑回禄之患随处有备又颇得以涑澣湔濯焉歳或霖涝脱有湓溢唯彻槽则众渠立潐矣凡为槽二木闸三絶街之渠二木井百有余所而民自为者随宜増减不可遽数焉经始于仲春迄成于季秋言时计功尽如其素不妨民田不劳民力不逆地势而兴除亡穷之利害古之所谓有功徳于民者宜无间然彼王褒纪三篇之迹亷范播五袴之謡乃一时褒徳之美言与夫千载泽民之实恵可同日而论哉谨书其时以备来者之询考云
　　淘渠记　　　　　　　　　　席益
　　唐白敏中尹成都始疏环街大渠其余小渠本起无所考各随径术枝分根连同赴大渠以流其恶故事首春一导渠歳乆令凟遂懈而壅大观丁亥冬益之先人镇蜀城中积潦满道戊子春始讲沟洫之政居人欣然且畚锸待其行部使者议于台邑子之无识者谤于里令既下知不可遏则又曹耦相与语曰未论其他积泥通逵可若何先人闻之笑不为衰止既污泥出渠农圃争取以粪田道无着留至秋雨连日民不告病士夫交口称叹多向之议而谤者也后三十年益忝世官以春末视事夏暴雨城中渠湮无所钟泄城外隄防亦乆废江水夜犯西门由鐡牕入与城中雨水合汹涌成涛濑居人讙趋高阜地亟遣官揵薪土塞牕决小东门水口而注之江仅保庐舎又春夏之交大疫居人多死众谓污秽熏烝之咎嗣歳春首复修戊子之令邦人知畴昔便利无异辞且补筑大西门外隄役引江水入城如其故而作三斗门以节之旧走马承受廨舎之南克宁第一营叠之北有污池积水日深大南则吞街衢为一池行人不戒误蹈犯歳有死者凿此地挹池之盈以滙于大渠筑短垣以防池岸兹患遂弭是歳疫疠不作夏秋雨过道无涂潦邦人滋喜益谓僚吏歳二月循行国邑通逹沟渎毋有障塞此王者之政今长民之所当务也且前事可师独废之何对曰淘渠之令歳亦一举行里胥执府符为醉饱左契尔如豪举之室屋权要之官寺谁敢掊视其通塞者编户细人虑不及远每早夜呌呼于门得所欲则去间有欲问者患不知其源委询诸吏民各怀私意莫肻以实告故因循至此益曰今歳绘为图以从事矣图可据乎皆曰图如不可据则时雨既降必有受弊之处今积隂每霁衢路如汛扫是图之功也益曰邑之有沟渠犹人之有脉络也一缕不通举体皆病按图而治之则纎毫无敢郁滞者矣益刋图以示后之君子如有志于民意诚而令信于斯图也将有考焉
　　后谿记　　　　　　　　　　李新
　　大皂之水由羌域中来裂地擘山下合岷水东分为沱西北注成都离为内外二江其一自小桥入都市有笃渊建昌安乐化等八桥跨水上髙骈广罗城徙内江绕浮笮南之万里桥回内江自洛阳门至大东郭俱滙于合水尾其后沟洫堙塞圃亡灌溉人多疫疠天灾流行万井皆涸不舒不泄物无精华太师鲁公曩镇全蜀使治水者循大皂之源得防仁濯锦二郷使余之水自曹公堰导小渠承以木樽环武库至西楼独府第有水而城中无水太师鲁公曰城皆吾家民皆吾子一草一木皆国中之利而清流不及何示不广复凿水谿于阅武堂后入诸部使者之寺与凡帑蔵所在园夫衡官支分决均受漏泉之赐逭前日桔橰抱瓮之苦月堕清疪无浊泾数斗之泥风回漪涟过灵河九里之润公相既归从帝舜游岩廊垂三十年矣后人简防谿亦不治今龙学王公下车布政谘诹父老不作新竒尽循太师鲁公之治数月而政成濬开后谿故道水行如昔邦人惊喜再还旧观且楚蒍掩为司马鸠薮泽数疆潦防堰潴町原防以授子木君子犹以为礼是溪之成忌者恶脩怠者不脩乃指为燕游张本夫不知光泽一方备预后世前人自有妙意某江山裭魄老不能书事防论始终以待乆远考究云
　　通恵桥记　　　　　　　　　袁辉
  </div>
  <div class="pagination">
   <a href="成都文类_page24.html">
    上一页
   </a>
   <span>
    ...
   </span>
   <a href="成都文类_page20.html">
    20
   </a>
   <a href="成都文类_page21.html">
    21
   </a>
   <a href="成都文类_page22.html">
    22
   </a>
   <a href="成都文类_page23.html">
    23
   </a>
   <a href="成都文类_page24.html">
    24
   </a>
   <span class="current-page">
    25
   </span>
   <a href="成都文类_page26.html">
    26
   </a>
   <a href="成都文类_page27.html">
    27
   </a>
   <a href="成都文类_page28.html">
    28
   </a>
   <a href="成都文类_page29.html">
    29
   </a>
   <a href="成都文类_page30.html">
    30
   </a>
   <span>
    ...
   </span>
   <a href="成都文类_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
