<!DOCTYPE html>
<html>
<head>
    <meta charset="UTF-8">
    <title>全唐文 - 第 456 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 456 页/共 603 页</h1>
    <div class="content">    赠刑部侍郎衡州别驾府君讳平。奉天之难，寇兵围逼，时凤翔已害其帅张镒，且应贼矣。公与从父弟皋能朱Г於陇州，斩其使者，乃折其势。公乃间行西走奉天，夜缒城下，蜡丸发表，具献功状。德过肥手喜泣曰：“富贵惟卿所欲。”口授御史中丞，公辞以素卑无赀，愿从州县禄，竟遂其志。改万年尉。从上至兴元，道苦风疾，废居优游散地。既慊当世，其後宜有达人。娶彭城刘为麟女而生公。
    讳正贯，字公理。幼而神灵，长而聪异。目所系览，不忘於心。耳剽音声，洞识节奏。季父太尉公皋特见器属，且必能大其家门，故名之曰臧孙。年十有五，先君殁於衡阳，奉丧归北。裴仆射均在江陵，故少公为表弟，欲擅有外家吉凶之事，且致赠焉。公泣曰：“不专於孤，有诸父在。如将听命，恐伤叔父之义，不敢拜赐之辱。”蜀使俄至，他日反告太尉，深德异之。
    既除丧，调补单父尉。太尉有大功於国家，德势甚盛，韦氏子姓可以坐掇朱青。公深自惩刻，遂博极群书，自三代已降，损益制度，无不稽其典要。相国韦公处厚及韦湖南辞皆以学识相高，每与公论扌当世之务，咸服其深切事情，虽贾生不能过也。长庆初，遂弃官改名，对贤良极谏策，登乙卯科，授太子校书。敬宗朝又以华原县尉再登详闲吏理科，迁万年主簿。考京兆进士，能第上下，颇得一时之俊。寻授监察御史里行，为北都留守推官，入台为真监察。避同侪素嫌，辞不与齿。除河南府司录，旋为天平军节度判官，得改员外郎。所奉之主，即故相国令狐色也。丁内艰服阕，故李相国绅请为浙东团练副使，赐绯鱼袋。後辞职居洛，授检校主客郎中，知盐铁福先院，非其好也。擢万年令泽州剌史，又改太原行军司马兼御史中丞，加金紫。从狄仆射之幕，徵为太府少卿。改泗州剌史，历光禄卿晋州剌史，入拜司农卿。时内尚食供亿县官有阙，为其奏累，贬均州剌史。升寿州团练使。公当官据，率有良算。虽繁剧之来，千变万态，一以成机应之。故日用公事，圭棱岁校，能有馀裕。所谓循良高妙，无迹可寻者耶。
    今上初即位，以理行徵，拜京兆尹。京师称难治者，日有生事，随时抵，间不容发，未易以绳墨一面律也。阔狭小失其机，则见立败，虽有神明之用无及已。公能勺药其间，安然无一事，如弄小方州云。奉南郊，备赦令，上下百役，抑扬豪弱，无不得其平。居二年乞退，除同州剌史长春宫使，加左散骑常侍兼御史大夫。百粤之地，其俗剽轻，猎浮淫之利，民罕著本。又远天子之法，税调裒急，一舞於吏手，故细胥假校益豪，民用是困从。公至，锄侵牟之窟，削冒名之吏，尽反为民。烦促顿舒，流庸尽复。先是海外蕃贾赢象犀贝珠而至者，帅与监舶使必搂其伟异，而以比弊抑偿之。至者见欺，来者始绝。公悉变故态，一无取求，问其所安，交易其物，海客大至。越人尚鬼，事有冥者，不质於医而交於神，寝以成风。公丑其邪，命撤屋涂扉，禁绝纷纷之祷。或曰将不利於公，不听。他日，秋水大溢，将没民居，讹言毁神而致。撰服登城，向水酹酒而声曰：“苟如云云，长吏身存，无嫁下人。”俄而敛退，卒无害焉，针肓反正，皆此类也。政成，亟上疏请觐。优诏留之。
    越三岁，寝疾薨於位。实大中五年七月二十三日，享年六十有八。天子为之不视朝一日，赠工部尚书。明年二月庚申，葬少陵原之世墓。比薨，医问相属。比葬，吊赠之使交逢。凡在岭之南，军吏与民，及部属鳏寡士子髻之族，闻公之丧皆哭，失市与宴。公笃孝睦亲，群昆弟之贫与子姓之孤者，收接如归，婚配慰荐，惟恐不得其所。居弟诲之丧，伤哭变白，恻动君子。与朋友尽诚信於然诺，践报之道，不怠如癖。名人伟士，多与深善。乐後隽，特露精诚，比比得之。力仁谊，惩华侈，下席之日，家无池馆，疏属出涕，平生行事可知已。娶监察御史博陵崔升女，先公而殁。二子。长曰参文，太子校书。次曰温文，华州参军。一女始岁。方大病，嘱其後曰：“无厚葬，无用鼓吹，无烦谥於有司。志我墓者，无如故人赵君桧焉。若夫碑，则俾我外侄萧邺为之铭，庶乎实而详也。”其敢以辞，遂为铭曰：
    雄操京兆，奄宅大州。太尉之後，惟公得侯。儒衣极挚，公慊人优。业术益然，及亲勇谊。善植牧全，始卒无愧。融鸿清洋，式弥乃嗣。兹图石刻，以永厥懿。商伯以迁，汪洋其源。至汉始著，聿为盛门。徙居杜陵，承继遂蕃。用儒持家，世世显尊。历隋入唐，或轩或庳。起坠诚难，肖隆匪易。尚书之生，实属太尉。有庸有基，可席而位。公独後之，孑孑自致。追念显考，诎於其身。如不我力，曷颜於人。由卑至钜，能以才振。小大之治，有脊有伦。
    ☆李涪
    涪，昭宗时历官金部郎中、河南少尹、国子祭酒、詹事府丞。
    ○刊误序
    余尝於学古问政之暇，而究风俗之不正者。或未造其理，则病之於心。爰自秦、汉，迨於近世，凡曰乖，岂可胜道哉！前儒广学刊正，固已多矣。然尚多漏略，颇惑将来。则书传深旨，莫测精微，而沿习舛仪，得陈愚浅。撰成五十篇，号曰《刊误》。虽欲自申专志，亦如路瑟以掇其讥也。
    ☆裴敬
    敬，官秘书省校书郎。
    ○翰林学士李公墓碑
    李翰林名白，字太白。以诗著名，召入翰林。世称才名占得翰林，他人不复争先。其後以胁从得罪，既免，遂放浪江南。死宣城，葬当涂青山下。李阳冰序诗集，粗具行止。敬尝游江表，过其墓下。爱其才，壮其气，味其嗜酒，知其取适，作碑於墓。且曰：先生得天地秀气耶？不然，何异於常之人耶！或曰：太白之精下降，故字太白。故贺监号为谪仙，不其然乎？故为诗格高旨远，若在天上物外。神仙会集，□行鹤驾，想见飘然之状。视尘中屑屑米粒，虫睫纷扰，蠢羁绊蹂躏之比。又尝有知鉴。客并州，识郭汾阳於行伍间，为免脱其刑责而奖重之。後汾阳以功成官爵请赎翰林，上许之，因免诛，其报也。又尝心许剑舞裴将军，予曾叔祖也。尝投书曰：“如白愿出将军门下。”其文高，其气雄，世稀其本，惧失其传，故叙传之。
    太和初，文宗皇帝命翰林学士为《三绝赞》，公之诗歌与裴将军剑舞洎张旭长史草书为三绝。夫天付上才，必同灵气，贤杰相投，龙虎两合。可为知者言，非常人所知也。夫古以名德称占其官谥者甚希。前以诗称者，若谢吏部、何水部、陶彭泽、鲍参军之类。唐朝以诗称，若王江宁、宋考功、韦苏州、王右丞、杜员外之类；以文称者，若陈拾遗、苏司业、元容州、萧功曹、韩吏部之类；以德行称者，元鲁山、阳道州；以直称者，魏文贞、狄梁公，以忠烈称者，颜鲁公、段太尉；以武称者，李卫公、英公；以学行文翰称者，虞秘监。唐之得人，於斯为盛。翰林其以诗称之一也。予尝过当涂，访翰林旧宅。又於浮图寺化城之僧，得翰林自写《访贺监不遇诗》云：“东山无贺老，却棹酒船回。”味之不足，重之为宝，用献知者。又於历阳郡得翰林与刘尊师书一纸，思高笔逸。又尝游上元蒋山寺，见翰林赞志公云：“水中之月，了不可取。刀齐尺量，扇迷陈语。”文简事备，诚为作者，附於此云。
    会昌三年二月中，敬自淠水草堂南游江左，过公墓下。四过青山，两发涂口，徘徊不忍去。与前濮州鄄城县尉李劭同以公服拜其墓。问其墓左人毕元宥，实备洒扫，留绵帛具酒馔祭公，知公无孙，有孙女二人。一嫁刘劝，一嫁陈云，皆农夫也。且曰：“二孙女不拜墓已五立年矣。”因告邑宰李君都杰，请免毕元宥力役，俾专洒扫事。嘻！享名甚高，後事何薄。谢公旧井，新墓角落。青山白云，共为萧索。巨竹拱木，如公卓荦。天长地久，其名不朽。此为祭文，写授元宥。又为碑曰：
    贵尽皆然，名存则难。故余重名不重官。作李翰林碑，十五字而已。
    ☆裴素
    素，平州人。宝历初进士。太和二年举贤良方正直言极谏第三等。官中书舍人。
    ○重修汉未央宫记
    皇帝嗣位之年，众灵悦附，日月所照，莫不砥属。是以远夷慕义，琛赆鼎来。用文明以为理，洞风露之所启。草木畅茂，山川景清，击壤鼓腹，莫识由乎帝力矣。尝因胜日，圣思闲远。倦大厦之讲习，想鲜原之游衍。乃命法驾，备宫驭。细草迎辇，神飙引衣。超然肆行，造适自得。视往昔之遗馆，获汉京之馀址。邈风光以遐瞩，眇思古以论都。襟灵洋洋，周视若感者久之。於是召左护军中尉志宏指示之曰：“此汉遗宫也。其金马石渠，神池龙阙，往往而在。朕常以古事况今，亦欲顺考古道，训齐天下也。至是遐历，恍然深念。且欲存列汉事，悠扬古风耳。昔人有思其人，犹爱其树。况悦其风，登其址乎？吾欲崇其颓基，建斯馀构。勿使华丽，爰举旧规而已。庶得认其风烟，时有以凝神於此也。”於是命工度材，审曲面势，裁成法度，以就斯宫。
    攒栌ㄆ，宝玉石。碧瓦龙错，层轩鸟。崇墉粉静，璇题月照。舒廊四注以□委，隆台分据而山屹。蟠虬蜿蜒，鳞动桷；蹲兽却骋，姿雄栏槛。宏袤乎豁达，跨临乎泾渭。绿竹凝远，繁松蔼深；奇树流光，丹墀墀绕。於是辟戏马之广场，开远目之馆。天地景新，山川势重。回太华之秀气，列终南之翠屏。九截薛而固护，八水分流以萦带。而又扬太液之波，缭周帝之垣。原隰成文，丹素含华。翼楼杳以分张，雄虹直而中峙。神机一发，廓若悬寓。祥烟瑞彩，郁郁葱葱。瞻回途以下济，抚璇玑而高视。见秦川风物，汉原逦迤。感前王兴废，知稼穑艰难。吾君用此镜是非，阐思虑。岂独资耳目，纵游玩也。凡殿宇成构，总三百四十九间，工徒役指万计。武夫奋力，将校呈规。然而材匪藻，涂惟俭静。经之营之，不日而成也。
    按汉史，高祖初定天下，悦卜洛之邑，为天地之中，有周室遗风，将都之。娄敬谏曰：“陛下取天下，与周室异，不可居也。夫洛阳四战之地，岂若秦川天府之国，山河形胜，真百二之势乎。”高祖是日驾如长安。其後七年，北击韩王信，相国萧何居守而营未央宫。因龙首山，作前後殿，建观阙街道，周回七十里，台殿四十所。帝还见之，怒曰：“何治宫室之过度也！”何曰：“天子以四海为家，非壮丽无以重威德。”帝悦而就居焉。
    自汉元年乙未岁至圣唐会昌元年之辛酉，凡一千四十有七年矣。其倾颓毁圮，悠然邈然，竟无有存之者。我後缅慕古昔之兴时，即其旧而新是图，筑摧基而绳木。不侈不约，巍然嶷然。时以通览无方，周视有截，则有若志宏奉圣君之旨也。志宏姓鱼氏，代宗皇帝之功臣朝恩之孙也。以绩效而封国公，由忠义而位上将。自总右广，贞心冠古。陛下龙升大宝，光启帝运。左右同德，东西一心。生人之耳目，焕大明之徽懿武力忠壮，元机天启。式是万旅，吾唐有人。由是委以腹心，寄之环列。上曰：“忠为令德，有若士良、志宏，为吾左右矣。”明年，上亲见祖考，郊天神。雪洒川原，尘清城阙。阳和风扇，绿野烟澹。是月也，三辰承初，以表无事。上乃顾新宫，回玉辇，列骑云动，彩仗天旋。乃出金风，由是乎造於未央。俯仰周视，肃威神而煌煌，游焉息焉，容与悦怿。晴山屏开以四绕，故城然而隐嶙。鲜风美景，薰然入座。上从容言曰：“吾今建是殿，且锡之以嘉名。其殿曰通光，其东曰韶芳亭，其西曰凝思亭，乃立皋门曰端门，其应门题曰未央宫。所以志大臣之忠力，且不忘吾好古也。”乃命侍臣曰：“尔为我记之，刻以贞石，传示乎不朽。”臣素任当承旨，不敢固让，惶恐拜舞而文之。时会昌元祀濡大泽之明月也。谨记。
    ●卷七百六十五
    ☆李远
    远，会昌九年官尚书司门员外郎。
    ○蝉蜕赋（以“变化从时，飞鸣有日”为韵）
    勿谓乎蝉之至微，能变化以知机。因挺质以竦拔，遂脱身而奋飞。馀壳连拳，抱绿叶而犹在；新声响亮，噪清风而不归。原夫深穴初开，空庭始夜。步凌兢而微进，形磊鬼而将化。托身而去上风篁，投迹而来缘月榭。履险微驻，愁危却下。纤枝不定，惧袅袅以频移；弱蔓难穷，腾摇摇而尽亚。於是轻躯暂息，一足才容。时惊门鼠，乍怯鸣蛩。促而初安利爪，逡巡而欲改前踪。想黄雀之饥肠，先忧见捕。念螳螂之怒臂，预恐相逢。已而拳形，穹隆奋质。既罅发而微断，若苞开而渐出。擘肌分理，有谢於昔时；露胆披肝，请从於今日。腾超稍异，竦擢如惊。新薄嫩，旧翼罗轻。观腋分之拆裂，讶脉散之纵横。嗟累卵之势危，方求上达；叹含风之力寡，未敢先鸣。及夫据形柔，空股战。方疑乎蠖屈，终类於龙变。洞胸达腋，玲珑而素甲皆虚；洁已全身，辉赫而元光已遍。俄分曙色，似遇良时。便有凌空之意，还生去故之悲。ィィ而频迁碧树，凄凄而若纺寒丝。响绕晴云，传楚岸之风远；声催晚景，怨陶家之柳衰。至若委蜕难留，冲虚已久。体将泰而是望，皮不存而何有。傥假一枝，愿飞声而不朽。
    ○题桥赋（以“望在□霄，居然有异”为韵）
    昔蜀郡之司马相如，指长安兮将离所居。意气而登桥有感，沉吟而命笔爰书。傥并迁莺，将欲夸其名姓；非乘驷马，誓不还於里闾。原夫别骑留连，乡心顾望。铜梁杳杳以横翠，锦水翩翩而迸浪。徘徊浮柱之侧，睥睨长虹之上。神催下笔，俄闻风雨之声；影落中流，已动龙蛇之状。观者纷纷，嗟其不群。染翰而含情自负，挥毫而纵意成文。渥泽尚遥，滴沥空瞻於垂露；翻飞未及，离披且睹其崩□。意以立誓无疑，传芳不朽。人才既许其独出，富贵应知其自有。潜生之心，暗契纵横之手。於是名垂要路，价重仙桥。离离迥出，一一高标。参差鸟迹之文，旁临彩槛；踊跃鹏抟之势，下视丹霄。既而玉垒经过，金门宠异。方陪侍从之列，忽奉西南之使。乘轺电逝於遐方，建节风生於旧地。结构如故，高低可记。追寻往迹，先知今日之荣；拂拭轻尘，宛是昔时之字。想夫危梁藓剥，渍墨虫穿。长含气象，久滞风烟。几遭凡目之见嗤，徒云率尔；终俟瑰姿之後至，觉始昭然。所谓题记数行，寂寥千载。何搦管而无感，如合符而中在。警後进而慕前贤，亦丁宁而有待。
    ○日中为市赋（以“日中而市，易志所明”为韵）
    曜灵正中，交易必萃。谅农皇之善制，著噬嗑之明志。盖取诸酌中以画一，用取夫定准於列肆。遂得贩缯之子，候当午以员来；抱布之徒，恐移廛以忽至。於是旗亭灭影，贾旅协时。睹稠人之并凑，测端景以交期。杂错相酬，而岂畏日之将夕；贸迁以退，宁夏其室信远而。是前王之所则，实後代之攸资。当夫相高以夸，美言为市。竞驾肩以求进，争掉舌而明旨。货聚於未央之标，州处於已逾之纪。咸寸阴而时惜，望兼赢以画履。众宝至，族蚁同风。当大明之方盛，求善价以不穷。葵藿未倾而靡僭其候，有无交鬻而久执厥中。物各以时，货迁乃日。瞻阳乌之未旰，索青蚨以竞出。质剂由是与行，权於焉积实。则知日以中为政，市以利为名。不求端以取表，奚立法而作程。俾居物致富之流，心之有待；方不盈不缩之际，时即可明。景既惟恒，人得其叙。何远珍之不至，曷近利之为阻。贾用不售者当此之归，求之不得者於焉获所。此乃时不差，利同射。亘五都之所共，历百王而不易。是以知日中为市之义，岂空书於往籍。
    ○送贺著作凭出宰永新序
    会稽贺凭，以著作郎出宰永新。其行也，其色似若有不怿者。一时学省宪府之友，咸共语之，举杜甫诗云：“樽前失诗流，塞上得国宝。”乃相与赋诗送别秦东亭。陇西李远独後至，举杯而前曰：子毋以邑小去国万里而难治。古者公侯之地方百里。自秦以业，大县且倍而过之，小县亦不下十室而有馀。汉、晋以士为之宰，俾教其凿井耕田，养生送死而无憾。岁赋其租以供军士，且以偿士之直。非以荣禄之也，特养其廉以教民尔。士既得民社之寄，则早作夜止，尽心以理之，使讼平赋均，老弱无怀诈暴憎，斯无愧於取直，而不负其所寄矣。今永新之为邑也。僻在江南西道。吾闻牛僧孺之言，与荆楚为邻。其地有崇山叠嶂，平田沃野，又有寒泉清流以灌溉之。其君子好义而尚文，其小人力耕而喜斗。而其俗信巫鬼，悲歌激烈，呜呜呜鼓角鸡卜以祈年，有屈宋之遗风焉。今子往而宰之，勿以险远难治而自贻伊戚也，以乐易近之。均其赋，息其争，因其利而役之，则无怨。明文王之政以教之，使知礼让，则尊君亲上，养老慈幼，悉知而劝於为善，自无怀诈暴憎之习矣。然後手挥五弦於堂上，乐其志高山流水间，一动一静，居仁由义，熙熙，同登寿域矣。吾属在宪府，与考绩黜陟之事，待子三载而来归报政也。勉之行无忘。
    ○灵棋经序
    夫《灵棋经》者，不知其所起。或□汉武帝命东方朔使之占兆，无不中者。朔之术用此书也。或云黄石公以此书授张子房。又有客述淮南王神秘之书，亦此书也。盖好事者倚声借价以重其术，岂尽数公为之乎？虽然，余闻之久矣。以其非经史之书，不以留意。
    及开成末，予将适闽中，闻其有建溪者，石斗而湍激。舟子猱立や兀，虽有贲育，皆汗而栗，况予之懦者乎！以其懦不自解。及至泗上，遇宗兄安，遂以懦状告，安曰：“予闻建溪不应至此，盖谈者之过也。安有卜书，能决其惑。”遂请而卜之，其词云：“上下俱安，心不生奸。挺然无忧，勿信流言。”乃笑曰：“果流言不足信也。”安即授予，遂携之闽。怡然无事，固信其书。又取决他疑，无不若目见。嗟乎！世所特轻者，未必不为至宝也；世之所重者，未足为美。一编之书，後显前疑，而况他乎！以是知士之显达穷饿，各有命数，不可以一途辩也。
    予观其书，似若有道者之为。以十二棋子三分之，上中下各四，一掷而成卦，即考书批词，尽得其理。意者上为天，中为人，下为地，三才之象也。十二棋子皆有文，其辞犹《周易》之辞也。棋布而成卦，遂目之曰灵棋。後予福州从事，居多暇日。凡集数十本，参而校之，去谬存真，备集於此。後贤观之，可以无疑。
    予以闽时，以其遐邈，乡国万里，水陆绵远，心常不安。一日卜之，得坦坦天衢之卦，其言甚美，意中以为信然。离闽数日，忽宸书降召为御史。则卦之前定，不其神乎！时唐会昌九年秋九月，尚书司门员外郎李远序。
    ☆杜宣猷
    宣猷，开成时官监察御史。咸通中为宣歙观察使兼御史大夫。
    ○懿宗先太後谥议
    议曰：臣闻庆都诞尧，唐风称盛；涂山育启，夏道克昌。坤德既刑於邦家，帝方传於悠久。况母仪夙著，壶教自高。梦日昭其休祥，亻见天表其鸿庆。晦耀未兆，逢时乃彰。殊荣不在於生前，缛礼必行於身後。详观国史，逖听皇王，步骤以来，其道一贯。伏惟先太後应二仪而作合，齐两曜而降祥。派流弄印之荣，道叶握图之圣。柔明初进，慈俭用光。蘩遵助祭之仪，弦纟延展亲蚕之礼。四德之姿始耀，六宫之望攸归。服浣濯而自修，抑华侈而不御。大行皇帝资内助，礼冠中闱。越辞辇之遵闻，体降之盛则。二何之族难并，五鹿之庆方遥。进贤才而益恭，辞进封而夺志。子一人而不享其福，母四海而不居其尊。行成楷模，言著箴诫。名器尚虚於椒掖，辉华俄缺於桂轮。全德则崇，备物犹爽。当海晏河清之日，属宾天上汉之朝。故剑轸皇情之深，新阡赴丹禁之恸。於是痛环佩之绝响，感诗礼之无闻。爰诏近臣，俾咏明淑。神笔添句，用写悲情。岂八字之能伦，与三光而齐朗。叹缠绵凄怆之痛，陋抚存悼亡之词。天文照临，哀荣兼极，其後必大，倚伏有徵。皇上继明之初，遽思顾复。遂发宫女，副以内臣。恭告荐之诚，度陵寝之制。实遵近礼，即兆为山。改马鬣之形，就鲋隅之式。璇宫对立，兰殿焕开。想像如覆於玉衣，疑游於金屋。上仙之日，都人不簪於柰花；追荣之辰，国风空赋於荇菜。昔处虞嫔之列，今当文毋之崇。体内范而素深，因子贵而昭庆。秦原松贾，佳气久凝；汉後プ，盛礼俄及。道光前古，德冠後宫。发睿感於赐衣，轸孝思於遗镜。遂扬翟黻之礼，以慰昭灵之慈。谨按《易》曰：元乾善之长。谥法曰：宣慈惠和曰元。又曰：明德有功曰昭。伏以先太後待年之初，已标仁懿之则；俪极之後，益彰柔煦之风。得不谓宣慈惠和乎！辅佐昌期，聿修阴教，克生圣嗣，光启中兴。得不谓明德有功乎！请上尊谥曰：元昭皇太後。谨议。
    ○大祀宜差重臣摄祭奏
    伏准开元二十一年正月二十四日敕，自今後有大祠，宜差丞相特进少保少傅尚书宾客御史大夫摄祭行事者。伏以郊祀尝，国家大典，肃将明命，合差重官。苟异於斯，则为渎祭。臣伏见近日大祠，差王府官摄太尉行事，人轻位散，不足交神。昧陛下恭洁之诚，阻百灵正直之福。事有不便，实资改更。臣请起今春季以後，祠祀南郊荐献太清宫宰臣行事外，其馀大祠摄太尉司徒司空。伏请差六尚书左右丞列曹侍郎诸三品以上清望官充。其中祠小祠官员不足，即任差王府官充。臣职监祠事，不敢因循。
    ○郑左丞祭梓华府君碑阴记
    今左丞郑公之廉宣城也。视人如子，洁已奉公。为政指归，则以抑强扶弱为意。操断之下，邪正别白。怀奸之徒，有李惟真、康全参者，平地起戎，迫胁贤帅，避难归阙，ゐ惶草间。此时前潮郡押衙汪于，秀才薛复，百姓姚元贞，前当郡衙前虞候胡政，继来救护，食膳楫棹，霈然大备。况江神指途，归风送帆，信宿之间，遂达江都。惟真辈不知兵已在颈，酾酒高会，恣行攻劫，凶势甚张。朝廷命今廷尉温公自雎阳守杖剑来讨，以顺伐逆，无敢碍刃，军令明肃，曾无冤人。筑二京观於西郛门外。宣猷故与郑公游，详熟理行，二谊廉白，是其佩服，文章学艺，乃其缘饰。自（阙）王傅改太常少卿，扬历数四，备极华显。今凤翔司徒相公顷在台庭，仰公材术，俾司邦计。方且传印，公确乎固执，乞守六曹。又拟转为刑部，帖以台丞，公坚让如初。今仆射相公登庸之初，举公自代，编印以同升，公亦挹，逡巡自牧。闻其名则气焰光赫，睹其貌则贞素和裕。则知曩时罹难，适丁厄运，今兹迁擢，方见道胜。为善者虽否必通，为恶者暂通终否。《礼》云：“君子居易以俟命，小人行险以徼幸。”不其信欤！宣猷去岁三月到官，择日谒梓华府君，见公奠文纪当时之事，板於梁间。恐久远隳落，遂移於贞石，刻而立之。咸通七年七月十一日，宣歙观察使兼御史大夫杜宣猷记。
    ○唐朝请大夫试绛州长史上柱国赵郡李君故夫人京兆杜氏墓志铭
    夫人讳琼，字琼。本京兆杜陵人，後因家邢州，遂为邢之尧山人焉。曾祖知慎，皇将仕郎守冀州南宫县尉。祖昌运，皇守忻州定襄府左果毅上柱国。父西岩，皇朝散大夫试左武卫长史。夫人长史之叔女也。笄年归於李君。明正清劭，辅以材能，落落焉有贤杰之操。门（阙）李君随牒襄州，夫人亦来汉上。宣猷与夫人别业接连，得叙宗族。日渐月深，情同密亲。始予随进士贡，路出汉滨，时寓夫人里第。税驾之後，徒驭如归。开颜拂（阙）主礼甚渥。李君贤厚少事，以儒书自适，门之治实夫人主之者。共奉夫也以敬，其训子也以义，其睦亲也以诚，其接下也以德。吹惠布明，家政焕然。举如是言，虽贤大夫何以过也！呜呼！材智方远，光景不借，以太和五年十二月三十日，薨於襄州旌孝里之私第，春秋六十五。明年十月十一日，安厝於襄阳县习池乡之西把里。夫人生二女二男。长女适太原王仪，次女适扶风马宁。长男德元，次男德章。德元幼奉择邻之训，明经擢第，释褐随县尉。德章休休然亦以诗礼充业，今则泣血崩心，若无所容。先远有期，托予志德，濡毫写悲，不羞不能。铭曰：
    杜氏之先，陶唐同源。远派摇漾，为杰为贤。夫人奉之，令范昭然。身同朝露，门闭幽泉。
    ☆王俞
    俞，会昌时人。
    ○汉焦小黄周易卦筮叙
    大凡在变化象数之中者，莫逃乎《易》。唯人之情伪，最曰难知。系称卜筮尚占，忧患兴虑。彼山上有火，明入地中。周孔之情，繇是观变。自三古以降，杂说歧分。矧卜筮多门，亡羊殆尽。虽京房奇中，然皆不免其身。夫自知知人，乃曰明哲。则隗照易数於龚使，焦赣发诫於明君。照既没，不显其占。赣明且哲，乃留其术。俞岩耕东鄙，自前困蒙。客有枉驾蓬庐，以焦辞数轴相示。俞尝读班史列传，及历代名儒系谱，诸家杂说之文。咸称自夫子授《易》於商瞿，仅逾十辈；延寿传经於孟喜，固是同时。当西汉元、成之间，凌夷厥政。先生乃或出或处，外比包蒙，辄以《易》道上干梁王，遂为郡察举，诏补小黄令。而邑中隐伏之事，皆预知其情。得以尤异当迁，寻亦卒於官次。所著《大易通变》，其卦总四千九十六题，事本弥纶，同归简易。其辞假出於经史，其意雅合於神。但率洁精专，事无不中。而言近意远，易识难详。不可渎蒙，以为辞费。後之好事如君山者，则子云之书为不朽矣！以圣唐会昌景寅岁周正五日叙。
    ☆顾德章
    德章，会昌六年官太常博士。
    ○上中书门下及礼院详议东都太庙修废状
    伏见八月六日敕，欲修东都太庙，令会议事。此时已有议状，准礼不合更修。尚书丞郎已下三十八人皆同署状。德章官在礼寺，实忝司存。当圣上严敬事之时，会相公尚古黜华之日，脱国之祀典，有乖礼文，岂唯受责於旷官，窃惧贻耻於明代。所以勤勤恳恳，将不言而又言也。昨者异同之意，尽可指陈。一则以有都之名，更合立庙；次则欲崇修庙宇，以候时巡。殊不知庙不合虚，主惟载一也。谨按贞观九年诏曰：“太原之地，肇基王业，事均丰沛，义等宛谯。约礼而言，须议立庙。”时秘书监颜师古议曰：“臣旁观祭典，遍考礼经，宗庙皆在京师，不於下土别置。昔周之丰镐，实为迁都，乃是因事便营，非云一时别立。”太宗许其奏，即日而停。由是而言，太原岂无都号，太原尔时犹废，东都不立可知。且庙室惟新，即须有主，主既藏瘗，非虚而何？是有都立庙之言，不攻而自破矣。又按曾子问曰：“古者师行，必以迁庙主行乎。？”孔子曰：“天子巡狩，必以迁庙主行，载于斋车。”言必有尊也。今也取七庙之主以行，则失矣。皇氏云：“迁庙主者，惟载新迁一室之主也。”未祧之主，无载行之文。假使候时巡，自可修营一室，议构九室，有可依凭。
    夫宗庙，尊事也，重事也，至尊至重，安得以疑文定论。言苟不经，则为擅议。近者敕旨，凡以议事，皆须一一据经。若无经文，任以史证。如或经史皆无据者，不得率意而言。则立庙东都，正经史无据，果从臆说，无乃前後相违也。书曰：“三人占，则从二人之言。”会议者四十八人，所同者六七人耳。比夫二三之喻，又何其多也？夫尧、舜之为帝，迄今称咏之者，非有他术异智者也，以其有贤臣辅翼，能顺考古道也。故尧之书曰：“若稽古帝尧。”孔氏传曰：“傅说佐殷之君，亦曰事不师古，匪说攸闻。”考之古道既如前，验以国章又如此。将求典实，无以易诸。伏希必本正经，稍抑浮议。踵皋夔之古道，法周孔之遗文。则天下守贞之儒，实所幸甚。！其馀已具前议。
    ○上中书门下及礼院议东都太庙修废第二状
    夫宗庙之设，主于诚敬。旋观典礼，贰则非诚。是以匪因迁都，则不别立庙宇。《记》曰：“天无二日，土无二王，尝郊社，尊无二上。”又曰：“凡祭，有其废之，莫敢举也；有其举之，莫敢废也。”则东都太庙，已废多时，若议增修，稍违前志。何者？圣历神龙之际，武後始复明辟，中宗取其庙易置太庙焉，本欲权固人心，非经久之制也。伏以所存神主，既请祧藏，今庙室维新，即须有主。神主非时不造，庙寝又无虚议。如修复以俟时巡，惟载一主，备在方册，可得而详。又引经中义有数等，或是弟子之语，或是他人之言。今庙不可虚，尊无二上，非时不造主，合载一主行，皆大圣祖及宣尼亲所发明者。比之常据，不可同涂。又邱明修《春秋》，悉以君子定褒贬。至陈泄以忠获罪，晋文以臣召君，於此数条，复称君子，将评得失，特以宣尼断之。传曰：“危疑之理，须圣言以明也。”或以东都不同他都，地有坛社宫阙，欲议权葺，似是无妨。此则酌於意怀，非曰经据也。但以遍讨今古，无有坛社立庙之证。用以为说，实所未安。谨上自殷、周，旁稽故实，除因迁都之外，无别立庙之文。
    ○东都神主议
    夫礼虽缘情将命，厥要实在得中。必过礼而求多，则反亏於诚敬。伏以神龙之际，天命有归，移武氏庙於长安，即其地而置太庙。以至天宝初复，不为建都而设。议曰：中宗立庙於东都，无乖旧典。徵其意不亦谬乎？
    又曰：东都太庙，至於睿宗、玄宗犹奉而不易者。盖缘尝所尊奉，不敢辄废也。今则废已多时，犹循莫举之典也。
    又曰：虽贞观之始，草创未暇，岂可谓此事非开元之法者。谨按定开元六典敕曰：听政之暇，错综古今。法以周官，作为唐典。览其本末，千载一朝。《春秋》谓考古之法也，行之可久。不曰然欤！此时东都太庙见在，六典序两都宫阙，西都具太庙之位，东都则存而不论。足明事出一时，又安得曰开元之法也！又三代礼乐，莫盛於周。昨者论议之时，便宜细大取法。于周迁而立庙，今立庙不因迁，何美之而不能师之也。
    又曰：建国神位，右社稷而左宗庙，君子将营宫室，宗庙为先者。谨按六典，永昌中，则天以东都为神都，迩後渐加构宫室，百官於是备矣。今之官室百司，乃武氏改命所备也。上都已建国立宗庙，不合引言。
    又曰：东都洛阳祭孝宣等五帝，长安祭孝、成、平三帝。以此为置庙之例，则大非也。当汉两处有庙，所祭之帝各别，今东都建庙作主，与上都同。概而论之，失之甚者。
    又曰：今或东洛复太庙，有司同日侍祭。以此为数，实所未解者。谨按天宝三载诏曰：“顷四时有事於太庙，两京同日。自今已後，两京各宜别择日。”载在祀典，可得而详。且立庙造主，所以祭神。而曰存而勿祀，出自何经？当七庙五庙无虚主，而欲立虚庙，法於何典？前称庙貌如故者，即指建中之中，就有而言，以为国之先也。前以非时不造主者，谓见有神主，不得以非时而造也。若江左至德之际，主并散亡，不可拘以例也。
    或曰：废主之瘗，请在太微宫者。谨按天宝二年敕曰：“古之制礼，祭用质明。义兼取於尚幽，情实缘於既没。我圣祖澹然常在，为道之宗。既殊有尽之期，宜展事生之礼。自今已後，每至圣祖宫有昭告，宜改用卯时者。”今欲以主瘗於宫所，即与此敕全乖。
    又曰：主不合瘗，请藏夹室者。谨按前代藏主，颇有异同。至如夹室仪用，以序昭穆也。今庙主俱不中礼，则无之文。
    又曰：君子将营宫室，以宗庙为先，则建国营宫室，而宗庙必设。东都既有宫室，而太庙不合不营。凡以论之，其义斯胜。而西周、东汉，并曰两都，其各有宗庙之证，经史昭然。又得以极思於扬扌，诗曰：“其绳则直，缩版以载，作庙翼翼。”《大雅瓜瓞》言丰庙之作也。又曰：“於穆清庙，肃雍显相，洛邑既成，以率文王之祀。”此《诗》言洛之庙也。《书》曰：“成王既至洛，岁祭。文王も牛一，武王も牛一。”又曰：“裸于太室。康王又居丰，命毕公保厘东郊。岂有无庙而可蒸祭，非都而设保厘。则书东西之庙也。逮于後汉卜洛，西京之庙亦存。建武二年，於洛阳立庙，而成、哀、平三帝祭於西京。一十八年，亲幸长安行礼。当时五室列於洛都，三帝留於京庙。行幸之岁，与合食之期相会。不奉斋车，又安可以成此礼。则知两庙，周人成法，载主以行，汉家通制。或以当虚一都之庙为不可，而引七庙无虚主之文。《礼》言一都之庙，室不虚主。非为两都各庙，而不可虚也。联出征之辞，更明载主之意。因事而言，理实相统。非如诗人更可断章以取义也。古人求神之所非一，奉神之意无二。故废桑主，重作栗主。既事埋之，已明其一也。
    或又引《左氏传》筑凡例，谓有宗庙先君之主曰都，而立建主之论。按鲁庄公二十八年冬筑，《左传》为筑发凡例，《谷梁》讥因薮泽之例，《公羊》称避凶年造邑之嫌。三传异同，左氏为短。何则？当春秋二百年间，鲁凡城二十四邑，唯一邑称筑，城其二十二邑，岂皆宗庙先君之主乎？执此为建主之端，又非通论。
    或又曰：废主之瘗，何以在於太微宫所，藏之所宜，舍故依新，前已列矣。按瘗主之位有三，或於北牖之下，或在西阶之间，庙之事也。其不当立之主，但随其所以瘗之。夫主瘗乎当立之庙，斯不然矣。以在所而言，则太微宫所藏之所，与汉之寝园无异。历代以降，建一都者多，两都者少。今国家崇东西之宅，极严奉之典，而以各庙为疑，合以建都故事，以相质正，即周汉是也。今详议所徵，究其年代，率皆一都之时，岂可以拟议。亦孰敢献酬於其间。详考经旨，古人谋寝，必极於庙，未有设寝而不立庙者。国家承隋氏之弊，草创未暇，後虽建於垂拱，而事有所合。其後当干戈宁戢之岁，文物大备之朝，历于十一圣，不议废之，岂不以事虽出于一时，庙有合立之理，而不可一一革也。今落都之制，上自宫殿楼观，下及百辟之司，与西京无异，銮舆之至也。虽厮役之贱，必归其所理也。岂先帝之主，独无其所安乎？时也虞主尚瘗，废主宜然。
    或以马融、李舟二人称，寝无伤於偕立，庙不妨暂虚。则是马融、李舟可法於宣尼矣。以此拟议，乖当则深。或称凡邑有宗庙先君之主曰都，无曰邑，邑曰筑，都曰城者。谨按《春秋》二百四十年间，惟一邑称筑，如城郎费之类，各有所因。或以他防，或以自固。谓之尽有宗庙，理则极非。或称圣主有复古之功，简册有考文之美。五帝不同乐，三王不同礼。遭时为法，因事制宜。此则改作有为，非有司之事也。如有司之职，但合一一据经。变礼从时，则须俟明诏也。
    凡不修之证，略有七条。庙主应迁，一也；已废不举，二也；庙不可虚，三也；非时不造主，四也；合载迁主行，五也；尊无二上，六也；六典不书，七也。谨按文王迁丰阝立庙，武王迁镐立庙，成王迁洛立庙。今东都不因迁而欲立庙，是违因迁立庙也。谨按《礼记》曰：“凡祭，有其废之，莫敢举也，有其举之，莫敢废也。”今东都太庙，废已八朝，莫果立之，是违已废不举也。谨按《礼记》曰：“当七庙五庙无虚主。”今欲立虚庙，是违庙不可虚也。谨按《左传》：丁丑作僖公主，书不时也。《记》又曰：“过时不祭，礼也。”合礼之祭，过时犹废，非礼之主，可以作乎？今欲非时作主，是违非时不作主也。谨按曾子问：“古者师行以迁庙主行乎？”孔子曰：“天子巡狩，必以迁庙主行，载於斋车，言必有尊也。”今也取七庙之主以行，则失之矣。皇氏云：“迁庙主者，载迁一室之主也。”今欲载群庙之主以行，是违载迁之主也。谨按《礼记》曰：“天无二日，土无二王，尝郊社，尊无二上也。”今欲两都建庙作主，是违尊无二上也。谨按六典序两都宫阙及庙宇，此时东都有庙不载，是违六典不书也。遍考书传，并不合修。浸以武德、贞观之中，作法垂范之日，文物大备，儒彦毕臻。若可修营，不应议不及矣。记曰：乐由天作，礼以地制。天之体动也。地之体止也。此明乐可作，礼难变也。伏惟陛下诚明载物，庄敬御天。孝方切於祖宗，事乃求於根本。再令集议，俾定所长。臣实职司，敢不条曰。
    ☆郑路
    路，会昌六年官太常博士，後为吏部员外郎司封郎中。
    ○东都神主奏
    东都太微宫神主二十座，去年二月二十九日，礼院分析闻奏讫。伏奉今月七日敕，此礼至重，须遵典故，宜令礼官学官同议闻奏者。臣今与学官等详议讫，谨具分析如後。献祖宣皇帝，宣庄皇後，懿祖光皇帝，光懿皇後，文德皇後，高宗天皇大帝，则天皇後，中宗大圣大昭孝皇帝，和思皇後，昭成皇後，孝敬皇帝，孝敬哀皇後已前十二座，亲尽迭毁，宜迁诸太庙，於兴圣庙，之岁，乃一祭之。东都无兴圣庙可，伏请且权藏於太庙夹室。未题神主十四座，前件神主，既无题号之文，难伸祝告之礼。今与礼官等商量，伏请告迁之日，但瘗於旧太微宫内室闲之地。恭酌事理，庶协从宜。
    ☆顾陶
    陶，会昌四年进士。大中时官校书郎。
    ○唐诗类选序
    在昔乐官采诗而陈於国者，以察风俗之邪正，以审王化之兴废，得刍荛而上达，萌治乱而先觉。诗之义也，大矣远矣。肇自宗周，降及汉、魏，莫不由政治以讽谕，系国家之盛衰。作之者有犯而无讳，闻之者伤惧而鉴诫。宁同嘲戏风月，取欢流俗而已哉！晋、宋诗人，不失雅正，直言无避，颇遵汉、魏之风。逮齐、梁、陈、隋，德祚浅薄，无能激切於事，皆以浮艳相夸，风雅大变，不随流俗者无几，所谓亡国之音哀以思，王泽竭而诗不作。吴公子听五音，知国之兴废，匪虚谬也。
    国朝以来，人多反古，德泽广被。诗之作者继出，则有杜、李挺生於时，群才莫得而并。其亚则昌龄、伯玉、云卿、千运、应物、益、适、建、况、鹄、当、光羲、郊、愈、籍合十数子，挺然颓波间。得苏、李、刘、谢之风骨，多为清德之所讽览，乃能抑退浮伪流艳之辞宜矣。爰有律体，祖尚清巧，以切语对为工，以绝声病为能。则有沈、宋、燕公、九龄、严、刘、钱、孟、司空曙、李端、二皇甫之流，实繁其数，皆妙於新韵，播名当时，亦可谓守章句之范，不失其正者矣。
    然物无全工，而欲篇咏盈千，尽为绝唱，其可得乎？虽前贤纂录不少，殊途同归，《英灵》《间气》，正声南薰之类，朗照之下，罕有孑遗。而取舍之时，能无少误？未有游诸门而英菁毕萃，成篇卷而玷全无。诗有之流，语多及此，岂识者寡，择者多，实以体词不一，憎爱有殊，苟非通而鉴之，焉可尽其善者。由是诸集悉阅，且无情势相托，以雅直尤异成章而已。或声流乐府，或句在人口，虽靡所纪录，而关切时病者，此乃究其姓家，无所失之。或风韵标特，讥兴深远，虽已在他集，而汨没於未至者，亦复掇而取焉。或词多郑、卫，或音涉巴、俞，苟不亏六义之要，安能间之也。既历稔盈箧，搜奇略罄，终恨见之不遍，无虑选之不公。始自有唐，迄於近殁，凡一千二百三十二首，分为二十卷，命曰《唐诗类选》。篇题属兴，类之为伍而条贯，不以名位卑崇、年代远近为意。骚雅绮丽，区别有可观，宁辞披拣之劳，贵及文明之代。时大中景子之岁也。
    ○唐诗类选後序
    余为类选三十年，神思耗竭，不觉老之将至。今大纲已定，勒成一家，庶及生存，免负平昔。若元相国稹、白尚书居易，擅名一时，天下称为元白，学者翕然，号元和诗。其家集浩大，不可雕摘，今共无所取，盖微志存焉。所不足於此者，以删定之初，如相国令狐、楚李凉公逢吉、李淮海绅、刘宾客禹锡、杨茂卿、卢仝、沈亚之、刘猛、李涉、李ギ、陆畅、章孝标、陈罕等十数公，诗犹在世，及稍沦谢，即文集未行，纵有一篇一咏得於人者，亦未称所录。僻远孤儒，有志难就，粗随所见，不可殚论。终愧力不及心，庶非耳目之过也。近则杜舍人牧、许鄂州浑，洎张、赵嘏、顾非熊数公，并有诗句，播在人口。身没才二三年，亦正集未得绝笔之文，若有所得，别为卷轴，附於二十卷之外，冀无见恨。若须待见全本，则撰集必无成功，若但泛取传闻，则篇章不得其美。已上并无采摭，盖前序所谓终恨见之不遍者矣。唯歙州敬方才力周备，兴比之间，独与前辈相近。亡殁虽近，家集已成三百首，中间录律韵八篇而已。虽前後接，或畏多言，而典型具存，非敢遐弃，又前所谓虑选之不公者矣。嗟乎！行年七十有四，一名已成，一官已弃，不惧势逼，不为利迁。知我以《类选》起序者天也。取舍之法二十通在，故题之於後云尔。
    ☆杨收
    收字藏之，同州冯翊人。开成末进士。懿宗朝拜中书侍郎同平章事，迁门下侍郎刑部尚书，进右仆射，封晋阳县男。咸通八年罢为宣歙观察使，贬端州司马，寻削官流州。赐死。後三年诏雪其辜。
    ○与安氵兑论乐意
    乐亡久矣！上古祀天地宗庙，皆不用商。周人歌大吕舞《云门》。以俟天神，歌太蔟舞《咸池》以俟地。大中黄锺之合，阳声之首，而《云门》黄帝乐也，《咸池》尧乐也，不敢用黄锺，而以太蔟次之。然则祭天者，圜锺为宫，黄锺为角，太蔟为徵，姑洗为羽。祭地者，函锺为宫，太蔟为角，姑洗为徵，南吕为羽。讫不用商及二少，盖商声刚而二少声下，所以取其正裁其繁也。汉祭天则用商，而宗庙不用，谓鬼神畏商之刚。西京诸儒惑圜锺函锺之说，故其自受命郊祀宗庙乐，唯用黄锺一均。章帝时，太常丞鲍业始旋十二宫，夫旋宫以七声为均，均言韵也。古无韵字，犹言一韵声也。始以某律为宫，某律为商，某律为角，某律为徵，某津为羽，某律少宫，某律少徵。亦曰变曰比，一均成则五声为之节族，此旋宫也。
    ○乞贷弟严死罪疏
    臣畎亩下才，谬当委任。心乖报国，罪积弥天。特举朝章，赐之显戮。臣诚悲诚感顿首死罪！臣自出寒门，旁无势援。幸逢休运，累污清资。圣奖曲流，遂叨重任。上不能罄输臣节，以答宠光；下不能回避祸胎，以延俊。苟利尸素，频历岁时。果至圣朝，难宽大典。诚知一死未塞深愆，固不合将泉壤之词，上尘天听。伏乞陛下哀臣愚蠢，稍缓雷霆。臣顷蒙擢在台衡，不敢令弟严守官阙下。旋蒙圣造，令剌浙东。所有罪愆，是臣自负。伏乞圣慈，贷严微命。臣血属皆幼，更无近亲，只有弟严，才力悴，家族所恃，在严一人。俾存殁曲全，在陛下宏覆。臣无任魂魄望恩之至！
    ●卷七百六十六
    ☆魏
    字申之，司空魏徵五世孙。擢进士第。文宗读《贞观政要》，思徵贤，诏访其後。杨汝士荐之。累迁宏文馆直学士。武宗朝贬信州长史。宣宗即位，拜御史中丞，进同中书门下平章事。大中十年领剑南西川节度使，召拜吏部尚书检校尚书右仆射太子少保。卒年六十六，赠司徒。
    ○请不取注记奏
    臣以自古置此，以为圣王鉴戒。陛下但为善事，勿冀臣不书。如陛下所行错误，臣不书之，天下之人皆得书之。臣以陛下为太宗文皇帝，乞陛下许臣比职褚遂良。
    ○请令判官推劾诉事奏
</div>
    <div class="pagination">
<a href="全唐文_page455.html">上一页</a><span>...</span><a href="全唐文_page451.html">451</a><a href="全唐文_page452.html">452</a><a href="全唐文_page453.html">453</a><a href="全唐文_page454.html">454</a><a href="全唐文_page455.html">455</a><span class="current-page">456</span><a href="全唐文_page457.html">457</a><a href="全唐文_page458.html">458</a><a href="全唐文_page459.html">459</a><a href="全唐文_page460.html">460</a><a href="全唐文_page461.html">461</a><span>...</span><a href="全唐文_page457.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
