<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 8 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 8 页/共 134 页
  </h1>
  <div class="content">
   居处二
　　山居赋【有序　李裕】
　　辛丑之冬十月乙邜是日天宇莹净朝暾曈昽明霞绚防于平林晨鸡乱号于隣屋予乃命仆夙驾整衣就车渡郑溪之瀎防逾文冈之﨑岖过塘之仁里访故人之山居于时山明野风清日温主人欢迎童稚候门延予入室坐以氍毹鼎爇檀笺地席籧篨奉匜进悦者跄跄跻跻操巵执觚者周旋进趋献我以大宛之葡萄饮我以顾渚之紫笋豆实南海金虀之鲙杯分东坡玉糁之羮□醢防葅之是将糗饵粉餈之送进山肴野防靡不备具酬酢既毕予亦醉焉乃与主人退坐于庭轩之下乘鲜颷之飂覩白云之悠悠白鹤飞舞鸟鸣嘲啾遂使予怀抱顿豁神思飘逍乃喟然叹曰僻哉幽哉真隠者之居也故为赋之隠者为谁故人范君至祥也其辞曰
　　夫何一佳士兮独防防而寡俦蹈先哲之轨辙兮寄书圃以遨游絶纷华以洁内兮惟德业乎好修匪仁宅而弗居兮匪义路而弗由怀良玉之璀璨兮被美服之陆离纫芳兰以为佩兮又纗之以江蓠假髙衢以骋力兮何遭际之不时譬济渡而无航兮心惝怳而犹疑抨巫咸以兆祯兮蓍飞遯以为吉遂隠曜而幽兮求黄绮以为匹厌嚣氛之淟涊兮意翩翩乎逺徂择山水佳丽之地兮葺茅茨以为庐背珠峯之千仭兮面膏壤之百区道林屼而西峙兮超岭嶻嶭而东趋纒萦迂之小径兮挟潎洌之清渠閴庭轩之明敞兮素牕楹而不艧辟闲田以开圃兮揷木槿以为篱落既琴瑟之在壁兮又图书之盈阁森长松古桧于逺阜兮郁华枫翠栢于前冈防楸梧縁舍以凝緑兮间槐杨被路以揺黄含丹芍药袭紫蔷薇争妍而献秀兮防忧之萱愈疾之菊挺生而荐芳茂蕙芷芃芃以绕砌兮崇蘅藒馥馥以当窗若乃橙橘防金梅柰曜白丹杏朱樱兮罗生石榴胡桃兮亟列大谷之梨乌椑之柿飞英而同荣弱枝之枣房陵之李腾实而甲宅茖藿含滋兮葑荽流泽丰茙连蘤兮薤韭代殖菘芥带露而畅茂兮芸藜沾雨而肥茁匏縁隂以延蔓兮葵藿倾阳而可摘况夫蚕桑动而翎【阙】始降农务兴而鷤防有声鹪鹩鸲鹆兮栖深丛而嘲嘲哳哳鸧鹒杜宇兮转髙树而喈喈嘤嘤巨石□奰而磈礧兮繜□甝而虓啸深谷谽谺而窈窕兮藏猿猱之哀鸣洞云出岫兮影悠扬而防缀溪流激石兮势滂湃而砰訇类终南之深僻兮宛豹林之【阙】旷同子真之髙致兮有稚圭之气象絶防间之嘲兮超域中之尘坱撷羣芳以玩蕤兮倒接篱而曵杖追樵牧以抱犊兮醉隣翁而击盎暂栖迟以养天真兮聊相羊以释情怳而又系之以歌曰春阳煦兮山花馥夏风畅兮山树緑凉月皎兮山鸟号朔霰飞兮山峰秃山居山居真僻哉四面无隣秪深竹池有鱼兮埘有鸡圃有蔬兮廪有粟朝犁锄兮暮经书酒一瓢兮棊一局俯首石兮盝清流坐明月兮赋新曲放情物外总无覊世事纷纭任荣辱
　　竹沟泉赋【杨循吉】
　　时雨昼零至夜不休集我屋上仰瓦承流乃所积之既多遂冲奔于竹沟爰有筠管立于其下中节既去洞乎空者沟唇来接其水倒泻镗镗竒响相击而鸣应空答韵如谷中之声观其滴沥倾注九止一作譬铜盆之在地而堕淙之投落杨子读书既困安就床箦目合神定泉声时得若雅乐之作自有奏节忽寤而知又寐而失以为弹丝品竹敲金击石千吕万律皆出人力然又非贵介公子莫得而常接也而此泉声特借于雨其音自然若虚堂筑杵乍歇乍有铮乎答语又复助以嘈杂之细韵集堦除而战檐庑葢贫居之士可以寄聼于厌沃焉不必解衣辍食呼工召伶而为一日欢乐之举也杨子于是心纳耳受怡然自适起而赋之书之于策
　　淳庵赋【李承箕】
　　太虚之惟一兮旷乎其混茫其来无体兮其去无方故无始于存兮亦何终于亡风雷以变动兮日月以为明神以屈伸兮寒暑以更相物万囬薄兮曰惟其常所谓伊人兮空怅望而难见释宇宙同大通兮亦何有于闗键山河惟形兮春风惟面云霓惟衣兮风月惟縁裳集落叶兮陨箨其弁酥芳华以朝渴兮月以夕咽枕絶壑流兮云根为荐古今兮蜂纷而蚁争死生兮浮云而过电一视兮无荣枯夷屹兮胡利便鱼兎得兮防筌蹄铺张坟素兮弃纷华之笺传抱瓮兮无机真珉兮何瑑鳬短兮鹤长木鸡兮何变纷浑元其忽恍兮俯千春而浩叹因事物以随变兮形既妄而影诞嘘万窍不足激乾坤兮坠终古于虚幻慨前路之悠悠兮一寄身于鹏鷃若乃轩轾于进熟兮齿修齐而献粲落日迷丹唇暖兮七盘妍迹其云散郑紫衞红浮而艳兮弃霓裳于萎烂雕轮畵毂兮浑坚其尽铲翠羽纎扬兮緑波射意而烂澜圆丘瓶罂而登荐兮彛尊龙杓其谁盻循荆棘之狭斜兮舎周行之坦坦厌麒麟之仁轨兮【阙】　　　于
　　【阙】　　　　　　　　　　之翰仰冥冥于无际兮况沙虫其何但我思古人兮无方我见古貌兮胡僎
　　登楼赋【有序　桑悦】
　　学舎中有小楼予名之曰乾坤一寄时登览以寄遐情予惧兹楼之易毁也爰作赋以传不朽云
　　予少期抟于九万薄风而禔禔占师儒之末席抱圆材而应规然戚戚兴恋主之念悄悄动懐亲之悲幸兹楼之髙明跳虚空而自怡曷消遣乎世虑揖云霞而赋诗【一滚説下未生波涛】恨市防之伊迩乏荡目之崛竒【贬楼之乏伟观此第一叚意】然开窗延四海之明月啓户纳八方之凉飔匪尧夫之杰阁饶广大之若斯【取古今大家景象以为楼之所有葢救所贬之词曰尧夫之杰阁则楼又非所登之楼矣文章能虚处取用方能入神此第二段意】年时游乎南康【此以下又别生议论如连山络岭虽不相接而骨脉如一】见樵于匡庐之颠钓于彭蠡之湄者意甚歆焉然察其轹芳洲之宿莽伐空谷之桂枝形蠢蠢而意则又安知水石之多姿信造化之光景为吾軰而设施【前因言楼之乏佳景至此又言非其人虽得佳景亦不知好矣此第三叚意】兹楼虽限吾之伟观不限吾之遐思【此又出一竒从心上説去】登临之际试心存乎潇湘洞庭雁荡峨眉反视霛府之耽耽觉水绕而山围俨环楼之多景兮供吟眺于不赀【此言环楼皆市防惟胸藏丘壑则乂皆化为佳景矣又非无荡耳目之崛竒也此第四叚意】彼登岳阳与黄鹤者心又或系于菑畬见尘外之草木兮化禾黍之菲菲并人楼而相凖兮造化又焉肯以彼而易兹【因上文言胷藏丘壑则市防皆化为佳景此又言主非人则佳景反化为尘俗矣此第五叚意】呜呼噫嘻【此以下平收拾到楼上】乾坤浩浩熟吾一炊明日之事隂晴未期泛飘飘之萍梗兮寓兹楼而几时惟修道徳为梁栋兮吐文章为桷榱庶楼名之羽化兮不成败于气机
　　黄金台赋【桑悦】
　　嗟予生之好游兮拟放浪乎九垓入燕都而暂憇兮逝将去而徘徊寄身世于一哂兮独眷恋乎兹台胡置金之故地兮积千古之尘埃怅遗址之莽莽兮愁郁结而未开有地硁硁兮独不产乎蒿莱鸟将下而踯躅兮云欲度而邅廽观云鸟之敬防兮识真址之所在【叶才】昔昭王之初政兮受强齐之控扼势有轻而可助兮力有寡而可益侵云汉而筑台兮招竒贤以为国置千金于台端兮心贯金而赤色拜郭隗以为师兮忽毅辛之继迹士不轻于一感兮感精诚以来格走湣王于临淄兮重扬威于莒墨雪先王之遗耻兮成霸强之伟绩匪吾前身之故巢兮胡念此而不忍释也重遗址而莫践兮念昭王之贵徳也风萧萧而吹衣兮云隂隂以将莫乘返照以旋归兮神怆怳乎中路顾所乗之骀驽兮越台前而纵步使浏浏之竒姿兮骞将行而泪堕呜呼噫嘻沉英铲光匪士之祥简才弃能乃国之殃屈原悲愤以投湘祖逖慷慨以渡江困贾谊于长沙窜李白于夜郎寄游魂之无地兮或兹台以徜徉易水为酒兮碣石为觞招诸贤兮共酌昭王天与乆兮地与长台肉可朽兮台骨不亡















　　明文海巻三十
　　钦定四库全书
　　明文海巻三十一　　　　　余姚黄宗羲编赋三十一
　　居处三
　　逍遥园赋【有序　穆文熙】
　　余舍东有园一区带城下自为儒时与拱辰石君分席共业为铅砚之所后相继登第去比余既解考功郎归稍稍作地舘垒山石裒集词翰日栖迟其间乃未几而拱辰倦于太仆亦谢病归归则无日不晤于此晤则习于幽事而委命顺理怡情养性庶几有逍遥之风余因据庄生逍遥篇为赋纪之拱辰览之谓与乐志论唐子西语相轾轩也遂刻置台端其辞曰
　　伊予性之好僻兮开别圃于城隅筑垣墙以周衞兮诛白茅以为庐莳花竹以匝径兮种菱芰以盈池悬桔橰于金井兮时自挽而灌蔬招隠以名吾洞云鹤以号吾堂台则有读书迟鸿东山俯谿皆环列槐桞有云树之苍茫亭则有牡丹芰荷松萝止观悉斜带清溪俨山家之行藏时其条风布暖红药缤纷朱明协緑叶垂云秋至而篱菊葳防冬至而檐梅郁芬景縁时至兴随赏殷尔其偕我良朋契若兰薫鹖冠草履褐衣苎襟相与临花坞步芳亭抚白日玩青冥观鯈鱼听鸟鸣数飞花搴落英防池水荡浮萍指防竒石较计隂明云霞团座鸥鸟不惊而或投博赌胜角奕取赢纵歌层台蹴踘广廷鸣琴深洞放鹤髙城已而偃息台端何虑何营酒泛緑醅饭煮青精时复有墨客琴士画史骚流诗谈白雪图拟丹丘谱探飞龙帖抹苍虬日有文事之起予了无俗务之交酬时燕坐兮箕踞长啸兮科头羲和兮御顿兎兮影留蘧蘧兮蝶梦扰扰兮浮沤方来兮随分既往兮堪羞若夫五岳三江胜地无垠梁苑金谷乐事纷纭金张之家炙手可热许史之门吐气成云子云著书而谀莽相如作赋而得金稷下枭鸣而千人辨折座间麈动而百夫生欣古非不有吾非不闻苐以静躁不同趋舍有方或图南以广运或蚊睫以自藏茍所志之得适虽微其何妨吾故遵南华之遗训于以逍遥乎此乡于是拱辰闻之踊跃歌曰邈天地兮蘧庐纷世事兮风屿纫幽兰兮吾党抚桂树兮城隅誓从子兮逍遥安所问兮盈虚歌既余复为之乱曰惟余之志子与侔兮惟余之园子与游兮园有水泽被芙蓉兮园有碣石郁虬龙兮火山焚不能为之爇层崖氷不能为之裂返巨雀于条枝脱苍鹰于絷绁与子共逍遥于一世尚期不媿于往哲
　　药市赋【杨慎】
　　蓬丘山伯匕刀圭而通神奈园老宿品千二而称珍何如蓉城之日重开药市之春若夫岐挚汤液和缓瀡滫采嘉林之嘉草掇芳洲之芳羞屏风水发书带山抽人参三桠来自髙句丽之国桃枝九折出于嶲昆明之陬椒聊下虚星之舎果窳荐织女之楼逢茅龙之衞叔遇木羊之葛由检本草之圣録极山海之冥搜别有天棘日精泽葵海藻火林之蔚炎柯雪津之擢阳草欵冬叩冰而吐葩葶苈迎露而先槁青纶碧组苍龙就食于甲辰素茵皜蔯白兎腾仙于辛卯帝休□荡邪而触忧神锦仙盐驻顔而难老又不若剸犀截角搴翠删毛澄禺山之水碧樊桐之金膏鲛人泣珠而酬价狼防齅金而觧櫜神鹿两头饮上池之水灵鸟四翼归金匮之韬莫不攀丹危而陟翠险霄仙的而下神嚣涉淼淼驰苹苹刈翘翘伐丁丁香草比于君子嘉卉方于女贞藤名简子花号长卿五芝色配乎五岳六饮芳冠乎六清乃延巫彭招长桑飞綘雪捣霜巴戎赤斧梓谷王昌蓬州涂定辞武张开光希夷出崇龛之落真多栖葛璝之乡黄足之鸟呼季玉而并复朱顶之鹤名令威而骈翔负局磨镜之翁篐桶讲易之叟扶床于行阿策鸠杖于林薮严遵之芳乳平分王烈之香膏共剖是月也江波锦落火井星还枫瑟瑟而鸣籁菊英英而缀斑访名迹于古昔啓药市于重闗被开明广都之野带杜宇天隳之山哀危蟪于寸隂矜局灶于井谷布濩天府之区蔓衍坤维之域八万四千之人烟五十四州之謡俗国无夜户之虞人有春台之燠郤公程郑之伦骥子鱼文之服乍发剂以针龙奄飞符而擒蜮黄耉背鲐苍崽髫蜗行歌击壤羣嬉聚沙成行鴈鴈学语鸦鸦毛姬饵叶鳯子藏花色辉九壁之锦光漾百潭之霞采思妇之巻耳折放臣之疎麻息风枝之不静起露蓼之含嗟崔公之锦云逺华陀之囊已遐既富矣韩康之肆宁蕲乎博望之槎杨雄梦肠顿醒滞思于雕篆相如消渴歘涓沉疴于齿牙岂知西颢之盘露北方之河车哉有林闾翁孺者起而为系曰黄能兮休入寝朱熊兮罢窥屏永遁兮二竪载殱兮九婴分菊潭兮艳艳宴蓉城兮冥冥鸿安丘继而作曰安期神楼散扁鹊陷冰丸银筒昔谁蕴金瓶今子殚谢惊飍兮驻流电访大药兮浴还丹邀籛偓兮雀跃共乔松兮鲵桓主人闻之欣然称蔅修容丽级献寿升筵敬缉光诵奉以周旋
　　罗防堂赋【许相卿】
　　矗云峰之亢峙玉湖之澄涵孤城值其秀爽而隠居卜于其间菅茅上覆泥堵周环恒雨旸之淋炙缺苫葢于东南主人仰屋太息曰狡兎三窟鹪鹩一枝咸克御外侮而图宁居矧吾将干前蛊燕后昆顾无所庇吾庐乎爰踌躇其搆思又般礴以殚虑若天啓谋与神会繄樛木之长萝方下萦而上延彼徒赘于有余我则病夫不完尔乃解自树杪援之檐端补此罅隙纾彼紏纒意祖少陵之咏巧夺娲皇之权老榦系诸挠栋宻蔓匀于疎椽柔枝盘旋以重复修条缕络而夤縁初萧森兮扶疎久防宻兮隂沉旁翳荟兮纷敷上盘结兮雍阏逺睇兮矫龙首而骞鳯翼廹视兮俨黄琮之间苍玉春荐芳蕊可方杞菊夏布清隂弗让修竹冬雪积而玉蛟结蟠秋风振而冰弦断续晨则云表之露下零宵而书檠之焰上烛殆造化有意毓兹堂之秀涤世氛之俗者也客有造堂下而进説曰上栋下宇中右盛制子独矫情因陋仍废夫数椽革而剏之曽不费子下筯之需润笔之贿也主人冁然而笑适然而兴顾谓客曰昔常议斯役矣图厥新恐彰先陋而竞俗侈葺以故惧蹈前愆而贻后累又尝博观今昔之变矣耽耽巨厦巍巍崇宫防地千尺在天半空计其壮丽悠永将与金石者同亡何势穷理复化为尘防而已矣而此堂特借萝以补茆任造化之经营役隂阳以刻雕潜德培其本余泽润其标吾聚族处于中也寒露不吾凄赫日不吾骄雷电不吾震撼风雨不吾飘飖容与委蛇其乐陶陶矧其易故増新我财不靡巧搆密架人力不劳惟歴嵗之愈久则维持之益牢葢造物者辍其功则斯堂方就圮也而子得无以吾论为过髙乎方将结陋巷为芳隣追巢居于太古味道徳之腴狎诗酒之侣摽俗子而出诸户髙卧濶视藐富儿之土木龊龊防壤蚁垤无足数也言未既客谢曰命之矣逡廵而退
　　居然亭赋【并序　陈鹤】
　　夫刻桷之室未足娱心涂金之居聊以适目若以临虚取悦瞩逺抽思倚薇风以送歌抱松云而舒笑则九华三章无以肆其观含芳永光但以章其丽契道之士斯何取焉西淙洪公録浙参事身逐尘轩而心留霞谷莲船载月长为湖上之宾珠履乘烟几作山中之客偶于净慈沙门傍求寳域廼得翠壁隚环襟川麓搆亭循性目曰居然葢意取朱词情方郑隠彻牍之顷则散屦摛词集爼之辰则聨裾协乐词不任僻乐不防忧诚希代之宏才擅古之通人也【鹤】耽幽成癖致旷遗生爰涉芳亭顿空氛想遂营芜语用记名区赋曰
　　惟人统极含采潜灵居仁作静纵化通冥交哗即昧接逸若醒廼有伫情丘壑结意园林聨芳襟于安石践幽踪于管宁寄丈人以怡志托傲吏而遗形俯兰洲以命记縁蜀岭而着经是皆临物以取适亦因胜而流馨爰瞻斯宇业业停停前控西湖后带南屛六桥递碧双峯送青盘坤方之寳轴依营室之华星列垂云以为户罗修榎以为棂草入帘而舒緑泉穿幕而呈泠莲夺花以长丽蔷移春而不零兰香散麝松涛震霆蕨被九畹枞薄三防捋椒实以袪秽采精苖以引龄矫觌云翰俛玩沙禽薨薨轸轸雍噰嘤嘤霄鸢较翎于鸋鴂洲雎叶和于鸰□鶅昼奋鵧鷑宵鸣彩鸴廵檐而觊客鹤绕砌而随人复有白黒虪苍鼬黄貒□芔歙而据穴狝猴蚴蟉而经林麋择邃以陆梁防居旷以横行仰见飞崖蹎巘崪屼嵚崟萦廽九曲积叠千层俯观灵岩秀洞崿然天成碕礒碉砫嵼岭营含辉流采雕玉镂金若宫之四起犹青莲而长生晴则泰风西至旭日东升万象在望皎然以兴雨则苏隄走霾葛岭出云星日蔽耀雷峯避形梯万松而莫上指三竺而无凭若夫东引青波南望钱塘西通虎跑北揖初旸瞩劔门之桃花羡孤山之草堂纵四顾之无极达一啸于苍茫时或取鱼为爼采防为豆卣坎齐陈洒离交奏于是集賔僚叙故旧踄飞峦启重牖车马喧阗雕珰击辏延赏良辰盘桓芳昼饮不执礼乐不偕时或酣而傞或奔而或倚或坐衣冠参差有凌虚以娱志有探幽而怡思有倒帻以调歌有临流而赋诗投壶愽簺藏钩围棊雍容上下命爵传巵呼五白于一掷决百战于斯湏頺然而卧防然而迷曽不知天地之为广与日月之有推移虽古荆台之游云之驰会稽探禹濠梁观鱼乐则乐矣亦不能旦夕而有焉若乃公骖暂驻案牍辍书游骈罢骋亭月长虗嗟往来之不常任去住而自如激流泉以濯缨乗飘风而振裾拱北极而思君念西淙而懐庐道援周孔文述刘徐进抗匡衡之疏退驱李耳之车驭万化以容与翔千仭而踌蹰人知斯亭孰识其居人知斯乐讵知其余斯则公之泉石也而非賔客所能与哉
　　岳阳楼赋【并序　李濓】
　　丁丑之秋余客巴陵郡守黄侯巽设宴于岳阳楼酒既酣侯洗觥揖予曰古今达人胜士登游留咏者多矣顾皆五七言近体而未有赋若有待于公也余固辞不获乃倚槛延伫援笔立就酣墨潦草情景罔尽曷敢当众賔之一噱乎
　　巍乎钜哉斯楼之为胜也枕巴山面洞庭俯鼋鼍瞰川灵卑九霄隘八纮应翼轸于咫尺接衡巫而与平波涛撼之而不动君山对之而为屏曩余阅图经而向慕今始舣舟而一登翩逸思之浩发欲跨鹤而上升曰登髙而作赋非贱子之所能且夫豫章滕阁九江庾楼黄鹤奠诸鄂渚叠嶂峙于宣州皆天下之雄构讵斯楼之可侔极百仭之孤髙肆万言而难述聊凭栏以纵观忽变态之层出合青草【湖名】与云梦滙洞庭而为一倐朝晖而夕隂漭沃天而浴日突中流之青螺乃有如乎黛髻眺黄陵之遗宫望潇湘之遥烟鴈嗷嗷以南度鸥娟娟而暮还吊皇英之二妃泣碧川之潺湲帝苍梧而不返留丛筠之涙斑忆牧羊之蛾眉寄龙宫之尺牍击橘树而啓扉露红妆而骇曯诵髙唐之丽篇歌湘灵之妙曲凄楚调于行云铿瑟音于佩玉杳魂梦之徒劳何大雅之能续事荒诞而靡经非君子之攸録韪范公之名言谓江湖与廊庙矢体国以防家故先忧而后乐【叶】倘登楼而念兹庶有警于不肖客巴陵而访竒睇飞甍以举觞仰希文之清风猗山髙而水长嗟滕君其溘逝垂善誉于湖湘楼以文而増胜文以楼而益彰钦先民之懿则睠君民而弗忘采渚苹以荐洁撷汀芷而懐芳指九渊以为正虽留滞其何伤谂登临之志士宁无感于岳阳
　　玉屏山居赋【俞□文】
　　夫何嵬嶷岿嶻而寡丽兮挺孤秀于平臯璠玗琪之熛炳以遗照兮耸修屛而建标面文岭之峍屼兮带二谿之沦坳【二谿文谿武谿】森蘙荟之菁葱兮掩霞芬而上交托荆豫以曜质兮应斗极以示兆固缺纪于长篇兮亦抗竒于近郊伊濬哲之攸止兮肆编菼而搴茅葺芳槿于扶援兮罗穹崖于轩橑岂取路于华阃兮每收听于林巢陋区中之委曲兮独延览以逍遥山盘盓以错崎兮象濆沦之涌涛倐氛岚之靉靅兮羗近失乎岑防泉蒙蒙其飘洒兮郁翠雾于曽霄鸟讙鸣而啅枝兮猿凄吟而拥条送流月于秋渚兮觌升阳于春翘乍容与而休精兮伫惠风以自陶頥冲志于典坟兮涤烦想于喧嚣潄乳窦之积液兮咀琼芝以为膏循四序以为则兮混万族而不恌固忘己而自适兮匪违人而后髙匡【匡智贞观中至庐山遇异人曰此隂山也不如王山遂诣王山果得道焉】别谷而遥兴兮度【卢度隠居三顾山】偃蹇于岩椒应真【唐武徳间僧道信飞锡结庵于潮山通天岩】飞锡而泠泠兮瑶【晋永嘉中有王子瑶者修炼于王山】灭景于寥寥茍涉无而反经兮固狥有者之所嘲谅伊人之濬哲兮遵中和之所操求昔士之所迷兮咸永逝于重幽泯心迹而齐同兮选自然之至要聊援翰而宣词兮庶扬防而靡雕
　　卜居赋【徐应雷】
　　登髙冈以四顾兮何域中而非吾土嘅浊世之尘劳兮曽不可与偕处愿长往而独立兮身飘飖其轻举念婚嫁之未毕兮返余步而延伫虽浮湛金马之门兮实厌承明之庐京尘堀堁而袭人兮素丝荏苒而湼如婴沈痼而弗瘳兮抱慰睯而弗舒陟吴山巅临长洲兮芳草摧而菹如干旌络绎而在郊兮日莫憧憧而不虚黄鹄离哉其不可追兮絶四海而遵渚昼一瞚而梦无涯兮放志意以自娱神惝恍而上升兮扪青天以摘白榆帝髙凥而覗听下兮云气晧而曵娄罡风烈烈吹我寒兮肉身恇怯而不可凥涉流沙以济白水兮詧昆崘县圃之有无三老赠我以一丸兮再拜欲餐而踌躇騗其东而峨眉兮歴栈道之﨑岖五岳芝菌其萎兮有癯者过而不取投长竿于东海之外兮珊瑚丛蔓而不可六鼇戴三山而下上兮母歕腾震荡而不可庐秉礼乐以行化逺陬兮又不禁僸佅兠离互作而乌乌虽达人无适而不可兮吾不能遽忘桑梓之墟去去不忍逺兮嵗时往返而游衍挹长公之髙芬兮种橘千棵剡棘为栫青黄杂糅而文章兮犯严霜朔吹而逾烂剏穹亭于树杪兮标楚颂而得所愿耽寂寥而私自怜兮谁与共此燕燕造物之与游兮渔樵之与伴探洞壑之窅防窱兮出而憇磐石之矸矸涧瀬雨歇而淙淙兮山寺钟鸣而投一饭野人劳余以红友兮浮太白而无算参太毓而习静兮采芙蓉于天半恭承孔圣之祐贶兮既霍然而病己又申锡之以麒麟兮徼福施于孙子名香以涤虑兮潄寒泉而叩齿采茶及其旗鎗兮白瓷瀹之弥弥遂初衣而薜荔兮杂兰蕙与荪茝愿随毛苌以探张公兮及林屋而餐石髓登缥缈而御长风兮七十二峯白云莽莽而不止于是返而宴坐日月旷朗酒至自斟诗成自赏间有幽人兮如清风飒然而至叹曰先生五湖长也




　　明文海巻三十一
　　钦定四库全书
　　明文海巻三十二　　　　　　余姚黄宗羲编赋三十二
　　居处四
　　太白楼赋【有序　陶允宜】
　　万厯元禩嵗在癸酉防稽山人将再上于春官乃与胡先生何文学者同舟而北九月九日迟于济上登太白之楼山人慨然而叹先生文学曰吾子之叹葢叹鲁也山人曰楼以太白何更鲁为二客曰吾闻登髙作赋盍赋之山人曰唯唯
　　惟重阳之佳节兮想龙山之旧游乃舎舟而就陆兮囊茱萸以消愁厯三桥之屈曲兮步大白之髙楼披云日之防翳兮据天壤之上游奠疆域于徐兖兮应列宿于奎娄背渤澥之巨浸兮面泰岱之崇丘惟东岳之截兮映帝阙而纷纠麓蜿蜒而防续兮水委蛇而迸流辟冈垄而原陆兮表任城之名州总舆图之棊置兮羌特抜其无俦矧兹楼之鼎建兮拥睥睨之上头超灵光之防兮耸岳云之飞浮对大庭之雄库兮入玉虚之凄飕嗟往者之不作兮胡斯名之久留于是先生目余而问曰甚矣夫鲁国之多材也葢闻羲皇昼封自彼鱼台轩辕夀陵石象崔嵬少昊宅其东畔陶唐祠其西隈汉皇受命而璇坛秦皇颂徳以珉碑此帝皇之极盛咸璀璨于常彛次之则有伯禽疏封僖公献馘郯子纪官衞侯徙国梁孝蹑蹻于栖霞鲁共拓基于故壁此侯王之己事亦照耀于方册其人则有展禽和惠叔孙礼仪韦贤燕翼防广知几黄石方平起仙灵而争竒内吉魏相握鼎鼐而声蜚其豪侠则有陶朱别业孟尝遗署射防贾温侯之勇鬬鸡奋季郈之距蒋生縁开径以养髙朱云因折槛而起誉彼千载之名流葢宇内之人杰何影响之悠悠独李君之烈烈言未竟文学起立猎缨而前曰先生之防谬矣夫功业之于文章果孰暂而孰久矧冨贵于一时视吾身于何有若帝王之余踪与贤圣之陈迹六音倐以无声五采黯以无色独篇章之为用比云汉之昭囬躁者遇之心怿怒者览之顔开遡风雅于三百迄汉季而中衰恣六朝之绮靡逝頽波之莫逥迨武徳与贞观生气絶而复苏自匡山之崛起挥逺驾以长驱挟风霆之怪铄召神物以慿扶烂笔端之蜀锦吐颔下之骊珠走一介之布衣夺赤帜于中原搜大泽于云梦鼓长流于荆樊拟东山之安石号太华之青莲入江淮而容与探齐鲁而流连繄四明之狂客主当代之言忽倾葢其若素缔分谊于诸昆当其登斯楼也吐吞沧海笑傲乾坤弄初阳于日观拉真人于天门挽长虹而为带呼明月而可扪偕浮丘与安期将税驾于昆仑视碻磝与大沫罗几席之儿孙于是抚劒谭诗对酒论文词髙白雪气薄秋云策黎眉于絶境【黎眉见公诗】拜尧祠于南濆吊石人之长跽览歌舞之缤纷咏半月之崇台扬陶公之芳闻勒贞碑于防事记风俗之沄沄【已上皆公任城事】将翺翔于物表岂龌龊于人羣尔乃单骑入都明皇召见中夜披衣诘朝赐宴踏花蕚之危梯醉芙蓉之别殿鼻齁齁其如雷目闪闪而为电忽奉制于俄顷驰词锋于百战决江河其不停纷防色其相绚力士为之更衣太真为之捧砚天子神惊宫人色变分寳炬之华辉归金銮之深院尔时廐臣御马大官进馔五侯执鞭七贵捧罥争趋候其中涓或十日而不面独贺监之深知尤故人之恋恋于是鳬绎改观东防生色汶济洋洋徂徕奕奕惟兹楼之宠光逈千门其畴匹悼古昔之尘埃如沟中之余瘠子胡舍其长而竞其短知其白而守其黒也先生怃然目瞚面赤欲发一词噤未得出山人恐文学之矜而先生之屈也徐而应曰子谓楼之得名于白耶抑知白之独名于楼也夫景星之芒孰与夫日月之光世主之褒扬孰若夫函夏之烝尝济固鲁国之域而吾夫子之乡也阙里閟其阃阈曲阜峻其室堂颛邾列其廊庑齐宋衞其藩墙万古传其子弟六经焕其文章故入其门者多至于三千治其业者并振于汉唐猗谪仙之殊质挺光岳之精英或取裁于狂狷可庶几于中行使沉潜于彦圣绰左顔而右曽若子舆之芳轨将与之以争衡然而瞠乎后代矣孤生身不逢其轘辙足未履其门庭访相如于酒垆寓子云之亭肆风云之变态谐月露之音声心怦怦而独赏神恍恍其靡宁矫鸷鸟之雄飞阻潜龙之遐升故中年窜于夜郎末路极于涂城既保全于郭令复诀絶于阳冰坐清江而捞月托驾海以飞鲸类庄生之幻梦甚王粲之飘零葢美玉而靡琢亦链金而弗精是可以快雄谈之资斧而未可以标后学之凖绳也是可以竞温泉凉焰脱絶于种类而未可以并太和元气布濩于綖纮也念斯楼之亢朗树城上之孤甍鹰隼窥其户牖燕雀掠其丹青夏炎炎而触日寒飒飒以飞霙延金飚于八月送玉魄于三更涉盛衰之相禅观往来之无停所游者江湖之思客所藏者骚墨之篇铭稀西昆之琬琰乏东壁之瑶琼杳清庙之敦彛寂武库之甲兵齐崇嶐于紫阁谢广邃于玉京奋峻嶒而独出怅危险而难慿较地位之髙爽与声价之重轻归楼名于太白何比拟之中情视宣尼之矩步犹云物之去太清顾往迹之纷防亦奚暇于他评于是先生既喜文学恱服哦天姥之髙篇歌防阳之艳曲倚畵槛以开襟俯清流而纵目倾竹叶之新醅向东篱之黄菊听舟子之张帆足将行而欲缩倘倡和于长宵愿敛衾而就宿
　　归来堂赋【朱应登】
　　缅兹堂之攸建兮肇锡名曰归来钦嘉遯之时义希明哲之所怀繄堂中之人兮固臯契之上材遭昌时以振奋兮縁天路而徘徊龙虎之文章兮呈道徳之琼瑰信中情之好修兮矢贞志而靡亏嵗暧暧其将暮兮芳烈烈而弥滋既姱丽而鲜俦兮要非时之所宜嗟时俗之难周兮众比同而耻独谓忠信以为颇兮指洁清以为浊亮耻独亦何伤兮患伪滋而真惑觚可破以为圜兮绳可引以追曲何孤行之防防兮廼惴惴而栖木彼烈士之耿介兮务矫俗而狥名逢忠谏以捐躯兮让感遇而戕形和重刖于献璞兮由搆难于结缨胥肆直以伏劒兮种成谋而蹈刑迁逢怒以下腐兮阳上书而自明然皆信道以昧权兮故罹殃而速倾惟哲人之先几兮揆进退而适当也知受生之有涯兮惧宠禄之逾量也进怀忧而畏防兮退将从吾之所向也返初服以徜徉兮不吾知焉其何病也览众女之善妬兮佻巧而多言孰蛾眉之可恃兮沈忧积而罔宣誓沦谢以游衍兮虽贫贱而不迁竭马知于衘辔兮残纯朴于牺樽固庄生之所诮兮实缮性之本源庶永言以奉斯兮纵九死亦何难诵同人之先号兮览道家之明忌讽武公之悔过兮遵宣父之求志宵炯炯以延伫兮候将旦乎于迈抑吾生之不罔兮曷骈赘之为侈相宇宙之无穷兮伤寓形之不长不抚壮而策励兮恐修名之不扬鶗鴂鸣而隂至兮白露陨而为霜心感时而增惕兮目睹物而胪情吾将逊尧舜使前驱兮揖周孔而随后要囬防以为徒兮谒羲文而占之耸巍峩之箨冠兮制委蛇之兰佩被中正之芰裳兮袭温恭之荷衣辟文艺以为囿兮崇典籍以为台饮予马于义津兮晞予髪于仁堦续小山之招隠兮歌泌水之乐饥望咸池而振步兮遡阆风以陈辞抚吾躬其有获兮顾外此将安求信荣辱之所如兮吾将观之造化重曰归来归来吾堂辟兮层栌叠枅飞栱翼兮奕奕恢恢丽以则兮周览八牕九垓赫兮风云月露昭晱旸兮防娟奥秘纷埃息兮情畅意恱形神适兮假日永年不知其极兮
　　登览阁赋【有序　安绍芳】
　　绍芳子生而诞灵长而郁志歴落﨑嵚伏匿山泽乘春散瞩登览之阁徘徊慷慨怅然有感爰为之赋
　　伊春阳之煦煦兮渐淑景之熙熙羡万卉之葳蕤兮欣苾茀其俱馡爰凭髙以纵睇兮畅形神其若怡山巃嵸以葱郁兮水滉漾其弥弥繄白羽之翯翯兮惟鸟之飞飞瞻停云之旖旎兮倐靉叇其若垂披条风之温燠兮澹飘忽而吹衣觌丽景之宜乐兮胡踯躅其忧思哀时运之未逢兮悼畏路之何迍邅而偃蹇兮徒蒿目而歔欷聊凭栏以徙倚兮玩杜若之菲菲望美人于天末兮安得解兰佩以相贻嗟晨晞之易迈兮适昼晷之迟迟感时序之儵忽兮形若稿而自嗤顾人命之易衰兮俟河清之几时悲青嵗之无闻兮惧朱顔之或驰諐往辙之既蹶兮犹来者之及追彼康庄之未骋兮德骥见哂于犹狸搏扶揺而铩羽兮威鳯速诮于鹜鸡志固匪众之所闚兮又奚恤乎世讥宁俗而尤人兮甘弃置其若遗耻穷途之涕泗兮差溷迹于滑稽独低徊而惨恻兮怅中心其若迷茍天命之或然兮虽戚戚其何禆涧阿可以考槃兮衡门可以栖迟谅剥复之相乗兮肆秉志以待期遵圣哲之遐轨兮讵困穷而或亏
　　烟雨楼赋【有序　王文禄】
　　烟雨楼五代景陵王创于彪湖西废我明嘉郡守赵公复建于马当湖中南曰鸳鸯同一湖也壬申秋仲重葺经画本兵宪劒南沈翁且赋之王生文禄步韵
　　隘尘埃之卑栖兮遡彪湖以盘游振杂佩以凌虚兮渺瀛渤之十洲瀼白云之英英兮豁清都之琼楼防三光以滟两间兮漾一碧于四周移花蕚于相辉兮缩海涌之虎丘旋廱而如璧兮湛濚洄而不流总水轮之乗载兮连大地之俱浮浮生洞悟能几兮畵船纷泊于水浒賸有先忧后乐之希文兮将无吸海喷珠之李杜霭轻隮而凝烟兮鱼龙吹沫而霏雨粼粼之水晶宫兮倒影青天而作侣四时朝暮之靡恒兮皎月沉而日丽儵烟雨而忽开霁兮水气溢而互为晦明肇景陵之创兮继马当而再成棠隂散而卿云兴兮累层台而饰丹甍恍若空中之楼阁兮倬银汉以呈章枞万卉以待阳和兮鄂韡韡其芬芳壮东南之砥障兮擎玉柱而跨金梁想巻阿之伴奂兮歌喜起于明良森峄桐于髙冈兮招苞鳯以来翔洗兵以净寰宇兮烽烟淡其永息霖雨之润膏兮鸳鸯荡而双集湘灵鼔瑟兮冯夷按节飞仙至止兮亦不怡怿错苹蓼之红白兮埒梅菊之早迟及沧桑之未变兮争硗瘠与腴滋稼穯维寳兮胡宁茹芝磴级霞蟠兮迎风歴兹凭防怅望兮曷殚遐思岂圃暨阆苑兮尽草瑶而树琪浥烟雨化甘露兮一滴苏乎疲痍嗟彼勤农兮病于夏畦北悬金台新极兮五百昌期云台麟阁兮际雍熙
　　藏拙亭赋【陆容】
　　陆子税驾南都备官逾月賔客日至络绎不絶礼或简于逢迎物或啬于餔啜啓居从容言论迂濶然而上不闻指其骄下不闻病其防称誉风闻谤议景灭始讶而求之曰吾其非故吾也耶兼人乎未能炙手乎不热而人之遇我何遽别耶岂昔者昂昂类杰而今屈其节谔谔类讦而今结其舌耶抑脂韦圆滑而匪昔之昜缺垢汚防蔑而匪昔之易湼耶将易诚以谲易刚以劣而滑稽以为哲耶兹数者殆非也彼其羣姝争宠粉黛罗列市人争利锥刀屑于是乎蛾眉见弃流涕哽咽良贾不售甘心折阅昔吾居荣宠之地蹈声利之辙既不能夤縁以媚附又不能周容以交结而独株守一隅以求自别是宜鼓吴蛙于积潦吠蜀犬于飞雪也今幸而投诸闲散脱去覊绁挹钟山之灵秀守髙皇之宫阙下无讥议上无请谒神完而体舒心逸而志悦况乎花木媚我以姢妍亭池假我以清彻经史在御壶觞亦设可以养东汉之节义采江左之髙洁徜徉其间用藏吾拙则吾于世亦何望之觖邪乃歌曰鹪鹩未化安一枿兮狡兎已死塞三穴兮有美斯亭可以藏吾拙兮又曰黄钟铿訇丑块銕兮緑耳飞腾笑跛鳖兮命之不犹彼胡訾吾拙兮客有闻而和者曰牺尊青黄木之孽也海图波涛帛之裂也彼既失性无宁守吾之拙也陆子于是得意忘言失声一咥遂书其事于斯亭之棁
　　后长门赋【王乐善】
　　排太紫以通籍兮昉徼灵于天孙肆防幸于嘉采兮猥代匮于下陈惟女子之事主兮繄载徳而载色缅坤仪之述宣兮敢淄蠧而愆则卬奉君之清燕兮頫遂君之壸教通贯鱼于小星兮宁屯膏于炀灶睠二姚之遗矩兮宵振佩于鸡鸣冀蒙成而有相兮惧憎子以同梦阳春之华滋兮日镜融而骀荡恩晖煦而拍拍兮誓万年其可亮讵福逾而积兮曽何容于擢发廓天覆之并包兮尚蒙恩于紫闼唾咳渨其淟涊兮谁可使为束緼戴髙天而循墙兮日嫶妍而待尽低罗幙之莹煌兮袭兰茝之芬馧缅金屋之前模兮君不偕而忍陈援雅琴以销忧兮寄幽臆于新声嗟逺君而谁为虞兮中操缦而涕零丰隆殷其轩谹兮惊紫軿之临造九光照而隠约兮乃宵行之熠燿戃怳侍于中宵兮承恩借而薄从剡中道而惊寤兮耿兰炷之荧荧凉露陨于枯杨兮讶闲庭之秋早眷然顾于阆风兮应清飔之惎峭明月皎其流辉兮照孤影于空堂蟋蟀鸣于东壁兮忳壹郁余陫伤数尤悔之歴歴兮冥附心而自悼维圣明之雄断兮敢希恩于囬照顾从一之孤悰兮矢万折而朝宗即蓍簮之终委兮亦没世其有徴词縁情以詉詉兮讵白华之敢托望九干而抒愫兮庶有取于臯鹤
　　緑牕赋【王乐善】
　　夫何一美人兮謇独留兮中谷众芳咸有以发舒兮曷独为此局缩峯盘盘兮石如玉抚嵚崟而愁春阳兮翳此朴遫葺木兰以自藩兮延薜萝而屋之嗟坎而无家兮纫兰茝而服之襜摄叶以储与兮谢铅华于曼睩扪髧髦而晞惠风兮噫其迟暮纷余既有此修姱兮惜违时而莫畜踉位悄其无侣兮来明月而往复怅婉娈之调饥兮日盘辟于薋菉缉江蓠以充虚兮托遐情于采緑蕙性绰其孰怜兮冰心赍而孰悟芳泽具而孰容兮控幽悰而谁告日亹亹曶其过中兮逈去我而不偕鶗鴂送春以春归兮青阳易而恢台红芳鄂其葳蕤兮郯从风以纷飞余蒌约而纡轸兮重抽思于芳蔼之变衰伤韶华之易零兮时一往而不来肆冰泮以桃柂兮俄惊心于标梅羗送目于行云兮惝怳而羞自媒岂禔躬不逮古之人兮抑膏沐之未谐也将我辰之不淑兮果蛾眉之多乖也把平芜之緑色兮居怏怏而徘徊气轑转而靡鬯兮心絓结而不开缥绵绵之相属兮浩渺渺而无垓藐冥冥之不可测兮来淼淼而弥恢糺烦寃以为纕兮翩蔓蔓乎不可裁四序冉冉以递迁兮汩莽莽与靡草以同灰老逴逴而渐迫兮浩惆怅而伤悲悼年嵗之不吾待兮岂女子之善怀吾将遵微行以舒夭绍兮睇鹊巢之居鸠也俯新川以袚忧兮又浮阳之并浮也鷾仓庚曽何知兮鸣上下以相求也余独为此孤馘兮如石田之不有秋也生而愿为之有家兮得无为二人忧也贸贸随波靡届兮孰是人斯而不绋之舟也茍桥运实为此隆施兮固非人可戚而仇也倘力命之不能迭而胜兮又何庸计去住而辨夷由也重曰闗彼王雎在河洲兮娈此淑姬滞樊丘兮冥冥飞鸿罗无囮兮防肝虫臂顺所投兮风筐月杼以自谋兮秉遗穗滞食可侔兮邻烛分辉聊淹留兮漆窒含恤何当瘳兮临风抒愫畔牢愁兮委运乗化与造物者游兮我思古人俾无訧兮
　　假山赋【黄猷吉】
　　临安上郡都会名区览山川之佳丽开髙堂之畵图湖荡漾以浮碧通太液而东注山排挞以送青接天台而南去羡胜地兮如斯供主人兮乐胥时肩舆而短棹收湖山于肺腑侣麋鹿与鱼虾忘形骸于尘宇顾歴览兮不足乃收拾而归与移湖山之万顷列咫尺之盘盂一拳太华一勺江湖烽嵯峨兮耸百尺而有余壁巉岩兮悬数仭而难逾藏虎豹之阿丘而风云时嘘列神仙之洞府而烟霞昼居竒葩异卉映林壑而争舒好鸟幽禽隠深林而对语势曲屈以勾连杳深邃而莫知所如形变态以恍忽忙两眸而难为有无胡斗室之经营生无边之佳趣如入乎蓬莱之三岛天台之三万六千丈而一游一豫奚羡乎十里之苏堤三百六十之台榭而以遨以娱此假山之大防而难纪其余乃若红笑緑言晖映斋阁春光富也槐隔日而生防松过轩而度凉夏隂浓也木叶脱而石出月庭寒而色深秋容淡也雪花细缀而石肤斑梅香暗浮而木生气晚华新也此假山之真景视湖山兮何如至若钩帘凭几挹青光而琴书徘徊瞻眺穷四际而长盱奏笙歌兮声细飞羽觞兮醉呼入丘隅兮覔句抚巻阿兮迂徐此假山之真乐彼六桥三市兮何殊噫嘻吁昔湖山兮帝王所都兹吊古兮沧桑几枯观古今之代谢兮良可慨夫彼长安之皓首兮将何为乎维假山有真乐兮毋俾荒芜苟厥心罔歆羡兮奚适匪吾
　　灯市赋【有序　吴伯兴】
　　今王正月灯会上元当年运之清夷借圣明之光饬其晴开甲申轺九市而出游冶之百色也则若法雁吐珠神龙啣烛金标转力寳界廽新于时卿士约队且觞且咏小人宻倚或鼓或歌予小子既自公而多暇畴有政而必闻乃邀好友减人从以微弛冠裳而擥袂谈深佐酒夫亦极其致矣而山隂云间清人兴寄各献所储响如也余念而序之聊取机于映赏因縁生而发悟葢太平之乐事无涯一瞬之新懽易防媿予官之淡淡当纒徽之晥晥涤滞虑于荣观敢效陶歌将追欢于良士并佐虞箴云尔
　　睠神都之寳势承造天之居树华阙于黅霄郁葐蒕于层虚金台值乎银潢玉河乎归墟怳瑶宇与防嶙酌允铄而乐胥戺皇徳于周成岂其鲜终而仅有初是日也气防葭琯星正春辰青阳衿乎冲和太皥棅其威神物孕宁而改旧人逗机于若新冰将泮以微流气无肃而有仁圣天子登三纬地乗六御天考月令之所宜究休佑之所同第从臣之椒颂采太史之观风将以望杳瞻蒲敦耕劝农尔乃鳯葢棽丽象辇霆軙郎将樷而虎防交胪人围而九賔重究济济之皇仪展穆穆之帝容藩国要荒辨等以入壁羔皮帛各献其贽乃羡羣后于东除轫机宜而问质曰万物之争扬春气喜而自生倘民之未捐何以称阳节之淑清爰抗棱而布德蒸霞液而赈啬荒束帛欲贲乎丘园谏鼓新开于明堂民望如草而泽如春僾天道之皇皇于是皇心欢浃太牢斯乡春风风人其乐愉愉化衍而流遐骛天区天子乃肇年谷之丰登裙有唇而偕乐开节假于黄扉引春光而驻脚时则景星煜煜爰璨于蕊焱风散鬊云英间错紫磨素雯十色围空天门呀然混沌欲凿日防防而上春台筵穼穼而开油幕欲接通天之梯不闭萎蕤之钥鬬之香缭绕龙川之蜡方灼俨翠筑之葱菁并蕙华兮交蕚出瑚于铁网问随侯以歴落想流珠于丹灶现庄严之璎珞灿乎若五金在镕翔阳潋艳而冲融防乎若神瀵涌玑矞云以岎靡晃乎若白榆而荡银波驻芒颍之纷拏乎若仙掌巨灵之赑负防觩瓉而纷聚至如紫宫列宿环彩景彰虹霓廽带激日流光栽菡蓞于倚云喷梨花于霞觞缀碧纱之火枣舞星毬于锦裆箫韶奏兮鳌海绣芾列兮蛾房薏酒万斛兮滴珠琲云炮千丸兮棼霓裳望觚棱之金爵起蓬莱于中央目转而欲迷依天表以洋洋若絶地之行难人顾影而耸躯浮十步而一息拂埃而载驱各跚以结袜拟飞蝶之栩栩井里缀铁桥而如织门户光灵池于有无等风食于鱼子走步带于青驴竞作乐兮宣马上有才情兮谁匿诸绕东华之乐事颂尧仁于康衢乃其塲开九市货别三条阗城溢郭东西呌嚣裂缯结绮抛弹飞鸢狄鞮旋舞角觝弦么器品则有哥窰秦籕周鼎商彛瓦爵银瓶金蝉玉貂书连于屋牀叠通阛骥子鱼文鳞萃表标铅锴铜锡丽于星賨琛币涌如潮荧隆隆之火井吐金景兮云歊烧栢子之铜炉织冰室之鲛绡青珠向风其欲乳玛瑙日而转骄腾酒车以斟酌齐宫商于云翘岂分艳于十三楼漫争胜于二十四桥葢如寳坊之布金烘六合以为窑尔其冠带鳞起防凭辀控寳铰而纒金覊缀锦带而悬吴钩履蹑兮飞云鸣佩兮琅球比悬璃之目类芙蓉之照秋千唱万随从飔曼延于于喁喁与云流连防躠鱼贯椤榻丝牵鹤葢鸾吹眇若腾骞乃出金而掷璧进舞市而御歌宫发皓齿于哇咬娱宻坐而挝镛莫不羽犀纰露紒练帢跐豸转增芬泽微发既偠佋而便娟乱芳郁于五风亦微眺而连跆等金石之同蹑蹀兮驰帯醉酣兮曲终华灯错兮锋霄微投诗赋兮殷层空想夫儒生授学乐列绛纱楚姝委润舞歇章台行行訚訚洙泗步趋彭彭锵锵韩姞偕来和具光而同其尘羣不党而矜不争庶防似之其在斯哉是以五宅夜游淡荡诸峯之雪千炬围烛流连隔水之烟脂冷韩虢空余百树花灯桥驾广陵矣五云仙乐曷若千官休沭万井笙歌赐酺乐岂接羽擫籥凌波之子缤纷姑射之仙绰约景得人而増妍人因景而欣跃亦何异乎荣露腾轩萧云掩阁觐王母于昆墟要帝台于宣岳实仙都之陆海文成五利之所不能托也虽然人生有涯苦乐无期随寓皆客主者其谁爱流成海趋而赴之过眼空华驷不及追彼夫水观之栖结蜃之市金人海藏未可殚窥清欢已矣良夜何期主茍皭然而不缁客亦何伤乎随寓而随驰倘其畔援而欣羡或难事而易悦将无始之趋未超斯有终之相难阅吾将归山河于大定悟空明于一切九衢之屮千计四照之花不折慧日曜于重昏法云防于火宅固灵境之常然岂一夕之觏絶夫坚冰履霜寻木栽孽圣天子乐不及荒取戒蟋蟀故上下式燕且盘岂蜉蝤之掘阅净域非遥兮夐不知乎春色之所穷以矢其音兮吾以观乎中而弥烈
　　瀑园赋【有序　徐】
　　大中丞南公家本渭濵园临湭水买山得瀑筑舘开林种树莳花看云听鸟地多灵胜泉极蜿蜒辋水不足状其沦涟渼陂讵能拟其滉瀁公方结志岩廊驰神薮泽写图作记托兴抒怀爰属操觚敢辞献赋
　　溯雄闗之迤逦迳清渭以潆纡山蟠二华兮达嶓冡几千余里水合防浐兮环周原数百其都畛域壮天府之形胜提封表三辅之黄图耸象之峯屏若黛滙犹川之流沫如趋防岈窱崒嵂嵚岖峯夹湭以削玉犹喷瀑而咳珠洪澜飞乎千丈泛滥迸于一区奔腾淜湃漭沆渟潴羣龙挟湫兮倐忽万马蹴浪兮须臾玉虬悬挂兮等巫峡银河倒防兮同匡庐爰有丈人瞻竒仰异就壤营园縁崖相地岳作赋兮闲居统著论兮乐志世谛于焉而轻旷怀因兹而寄芟蓁莽以结构循林峦而葺治施以垩丹涂以茨塈髙者磴承危者栈置界接东西之丰源疆画南北之郊隧于是息机心兮筑圃致爽气兮开堂引石云缥缈兮入洞激寒泉飞洒兮渡梁振袂頫亭亭之小阁披襟步曲曲之长廊比隣数舍灌木千章茶寮柴栅药灶石牀深渊鉴影澄潭漾光吟新诗于逺屿晞短髪于崇冈尔乃跨层岑傍遥抵井里带墟落春风长芳径之青莎夜雨滋雕防之红药餐英玩秋町之余花洗竹聼寒林之殒箨兰侔楚畹而馨香桃拟绥山而绰约芙蓉媚沼兮间修堤荷芰沿陂兮通畧约岭松貌古以同乔湾桞腰纎而较弱树枳类木奴之衡种果効槖驼之郭若夫登髙逺眺陟险遐观侧身崖畔蹑足林端眂秦峙宻台之消歇盱渭流故苑之漫斜村庄之半日折危坎之九盘雉飞林而煦泽牛饮涧而惊湍烟鸿渡渚以嘹喨春莺出谷而间闗秦女已仙兮峯自在胡公既去兮陂长闲至于析酲名斋莹心凿沼严逺嚣兮隂阳割乎晓昏楼延真兮心神彻乎灏淼柿叶坠兮供学书栢枝悦兮借栖鸟待馌耕兮稼穑知礼文殊兮心性了或当晨爽乍辟朝曦未升岚光初散花雾犹蒸携益友集良朋接畸士招髙僧扶笻共眺引酌同登循崇峦之嶪嶪蹑絶巘之层层伤五柞长杨之代谢感阿房麟阁之废兴怅渐台百尺兮沦没怆蓝田千涧兮澄俄而景汜于崦西霞标于天末凉籁迭吹清飚递发禽语争喧渔歌互答月睨璧兮依微星县玑兮旋斡瀑响瀺灂兮震空山容杳霭兮排闼羡斯园之清幽畅游踪之辽濶慕赤松以遨游等漆园之旷达况乎天植丈人之大徳帝宠元老之无疆已播勲猷于当宁复秉节钺于要荒方际熈时而敭歴岂容暇日以翺翔緑野先开莵裘预乐身在庙堂梦逰岩壑尹正辍耒以出莘奭乃树棠而至雒行且为瑞世之鳯麟慎毋恋北山之猿鹤










　　明文海巻三十二
　　钦定四库全书
　　明文海巻三十三　　　　　余姚黄宗羲编赋三十三
　　惜愍赋【史明古】
　　秋风萧条夕起兮白露变而为霜原野寂寥无色兮草木为之不芳嗟夫君去国而逺逝兮将往遵夫行路謇徘徊而不进兮歩十举其九顾望皇居而不见兮涕浪浪以沾衣情防憏而莫释兮何湏叟能忘之繄愿忠而慕义兮冀少伸其防志胡壅遏而不通兮曾不能以一试彼蕙纕与佩兰兮宜日切乎君身忽弃捐于山谷兮岂将惠夫南之人覩江湖之浩浩兮纷日夜而东流驻驷马于山臯兮乘舲舡而下浮去故乡之日逺兮路险囏而多牾济钱塘而上稽山兮跽陈辞于神禹慨圣功之无间兮民日用而至今仰昭回于上天兮俨光华之昭临入浦江以南徂兮眷新昌之所治俗俭啬以忧勤兮乃风气之所防山巃嵸而多云兮昼冥冥其若雨林幽深以行迷兮疑非人之所处虎豹穴处而咆嘷兮猿跳梁而啸啼溪谷崭岩而险阻兮草莽委被而萋迷苟众芳之不乏君用兮虽僻远其何悔也好修以为常兮矢初心之靡改也昔贾谊以才见嫉兮卒长窜于长沙终焉宣室之召对兮语前席而忘罢【叶】茍其言之见用兮身不必在乎君侧系贵宠之与贱踈兮谅由命之所出惟定心而广志兮宁时俗之能从桥兹媚以润身兮岂将愁苦而终穷乱曰鳯凰集于髙冈兮世已见其文章固非时俗之所好兮然共以为嘉祥托灵风而上浮兮俾翺翔于帝乡
　　暌难赋【戴钦】
　　暌难别彭子美中也抒我素懐爰稽同心辞之工拙不暇计矣
  </div>
  <div class="pagination">
   <a href="明文海_page7.html">
    上一页
   </a>
   <span>
    ...
   </span>
   <a href="明文海_page3.html">
    3
   </a>
   <a href="明文海_page4.html">
    4
   </a>
   <a href="明文海_page5.html">
    5
   </a>
   <a href="明文海_page6.html">
    6
   </a>
   <a href="明文海_page7.html">
    7
   </a>
   <span class="current-page">
    8
   </span>
   <a href="明文海_page9.html">
    9
   </a>
   <a href="明文海_page10.html">
    10
   </a>
   <a href="明文海_page11.html">
    11
   </a>
   <a href="明文海_page12.html">
    12
   </a>
   <a href="明文海_page13.html">
    13
   </a>
   <span>
    ...
   </span>
   <a href="明文海_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
