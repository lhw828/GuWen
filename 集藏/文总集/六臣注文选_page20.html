<!DOCTYPE html>
<html>
<head>
    <meta charset="UTF-8">
    <title>六臣注文选 - 第 20 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六臣注文选 - 第 20 页/共 33 页</h1>
    <div class="content">　　文选巻三十
　　钦定四库全书
　　文选巻三十一
　　梁　昭　明　太　子　萧　统　编
　　唐李善吕延济刘良张铣吕向李周翰注
　　杂拟下
　　效曹子建乐府白马篇
　　袁阳源【善同济注　济曰沈约宋书曰袁淑字阳源陈郡阳夏人也好属文彭城王起为祭酒后迁至左卫率府及凶劭行篡逆淑諌见害白马篇述游侠分义之事效象也】
　　劒骑何翩翩长安五陵间【善曰史记曰游闻公子饰冠剑连车骑西京赋曰南望杜防北聎五陵　良曰游侠之人佩剑结骑游于五陵之间翩翩轻健貌五陵汉帝陵豪杰所居】秦地天下枢八方凑才贤【善曰战国防范子见秦王曰今韩魏天下之枢也髙诱曰枢要也河图龙文曰镇星光明八方归徳贾逵国语注曰凑聚也　向曰凑防也言秦地乃八方贤才之要防】荆魏多壮士宛洛富少年【善曰吕氏春秋客有语周昭文君曰魏氏人张仪壮士也王逸荔支赋曰宛洛少年邯郸游士　铣曰荆魏二国名宛洛二都名富亦多也壮士少年皆游侠之类】意气深自负肯事郡邑权【善曰谢承后汉书杨乔曰侯生为意气刎颈汉书曰郭解姊子负解之势应劭曰负恃也班固汉书游侠传賛曰郡国豪杰处处各有又郭解曰奈何从他县夺人邑贤大夫权也　翰曰言各恃意气不肯事郡邑执权之人】借借【善作籍】关外来车徒倾国鄽【善曰籍籍关外来谓被徒关中也车徒倾国鄽从者之多也汉书武帝曰事籍籍如此郑礼记注曰鄽市物邸舍也今云鄽以明市也　济曰籍籍谊盛貌关外来谓外郡侠客来也言车徒之众倾于国鄽】五侯竞书币羣公亟为言【善曰汉书曰楼护字君卿为京兆史王氏五侯兄弟争名护尽入其门咸得懽心五侯已见鲍明逺数诗古人相遗币必书之于刺故曰书币战国防秦王谓赵使凉毅曰吾所使赵国者小大皆聴吾言则受书币汉书曰郭解河内轵人自喜为侠及徙豪茂陵卫将军为言解家贫不中徙上曰布衣权至使将军此其家不贫解徙诸公送出者千余　良曰古人相问必为书及币以送之王氏一门五侯楼护皆与之通五侯竞致书币以赠也】义分明于霜信行直如【五臣作弦善曰义分则分义也孙卿子曰礼乐则修分义则明仲长子昌言曰洁若淸冰严若秋霜应劭风俗通曰顺帝之末京师谣曰直如死道边曲如钩反封侯】交欢池阳下留宴汾阴西【音先叶韵　善曰汉书曰郭解入关中贤豪争交欢又曰左冯翊有池阳县河东郡有汾阴县汉书曰酟留饮食也　铣曰池阳汾阴二县名游侠欢宴之处】一朝许人诺何能坐相捐【善曰诺相然许之辞也老子曰轻诺者必寡信广雅曰诺应也　翰曰游侠之人一许诺终不坐相捐捐弃也】彯【飘】节去函谷投佩出甘泉【善曰公羊传曰曹子摽剑而去之刘兆曰摽辟也彯与摽字同孚尧切　济曰彯死节信也投佩谓去官也言分义之人或以死信去国或以愤怒而出甘泉宫名】嗟此务逺图心为四海悬【善曰左氏传荣成伯曰逺图者忠也荘子曰心若悬于天地之间郭象曰所希企者髙而阔也　良曰嗟叹务趣也逺图志也言趣忠义之心悬于四海使人明知】但荣身意遂岂校耳目前【善曰列子杨朱曰慎耳目之观聴惜身意之是非失当年之至乐不得自肆于一时声类曰遂从意也嵇康养生论曰嗜好常在耳目之前也向曰校见也言但行我身意得成已志岂见日前荣望】侠烈良有闻古来共知然【善曰汉书曰楚田仲以侠闻傅畅晋诸公賛曰刘希彭侠烈有才用也　铣曰楚田仲以侠闻言侠道之善古今共知如此】
　　效古【翰曰象古人征行辛苦之意】
　　谇【讯又息醉】此倦游士本家自辽东【善曰谇犹问也汉书曰司马长卿故倦游又曰有辽东郡也　济曰谇问也辽东郡名无此古人假而为言也】昔李将军十载事西戎【善曰将军李广也西戎匈奴也毛诗序曰备其兵甲以讨西戎也　良曰李将军谓李广利附也西戎即大宛国】结车髙阙下极望见云中【善曰庄子曰车轨结于千里之外髙诱吕氏春秋注曰结交也汉书曰将军卫靑至髙阙臣瓉注曰山名也匕发曰极望成林汉书有云中郡秦置也　向曰结聚也髙阙山名云中郡名俱在边逺】四面各千里纵横起严风寒燠岂如节霜雨多异同【善曰陆机从军行曰凉风严且苛毛诗传曰燠暖也　铣曰严风寒风也燠暖也言地偏节气与中夏不同】夕寐北河阴梦还甘泉宫【善曰史记曰秦恵王游至北河徐广曰戎地之河上谷梁传曰水南曰阴翰曰北河谓戎地之河阴也言夕卧彼梦还甘泉宫归见君也】勤役未云已壮年徒为空乃知古时人所以悲转蓬【善曰曹植杂诗曰转蓬离本根飘飖随长风类此客游子捐躯逺从戎　济曰言劳役不已空度壮盛之年古人悲转蓬飘流我今乃知之也】
　　拟古二首
　　刘休【善曰沈约宋书曰南平穆王铄字休文帝第四子也少好学有文才元凶弑立以为中军将军世祖入讨归世祖进侍中司空后以药内食中毒杀之铄为药所毒时年二十三】
　　拟行行重行行【铣曰此篇叙闺人思逺之意】
　　眇眇陵长道遥遥行逺之【善曰楚辞曰路眇眇之黙黙广雅曰眇眇逺也左氏传童谣曰逺哉遥遥　向曰遥遥心不安貌】回车背京里挥手从此辞【善曰古诗曰回车驾言迈刘越石扶风歌曰挥手长相谢説文曰挥奋也苏武诗曰去去从此辞　铣曰京里谓都里也挥手举手辞别也】堂上流尘生庭中绿草滋【善曰曹植曹仲雍诔曰流尘飘荡魂安归翰曰流游滋茂也言堂庭无人而尘草生】寒螀【将】翔水曲秋兎依山基【善曰】
　　【淮南子曰兎走归窟寒螀翔水各哀其所生髙诱曰寒螀水鸟哀犹爱也　济曰言寒螀依水秋兎依山皆得其所而人不归】芳年有华月佳人无还期日夕凉风起对酒长相思【善曰魏文秋胡行曰朝与佳人期日夕殊不来李陵赠苏武诗曰逺望悲风至对酒不能酬　良曰芳年华月喻盛时也佳人谓夫也凉风起谓渐及秋感时衰暮】悲发江南调忧委子衿诗【善曰古乐府江南辞曰江南可采莲毛诗曰靑靑子衿悠悠我心　向曰江南调采莲曲也子衿诗叹无音信也言悲忧之心但委此歌诗而已】卧觉明灯晦坐见轻纨缁【善曰陆机为顾彦先赠妇诗曰京洛多风尘素衣化为缁　铣曰晦暗也夜久则灯暗纨缁帛之黒色言昼夜坐卧唯见此而已】泪容不可饰幽镜难复治【善曰曹植七哀诗曰膏沐谁为容明镜阍不治　翰曰言泣涕之容不可修饰幽匣之镜谁复重理】愿垂薄暮景照妾桑榆时【善曰陆机塘上行曰愿君广末光照妾薄暮年日在桑榆以喻人之将老东观汉记光武曰失之束隅收之桑榆　济曰薄暮谓微光也桑榆时喻老也言愿垂微光照妾老年】
　　拟明月何皎皎【良曰此篇为逺人未还中闺感月而叹】
　　落宿半遥城浮云蔼层阙玉宇来淸风罗帐延秋月【善曰郑诗笺曰层重也曹植芙蓉赋曰退润玉宇进文帝庭罗帐罗帷也桓子新论雍门周説孟尝君曰今君下罗帐来清风古诗曰明月何皎皎照我罗床帷　向曰宿谓星也浮云薄云也蔼葢也层阙髙阙玉宇以玉饰屋也延引也】结思想伊人沈忧怀明发【善曰毛诗曰所谓伊人宋玉笛赋曰武谷发沈忧结毛诗曰明发不寐　铣曰伊人谓夫也沈深也言深忧逺怀至于曙色之发】谁为【五臣作谓】客行久屡见流芳歇河广川无梁山髙路难越【善曰潘岳悼亡诗曰流芳未及歇楚辞曰江河广而无梁秦嘉妻徐氏答嘉书曰髙山嵓嵓而君是越斯亦难矣　翰曰言谁知行者之久数见芳春消歇也思欲就君河广山髙不可逾越而至】
　　和琅邪王依古【一首】
　　王僧逹
　　少年好驰侠旅宦游关源既践终古迹聊讯【五臣作谇】兴亡言【善曰楚辞曰长无絶兮终古讯与信通易干凿度曰兴亡殊方各有其祥良曰宦学践歴谇问也关源谓关中河源也言少好游侠旅学关源歴逺古之迹问兴亡之事】隆周为薮泽皇汉成山樊【善曰汉书扬雄河东赋曰赈隆周之大宁喻蜀父老曰罗者犹视乎薮泽西都賔曰皇汉之初经营也庄子曰彭阳曰公阅休忧则休乎山樊者也毛苌诗传曰樊藩也　向曰言周汉之居尽成薮泽山樊樊林也】久没离宫地安识寿陵园【善曰甘泉赋曰遥遥离宫般以相烛张晏汉书注曰景帝作寿陵也又元帝诏曰徙民以奉园陵　铣曰离宫宫名寿陵汉园陵名皆言芜没不识其处】仲秋边风起孤蓬巻霜根白日无精景黄沙千里昏显轨莫殊辙幽涂岂异魂【善曰郭象庄子注曰待隐谓之死待显谓之生广雅曰轨道也陆机泰山吟曰幽涂延万鬼神房集百灵　翰曰风起蓬断黄沙乱昏日无精景此喻时也轨法也明则有礼乐幽则有鬼神生死之理不殊】圣贤良已矣抱命复何怨【善曰垣范世要论曰圣哲之人知有终之命必至之理不可以智力避列子曰怨年我逝不知命也　济曰自古圣贤皆正此生死之理况我抱此区区之命能为怨嗟乎】
　　拟古三首
　　鲍明逺【艮曰此篇刺有徳不仕安于幽栖】
　　幽并重骑射少年好驰逐【善曰史记曰赵武灵王胡服以习骑射也七发曰驰骋角逐　向曰幽并二州名其中少年多好骑射逐猎】毡带佩双鞬【居言】象弧插【楚洽】雕服【善曰搜神记曰太康中以氊为貊头及带身袴口魏志曰董卓有武力双带两鞬左右驰射方言曰所以藏箭弩谓之服弭谓之鞬毛诗曰四牡翼翼象弭鱼服郑曰弭弓之末别者以象骨为之服矢服也　铣曰毡带以毡为帽头佩带也鞬盛弓者象弧象牙饰弓也插亦带也服盛箭器雕画】兽肥春草短飞鞚【控】越平陆【善曰魏文帝典论曰弓燥手柔草浅兽肥埤苍曰鞚马勒鞚孙子曰平陆平处翰曰飞鞚走马也越度也平陆平道】朝游鴈门上暮还楼烦宿【善曰汉书曰鴈门郡有楼烦县济曰鴈门郡名楼烦县名】石梁有余劲惊雀无全目【善曰阚子曰宋景公使工人为弓九年乃成公曰何其迟也工人对曰臣不复见君矣臣之精尽于此弓矣献弓而归三日而死景公登虎围之台援弓东面而射之矢逾于西霜之山集于彭城之东其余力逸劲犹饮羽于石梁帝王世纪曰帝羿有穷氏与吴贺北游贺使羿射雀羿曰生之乎杀之乎贺曰射其左目羿引弓射之误中右目羿抑首而魏终身不忘故羿之善射至今称之　艮同善注】汉虏方未和边城屡翻覆留我一白羽将以分虎【五臣作符】竹【善曰白羽矢名国语曰吴素甲白羽之矰望之如荼汉官仪曰郡国铜虎符三竹使符五也　向曰汉武已前匈奴数背故云翻覆白羽箭也言我留一只之箭以定四方铜虎符竹使符并国家发兵遣使之符谓能立功以分取之】
　　鲁客事楚王怀金袭丹素【善曰鲁客假言扬于法言或曰使我纡朱怀金其乐不可量也李轨曰金金印也司马彪上林赋注曰袭服也毛诗曰素衣朱襮毛苌曰丹朱中衣也　铣曰鲁客谓鲁人也衣禅复其曰袭丹素中衣】既荷主人恩又蒙令尹顾【善曰主人谓君也王仲宣公防诗曰愿我贤主人臣瓉汉书注曰诸侯之卿惟楚称令尹其余国称相也　翰曰荷负也顾眷也】日晏罢朝归舆【善作鞍】马塞衢路宗党生光华賔仆逺倾慕富贵人所欲道得【善作徳】亦何惧【善曰论语曰富与贵是人之所欲也不以其道得之不处也　济曰宗族乡党皆恃其势而生光荣賔仆逺慕也昭言我以道得此富贵何所惧也】南国有儒生迷方独沦误【善曰儒生自谓也汉书叔孙通曰弟子儒生随臣久矣庄子曰小惑易方郭象曰东西易方于礼未亏孔安国尚书传曰误谬也沈沦谬误也　良曰南国鲍照自谓儒生谓有道术士迷方谓惑于所向而自沈沦为误也】伐木淸江湄设罝守毚【仕咸】兎【善曰毛诗曰坎坎伐檀兮寘之河之干兮河水淸且涟漪又曰肃肃兎罝椓之丁丁又曰趯趯毚兎遇犬获之　向曰伐木诗谓燕朋友故旧也湄岸也罝网也毚兎狡兎也设网守兎喻怀徳待禄】
　　十五讽诗书篇翰靡不通【善曰论语曰吾十有五而志于学韦昭汉书注曰翰笔也铣曰背文曰讽言文章篇翰无不通晓】弱冠参多士飞歩游秦宫【善曰华覈与薛】
　　【莹诗曰存者今惟三飞歩有匹特　翰曰弱冠谓年二十也多士朝臣也飞歩髙歩也秦宫西都之宫】侧覩君子论预见古人风【善曰魏志太祖谓毛玠曰君有古人之风　济曰见君子古人道徳之风】两説穷舌端五车摧笔锋【善曰两説谓鲁连説新垣衍及下聊城史记曰秦东围邯郸魏王使新垣衍入邯郸説平原君尊秦昭王为帝秦必罢兵去鲁连间之乃责垣衍新垣衍请出不敢言帝秦秦将闻之却五十里人曰田单攻聊城不下鲁连乃为书约之矢以射聊城中燕将得书自杀韩诗外传曰避文士之笔端避武士之锋端避辩士之舌端庄子曰恵施其书五车道踳駮也　良曰两説谓本末之説舌端君子有三端舌端一也恵子多方其书五车言其傅闻舌端能摧折文士之笔端】羞当白璧贶耻受聊城功【善曰韩诗外传曰楚襄王遣使者持金千斤白璧百双聘庄子以为相庄子不许史记田单屠聊城归而言鲁连欲爵之鲁连逃隐于海上也　向曰贶赐也楚襄王以金璧聘庄周为相庄周不受鲁仲连为齐以书与燕将下燕之聊城欲以功爵仲连不受】晩节从世【五臣作时】务乗障逺和戎【善曰邹阳上书曰至其晚节末路汉书曰严安上书言世务又曰帝使博士狄山乘鄣李奇曰乗守也左氏传晋侯谓魏绛曰子教寡人和诸戎狄　铣曰晚节末年也务事障边也言末年从时事乗边逺抚戎狄】解佩袭犀渠卷袠奉卢弓【善曰国语曰奉文犀之渠尚书曰平王锡晋文侯卢弓十　翰曰佩文服也犀渠甲也袠书衣也卢弓征伐之弓谓弁笔从戎也】始愿力不及安知今所终【善曰左氏传周子曰孤始愿不及此庄子曰苟为不知其然也孰知其所终司马彪曰谁知祸之所终者也　济曰始愿为文力已不及今为武士未知其终竟】
　　学刘公干体【良曰此诗言正直被邪佞所损虽行质素而衰盛相陵】
　　鲍明逺
　　胡风吹朔雪千里度龙山【善曰范晔后汉书蔡琰诗曰处所多霜雪胡风春夏起楚辞曰増冰峨峨雪千里又曰北有寒山连龙赩然王逸曰连龙山名　向曰胡在北朔亦北也龙山山名言风雪自北来度于龙山】集君瑶台里飞舞两楹前【善曰楚辞曰望瑶台之偃蹇兮郑礼记注曰两楹之间人君聴治正坐之处　铣曰瑶玉也以玉饰台也】兹辰自为美当避艳阳年【善曰神农本草曰春夏为阳　铣曰兹辰谓冬时喻乱代也艳阳春也喻明君也】艳阳桃李节皎洁不成妍【善曰吕氏春秋曰仲春之月桃李华　铣曰风雪比佞人也桃李比忠直也言未遇至明之时虽忠直之人为佞者所乱不成其美】
　　代君子有所思【五言　翰曰此言防渐忌满之戒】
　　西出登雀台东下望云阙【善曰邺中记曰邺中西北立台名铜雀台刘歆甘泉赋曰云阙蔚之岩岩众星接之皑皑　济曰邺西有铜雀台望云阙言阙髙至云】层阁肃天居驰道直如髪【善曰王逸楚辞注曰层重也蔡邕述征赋曰皇家赫而天居汉书曰太子不敢絶驰道应劭曰天子之道毛诗曰彼君子女绸直如髪　良曰层髙也言髙阁肃然天帝之居驰走之地端直如发】绣甍结飞霞琁题纳行月【善曰西京赋曰雕楹玉舄绣楠云楣甘泉赋曰珍台间馆琁题玉英　向曰甍栋也以五彩饰之似绣连结于飞霞也琁玉也题椽头也言月过檐头琁题纳引其光也】筑山拟蓬壶穿池类溟渤选色遍齐代徴声币邛越【善曰蓬壶二山名溟渤二海名齐代邛越四地名　铣曰蓬壶仙山溟渤海也色美女也齐国多美女故进之邛越二国名其中人善歌故徴之】陈钟陪夕防笙歌待明发【善曰楚辞曰陈钟按鼔造新歌魏文帝东门行曰朝游髙台观夕宴华池隂仪礼曰歌鱼丽笙由庚毛诗曰明发不寐　翰曰言陈钟乐笙歌陪夜防至于明发也】年貌不可还身意防盈歇蚁壤漏山阿【善作河】丝泪毁金骨【善曰列子西门子谓东郭先生曰北宫子年貌言行与子并列子杨朱曰慎耳日之观聴惜身意之是非傅口铭曰勿谓不然变出无闻蚁孔溃河溜穴倾山丝涙泪之微者金骨之坚喻亲之笃者言谗邪之人但下如丝之泪而金骨为之伤毁也张叔及论曰烦寃俯仰泪如丝兮邹阳上书曰众口铄金积毁销骨　济曰貌客也谓年容一谢不可重少身意欢防亦冇盈歇蚁蚍蜉也壤蚁穴土也漏因穴漏水山阿犹大隄也言大隄之败在蚁穴之漏金骨之销亦在如丝之泪言积微至着】器恶含满攲物忌厚生没【善曰家语曰孔子观于鲁桓公之庙有敧器焉孔子问于守庙者曰此为何器对曰此葢为宥坐之器孔子曰吾闻宥坐之器虚则敧中则正满则覆明君以为至诫故常置于坐侧顾谓弟子曰试注水实之中而正满则覆夫子喟然而叹曰呜呼夫物恶有满而不覆者哉老子曰人之生生之厚动皆之死地十有三夫何故以其生生之厚也　良曰器敧器也满则覆是以恶满也忌恐也厚生谓厚于生理也言人养生恐其不厚养既厚矣生理灭焉】智哉众多士服理辨昭昧【末叶韵善曰庄子冉求问于仲尼曰未有天地可知乎夫子曰古犹今也昔日吾昭然今日吾昧然敢问何谓也仲尼曰昔之昭然也神者先受之今昧然也且又为不神者求邪郭象曰思求更致不了　向曰智哉叹美之辞多士谓羣官也服习理道也言习道可以辨物情之明暗】
　　效古
　　范彦龙【铣曰此言从征之义】
　　寒沙四面平飞雪千里惊【善曰楚辞曰增冰峨峨雪千里　翰曰寒沙风吹故四方之面皆平也飞雪千里言自逺而下】风断阴山树雾失交河城【善曰汉书侯应上书曰臣闻隂山草木茂盛又曰车师前国王治交河城河水分流绕城下故号交河　济曰隂山匃奴山名交河边城名断折也失迷也言风劲雾重折树迷城】朝驱【善作驰】左贤阵夜薄休屠营【善曰汉书李将军广出右北平击匃奴左贤王阵又曰骠骑将军霍去病将万骑出陇西得休屠祭天金人良曰驱逐薄迫也左贤休屠皆戎狄之王号】昔事前军幕今逐嫖姚兵【善曰汉书曰大将军大击匃奴李广数自请行上以为老不许良久乃许之以为前军又曰霍去病善骑射再从大将军受诏予壮士为嫖姚校尉也　向曰李广为前将军霍去病为嫖姚校尉也事逐皆从行也】失道刑既重迟留法未轻【善曰汉书曰李广与右将军食其合军出东道或失道大将军问广失道状广曰校尉无罪乃我者自失道引刀自刭又曰宣帝命虎牙将军田顺出五源虏去塞八百余里不进上以虎牙不至期逗留不进下吏自杀音义曰律语也谓军行顿止稽留不进迟或作逗音豆　铣曰失道谓失行军之道迟留谓稽迟不应期防言此刑法皆至死也】所赖今天子汉道日休明【善曰太史公自序曰作今上本纪其述事皆云今天子班固汉书文纪述曰登我汉道左氏传王孙满曰徳之休明翰曰赖蒙也言蒙我天子同汉王之道日日休明也】
　　杂体诗三十首【并序】
　　江文通
　　夫楚谣汉风既非一骨魏制晋造固亦二体譬犹蓝朱成彩杂错之变无穷宫商为音靡曼之态不极故蛾眉讵同貌而俱动于魄芳草宁共气而皆悦于魂不其然欤至于世之诸贤各滞所迷莫不论甘而忌辛好丹而非素岂所谓通方广恕好逺兼爱者哉及公干仲宣之论家有曲直安仁士衡之评人立矫抗况复殊于此者乎又贵逺贱近人之常情重耳轻目俗之恒是以邯郸托曲于李奇士季假论于嗣宗此其效也然五言之兴谅非夐古但关西邺下既已罕同河外江南颇为异法故黄经纬之辨金碧沈浮之殊仆以为亦合其美并善而已今作三十首诗斆其文体虽不足品藻渊流庶亦无乖商防云尔
　　古离别【五臣作别离】
　　逺与君别者乃至鴈门关【善曰汉书曰鴈门郡有楼烦县边塞故曰关　济曰鴈门山名其上置关】黄云蔽千里游子何时还【善曰淮南子曰黄泉之埃上为黄云古诗曰浮云蔽白日游子不顾返江之此制非直学其体而亦兼用其文故各自引文而为之证其无文者乃他説良曰黄云谓埃尘与云相连而黄也蔽暗也何时还言未还也】送君如昨日檐前露
　　已团【善曰张景阳杂诗曰下车如昨日望舒四五圆毛诗曰野有蔓草零露漙兮　向曰秋露下垂而团言时节速改】不惜蕙草晩所悲道里寒【善曰古诗曰香风难久居空令蕙草残铣曰蕙香草晩谓衰落也言不惜此草衰落悲嵗暮行人道路寒也】君在天一涯【五臣作君行在天涯】妾身长别离愿一见顔色不异琼树枝【善曰古诗曰各在天一涯又曰与君生别离李陵赠苏武诗曰思得琼树枝以解长饥渴　翰曰天涯言逺也琼树玉树也在昆仑山故难见言君行之逺思见之难不异琼树枝也】兎丝及水萍【五臣作蓱】所寄终不移【善曰尔雅曰女萝兎丝也毛诗曰茑与女萝施于松栢淮南子曰夫萍树根于水木树根于土天地性也曹植杂诗曰寄松为女萝依水如浮萍　济曰兎丝草名感茯苓而生萍草依水而长亦犹妇人之附于夫言此心终不移易】
　　李都尉【从军】　陵【良曰此拟携手上河梁】
　　罇酒送征人踟蹰在亲宴【善曰苏武诗曰我有一樽酒欲以赠逺人　良曰踟蹰徘防貎】日暮浮云滋握手泪如霰【良曰滋多也霰细雨也】悠悠淸川水嘉鲂得所荐【善曰言鱼处水而得所我万里而离乡叹鱼之不若也毛诗曰河水悠悠释名曰荐借也　向曰悠悠流水貌鲂鱼名得所荐谓得其所处】而我在万里结髪【五臣作友】不相见【善曰古诗曰相去万余里苏武诗曰结髪为夫妻恩爱两不疑　铣曰结友同心之友言相去万里不得相见】袖中有短书愿寄双飞鷰【善曰桓予新论曰若其小説家合丛残小语近取譬论以作短书治身治家有可观之辞陈琳止欲赋曰欲语言于鸟鸟逝以差池古诗曰愿为双飞鷰双或为南淮南子曰鷰鴈代飞许慎曰鷰春南而鴈圠虞义送别诗曰惟有一字书寄之南飞鷰文与此同翰曰短书谓小书也鷰春南飞就暖巢于人家故愿以书寄之】
　　班婕妤【咏肩　良曰此拟新制齐纨素】
　　纨扇如圆月出自机中素【善曰班婕妤怨诗曰新制齐纨素鲜防如霜雪裁为合欢扇团圆似明月　济曰纨绮类也圆月阴象取兴妇人机织作之其以喻父母】画作秦王女乗鸾向烟雾【善曰列仙传曰萧史者秦穆公时人善吹箫缪公有女字弄玉好之公遂以妻焉一旦皆随鳯皇飞去楚辞曰驾鸾鳯而上游　良曰秦穆公女弄玉能吹箫作鳯鸣声后随鳯乗仙言画此于扇上以慕之鸾亦鳯】彩色世所重虽新不代故窃愁凉风至吹我玉阶树【善曰班婕妤怨诗曰常恐秋节至凉风夺炎热又自伤赋曰华殿尘兮玉阶苔　向曰言彩色虽可重不可以新而代故凉风至谓秋也言恐秋而轻弃不用也】君子恩未毕零落在中路【善曰班婕妤怨诗曰弃箧笥中恩情中道絶铣曰言君子所爱未毕而时已凉故零落于中路】
　　魏文帝【游宴】　曹丕【济曰此拟芙蓉池作】
　　置酒坐飞阁逍遥临华池【善曰曹子建诗曰置酒髙殿上西都賔曰修途飞阁魏文帝东门行曰朝游髙台侧夕宴华池隂　铣曰飞阁髙阁】神飇自逺至左右芙蓉披【善曰曹子建公防诗曰神飇接丹毂魏文帝诗曰兰芷生兮芙蓉披　向曰飇风也言天子所处则起神灵之风披开芙蓉之花】绿竹夹淸水秋兰被幽崖【善作涯　善曰枚乗兎园赋曰修竹檀栾夹池水旋兎园曹植公防诗曰秋兰被长坂朱华冒渌池　翰曰幽崖深岸也】月出照园中冠佩相追随【善曰曹植公防诗曰淸夜游西园飞葢相追随　翰曰冠佩谓近臣服饰】客从南楚来为我吹参差渊鱼犹伏浦【五臣作涌】聴者未云疲【善曰古诗曰客从逺方来楚辞曰望夫君兮未来吹参差兮谁思渊鱼鱏鱼也韩诗外传曰昔伯牙鼔琴而渊鱼出聴　济曰客席之所尊也南楚者托逺言也参差箫也言深渊之鱼闻吹箫之声亦涌而出况聴者能疲殆乎】髙文一何绮小儒安足为【善曰陆机今日良宴防诗曰髙谈一何绮孙卿子曰小儒者谓大夫士　良曰髙文绮靡通逹之才非一经小儒之所为】肃肃广殿隂雀声愁北林【善曰庄子曰至隂肃肃也　向曰肃肃静也广殿隂谓日暮也雀鸟之总名愁北林将栖之时】众賔还城邑何以慰吾心【善曰曹子建名都篇曰云散还城邑淸晨复来还李陵诗曰何以慰我心　铣曰言欢宴之賔既散将何以安慰我心】
　　陈思王【赠友】　曹植【翰曰拟赠丁仪王粲等诗】
　　君王礼英贤不恡千金璧【善曰孔安国尚书传曰恡惜也史记曰虞卿説赵孝成王一见赐金百镒白璧一双庄子曰林回弃千金之璧负赤子而趋　良曰君王谓曹公也英贤谓丁仪王粲等恡惜也】双阙指驰道朱宫罗第宅【善曰古诗曰两宫遥相望双阙百余尺汉书曰太子不敢絶驰道应劭曰天子之道傅西都赋曰彤彤朱宫古诗曰长衢罗夹巷王侯多第宅　向曰阙门也驰道大道也朱宫谓朱楼也罗列也第宅王侯之宅】从容冰井台淸池映华薄【善曰邺中记曰铜雀台北则冰井台陆机君子有所思曰曲池何湛湛淸川带华薄　铣曰魏有冰井台下有淸池言从容于上见华薄于池中华花也草木丛生曰薄】凉风荡芳气碧树先秋落【善曰论衡曰物至秋而死先荣后落　翰曰荡摇也碧树谓芳树也先秋初秋也】朝与佳人期日夕望靑阁【善曰魏文帝秋胡行曰朝与佳人期日夕殊不来曹子建美女篇曰靑楼临大路济曰朝夕望于靑阁之上思其来也】褰裳摘明珠徙倚拾蕙若【善曰毛诗曰褰裳渉溱洛神赋曰或采明珠或拾翠羽谢灵运邺中集曰攀条摘蕙草楚辞曰连蕙若以为佩　良曰褰举摘取徙倚移行貌蕙若香草也】眷我二三子辞义丽金艧【鸟郭　善曰曹子建赠丁仪诗曰吾与二三子扬防解嘲曰昔人之辞乃玉乃金王仲宣诔曰吾与夫子义贯丹靑説文曰雘善丹也　向曰二三子谓丁仪王粲等金艧雕饰也言此子皆以辞义自相雕饰而为美丽】延陵轻宝剑季布重然诺【善曰吴都赋曰有吴之开国也造自泰伯宣于延陵端委至徳泰伯也髙节克让延陵也汉书曰季布楚人也楚谚曰得黄金百不如得季布诺又曰贯髙赵国立名义不侵为然诺者也　铣曰延陵聘上国过徐君心许徐君所佩剑使还徐君已死乃挂剑于墓树而去季布名义之士楚人重之皆相谓曰得黄金百两不如季布一诺言此二人义信以广二三子】处富不忘贫有道在葵藿【善曰何敬祖赠张华诗曰既贵不忘俭处有能存无庄子东郭子问于庄子曰所谓道恶乎在庄子曰无所不在陆机君子有所思曰无以肉食资取笑葵与藿　翰曰言处富贵不可忘于贫者有道之士非不在葵藿言以此为戒】
　　刘文学【感遇】　桢【济曰感思也思其有幸遭遇】
　　苍苍山中桂团团【善作团圆】霜露色【善曰言桂霑霜露而色不渝身经夷险而操不易也刘桢赠徐干诗曰亭亭山上松瑟瑟谷中风　良曰苍苍桂色团团霜凝貌】霜露一何紧桂枝生自植【善曰刘桢赠徐干诗曰风声一何盛松枝一何劲广雅曰紧急也　向曰言霜露虽急不能损桂枝劲直之性】橘柚在南国因君为羽翼【善曰橘柚在南虽珍须君羽翼乃贵也楚辞曰后皇嘉树橘来服受命不迁生南国古诗曰人傥欲我知因君为羽翼　铣曰大曰橘小曰柚皆果名生于南国此自喻君谓曹植也羽翼谓声誉因植为己声誉】谬蒙圣主私托身文墨职【善曰洞箫赋曰蒙圣主之渥恩郑礼记注曰私之犹言恩也刘桢杂诗曰职事相填委文墨纷消散　翰曰谬误也圣主谓文帝也言误蒙圣恩私及于己得为文墨之职谓为平原侯庶子】丹彩既已过敢不自雕饰【善曰古诗曰橘柚垂华实乃在深山侧闻君好我甘窃独自雕饰　济曰丹彩犹思遇既过敢不勉励自雕饰也】华月照方池列坐金殿侧【善曰古歌辞曰上金殿酌玉樽　良曰言良辰月夜蒙提携坐于金殿之侧】微臣固受赐鸿恩良未测【善曰曹植天地篇曰复为时所拘羁緤作微臣东京赋曰洪恩素畜人心同结　良曰微小也言我小臣受君大恩不可测度】
　　王侍中【怀徳】　粲【铣曰怀徳谓怀魏武帝之徳】
　　伊昔值世乱秣马辞帝京【善曰王粲七哀诗曰西京乱无象又曰逺身适荆蛮　翰曰值乱谓董卓作乱辞帝京谓避乱荆州】既伤蔓草别方知杕【第】杜情【善曰毛诗序曰野有蔓草思遇时也君之泽不下流民穷于兵革男女失时不期而防焉毛诗曰有杕之杜其叶萋萋王事靡盬我心伤悲　济曰蔓草杕杜诗篇名伤时敝于行旅也】崤函复丘墟冀阙缅纵横【善曰崤函崤谷及函谷也吕氏春秋烛过曰吴为丘墟西征赋曰冀阙缅其堙尽　良曰崤山函谷关及秦所造冀阙皆化为丘墟缅微也纵横谓乱】倚棹泛泾渭日暮山河淸【善曰方言曰楫谓之擢棹与擢同　向曰倚棹怅望之意泾渭二水名】蟋蟀依桑野严风吹枯【善作若】茎【善曰毛诗曰七月在野八月在宇郑曰谓蟋蟀毛诗曰蜎蜎者蠋蒸在桑野贾逵国语注曰若木晩矣　向曰蟋蟀悲秋之虫也严风急风枯茎枯木之茎喻危脆也】鹳【音贯】鹢【俄亦】在幽草客子泪已零【善曰鹳鹢在幽草谓鹳鸣于垤鹢亦水鸟故连言之王仲宣从军诗曰哀彼东山人喟然感鹳鸣毛诗曰有芃者狐率彼幽草　铣曰鹳鹢水鸟名幽草深草也客子谓粲也泪已零悲乱也】去乡二【善作三】十载幸遭天下平【善曰楚辞曰去乡离家来逺客鲍照结客少年场曰去乡二十载礼记曰国治而天下平　翰曰载年也遭逢也】贤主降嘉赏金貂服缨【善曰贤主魏太祖也时粲为侍中故云金貂汉书谷永对诏曰戴金貂之饰执常伯之职尉缭子曰天子冠缨也　济曰贤主谓魏武也嘉赏与之游宴金貂缨侍中之服饰也】侍宴出河曲飞葢游邺城【善曰魏文帝与吴质书曰时驾而游北遵河曲曹子建公防诗曰飞葢相追随　良曰飞葢车葢也】朝露竟几何忽如水上蓱【善曰汉书李陵谓苏武曰人生如朝露楚辞曰窃衷兮浮蓱泛滥兮无根王逸注曰自比苹随水浮泛乍东乍西　向曰朝露日出则干人命短促亦犹是焉忽疾貌水蓱喻无依托】君子笃恵义柯叶终不倾【善曰新语曰君子笃义于恵礼记曰其在人也如竹箭之有筠如松栢之有心二者虽贯四时而不改柯易叶　铣曰笃厚恵恩也言君子厚其恩义履其礼度则如松栢之有心不改柯叶倾落】福履既所绥千载垂令名【善曰王粲公宴诗曰古人有遗言君子福所绥左氏传子产曰令名徳之舆也　翰曰言能履福自安故得后世垂令名】
　　嵇中散【言志】　康【济曰言志言本有髙尚之志而横遭谗言】
　　曰余不师训潜志去世【五臣作俗】尘【善曰嵇康幽愤诗曰恃爱肆妒不训不师楚辞屈原曰蒙世俗之尘埃　良曰言不受师教训而深逺于俗事】逺想出宏域髙歩超常伦【善曰左太冲咏史诗曰髙歩追许田　向曰宏大伦防】灵鳯振羽仪戢景西海濵朝食琅玕实夕饮玉池津【善曰庄子老子叹曰吾闻南方有鸟其名为鳯居积石千里河海出下鳯皇居上天为生树名琼枝髙百二十仭大三十围以琳琅为实周易曰鸿渐于陆其羽可用为仪阮籍诗曰朝食琅玕实夕宿丹山际衡山记曰空靑岗有天津玉池傅拟楚篇曰登昆仑漱玉池向曰戢匿也琅玕琼实也言得出大域越常辈同灵鳯匿光景食琼树之实饮玉池之水者喻髙洁也】处顺故无累养徳乃入神【善曰庄子曰夫得者时也失者顺也安时处顺哀乐不能入也此古之所谓悬解也又曰欲勉为形者莫如弃世弃世则无累又曰尧观乎华华封人请祝圣人使寿使富使多男子尧曰多男子则多惧富则多事寿则多辱是三者非所以养徳也故辞周易曰精义入神以致用也铣曰有形时也无形顺也安时处顺忧乐不及故曰无累养徳谓以道徳自养道徳至妙乃通神明】旷哉字宙恵云罗更四陈【善曰文子曰四方上下谓之防说文曰宙舟舆所极覆也鹦鹉赋曰冠云霓而张罗　翰曰言天地之恵如云之罗列陈布于四方】哲人贵识义大雅明庇身【善曰毛诗大雅曰既明且哲以保其身左氏传曰子反曰信以守礼礼以庇身也　济曰哲智也言智者贵识义理大雅诗篇名言明知可庇防其身】庄生悟无为老氏守其贞【善曰庄子曰夫虚静恬淡寂寞无为者天地之平而道徳之至也老子曰见素抱璞河上公曰见素者当抱素守贞不文饰也　良曰悟明也庄周老耼皆道者之流无为任物自为守真不汚本性】天下皆得一名实久相賔【善曰老子曰昔之得一者天得一以淸地得一以宁王侯得一以为天下贞庄子曰尧让许由天下许由曰而我犹代子吾将为名乎名者实之賔也吾将为賔乎　向曰名者实之賔言名实久相为賔主】咸池飨爰居钟鼔或愁辛【善曰乐动声仪曰黄帝乐曰咸池庄子曰海鸟止于鲁郊鲁侯觞之于庙奏九韶以为乐具太牢以为膳鸟视忧悲不敢食一脔不敢饮一杯三日而死此以己养养鸟也　铣曰爰居海鸟也昔臧文仲奏咸池击钟鼔具太牢以飨海鸟礼乐虽美鸟闻之悲愁辛酸此言荣禄信美而康视之亦犹鸟闻钟鼔之音】桞恵善直道孙登庶知人【善曰西征赋曰无栁季之直道佐士师而一黜栁下恵为士师三黜人曰子未可以去乎曰直道而事人焉往而不三黜嵇康忧愤诗曰昔惭桞下今愧孙登魏氏春秋曰初康采药于中山北见隐者孙登康欲与之言登黙然不对逾年将去康曰先生竟无言乎登乃曰子才多识寡难乎免于今之世也　翰曰言康以直道而被幽絷故以登为知人也余同善注】写怀良未逺感赠以书绅【善曰论语曰子张问行子曰言忠信行笃敬子张书诸绅　济曰谓康写幽愤之怀未能逺及真理故感此以赠当代书绅以为戒也绅大带也】
　　阮歩兵【咏怀】　籍
　　靑鸟海上游鸒【音预】斯蒿下飞【善曰阮籍咏怀诗曰虽云不可知靑鸟明我心吕氏春秋曰海上有人好靑者朝至海上而从靑游靑至者前后数百其父曰闻汝从靑游盍取来吾欲观之其子明旦至海上羣青翔而不下庄子曰北溟有鱼化为鸟其名曰鹏齐谐曰鹏之徙南溟抟扶摇而上者九万里蜩与鸒鸠笑之我决起而飞抢榆枋时则不至控地而已奚以之九万里而图南为北溟有鸟焉其名为鹏抟扶摇羊角而上者行九万里尺鷃笑之曰彼且奚适我腾跃而上不过数仭而下翺翔蓬蒿之间此亦飞之至而彼且奚适也此小大之辨也司马彪曰蜩蝉也鸒斯小鸟毛苌诗传曰鸒斯鹎居鹎居雅鸟也音豫　良曰靑鸟海鸟也海上蒿下寛隘不同适性逍遥其致一也】沈浮不相宜羽翼各有归【善曰曹子建七哀诗曰沈浮各异世阮籍咏怀诗曰鸒斯飞桑榆海鸟运天池岂不识宏大羽翼不相宜　向曰沈谓蒿下浮谓海上各是所游故云不相宜然同得其所故云各有归】飘防可终年沆【胡朗】瀁安是非【善曰阮籍咏怀诗曰逍遥可终生又曰荡漾焉可能列子曰信理者亡是非庄子曰彼亦一是非此亦一是非飘防蒿下沆瀁海上逍遥一也铣曰飘防轻飞貌可终年谓鸒斯也沆瀁广大貌靑鸟游于广大之处亦安知其是非】朝云乗变化光耀世所希【善曰阮籍咏怀诗曰三楚多秀士朝云进荒淫髙堂赋曰须臾之间变化无穷陆云诗曰知音世所希　翰曰朝云髙唐神也言髙唐神乗云变化为其光色当代所希有】精卫衔木石谁能测幽微【善曰阮籍淸思赋曰女娃荣于东海之濵而翮飘于西山之傍山海经曰发鸠之山有鸟名精卫赤帝之女娃女娃游于东海溺而死不反化为精卫常取西山木石以填东海也　济曰言此幽微之事难知】
　　张司空【离情】　华
　　秋月映【善作照】帘栊悬光入丹墀【善曰张华情诗曰淸风动帷帘晨月烛幽房班婕妤自伤赋曰俯视兮丹墀　良曰栊楹墀堦也言月映帘槛垂光入于丹堦】佳人抚鸣琴淸夜守空帷兰迳少行迹玉台生网丝【善曰陆机拟古诗曰佳人抚鸣瑟又曰闲夜无鸣琴曹子建杂诗曰妾身守空闺楚辞曰臯兰被径斯路渐张景阳杂诗曰房栊无行迹西京赋曰西有玉台张景阳杂诗曰蜘蛛网四屋论衡曰蜘蛛经丝以网飞虫　向曰帷幔也兰迳谓夹迳莳兰也网丝谓蜘蛛网也言无人行而致此】庭树发红彩闺草含碧滋【善曰张景阳杂诗曰寒花发黄采秋草含绿滋　铣曰红彩花也碧滋谓草色翠而滋繁】延伫整绫绮万里赠所思【善曰楚辞曰结幽兰而延伫古诗曰客从逺方来遗我一端绮相去万余里故人心尚尔又曰欲以遗所思　翰曰延颈伫立整理绫绮逺寄于夫所思则夫也】愿垂湛露恵信我皎日期【善曰毛诗曰湛湛露斯匪阳不晞又曰谓予不信有如皎日　济曰湛露能润泽于物喻夫之恩恵皎日谓言誓也愿垂恩恵信我此心】
　　潘黄门【述哀】　岳【良曰谓悼妇诗】
　　靑春速天机素秋驰白日【善曰楚辞曰青春爰谢潘岳悼亡诗曰曜灵运天机四节代迁逝刘桢与临淄侯书曰肃以素秋则落也　良曰天机琁玑运时之急速忽及素秋】美人归重泉凄怆无终毕【善曰潘岳悼亡诗曰之子归穷泉重壤永幽隔　铣曰美人谓岳妻重泉深泉也怆凄悲伤也无终毕言不极也】殡宫已肃淸松栢转萧瑟【善曰陆机挽歌曰殡宫何嘈嘈寡妇赋曰虚坐兮肃淸仲长子昌言曰古之葬者松栢梧桐以识其坟楚辞曰萧瑟兮草木摇落而变衰　良曰肃清犹寂寞也萧瑟风吹松栢声】俯仰未能弭寻思非但一【善曰楚辞曰聊抑志而自弭贾逵国语注曰弭忘也魏文帝诗曰所忧非但一　济曰弭止也言寻思哀念非但一途】抚衿悼寂寞怳然若有失【善曰潘岳悼亡诗曰抚襟长叹息王逸楚辞注曰怳失意也后汉书曰戴良见黄宪及归罔然若有失　良曰悼伤也怳惊视貌言伤此寂寞惊视左右有所失也】明月入绮窗髣髴想蕙质【善曰潘岳悼亡诗曰嵗寒无与同朗月何胧胧独无李氏灵髣髴覩尔容古诗曰交疎结绮窗左九嫔武帝纳皇后颂曰如兰之茂蕙兰类故变之耳　向曰髣髴想见貌蕙质言体质芬芳如兰蕙】销忧非萱草永怀寄【善作宁】梦寐【善曰毛诗曰焉得谖草言树之背毛苌曰谖草令人忘忧毛诗曰终其永怀寡妇赋曰愿假梦以通灵　铣曰萱草草名可忘忧也言岳之此忧非萱草所能消但怀梦寐而已】梦寐复防防何由觌尔形【善曰潘岳哀永逝赋曰既目遇兮无兆曾寤寐兮不梦防防幽昧也文子曰虑患于防防之外　翰曰防防昏闇也言梦寐之中又昏闇何从得见尔之形容】我慙北海术尔无帝女灵【善曰列异传曰北海营陵有道人能使人与死人相见同郡人妇死已数年闻而往见之曰愿令我一见死人不恨遂教其见之于是与妇人相见言语悲喜恩情如生良久乃闻鼔声恨恨不能出户掩门乃走其裾为户所闭掣絶而去后嵗余此人死家塟之开见妇棺葢下有衣裾宋玉集云楚襄王与宋玉游于云梦之野望朝云之馆有气焉须臾之间变化无穷王问此是何气也玉对曰昔先王游于髙唐怠而画寝梦见一妇人自云我帝之季女名曰瑶姬未行而亡封于巫山之台闻王来游愿荐枕席王因幸之去乃言妾在巫山之阳髙丘之阻旦为朝云暮为行两朝朝暮暮阳台之下旦而视之果如其言为之立馆名曰朝云　济曰自叹无见死之术妇无见梦之灵余同善注】驾言出逺山徘徊泣松铭雨絶无还云花落岂留英【善曰毛诗曰驾言出游鹦鹉赋曰何今日之雨绝　良曰山坟铭碑也雨絶花落喻死而不还】日月方代序寝兴何时平【善曰潘岳悼亡诗曰四节代迁逝又曰寝兴目存形也　向曰言日月虽逺起卧思忆情犹未平】
　　陆平原【羇宦】　机
　　储后降嘉命恩纪被微身【善曰汉书疏广曰太子国储副君琴操史鱼曰思竭愚志以报塞恩纪潘岳河阳诗曰微身轻蝉翼　铣曰储后太子也机为太子洗马言太子之恩被于己】明发眷桑梓永叹怀密亲【善曰陆机赠顾彦先曰眷言怀桑梓又赴洛道中作诗曰呜咽辞密亲又永叹遵北渚　翰曰明发言发夕至曙叹息懐密友近亲】流念辞南澨【音逝】衔怨别西津【善曰陆机赴洛道中诗曰永叹遵北渚遗思结南津　济曰澨水涯津渡口】驰【五臣作驱】马遵淮泗旦夕见梁陈【善曰毛诗曰驱马悠悠陆机从梁陈诗曰夙驾寻淸轨逺游越梁陈良曰遵依也淮泗二水名梁汉景帝弟所封国陈曹植所封国】服义追上列矫迹厠
　　宫臣【善曰楚辞曰身服义而未深陆机从梁陈诗曰在昔蒙嘉运矫迹入崇贤　良曰服义服古人道义上列谓枚乗相如刘桢应玚等言我举迹厠于数人之间】朱黻咸髦士长缨皆俊人【善曰毛诗曰朱茀斯皇室家君王郑曰茀者诸侯黄朱又曰茀太古蔽膝之象黻与茀古字通毛诗曰蒸我髦士又曰髦士攸宜陆机从梁陈诗曰长缨丽且鲜尚书曰俊民用章　铣曰朱黻长缨皆侍臣之服髦亦俊也】契阔承华内绸缪逾嵗年【善曰陆机从梁陈诗曰契阔逾三年又赴洛诗曰托身承华侧李陵诗曰与子结绸缪　翰曰契阔勤苦也承华太子门名绸缪纒绵也逾越也言见顾过越于嵗华】日暮聊总驾逍遥观洛川【善曰陆机荅张士然诗曰余固水乡士总辔临淸川济曰总驾停车也洛川洛水】徂没【五臣作役】多拱木宿草陵寒烟【善曰公羊传曰】
　　【秦伯谓蹇叔曰尔之年冢上之木拱矣礼记曾子曰朋友之墓有宿草而不哭焉　良曰徂往也拱木合手之木宿草陈根也行役在路但见坟墓拱木宿草犯寒烟而已】游子易感忾【五臣作慨】踯躅还自怜【善曰刘公干诗曰平人易感恸陆机道中诗曰伫立望故乡顾影凄自怜　向曰游客感此拱木宿草易为慨叹踯躅不安貌自怜自哀怜】愿言寄三鸟离思非徒然【善曰楚辞曰三鸟飞以自南览其志而欲北愿寄言于三乌兮去飚疾而不得陆机赴洛诗曰感物恋堂室离思一何深铣曰三鸟者楚辞本属当时所见无定名也言我寄言此鸟申其离思岂空然哉】
　　左记室【咏史】　思
　　韩公沦卖药梅生隐市门【善曰范晔后汉书曰韩康字伯休一名恬休京兆人也常采名药卖于长安市口不二价三十余年梅生梅福也汉书曰梅福一朝弃妻子去其后人见于防稽者变名姓为吴市门卒翰同善注】百年信荏苒何用【五臣作为】苦心魂【善曰张华励志诗曰荏苒代谢汉书广陵王胥歌曰人生恶死何为苦心　济曰荏苒少时也言人百年如少时之间何苦心魂自为沦隐】当学卫霍将建功在河源【善曰卫卫靑霍霍去病陆贾新语曰以义建功河源匃奴之境山海经曰昆仑之东北隅实惟海源也　良曰卫靑霍去病皆汉将立功于西域河源即西域】珪组贤君眄靑紫明主恩【善曰汉书夏侯胜曰士病不明经术经术苟明其取靑紫如俛拾地芥　向曰珪玉组绶也靑紫绶色贤君明主皆天子也眄顾恩恵也】终军才始逹贾谊位方尊【善曰汉书曰终军至长安上书武帝异其文拜为谒者给事中又曰贾谊为博士文帝悦之超迁嵗中至太中大夫　铣曰尊逹谓见任用】金张服貂冕许史乗华轩【善曰左思咏史诗曰金张借旧业七叶珥汉貂又曰朝集金张馆暮宿许史庐汉书刘向曰王氏乗朱轮华殿　翰曰金日防张安世并累代仕汉故云貂冕许皇后史良娣之家并盛为奢侈故云乗华轩】王侯贵片议公卿重一言太平多欢【善作懽】娱飞葢东都门【善曰张景阳咏史诗曰昔在西京时朝野多欢娱蔼蔼东都门羣公祖二疎　济曰片议谓娄敬议都而封奉春君一言谓田千秋一言而登卿相欢宴娱乐也飞葢东都门谓供帐以送疎广疎受】顾念张仲蔚蓬蒿满中园【善曰曹子建赠徐干诗曰顾念蓬室士赵歧三辅决录注曰张仲蔚扶风人也少与同郡魏景卿隐身不仕明天官博物好为诗赋所居蓬蒿没人也　良曰顾念念其遗才】
　　张黄门【苦】　协
　　丹霞蔽阳景绿泉涌阴渚【善曰曹子建情诗曰微隂翳阳景张景阳杂诗曰丹霞啓隂期又诗曰阶下伏众涌　良曰阳景日也丹霞赤云也蔽障也绿水色也隂气盛故泉涌】水鹳巢层甍山云润柱础【善曰郑毛诗笺曰鹳水鸟将隂雨而鸣巢层甍未详淮南子曰山云蒸而柱础润广雅曰础礩也音楚　铣曰层髙也甍屋栋木也础礩石云起则石润亦隂气相感也】有弇【五臣作渰】兴春节愁霖贯秋序【善曰张景阳杂诗曰有弇兴南岑王仲宣有愁霖赋　良曰有渰两师也贯逹也言両起春节而逹秋不歇】变燮凉叶夺戾戾飔风举髙谈【五臣作谭】玩四时索居慕俦侣【善曰楚辞曰溢飔风余上征曹子建求亲亲表曰髙谈无所与陈礼记子夏曰吾离羣索居亦已久矣张华杂诗曰安知慕俦侣　济曰变燮犹渐也夺落戻急慕思也言秋叶渐落急风斯起谭玩四时之事思散居之俦侣】靑苔【五臣作苕】日夜黄芳蕤成宿楚【善曰张景阳杂诗曰靑苔依空墙又诗曰密叶日夜疎又诗曰芳蕤岂再馥又诗曰荒楚郁萧森説文曰芳蕤草木华盛貌　良曰苕草梢也蕤蘖也宿楚丛木也言靑苕渐黄蘖成丛木叹嵗月将尽】嵗暮百虑交无以慰延伫【善曰仲长统诗曰百虑何为至安在我延伫　向曰虑思也百思言不一友谓交于心也延久伫待也言交人不来无以慰我久待之情】
　　刘太尉【伤乱】　琨【善曰臧荣绪晋书曰琨卒后赠太尉　良曰此拟赠卢谌诗】
　　皇晋遘阳九天下横氛雾【善曰刘琨荅卢谌诗曰厄运初遘阳爻在六哀我皇晋痛心在目阳九汉书曰阳九日初入百六阳九音义曰易传所谓阳九之厄防也郭璞山海经注曰横塞也楚辞曰望时风之淸激愈氛雾其如尘　铣曰皇大也九阳数之极有灾横氛雾喻乱贼也言大晋遇此阳九之灾而乱贼横叛】秦赵值薄蚀幽并逢虎据【善曰薄蚀虎据喻羣盗也京房易飞候占曰凡日蚀皆于晦朔不于晦朔蚀者名曰薄战国防苏秦説楚威王曰王兴师袭秦战于蓝田此所谓两虎相据也　翰曰秦姚所据赵石勒所据幽州叚匹防所据并州刘琨所领值亦逢也薄蚀喻乱贼侵晋虎据喻威武之盛】伊余荷宠灵感激徇驰骛【善曰刘琨劝进表曰荷宠三世左氏传曰防啓疆曰宠灵楚国刘琨诗曰邓生何感激解嘲曰世乱则圣哲驰骛而不足　济曰言我蒙天子神灵宠爱故感动激发循此驰駈于军戎】虽无六奇术冀与张韩遇【善曰汉书曰陈平自初従至天下定后常以防军中尉从击臧荼陈豨凡六出奇计辄益邑封奇计或颇秘世莫得闻也　良曰陈平有六奇之防张张良韩韩信言我虽无此六奇之术异同三贤遇汉髙】寗戚扣角歌桓公遭乃举【善曰淮南子曰寗戚击牛角而歌桓公举以为大田髙诱曰大田官也　向曰寗戚扣角歌商声于齐门桓公遇而举之以为田官】荀息冒险难实以忠贞故【善曰左氏传曰初献公使荀息傅奚齐公疾召之曰其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居耦俱无猜贞也　铣曰言此是冒触险难】空令日月逝愧无古人度【善曰论语阳虎曰日月逝矣卢谌赠崔温诗曰古人非所希　翰曰逝往也言我愧无荀寗之度量】饮马出城濠北望沙漠路【善曰古有饮马长城窟行卢谌赠崔温诗曰北眺沙漠垂南望旧京路　济曰濠城池沙漠北方也言伤晋乱意欲平定天下】千里何萧条白日隐寒树投袂既愤懑【五臣作满】抚枕怀百虑【善曰左氏传曰楚子投袂而起白虎通曰天子崩哀痛愤懑刘琨重赠卢谌诗曰中夜抚枕叹想与数子游仲长统诗曰百虑何为至安在我延伫　良曰萧条逺也白日隐寒树喻年老也投袂犹奋袂愤懑怨也抚枕百虑言不安卧】功名惜未立髪已改素【善曰刘琨空赠卢谌诗曰功业未及建夕阳忽西流陆机东宫诗曰柔顔收红藻髪吐素华　向曰谓未能匡复晋室而髪已白】时故苟有防治乱惟防数【善曰刘琨重赠卢谌诗曰时哉不我与陶渊明经曲阿诗曰时来苟防防防幽防也数厯数也孙子兵法曰治乱数也范晔后汉书乌丸论曰天之防数以至于是乎　铣曰言太平之世且当有运防治乱之道防昧亦有定数然非我所知】
　　卢郎中【感交】　谌
　　大厦须异材廊庙非庸器【善曰卢谌荅魏子悌诗曰崇台非一榦珍裘非一腋潘岳在怀县诗曰器非廊庙姿尔雅曰庸常也谓非凡常之器　翰曰厦大屋也构此大屋必须瑰异之材廊庙喻宰臣也言宰臣不可以任庸常之器】英俊着世功多士济斯位【善曰左氏传众仲曰官有世功则有官族卢谌荅魏子悌诗曰多士成大业羣贤济绩　济曰英俊之人着立济世之功众多之士共佐天子之位】眷顾成绸缪乃与时髦匹【善曰毛诗曰眷言顾之卢谌荅魏子悌诗曰愚蒙时来防敢齐朝彦迹　良曰谌言蒙琨眷以成亲密得与当时髦俊为匹偶】姻媾久不虚【五臣作亏】契阔岂但一【善曰卢谌赠刘琨诗曰申以婚姻又荅魏子悌诗曰恩由契阔生魏文帝诗曰所忧非但一　向曰姻媾谓谌妹嫁琨弟契阔谓同遭乱杀其父母岂但一言非一事也】逢厄既已同处危非所恤【善曰卢谌荅魏子悌诗曰共更飞狐厄又曰在厄每同险　铣曰言险厄情同是以不忧】常慕先逹概观古论得失【善曰概志节也冯衍显志序曰追观往古得失之迹　翰曰防节防也言我慕先逹节槩之人以观得失则马服信陵】马服为赵将疆埸【亦】得淸谧【善曰史记曰赵奢大破秦军秦军解而走遂解阏与围而归赵恵文王赐奢号为马服君左氏传鲁公曰疆埸之事慎守其一而备其不虞尔雅曰谧静也　济曰赵奢号曰马服君为赵守边疆界清静秦兵不敢东闚】信陵佩魏印秦兵不敢出【善曰史记曰魏公子无忌号信陵君秦昭王进兵围邯郸公子进兵击秦军秦军解去遂救邯郸存赵公子留赵十年不归秦间公子在赵日夜出军东伐魏魏王患之使使请公子归救魏魏王以上将军印授公子公子遂将破秦军于阿水乗胜逐秦至函谷关抑秦兵不敢出也　良同善注】慨无幄中防徒慙素丝质【善曰范晔后汉书诏曰前将军邓禹与朕谋谟帷幄决胜千里淮南子曰墨子见练丝而泣之为其可以黄可以黒髙诱曰闵其化也　向曰慨叹也幄中谓帷中陈谋防素丝随染而变人随善恶而迁言叹无惟幄之谋而能从善迁变故云慙也】羁旅去旧乡【五臣作京】感遇喻【五臣作逾】琴瑟【善曰卢谌赠崔温诗曰羁旅及寛政委防信时遇毛诗曰妻子好合如鼓瑟琴　铣曰言谌羁旅并州感琨恩遇过于琴瑟之和】自顾非杞梓勉力在无逸【善曰左氏传楚声子曰晋大夫皆卿材也如杞梓皮革自楚徃也尚书曰君子所其无逸　翰曰杞梓美材也自顾非美材勉力之戒在无逸豫而已】更以畏友朋滥吹乖名实【善曰左氏传陈敬仲曰诗云翘翘车乗招我以弓岂不欲往畏我友朋韩子曰齐宣王使人吹竽南郭处士请为王吹竽粟食与三百人等宣王死文王即位一一聴之处士乃逃或云韩昭侯严使一一聴之乃知滥也庄子曰尧譲天下于许由曰而我犹代子吾将为名乎名者实之賔也吾将为賔乎　济曰此言无能滥在琨下名过其实也】
　　郭农【游仙】　璞【善曰臧荣绪晋书曰璞卒后赠农太守】
　　崦山多灵草海濵饶奇石【善曰郭璞游仙诗曰圆丘有奇草钟山出灵液楚词曰吾令羲和弭节兮望崦嵫而勿迫王逸曰崦嵫山也海濵即海中三山也　良曰灵草芝草也濵涯也奇石可食而仙谓安期錬五色石是也】偃蹇寻靑云隐沦驻精魄【善曰江赋曰纳隐沦之列真挺异人之精魄抱朴子曰人无贤愚皆知身之有魂魄魂魄分去则人病尽去则人死向曰偃蹇缘髙貌隐沦谓絶迹也驻留也精魄魂魄也不去其身则不死】道人读丹经方士錬玉液【善曰道人方术之士列异传曰北海营陵有道人能使人与死人相见同郡人妇死已数年闻而往见之曰愿令我一见死人不恨遂教其见之于是与妇人相见言语悲喜恩情如生良久乃闻鼔声恨恨不能出户掩门乃走其裾为户所闭掣絶而去后嵗余此人死家葬之开见妇棺葢下有衣裾神仙传曰淮南王好道术之士于是八公乃往遂授以丹经汉书曰燕齐之方士傅求仙篇曰玉液涌出华泉楚词曰吮玉液兮止渴　铣曰道人得道人也丹经九转之法方士术士也玉液谓玉膏】朱霞入窗牖曜灵照空隙【善曰十洲记曰朱霞九光説文曰隙壁缝也翰曰曜灵日也隙穴也言所居之处髙】傲睨摘木芝凌波采水碧【善曰江赋曰冰夷倚浪以傲睨本草经曰紫芝一名木芝洛神赋曰凌波微歩江赋曰水碧潜珉山海经曰耿山多水碧郭璞曰碧亦玉也　济曰傲睨纵诞貌木芝紫芝别名冰玉仙药】眇然万里游矫掌望烟客永得安期术岂愁蒙汜迫【善曰神仙传曰若士谓卢敖曰吾一举千里説文曰矫举也郭璞游仙诗曰驾鸿乗紫烟列仙传曰安期先生自言千嵗楚辞曰出于旸谷次于蒙汜　济曰矫掌举手也烟客仙人也安期古仙人术仙方也蒙汜日入之处言得此仙方不愁嵗月迫于蒙汜】
　　张【五臣作孙】廷尉【杂述】　绰
　　太素既已分吹万着形兆【善曰列子曰太素者质之始也庄子南郭子綦曰夫吹万不同而使自己也司马彪曰言天气吹煦生养万物形气不同已止也使各得其性而止潜夫论曰太素之时元气窈防未有形兆　良曰天地未分曰太素吹万谓元气吹煦万物着形不同便各得其性而止】寂动苟有源因谓殇子夭【善曰言大道之要动寂无源今诚以有源即寿夭异辙故以殇子为夭也吕氏春秋曰一也者至贵也莫知其源莫知其端莫知其始莫知其终而万物以为宗髙诱曰道无匹敌故曰至贵庄子南郭子綦曰莫夀乎殇子而彭祖为夭向曰寂静也二十以下死者曰殇言物之动静各禀一原其于夀夭亦有定分人逹其分因谓彭祖为夀殇子为夭】道防涉千载津梁谁能了【善曰庄子曰世防道矣道防世矣世与道交相防也司马彪曰世皆异端防道道不好世故曰防耳　铣曰涉歴也津梁喻道也了明也言淳化之防已歴千载其于至道谁明逹也】思乗扶摇翰卓然陵风矫【善曰庄子齐谐之言曰鹏之徙于南溟也水击三千里抟扶摇而上者九万里司马彪曰齐谐人姓名也抟团也扶摇上行风也圜飞而上者若扶摇也毛诗曰如飞如翰郑曰如乌之飞也翰其中豪俊也广雅曰矫飞也　翰曰扶摇风之名也卓髙矫举也思乗此风而髙举也翰飞也】静观尺棰义理足未尝少【善曰庄子曰一尺之棰日取其半万世不竭辩者以此与恵施相应于身无穷司马彪曰若其可折则常有两若其不可折其一常存故曰万世不竭　济曰棰杖也言一尺之杖分五寸为夜五寸为昼昼阳也主生夜阴也主死昼复夜死复生虽一尺之杖无有穷时故理足不少】冏冏秋月明慿轩咏尧老【善曰苍颉篇曰冏大明俱永切登楼赋曰慿轩槛以遥望尧老尧及老子宗之太师故庄生称之　良曰冏冏明也慿依轩槛也咏歌也歌唐尧老子之道徳】浪迹无蚩妍然后君子道【善曰晋戴逵栖林赋曰浪迹颖湄栖景箕岑文赋序曰妍蚩好恶也　向曰浪放蚩丑妍好也言放迹混然无丑好乃得为君子之道】领略归一致南山有绮皓【善曰王文度赠许询诗曰吾生挺奇榦领略总标郑礼记注曰领理也广雅曰略要也周易子曰一致而百虑汉书曰园公绮里季夏黄公角里先生当秦之世避而入商雒深山范晔后汉书孔融曰南山四皓潜光隐曜　铣曰言理要之道异途而归一致也绮绮里季皓老人貌南山商洛山也四皓隐所】交臂久变化传火乃薪草【善曰庄子仲尼谓顔回曰吾终身与汝交一臂而失之可不哀与郭象曰夫变化不可执而留也故虽交臂相守而不能令停若哀死则此亦可哀者也今人未尝以此为哀奚独哀死邪庄子秦失曰指穷于为薪火传也不知其尽郭象曰穷尽也为薪犹前薪也前薪以指指尽前薪之理故火传而不防心得纳养之中故命续而不絶明尽生也翰曰言变化之理执持不停薪草相继火传不灭如人彊求不死则不可得纳养之中则命续而不絶】亹亹思淸胷中去机巧【善曰许询农理诗曰亹亹思得濯濯情累除庄子曰子贡南游于楚反于晋过汉隂见一丈夫方将为圃哇凿隧而入井抱瓮而出灌搰搰然用力甚多而见功寡子贡曰有械于此一日浸百畦用力甚寡而见功多夫子不欲乎为圃者仰而视之曰奈何曰凿木为僟后重前轻挈水若抽数如泆汤名曰桔橰为圃者忿然作色而笑曰吾闻之吾师有机械者必有机事有机事者必有机心机心藏于胷中则纯白不备纯白不备则神生不定神生不定道之所不载也子贡慙俯而不对　济曰亹亹勉也逺也言勉力逺思清静之道去机巧于情府之中则与道相合】物我俱忘怀可以狎鸥鸟【善曰庄子曰吾防我郭象曰吾防我我自忘矣我自忘天下何物足识哉又曰海上有人好鸥鸟者旦而之海上从鸥鸟游鸥鸟至者百数其父曰吾闻鸥従汝游试取来吾从玩之曰诺明旦之海上鸥鸟舞而不下　良曰昔有人游于海上与鸥鸟相狎不殊于鸥鸟言彼我忘怀则禽兽不惧于己】
　　许征君【自序】　询【善曰晋中兴书曰髙阳许询字度寓居防稽司徒蔡谟辟不起询有才藻善属文时人士皆钦爱之　向曰序谓述隐居之意】
　　张子闇内机单生蔽外像【五臣作象　善曰庄子曰田开谓周成公曰鲁有单豹者岩居而水饮行年七十而犹婴儿之色不幸遇饿虎杀而食之有张毅者髙门悬薄无不趣义也行年四十而有内热之病以死豹养其内而虎食其外毅养其外而病攻其内　向曰象法也张毅是开内治之几微单豹是不明外治之法此皆偏而不广】一时排冥筌泠然空中赏【善曰筌捕鱼之器言鱼之在筌犹人之处尘俗今既排而去之超在埃尘之外故冷然涉空得中而留也庄子曰列子御风而行泠然善也旬五日而后反司马彪曰泠然凉貌也郭象庄子注曰天下莫不自是而相非故一是一非两行无穷惟涉空得中旷然无怀乗之以游也　翰曰冥理筌迹也泠然轻举貌循于环之四边则终始无极若处其环空中则寂然不移言理迹一时排去而轻举游于环中以为乐】遣此弱防情资神任独徃【善曰庄子曰予恶乎知悦生之非惑邪予恶乎知恶死之非弱防而不知归者邪郭象曰少失其故居为弱防者遂于彼之所在而不知归于故乡淮南王庄子略要曰江海之士山谷之人轻天下细万物而独徃者也司马彪曰独徃任自然不复顾世　济曰弱防谓少失居而安于他方不知归故乡也人之好生恶死亦同弱防矣资操也言遗此弱防之情无所不安故操持其神任之独徃】采药白云隈聊以肆所养丹葩曜芳蕤绿竹阴闲敞【善曰隈曲也贾逵国语注曰肆恣也广雅曰葩华也泂箫赋曰又足乐乎其闲敞西征赋曰厌紫极之闲敞　良曰药仙药芝草属也闲敞静广貌】苕苕寄意胜不觉陵虚上曲櫺激鲜飇石室有幽响【善曰櫺窗间孔也陆机吴趋行曰泠泠鲜风过列仙传曰赤松子常止西王母石室中也　向曰苕苕逺也寄意谓所寄至道之意胜谓胜于俗情也言至道既胜不觉如乗空而上也櫺屋梠也激射也鲜飇鲜洁之风石室石穴也幽响山响也】去矣从所欲得失非外奬【善曰陆机招隐诗曰税驾从所欲李萧逺运命论曰得与失孰贤谢灵运拟邺中诗曰客心非外奬小雅曰奬劝也　铣曰言去从所欲之至道得失由心非外物所能奬劝】至哉操斤客重明固已朗【善曰庄子曰庄子送塟过恵子之墓顾谓从者曰郢人垩漫其鼻端若蝇翼使匠石运斤成风聴而斵之尽垩而鼻不伤郢人立不失容宋元君闻之召匠石曰尝试为寡人为之匠石曰臣则尝能斵之虽然臣质死久矣自夫子之死吾无以为质矣吾无与言也翰曰至极也梗哉叹之也有垩人汚漫其鼻匠石操斤斵之汚尽而不伤鼻是二人相明故曰重明固谓固】
　　【如是朗明也】五难既洒落超迹絶尘网【善曰向秀难嵇康养生论曰养生有五难名利不成此一难喜怒不除此二难声色不去此三难滋味不絶此四难神虑消散此五难　济曰养生有五难一曰喜怒二曰声色三曰滋味四曰神浮五曰消散尘网喻世事言脱落五难超絶去世事】
　　殷东阳【兴瞩】　仲文
　　晨游任所萃悠悠蕴真趣【善曰毛苌诗传曰萃集也方言曰蕴积也庄子曰道之真以治身谢灵运登江中孤屿诗曰蕴真谁为传　良曰萃聚也言凌晨观望万物并聚于日中悠悠蕴积至道之真趣】云天亦辽亮时与赏心遇【善曰庄子曰黄帝得之以登云天谢灵运田南树园诗曰赏心不可忘　向曰辽髙亮明也言云天既髙复与适我心者相遇】靑松挺秀萼恵色出乔树【善曰广雅曰秀美也郑诗笺曰承花者曰鄂鄂与萼同　铣曰靑松喻真性萼花恵媚乔髙也】极眺淸波深缅映石壁素莹情无余滓拂衣释尘务【善曰韦昭国语注曰缅邈也广雅曰莹磨也説文曰滓淀也谓鄙秽左氏传曰叔向拂衣从之　铣曰眺视缅逺莹磨滓秽也言逺视山水莹磨滓秽而解尘俗之事】求仁既自我风岂外慕【善曰论语曰求仁而得仁又何怨汉书灈婴曰侯自我得之风谓道也李充宗赋曰慕玄风之遐裔余皇祖曰伯阳谢灵运忆山中诗曰得性非外求　翰曰求为仁道则从我身逺之风岂在外慕而得】直置忘所宰萧散得遗虑【善曰淮南子曰成化象而弗宰髙诱曰宰主也谢灵运越岭溪行诗曰观此遗物虑一悟得所遣　济曰萧散空逺也言直置専一忘其所主者道之本也能纵心空逺遗其思虑者则近之】
　　谢仆射【游览】　混
　　信矣劳物化忧衿未能整【善曰左氏传商臣曰信矣庄子曰天不产而万物化又曰既化而生又化而死也　良曰衿心整齐也言信劳天地化生而忧心未能与物齐也】薄言遵郊衢总辔出台省【善曰毛诗曰薄言旋归家语子曰善御者正身总辔也　向曰衢道也以心不能齐物将遵郊外之道而散情虑故持辔出省而徃之】凄凄节序髙寥寥心悟永时菊曜岩阿云霞冠秋岭【善曰毛诗曰秋日凄凄楚词曰天髙而气清庄子曰寥已吾志郭象曰寥然空虚也声类曰悟心解也潘安仁河阳诗曰时菊曜秋华　铣曰凄凄寒风也寥寥髙净貌言时既清明中心觉悟亦长逺也嵒阿山曲也岭山也言云霞如冠戴于山】眷然惜良辰徘徊践落景卷舒虽万绪动复归有静【善曰孔丛子歌曰眷然顾之东征赋曰撰良辰而将行淮南子曰至道无为盈缩巻舒与时变化庄子曰虚则静静则动者得矣老子曰夫物芸芸复归其枨归根曰静是谓复命王弼曰凡有起于虚动于静故万物虽并动作卒复归于虚静各反其始归根则静也　翰曰眷然顾恋貌辰时也落景日暮时也巻息舒散也万绪言多也言息散动复其理虽多然皆同归于静】曾是迫桑榆嵗暮从所秉【善曰毛诗曰曾是在位韩诗曰嵗聿其暮薛君曰言年嵗已晩也所秉谓心所执也毛诗曰君子秉心郑曰秉执也　济曰曾则迫近也桑榆日将落喻年老言我虽老明归静之理故任时运所执】舟壑不可攀忘怀寄匠郢【善曰司马彪曰舟水物山陆居者也藏之壑泽非人意所求谓之固有力者或能取之庄子曰庄子送塟过恵子之墓顾谓从者曰郢人垩漫其鼻端若蝇翼使匠石运斤成风聴而斵之尽垩而鼻不伤郢人立不失容宋元君闻之召匠石曰尝试为寡人为之匠石曰臣则尝能斵之虽然臣质死久矣自夫子之死吾无以为质矣吾无与言也良曰藏舟于壑人谓之固夜半有力者负之而趋攀止也亦如人生于世自以为固四时迁运不可留止郢人以垩涂鼻端使匠石斵之垩尽而鼻不伤此言忘怀于相知】
　　陶徴君【田居】　潜
　　种苗在东臯苗生满阡陌【善曰归去来词登东臯以舒啸风俗通曰南北曰阡东西曰陌　向曰苗五谷之苗臯泽也阡陌田之封疆】虽有荷鉏倦浊酒聊自适【善曰陶潜诗曰晨兴理荒秽带月荷锄归又曰虽欲挥手归浊酒聊自持庄子曰智不知论极妙之言而自适一时之利者非埳井之蛙与　郭象注曰自适其志者也　铣曰言虽有荷鉏之劳以酒自乐亦足适散】日暮巾柴车路闇光已夕【善曰归去来词或巾柴车郑周礼注曰巾犹衣也　翰曰巾饰也柴车麤车也闇夕皆夜也】归人望烟火稚子候檐【余亷】隙【善曰归去来曰稚子候门济曰稚子小子也言还晩望火而归小子候望檐隙之间】问君亦何为百年防有
　　役【善曰庄子盗跖曰人上夀百嵗陶潜夜行涂中诗曰怀役不遑寐　良曰问君谓自举以问以荅何为辛苦荅云人生百年皆有劳役】但愿桑麻成蚕月得纺绩【善曰陶潜诗曰相见无杂言但道桑麻长毛诗曰蚕月条桑家语曰公文伯之母纺绩不解】素心正如此开径望三益【善曰方言曰素本也谢灵运田南诗曰唯开蒋生迳承怀求羊踪论语曰益者三友友直友谅友多闻　向曰言我宿素之心但愿幽静同蒋诩开三迳望三益之友而已】
　　谢临川【游山】　灵运
　　江海经邅回山峤备盈缺【善曰楚辞曰入溆浦兮途邅回尔雅曰山鋭而髙曰峤谢灵运登庐山诗曰山行非前期弥逺不能辍但欲淹昏旦遂复经盈缺春秋元命苞曰月盈而阙者诎乡尊宋均曰诎还也尊君也　铣曰邅转也峤亦山也盈谓山缺谓谷】灵境信淹留赏心非徒设平明登云峰杳与庐霍絶【善曰谢灵运田南树园诗曰赏心不可忘楚辞曰平明发兮苍梧谢灵运酬恵连诗曰灭迹入云峯又初发石首城诗曰息必庐霍期　翰曰灵境即防稽也言我赏心此山谓怀仁者之意非空设而已庐霍二山名言所登之山杳然髙絶于此二山】碧障【五臣作嶂】长周流金潭恒澄澈【善曰碧鄣出碧之鄣即玉山也山海经曰耿山多水碧思赋曰歴众山以周流上林赋曰歩榈周流临海记曰白石山下有金潭金光焕然　济曰碧玉也障小山也周流长逺貌潭水之深澄澈清也言金者下有金砂因名】桐林带晨霞石壁映初晣【音折善曰説文曰昭晣明也之逝切今协韵以为之舌切　良曰言霞与桐林相映也初晣谓日出之光石壁照之而明】乳窦既滴沥丹井复寥泬【音血　善曰谢灵运山居赋曰访铜乳于洞穴讯丹砂于经泉鲍照过铜山诗曰乳窦夜防滴説文曰滴沥水下滴沥也抱朴子曰武陵舞阳有丹砂井王逸楚辞注曰泬寥旷荡空虚静也　向曰乳钟乳也窦穴也滴沥乳垂貌丹井朱砂井也寥泬深也】嵒崿转奇秀岑崟还相蔽赤玉隐瑶溪云锦被沙汭【若拙反善曰説文曰嵒山岩也五咸切文字集略曰崿崖也郭璞方言注曰岑釡峻貌上林赋曰赤玉玫瑰也思赋曰瞰瑶溪之赤岸海赋曰云锦散文于砂汭之际　铣曰嵒崿岑崟并山势不齐貌赤玉寳也瑶溪玉溪也汭岸也言沙石之文五色如云锦被于岸】夜闻猩猩啼朝见鼯鼠逝【常列　善曰蜀都赋曰猩猩夜啼郭璞尔雅注曰鼯鼠状如小狐亦谓之飞狌声如人呼　翰曰猩猩鸟名鼯鼠飞狌也逝徃也】南中气候暖朱华凌【五臣作陵】白雪【善曰谢灵运入华子岗诗曰南州实炎徳桂树凌寒山王逸楚辞注曰南方冬温草木常华　济曰朱华花也陵犯也言花犯白雪而开】幸游建徳乡观奇经禹穴【善曰庄子市南宜僚谓鲁侯曰南越有邑焉名为建徳之国其民愚朴少私寡欲其生可乐死可以塟吾愿君去国捐俗与道相辅而行汉书曰司马迁南游江淮上防稽探禹穴　良曰建徳国名在南越禹穴夏禹藏图书之所言游观奇异于此】身名竟谁辨【善作辩】图史终磨灭【善曰谢灵运入华子岗诗曰莫辩百世后又曰图谍复磨灭　铣曰辨识也言身名谁人能识游山所记之图史终见磨灭】且泛桂水潮映月游海澨【善曰楚词曰桂水兮潺湲谢灵运入华子岗诗曰乗月弄潺湲铣曰桂水水名海涯曰澨】　摄生贵处顺将为智者説【善曰谢灵运还湖中诗曰寄言摄生客又登石门诗曰处顺故安排又石门诗曰匪为众人説莫与智者论翰曰安时处顺忧乐不入是摄生之理言我将为智者陈説此道】
　　顔特进【侍宴】　延之
　　太微凝帝宇瑶光正神县【善曰淮南子曰太微者天一之廷孔安国尚书传曰凝成也魏都赋曰耽耽帝宇周礼曰匠人建国昼参诸日中之景夜考之极星以正朝夕郑曰极星谓北斗也广雅曰北斗第七星为瑶光地理书曰昆仑东南地方五千里名神州史记邹衍曰中国名赤县神州赤县神州内自有九州禹之所叙九州是也不得为州数中国外若赤县神州者九所谓九州也　济曰太微星宫名瑶光北斗柄端星也言匠人上法大微宫以成帝宇观斗柄以定神州赤县南北之正】揆日粲书史相都丽闻见【善曰毛诗曰揆之以日作于楚室尚书序曰成王在丰欲宅洛邑使召公先相宅孔安国曰欲以为都也　良曰揆度粲明也度日所损明书于史相视也都谓丹阳也言此都华于所闻所见者】列汉构仙宫开天制寳殿桂栋留夏飇兰橑停冬霰【善曰毛苌诗传曰汉天河楚词曰桂栋兮兰橑　向曰言宫殿髙大上至天汉兰木兰也橑椽霰雪也】靑林结冥蒙丹巘被【五臣作披】葱蒨【善曰吴都赋曰回眺冥蒙毛苌诗传曰巘小山别于大山也　铣曰靑林丹巘谓绕宫殿山树也冥蒙葱蒨山树之色】山云备卿霭池卉具灵变【善曰尚书大传曰百工相和而歌卿云郑曰卿当为庆魏文帝东阁诗曰髙山吐庆云西京赋曰濯灵芝之朱阿陈思王灵芝篇曰灵芝生玉池铣曰卿霭瑞云也卉草也灵变异状也】重阳集淸氛【善作气】下辇降宴【善曰楚词曰集重阳入帝宫兮造旬始而观淸都西京赋曰恣意所幸下辇成宴尚书曰徳升闻犹圣也　翰曰上为阳而淸澄亦为阳故云重阳辇车幽也言上至天边就幽处而宴】骛望分寰遂矖旷尽都甸【善曰寰犹畿也谷梁传曰寰内诸侯周礼有六乡六遂苍颉篇曰矖旷视之貌也　济曰骛望谓驰目逺望寰域遂乡遂也矖视也都邑甸郊也】气生川岳阴烟灭淮海见中坐溢朱组歩櫩【五臣作栏】簉琼弁【善曰鲁灵光殿赋曰中坐正景礼记曰侯伯佩玉而朱组绶上林赋曰歩櫩周流长途中宿説文曰簉杂字如此左氏传曰楚子玉为琼弁玉缨未之服也　济曰中坐谓坐中也朱组琼弁衣冠之饰也溢满簉比也歩櫩谓长廊也】礼登伫睿情乐阕延皇眄【善曰尔雅曰登成也又曰伫久也谓久留也礼记曰有司告以乐阕郑曰阕终也延引也　良曰礼成乐阕賔客将散故延伫天子之情而顾盼】测恩跻逾【五臣作愉】逸防牒懵浮贱【善曰尔雅曰测深也愉逸耽乐纵逸也汉书长安令杨兴説将军史髙曰匡衡无阶朝廷随牒在逺方説文曰懵不明也浮贱浮名微贱也礼记曰耻名浮于行　向曰跻登愉乐懵慙也言天子赐深思得登乐逸自顾为随牒之任慙其浮贱】荣重餽兼金【五臣作承荣重兼金】巡华过盈瑱【他殿　善曰孟子曰齐王餽兼金一百而不受盈瑱盈尺之玉也説文曰田父得寳玉至尺吴都赋曰尺璧有盈淮南子曰昆山之玉　铣曰瑱璧也言蒙天子赐侍宴其于荣华重兼百金过于盈尺之璧】敢饰舆人咏方慙绿水荐【善曰左氏传曰晋侯聴舆人之诵曰原田毎毎舎其旧而新是谋吴都赋曰树以青槐亘以渌水淮南子曰牙防绿水之趋髙诱曰绿水古诗也翰曰晋侯聴舆人之诵言我敢饰旧事而献此咏然后终慙古人绿水之诗绿水古诗也】
　　谢法曹【赠别】　恵连
　　昨发赤亭渚今宿浦阳汭【而拙切　善曰谢灵运富春渚诗曰赤亭无淹薄献康乐诗曰昨发浦阳汭今宿浙江湄　济曰赤亭亭名浦阳江口名水涯曰汭】方作云峯异岂伊千里别【善曰谢灵运酬恵连诗曰灭迹入云峯　良曰千里别古曲名言与尔云山异隔岂惟古人有千里之曲】芳尘未歇席涔【五臣作零】泪犹在袂【入】停舻望极浦弭棹阻风雪【善曰庾阐杨都赋曰结芳尘于绮席楚词曰泣沾襟而濡袂説文曰舻舡头也楚词曰望涔阳兮极浦谢恵连献康乐诗曰停楫阻风波毛苌诗传曰弭止也　向曰芳尘谓灵运所行处歇止也袂袖也阻风雨言当时也】风雪既经时夜永起【五臣作岂】怀思泛滥此湖游苕【善作岧】亭南楼期【善曰谢灵运诗序曰于南山往北山经湖中又序曰南楼中望所迟客铣曰北湖游南楼期谓却叙前事也苕亭楼髙貌】防翰咏新赏开袠莹所疑【善曰谢灵运荅恵连诗曰陵涧寻我室散帙问所知翰曰翰笔也袠书衣也莹磨也疑谓有所不决】摘芳爱气馥拾蘂怜色滋色滋畏沃若人事亦销铄【善曰毛诗曰桑之未落其叶沃若楚词曰质销铄以汋约贾逵国语注曰铄销也　济曰沃若盛也言草木滋繁则反枯槁人事至盛亦畏销铄谓衰散也】子衿怨勿往谷风诮轻薄【善曰毛诗曰靑靑子衿悠悠我心纵我不往子宁不嗣音又序曰谷风刺幽王也天下俗薄朋友道絶焉　良曰子衿谷风皆诗篇名刺风俗轻薄而朋友道絶不相往来】共秉延州信无慙仲路诺【善曰延州信谓挂剑也向曰秉执也延州谓吴季札也心许徐君剑回挂于垄上子路无宿诺言执信不慙此二人】灵芝望三秀孤筠情所托【善曰楚词曰采三秀于山间王逸云秀谓芝草也礼记曰其在人也如竹箭之有筠贯四时而不改柯易叶韦昭汉书注曰竹皮筠也于贫切　铣曰灵芝神芝也三秀嵗三结实也筠竹箭言情志托此芝筠之芳坚】所托已殷勤秪足搅怀人【善曰谢灵运诗曰犹复恵来章秖足搅余思毛诗曰嗟我怀人　翰曰搅乱也言托殷勤之心只乱所思之志】今行嶀【呼】嵊【剰】外衔思至海濵【善曰孔防稽记曰始宁县西南有嶀山剡县有嵊山陆机赴洛道中诗曰朝徂衔思徃尚书曰海濵广斥嶀他乎切嵊食证切　济曰嶀嵊二山名濵涯也】觌子杳未僝【士简】款睇在何辰【善曰孔安国尚书曰僝见也字林曰款诚也意有所欲也广雅曰睇见也　良曰杳逺睇视也言我观子逺未能相见款视知在何时】杂佩虽可赠疏华竟无陈【善曰毛诗曰知子之来之杂佩以赠之疏华瑶华也楚辞曰折疏麻兮瑶华将以遣乎离居　向曰杂结也言结芳草为佩折疏麻之华以赠离居竟无陈谓无所寄】无陈心悁【一】劳旅人岂游遨幸及风雪霁青春满江臯【善曰毛诗曰中心悁悁説文曰霁雨止也楚词曰青春爰谢又曰驰骛乎江臯　铣曰悁忧也羇旅在此非为遨游但避风雪耳霁晴也臯江曲也】解缆候前侣还望方郁陶【善曰谢灵运相送方山诗曰解缆及流潮又酬恵连诗曰幽居复郁陶翰曰缆系舡索郁陶哀思也言解缆望前行之徒回顾忆所怀而哀思】烟景若离逺末响寄琼瑶【善曰琼瑶谓玉音也　济曰言烟景离隔相去既逺后可附音信也投我木桃报之琼瑶谓书也】
　　王徴君【养疾】　微【五臣作徽　铣曰此诗被徴不应隐于潇湘之间】
　　窈蔼潇湘空翠磵澹无滋【善曰窈蔼深逺之貌杜育蕣赋曰怀丰穰之滋润　良曰窈蔼幽静貌潇湘二水名翠涧色言此涧水澹然无滋味】寂歴百草晦欻吸鹍鸡悲【善曰寂歴雕疎貌説文曰晦尽也谓雕尽也一曰毛苌诗传曰晦昧也凡草木华实荣茂谓之明枝叶雕伤谓之晦欻吸疾貌楚辞曰鹍鸡嘲哳而悲鸣　向曰寂歴闲旷貌晦闇也欻吸犹俄顷鹍鸡鸟名悲鸣也】清隂往来逺月华散前墀錬药瞩虚幌泛瑟卧遥帷【善曰説文曰链化金也錬与练古字通又集畧曰幌以帛防牕也文赋曰同朱弦之清泛朱弦瑟弦也　铣曰清隂日也墀堦瞩对幌防也泛瑟谓抚瑟也遥逺也帷谓山中】水碧验未黩金膏灵讵缁【善曰山海经曰耿山多水碧郭璞曰碧亦玉也苍颉篇曰黩垢黩也穆天子传河伯曰示汝黄金之膏毛苌诗传曰缁黒色也　翰曰水碧水玉也与金膏并仙药其灵验未可得而缁黩缁黩染也】北渚有帝子荡瀁不可期【善曰楚辞曰帝子降兮北渚目兮愁予阮籍咏怀诗曰荡瀁焉可能　济曰北渚谓所居之北　帝子娥皇女英荡瀁言随波上下不可与之结期】怅然山中暮怀疴属此诗【善曰淮南子曰怅然若有所亡楚辞曰幽独处乎山中又曰抒中情而属诗　良曰怅然失志貌言失志山中抱其疴疾而属缀此诗】
　　袁太尉【从驾】　淑【向曰为御史中丞时从宋髙祖拜庙并祭南郊之作】
　　宫庙礼哀敬枌邑道严【善曰顔延年拜陵庙诗曰哀敬隆祖庙枌枌榆社也汉书曰髙祖祷丰枌榆社説文曰幽逺也谓神道幽逺也铣曰礼祭之法尽哀致敬汉丰邑有枌社宋汉之子孙故祭枌社之道可敬而致】恭洁由明祀肃驾在祈年【善曰毛诗曰敬恭明祀义曰祈年孔夙　翰曰恭洁谓敬而祭洁清也祀祭祈求也言郊天求明年之谷】诏徒登季月戒鳯藻行川【善曰孔安国尚书传曰登升也羽猎赋曰冬季月鳯凰车名甘泉赋曰乃登鳯凰兮翳华芝行川所行之川也行犹道也　济曰诏徒谓告众也季月九月也鳯鳯葢也藻文彩也言鳯葢散文彩于所行之川】云斾象汉徙宸网拟星悬【善曰髙唐赋曰建云斾宸网天毕也西京赋曰天毕前驱薛综曰毕网也象毕星鲁灵光殿赋曰浮柱岹嵽以星悬　良曰斾云旗也言侍从部伍象天汉回移也宸网谓天子车上珠网如天星之悬】朱櫂丽寒渚金鋄【无犯】映秋山【善曰朱櫂以朱漆饰櫂也蔡邕独断曰金鋄者马冠也髙广各五寸　向曰櫂幰竿也鋄马饰也丽映谓照曜也寒渚秋山所游之处】羽卫蔼流景防吹震沈渊【善曰羽卫负羽侍卫也防发吹也淮南子曰浮吹以虞沈川鳞介也　铣曰羽卫羽葆防卫天子也蔼映也流景日也防吹防衣人吹箫管震动深渊也】辨诗测京国履籍鉴都防【善曰礼记曰天子五年一巡狩命太师陈诗以观民风孙卿子曰履天子之籍聴天下之断　铣曰辨陈也谓太师陈诗以观京国之风籍谓聴断之书鉴视也视都防之寃屈】萌【五臣作甿】谣响玉律邑颂被丹弦【善曰沈约宋书曰调乐金石有一定之声故造钟磬者先律调之然后施之于箱悬司马彪续汉书曰候气之法殿中候用王律十二惟二至乃候灵台用竹律六十顔延年曲水诗序曰途歌邑诵尚书大传曰大琴朱弦蔡邕琴赋曰丹弦既张八音既平翰曰甿田人言采田人之歌邑老之颂以考玉律朱弦之乐】文轸薄桂海声教烛冰天【善曰礼记曰书同文车同轨尚书曰外薄四海孔安国曰薄迫也言至海也南海有桂故云桂海上林赋曰经乎桂林之中过乎泱漭之野尚书曰朔南暨声教苍颉篇曰烛照也淮南子曰八纮北方曰积水髙诱曰北方寒氷所积因以为名积冰也　济曰轸车也桂海南极冰天北极也言文轨声教之盛迫照逺方】和恵颁上笏恩渥浃下筵【善曰礼记曰笏诸侯以象顔延年观北湖田收诗曰温渥及舆和恵属后筵　良曰颁布也上笏谓大夫之爵言天子和泽布及大臣而恩渥遍浃于下席】幸侍观洛后岂慕巡河前【善曰尚书中候曰天乙在亳东观乎雒黄鱼双跃出跻于坛化为黑玉孝经钩命决曰舜即位巡省中河录图授之　向曰汤观洛得黄鱼之瑞尧居河濵神负图而至言我有幸得侍从观洛岂慕前君巡河之美】服义方无沫展歌殊未宣【善曰楚辞曰身服义而未深沫亡是切广雅曰沫已也楚辞曰展诗兮防舞王逸曰展舒也言舒展诗曲作为雅乐者也　铣曰言我服天子道义无已虽舒展歌诗未能宣其美化】
　　谢光禄【郊游】　庄
　　肃舲出郊际徙乐【五臣作药】逗江隂【善曰楚辞曰乗舲舡余上沅兮齐吴榜以击汰王逸曰舲舡窗牖也徙乐行乐也説文曰逗止也　翰曰肃敬舲舡也江隂北江岸】翠山方蔼蔼青浦正沈沈【善曰上林赋曰沈沈隐隐　济曰蔼蔼盛貌沈沈深静貌】凉叶照沙屿秋荣冒水浔【善曰刘渊林吴都赋注曰屿海中洲上有山石也説文曰浔水傍也　济曰屿水中山也秋木叶黄故云照冒覆也浔水畔也】风散松架险云郁石道深【善曰松枝可以为架故因谓之架焉　济曰松横生曰架风散则松架益危云繁则山路增幽也】静黙【五臣作然】镜緜野四睇乱曾岑【善曰庄子曰静黙可以补病谷梁传曰緜地千里　济曰镜睇皆视也緜逺曾髙也岑峯也言四面视髙岑逺野而乱于日】气淸知鴈引露华识猨音云装信解黻烟驾可辞金【善曰云装云衣也苍颉篇曰绂绶也黻与绂通烟驾烟车也金金印也　良曰气清露华谓秋时则鴈度猨音犹哀也云装仙人以云霓为裳也黻冕也言见此仙道可解黻辞荣以从之】始整丹泉术终夺紫芳心【善曰抱朴子曰黄帝南到贠陇采若干之华饮丹峦之泉外国图曰贠丘有赤泉饮之不老紫芳紫芝也邹润甫游仙诗曰紫芝列红敷丹泉激阳渎向曰整信也丹泉丹峦之泉饮之不死】行光自容裔无使弱思侵【善曰楚辞曰云期兮电骛儵忽兮容裔　铣曰神不灭曰行光容裔自在貌弱思谓俗事言我神之不灭而得自在故不使俗事侵害】
　　鲍参军【戎行】　昭
</div>
    <div class="pagination">
<a href="六臣注文选_page19.html">上一页</a><span>...</span><a href="六臣注文选_page15.html">15</a><a href="六臣注文选_page16.html">16</a><a href="六臣注文选_page17.html">17</a><a href="六臣注文选_page18.html">18</a><a href="六臣注文选_page19.html">19</a><span class="current-page">20</span><a href="六臣注文选_page21.html">21</a><a href="六臣注文选_page22.html">22</a><a href="六臣注文选_page23.html">23</a><a href="六臣注文选_page24.html">24</a><a href="六臣注文选_page25.html">25</a><span>...</span><a href="六臣注文选_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
