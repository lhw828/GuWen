<!DOCTYPE html>
<html>
<head>
    <meta charset="UTF-8">
    <title>文苑英华 - 第 408 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 408 页/共 634 页</h1>
    <div class="content">　　刑礼道一道
　　恤刑
　　问易称议狱书载恤刑人命所悬于兹为重然姬旦制三典之宜萧何定九章之律汉文除肉刑之科孝景减笞棰之令互相沿革虽复不同意在明威终资慎罚今既道符太古徳侔往初化越可封时当刑措専欲道徳齐礼才画衣冠反朴还淳肌肤不复恐随时之义草艾不足惩其揆事立方赭墨无以防其伪歴代轻重舍用之规幸为陈之何者便俗
　　对　　　　　　　　　　　辛崇敏
　　对某闻天播四时资寒暑而成歳国持二柄愼赏罚而称权然逖听上皇异冠鞸而知禁洎乎后叶廼黥刖以惩非故议狱缓刑着乎易象钦哉惟恤勒在虞书姬旦佐周量国政而为三典萧何辅汉取秦法而定九章逮文景仁明防称刑措减笞棰之令除肉刑之科降及当涂至于典午或逓相轻重笔削异端虽变易随时各殊涂而并驾禁邪助礼乃一揆而同归我皇睿哲钦明丕承寳祚道髙连陆绩迈羲轩徳潜通神功侔于造化损已利物泽洽于含灵驭俗调风布春官之大礼明威止杀削秋荼之繁刑任臯陶以士师命定国为廷尉惟明克允人自不偷比屋有可封之人道路无赭衣之伍纳黎元于仁夀反甿俗于淳和荡荡巍巍无徳而称矣五刑八议金科玉条沿革合其规模损益得其轻重较如画一法无二门用化洽于时雍将行之而不犯循之为美改作非宜谨对
　　同前　　　　　　　　　　刘藏器
　　对结绳以往阙文字而不传观迹以来焕图书而可瞩日温月冷既畅之以隂阳左春右秋亦効之以生杀方之四序取则二仪震雷霆以曜威象天讨而明罚至如赭衣艾笔【管子治古无肉刑而有象刑供艾毕设赭衣注毕与韠同又古字笔毕通用】之制用于唐虞之朝劓刖宫割之刑施于夏殷之日既申之以三刺亦放之以五流郑产铸书吕侯训赎秦吹鼎镬汉调菹醢变三章而制九章减五百而笞二百歴当涂而互用涉典午而兼行今徳冠往初功髙防古既反真淳之俗还归仁义之衢解网泣辜惟刑是恤断而难续夙采缇萦之言议狱缓刑乆纳温舒之奏不轻不重非省非繁既合时宜无劳横议谨对
　　刑法得失
　　问象五星七宿法壅水胜金是何刑焉深惑其义卖爵缗钱之令越官朝防之律见知腹诽之法直指夏兰之使不知谁制莫委所由因戱加杖其人絶命解鬬触刃从子殒躬有若此流将欲何断夫杖妻面致大辟之科妇搏姑耳从减死之论斯之所决于礼安乎鲍昱赦东海之杀人陈忠纵颖川之请代如其得失亦可闻诸
　　对
　　对某闻弧矢以威用刑之迹遂兆雷电皆至折狱之义仍明乃有金朴异俦行乎舜日劓刖殊类施于姬年莫不防宻随时轻重沿事语其数各有像焉土壅水而不流宫条斯凖火胜金而逾墨黥法是依于【疑作放】七宿异节之精实惟膑罚则五星应改之变爰在劓科上郡罹旱孝景复循【汉食货志作修】卖爵南畆不出武帝遂下缗钱越官起于【一作自】张汤朝防兴于赵禹公孙生见知之渐顔异为腹诽之初直指夏兰之辈出于惨刻之日斯并虚生【疑作虐主】所得【一作行】佞臣攸致至若因戯杖而絶命触鬬刄以亡身既有误致之由断取罚金之议妻则为室夫亦称天虽云杖面陷【一作讵】容大辟良为情疑后主肆其不敬由斯之故方致极刑妇之承姑严于子道岂此陵辱以从减论然则鲍昱之科于义失矣仲逺之驳与礼符焉赦子母之情非无髙趣纵昆季之代已在前讥谨对
　　往代为刑是非
　　问干灵着象圣人仰则左生右杀天之道也先寛后猛王之度焉何则反鲁删诗下车而诛少正入闗约法缔构而封雍齿为往迹之浮言为后涂之令则若云刑法不施于淳朴杀戮必用于凋讹则感电前皇不应染刃望云后帝方示草缨沉吟乆之未知孰是至于宜狱宜犴五刑九刑清室黄沙之肇基执秩仆区之创迹墨幪抵罪防服记刑误法理而挥刀谬刑名而伏劔咸晦胎祖侧伫根由方听安于之言复迓【疑作讶】温舒之奏景慕埋桐之术欣闻观璧之规欲揆何人得阶斯理钟繇王朗尚且相持叔向郑侨犹疑竞爽度长絜大谁最指南胜躅髙纵【音踪】何代为是
　　对
　　对天道未醨混彼我于非马上徳云失迫聚散于驱鸡所以圣照防先贤圗事始创礼崇敬攸开揖让之端设法明威用杜奸邪之路然则昌户受厯斩凶残于鳯墟夀丘驭圗剪奸回于鹿野将衔勒以控奔马兴隄防以给羣流既系事以惨舒亦随时而赏戮遂使仲尼反鲁先诛少正髙祖入秦遽封雍齿上如黄神摄运丹陵纂厯歩骤之轨髣髴殊涂亭毒之规依稀一致况乎时屯竞逐理便于干戈道秦【疑作泰】让夷义归于玉帛斯则铜兵玉玦固可举于轩皇艾服草缨岂谬施于唐帝至于宜狱宜犴诗人因赋以诫时五刑九刑晋臣贻书以训俗卯金啓汉诏青室以惩奸典午承曹建黄沙而肃物晋疏执秩楚设仆区令尹之调驭长安防服化探丸之子唐侯之光宅天下墨幪致凿顶之夫法或谬加李离伏劔刑疑滥及勾践挥刀属以安于絶简之词温舒缓刑之奏候埋桐以察理拟观璧以照奸擅彼髙踪虽云可尚自我作古夫复何逺且魏朝御史议驳钟繇之疎晋室大夫书谴郑产之丑荷校灭耳迷悔吝于六爻骋辙荒心垂钦恤于三锾欲允时须议将安属未若践臯陶之胜躅诏于公以度长详彼刑书无溺情于爱恶揣兹心称不挠法于重轻自然束影还淳并三皇以比迹削雕归朴局【一作并】五帝而遐踪谨对
　　眚灾肆赦【礼部试第二道】
　　问书曰眚灾肆赦又曰宥过无大而礼云执禁以齐众不赦过若然岂为政以徳不足耻格峻立必罚斯为礼乎诗称既明且哲以保其身易称利用安身以崇徳也而论语云无求生以害仁有杀身以成仁若然则明哲者不成仁欤杀身者非崇徳欤
　　对　　　　　　　　　　　白居易
　　对圣王以刑礼为大窦【集作忧】理乱系焉君子以仁徳为大窦【集作寳】死生一焉故邦有用礼而不【集作大】理者有用刑而小康者古人有崇徳而逺害者有蹈仁而守死者其指归之义可得而知焉在乎圣王乘时君子行道也何者当其王道融人心质善者众而不善者鲜一人不善众人恶之故赦之可也所以表好生恶杀且臻乎仁夀之域矣而肆赦宥过之典由兹作焉及夫大道隠至徳衰善者鲜而不善者众一人不善众人效之故杀【集作赦】之不可也所以月日惩恶劝善且革其浇醨之俗矣而执禁不赦之制【集作文】由兹兴焉此圣王【集有所以二字】随时以立制顺变而致理非谓徳政之不若刑罚也然则君子之为君子者为能先其道后其身守其常则以道善乎身罹其变则不以身害乎道故明哲保身亦道也巢许得之求仁杀身亦道也夷齐得之虽殊时异致同归于一揆矣何以覈诸观乎古圣贤之用心也茍守道而死死而【集作且】不朽是非死也茍失道而生生而不仁是非生也向使夷齐生于唐虞之代安知不明哲保身欤巢许生于殷周之际安知不求仁杀身欤盖否与泰各系于时也生与死同归于道也由斯而观则非谓崇徳者不为成人杀身者不为明哲矣鸣呼圣王立教同出而异名君子行道百虑而一致亦犹水火之相戾同根于冥数共济于人用也亦犹寒暑之相反同本于元气共济于嵗功乎则用刑措刑之道保身杀身之义昭昭可知欤谨对
　　止狱措刑【在富而教之】
　　问成康御宇囹圄空虚文景继统刑罚不用太宗化下而人不犯成此功者其效安在桀纣在上比屋可诛秦氏为君赭衣满道致此者其故安在今欲鍳桀纣秦氏之弊继周汉太宗之功使人有【集无有字】耻且格刑措不用备详本末着之于篇
　　【自此至巻终并于白居易集凖备制科七十五门中摘取五篇其问荅皆居易拟作】
　　对
　　对臣闻仲尼之训也既庶矣而后富之既富矣而后教之管子亦云仓廪实知礼莭衣食足知荣辱然则食足财豊而后礼教所由兴也礼行教立而后刑罚所由措也盖前事之不忘后事之元龟臣请以前事明之当周成康之时天下富夀人知耻格故囹圄空虚四十余年当汉文景之时节用劝农海内殷实人人自爱不犯刑法故每嵗决狱仅至四百及我太宗之朝勤俭化人人用富庶加以徳教致于升平故一嵗断刑不满三十虽则明圣慎刑贤良恤狱之所致也然亦由天下之人生厚徳正而寡过也当桀纣之时暴征讐敛万姓穷苦有怨无耻奸宄并兴故是时也比屋可戮及秦之时厚赋以竭人财逺役以殚人力力殚财竭尽为冦贼羣盗满山赭衣塞道故每嵗断罪数至十万虽则暴君淫刑奸吏弄法之所致也然亦由天下之人贫困思邪而多罪也由是观之刑之繁省系于罪之众寡也教之废兴系于人之贫富也圣王不患刑之繁而患罪之众不患教之废而患人之贫故人茍富则教斯兴矣罪苟寡则刑斯省矣是以财产不均贫富相并虽尧舜为主不能息忿争而省刑狱也衣食不充冻馁并至虽臯陶为士不能止奸宄而去盗贼也若失之于本求之于末虽圣贤并出【集作生】臣窃以为难矣至若察小大之狱审轻重之刑定加减于科条得情伪于声【集作察】色此有司平刑之要也非王者恤刑之徳也至若尽钦恤之道竭哀矜之诚使生者不怨死者不恨此王者恤刑之徳也非圣人措刑之道也必欲端影于表澄流于源则在乎富其人崇其教开其亷耻之路塞其寃滥之门使人内乐其生外畏其罪则必过犯自省刑罚自措斯所谓致羣心于有耻立大制于不严古者有画衣冠异章服而人不犯者由此道素行也
　　论刑法之弊【升法科选法吏】
　　问今之法贞观之法今之官贞观之官昔何为而大和今何为而未理事同效异其故何哉将刑法不便于时耶而官吏不得其人耶
　　对
　　对臣伏以今之刑法太宗之刑法也今之天下太宗之天下也何乃用于昔而俗以宁一行于今而人未和平【集作休和】臣以为刑法不便于时是官吏不循其法也此由朝廷轻法学贱法吏故应其科与补其吏者率非君子也其多小人也盖刑法者君子行之则诚信而简易简易则人安小人行之则诈伪而滋章滋章则俗敝此所以刑一而用二法同而理殊者也矧又律令尘蠧于栈阁制勑堆盈于案几官不徧覩法无定科今则条理轻重之文尽询于法直是使国家生杀之柄假手于小人小人之心孰不可忍至有黩货贿者矣有怙亲爱者矣有陷讐怨者矣有畏权豪者矣有欺贱弱者矣是以重轻加减随其喜怒出入比附由乎爱憎官不察其所由人不知其所避若然则虽有贞观之法茍无贞观之吏欲其行善无乃难乎陛下诚欲申明旧章刬革前弊则在乎高其科重其吏而已臣谨按汉制以四科辟士其三曰明习法【集作律】令足以决狐疑能按章覆问文中【一作任】御史者辟而用之伏惟陛下悬法学为上科则应之者必俊乂也升法吏为清列则授之者必贤良也然后考其能奨其善明察守文者擢为御史钦恤用情者迁为法官如此则仁恕之诚廉平之气不散于简牍之间矣掊尅之心舞文之弊不生于刀笔之下矣与夫愚诈小吏窃而弄之者功相万也臣又闻管仲夺伯氏之邑没无怨言季羔刖门者之足亡而获宥孔明黜廖立之位死而垂泣三子者可谓能用刑矣臣伏思之亦何代无其人乎【集作哉】在乎求而用之考而奨之而已伏惟陛下再三察焉
　　使人畏爱恱服【理大罪赦小过】
　　问政不可寛寛则人慢刑不可急急则人残故失于恢恢则漏网而为务于察察则及泉而不祥将使寛猛适宜疎宻合制上施畏爱之道下有恱服之心刑政之中何者为得
　　对
　　对臣闻圣人在上使天下畏而爱之悦而服之者由乎理大罪赦小过也书曰宥过无大况小者乎刑故无小况大者乎故宥其小者仁也仁以容之则天下之心爱而恱之矣刑其大者义也义以纠之则天下之心畏而服之矣臣窃见国家用法似异于是何则纠察之政急于朝官而寛于外官惩戒之刑加于小吏而纵于长吏是故权轻而过小者或反绳之寄重而罪大者或反赦【集作舍】之臣伏思之恐非先王宥过刑故之道也然则小大之喻其犹鱼耶鱼之在泉者小也察之不祥鱼之吞舟者大也漏之不可刑烦犹水浊水浊则鱼喁政慢【集作寛】犹防决防决则鱼逝是以善为理者举其纲疎其网纲举则所罗者大矣网疎则所漏者小矣【集作也】伏惟陛下举其纲于长吏疎其网于朝官舍小过以示仁理大罪而明义则畏爱恱服之化暗【集作闇】然而日彰于天下矣
　　议肉刑【可废不可用】
　　问肉刑者其来尚矣其废乆矣前贤之论是非纷然今欲弃而不行法或乖于稽古若举而复用义恐失于随时取舍之间何者为可
　　对
　　对臣伏以汉除肉刑迨今千有余祀其间博闻逹识之士议其是非者多矣欲废之者则曰刻肤革断支体人主忍而用之则恺悌恻隠之心乖矣此缇萦所谓虽欲改过自新其道亡繇者也其欲复之者则曰任棰令用鞭刑酷吏倚而行之则専杀滥死之弊作矣此班固所谓以死罔人失本者也臣以为议事者宜征其实用刑者宜酌其情若以情实言之则可废而不可复也何者夫肉刑者盖刵劓防黥刖之类耳书所谓五虐之刑也昔苖人始淫为之而天既降咎及秦人又虐用之而天下亦离心夫如是则岂无滥死者耶汉文帝始除去之而刑罚以清我太宗亦因而弃之而人用不犯夫如是则岂有罔人者耶此臣所谓征其实者也臣又闻圣人之用刑也轻重适时变用舍顺人情不必乎反今之宜复古之制也况肉刑废之乆矣人莫识焉今一朝卒然用之或絶筋或折骨或伤面【集作面伤】则见者必痛其心闻者必骇其耳又非圣人适时变顺人情之意者征之于实既如彼酌之于情又若【集作如】此可否之验岂不明哉传曰君子为政贵因循而重改作又曰利不百不变法臣以为复之有害而无利也其可变而改作乎
　　刑礼道【迭相为用】
　　问圣人之致理也以刑纠人恶故人知劝惧以礼道人情故人知耻格以道率人性故人反淳和三者之用不可废也议者将偏举而行耶将并建而用耶从其宜先后有次耶成其功优劣有殊耶然则相今日之所宜酌今日之所急将欲致理三者奚先
　　对
　　对臣闻人之性情者君之土田也其荒也则薙之以刑其辟也则莳之以礼其植也则获之以道故刑行而后礼立礼立而后道生始则失道而后礼中则失礼而后刑终则脩刑以复礼脩礼以复道故曰刑者礼之门礼者道之根知其门守其根则王化成矣然则王化之有三者犹天之有两曜【集作防】嵗之有四时废一不可也并用亦不可也在乎举之有次措之有伦而已何者夫刑者可以禁人之恶不能防人之情礼者可以防人之情不能率人之性道者可以率人之性又不能禁人之恶循环表里迭相为用故王者观理乱之深浅顺刑礼之后先当其惩恶抑淫致人于劝惧莫先于刑刬邪窒欲致人于耻格莫尚于礼反和复朴致人于敦厚莫大于道是以衰乱之代则弛礼而张刑而平定之时则省刑而礼清浄之日则杀礼而任道亦如祁寒之节则疎水而俯火徂暑之候则逺火而狎水顺嵗候者适水火之用逹时变者得刑礼之宜适其用逹其宜则天下之理毕矣王者之化成矣将欲校【集作较】其长短原其始终顺其变而先后殊备其用而优劣等离而言之则异致合而理之则同功其要者在乎举有次措有伦适其用逹其宜而已方今华夷有截内外无虞人思休和俗已平康是则国家杀刑罚之日崇礼乐之时所以文易化成道易驯致者由得其时也今其时得矣伏惟陛下措而不失焉













　　文苑英华卷四百九十八
　　钦定四库全书
　　文苑英华卷四百九十九　宋　李昉等　编平农商
　　工商货币一道　　　　泉货一道
　　钱不行一道　　　　　防肆一道
　　四民之业优劣一道　　衣食之源一道
　　仓廪之实一道　　　　息游惰一道
　　平百货之价一道
　　工商货币
　　问夫贸迁化居资货以通守位聚人理财为用故贝赡于夏殷金币富于周汉顷国弗崇侈而府无盈储赋不加厚而黎庶弥贫实由货重物轻以臻斯弊若有单子推权之宜贾生敛散之术其具陈之
　　对　　　　　　　　　　　丘真孙
　　对臣闻哲王之统俗也陈货洪范通有无之用取市噬嗑致交易之所至乎九府立其法资币量其宜盖理本救人而轻重随代故周景铸金穆公规其实汉文造币梁傅议其违虽贯朽费滥而市非物轻粱肉不匮而家非货重何者淳朴既散浇伪成俗惰农夺其嵗功徇利昧其日用所以负贩盈廛分谷布野崇朝思飡则物不得贵争利因阜则货不得贱故弋绨虽御国之所先蒸人乃乂邦之攸本故贾谊慷慨陈力农之戒仲舒殷勤明重谷之说今宜思五土之宜勤三时之务教养殖人赏课田畯重游适之赋轻力穑之役师李悝于魏邦式蔡癸于汉代用能遗穂委畆红粟露积垂拱岩廊击壤衢巷咏歌升平岂不盛欤臣学不师古识昧政化勉酬【一作充赋】枉问敢献瞽言
　　泉货
　　问羲农之时市井爰立夏殷以往泉货无闻太公立九府之法夷吾通万钟之蔵轻重良由于出令敛散实在于得时自此以还资币数改景王寳货单穆立母子之讥文帝四铢贾生深博祸之叹既而白金易贱赤仄难行小则米石至万大乃一当五百禁铸弥重奸钱益多虽复弃市相寻黥罪日报茍非其术为害更深且示以厚利随以重辟是诱良民陷之坑阱朕瞩此流弊情甚伤之故罢均输之官省塩铁之利复欲收铜于断铸劝百姓于农桑夺商贾之权塞兼并之路而象称交易书载懋迁厯代相承行之已乆一日变改公私非便且军国所湏虚【一作糜】费犹广尺寸为用分裂亦难益国宁民应有长防明言尔志以沃朕心
　　对　　　　　　　　　　　宋伯宜
　　对臣闻楚王明月之珠寒而不可服魏王照室之寳饥而不可饵然则养羣黎之气命为万姓之衣被茍异农桑义难豊渥虽继天象日之际犹为血饮但立地甄海而还谁不粟食质文空变高深自徙亲籍躬桑殊途共致故得时名有道世号无为英声鼓而未穷茂实飞而讵已方验称为寳者不劳气白如虹谓之天者不假圎而似盖且铸金为贝信有从来汉改四铢秦行半两用舍更互废轻就重之宜损益不常地马天龙之异复有豫章铜岳蜀道铜山全归佞幸之炉顿入诸侯之冶所以公私太半伪实相蒙奸佞由此而兼并豪戚因兹而聚敛洛京三之内贾客云屯齐宫七市之间商人雾塞乃令东汉楚子高阁浮空西蜀彭家连楼跨术雷车电骑多出工巧之家列鼎撞钟无非货殖之里宾徒藿肉鲍书不足伦僮仆藜余张诗莫能序三田为之废业五稼由此多荒伏惟陛下依干度立坤功道则光格四天徳乃牢笼九地五羊衔粟时和之义先表防雀飞鸣嵗稔之征已见尚留情天下之命置懐天下之本欲絶彼工商断兹塩铁乃还淳之要术非进取之权道何者今东南虽欵西北未平戎马可驰兵车骤转假复铜头铁额本无敌于黄轩缮甲行师固有劳于苍帝诚宜立彼田畯辟兹泉府既笃垦草之功还脩上林之务耕疆抗陆织室开扉采彼三条籍兹千畆时行范子擒吴之秘计兼管相霸齐之逺略陇西马援监旧铸之司淮阳汲黯塞奸炉之巧乃复罄杜冶之便宜疏郑陂之浩淼羽林创其始中郎嗣其末王基进业劳就沮漳邓艾申权功成陈蔡邱陵灭矣禾粟之饶未亏洛水竭焉资贮之蓄宁减于是脩天阵纵天兵既饮马于南池遂征鹣于西海然后收铜勿用沈璧而归崇士女于耕桑禁绮绣于商贾则尧心舜行并可陵胜火职云司翻能度越者矣谨对
　　问钱不行
　　对　　　　　　　　　　　岑文本
　　对去智絶巧圣人之至徳斵雕为朴先王之令图是以贾多端则贫士多技则匮未有崇兹剞劂竞彼奢淫而能匡国安家宣风致化者矣自文明御宇大拯黔黎继礼乐于将絶反淳风于已散庶绩伊凝彛伦攸叙虽复工商异类四民之禁惟宜而锥刀必争三农之务或失诚宜絶其丽美敦兹质朴刻玉雕金弃之如草芥挥锄执耒纪之以贤良则稼穑惟兴勤体之夫知劝怠惰方革游手之人自除谨对
　　问肆
　　对　　　　　　　　　　　郭正一
　　对肆之兴用存交易山泽之利事属贸迁是以先王因井而制居往圣观爻而立义将以致兹百族通彼万商罗肆巨千广充上积之货旗亭五里俯映星繁之珍是使蹀马回辕歴阛阓而流溢往商来贾候朝夕以盈途岂唯灼蓍蔡以观贞旁临季主之肆泛萍蚁而开宴近对文君之垆讵比夫齐宫七市女闾连闭殷室九君姬屋成列但负贩之徒异业趣竞刺绣谢其倚门多财归其善贾由此聂政屠养无辞屈辱平仲有求终甘湫隘故知析毫之子不可责以忘机徇利之夫难以征其重义况墆翳之侣本异夷齐货殖之徒率同猗白若通其小利谅无拥于四人处以淳心恐有乖于一物诚可除兹滥贿禁彼邪赢则奸党自消不待曺叅之令市无二价讵止黄轩之风谨对
　　四民之业优劣
　　问士农工商四民各业废一不可取譬五材而阙里致言鄙于学稼漆园起论爰称絶巧岂先圣埀文义有优劣将随方设教或有【文粹作理或】变通者哉尔其矢陈用啓前惑
　　对　　　　　　　　　　　骆宾王
　　对出震登皇垂衣裳而驭箓乘干践帝顺舒惨以【集作而】字甿莫不畏九士以开基【集作列九土以开疆】因四人而安业故农为政本两汉举力田之勤财曰聚人九市列维金之利陟龙门而就日入仕弹冠斵蝇翼以成风追工运斧咸用因人成事随利济时盖五帝通规三王茂范然则泣麟上圣训三千以领徒夣蝶幽人抟九万而济物欲使丘门志学折【文粹作析】以问农之言汉渚絶机杼以灌园之巧斯乃变通权教趋舍异【集作适】宜当今海内乂安天下乐业士食旧徳农服先畴自可孙献书以待公车之诏王丹载酒时慰田家之劳谨对
　　衣食之源【礼部试第一道贞元十六年】
　　问周礼庶人不畜者祭无牲不耕者祭无盛不蚕者不帛不绩者不缞皆所以耻不勉抑游惰欲人务衣食之源也然为政之道当因人所利而利之故脩其教不易其俗齐其政不易其宜由是农商工贾咸遂生业若驱彼齐人疆以周索牲盛布帛必由已出无乃物力有限地宜不然而匮神废礼谁曰非阙且使日中为市懋迁有无者更何事焉
　　对　　　　　　　　　　　白居易
　　对利用厚生教之本也从宜随俗政之要也周礼云不畜无牲不田无盛不蚕不帛不绩不缞盖劝厚生之道也论语云因人所利而利之盖明从宜之义也夫田畜蚕绩四者之所宜者多土人之所务者众故周礼举而为条目且使居之者无游情无惰业焉其余非四者虽不具学则随其土物生业而劝之可知矣非谓使物易业土易宜也夫先王酌教本提政要莫先乎任土辨物简能易从然后立为大中垂之不朽者也若谓其驱天下之人责其所无强其所不能则何异夫求靡【集无靡字】萍于中陵【集作逵】植橘柚【集无柚字】于江北反地利违物性孰甚焉岂直易俗失宜匮神废礼而已且圣人辨九土之宜别四人之业使各利其利焉各适其适焉犹惧生生之物不均也故日中为市交易而退所以通货食迁有无而后各得其所矣由是言之则大易致人之利【集作制】周官劝人之典论语利人之道三科具举有条而不紊谨对
　　仓廪之实【礼部试第五道】
　　问纺绩之弊出于女工桑麻不甚加而布帛日已贱蚕织者劳焉公议者知之欲乎价平其术安在又仓廪之实生于农畆人有余则轻之不足则重之故嵗一不登则种植【集作仓】多竭往年时雨候宸慈轸懐遣使赈廪分官贱粜故得馁殍载活麦禾载登思我王度金玉至轻【集作矣】窃闻耿夀昌常平今古称便国朝典制亦有斯仓开元之二十四年又于京城大署贱则加价收籴贵则约平出粜所以时无艰食亦无伤农今若官司上闻追葺旧制以时敛散以均贵贱其于羡【集作美】利不亦多乎
　　对
　　对人者邦之本也衣食者人之所由生也古者圣人在上而下不冻馁者非家衣而户食之盖能为之开衣食之源均财用之节也方今仓廪虚而农夫困布帛贱而女工劳以愚所窥粗知其本何者夫天之数无常故嵗一丰必一俭也衣食之生有限故物有盈即【一作则】有缩也古人知其必然也故敦俭啬以足衣务储蓄以足食是以尧有九年之水汤有七年之旱野无青草人无菜色者无他故盖勤俭储积之所致耳故曰前事之不忘后事之元龟也当今将欲开美利利天下以厚生生烝人返贞观之升平复开元之富夀莫善乎实仓廪均丰凶则耿夀昌之常平得其要矣今若升闻率循旧制上自京邑下及郡县谨豆区以出纳督官吏以监临嵗丰则贵籴以利农嵗歉则贱粜以防下若水旱作沴则资为九年之蓄若兵革或动则餽为三军之粮可以均天时之丰俭权生物之盈缩循而行之实百代不易之道也虞灾救利物宁邦莫斯甚焉然则布帛之贱者由钱刀之壅也茍粟麦足用泉货通流则布帛之价轻重平矣抑居易闻短绠不可以汲深曲士不可以语道小子狂简不知所以裁之莫究微言空慙大【集作下】问谨对
　　息游惰【劝农桑议税赋复租庸罢缗钱用谷帛】
　　前　人
　　问一夫不田天下有受其馁者一妇不蚕天下有受其寒者斯则人之性命系焉国之贫富属焉方今人多游惰地有遗力守本业者浮而不固逐末作者荡而防归夫然岂惩戒游惰之失其道耶将敦劝农桑之教不得其本耶
　　【此下并于白居易集凖备制科七十五门中摘取二篇其问荅皆居易拟作】
　　对
　　对臣伏见今之人舍本业趋末作者非恶本而爱末盖去无利而就有利也夫人之蚩蚩趋利者甚矣茍利之所在虽水火亦蹈焉虽白刃亦冒焉故农桑亦有利也虽曰禁之人亦归矣而况于劝之乎游惰茍无利也虽曰劝之亦不为矣而况于禁之乎当今游惰者逸而利农桑者劳而伤所以伤者由天下钱刀重而谷帛轻也所以轻者由赋敛失其木也夫赋敛之失其本者量桑地以出租计夫家以出庸租庸者谷帛而已今则谷帛之外又责之以钱钱者桑地不生铜私家不敢铸业于农者何从得之至乃吏胥追征官限迫蹙则易其所有以赴公程当丰嵗则贱粜半价不足以充缗钱遇防年则息利倍称不足以偿逋债丰防既皆若此为农者何所望焉是以商贾大族乗时射利者日以豪富田垄罢人望嵗勤力者日以困贫劳逸既悬利病相诱则农夫之心尽思释耒而倚市织妇之手皆欲投杼而刺文至使田卒污莱室如悬磬人力罕施而地利多欝天时虚运而嵗功不成臣尝反覆思之实由谷帛轻而钱刀重也夫粜甚重【集作贵】钱甚轻则伤人粜甚贱钱甚重则伤农农伤则生业不専人伤则财用不足故王者平均其贵贱调节其重轻使百货通流四人交利然后上无乏用而下亦阜安方今天下之钱日以减耗或积于国府或滞于私家若复日月征求嵗时输纳臣恐谷帛之价转贱农桑之业转伤十年已后其弊或甚于今日矣非所谓平均调节之道也今若量夫家之桑地计谷帛之【集作为】租庸以石斗登降为差以匹丈多少为等但书估价并免税钱则任土之利载兴易货之弊自革弊革则务本者致力利兴则趋末者回心游手于道途市肆者可易业于西成托迹于军籍释流者可反躬于东作欲其游【集作浮】惰其可得乎加以陛下念稼穯之艰难则薄敛而人足食矣念纺绩之勤苦则省用而人丰财矣念异货之败度则寡欲而人着诚矣念竒器之荡心则正德而人归厚矣其兴利除害也如彼又脩已化人也如此是必应之如谷响【集作响谷】顺之如风行斯所谓下令于流水之源系人于苞桑之本者矣欲其游【集作浮】惰其可得乎谨对
　　平百货之价【陈敛散之法请禁销钱铸器】
　　问今田畴不加辟而菽粟之估日轻桑麻不加植而布帛之价日贱是以射时利者贱收而日富勤力穑者轻用而日贫夫然岂殖货敛散之节失其宜耶将布帛轻重之权不得其要耶
　　对
　　臣闻谷帛者生于农也器用者化于工也财物者通于商也钱刀者撡于君也君其一以节其三三者和钧非钱不可也夫钱刀重则谷帛轻谷帛轻则农桑困故散钱以敛之则下无弃谷遗帛矣谷帛贵则财物贱财物贱则工商劳故散谷以收之则下无废财弃物矣敛散得其节轻重便于时则百货之价自平四人之利咸遂虽有圣智未有易此而能理也方今闗辅之间仍嵗大稔此诚国家散钱敛谷防俭备凶之时也时不可失伏惟陛下惜之臣又见日者【二字集作今日】人之所以弊者由钱刀重于谷帛也所以重者由铜利贵于钱刀也何者夫官家采铜铸钱成一钱破数钱之费也私家销钱为器销【集作破】一钱成数钱之利也铸者有程销者无限虽则官家逐嵗铸岂能胜私家之日销哉【集作乎】此所以天下之钱日减而日重者也今国家行挟铜之律执铸器之禁使器无用铜铜既无利则钱不复销矣此实当今权节重轻之要也



</div>
    <div class="pagination">
<a href="文苑英华_page407.html">上一页</a><span>...</span><a href="文苑英华_page403.html">403</a><a href="文苑英华_page404.html">404</a><a href="文苑英华_page405.html">405</a><a href="文苑英华_page406.html">406</a><a href="文苑英华_page407.html">407</a><span class="current-page">408</span><a href="文苑英华_page409.html">409</a><a href="文苑英华_page410.html">410</a><a href="文苑英华_page411.html">411</a><a href="文苑英华_page412.html">412</a><a href="文苑英华_page413.html">413</a><span>...</span><a href="文苑英华_page409.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
