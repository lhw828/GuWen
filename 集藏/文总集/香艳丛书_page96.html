<!DOCTYPE html>
<html>
<head>
    <meta charset="UTF-8">
    <title>香艳丛书 - 第 96 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 96 页/共 467 页</h1>
    <div class="content">　　江淮有孟娘菜，并益肉食。 
　　牡桂 
　　牡桂叶大如苦竹叶，叶中一脉如笔迹。 
　　黄辛夷 
　　卫公平泉庄，有黄辛夷，紫丁香。 
　　紫藤花 
　　吴苑生。 
　　郁树 
　　郁树高五六尺，其实大如李，色赤，食之甘。 
　　卢橘 
　　卢橘，蜀生。有遗客橙，似橘而非，若柚而香。冬夏华实相继，或如弹丸，或如拳，通岁食之，亦名卢橘。 
　　楮子 
　　南方记楮子如梅实，二月花，七八熟。土人盐藏之，味辛。出交趾。 
　　石南 
　　石南树野生，二月花，实如燕子，八月熟。民采取之，曝干，取皮作鱼羹和之尤美。出九真。 
　　都勾似栟榈木，中出屑如面，可取为饵，食如桃榔。 
　　茶叶 
　　茶叶似栀子，可煮为饮，其老叶谓之茅，叶谓之茗。 


　　桂海花木志　宋　范成大　撰 

　　上元红 
　　上元红，深红色，绝似红木瓜，花不结实，以灯夕前后开，故名。 
　　白鹤花 
　　白鹤花如白鹤，立春开。 
　　南山茶 
　　南山茶葩萼大倍中州者，色微淡，叶柔薄有毛，别自有一种，如中州所出者。 
　　红豆蔻花 
　　红豆蔻花丛生，叶瘦如碧芦，春末发。初开花，先抽一干，有大箨包之。箨解花见，一穗数十蕊，淡红鲜妍，如桃杏花色，过重则下垂如葡萄，又如火齐缨络及剪彩鸾凤之状。此花无实，不与草豆蔻同种，每蕊心有两瓣相并，诗人托兴曰比目连理云。 
　　泡花 
　　泡花，南人或名柚花。春末开，蕊圆白如大珠，既折则似茶花，气极清芳，与茉莉、素馨相逼，番人采以蒸香，风味超胜。 
　　红蕉花 
　　红蕉花，叶瘦类芦箬，心中抽条，条端发花。叶数层，日折一两叶。色正红如榴花荔子，其端各有一点鲜绿，尤可爱。春夏开正，岁寒犹芳。又有一种，根出土处特肥饱如胆瓶，名胆瓶蕉。 
　　枸那花 
　　枸那花，叶瘦长，略似杨柳。夏开淡红花，一朵数十萼，至秋深犹有之。 
　　史君子花 
　　史君子花蔓生，作架植之，夏开一簇，一二十葩，轻盈似海棠。 
　　水西花 
　　水西花，叶如萱草，花黄，夏开。 
　　裹梅花 
　　裹梅花，即木槿，有红白二种。叶似蜀葵，采红者连叶包裹黄梅，盐渍暴干以荐酒，故名。玉修花，春夏之交大发花且实，枝头硕果罅裂，而其旁红英粲然，并花实折钉盘筵，极可玩。 
　　添色芙蓉花，晨开正白，午后微红，夜深红。 
　　侧金盏花如小黄葵，叶似槿。岁暮开，与梅同时。 


　　楚辞芳草谱　宋　谢翱　撰 

　　江离 
　　江离之草，屈原幼时所先采。盖自其初度，则固已扈江离辟芷矣。张勃云：“江离出临海县海水中，正青似乱发。”楚辞之于江离畦而种之，则非水物。《本草》：“蘪芜一名江离。”又云：“被以江离，揉以蘪芜。”又不应是一物也。 
　　熏草 
　　世以蕙草盖即熏草，臭如熏芜，可以已厉。故古之祓除，以此草熏之，因谓之熏草。王逸章句云：“菌，熏也，今之零陵香。” 
　　菌 
　　按王逸云：“菌，即熏。”司马云“大芝”，支遁云“舜华”，则王说恐非。《七谏》云：“饮菌若之朝露。”即《庄子》所谓朝菌者岂此耶。 
　　兰 
　　《离骚》云：“滋兰九畹”，又云：“光风转蕙汜崇兰。”兰草大都似泽兰，其香可着衣带者是。《素问》云：“治之以兰，除陈气也。”皆概指香草可见。 
　　蕙 
　　蕙大抵似兰，皆柔荑，其端作花。兰一荑一花，蕙一荑五六花，香次于兰。楚辞兰每及蕙，畹兰而亩蕙也。汜兰而转蕙也，蕙淆蒸兰藉也。 
　　杜若 
　　杜若一名杜蘅，苗似山姜，花黄赤子大如棘。《九歌?湘君》曰：“采芳洲兮杜若，将以遣兮下女。”《湘夫人》云：“搴汀洲兮杜若，将以遣兮远者。”杜若之为物，令人不忘搴采而赠之，以明其不相忘也。 
　　茝 
　　楚辞以芳草比君子而言茝者最多，盖今香白芷也。出近道下湿地，可作面脂，其叶可用沐浴，故曰“浴兰汤兮沐芳”。 
　　蘼芜 
　　芎藭之苗叶为蘼，芜似蛇床而香。魏文帝以蕙草兰香，杂之以蘼，芜藏衣中。故《少司命》曰：“秋兰兮蘼芜，罗生兮堂下。绿叶兮素枝，芳菲菲兮袭予。”古诗有云“采蘼芜”。 
　　卷施 
　　卷施草拔心不死，江淮间谓之宿莽，说见郭璞赞。故《离骚经》曰：“朝搴阰之木兰兮，夕揽洲之宿莽。”非宿草也。 
　　蒃 
　　《离骚》云：“薋蒃葹以盈室兮，判独离而不服。”皆指恶草，异蒃竹之蒃。 
　　菊 
　　菊，季秋寒露后五日始有华，华得土之正色。《离骚》：“夕餐秋菊之落英”，观崔实、费长房九日采菊语，则茹菊延龄，自古已然。 
　　荃 
　　荃，昌蒲也，一名荪。《楚辞》曰：“数惟荪之多怒兮，荪佯聋而不闻。”辞言香草皆以喻臣，唯言荪者喻君，盖荪于药为君也。 
　　薜荔 
　　《离骚》云：“贯薜荔之落蕊”，王逸章句曰：“薜荔，香草而生蕊实也。” 
　　款冬 
　　款冬，叶似葵而大，丛生，花出根下，十一、十二月雪中出花茂悦。郭氏曰：“款冻也”。故《楚辞》云：“款冬而生兮，凋彼叶柯。” 
　　艾 
　　萧与艾本皆香草，《离骚》则薄之曰：“户服艾以盈要兮，谓幽兰其不可佩。”然要之庶人所服之兰蕙，则有间矣。 
　　蒌 
　　蒌，蒌蒿也，其叶似艾，白色，长数寸，高丈余，好生水边，《大招》云：“英酸蒿蒌，不沾薄只。”王逸曰：“蒿，繁草也；蒌，香草也。” 
　　莎 
　　莎，茎叶都似三棱，和香用之。《招隐》云：“青莎杂树兮，苹草靃靡。” 
　　匏 
　　匏，瓠也，可刳以涉水，按《楚辞》、王褒《九怀》称：“援瓟瓜兮接粮。” 
　　蓼 
　　蓼生水泽，《楚辞》曰：“蓼虫不知徒乎葵菜。”言蓼辛葵甘，虫各安其故，不知迁也。 
　　茨 
　　茨，蒺藜也，布地蔓生，细叶，子有三角，状如菱而小，刺人，生道上。按《七谏》曰：“江离弃于穷巷兮，蒺藜蔓乎东厢。” 
　　菱 
　　菱生水中，实两角，或四角，一名芰。《离骚》曰：“制芰荷以为衣兮，集芙蓉以为裳。”盖芰叶杂沓，荷叶博大，有为衣之象，而芙蓉若可缉者也。 
　　苹 
　　苹叶正，四方中拆，如十字，根生水底，叶敷水上，《天问》曰：“靡萍九衢。”言其枝叶分为衢道，犹今言花五出六出也。 
　　萍 
　　萍无根，浮水而生，《楚辞》曰：“窃哀兮浮萍，泛淫兮无根。” 


　　瑶台片玉（乙种）　清　江诒秋珊　着　东海黄公　辑 

　　花底拾遗集（上）　 
　　粤黎美周《花底拾遗》新安张山来补之，弄笔之暇，摘其语之，尤香艳者，辄填小令一阕。 
</div>
    <div class="pagination">
<a href="香艳丛书_page95.html">上一页</a><span>...</span><a href="香艳丛书_page91.html">91</a><a href="香艳丛书_page92.html">92</a><a href="香艳丛书_page93.html">93</a><a href="香艳丛书_page94.html">94</a><a href="香艳丛书_page95.html">95</a><span class="current-page">96</span><a href="香艳丛书_page97.html">97</a><a href="香艳丛书_page98.html">98</a><a href="香艳丛书_page99.html">99</a><a href="香艳丛书_page100.html">100</a><a href="香艳丛书_page101.html">101</a><span>...</span><a href="香艳丛书_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
