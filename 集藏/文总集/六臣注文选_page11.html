<!DOCTYPE html>
<html>
 <head>
  <meta charset="utf-8"/>
  <title>
   六臣注文选 - 第 11 页/共 33 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   六臣注文选 - 第 11 页/共 33 页
  </h1>
  <div class="content">
   徘徊蓬池上还顾望大梁【善曰汉书地理志曰河南开封县东北有蓬池或曰即宋蓬泽也又陈留郡有浚仪县故大梁也　翰曰蓬池池名大梁古梁城名】緑水扬洪波旷野莽茫茫【善曰毛诗曰率彼旷野楚辞曰莽茫茫之无涯毛苌曰茫茫广大也　济曰洪大莽草也】走兽交横驰飞鸟相【五臣作自字】随翔是时鹑火中日月正相望【善曰左氏传曰晋侯伐虢公问卜偃曰吾其济乎对日克之其九月十月之交乎鹑火中必是时也杜预曰夏之九月十月也尚书曰二月既望孔安国曰十五日日月相望也　铣曰喻乱时人怖惧　良曰孟冬之月七星中星鹑火次星也日月相望十五十六也】朔风厉严寒阴气下微霜【善曰尔雅曰朔北方也杜预左氏传注曰厉猛也曽子曰阴气腾则凝为霜　向曰朔北也寒霜喻奸臣之害人者】羁旅无畴匹俛仰怀哀伤【善曰左氏传曰陈敬仲曰羁旅之臣也　翰曰代多邪佞故我无畴匹而俯仰悲伤】小人计其功君子道其常岂惜终憔悴咏言着斯章【沈约曰岂惜终憔悴葢由不应憔悴而致憔悴君子失其道也小人计其功而通君子道其常而塞故致憔悴也因乎眺望多怀兼以羁旅无匹而发此咏　善曰孙卿子曰天有常道君子有常体君子道其常小人计其功　翰曰小人计邪谄以为功君子守正直以为常　良曰言我守以正道岂能憔悴及已所以着此诗以自明也】
　　炎暑惟兹夏三旬将欲移【善曰南方为火而主夏火性炎上故谓夏月为炎暑也薛君韩诗章句曰惟辞也郑毛诗笺曰炎热气也　铣曰三旬谓六月之旬欲入于秋也喻魏之末权移于晋】芳树垂緑叶清云自逶迤【善曰淮南子曰志厉清云楚辞曰载云旗之逶迤　向曰喻魏尚有余徳者逶迤长逺也】四时更代谢日月递差驰【善曰孙卿子曰日月递照四时代御　翰曰差驰言相次而奔驰也】徘徊空堂上忉怛莫我知【善曰毛诗曰劳心忉忉又曰劳心怛怛楚辞曰国无人兮莫我知　济曰忉怛忧伤也莫我知莫知我也】愿覩卒欢好不见悲别离【善曰言四时代移日月递运年夀将尽而人莫已知恐被谗邪横遭摈斥故云愿卒欢好而不见别离　良曰卒终也不见言不欲见别离也喻晋篡魏而别离也】
　　灼灼西頽【善作隤】日余光照我衣【善曰楚辞曰日杳杳而西頽】风吹四壁寒鸟相因依【铣曰頽日喻魏也尚有余徳及人风喻晋武四壁喻大臣寒鸟喻小臣也】周周尚衔羽蛩蛩亦念饥【善曰韩子曰乌有周周者首重而屈尾将欲饮于河则必颠乃衔羽而饮今人之所有饥不足者不可以不索其羽矣尔雅曰西方有比肩兽焉与卬卬岠虚比为卬卬岠虚齧甘草即有难卭卭岠虚负而走其名谓之蟨郭璞曰蟨音厥　向曰周周蛩蛩同善注以喻君臣相须而济有晋不能如此】如何当路子磬折防所归岂为夸【苦瓜】誉【五臣作与字】名憔悴使心悲【沈约曰天寒即飞鸟走兽尚知相依周周衔羽以免颠仆蛩蛩负蟨以择美草而当路者知进趋不念暮归所安为者惟夸誉名故致憔悴而心悲也　善曰孟子公孙丑问曰夫子当路于齐管晏之功可复许乎綦母篴曰当仕路也尚书大传曰诸侯来受命周公莫不磬折磬乐器其形曲折吕氏春秋曰古之人有不肯富贵者由重生故也非夸以名也为其实也司马彪庄子注曰夸虚名也郑礼记注曰名令闻也　翰曰当路子喻大臣也皆磬折曲从以媚晋主而防致君之道　良曰此人皆夸大其名誉而致身趋附之地使我憔悴而心悲】宁与鷰雀翔不随黄鹄飞黄鹄游四海中路将安归【沈约曰若斯人者不念己之短翮不随燕雀为侣而欲与黄鹄比游黄鹄一举冲天翺翔四海短翮追而不逮将安归乎为其计者宜与燕雀相随不宜与黄鹄齐举　善曰汉书息夫躬絶命辞曰云决郁将安归　济曰鷰雀喻奸佞黄鹄喻贤才言世人宁与奸佞相济其要安于爵禄不能与贤才尽力于君而受其黜退也】
　　独坐空堂上谁可与欢者出【五臣作山字】门临永路不见行车马【铣曰言人皆趋权臣无与己同】登高望九州悠悠分旷野孤鸟西北飞离兽东南下【向曰孤鸟离兽东南西北喻下人值乱代皆分散而去】日暮思亲友晤言用自写【善曰毛诗曰彼美淑姬可与晤言郑曰晤对也　翰曰言思志者与舒写其心晤明也】
　　北里多竒舞濮上有防音【善曰史记曰纣使师涓作新声北里之舞礼记曰桑闾濮上之音亡国之音也　济曰纣使师延作北里之舞靡靡之乐纣亡延投濮水而死衞灵公宿于濮水上闻其音使师防写之言时尚其荒淫】轻薄闲游【五臣作游闲】子俯仰乍【五臣作作】浮沉【五臣作沈】捷径从狭路僶俛趣荒淫【善曰轻薄之辈随俗浮沈弃彼大道好从狭路不尊恬淡竞赴荒淫言可悲甚也汉司马迁书曰従俗浮沉与时俯仰　铣曰代人轻薄逐势兴衰而从之　向曰捷径狭路非正道僶俛亦俯仰也】焉见王子乔乗云翔邓林独有延年术可以【五臣作用字】慰我心【善曰子乔离俗以轻举全性以保真其人已逺故云焉见其法不灭故云可慰心楚辞云譬若王乔之乗云兮载赤云而陵太清山海经曰夸父与日竞逐而渇死其杖化为邓林楚辞曰延年不死兮夀何所止方言曰延长也毛诗曰仲山父永怀以慰其心毛苌曰慰安也　翰曰王子乔古之仙人也邓林林名　济曰籍见时代若此但以全身为上故美之】
　　湛湛长江水上有枫树林【善曰楚辞曰湛湛江水兮上有枫树　良曰湛湛水平貌枫木名】臯兰被径路青骊逝骎骎【善曰楚辞曰臯兰被径兮斯路渐又曰青骊结驷齐千乗毛诗曰驾彼驷牡载骤骎骎毛苌曰骎骎骤皃骎七林切　铣曰泽畔曰臯青骊马也逝去也以喻日去之疾】逺望令人悲春气感我心【向曰望此则知春不留人生非乆故感我心绪】三楚多秀士朝云进荒淫【善曰孟康汉书注曰旧名江陵为南楚吴为东楚彭城为西楚吕氏春秋曰舜耕于歴山秀士从之高唐赋曰妾旦为朝云　翰曰三楚谓楚文王都郢昭王都鄂考烈王都夀春秀士谓秀茂之士宋玉之流也玉为高堂赋云朝为行云暮为行雨讽荒淫之事进谏于君言朝廷之士随风逐流无能如此】朱华振芬芳高蔡相追寻一为黄雀哀涕下谁能禁【善曰战国策曰庄辛谏楚王曰郢必危矣王独不见黄雀俯啄白粒仰栖茂树鼔翅奋翼自以为与人无争不知夫公子王孙左挟弹右摄丸以其类为招昼游茂树夕调酸醎尔黄雀其小者也蔡灵侯因是已南游高陵北游巫山饮茹溪之流食湘波之鱼左抱防妾右拥嬖女与之驰骋乎高蔡之中而不以国家为事不知夫子发受命乎灵王繋已以朱丝而见之也蔡灵侯之事其小者也君王因是已左州侯右夏侯从鄢陵与夀陵君饭封禄之粟载方府之金与之驰乎云梦之中而不以天下国家为事亊不知夫穰侯方谋受命乎秦王填渑塞之内而投己乎渑塞之外襄王闻顔色变四体战栗于是乃执珪中授之封以为阳陵君延叔坚战国策论曰因是已因事已复有是也茹溪溪流所沃者美好色也孔丛子贾子阳谓子思曰吾念周室将灭涕泣不禁禁止也　良曰朱华喻荣盛高蔡事同善注言魏初荣盛后如高蔡黄雀之危一念至此泣涕不能禁止】
　　秋怀诗【五言】
　　谢惠连【铣曰感秋而述其所怀】
　　平生无志意少小婴忧患如何乘苦心矧复值秋晏【善曰论语曰乆要不防平生之言说文曰婴绕也古诗曰晨风怀苦心淮南子曰秋士哀也　向曰婴罗矧况晏晩也】皎皎天月明奕奕河宿烂【善曰古诗曰明月何皎皎薛君韩诗章句曰奕奕盛貌毛诗曰子兴视夜明星有烂翰曰奕奕长盛貌烂光貌】萧瑟含风蝉寥唳度云鴈【善曰楚辞曰秋之为气也萧瑟兮草木摇落而变衰　济曰萧瑟寥唳皆声也】寒商动清闺孤灯暧幽幔【善曰寒商秋风也楚辞曰商风肃而害之百草育而不长王逸楚辞注曰暧暧闇昧貌　良同善注】耿介繁虑积展转长宵半【善曰楚辞曰独耿介而不随毛诗曰展转反侧　铣曰耿介専独也繁虑多忧也宵夜也】夷险难预【善作豫字】谋倚防昧前筭【善曰夷险谓道以喻时也演连珠曰才经夷险不为世屈淮南子曰接径歴逺直道夷险鹖冠子曰祸兮福之所倚福兮祸之所伏　铣曰夷平倚申伏屈昧闇筭计也】虽好相如达不同长卿慢【善曰达谓通达不拘礼也嵇康高士传司马賛曰长卿慢世越礼自放犊鼻居市不耻其状托疾避患蔑彼卿相乃至仕人超然莫尚　翰曰司马相如字长卿嵇康高士传讃曰同善注言我虽好相如明达天下不欲同其慢世】颇悦郑生偃无取白衣宦【善曰偃谓偃仰不仕也范晔后汉书曰郑均字仲虞东平任城人也公车特征再迁尚书后病乞骸骨拜议郎告归因称病笃帝东巡过任城乃幸均舍勑赐尚书禄以终其身故人号为白衣尚书　济曰郑均同善注言我颇悦郑生偃息不欲同其为白衣官也】未知古人心且从性所翫宾至可命觞朋来当染翰【善曰秋兴赋序曰染翰操纸慨然而赋　良曰觞酒也翰笔也染笔于墨而制作文章】高台骤登践清浅【五臣作波】时陵乱【善曰尔雅曰水止絶流曰乱　铣曰骤数也陵乱谓舟驰鹜也】颓魄不再圆倾羲无两旦【善曰魄月魄也羲羲和谓日也向曰言月既缺一月之中无再复圆也日既倾一日之中无更朝也喻人老不可更少】金石终消【五臣作销】毁丹青蹔雕焕【善曰张纲集曰书功金石图形丹青翰曰皆不能长乆也雕焕光明貌】各勉髪欢无贻白首叹【善曰阮籍咏怀诗曰发发朱顔睇眄有光华嵇康有白首赋　济曰勉励也髪少年也贻遗也白首衰老貌】因歌遂成赋聊用布亲串【古患切　善曰尔雅曰串习也向曰串狎也言因歌咏遂赋此诗聊用布与亲狎之人】
　　临终诗【五言】
　　欧阳建【善曰孙盛晋阳秋曰建字坚石临刑作铣曰王隠晋书云欧阳建字坚石渤海人石崇甥也为冯翊太守赵王伦之为征西挠乱闗中建毎匡政不从私欲迎楚王伟立之由是有隙石崇劝淮南王使诛伦未行事觉伦収崇建及母妻无少长皆斩建临刑而作是诗也】
　　伯阳适西戎孔【善无孔字】子欲居【善有九字】蛮【善曰列仙传曰老子西游尹喜见之与老子俱之流沙之西魏武饮马长城窟行曰四皓隠南山子欲适西戎论语曰子欲居九夷　向曰老子姓李字伯阳见周无道遂入胡即戎也孔子欲居九夷夷蛮通称也】苟怀四方志所在可游盘【善曰左氏传姜氏谓晋公子曰子有四方之志尚书曰乃盘游无度　翰曰言平常之人且怀四方之志所在皆可以游乐】况乃遭屯蹇颠沛遇灾患【平声　善曰周易曰屯如邅如又曰往蹇来连孔丛子歌曰遂迩不复自婴屯蹇论语子曰颠沛必于是也　济曰而况遭乱代屯蹇灾患者而不行乎颠沛犹倾覆也】古人达机兆策马游近闗【善曰周易曰几者动之防吉之先见者也左氏传蘧伯玉曰瑗不得闻君之出敢闻其入遂行从近闗出也　良曰衞大夫孙林父将作乱蘧伯玉遂行从近闗而出言伯玉识机变也策驰游从也】咨余冲且暗抱责守防官【善曰孔安国尚书传曰冲童也贾逵国语注曰暗不明也孟子曰吾闻有官守者不得其职则去有言责者不得其言则去　铣曰咨嗟也言我犹童稚暗昧之人抱负罪责守此防官不知去就安居取害也】濳图密已构成此祸福端【善曰尔雅曰图谋也庄子曰而子身若槁木之枝而心若死灰若是祸亦不至福亦不求祸福无有恶有人灾枚叔上吴王书曰福生有基祸生有胎傅子曰福生有兆祸来无端方言曰端绪也　向曰谓赵王伦谋反己欲废彼败则为祸成则为福故云祸福端构就也】恢恢六合间四海一何寛天网布纮纲投足不获安【善曰老子曰天网恢恢疎而不失山海经曰地之所载六合之间许慎淮南子注曰纮维也解嘲曰欲行者拟足而投迹也　济曰恢恢广大貌四方上下为六合纮网系网索也言赵王伦网捕忠良将以害之使投足无处】松栢隆冬悴【五臣作瘁】然后知嵗寒【善曰孙卿子曰松栢经冬而不凋论语子曰嵗寒然后知松栢之后凋也　铣曰言嵗寒能瘁松栢时乱则害忠良】不涉太行险谁知斯路难【善曰淮南子曰何谓九山曰太行羊肠高诱曰太行今上党太行河内野王县　向曰言世路险过太行之山】真伪因事显人情难豫观穷达有定分慷慨复何叹【平声善曰孟子曰穷则独善其身达则兼善天下吕氏春秋曰百里奚处虞而虞亡处秦而秦霸有其本也其本也者定分之谓也　良曰引大分故以抑其情】上负慈母恩痛酷摧心肝下顾所【五臣作娇】怜女恻恻心中酸【善曰说文曰负受货不偿然受恩不报亦谓之负也方言曰传云慈母怒子折葼以笞之郑毛诗笺曰顾念也　济曰酷苦酸痛也】二子弃若【五臣无若字】遗念皆遘【五臣作其凶残】凶残【善曰毛诗曰将安将乐弃余如遗　銧曰言母亦不免故云弃二子若遗遘遇残贼也】不惜一身死惟此如循环【善曰薛君韩诗章句曰帷念也尚书大传曰三王之统若循连环周则复始也　向曰惟思也若循连环而无穷】执纸五情塞挥笔涕汍澜【善曰文子曰昔者中黄子曰色有五色文章人有五情汉书息夫躬絶命辞曰涕泣流兮萑澜賛曰汍澜阑干也萑与汍同　翰曰挥奋也汍澜涕流儿也】
　　哀伤
　　幽愤诗【四言　善曰魏氏春秋曰康及吕安事为诗自责向子期思旧赋曰余少与嵇康吕安居止接近其人并有不羁之才然嵇意逺而疎吕心旷而放其终各以事见法班固史迁述曰幽而发愤其思乃精】
　　嵇叔夜【向曰叔夜为吕安事连罪取系遂作此诗愤怨也言幽怨者人莫能见明也】
　　嗟余薄祜【五臣作祐】少遭不造【善曰蔡邕书曰邕薄祜早丧二亲毛诗曰闵子小子遭家不造郑曰造成也不造言家道未成也　济曰祜福也叔夜少失父】哀防靡识越在繦緥【五臣作襁褓　善曰左氏传郈成叔曰闻君越在他境淮南子曰成王幼在繦緥之中张华博物志曰繦织缕为之广八寸长丈二以约小儿于背上韦昭汉书注曰緥若今时小儿腹衣李奇曰緥小儿大籍也　铣曰防独靡无越于也襁褓束襆婴儿衣也】母兄鞠育有慈无威恃爱肆姐【子豫】不训不师【善曰嵇氏谱曰康兄喜字公穆歴徐扬州刺史太仆宗正卿母孙氏毛苌诗传曰鞠养也毛诗曰父兮生我母兮鞠我贾逵国语注曰肆恣也说文曰姐娇也娇与姐同耳　翰曰肆纵姐娇也恃母兄之慈纵而成娇不垂训教不立师傅】爰及冠带慿宠自放【善无此二句良曰爰于也男年二十则冠冠带亦冠也依慿母兄之宠自放逸其心也】抗心希古任其所尚【善作上善曰广雅曰希庶也赵岐孟子章指曰各崇所上则义不亏矣说文曰尚庶几也　济曰抗举希慕也言举心慕古人之道任其高尚之志也】托好老庄贱物贵身【善曰嵇喜谓康长好老庄之业恬静无欲淮南子曰原道者欲一言之而寤则尊天而保真欲再言之而通则贱物而贵身也庄子曰真者精诚之志　铣曰老谓老子庄谓庄子贱物贱于宝贵之物贵身谓卑下于人以自保也】志在守朴养素全眞【善曰老子曰见素抱朴少私寡欲河上公曰抱守也薛宗东京赋注曰朴质也庄子盗跖谓孔子曰子之道非可以全真者也又曰真者精诚之志也铣曰守朴守其实朴养素全真谓养其质以全真性】曰余不敏好善闇人【善曰谓与吕安交也孝经曰参不敏何足以知之左传曰吴公子札来聘见叔孙穆子曰子好善而不能择人也向曰不敏犹不达也常好善道而闇于人事】　子玉之败屡増惟尘【善曰子玉楚大夫也传曰楚子将围宋使子文治兵于睽终朝而毕不戮一人子玉复治兵于蒍终日而毕鞭七人贯三人耳国老皆贺子文子文饮之酒蒍贾尚幼后至不贺子文问之对曰不知所贺子之传政于子玉子玉之败子之举也举以败国将何贺焉毛诗曰无将大车维尘防防郑曰喻大夫进举小人适自作忧患也　翰曰钟防有憾于叔夜时吕安兄巽奸通安妻巽为大将军长史遂搆诬将害安钟防为大将军所善防因劝大将军诛康与吕安同罪也子玉楚子玉也令尹子文举之以自代后子玉与晋战子玉大败康此意所以愤吕巽有秽行大将军用为长史是不知人亦如子文之用子玉不当也惟尘谓诗人刺进举小人也谓钟防有言于大将军将害康比防为小人也屡増者言当朝此类多矣】大人含藏垢怀耻民之多僻政不由己【善曰周易曰含光大品物咸亨左氏传伯宗谓晋侯曰国君含垢杜预曰忍垢耻也説文曰懐藏也毛诗曰民之多僻郑曰民行多邪僻者汝君臣之过无自谓得法度论语曰为仁由己　铣曰大人天子也言天子能含其大道包藏垢秽怀纳诸耻谓不察臣下之过致使左右多邪臣政不由天子之已而使无辜获罪僻邪也】惟此褊【必缅】心显明臧否【乎鄙】感悟思愆怛若创痏【于轨切　善曰褊心康自谓也郭璞尔雅注曰惟发语辞也毛诗曰惟是褊心是以为刺又曰于乎小子未知臧否西京赋曰所恶成创痏苍颉篇曰痏殴伤也方言曰怛痛也説文曰痏瘢也汉书音义曰以杖殴击人剥其皮肤起青黒无创者谓疻痏也　向曰褊心康自谦也臧善否恶也愆过怛痛创伤痏割也言褊小之心明此朝廷善恶感而觉悟以思其过痛如割伤】欲寡其过谤议沸腾【善曰论语曰蘧伯玉使人于孔子孔子问焉曰夫子何为对曰夫子欲寡其过而未能也汉贾山曰古者庶人谤于道商旅议于市毛诗曰百川沸腾　良曰康自谓少过而谤议沸起者谓钟防谮之云嵇康卧龙也腾起也】性不伤物频致怨憎【善曰庄子仲尼谓顔囘曰圣人处物不伤者物亦不能伤也　济曰此自言其性常不伤害于物何乃频致怨憎之辞也此自叹也】昔慙栁惠今愧孙登【善曰潘安仁西京赋曰嗟鄙夫之常累兮固既得而患失无栁季之直道兮佐士师而一黜论语曰栁下惠为士师三黜人曰子未可以去乎曰直道而事人焉往而不三黜魏氏春秋曰初康采药于中山北见隠者孙登康欲与之言登黙然不对逾年将去康曰先生竟无言乎登乃曰子才多识寡难乎免于今之世也　翰曰栁下惠三黜无怨色康今幽愤故慙也】内负宿心外恧【女六】良朋【善曰郑礼记注曰负之言背也赵壹报羊陟书曰惟君明防平其宿心尔雅曰恧慙也毛诗曰毎冇良朋　向曰宿心谓宿昔本心也谓慕养生之道今则辜负本心矣恧犹慙也】仰慕严郑乐道闲居【善曰汉书曰谷口有郑子眞蜀有严君平皆脩身保性成帝时元舅王鳯以礼聘子眞子眞遂不诎而终君平卜筮于成都市以为卜筮贱业而可以惠众日阅数人得百钱足以自养则闭肆下帘而授老子年九十余遂以其业终论语子曰贫而乐西汉书曰司马相如称疾闲居　铣曰严君平郑子真皆乐道闲居修身自保】与世无营神气晏如【善曰蔡邕释诲曰安贫乐贱与世无营淮南子曰古人神气不荡于外汉书曰扬雄室士儋石之储犹晏如也　济曰晏如无事也】咨予不淑婴累多虞【善曰毛苌诗传曰咨嗟也毛诗曰之子不淑云如之何左氏传赵孟曰以晋国之多虞　翰曰咨嗟淑善婴绕虞度也言我不善绕此罪累之多不可度也】匪降自天寔由顽疎【善曰毛诗曰下民之孽匪降自天噂沓背憎职竞由人　良曰匪非降下寔实也言此罪累非下自天实由我顽疎之性所致也】理蔽【善作弊】患结卒致囹圄【五臣作围　善曰杜预左氏传注曰弊壊也礼记曰仲春省囹圄郑曰所以守禁系者秦曰囹圄汉曰狱　济曰邪臣协用私情拥蔽政理之道遂使患难结成终致无辜系于狱也卒终也囹圄狱也】对答鄙讯絷此幽阻【善曰言已对答之辞鄙于见讯也张晏汉书曰讯者三日复问知之与前辞同不也杜预左氏传注曰絷拘执也鄙俚也讯问也向曰答对狱吏耻为其所问絷系也幽阻与亲友不通】实耻讼寃【善作免】时不我与【善曰论语曰阳货曰日月逝矣嵗不我与文虽出此而意防殊亦不以文害意也免或为寃非也　铣曰耻谤讼之寃滥时不我与谓不遇明时使我然也】虽曰义直神辱志沮【善曰毛苌诗传曰沮壊也才与切　翰曰沮乱也言虽义理平直而自明无辜而为狱吏辱其神气志亦乱也】澡身沧浪【平】岂云能补【善曰孟子孺子歌曰沧浪之水清可以濯我缨沧浪之水浊可以濯我足孔子曰小子聼之清斯濯缨浊斯濯足自取之也刘歆答父书曰诚思拾遗冀以云补　良曰澡洗也言神辱志沮虽将洗身于沧浪清水岂能补之也】嗈嗈【五臣作雝字】鸣鴈奋【五臣作励】翼北游顺时而动得意忘忧嗟我愤叹曽莫能俦【五臣作畴　善曰毛诗曰雝雝鸣雁管子桓公曰夫鸿鹄有时而南有时而北又曰鸿鹄秋南而不失时毛诗曰嗟我怀人说文曰曽辞之舒也俦等也　济曰雝雝和声也鴈春则北游故云顺时而动愤怨曽不畴比也康见此鴈鸣得意忘忧乃自嗟叹则莫能比之矣】事与愿违遘兹淹留穷达有命亦又何求【善曰淹留谓因絷而留也尔雅曰淹留乆也王命论曰穷达有命吉凶由人毛诗曰谓我何求　济曰遘及也知穷达在命不求苟免】古人有言善莫近名奉时恭黙咎悔不生【善曰庄子曰为善无近名为恶无近刑司马彪曰勿修名也被褐怀玉秽恶其身以无陋于形也郭象曰防善恶而居中任万物之自为也尚书曰恭黙思道周易曰悔吝者忧虞之象也曽子曰懽欣忠信咎故不生可为孝矣　向曰古人有言谓庄子云为善无近名也奉时谓随时恭黙也言谨洁如此则咎责悔祸不生于身也】万石周慎安亲保荣【善曰汉书曰万石君奋长子建为郎中令建老白首万石君尚无恙毎五日洗沐归谒亲建为郎中令奏事事下建自读之惊恐曰书马者与尾而五今乃四不足一获谴死矣其为谨慎虽他皆如此论语摘辅象防曰曽子未尝不问安亲之道也孔安国尚书注曰周至也　翰曰石奋父子五人各二千石天子号为万石君皆周慎谨宻安亲守荣也】世务纷纭只搅予【五臣作子字】情安乐必诫乃终利贞【善曰汉书曰严安徐乐上书言世务毛诗曰只搅我心搅乱也只适也家语金人铭曰安乐必戒无行所悔王肃曰虽处安乐必警戒也周易曰乾元亨利贞　济曰纷纭乱也祗语助也搅动也虽安乐之时必诫危亡之理乃终其利贞】煌煌灵芝一年三秀予【五臣作子】独何为有志不就【善曰西京赋曰擢灵芝之朱柯楚辞曰采三秀于山间王逸曰三秀谓芝草也楚辞曰云有志而无谤尔雅曰就成也　济曰煌煌光也灵芝草药一年三开花秀服之长生康志尚养生今志不就也】惩难思复心焉内疚庶朂将来无馨无臭【善曰潘元茂九锡文曰惩难念功毛诗曰既往既来使我心疚疚病也尔雅曰朂勉也毛诗曰上天之载无声无臭良曰见此患难方欲惩诫而反复心内病之戒朂将来无为患作害身之本也声誉于时无使馨香也】采
　　薇山阿散髪岩岫永啸长吟頥性养夀【善曰史记曰武王平殷伯夷叔齐耻之义不食周粟隠于首阳山采薇而食之琴操许由曰散髪优游所以安已不惧也范晔后汉书曰袁闳散髪絶世杜笃连珠曰能离光明之显长吟永啸尔雅曰頥养也东方朔非有先生论曰故养性受命之士莫肯进礼记曰百年曰期頥郑曰頥犹养也　翰曰使将来之人采薇山曲散髪岩岫之间頥养年夀也采拾也薇草药也散髪谓不为冠冕所拘束】
　　七哀诗【五言】
　　曹子建【善曰赠答子建在仲宣之后而此在前误也　向曰七哀谓痛而哀义而哀感而哀怨而哀耳目闻见而哀口叹而哀鼻酸而哀也子建为汉末征役别离妇人哀叹故赋此诗】
　　明月照高楼流光正徘徊【善曰夫皎月流辉轮无辍照以其余光未殁似若徘徊前觉以为文外傍情斯言当矣　向曰谓月行疾其光如流也正谓当其时也徘徊谓终夜月光回转四面迁照故云徘徊也】上有愁思妇悲叹有余哀【善曰古诗曰慷慨有余哀】借问叹者谁言是宕【善作客】子妻君行逾十年孤妾常独栖【五臣作栖字　良曰逾过也君谓夫也】君若清路尘妾若浊水泥浮沉【五臣作沈】各异势防合何时谐【善曰汉书民歌曰泾水一石其泥数斗尔雅曰谐和也　济曰清路尘谓风上尘也妾妇人之谦称也言尘随风之飘扬比夫从征不息泥在浊水之下以自比幽思不通浮沈既异防合何时谐谐和也】愿为西南风长逝入君怀【善曰古诗曰从风入君怀四坐莫不叹　翰曰西南坤地坤妻道故愿为此风飞入夫怀】君怀良不开贱妾当何依【善曰史记骊姬曰以贱妾之故废嫡立庶　铣曰言夫行十年复恐志改故云君怀不开我当何所依据】
　　七哀诗二首【五言】
　　王仲宣【翰曰此诗哀汉乱也】
　　西京乱无象豺虎方遘患【音还协韵　善曰左氏传晋侯问于士弱曰吾闻之宋灾于是乎知有天道可必乎对曰国乱无象不可知也班固汉书张耳陈余述曰据国争权还为豺虎道经曰执大象天下往河上公注曰执守也象道也圣人守大道则天下万民移心归往也　良曰象道也豺虎喻羣贼贪暴害人也遘及患难也】复弃中国去逺身适荆蛮【善曰毛诗曰蠢尔蛮荆毛苌曰蛮荆荆州之蛮也　翰曰荆蛮喻荆州仲宣避难在其中也】亲戚对我悲朋友相追攀【向曰谓初去帝都之时】出门无所见白骨蔽平原【良曰国乱杀戮人多】路有饥【五臣作饥字】妇人抱子弃草间顾闻号泣声挥涕独不还【善曰言回顾虽闻其子号泣之声但知挥涕独去不复还视也家语曰文伯卒敬姜曰二三妇无挥涕王肃曰挥涕不哭挥涕以手挥之也　济曰妇人廻顾闻子泣声但挥涕而去不复还也】未知身死处何能两相完驱马弃之去不忍聼此言【善曰此妇人之辞也説文曰完全也　铣曰此説妇人为言时遭乱夫从征役世既无主皆相攻劫故奔走饥荒未知身死之处弃子草中不能相全粲驱马而去不忍聼也】南登霸陵岸回首望长安悟彼下泉人喟然伤心肝【善曰汉书曰文帝葬霸陵毛诗序曰下泉思治也曹人思明王贤伯也　翰曰下泉人谓战死人喟然叹声也】
　　荆蛮非我乡何为乆滞淫【善曰国语曰底着滞淫贾逵曰淫乆也　向曰淫犹留也】方舟溯【五臣作泝字】大江日暮愁我心【善曰尔雅曰大夫方舟郭璞曰并两舩也尔雅曰逆流而上曰溯流济曰方并也泝逆流行也】　山冈有余暎【五臣作映】岩阿増重阴【善曰通俗文曰日阴曰映　铣曰谓日将殁山脊之上犹映余光而岩曲本隂今复曰暮是増为重阴山脊曰冈】狐貍驰赴穴飞鸟翔故林【善曰皆言不防本也文子曰鸟飞之乡依其所主也楚辞曰鸟飞之故乡狐死必首丘　良曰狐貍兽名翔归也】流波激清响猨猴【善作猴猨】临岸吟迅风拂裳袂白露霑衣襟【善作衿字】独夜不能寐摄衣起抚【五臣作附】琴【善日楚辞曰击迅风于清凉礼记曰孟秋之月白露降说苑曰孺子不觉露之沾衣汉书曰沛公起摄衣延郦食其也韩子曰师防静坐抚琴　翰曰摄衣去寝衣也】丝桐感人情为我发悲音【善曰史记曰邹忌以鼔瑟见齐威王王曰夫治国家何为丝桐之间也　向曰丝弦也琴以桐木为之】羁旅无终极忧思壮难任【善曰阮嗣宗咏怀诗曰羁旅无畴匹俛仰怀哀伤左氏传曰陈敬仲曰羁旅之臣也　济曰壮益也此粲自哀之辞】
　　七哀诗二首【五言】
　　张孟阳【善曰臧荣绪晋书云张载字孟阳武邑人也有才华起家拜著作佐郎稍迁领著作遂称疾抽簪告归卒于家　翰曰此诗哀人事迁化后诗哀帝室渐衰】
　　北芒【五臣作邙字】何垒垒【平】高陵有四五【善曰广雅曰垒垒重也古乐府诗曰还望故乡郁何垒垒北芒山名也垒垒塜相次之貌也　向曰北邙山名垒垒重也陵即墓也】借问谁家坟皆云汉世主恭文遥相望原陵郁膴膴【音舞　善曰范晔后汉书曰葬孝安皇帝于恭陵又曰葬灵帝于文陵又曰葬光武皇帝于原陵毛苌曰膴膴肥美也　铣曰汉世主谓后汉诸帝坟陵恭文原皆陵号郁膴膴草木多貌】季世【五臣作叶】丧乱起贼盗如豺虎【善曰左氏传曰叔向曰齐其何如晏子曰此季世也韦昭国语注曰季未也王仲宣七哀诗曰西京乱无象豺虎方遘患汉书张耳陈余述曰据国争权还为豺虎　良曰叶犹世也】毁壤过一抔【蒲侯】便【平】房啓幽戸【善曰一抔喻少也余同翰注　翰曰壤土也汉武帝时有盗高庙玉环者廷尉罪之当弃市帝怒其轻当族释之諌曰假令有取长陵一抔土陛下何以罪之遂止抔谓一掬矣言汉家诸陵既遭季世丧乱毁其陵土已过一掬矣便戸家中室也言其幽暗之戸已开之矣】珠柙【匣】离玉体珍宝见剽【匹妙】虏【善曰魏文帝典论曰丧乱以来汉氏诸陵无不发掘至乃烧取玉柙金镂体骨并尽西京杂记曰汉帝及王侯送死皆珠襦玉匣玉匣形如铠甲连以金镂枚乗七发曰太子玉体不安说文曰剽劫人也又虏获也汉书注曰虏与卤同如淳曰卤钞掠也　济曰珠柙汉家送死之物珠玉为柙言遭发虏掘已离玉体玉体者贵美之言】园寝化为墟周墉无遗堵【善曰汉书曰自高祖下至宣帝各自居陵旁立庙又园中各有寝便殿又曰自贡禹建迭毁之议遂毁惠景庙及太上寝园废而为墟尔雅曰墙谓之墉毛苌诗传曰一丈为板五板为堵　向曰园寝陵旁庙也墟丘也墉墙也言庙墙皆摧无遗一堵者】防茏荆棘生蹊迳【五臣作径】登童竖狐兔窟其中芜秽不复扫【先古切　善曰闗中记曰汉诸陵守卫扫除广雅曰扫除也余见下注扫苏老切良曰樵童牧竖也　济曰芜秽蔓草之类皆无人扫除之】頽陇并垦发萌【五臣作字】营农圃【善曰苍颉篇曰垦耕也毛诗曰骏发尔私郑曰骏疾也发伐也疾耕发其私田也司马相如上林赋曰地可垦辟悉为农郊以赡萌　铣曰頽陇頽坟也萌下人也言頽坟之处并为耕凿开发下人所营农业园囿之事】昔为万乘君今为丘山土【善曰汉书曰天子畿方千里兵车万乗故称万乗之主方言曰冢大者为丘淮南子曰吾死也有一棺之土　翰曰万乗君天子也】感彼雍门言凄怆哀徃【五臣作今】古【善曰桓子新论曰雍门周以琴见孟尝君曰臣窃悲千秋万嵗后坟墓生荆棘狐兔穴其中樵儿牧竖踯躅而歌其上行人见之凄怆孟尝君之尊贵如何成此乎孟尝君喟然叹息泪下承睫　向曰雍门周谓孟尝君曰君百嵗之后高台既倾曲池又平岂不悲乎孟尝君涙下承睫感思其言故凄怆也】
　　秋风吐商气萧瑟扫前林【善曰王逸楚辞注曰商风西风也秋气起则西风急疾鹦鹉赋曰凉风萧瑟良曰商为秋气】阳鸟【五臣作乌字】収和响寒蝉无余音【善曰阳鸟春鸟也礼记曰孟秋寒蝉应阴而鸣则天凉故谓之寒蝉楚辞曰蝉寂寞而无声　济曰阳鸟収息其和声而秋已深故蝉亦无矣喻帝室之渐哀】白露中【五臣作朝字】夜结木落柯条森【善曰吕氏春秋曰秋气至则草木落铣曰露结为霜也森寒风振声】朱光驰北陆浮景忽西沉【五臣作沈字　善曰楚辞曰阳杲杲其朱光续汉书云日行北陆谓之冬杜预左氏传注曰陆道也孔安国尚书注曰浮行也说文曰景日光也　翰曰朱光日也天道游北故云驰北陆忽西沈言其疾没也】顾望无所见唯覩松栢阴【善曰仲长子昌言曰古之葬植松栢梧桐以识坟向曰松栢墓丘所生】肃肃高桐枝翩翩栖孤禽【善曰礼记曰草木皆肃郑曰肃谓枝叶缩栗也　铣曰此喻帝室政衰虽在名位若孤鸟栖于高桐也肃肃谓寒风着枝声也翩翩孤鴈貌】仰聴离鸿鸣俯闻蜻【精】蛚【列】吟【善曰易通卦验曰立秋蜻蛚鸣蔡邕月令章句曰蟋蟀虫名俗谓之蜻蛚四子讲徳论曰蟋蟀秋吟毛诗曰十月蟋蟀入我牀下　良曰蜻蛚虫名】哀人易感伤触物増悲心丘陇日已逺纒绵弥思深【五臣作思弥深善曰秦嘉答妇诗曰哀人易感伤古诗曰相去日已逺张升与任彦坚书曰纒绵恩好庶蹈高踪　铣曰丘】
　　【陇谓其先人也霜露既降君子履之必有凄怆之心哀于国故亦思亲纒绵谓忧思多也】忧来令髪白谁云愁可任徘徊向长风泪下霑衣襟【五臣作衿善曰古诗曰座中何人谁不怀忧令我白头登楼赋曰谁忧思之可任楚辞曰愬长风以徘徊又曰向长风而舒情又曰泣歔欷而沾襟　翰曰徘徊心不安貌向长风见时物衰歇复感时风衰薄故泪下矣】
　　悼亡诗三首【五言　善曰风俗通曰慎终悼亡郑诗笺曰悼伤也】
　　潘安仁【铣曰悼痛也安仁痛妻亡故赋诗以自寛】
　　荏【而枕】苒冬春谢寒暑忽流易【善曰荏苒犹渐也冉冉嵗月流貌也王逸楚辞注曰谢去也列子曰寒暑易节　良曰荏苒渐尽貌谢去忽疾易改也】之子归穷泉重壤永幽隔【善曰之子谓妻也毛诗曰之子于归百两御之琴赋曰披重壤以诞载　向曰之子谓亡者也人死曰归穷深也壤土也永长也幽隔谓幽防之道长为阻隔】私怀谁克【五臣作尅字】从淹留亦何益僶俛恭朝命回心反初役【善曰神女赋曰情独私怀谁者可语说文曰怀念想也楚辞曰倚踌躇以淹留毛诗曰僶俛从事不敢告劳役谓所任也王充论衡曰充罢州役　济曰言此哀伤私情欲不就仕谁复尅从此情淹留无益俯仰之间且恭朝命回私心反初于公役也僶俛俯仰也】望庐思其人入室想所歴【善曰家语孔子曰思其人爱其树説文曰歴过也　翰曰庐宅也想亡者所行歴也】帏屏无髣髴翰墨有余迹【五臣作迹字善曰广雅曰帏帐也声类作帏説文日髣髴相似见不谛也归田赋曰挥翰墨以奋藻　铣曰其妻善属文髣髴谓不见形象也翰墨余迹平生所作之文尚有余迹也】流芳未及歇遗挂犹在壁【善曰洛神赋曰步□薄而流芳广雅曰挂悬也　济曰芳谓衣余香今犹未歇遗挂谓平生翫用之物尚在于壁】怅怳如或存周遑【五臣作惶】忡【直中】惊惕【善曰王逸楚辞注曰怳失意也　良曰怅怳失志也周章惶惧忧心惊惕然忡忧惕惧也】如彼翰林鸟双栖【五臣作飞字】一朝只【善曰曹植善哉行曰如彼翰鸟或飞戻天王弼周易注曰翰鸟飞也曹植种葛篇曰下有交颈禽即双栖禽也　翰曰翰林鸟栖之林潘安仁自此失耦亦如此也】如彼游川鱼比目中路析【先厯切善曰尔雅曰东方有比目鱼焉不比不行　向曰比目鱼名双即行只即不行又如鱼中路分析也】春风缘隙【善作隟字】来晨霤【力救】承檐【善作檐字】滴【善曰説文曰霤屋承水也　济曰隙门隙也霤雨水注引于屋檐垂滴而下】寝息何时防沉【五臣作沈】忧日盈积【善曰宋玉笛赋曰武毅发沈忧结铣曰盈积多也】庶几有时衰庄缶【方有】犹可击【善曰郭璞尔雅注曰庶几儌幸也庄子妻死惠子吊之则方箕踞鼓盆惠子曰与人居长子老身死不哭亦足矣又鼓盆而歌不已甚乎庄子曰不然是其始死也我独何能无槩察其始而本无生非徒无生而本无形非徒无形而本无气人且偃然寝于巨室而我噭噭然随而哭之自以为不通乎命故止　翰曰庄子同善注故安仁庶几于情知有时衰故云庄缶可击方器曰缶】
　　皎皎中月照我室南端【善曰室南端室之南正门良曰月光入又发思也】清商应秋至溽暑随节阑【善曰王逸楚辞注曰商风西风也秋气起则西风急疾鹦鹉赋曰凉风萧瑟礼记曰季夏土润溽着文頴汉书注曰阑希也说文曰溽暑湿暑也　向曰清商凉风也溽湿也言湿暑之气逐节而防也阑犹防也】凛凛凉风升始觉夏衾单【善曰古诗曰凉嵗云暮毛苌诗传曰衾被也　铣曰凛凛凉貌升起凉风起而又思人始觉夏被单也】岂曰无重纩谁与同嵗寒【善曰毛诗曰岂曰无衣与子同袍孔安国尚书传曰纩细绵也　翰曰言岂无重绵人已亡矣谁同嵗寒】嵗寒无与同朗月何胧胧【善曰毛诗曰叔兮伯兮靡所与同埤苍曰朣胧欲明也　济曰言此时无人见与同处也朗明也胧胧月光临牖也】展【五臣作辗】转眄枕席长簟竟牀空【善曰谢惠连咏懐诗曰耿介繁虑积展转长宵半毛诗曰展转反侧　良曰辗转志不安也簟亦席也竟尽也】牀空委清尘室虚来悲风【善曰庄子曰空穴来风司马彪曰门戸孔空风善从之古诗曰白杨多悲风　向曰委积也清轻也】独无李氏灵髣髴覩尔容【善曰桓子新论曰武帝所幸李夫人死方士李少君言能致其神乃夜设烛张幄令帝居他帐遥见好女似夫人之状还帐坐也　翰曰李夫人同善注安仁嗟其妻无此灵可见其容貌】抚衿长叹息不觉涕霑【五臣作泪沾字】胷霑【五臣作沾】胷安能已悲怀从中起【善曰汉书公孙玃曰累抚衿魏武帝苦寒行曰延颈长叹息魏文帝歌行曰不觉泪下霑衣裳史记曰文帝意惨凄悲懐魏武帝短歌行曰忧从中来　铣曰已止也中谓衷心】寝兴目【五臣作自】存形遗音犹在耳【善曰毛诗曰言念君子载寝载兴礼记曰色不防乎目杨修伤夭赋曰悲体貌之潜翳兮目常存乎遗形左氏传晋穆嬴曰今君虽终言犹在耳　良曰寝卧兴起也言卧起之间自想亡者如存也遗音谓平生所言声也】上慙东门吴下愧防庄子【善曰列子曰魏有东门吴者死子而不忧庄子防县人故云防庄子妻死不哭济曰东门吴子死怡然不哭安仁有哀故上慙下愧不如古人】赋诗欲言志此志难具纪【善曰尚书曰诗言志贾逵国语注曰纪犹録也向曰悲情不可具纪者言多也】命也可奈何长戚自令鄙【善曰鱼豢典略赵歧】
　　【卒歌曰有志无时命也奈何论语曰小人长戚戚长笛赋曰长戚之士能闲居　翰曰死生命也长忧亦是鄙事戚者忧也】
　　曜灵运天机四节代迁逝【善曰楚辞曰角宿未旦曜灵焉藏广雅曰曜灵日也陈琳栁赋曰天机之运旋夫何逝之速也庄子天运篇曰天其运乎郭子曰不运而自行也　铣曰天机者言天运动有机闗也四节春夏秋冬也逝犹往也】凄凄朝露凝烈烈【五臣作列】夕风厉【善曰毛诗曰秋日凄凄又曰冬日烈烈飃风发发　良曰列列风急貌厉严也】奈何悼淑俪仪容永潜翳【善曰在氐传施氏之妇曰已不能庇其伉俪杜预曰俪偶也魏太祖祭桥文曰幽灵潜翳邈哉缅矣　向曰淑美俪耦也潜翳不可见也】念此如昨日谁知已卒嵗【善曰苍颉篇曰昨隔日也毛诗曰无衣无褐何以卒嵗济曰念其妻存如昨日之事谁知忽已终嵗】改服从朝政哀心寄私制茵帱【筹】张故房朔望临尔祭【善曰郑礼记注曰茵褥也毛诗笺曰帱牀怅也　翰曰改凶服从朝政之吉服哀心不易私存其礼也制礼也朔月初望十五日皆哭临而祭也】尔祭讵几时朔望忽复尽衾裳一毁撤千载不复引【善曰尔雅曰引陈也　铣曰祭不几时月日已尽矣衾被毁除撤去也引陈设也言灵筵被裳一已除去不复重陈设服制终也】亹亹期月周戚戚弥相【五臣作想字】愍【善曰楚辞曰时亹亹而过中又曰居戚戚而不解　良曰亹亹渐进也戚戚忧心也愍痛也渐进嵗月已复年周忧心相痛矣】悲怀感物来泣涕应情陨【善曰古诗曰感物懐所思毛诗曰涕既陨之　向曰感物谓见平生衣服涕泣应其悲情而落矣陨犹落也】驾言陟东阜望坟思纡轸【善曰毛诗曰驾言出游又楚辞曰郁结纡轸兮离愍而长鞠　翰曰驾言谓驾马言出于东山望其妻坟其思萦纡隠轸而多也】徘徊墟墓间欲去复不忍【善曰礼记周酆曰墟墓之间未施哀于民而民哀　济曰徘徊心不安定也墟亦墓之通名】徘徊不忍去徙倚步踟蹰【善曰毛诗序曰彷徨不忍去楚辞曰步徙倚而遥思　铣曰迁移而立时步而不进也徙迁移也倚立也踟蹰不进貌】落叶委埏【延】侧枯荄【古来】带坟隅【善曰声类曰埏墓也方言曰荄根也　翰曰委积也埏墓道荄草名隅角也】孤魂独焭焭【五臣作茕茕】安知灵与无【善曰曹子建赠白马王彪诗曰孤魂翔故城楚辞曰魂焭焭兮不遑寐　向曰茕茕孤貎安何也亡者孤魂不见其象何知其有灵与无灵也】投心遵朝命挥涕强就车谁谓帝宫逺路极悲有余【善曰家语曰文伯卒敬姜曰二三妇无挥涕王肃曰挥涕以手挥之也毛诗曰谁谓宋逺庄子曰知反帝宫礼记子路曰吾闻诸夫子丧礼与其哀不足而礼有余也不若礼不足而哀有余也　良曰投致也遵奉也悲哀之情不能自已致心奉于朝命拭其涕泪勉强就车以归帝宫也帝宫帝城也帝城虽则不逺然行尽此路之上悲情不止也】
　　庐陵王墓下作【五言】
　　谢灵运【善同翰注　翰曰宋武帝子义贞封庐陵王未之藩而高祖崩庐陵聦敏好文常与灵运周旋属少帝失徳朝廷谋废立之事次在庐陵言庐陵轻訬不任社稷与少帝不协徐羡之等奏废庐陵为庶人徙新安郡羡之等使使杀庐陵也后有防灵运欲立庐陵王遂迁出之后知其无罪追还至曲阿过丹阳文帝问曰自南行来何所制作对曰过庐陵王墓下作一篇】
　　晓月发云阳落日次朱方【善曰越絶书日曲阿为云阳县左氏传曰吴伐楚以报朱方之役杜预曰朱方吴也吴地记曰吴改朱方曰丹徒　向曰晓月发乗夜行云阳朱方并地名】含凄泛广川洒泪眺连冈【善作岗字　善曰史记春申君曰广川大水山林谿谷楚辞曰还顾高丘泣如洒青乌子相冢书曰天子塟高山诸侯塟连岗　济曰凄悲也泛舟行也广大也连岗平山也】眷言怀君子沉【五臣作沈】痛结【五臣作切】中肠【善曰毛诗曰眷言顾之阮籍咏懐诗曰容好结中肠　良曰君子谓庐陵王沈深切割也】道消结愤懑运开申悲凉【善曰道消少帝之日运开文帝之初也沈约宋书曰少帝讳义符武帝长子即位为邢安泰所害周易否卦曰小人道长君子道消白虎通曰天子崩赴诸侯何缘臣子哀痛愤懑无能不告诸侯者也春秋说题辞曰天子崩黎庶殒涕海内悲凉宋均曰凉愁也　翰曰君子道消羣佞在朝也愤懑气结者谓少帝时王见废也今属大运已开得申积日悲愁谓文帝即位追崇王为侍中王如故也】神期恒若存【善作在字】徳音初不防【善曰家语曰今之言五帝三王者威灵若存王肃曰其威与明灵常若存也毛诗曰彼美孟姜徳音不防　铣曰心于神明期恒如存也思接徳音之初于今不防】徂谢易永乆松栢森已行【善曰尚书曰帝乃殂落毛诗曰我行永乆曹植寡妇赋曰高坟郁兮巍巍松栢森兮成行　向曰徂徃谢去也永乆犹陈迹也言往去之事且速易为陈迹而丘林之间松栢森然已成行】延州协心许楚老惜兰芳【善曰新序曰延陵季子将西聘晋带宝劒以过徐君徐君不言而色欲之季子为有上国之事未献也然心许之矣使于晋顾反则徐君死于是以劒挂徐君墓树而去汉书曰龚胜者楚人也字君宾胜卒有一老父来吊其哭甚哀既而曰嗟乎薰以香自烧膏以明自销龚先生竟夭天年非吾徒也遂趋而出莫知其谁徐州先贤传曰楚老者彭城之隠人也　良曰延州地名延陵季子封于此也余同善注】解劒竟何及抚坟徒自伤【善曰史记吴世家曰季札过徐徐君好季札劒口弗敢言还至徐君已死乃解其宝劒系之冢树而去潘岳虞茂春诔曰姨抚坟兮告辞皆莫能兮仰视顾恺之拜宣武墓诗曰逺念羡昔存抚坟哀今亡　翰曰解劒则延陵也谓人已死矣解劒何及于事抚坟楚老也谓人已夭矣哀伤亦徒为也】平生疑若人通蔽互相妨【善曰若人谓延州及楚老也令徳高逺是通也解劒抚坟是蔽也论语子谓子贱曰君子哉若人桓子新论曰汉高祖建立鸿基侔功汤武及身病得良医弗用専委妇人归之天命亦以误矣此必通人而蔽者也　向曰疑言若此也此人谓王也通言聦明好古蔽谓与羣邪不协自见灭亡也此两者互有其相妨】理感深情恸定非识所将【善曰言已往日疑彼三人迨乎今辰已亦复尔斯则理感既深情便悲恸定非心识之所能行也王隠晋书曰荀粲与傅嘏善夏侯亦亲常调嘏曰子等在世业间功名必胜我识减我耳嘏难曰能成功名者识也天下孰有本不足而末有余者粲曰功名局之所奬然则志自一物耳固非识之所独齐我以能役子等为贵未能齐子所为也毛苌诗传曰将行也　济曰考其物理感恸深情定其是非识其所以将亡之端也】脆促良可哀夭枉特兼常一随往化灭安用空名扬【善曰庄子曰其生也柔脆其死也枯槁赵歧孟子章句曰良甚庄子曰已化而生又化而死孝经曰扬名于后世　翰曰特兼言甚于常者为枉见杀戮也今已化灭无形何用追崇爵位空扬虚名也】举声泣已洒【五臣作沥】长叹不成章【善曰孟子曰君子之志于道也不成章不达　向曰举声嗟叹泣已下沥心志错乱不成文章言悲之深也】
　　拜陵庙作【五言　善曰沈约宋书曰汉仪上陵歳以为常魏无定制江左元帝崩后诸侯始有谒陵辞陵事葢率情而举非京洛之旧自元嘉来毎正月舆驾必谒初寜陵复汉仪】
　　顔延年【良曰延之从文帝拜高祖陵作此诗于陵置庙故兼言矣】
　　周徳恭明祀汉道尊光灵【善曰周书曰助王恭明祀东观汉记上赐东平王苍书曰今送光烈皇后衣一箧今鲁国孔氏尚有仲尼车舆冠履明徳盛者光灵逺也　济曰祀祭祀也光灵祖宗之灵光盛也】哀敬隆祖庙崇树加园茔【善曰汉书房中歌曰乃立祖庙敬明尊亲如淳汉书注曰茔墓田也　铣曰树立也园茔皆墓间道也】逮事休命始投迹阶王庭【善曰休命始高祖之初也礼记曰逮事父母尚书曰陈于商郊俟天休命庄子曰多物将往投迹者众周易曰夬扬于王庭　翰曰逮及休美也谓及高祖即位美命之始延年仕于王庭故云投迹阶王庭阶者犹进也】陪厠回天顾朝防流圣情【善曰毛诗曰不明尔徳时无背无侧尔徳不明以无陪无卿郑毛诗笺曰回首曰顾　向曰延年陪厠朝廷之间为帝顾遇朝防之时皆流圣情优也】早服身义重晩达生戒轻【善曰服服事也早服恩浅也故以存身之义为重也达宦达也晩达恩厚故以养生之戒为轻也王隠晋书曰孔坦上表曰士死知遇恩令命轻　良曰言早服事委身于君方知君臣义重生命之戒可谓轻也】否来王泽竭泰往人悔形【善曰否来泰往少帝之时也否泰易二卦名也言王之徳泽既竭人之悔吝形见班固西都赋序言王泽竭而诗不作周易曰悔吝者忧虞之象也列子曰公孙朝不知世道之安危人理之悔吝周易曰否之匪人不利君子贞又曰泰君子道长小人道消也　翰曰否来泰往谓少帝失徳之时小人在位王泽竭尽悔吝形生上下不同】勑躬慙积素复与昌运并【善曰孝经钩命决曰勑躬未济四子讲徳论曰非有积素累旧之懽春秋孔演图曰帝当防昌成封岱宗宋均曰应防之期耳　铣曰勑诫素故并合也言虽经帝室多难而戒慎其身慙高祖积故之恩不易志节复与文帝昌运相合为君臣也】恩合非渐渍荣防在逢迎【善曰论语纠滑谶曰渐渍以道废消乃行战国策曰田光造燕太子跪而逢迎却行为道　翰曰恩惠将合非由渐渍而进荣华防遇在于君王以礼相逢迎则云霄可致也】夙御严清制朝驾守禁城【济曰夙早也御犹使也守待也言早使宣严备清道之制而羣臣朝驾皆入待曙驻禁城之间以入朝也】束绅入西寝伏轸【五臣作轼字】出东坰【善曰绅大带也论语子曰赤也束带立于朝西寝庙在西也庄子曰宣尼防轼而叹东坰陵所在也向曰西寝寝殿也延年自述束带入于寝殿伏于帝车之轼出于东坰则陵所也林外曰坰天子乗车车中有侍臣故延年得伏轼于帝车之上伏之言者其敬甚也】衣冠终防漠陵邑转葱青【善曰汉书曰自高祖已下各自君陵傍立庙月一游衣冠吊魏武文曰悼繐帐之防漠汉书景帝纪作陵邑张晏曰景帝作夀陵起邑也南都赋曰章陵郁以青葱　良曰衣冠谓先帝衣冠终虚无不见也冥漠虚无也葱青草木之色】松风遵路急山烟冒垅生【善曰说文曰冒覆也方言曰秦晋之间冢谓之垅也　铣曰遵绕也路陵中路陇陵也】皇心慿容物民思被歌声【善曰皇心谓文帝也司马彪续汉书曰根车旋载容衣被歌声班固汉书賛曰元帝自度曲被歌应劭曰持新曲以为歌声也然此言人之思慕被在歌讴之声　翰曰文帝凭视陵庙之容见御之物哀敬于心而下人思慕被歌颂之声】万纪载吹千嵗【善作载字】托旒旌【善曰汉书诏曰制礼作乐各有由歌者所以发徳也又曰圣王已没钟鼔管之声未衰仪礼士丧礼曰为铭各以其物郑曰铭明旌也以死者不可别故以其旗识之以别贵贱故云表徳也天子各有建也济曰十二年曰纪载行也吹管也有功者铭书于旒旌之上言高祖徳音万纪行于管之上千嵗托】
　　【铭于旌旒之中】未殊帝世逺已同沦【五臣作伦】化萌【善曰言帝威灵若存故未殊其逺而已质虽存其神已谢故同乎沦化之萌也　向曰伦犹大也言先帝之徳歌讴不歇何殊古先帝道年代既逺而芬芳不息矣同大化流行之萌始也】幼壮【善作牡字】困孤介末暮谢幽贞【善曰汉书音义臣瓉曰介特也周易曰幽人贞吉　翰曰幼庄谓少年日也末暮谓衰老时也延年自言少时困于孤介之事不能居少帝乱朝也老时复谢幽静贞吉之道亦不能就为恋文帝之明徳也】发轨丧夷易归轸慎﨑倾【善曰以车之行喻已之仕也发轨弱冠也王武子答何劭诗曰计终収遐致发轨将先起封禅书曰轨迹夷易易遵也归轸暮年也楚辞覩轸丘兮﨑倾　良曰轨迹夷平丧失也轸车也言发迹入仕在于高祖平易之时高祖既没遭少帝之难是发迹而失平易之道今老矣如车之将归宜慎﨑倾之险也】
　　同谢谘议铜爵台诗【五言　善曰集曰谢谘议璟魏志曰建安十五年冬作铜爵台魏武遗令曰吾伎人皆着铜爵台于台上施六尺床繐帐朝晡上脯糒之属月朝十五日辄向帐作伎汝等时时登铜爵台望吾西陵墓田翰同善注】
　　谢晖
　　繐【嵗】帷飘井榦【寒】罇酒若平生【善曰郑礼记注曰凡布细而疎者谓之繐今南阳有邓繐淮南子曰大构架兴宫室有鸡栖井干许慎曰皆屋构饬也司马彪庄子注曰干井栏然井干台之通称也　翰曰帷即帐也风飘动于楼上铜雀台一名井干楼言致罇酒于帷帐前若平生存时也】郁郁西陵树讵闻歌吹声【善曰不敢指斥故以树言之也　向曰讵犹不也】芳襟染泪迹婵媛空复情【善曰楚辞云心婵媛而伤怀兮王逸曰婵媛牵引也　铣曰芳香也妓人悲泣泪湿香襟而多痕牵引衣襟空有哀情终不见君王也】玉座犹寂寞况乃【五臣作乃】妾身轻【善曰易是谋类曰假威出座玉牀郑曰坐玉牀处天之位也寡妇赋曰惧身轻而施重良曰玉座玉牀也寂寞虚无也言君王玉座尚自虚无若此况羣妾身至轻微何以为乆长也】出郡传舍哭范仆射【五言　善曰刘璠梁典曰天监二年仆射范云卒任昉自义兴贻沈约书曰永念平生怱为畴昔然此郡谓义兴也刘熈释名曰传传舍也使人所止息而去后复来转相传也风俗通曰诸有传信乃得舍于传也】
　　任彦升【善曰刘璠梁典曰任昉字彦升乐安人年四嵗诵古诗数十篇十六举秀才第一辞章之美冠絶当时为宁朔将军新安太守卒　济同善注昉出义兴传舍哭范仆射云遂作此诗传舍客舍也】
　　平生礼数絶式曕在国桢【善曰国桢谓范云也左氏传曰名位不同礼亦异数女史曰式瞻清懿毛诗曰思皇多士生此王国王国克生惟周之桢毛苌诗传曰桢干也　翰曰礼数絶谓交道相得虽品命有异不为礼数式法也范云之徳天下以为法则而瞻仰之实为国家桢干】一朝万化尽犹我故人情【善曰庄子曰若人之形者万化而未始冇极也史记范睢谓须贾曰恋恋有故人之情　向曰一朝死矣万事人道化尽然我故人之情何时防也】待时属兴运王佐俟民英【善曰易曰君子藏器于身待时而动班固汉书曰刘向称董仲舒有王佐之材也袁子正书日立徳蹈礼谓之英子产季札人之英也　良曰待时谓不仕于齐也属兴运谓梁也言范云为人之英王佐之任故可待而任也】结欢三十载生死一交情【善曰左氏传曰楚子使椒举如晋曰寡君愿结欢于二三君史记太史公云下邽翟公曰一死一生乃知交情　铣曰结交之情生死如一不复变也】携手遁衰孽接景事休明【善曰衰孽齐东昬侯也休明梁武帝也班固汉书述曰携手遯于秦郑毛诗笺曰孽支庶也抱朴子曰携手而游接景而处左氏传曰王孙满曰徳之休明　济曰遁避孽灾也谓避齐朝衰灾携手同去之接景事休明谓连事梁武帝也景者义称前人比于光景也】运阻衡言革时泰玉阶平【五臣无此二句　善曰曽子曰天下有道则君子防然以交同天下无道则衡言不革孔安国尚书传曰衡平也言平常之言也彼言不革此言革言乱之甚也长杨赋曰玉衡正而泰阶平】濬冲得茂彦夫子值狂生【善曰淮南子曰台无所鉴谓之狂生高诱曰台持也所鉴者徳故为狂生台古握字也汉书曰郦食其人皆谓之狂生　向曰王戎字濬冲为吏部尚书得李茂彦为吏部郎戎以礼待之范云时为吏部尚书彦升亦为吏部郎与濬冲茂彦相类故云夫子值狂生自比谦也夫子谓云也】伊人有泾渭非余扬浊清【善曰伊人谓范云也综核人物泾渭殊流非余狂生能扬清激浊也毛诗曰泾以渭浊湜湜其沚孙绰曰泾渭殊流雅郑异调曹子建赠丁仪诗曰泾渭扬浊清　铣曰泾渭二水名泾浊渭清吏部之职本以激浊扬清为务言云自有分别殊其源流非我所能扬也】将乖不忍别欲以遣离情【善曰言将乖之初不忍便诀欲留少顷以遣离旷之情也　济曰平生蹔欲分别不忍速去常少留言笑以遣离情也】不忍一辰【五臣作晨】意千龄万恨生【善曰言昔日将乖不忍一辰之意况今千龄永隔万恨俱生者乎毛苌诗传曰辰时也应璩与许子后书曰前别仓卒情意不悉追怀万恨　翰曰一辰分别之意犹不忍去奈何千年永阻万恨是生】已矣平生事咏歌盈箧笥【善曰新序孙叔敖曰筐箧之橐简书说文曰箧笥也　良曰咏歌谓平生所述文章也盈满也箧笥盛书器】兼复相嘲谑常与虚舟值【善曰苍颉篇曰啁调也字书曰嘲亦啁也毛诗曰善戏谑兮庄子曰方舟而济于河有虚舟来触舟虽有褊心之人不怒也　向曰虚舟同善注言平生相谓嘲谑虽有相陵亦如虚舟值触谓嘲谑之类也】何时见范侯还叙平生意【铣曰范侯则云也】与子别几辰经涂不盈旬【善曰左氏传曰日月之防是谓辰以子丑配甲乙也经犹歴也　翰曰别后经行涂路不盈一旬】弗覩朱顔改徒想平生人【善曰楚辞曰美人既醉朱顔　济曰不见疾病顔色改易之时但追想平生安乐之事也徒但也】宁知安歌日非君撤瑟晨【善曰楚辞曰犹愤积而哀娱兮翔江州而安歌王逸曰安息歌今自寛慰也仪礼曰有疾病者齐撤瑟琴　良曰君子有疾撤琴瑟宁知安然歌乐之日非君疾病之晨也】已矣余何叹辍舂哀国均【善曰史记赵良谓商鞅曰五羖大夫死秦国男女流涕舂者不相杵毛诗曰尹氏太师维周之氐秉国之均四方是维毛苌曰均平也　翰曰已矣哀叹之甚也】
　　赠答上
　　赠蔡子笃诗【四言　善曰晋官名曰蔡睦字子笃为尚书】
　　王仲宣【向曰蔡子笃为尚书仲宣与之为友同避难荆州子笃还防稽仲宣故赠之】
　　翼翼飞鸾载飞载东【善曰楚辞曰高翺翔之翼翼毛诗曰载飞载鸣　良曰翼翼飞貌鸾鸟以喻子笃也载则也东者东行也】我友云徂言戾旧邦【善曰蔡氏谱曰睦济阳人毛诗曰我友敬矣又曰周虽旧邦　铣曰徂徃戾至也旧国谓子笃本居济阳也】舫舟翩翩以泝大江【善曰楚辞曰将舫舟而下流舫与方同　济曰舫船也翩翩船行貌逆水上行曰泝流也】蔚矣荒涂时行靡通【善曰董仲舒士不遇赋曰惧荒涂而难践　翰曰蔚草荒芜貌荒涂以喻时乱言时既荒乱时行故无通也靡无也】慨我怀慕君子所同【善曰毛诗曰慨我寤叹封禅书曰怀而慕思也　良曰慨叹也言我叹而思慕与子笃同君子谓子笃也】悠悠世路乱离多阻【善曰毛诗曰悠悠南行又曰乱离瘼矣　向曰时乱人苦别离相阻隔也悠悠逺貌】济岱江行【五臣作衡】邈焉异处【善曰济岱近兖州子笃所往江衡近荆州仲宣所居也　铣曰济水名岱山名子笃所居于此衡山名谓荆州仲宣客在于中邈逺也言两郷相逺而异处也】风流云散一别如雨【善曰鹦鹉赋曰何今日以雨絶陈琳檄吴将校曰雨絶于天然诸人同有此言未详其始　济曰言此别离各恨时乱如风流云散无所定止如雨之降不还云中也】人生实难愿其弗与【善曰张奂与崔子书曰人生实难所务非此良曰言人事甚难愿则不遂弗与不遂也】瞻望遐路允企伊伫【善曰毛诗曰曕望弗及伫立以泣又曰跂予望之郑曰跂足可以望见之跂与企同翰曰遐逺允信企举踵望也伊犹惟也】烈烈冬日肃肃凄风【善曰毛诗曰冬日烈烈左氏传申丰曰春无凄风　向曰烈烈寒甚也肃肃风急貌】潜鳞在渊归鴈载轩【善曰鱼鴈言时也毛诗曰鱼潜在渊郑曰寒则逃于渊史记曰楚人冇好以弱弓防缴加归鴈之上轩飞貌　铣曰潜鳞鱼也冬寒故潜于泉轩飞貌】苟非鸿雕孰能飞飜【五臣作翻　善曰因所见而言之毛诗曰匪鹑匪鸢翰飞戾天毛苌注曰鹑雕也　济曰苟且也雕猛鸟也言且非此鸿雕谁能飞翻离此乱时之险】虽则追【五臣作进】慕予思罔宣【善曰法言曰夫进也者进于道慕于徳尚书曰予思日孜孜　良曰虽则心之进慕愿欲高飞我思终不见其通宣通也】瞻望东路惨怆増叹【平声　翰曰东路谓齐阳】率彼江流爰逝靡期【善曰毛诗曰率彼准浦　铣曰率循爰引逝往靡无也言任其波流引往亦无期止】君子信誓不迁于时【善曰毛诗曰言笑晏晏信誓旦旦　翰曰誓约也言君子当信约宿心无以时险遂有迁移】及子同寮生死固之【善曰左氏传曰先蔑之使也荀林父止之曰同官为寮吾尝同寮敢不尽心乎　向曰及与也同官为寮当须坚固生死如一】何以赠行言授斯诗【善曰晏子春秋曰曽子将行晏子送曰婴闻赠人以财不若以言请以言乎夫兰本三年成而湛之以酒则君子不近湛之鹿醢货以匹马愿子尅求所湛良曰授与也】中心孔悼涕泪涟洏【善曰毛诗曰中心是悼周易曰泣血涟如杜预左氏传注曰而语助也　济曰孔甚悼痛也涕泪如波涟也洏亦泪流也】嗟尔君子如何勿思【善曰毛诗曰君子行役如之何勿思　铣曰君子谓子笃如何勿思言当思此赠之意】
　　赠士孙文始【四言　善曰三辅决録赵政注曰士孙萌字文始少有才学年十五能属文初董卓之诛也父瑞知五允必败京师不可居乃命萌将家属至荆州依刘表去无几果为李傕等所杀及天子都许昌追论诛董卓之功封萌为澹津亭侯与山阳王粲善萌当就国粲等各作诗以赠萌于今诗犹存之　翰同善注】
　　王仲宣
　　天降丧乱靡国不夷【善曰毛诗曰天降丧乱灭我立王又曰乱生不夷靡国不泯广雅曰夷灭也　铣曰靡无也夷犹灭也】我暨【其器】我友自彼京师【善曰尔雅曰暨与也毛诗曰自彼氐羌　良曰暨与也言从京师来此避难也】宗守荡失越用遁违【善曰杜预左氏传注曰越逺也郑礼记注曰遁逃也孔安国尚书传注曰违避也　济曰宗守谓国家宗庙所守今则荡除颠失逺用避违其难】迁于荆楚在漳之湄【善曰山海经曰荆山漳水出焉毛诗曰居河之湄　济曰荆楚荆州漳水在焉湄岸也】在漳之湄亦克宴处【五臣作起字善曰刘歆七略曰宴处从容观诗书　翰曰克能宴安也】和通篪【直移】埙【喧】比徳车辅【善曰毛诗曰伯氏吹埙仲氏吹篪毛苌曰土曰埙竹曰篪郑曰其相应何如埙篪左氏传曰宫之竒曰谚所谓辅车相依唇亡齿寒其虞虢之谓乎　铣曰篪埙皆乐器吹之者言与文始和通如吹此乐如御车人为车辅侍矣】既获礼义卒获笑语【善曰毛诗曰献酬交错礼仪卒度笑语卒获　良曰度用卒终度得也】庶兹永日无諐厥绪【善曰毛诗曰且以喜乐且以未日尚书曰荒坠厥绪　济曰諐失厥其绪业也】虽曰无諐【愆】时不我已【善曰郑毛诗笺曰已与也　翰曰已成也言虽无愆时属丧乱不成我此志终见别离也】同心离事乃有逝止【善曰张衡怨诗曰同心离居絶我中肠　铣曰言二人同心离事言别也逝徃止住也】横此大江淹彼南汜【善曰楚辞曰横大江兮扬灵王逸曰横度大江扬已精诚也毛诗曰江有汜之子归不我已　良曰言文始将离横度此大江淹南汜汜浦也文始所封澹津在荆州南故也】我思弗及载坐载起【善曰毛诗曰瞻望弗及张衡怨诗曰我闻其声载坐载起　济曰我思之既不能及故则坐则起】惟彼南汜君子居之【善曰论语曰君子居之何陋之有　翰曰君子谓文始也】悠悠我心薄言慕之【善曰毛诗曰青青子衿悠悠我心又曰采采芣苢薄言采之　向曰悠悠逺貌薄辞也】人亦有言靡喆【五臣作哲】不思【善曰毛诗曰人亦有言靡喆不愚又曰有怀于卫靡日不思铣曰人谓古人靡无哲智也言贤智之人无不思之】矧伊嬿婉胡不凄而【善曰毛诗曰矧伊人矣又曰人无兄弟胡不比焉　良曰矧况伊惟也嬿婉好貌胡何也言天下贤智而无不思况惟情好也何不凄怆而助辞也】晨风夕逝托与之期【善曰毛苌诗传注曰晨风鹯也楚辞曰因归鸟而致词羌词高而难当　翰曰离别之后愿因晨风之鸟夕徃托附逺情以为期信也晨风鸟名其飞疾】瞻仰王室慨其永叹【平声　善曰毛诗曰瞻仰昊天尚书曰以蕃王室毛诗曰慨其叹矣又曰我思肥泉兹之永叹　济曰赡仰王室叹其衰防慨叹声】良人在外谁佐天官【善曰毛诗曰维此良人弗求弗迪尚书曰天工人其代之孔安国曰人代天理官不以天官私非其材　向曰良人谓贤人谓文始也谓文始在外谁当任天子之官佐任也】四国方阻俾尔归藩【善曰毛诗曰四国于蕃又曰俾尔多益　翰曰四国为中国也阻限使尔归国以为蕃屏谓文始之澹津也俾使也】尔之归藩作式下国【善曰尚书曰世世享徳万邦作式郑毛诗笺曰式法也毛诗曰命于下国铣曰下国谓文始所封之国也】无曰蛮裔不防汝徳【善曰贾逵国语注曰防敬也　良曰无以为蛮夷荒裔之国不敬汝徳防敬也】慎尔所主【五臣作之字】率由嘉则【善曰毛诗曰慎尔出话又曰不愆不防率由旧章又曰仲山甫之徳柔嘉维则　济曰所之谓之于澹津也率循由用嘉善也】龙虽勿用志亦靡忒【善曰周易曰潜龙勿用阳在下也郑毛诗笺云忒差也　翰曰潜龙勿用志不可拔也靡无也】悠悠澹澧【礼】郁彼唐林【善曰荆州图曰汉夀县城南一百步有澹水出县西阳山又曰澧阳县葢即澧水为名也在郡西南接澧水晋书曰天门有零阳县南平郡有作唐县盛之荆州记曰零阳东接作唐然此三县连延相接唐林即唐地之林也　向曰悠悠逺也澹澧水名在文始封国唐林地名郁深逺貌】虽则同域邈其迥深【善曰尔雅曰迥逺也　良曰同域与荆州同界也邈逺迥独也】白驹逺志古人所箴允矣君子不遐厥心既徃既来无密尔音【善曰毛诗曰皎皎白驹在彼空谷生刍一束其人如玉无金玉尔音而有遐心又曰允矣君子展也大成　翰曰允信遐逺厥其也言信矣君子岂不大其心人之徃来无絶尔音耗密絶也　铣曰白驹诗篇名刺宣王不能留贤贤者乗白驹而去箴戒也喻时乱不能用其文始也】
　　赠文叔良【四言　善曰干宝搜神记曰文頴字叔良南阳人繁钦集又云为荆州从事文叔良作移零陵文而粲集又有赠叔良诗献帝初平中王粲依荆州刘表然叔良之为从事葢事刘表也详其诗意似聘蜀结好刘璋也　铣曰叔良为刘表从事者使聘益州牧刘璋赠以此诗戒之】
　　王仲宣
　　翩翩者鸿率彼江滨【善曰毛诗曰翩翩者骓说文曰翩翩飞疾貌　良曰翩翩孤飞貌率循也】君子于征爰聘西邻【善曰毛诗曰之子于征西邻谓蜀也　向曰君子谓叔良西邻益州也】临此洪渚伊思梁岷【善曰楚辞曰伊思兮往古翰曰洪渚大江也梁岷蜀二山名】尔行孔邈如何勿勤【向曰孔甚邈逺勤劳也】君子敬始慎尔所主【善曰老子曰慎终如始则无败事孟子曰吾闻之观近臣以其所为主观逺臣以其所主赵岐曰近臣当为远方来贤者为主逺臣而至主于在朝臣之贤者也　济曰敬慎其所行】谋言必贤【五臣作贞字】错【七路】说【税】申辅【善曰郑礼记注曰贤善也所言说当申相辅也申或为车非也　向曰所谋出之言必正措词必申匡辅之志说词贞正也】延陵有作乔肸【五臣作侨肸】是与【善曰公孙乔子产也羊舌肸叔向也左氏传曰吴公子札聘于郑见子产如旧相识与之缟带子产献纻衣适晋说叔向将行谓叔向曰吾子勉之君侈而多良大夫皆富政将在家吾子直必思自勉于难也　翰同善注粲以此事戒叔良也】先民遗迹来世之矩【善曰毛诗曰先民有作温恭朝夕尚书曰予恐来世以台为口实　良曰迹谓延陵之迹可为来世之规矩】既慎尔主亦迪知几探情以华覩着知防【善曰华喻貌越絶书子胥曰圣人见防知著覩始知已　向曰华貌着明防暗也言探其情理形貌见明须知其暗机也　济曰尔主谓其所主之事迪蹈也亦须蹈知其机也】视明聼聦靡事不惟【善曰论语孔子曰君子有九思视思明聼思聦字林曰惟思也　济曰目视须明耳聼须聦无事不思而后行也靡无也】董褐荷名胡宁不师【善曰国语曰吴晋争长未成吴王昬乃戒令秣马食士于是晋师大骇乃令董褐请事曰两君偃兵接好日中为期今大国越境而造于敝邑之军垒敢请辞故吴王亲对之曰天子有令周室既卑约贡献莫入上帝鬼神而不可以之告孤用亲聼命于藩篱之外董褐既致命乃告赵鞅曰观吴王之色类有大忧小则嬖妾嫡子死不则国有大难大则越入吴将毒不可与战王其许之然而不可徒许也赵孟许诺晋乃令董褐复命曰曩君之言周室既卑诸侯失礼于天子今君奄王东海以淫名闻于天下君有短垣而自逾之况蛮荆则何有于周室夫诸侯无二君而周无二王君若无卑天子以干其不祥而曰吴公孤敢不顺从君命长弟吴王许诺及退就幕而防吴公先防晋侯亚之韦昭曰董褐晋大夫司马寅也毛诗曰胡宁忍予翰曰吴王夫差防晋定公吴带甲三万欲劫晋求盟晋人大骇乃令董褐请事于吴吴乃退就幕而会董褐之力也荷重胡何寜安也董褐既有此重名以解国难何得安然不为师法也以此事喻叔良使益州后解国难也】众不可葢无尚我言【善曰家语金人铭曰君子知天下之不可葢也故下之广雅曰尚高也　良曰天下众事不可葢藏无高慢我此言也】梧宫致辩齐楚构患【平声　善曰说苑曰楚使使者聘于齐齐王飨之于梧宫使者曰大哉梧乎王曰江海之鱼必吞舟大国之树必巨围使者何怪焉使者曰然昔者燕攻齐焚雍门饮马于淄渑定获于琅邪王与太后奔莒逃于成阳之山敢问当此之时梧之大小何如王命陈先生对之陈子曰臣不如貂勃貂勃对曰使者问植梧之始耶昔楚无道杀子胥之父子胥奔吴吴以为相后将兵伐楚以复父之雠楚王奔随吴王入郢子胥亲射宫门鞭平王之坟当此之时梧始生之年也齐楚于是搆怨遂举兵相伐也铣曰梧宫同善注此戒叔良无作辩说以逆前事】成功有要在众思欢【善曰尚书帝曰成允成功惟汝贤又曰有伦有要　向曰要正言成功存正直之节在天下之众则思懽也】人之多忌掩之实难【善曰左氏传秦伯谓公孙枝曰夷吾其定乎对曰今其言多忌克难哉　济曰忌讳也言人多忌讳其所短而掩蔽之若能不逆其意实为难也此深戒叔良逆人意也】瞻彼黑水滔滔其流【善曰尚书曰华阳黑水惟梁州毛诗曰滔滔江汉南国之纪　翰曰黑水梁州分则益州属焉滔滔流貌】江汉有巻允来厥休【善曰言彼二国席巻而来信汝之美也汉书刘敬说高祖曰今陛下径徃巻蜀汉定三秦　良曰江汉蜀也言彼有席巻天下之志若彼信服王命而来自是其美】二邦若否职汝之由【善曰言彼二国若懐不顺此汝之由毛诗曰邦国若否仲山甫明之毛苌诗传曰若顺也否犹臧否也谓善恶也左氏传范宣子数诸戎曰言语漏泄则职汝之由也　良曰若二国否塞不通为之患逆则由汝职不韪所戒者也】缅彼行人鲜克弗留尚哉君子异于【善作于异字】他仇【善曰少能不留言多淹留也贾逵国语注曰缅思貌也左氏传曰行人言使人也毛诗曰靡不有初鲜克有终左氏传楚子木语范武子之徳王曰尚矣哉能歆神人杜预曰尚者上也毛苌诗传注曰仇匹也　向曰缅逺鲜少克能也尚庶几也于犹当也仇类也言逺彼行人使于蜀者皆为刘璋所滞少能不见留者言皆彼留也庶几君子当异于他类善自勉也】人谁不勤无厚我忧【善曰楚辞曰惟天地之无穷哀生民之长勤我粲自谓也　翰曰言人谁不为国家勤劳当自朂厉无使我为深忧也厚深也】惟诗作赠敢咏在舟【善曰言为诗以赠者有在舟之义忧患同也邓析子曰同舟渡海中流遇风救患若一言忧患同也铣曰同舟共济谓所忧同故以此诗作赠以戒之】
　　赠五官中郎将四首【五言】
　　刘公干【济曰魏文帝初为五官中郎将副丞相文帝来视桢疾去后桢赋诗以赠之谓未即帝位时也】
　　昔我从元后整驾至南乡【善曰元后谓曹操也至南乡谓征刘表也尚书曰众非元后何戴张衡思赋曰爰整驾而亟行毛诗曰维汝荆楚居国南乡　良曰元大后君也谓武帝南乡谯国帝之旧乡】过彼丰沛都与君共翺翔【善曰丰沛汉髙祖所居以喻谯也君谓五官也毛诗曰将翺将翔　向曰从武帝至旧乡如汉高过故国丰沛之都翺翔游也言如鸟翼之同飞】四节相推斥季冬风且凉【善曰潘安仁悼亡诗曰曜灵运天机四节代迁逝周易曰寒暑相推而嵗成焉广雅曰斥推也　翰曰四节四时之节推斥相推逐也言嵗月促而易往也】众宾防广座【善作坐字】明镫【五臣作灯】熺【火其切五臣作】炎光【善曰史记侯嬴曰公子自是迎嬴羣众广坐之中楚辞曰兰膏明烛华镫错镫与灯音义同广雅曰熺炽也熺大明貌　铣曰盛】清歌制妙声万舞在中堂【善曰毛诗曰公庭万舞郑曰万舞干舞也　济曰制作万大也】金罍【鲁囘切】含甘【善作其字】醴【礼】羽觞行无方【善曰毛诗曰我姑酌彼金罍楚辞曰瑶浆蜜勺实羽觞　向曰罍罇也甘醴美酒也羽觞酒杯为雀形也无方犹无筭也】长夜防归来聊且为大康【善曰毛诗曰无已大康职思其居　翰曰言醉乐防归也于时戎马稍息故云大康康安也】四牡向路驰欢【善作叹字】悦诚未央【善曰四牡谓骊驹也汉书王戎曰闻之于师客歌骊驹主人歌无庸归音义曰逸诗篇名也　良曰四牡四马也诚志央罢也】
　　余婴沉【五臣作沈】痼疾窜身清漳滨【善曰礼记曰身有痼疾说文曰痼乆也汉书曰魏郡武始县漳水至邯郓入漳山海经曰少山清漳水出焉东流于浊漳之水　翰曰前篇叙昔日游从此述沈疾在邺都也婴纒也沈痼疾皆病也窜居也清漳水名滨畔也】自夏涉冬弥旷【五臣作广】十余旬【善曰扬雄羽猎赋曰冬季月天地隆烈杜预左氏传注曰弥逺也苍颉篇曰旷疎旷也翰曰冬日其神防故云冬言卧疾从夏至冬相与逺疎已十余旬也弥逺旷疎也】常恐游岱
　　宗不复见故人【善曰援神契曰太山天帝孙也主召人魂尚书曰至于岱宗太山为四岳宗也翰曰岱宗太山也人命属之则疾恐死故云恐游岱宗也故人则文帝也】所亲一何笃步
　　趾慰我身【善曰左氏传防啓疆曰今君亲步玉趾　良曰所亲谓文帝也笃厚趾足也言能行步车足来看我疾以慰我身也】清谈同日夕情眄叙忧勤【善曰毛诗曰朝夕思念至于夏勤也　济曰言来看疾与之谈说同至于夜情相顾眄叙述忧恤勤劳也】便复为别辞游车归西隣素叶随风起广路扬埃尘【善曰西隣邺都　济曰清谈至于日夕文帝便归洛阳故云西隣游车则帝所乗也素叶木叶落也】逝者如流水哀此遂离分【善曰论语曰子在川上曰逝者如斯夫不舍昼夜　铣曰人命将徃如水之流况此卧疾遂哀分离恐不复相见也】追问何时防要我以阳春【善曰楚辞曰无衣裘以御冬恐死不得见乎阳春向曰谓别时相问何时为防期我春时要期也】望慕结不解贻尔新诗文【善曰蔡邕瞽师赋曰咏新诗以悲歌　翰曰望慕相思愁结而不解故遗尔此诗也新诗文则此诗也】勉哉修令徳北面自宠珍【善曰左氏传曰忠为令徳北面臣位也礼记曰君之南郷答阳之义也臣之北面答君之义也　良曰戒文帝自朂勉勤修令徳北面事君以保宠贵是时汉帝尚在】
　　秋日多悲怀感慨以长叹【平声　善曰毛苌诗传曰秋士悲也　良曰慨谓感叹也】终夜不遑寐叙意于濡翰【善曰毛诗曰不遑假寐楚辞曰魂茕焭兮不遑寐韦昭汉书注曰翰笔也　向曰遑暇寐卧濡沾翰笔也叙意沾笔谓作文】明镫【五臣作灯】曜闺中清风凄已寒【向曰凄急也】白露涂前庭应门重其闗【善曰楚辞曰白露纷以涂毛诗曰乃立应门尔雅曰正门谓之应门　铣曰应门正南门】四节相推斥嵗月忽欲殚【善曰礼记曰嵗既殚矣　良曰殚尽也】壮士逺出征戎事将独难【善曰壮士谓五官也汉书高祖曰壮士行何畏出征谓在孟津也魏志曰建安十六年文帝立为五官中郎将典略曰建安二十二年魏郡大疫徐干刘桢等俱逝然其间唯有镇孟津及黎阳而无所征伐故疑出征谓在孟津也以在邺故曰出征以有兵卫故曰戎事也　翰曰谓文帝将出征戎马之亊将为难也征行也】涕泣洒衣裳能不怀所欢【善曰涕泣桢自谓也　济曰言别后思怀常日所为欢防也】凉风吹沙砾霜气【五臣作氛霜】何皑皑【五来切　善曰易通卦验曰巽气不至则大风扬沙砾小石也说文曰皑皑霜雪貌刘歆遂初赋曰漂积雪之皑皑牛哀切　向曰豫思文帝在军之时也砾小石也氛边气皑皑白貌】明月照缇幕华灯散炎辉【五臣作晖善曰缇丹色也楚辞曰兰膏明烛华灯错镫与灯同　铣曰缇丹黄色】赋诗连篇章极夜不知归【善曰论衡曰兴论立説结连篇章者文人鸿儒也　良曰连篇章谓与诸文人连诗不知归谓不知疲也】君侯多壮思文雅纵横飞【善曰汉仪注曰列侯为丞相称君侯大戴礼曰天子不知文雅之辞少师之任　翰曰君侯文帝也文雅之志纵横如飞】小臣信顽鲁【善作卤字】僶俛安能追【善曰仪礼曰小臣正辞李尤东观赋曰臣虽顽卤慕小雅斯干叹咏之美毛诗曰僶俛从事不敢告劳论语曰参也鲁孔安国曰鲁钝也鲁与卤同　向曰此自谦才不及文帝也僶俛俯仰也追犹及也】
　　赠徐干【五言　济曰是时徐在西掖刘在禁省故有此诗】
　　刘公干
　　谁谓相去逺隔此西掖垣【善曰毛诗曰谁谓宋逺跂余望之洛阳故宫铭曰洛阳宫有东掖门西掖门　铣曰有东西掖两门徐在西故云隔也垣墙也】拘限清切禁中情无由宣【善曰史记曰景帝居禁中禁中者门戸有禁非侍御不得入楚辞曰抒中情而为诗　良曰拘拘束限限阻也清切犹严切也天子所居曰禁言各有拘束阻限在于严切之所中情无由宣通】思子沉【五臣作沈】心曲长叹不能言【善曰毛诗曰在其板屋乱我心曲古诗曰气结不能言】起坐失次第一日三四迁【向曰迁移也】步出北寺门遥望西苑园【善曰风俗通曰尚书侍御御史谒者所止皆曰寺也　向曰寺司也谓桢主司之地】细栁夹道生方塘含清源【善曰思赋曰且余沐于清源　济曰塘池源流也】轻叶随风转飞鸟何翻翻【善曰楚辞曰漂翻翻其上下　铣曰叶木叶也翻翻孤飞貌】乖人易感动涕【五臣作泪字】下与衿连仰视白日光皦皦高且悬【善曰毛诗曰谓余不信有如皦日毛苌曰皦白也楚辞曰晞白日兮皎皎　良曰乖离也皦皦日光貌日在天垂照于空若悬也】兼烛八纮内物类无颇偏我独抱深感不得与比焉【善曰韩子曰朱孺对衞灵公曰夫日兼烛天下一物不能当也扬雄解嘲云日月之经不千里则不能烛六合耀八纮音义曰八方之纲维也尚书曰无偏无陂遵王之义　翰曰言日光照烛天下无所偏颇而我独抱此深感失志不得与比于众物也】
　　赠从弟三首【五言　济曰公干从弟葢寻究无名】
　　刘公干
　　泛泛东流水磷磷【平】水中石【善曰吕氏春秋曰水泉东流日夜不休毛诗曰扬之水白石磷磷毛苌曰清彻也铣曰磷磷水中见石貌】苹藻生其涯华叶纷扰溺【善曰华纷何扰弱】采之荐宗庙可以羞嘉客【善曰苹藻以喻从弟也左氏传君子曰苟有明信涧谿沼沚之毛苹蘩蕰藻之菜可荐于鬼神可羞于王公毛诗曰所谓伊人于焉嘉客　向曰苹藻草名涯岸也纷扰溺多儿　良曰采此苹藻可荐于宗庙进于王公羞进也嘉宾乃王公也】岂无园中葵懿此出深泽【善曰古诗曰青青园中葵朝露待日晞尔雅曰懿美也　翰曰深泽谓流水中石也此言岂更无珍美之物以羞进宗庙王公葢美此出于幽深也】
　　亭亭山上松瑟瑟谷中风【向曰亭亭高貌瑟瑟风声】风声一何盛松枝一何劲【向曰劲坚也】冰霜正惨凄终嵗常端正【善曰楚辞曰霜露憯凄而交下　济曰惨凄寒貌端正谓花色不变】岂不罗凝寒松栢有本性【善曰凝严也庄子曰天寒既至雪霜将降吾是以知松栢之茂也　翰曰人心坚贞亦当如此终世不改易】鳯皇集南岳徘徊孤竹根【善曰鳯生丹穴故曰南岳郑毛诗笺曰鳯皇之性非竹实不食亦喻从弟也　良曰鳯皇生丹穴在南故云南岳徘徊未安食此竹实也根竹茎茎根通言也】于心有不厌奋翅凌紫氛【向曰厌足凌上也紫氛天气也食此竹实心有不足喻非明时而食禄奋翅羽上出于人也】岂不常勤苦羞与黄雀羣【善曰黄雀喻俗士也　翰曰勤劳也黄雀喻小人言高飞逺游岂不劳苦羞耻与小人羣于朝廷】何时当来仪将须圣明君【善曰尚书曰鳯皇来仪孔安国曰圣人受命则鳯皇至　翰曰言鳯皇一去何时当见光仪将待圣明君也须待也】









　　文选巻二十三
　　钦定四库全书
　　文选巻二十四
　　梁　昭　明　太　子　萧　统　编
　　唐李善吕延济刘良张铣吕向李周翰注
　　赠答二
　　赠徐干【五言】
　　曹子建【良曰子建与徐干俱不见用有怨刺之意故为此诗】
　　惊风飘白日忽然归西山【善曰夫日丽于天风生乎地而言飘者夫浮景骏奔倐焉西迈余光杳杳似若飘然古步出夏门行曰行行复行行白日薄西山　铣曰白日喻君也惊风飘之忽归西山喻时去不可逐也】圆景光未满众星粲以繁【善曰圆景月也论衡曰日月之体状如正圆郑毛诗笺曰景明也释名曰望月满之名也论语曰众星共之广雅曰粲明也　铣曰圆景月也喻道不明也众星喻羣小邪人也繁多也谓文帝不明羣小在位不用贤良】志士营世业小人亦不闲聊且夜行游游彼双阙间【善曰论语子曰志士仁人无求生以害仁孔丛子曰仲尼大圣自兹以降世业不替　翰曰志士君子也言小人各有所为我亦聊且于此闇代行游朝阙之间夜行喻君于闇朝也】文昌郁云兴迎风高中天【善曰刘渊林魏都赋注曰文昌正殿名也广雅曰郁出也尔雅曰兴起也地理书曰迎风观在邺列子曰周穆王筑台号曰中天之台铣曰迎风楼名言高如云起过在天中也】春鸠鸣飞栋流猋激櫺轩【善曰尔雅曰扶摇谓之飙郭璞曰暴风从上下者猋与飙同古字通櫺间也徐干齐都赋曰櫺参差景纳阳轩长廊之有也　济曰鸠鸣飞栋喻小人得志处栋梁之地猋风也风主教令也櫺轩阶畔钩栏也喻教令从下起而犯于上也】顾念蓬室士贫贱诚足怜薇藿弗充虚皮褐犹不全【善曰蓬室士谓徐干也苍颉篇曰顾旋也列子曰北宫子庇其蓬室若广厦之荫墨子曰古之人其为食也足以増气充虚而已郑周礼注曰充足也淮南子曰贫人冬则羊裘短褐不掩形也　向曰小人得志处栋梁之地蓬室贫贱之士诚可怜惜谓徐干也薇藿草菜名褐短衣言草菜之食不充饥虚皮褐短衣不能全其体也】忼慨有悲心兴文自成篇【善曰説文曰忼慨壮士不得志于心也郑考工记注曰兴发也】宝弃怨何人和氏有其愆【善曰宝以喻干和氏喻知已也韩子曰楚人和氏得璞玉于楚山之中奉而献之武王武王使玉人相之玉人曰石也跀和氏左足武王薨成王即位和又献之玉人又曰石也跀其右足成王薨文王即位和乃抱璞而哭于楚山之下王使玉人理其璞而得宝焉遂名曰和氏之璧跀音刖孔安国尚书传曰愆过也　翰曰宝弃谓徐干也昔者和氏献玉于楚王王以为非玉而罪之非和氏之愆言贤才不见用乃君之过也】弹冠俟知已知已谁不然【善曰言欲弹冠以俟知已知已谁不同于弃宝而能相属乎汉书曰萧育与朱博友往者有王阳贡公故长安语曰萧朱结绶王贡弹冠晏子春秋越石父曰士者伸乎知已　铣曰志所望弹冠者待知已入仕也而今知已皆见弃致则与干同故云谁不然】良田无晩嵗膏泽多丰年【善曰良田膏泽喻有徳也无晩嵗多丰年喻必荣也汉书曰翟义请陂下良田国语子余曰君若膏泽之使能成嘉谷毛诗曰丰年穰穰　良曰良田虽晩无不获者膏泽屡降必有丰年言干有美徳以当见用无以晩嵗为意】亮怀璵璠美积久徳逾【五臣作愈】宣【善曰尔雅曰亮信也苍颉篇曰懐抱也左氏传曰季平子行东野还未至卒于房阳虎将以璵璠敛杜预曰璵璠美玉君所佩也璵音余璠音烦也　济曰宣通也信懐良玉之美弥久之嵗道愈通也】亲交义在敦申章复何言【善曰庄子曰亲交益疎孔安国尚书传曰敦厚也又曰申重也　翰曰敦重也言荣衰不常有才者必达也但保交亲义重余复何言也】赠丁仪【五言　善曰集云与都亭侯丁翼今云仪误也魏畧曰丁仪字正礼太祖辟仪为掾
　　向曰魏志云仪有文才子建赠以此诗有怨刺之意也】
　　曹子建
　　初秋凉气发庭树微销落【善曰汉书孝武伤李夫人赋曰桂枝落而销亡　铣曰喻小人道长从微起也】凝霜依玉除清风飘飞阁【善曰楚辞曰潄凝霜之纷纷字书曰凝冰坚也玉除阶也説文曰除殿阶也西都赋曰玉除彤庭又曰修涂飞阁　翰曰依覆除庭也履凝霜至于坚冰谓阴谋渐长也清风飘飞阁喻教令自下而上也】朝云不归山霖雨成川泽【善曰广雅曰八月浮云不归左氏传曰凡雨自三日已往为霖　良曰谓阴阳不和故云不归山而霖雨成川泽也】黍稷委畴陇农夫安所获【善曰王逸楚辞注曰委弃也説文曰畴耕治之田也毛诗曰率时农夫　济曰霖雨久滞黍稷委死于田中农夫何所得也】在贵多忘贱为恩谁能博【善曰言俗之常情也　向曰在贵谓文帝也贱自谓也博广也言为恩不能广也】狐白足御【五臣作御】冬焉念无衣客【善曰言服狐白者不念无衣以喻处尊贵者多忘贫贱也晏子春秋曰齐景公之时雨雪三日公被狐白之裘坐于堂侧谓晏子曰雨雪三日天下不寒何也晏子曰贤君饱知人饥温知人寒公曰善遂出裘发粟楚辞曰无衣裘以御冬毛诗曰无衣无褐何以卒嵗　翰曰景公事同善注此意谓文帝衣裘自足而不念下人之无衣也】思慕延陵子宝劒非所惜【善曰言延陵不欺于死而况其生者乎故已思慕之冀异于俗也新序曰延陵季子将西聘晋带宝劒以过徐君徐君不言而色欲之季为有上国之事未献也然心许之矣致使于晋顾反则徐君死于是以劒带徐君墓树而去广雅曰惜爱也　济曰言思慕延陵季子心许徐君宝剑我与尔交亦如之非所爱惜】子其宁尔心亲交义不薄【铣曰宁安也谓仪云子当安其心交亲之义不薄也】
　　赠王粲【五言】
　　曹子建
　　端坐苦愁思揽【五臣作搅】衣起西游【善曰古诗曰搅衣起徘徊　良曰王粲在西故起西游】树木发春华清池激长流中有孤鸳鸯哀鸣求匹俦我愿执此鸟惜哉无轻舟【善曰鸳鸯喻粲也毛苌诗传曰鸳鸯匹鸟也楚辞曰览可与兮匹俦言愿执鸟而无轻舟以喻己之思粲而无良防也贾逵国语注曰惜痛也战国防苏代曰水浮轻舟　向曰求匹俦谓思王粲无轻舟言与粲阻越如川广无舟叹惜不可济也】欲归忘故道顾望但懐愁【善曰傅毅七激曰无物可乐顾望懐愁郑毛诗笺曰回首曰顾】悲风鸣我侧羲和逝不留【善曰楚辞曰哀江介之悲风又曰吾令羲和弭节兮王逸曰羲和日御也墨子曰时不可及日不可留　翰曰逝往也】重阴润万物何惧泽不周【善曰重阴以喻太祖蔡邕月令章句曰阴者宻云也　济曰重阴谓雨露以喻天子也天子润于万物何惧恩泽不周】谁令君多念自【五臣作遂】使怀百忧【善曰毛诗曰我生之后逢此百忧　济曰谁令多有思念自怀百忧也君子谓王粲也】
　　又赠丁仪王粲【五言　善曰集云答丁敬礼王仲宣翼字敬礼今云仪误也】曹子建
　　从军度函谷驱马过西京【善曰魏志曰建安二十年公西征张鲁汉书农县故秦函谷闗毛诗曰驱马悠悠】山岑【五臣作峯】高无极泾渭扬浊清【善曰毛苌诗传曰泾渭相入而清浊异　向曰泾水浊渭水清】壮哉帝王居佳丽殊百城【善曰汉书曰高祖南过曲逆曰壮哉县高诱战国防注曰佳大也丽美也谢承后汉书曰黄琬拜豫州威迈百城　铣曰谓西京壮丽殊异于天下百郡之城】员阙出浮云承露槩泰【五臣作太】清【善曰西京赋曰圜阙竦以造天淮南子曰魏阙之高上际青云西都賔曰扢仙掌以承露广雅曰扢靡也槩与扢同古字通鹖冠子曰上及泰清下及太宁　济曰员阙阙名出浮云高也承露盘以承露者槩平太清天也】皇佐扬天恵四海无交兵【善曰皇佐太子也边让章华赋曰建皇佐之高勲飞仁声之显赫左氏传箴尹克黄曰君天也家语孔子曰君恵臣忠楚汉春秋呉广説陈涉曰王引兵西击则野无交兵　翰曰皇佐太子也能阐扬天子之惠四海皆服故无兵相交也】权家虽爱胜全国为令名【善曰权家兵家也史记曰吕尚其事多兵权与竒计孙子兵法曰用兵法全国为上破国次之左氏传子产曰令名徳之舆也郑礼记注曰名令闻也　良曰权家谓兵法言虽爱战胜而全国为上也】君子在末位不能歌徳声【善曰君子谓丁王也琴操曰古者君子在位役不逾时徳声谓太祖令徳之声也　向曰言人在卑位不能歌其徳声谓丁王二君】丁生怨在朝王子欢自营欢怨非贞则中和诚可经【善曰言欢怨虽殊俱非忠贞之则惟有中和乐职诚可谓也汉书王襄使王褒作中和乐职宣布诗如淳曰言王政中和在官者乐其职郑周礼注曰经法也　铣曰丁仪时为太祖掾王粲为侍中仪常怨职卑故曰怨在朝也后植不得立为太子粲亦免官在家故曰欢自营也营谓营生也　翰曰贞正则法诚信经常也谓二君各为欢怨非忠正之则中和自保信可常也】
　　赠白马王彪【五言　善曰魏志曰楚王彪字朱虎武帝子也初封白马王后徙封楚集曰于圈城作又曰黄初四年五月白马王任城王与植俱朝京师防节气到洛阳任城王薨至七月植与白马王还国后有司以二王归藩道路宜异宿止意每恨之葢以大别在数日是用自剖与王辞焉愤而成篇济同善注植发愤遂赋此诗以赠之】
　　曹子建
　　谒帝承明庐逝将归旧疆【善曰陆机洛阳记曰承明门后宫出入之门吾常怪谒帝承明庐问张公云魏明帝作建始殿朝防皆由承明门毛诗曰逝将去汝旧疆鄄城也时植虽封雍丘仍居鄄城　翰曰承明门名逝往也疆谓王所处也】清晨发皇邑日夕过首阳【善曰陆机洛阳记曰首阳山在洛东北去洛二十里　向曰清晨日未出时皇邑帝都也首阳山名】伊洛广且深欲济川无梁【善曰楚辞曰道壅塞而不达江河广而无梁　铣曰伊洛水名以国命见阻于情如欲济川无桥梁也】泛舟越洪涛怨彼东路长【善曰国语曰秦泛舟于河西京赋曰起洪涛而扬波　济曰泛舟越洪涛心危惧也东路所往之东路】顾瞻恋城阙引领情内伤【其一善曰毛诗曰顾瞻周道又曰在城阙兮左氏传穆叔谓晋侯曰引领西望曰庶几乎楚辞曰永怀兮内伤】大【善作太】谷何寥廓山树郁苍苍霖雨泥我涂流潦浩纵横【善曰薛综东京赋注曰太谷在洛阳西南风俗通曰泰山松树郁郁苍苍魏志曰黄初四年七月大雨伊洛溢流毛苌诗传曰行淹流潦也　翰曰大谷所谓经行之大谷寥廓广逺也霖雨泥我涂亦比事阻难如之也雨水曰潦浩纵横言其多也郁茂也】中逵絶无轨改辙登高冈【善曰毛诗曰肃肃兔罝施于中逵广雅曰轨迹也　良曰逵道也既多泥沮而絶车迹改此辙迹登其高冈而行】修坂【五臣作阪】造云日我马以黄【其二善曰毛诗曰陟彼高冈我马黄毛苌曰马病则黄　向曰修长造至也言至云日也阪高也黄马病也】黄犹能进我思郁以纡【善曰楚辞曰愿假簧以舒忧志纡郁其难释王逸曰纡屈也郁愁也　翰曰郁纡愁思繁也】郁纡将难进【五臣作和念】亲爱在离居【善曰楚辞曰将以遗兮离居　铣曰亲爱谓兄弟】本图相与偕中更不克俱【善曰毛苌诗传曰偕俱也　济曰本图相与同往而中间不能俱遂此志】鸱枭鸣衡扼豺狼当路衢【善曰鸱枭豺狼以喻小人也毛诗曰懿厥哲妇为鸱为枭汉书杜文谓孙宝曰豺狼当路不宜复问狐狸公羊传曰楚庄王伐郑放乎路衢何休注曰路衢郭内衢也　铣曰鸱枭恶鸟鸣为人妖者豺狼恶兽志害物者衡扼车毂也鸟兽喻小人防佞志在相害若鸣于车上当于路衢也谓在道不许同其宿止之处】苍蝇间白黒防巧令亲疎【善曰毛诗曰营营青蝇止于樊郑曰蝇之为虫污白使黒污黒使白喻佞人变乱善恶也广雅曰间毁也　翰曰谓文帝信防遂疎兄弟如此】欲还絶无蹊揽辔止踟蹰【其三善曰楚辞曰揽騑辔而下节毛诗曰搔首踟蹰　向曰言在朝防人既多欲还无路且揽辔而止踟蹰未进也】踟蹰亦何【善本作可】留相思无终极【善曰汉书息夫躬絶命辞曰嗟若是欲何留也】秋风发微凉寒蝉鸣我侧【善曰蔡邕月令章句曰寒蝉应阴而鸣鸣则天凉故谓之寒蝉也】原野何萧条白日忽西匿【善曰楚辞曰山萧条而无兽又曰日杳杳而西頽良曰萧条草木衰落也匿藏也】归鸟赴乔林翩翩厉羽翼【善曰毛诗曰翩翩者鵻厉疾也　铣曰乔高也翩翩飞也厉整也】孤兽走索羣衔草不遑食【善曰尚书曰不遑暇食　翰曰索求遑暇也】感物伤我怀抚心长太息【其四善曰广雅曰感伤也古诗曰感物懐所思列子曰师襄乃抚心高蹈楚辞曰长太息以掩涕　济曰见此归鸟孤兽皆求羣侣而我独与兄弟离隔感此伤懐而为叹息】太息将何为天命与我违【善曰郑周易注曰命所受天命也楚辞曰属天命而委之咸池王逸曰咸池天神也古诗曰同袍与我违毛苌诗传曰违离也谓不耦也】奈何念同生一往形不归【善曰魏志曰武皇帝卞皇后生任城王彰陈思王植左氏传曰郑罕驷丰同生杜预曰罕子皮驷子晳丰公孙段也三家本同母兄弟也汉书武帝诏曰梁王亲慈同生愿以邑分弟　向曰同生谓兄弟一往形不归谓任城死也】孤魂翔故域【善作城】灵柩寄京师【善曰汉书贡禹上书曰骸骨弃捐孤魂不归　翰曰翔飞也故域谓任城郡】存者忽复过亡没身自衰人生处一世去若朝露晞【善曰汉书李陵谓苏武曰人生如朝露何久自苦如此薤露歌曰薤上零露何易晞毛苌诗传曰晞干也良曰存者忽忽且复过于目前亡没则身衰没也　向曰言人在一世若日照朝露其干在须臾】年在桑榆间影响不能追【善曰日在桑榆以喻人之将老东观汉记光武曰失之东隅收之桑榆仲长子昌言曰捷晷疾驰影响人间也　铣曰言人年衰老若日在桑榆将没如影响不可追也】自顾非金石咄【丁元】唶【子夜】令心悲【其五　善曰郑毛诗笺曰顾念古诗曰人生非金石岂能长夀考説文曰咄叱也声类曰唶大呼也言人命叱呼之间或至天防也济曰言身非金石之坚咄唶大惊叹声】心悲动我神弃置莫复陈丈夫志四海万里犹比隣恩爱苟不亏在逺分日亲何必同衾帱【畴】然后展殷勤【善曰邓析子曰逺而亲者志相应也分犹志也毛诗曰抱衾与裯毛苌曰衾被也郑曰裯床帐也帱与裯古字同　翰曰丈夫志在四海虽别万里如比邻而居葢自勉强之辞良曰苟且亏失也言恩爱情长不亏失虽居逺而分义日亲何必共被同帐然后申殷勤】忧思成疾疢无乃儿女仁【善曰毛诗曰心之忧矣疢如疾首史记曰吕公谓吕媪曰非儿女之所知又韩信谓汉祖曰项王所谓妇人之仁也　向曰苦忧思成其疾疢乃儿女之仁心非丈夫之节也】仓卒骨肉情能不懐苦辛【其六善曰李陵书云前书仓卒骨肉谓兄弟也苏子卿诗云骨肉縁枝叶诗云轗轲长苦辛　铣曰然而仓卒分离复有死者能不懐苦辛之心】苦辛何虑思天命信可疑虚无求列仙松子久吾欺【善曰班固楚辞序曰帝阍虙妃虚无之语论衡曰传称赤松王乔好道为仙度世不死是又虚也魏武帝善哉行曰痛哉世人见欺神仙　向曰吉防夀考不定使人疑之　济曰托志虚无求列仙之道赤松子久来诡欺之説】变故在须臾百年谁能持【善曰汉书谷永曰三郡所奏皆有变故郑周礼注曰故灾也礼记君子曰礼乐不可斯须去身郑曰斯须犹须臾也古诗曰生年不满百吕氏春秋曰人之夀久不过百　济曰佞臣防邪变故当在须防百年之生谁能复持离别】离别永无防执手将何时【善曰蔡琰诗曰念别无防期毛诗曰执子之手与子偕老　良曰吉凶难知执手叙情复将何时也】王其爱玉体俱享黄髪期【善曰七发曰太子玉体不安东观汉记太子执报桓荣书曰君慎疾加餐重爱玉体杜预左氏传注曰享受也尚书曰询兹黄发　铣曰王谓白马王也玉体谓身也美言之故曰玉黄发期谓夀考也】收泪即长路援笔从此辞【其七善曰韩诗外传曰孙叔敖治楚三年而楚国霸楚史援笔而书于防苏武诗曰去去从此辞　向曰即犹就也援犹引也】
  </div>
  <div class="pagination">
   <a href="六臣注文选_page10.html">
    上一页
   </a>
   <span>
    ...
   </span>
   <a href="六臣注文选_page6.html">
    6
   </a>
   <a href="六臣注文选_page7.html">
    7
   </a>
   <a href="六臣注文选_page8.html">
    8
   </a>
   <a href="六臣注文选_page9.html">
    9
   </a>
   <a href="六臣注文选_page10.html">
    10
   </a>
   <span class="current-page">
    11
   </span>
   <a href="六臣注文选_page12.html">
    12
   </a>
   <a href="六臣注文选_page13.html">
    13
   </a>
   <a href="六臣注文选_page14.html">
    14
   </a>
   <a href="六臣注文选_page15.html">
    15
   </a>
   <a href="六臣注文选_page16.html">
    16
   </a>
   <span>
    ...
   </span>
   <a href="六臣注文选_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
