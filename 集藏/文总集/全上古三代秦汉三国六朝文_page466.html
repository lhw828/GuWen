<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 466 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 466 页/共 658 页</h1>
    <div class="content">　　对曰：天生蒸民，树之物则，教义所禀，岂非冥数。何则？形气之具，必有待而存；颛蒙之伦，岂无因而立。必假纤纨以安生，藉粱豢以延祀，资信礼以缮性，秉廉义以劾情。圣人聪明深懿，履道测化，通体天地，同情日月，仰观俯察，抚运裁风。於是乎昭日星之纪，正霜雨之度，张云霞之明，衍风露之渥，浮舟翼滞，腾驾振幽。又乃甄理三才，辨综五德，弘铺七体之瑞，宣昭八经之绪。是以时雍在运，群方自通，抱德炀和，全真保性。故信食相资，代为唇齿；富教相假，递成辅车。今弛弃纤纨，损绝粱豢，必云徼生委命，岂不已晓其迷。至乎湮斥廉义，屏黜信礼，责以祈存推数，遂乃未辨其惑，连类若斯，乖妄滋甚。然则教义之道，生运所资，宠辱荣枯，常由此作。斯固命中之一物，非所以为难也。
　　问曰：循复前旨，既以理命县兆，生数冥期。研覆後文，又云依杖名教，帅循训范。若藉数任天，则放情荡思；拘训驯范，则防虑检丧。函矢殊用，矛戈异适，双美之谈，岂能两遂。
　　对曰：夫性运乖舛，心貌诡殊，请布末怀，略言其要。若乃吉命所锺，纵情蹈道，训性而顺，因心则灵。凶数所挺，率由践逆，闻言不信，长恶无悛。此愚智不移，声训所遗者也。其有见善如不及，从谏如顺流，是则命待教全，运须化立。譬以良医之室，病者所存，至如澄神清魂，平心实气，无妄之疴，勿药有喜，所谓纵情蹈道，无假隐括。若膏盲之疾，长桑不治，体府之病，阳庆弗理，此则率由践逆，自绝调御。至乃赵储之命宜永，须扁鹊而後全，齐后之数必延，待文挚而後济。亦犹运锺循奖，彝范所兴，善恶无主，唯运所集而异。膏粱方丈，沉疾弗顾，瑶碧盈尺，阽危弗存。夫静躁之容，造次必於是，曲直之性，颠沛不可移。是以夷惠均圣而异方，遵、竦齐通而殊事。虽复钳桎羿、，思服巢、许之情，捶勒曾史，言膺、跖之虑。不然之事，断可知也。必幽符钻仰，冥数）习，虽存陵惰，其可得乎。故运属波流，势无防虑，命徼山立，理无放情。用殊函矢，双美奚踬，谈异矛戈，两济何伤。
　　问曰：夫君臣恩深，师资义固，所以沾荣途施，提饰荷声。故刳心流肠，捐生以抗节；火妻灰子，）埋名以偿义。若幽期天兆，则明扬可遗；冥数自宾，则感效宜绝。岂其然乎？
　　对曰：论之所明，原本以为理，难之所疑，即末以为用。盖阴闭之巧不传，萌渐之调长绝。故知妄言赏理，古人所难。吾所谓命，固以绵络古今，弥贯终始，爰及君臣父子，师友夫妻，皆天数冥合，神运率至。逮乎睽爱离会，既命之所甄，昏爽顺戾，亦运之所渐。尔乃松柳异质，荠荼殊性，故疾风知劲草，严霜识贞木，何异忠孝之质，资行夙昭。至於刻志酬生，题诚复施，殉节投命，驯义忘己。亦由石虽可毁，坚不可销，丹虽可磨，赤不可灭。因斯而言，君臣师资，既幽期自宾，心力感效，亦冥数天兆。夫独何怪哉？（《宋书·顾觊之传》，觊之常谓秉命有定分，非智力所移，唯应恭己守道，信天任运，而暗者不达，妄求侥幸，徒亏雅道，无关得丧，乃以其意命弟子愿著《定命论》，其辞云云。）
　　◎
　　，失其姓，景平末为侍中。
　　◇奉迎文帝登极表
　　侍中臣、散骑常侍臣嶷之、中书监尚书令护军将军建城县公臣亮、左卫将军臣景仁、给事中游击将军龙乡县侯臣隆、越骑校尉都亭侯臣纲、给事黄门侍郎臣孔璩之、散骑侍郎臣刘思考、员外散骑侍郎臣潘盛、中书侍郎臣何尚之、羽林监封阳县开国臣萧思话、长兼尚书左丞德阳县臣孙康、吏部郎中骑都尉臣张茂度、仪曹郎中臣徐长琳、仓部郎中臣庾俊之、都官郎中臣袁洵等上表曰：臣闻否泰相革，数穷则变，天道所以不谄，卜世所以灵长。乃者运距陵夷，王室艰晦，九服之命，靡所适归，高祖之业，将坠於地。赖基厚德深，人神同奖，社稷以宁，有生获。伏惟陛下君德自然，圣明在御，孝悌著於家邦，风猷宣於蕃牧。是以征祥杂沓，符瑞）辉，宗庙神灵，乃眷西顾，万邦黎献，望景托生。臣等忝荷朝列，豫充将命，复集休明之运，再睹太平之业。行台至止，瞻望城阙，不胜喜悦凫藻之情，谨诣门拜表以闻。（《宋书·文帝纪》。）

卷四十三
◎贺道期

　　道期，会稽山阴人，晋司空循孙，元嘉初太学博士。

　　◇太庙送神议

　　乐以迎来，哀以送往。《祭统》：「迎牲而不迎尸」。《诗》云：「钟鼓送尸。」郑云：「尸，神像也。」与今《仪注》不迎而後送，若合符契。（《宋书·礼志》四，元嘉六年，博士贺道期议。）

　　◎贺道养

　　道养，道期弟，为太学博士，有《贺子述言》十卷，集十卷。

　　◇浑天记

　　昔记天体者有三，《浑仪》莫知其始。《书》以齐七政，盖浑体也，二曰《宣夜》，夏殷法也，三曰《周髀》，当《周髀》之所造，非周家之术也。近世复有四术，一曰《方天》，兴於王充；二曰《轩天》，起於姚信；三曰《穹天》，由於虞喜：皆以臆断浮说，不足观也。惟《浑天》之事，征验不疑。（《御览》二。）

　　◎萧摩之

　　摩之字仲绪，南兰陵人。元嘉初为益州刺史，领南蛮校尉，迁湘州刺史，後为丹阳尹。

　　◇奏铸象造寺宜加裁检

　　佛化被於中国，已历四代，形象塔寺，所在千数，进可以系心，退足以招劝。而自顷以来，情敬浮末，不以精诚为至，更以奢竞为重。旧宇颓弛，曾莫之修，而各务造新，以相夸尚。甲第显宅，於兹殆尽，材竹铜彩，糜损无极，无关神只，有累人事。建中越制，宜加裁检，不为之防，流遁未息。（《广弘明集》作「未已」。请自今以後，有欲铸铜像者，悉诣台自闻；兴造塔寺精舍，皆先诣在所地二千石通辞，郡依事列言本州，须许报，然後就功。其有辄造寺舍者，皆依不承用诏书律，铜宅林苑，悉没入官。《宋书·天竺迦毗黎国传》，元嘉十二年，丹阳尹萧摩之奏，诏可，又见《广弘明集》六。）

　　◎孔默之

　　默之，鲁国鲁人，元嘉初为尚书右丞兼散骑常侍，转左丞，寻出为广州刺史，以赃免，有《春秋梁传注》。（案，《隋志》有《孔君措训梁传》一卷，残阙，梁十四卷，未知即此否。）

　　◇上言李元德等政绩

　　宣威将军陈南顿二郡太守李元德，清勤均平，奸盗止息。彭城内史魏恭子，廉恪修慎，在公忘私，安约守俭，久而弥固。前宋县令成浦，治政宽济，遗咏在民，前阳令李熙国，在事有方，民思其政。故山桑令何道，自少清廉，白首弥厉，应加褒赉，以劝於後。（《宋书·江秉之传》，元嘉初，遣大使巡行四方，兼散骑常侍孔默之、王歆之等上言。又见《南史》七十《阮长之传》，不云孔默之，但作「王歆之等」。歆之字叔道，河东猗氏人，晋南蛮校尉愆期曾孙，官至左户尚书，光禄大夫。）

　　◇刑法议

　　君子小人，既杂为符伍，不得不以相检为义。士庶虽殊，而理有闻察，譬百司居上，所以下不必躬亲而後同坐。是故犯违之日，理自相关。今罪其养子典计者，盖义存戮仆。如此，则无奴之室，岂得晏安。但既云复士，宜令输赎。常盗四十匹，主守五匹，降死补兵。虽大存宽惠，以纾民命，然官及二千石及失节士大夫，时有犯者，罪乃可戮，恐不可以补兵也，谓此制可施小人，士人自还用旧律。（《宋书·王弘传》。）

　　◎孔熙先

　　熙先，默之子，元嘉中为员外散骑侍郎，行左卫将军，与彭城王义康谋为乱，伏诛。

　　◇狱中上书

　　囚小人猖狂，识无远概，徒徇意气之小感，不料逆顺之大方。与第二弟休先首为奸谋，干犯国宪，齑脍脯醢，无补尤戾。陛下大明含弘，量苞天海，录其一介之节，猥垂优逮之诏。恩非望始，没有遗荣，终古以来，未有斯比。夫盗马绝缨之臣，怀璧投书之士，其行至贱，其过至徽，由识不世之恩，以尽躯命之报，卒能立功齐魏，致勋秦楚，囚虽身陷祸逆，名节俱丧，然少也慷慨，窃慕烈士之遗风。但坠崖之木，事绝升跻，覆盆之水，理乖收汲。方当身膏钺，诒诫方来，若使魂而有灵，结草无远。然区区丹抱，不负夙心，贪及视息，少得申畅。自惟性爱群书，心解数术，智之所周，力之所至，莫不穷览，究其幽微。考论既往，诚多审验。谨略陈所知，条牒如故别状，愿且勿遗弃，存之中书。若囚死之後，或可追存，庶九泉之下，少塞衅责。（《宋书范晔传》。）

　　◎孔休先

　　休先，熙先弟。

　　◇论众檄

　　夫休否相乘，道无恒泰，狂狡肆逆，明哲是殛。故小白有一匡之勋，重耳有翼戴之德。自景平肇始，皇室多故，大行皇帝天诞英姿，聪明睿哲，拔自藩国，嗣位统天，忧劳万几，垂心庶务，是以邦内安逸，四海同风。而比年以来，奸竖乱政，刑罚乖淫，阴阳违舛，致使衅起萧墙，危祸萃集。贼臣赵伯符积怨含毒，遂纵奸凶，肆兵犯跸，祸流储宰，崇树非类，倾坠皇基。罪百浞、犭壹，过十玄、莽，开辟以来，未闻斯比。率土叨心，华夷泣血，咸怀亡身之态，同思糜躯之报。

　　湛之、晔与行中领军萧思话、行护军将军臧质、行左卫将军孔熙先、建威将军孔休先，忠贯白日，诚著幽显，义痛其心，事伤其目，投命奋戈，万殒莫顾，即日斩伯符首，及其党与。虽豺狼即戮，王道维新，而普天无主，群萌莫继。彭城王体自高祖，圣明在躬，德格天地，勋溢区宇，世路威夷，勿用南服，龙潜凤栖，於兹六稔，苍生饥德，亿兆渴化，岂唯东征有《鸱》之歌，陕西有勿翦之思哉。灵只告征祥之应，谶记表帝者之符，上答天心，下惬民望，正位辰极，非王而谁？

　　今遣行护军将军臧质等，赉皇帝玺绶，星驰奉迎。百官备礼，骆驿继进，并命群帅，镇戍有常。若干挠义徒，有犯无贷。昔年使反，湛之奉赐手敕，逆诫祸乱，预睹斯萌，令宣示朝贤，共拯危溺，无断谋事，失於後机，遂使圣躬滥酷，大变奄集，哀恨崩裂，抚心摧哽，不知何地，可以厝身，辄督厉顿，死而後已。（《宋书范晔传》，孔熙先谋反，使弟休先为檄文。）

　　◎江奥

　　奥，元嘉初书左丞。

　　◇刑法议

　　士人犯盗赃不及弃市者，刑竟，自在赃污淫盗之目，清议终身，经赦不原。当之者足以塞愆，闻之者足以鉴诫。若复雷同群小，谪以兵役，愚谓为苦。符伍虽比屋邻居，至於士庶之际，实自天隔，舍藏之罪，无以相关。奴客与符伍交接，有所藏蔽，可以得知，是以罪及奴客，自是客身犯愆，非代郎主受罪也。如其无奴，则不应。（《宋书·王弘传》。）

　　◎江邃

　　邃字玄远，济阳考城人，元嘉初太学博士，累迁祠部郎兼散骑常侍司徒记室参军，有《文释》若干卷，《杂诗》九十七卷。

　　◇太庙送神议

　　在始不迎，明在庙也。卒事而送，节孝思也。若不送而辞，是舍亲也。辞而後送，是遣神也。故孝不忍违其亲，又不忍遣神，是以祝史送神，以成尝之义。（《宋书·礼志》四，元嘉六年，博士江邃议。）

　　◎徐道娱

　　道娱，元嘉初为驸马都尉奉朝请，领太学博士。

　　◇上表请议读秋令服色

　　谨案晋博士曹弘之议，立秋御读令，上应著缃帻，遂改用素，相承至今。臣浅学管见，窃有惟疑。伏寻《礼记·月令》，王者四时之服正云驾仓龙，载赤，衣白衣，服黑玉。季夏则黄，文极於此，无白冠则某履某舄也。且帻又非古服，出自後代。上附於冠，下不属衣。冠固不革，而帻岂容异色。愚谓应恒与冠同色，不宜随节变彩。土令在近，谨以上闻。如或可采，乞付外详议。（《宋书·礼志》二，元嘉六年六月，驸马都尉奉朝请徐道娱上表。）

　　◇殷祠祀议

　　祠部下十月三日殷祠，十二日）祀。谨案帝袷之礼，三年一，五年再。《公羊》所谓五年再殷祭也。在四时之间，《周礼》所谓凡四时之间祀也。盖历岁节月无定，天子诸侯，先後弗同。《礼》称「天子袷尝，诸侯袷。有田则祭，无田则荐。」郑注：「天子先袷然後时祭，诸侯先时祭然後袷。有田者既祭又荐新。祭以首时，荐以仲月。」然则大祭四祀，其月各异。天子以孟月殷，仲月），诸侯孟月尝，仲月袷也。《春秋》僖公八年秋七月，。文公二年八月大事於太庙。《谷梁传》曰：「著袷尝也。」昭公十五年二月「有事於武宫」。《左传》曰：「礼也。」又《周礼》「仲冬享。」《月令》「季秋尝稻」。晋春曲沃，齐十月尝太公，此并孟仲区别不共之明文矣。凡祭必先卜。日用丁巳，如不从，进卜远日，卜未吉，岂容二事，推期而往，理尤可知。寻殷）祀重，祭荐礼轻。轻尚慢月，重宁反同。且「祭不欲数，数则渎」。今隔旬频享，恐於礼为烦。自经纬坟诰，都无一月两献，先儒旧说，皆云殊朔。晋代相承，未审其原。国事之重，莫大乎祀。愚管肤浅，窃以惟疑。请详告下议。（《宋书·礼志》四，元嘉六年九月，太学博士徐道娱上议，寝不报，又见《通典》五十。）

　　◇太庙送神议

　　伏见太庙）尝仪注，皇帝行事毕，出便坐，三公已上献，太祝送神於门，然後至尊拜，百官赞拜，乃退。谨寻清庙之道，所以肃安神也。《礼》曰：庙者貌也，神灵所凭依也。事亡如存，若常在也。」既不应有送神之文，自陈豆荐俎，车驾至止，并弗奉迎。夫不迎而送，送而後辞，暗短之情，实用未达。案时人私祠，诚皆迎送，由於无庙，庶感降来格。因心立意，非王者之礼也。《仪礼》虽太祝迎尸於门，此乃延尸之仪，岂是敬神之典。恐於礼有疑，谨以议上。（《宋书·礼志》四，元嘉六年，太学博士徐道娱上议。）

　　◇春祠不用雌鸡议
</div>
    <div class="pagination">
<a href="全上古三代秦汉三国六朝文_page465.html">上一页</a><span>...</span><a href="全上古三代秦汉三国六朝文_page461.html">461</a><a href="全上古三代秦汉三国六朝文_page462.html">462</a><a href="全上古三代秦汉三国六朝文_page463.html">463</a><a href="全上古三代秦汉三国六朝文_page464.html">464</a><a href="全上古三代秦汉三国六朝文_page465.html">465</a><span class="current-page">466</span><a href="全上古三代秦汉三国六朝文_page467.html">467</a><a href="全上古三代秦汉三国六朝文_page468.html">468</a><a href="全上古三代秦汉三国六朝文_page469.html">469</a><a href="全上古三代秦汉三国六朝文_page470.html">470</a><a href="全上古三代秦汉三国六朝文_page471.html">471</a><span>...</span><a href="全上古三代秦汉三国六朝文_page467.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
