<!DOCTYPE html>
<html>
<head>
    <meta charset="UTF-8">
    <title>皇清文颖 - 第 124 页/共 274 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清文颖 - 第 124 页/共 274 页</h1>
    <div class="content">　　郊坛
　　太庙发政施仁示天下更始湛恩渥泽与赫声濯灵俱遍逺迩普天率土歌咏升平匪直巂谷之中方吹暖律昆明之上始消兵气而已【臣】尝逖览载籍于古今治忽之故察其源流本末盖非沈几不足以图功非果断不足以集业传曰末大必折尾大不掉理势所至可烛照数计唐时藩镇根柢纒结虽以子仪光弼愬燧之徒名将驰骤究不能铲灭荡涤祸且与唐终始此无他无大有为之主恢谋远算以作之于上也我
　　皇上睿谋神运制胜堂皇选将征讨七八年间诸叛削平如吹槁叶版图尺土罔不肃清自今亿万斯年太平玉烛
　　诏秩宗审定典礼乐正宣播金石贞符洊至洪庥无疆【臣】之职司乃兼载笔窃以易言髙宗伐鬼方三年克之其在于诗则有殷武一篇宣王之伐淮徐则雅有江汉常武唐宪宗之平淮西不过一州之地而韩碑柳雅崒然耸观当时臣子所为扬厉铺宣以美盛徳告成功者着之于经垂之于史其揆一也【臣】不胜葵藿之忱谨作颂以献凡十有六章皆指事实録以明彰
　　皇上聪明睿智神圣文武迈古髙宗宣王非唐宗之俦所可企仰万一至仁厚徳荡荡巍巍嫓羙炎黄比隆尧舜于以流传奕禩垂则无极颂曰
　　维
　　帝元祚文轨既同盘江洱海版驿通填压维藩敢贪天功宿兵麋饷未复于农【一章】
　　假窃威灵张官置吏物产豊积潜为奸利腹忮貌恭噢咻为恵
　　圣哲几先帷幄谋秘【二章】
　　宸衷独运众虑或殊宣厥旋归宁棘毋徐彼戢其翼其究将舒寝谋则暂革心则无【三章】
　　几不可需事不可狃养痈终溃其毒孔厚
　　天语温然恤其劳久有弗共命雷霆在后【四章】
　　彼昏神昧恃力猖獗敢行称乱干我黄钺蠢尔狂且听彼诱胁一时猬起奸宄草窃【五章】
　　于赫
　　皇威整我禁旅攻车同马震叠荆楚么麽小虫奋臂我拒我夺其壁冞入其阻【六章】
　　贯盈于髦天夺其魄釡鱼槛兽技穷能索天监趣罚畀于鬼伯裂肩分髀以俟刑磔【七章】
　　维兹闗陇维兹边庭维兹两粤维兹瓯闽维黔维蜀咸曰底平折首获丑王师有征【八章】
　　王师有征殄彼凶竖曀曀滇方如闇斯曙如热斯濯如暵斯雨如渴斯浆如馁斯饇【九章】
　　四时代谢亦有金行民用五材谁能去兵
　　帝缵武功既克告成武功告成
　　帝曰息民【十章】
　　息民伊何民力殚矣输将告困惟师之以矧师所处实多转徙中田有棘不见秬秠【十一章】
　　帝曰施仁给复赐租斥闗去禁养老字孤涤瑕洗垢咸在赦除登贤进良载广厥途【十二章】
　　小大之吏必以亷善允厘百工各守尔典武功爵级不叅铨选贵游执经论秀艺苑【十三章】
　　羣工咸曰丕休万年登三咸五鸿号光前
　　圣情固让于
　　祖于
　　天郊坛都宫禋祀告防【十四章】
　　如天之仁覆帱八荒受福
　　王母有庆元良在廷肃敬济济岩廊夀域日跻纯固敦厐【十五章】
　　猗与醇风臻于刑措昔陈原野惟滇之故滇功既奏天下大酺于昭颂声来许垂裕【十六章】







　　平滇颂【有序】　　　　　　　　　尤　侗
　　皇帝御极二十年
　　命大将军贝子章泰绥逺将军总督蔡毓荣等进兵逼
　　云南
　　诏若曰此穷寇不足膏齐斧兵法攻城为下勿肉薄伤士卒殄及平民其筑长围困之必自毙自二月至于十月城中食尽畔众皆哗我师进克子城逆孽呉世璠蹙自刭伪党开门降迎
　　王师以入百姓前歌后舞壶箪载道或相与垂涕曰不
　　图今日复为
　　王人见太平也幕府上露布至京宣捷
　　午门外羣臣咸拜手飏言曰于铄哉此非师武臣力繄
　　一人如天之福无疆惟休盖自三桂倡乱八载于兹踞滇为窟狡焉啓疆窃我黔阳防我巴蜀封豕长蛇荐食三楚波及豫章之界蹂躏我城郭疮痍我人民不寕惟是又招八闽勾两粤诱我蟊贼以荡揺我边疆东南蠢动靡有寕宇于是
　　天子赫怒祃牙誓师大发禁旅并良家彍骑连营百万度支转饷半天下舳舻牛马终夜有声钲人伐鼔一月三捷大憝稔恶天用勦絶其命贼徒骇溃闽粤之人震慴流汗匍匐乞命
　　朝廷下制书赐尚之信死以尺组防耿精忠致阙下二方底定璠犹不悛收合余烬自窜丛棘孤雏腐鼠保首领之不暇卒取覆亡为万世僇其伏罪亦已晚矣夫以堂堂
　　天朝踊跃用兵歼厥小丑摧枯振槁何忧弗克然当其始也一夫抗命三蘖连衡若火之燎于原不可扑灭矣以
　　皇上天威率其股肱心膂之臣熊罴虓虎之佐运筹帷幄折冲樽俎一战而举荆襄再战而收衡永西师絶连云之栈跨剑阁捣成都东师破辰龙闗席卷贵竹直抵苴兰城下摩旗防苍之垒饮马盘龙之津风驰电扫谷静山空自征伐以来未有驱除若斯之速者也且滇虽一隅僭始荘蹻闭巂昆明不通中国蒙社并有六诏蚕食滋大郑赵杨干号令三嬗终归段氏迨元始入版图明遂郡县其地然以世祖之雄略颍凉西平之壮谋加以十一总管三宣六慰而伯忽舍利畏造变于前阿资思任搆衅于后蛮争触鬬日寻干戈何者夜郎不知汉大声敎阻絶嗜杀怙乱其习俗然也况叛臣敎之啸其凶族逆我颜行驱市人于锋镝朝箕暮敛糜烂其室家此邦之人水深火热若枯旱之望雨今
　　陛下义征不庭提赤子出沸汤之中使登袵席髳人濮人回首面内胥沾闿泽甚盛徳也虽虞帝之格苖民殷宗之克鬼方何以加焉然后振旅而还告
　　庙献俘班朝饮至勲庸铭于鼎钟名号昭于史册不其
　　夐乎于是
　　天子沛然改容曰予一人敢不荷
　　天之宠承
　　祖宗三后之庆顾自军兴宵旰不遑诸大夫勤劳于内诸将士暴露于外烽燧所至毋乃惊惧子弟忧患长老其他飞茭挽粟疲于奔命者不可胜数朕心悯焉赖
　　社稷之灵以遏乱略罪人斯得庶几息平兵革与海内更始其颁爵赏蠲赋役赦殊死以下天下闻之佥谓
　　皇上武功赫赫既如彼文命洋洋又若此愽恩广施逺抚长驾车书混一符瑞响臻道侔乎乾坤业隆乎三五虽鸣和銮奏雅乐封泰山禅梁父夫何恧哉【小臣】侗备员珥笔退而作颂一篇爰扬
　　至尊之光烈用告太师歌以舞万颂曰
　　皇淸受命歴无疆上畅九垓下八荒大共小球皆来王北至肃慎南越裳
　　天子穆穆坐明堂载櫜弓矢秉圭璋蠢尔强藩何跳梁射天逐日肆披猖二竖从之同颠狂彭彭大车拒螳蜋吾
　　皇一怒威神张天戈下指开天阊凿门推毂授斧斨砺乃锋刃峙糗粮雷辎星驷啓戎行势如猛虎驱跛羊大首旣陨羣犇亡遂挽彭蠡廻潇湘蚕丛鸟道辟康荘木金筑归疆塲竞牵铁索渡澜沧井蛙遗息走且僵藐然山鬼伏箐篁铜鼔一鸣魂魄防长鲸就戮短狐戕前徒倒戈争投降君子小人篚壶浆竹王祠下迎三郎六军齐辔临城隍鞭指卭笮挥冉駹牂牁防町遥相望碧鸡昼啼金马骧彩云飘飖昆池旁平滇洱海成田桑市防不改耰耡长僰僮唱歌传白狼翠毛象齿贡梯航防书飞羽奏明光
　　天顔有喜夜未央百工来贺舞且飏
　　帝曰嗟咨心如伤贼臣不道犯天纲良民何辜罹其殃居者裹负行羁缰哀我人斯亦孔将刑狱几何念桁杨钱谷几何问仓箱亟放赦令覃
　　恩章
　　后以诰命施四方乃开石室纪太常彤弓卢矢间佩珰龙旗和铃鞗革鸧朱鹭铙次登庙廊职方防同统万邦王道荡荡臻平康大武止戈佳兵藏逝将归马华山阳功成治定礼乐彰秩宗黼黻防笙簧龙图龟书出低昂郊游麒麟苑鳯凰黒秬黄兆丰穰青芝赤箭呈祯祥仰观玉烛俯金汤羙哉丕基亘皇唐宜升介丘答穹苍云云亭亭风雨翔金泥玉检书辉煌探防占之夀永昌皇清受命歴无疆






　　平滇颂【有序】　　　　　　　　　陈维崧恭惟我
　　皇帝陛下履防承干继离出震春温秋肃徳符苍昊以俱穹西被东渐绩比黄舆而并愽巍巍荡荡
　　帝徳难名只只威威
　　皇灵有赫卿云似盖晨姚后之乡甘露如珠晓湛姬王之瓮声敎讫九围之内典章迈百辟而前固巳遐陬异域献状鸿胪絶徼殊邦编名属国验东风而受隷碧弩充庭测海水以来王赤车集阙者矣独此狡焉忘其蕞尔凶逾射月久倔强于九隆六诏之间恶甚诅天渐咆哮于防町哀牢之国始也兎惟营窟俄焉虎乃负嵎加之羣藩逞犄角之图因而三蘖鼓连鸡之势杜弢之众不过流民马腾之军无非乞活髦牛作马遘此沦胥靡莫苴兰遭斯荼酷此则普天率土咸切同仇负气含灵要为共愤三辰之所不祐九伐之所必惩然而
　　帝曰无庸
　　王惟不怒弯雄弧而誓将首殱蛇豕声援倚长剑以兴师先揃蚍蜉种类苍头长鬛叱咤风云战舰戈船凭陵霄汉蠭旗西指则崤函之千嶂都开犀角南征则瓯越之百城俱下一挥青兕交广归诚再濯黄龙巴巫効命属渠凶之稔恶寻巨憝之逋珠王敦跋扈讵漏天殃蘓峻枭雄先婴鬼僇爰是梯冲乱舞以蹙危疆鼔角狂吟而追枉矢霆轰电砉影翻铁索之桥海走山飞声震铜标之柱母波襍种立致土崩荘蹻何人终于兽骇遂以康熙二十年十月二十八日恢我边疆入其郛郭蚩尤肩髀狼籍于深蹊密箐之间袁尚头颅颠踣于邃谷残崖之次惸惸狂穉赴此灰钉孑孑童騃随为葅醢僰僮万指欢呼于葛相祠边蒟醤千罂大酺于防王碑下山川重秀天地再清盖逆贼呉三桂者胜国微员前朝末将向者蹠穿膝暴原无勃苏报主之诚当时击楫临风寕同祖逖勤王之志徒以耽情优笑蛊惑妖滛石崇之嬖幸辱在兵间羊侃之侍人归于幢主穷而投我饥则附人鲁国竖牛之恶肇始童牙魏时司马之心彰于行路且夫圈牢小物只工鸣吠之长縧镟微姿仅备驱除之用
　　本朝坦懐覆帱大度优容本无疑忌启汉皇信越之嫌并鲜雄猜召明室胡蓝之衅是郡处之冗散犹当衔感如天秩以寛闲尚足蒙羞入地况非亲非懿宠被河山尔公尔侯勲侔帯砺爵冠樊郦而上名参寇贾之班毛郕鲁衞视彼亲藩羽葆旌旄升于大国湛恩巳甚宠眷原奢而乃妄矜螳臂滥干赤族之诛恣效鸱张自作湛宗之孽假僭窃以肆其无聊作披猖以益其老悖危亡相续糜烂为期能无刋之九鼎凖梼杌以同奸鉴在千秋与共吺而比慝者欤【臣崧】欣逄盛事敢矢雅音颂曰
　　于烁
　　皇清孚于凾夏爟火升禋焫萧奏嘏鳬人缦乐笙师吹雅万邦棣棣执笾侑斚【一章】
　　腊祭而膢旱祭而雩陇多驯雉泽有驺虞誓衅尔甲誓卧而枹曰靡有蘖苞庶用奠厥家【二章】
　　逷彼蛮髳窜于炎荒梗我声敎侮我彞章弗宾弗庭为蟊为痒曰尔居维何昆池澜沧【三章】
　　昆池浩浩育此鲸鲵澜沧漼漼舞此醯鸡糜我刍茭哀我旄倪谁生厉阶八年于斯【四章】
　　帝赫斯怒爰奋厥武防刘防豕张皇虓虎蹙蹈巴巫腾骧荆楚百万紏桓屯于城下【五章】
　　匪坚曷攻弗攻而摧匪峻曷逾弗逾而开降其胁从歼彼渠魁防舞渝歌山呼子来【六章】
　　捷书宵奏敬告
　　山陵类于
　　上帝时我尝蒸焰紫嘘呵随风而升渎鬼岳只戃怳凌兢【七章】
　　乃赦天下俾大欢喜复租赐爵刷磨垢滓甿蜡于郊商歌于市
　　皇清有祜于万千祀【八章】







</div>
    <div class="pagination">
<a href="皇清文颖_page123.html">上一页</a><span>...</span><a href="皇清文颖_page119.html">119</a><a href="皇清文颖_page120.html">120</a><a href="皇清文颖_page121.html">121</a><a href="皇清文颖_page122.html">122</a><a href="皇清文颖_page123.html">123</a><span class="current-page">124</span><a href="皇清文颖_page125.html">125</a><a href="皇清文颖_page126.html">126</a><a href="皇清文颖_page127.html">127</a><a href="皇清文颖_page128.html">128</a><a href="皇清文颖_page129.html">129</a><span>...</span><a href="皇清文颖_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
