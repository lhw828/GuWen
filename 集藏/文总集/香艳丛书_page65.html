<!DOCTYPE html>
<html>
<head>
    <meta charset="UTF-8">
    <title>香艳丛书 - 第 65 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 65 页/共 467 页</h1>
    <div class="content">　　蟒衣骑马膝飞鱼，礼监班崇众不如。每日协恭堂里去，牙牌交接掌红书。 
　　寝宫鱼钥下铜函，御幄重兴判醉监。不欲分明伤乳媪，魏朝勒病解宫衔。 
　　绿蚁香浮琥珀光，厂臣私进御茶房。传闻贵戚希恩宠，外宅屏人授酿方。 
　　千婴门北玉阶长，宫月如灯照直房。一自承恩升六局，下班常带御炉香。 
　　宝册初成进紫宸，六宫耳目一时新。监官早向南熏殿，烹鹿宣劳赐阁臣。 
　　牙章密奏佩监臣，事件新来密似尘。月晦封呈米贵贱，先朝此意为亲民。 
　　乌纱青鬓态娉婷，宝玺丹符掌掖庭。近日厂臣多异数，宫监奏发不曾停。 
　　圣代相承孝养尊，慈宁宫内问安频。义平门外停清跸，铜鹤阶前立似人。 
　　暖阁声闻接外廷，崔家小录最惺惺。内中近日闲调笑，多说江南浪子星。 
　　先朝选侍礼非常，赐得红罗共断肠。遥哭德陵开宝箧，宫人礼拜向雕梁。 
　　才见铺宫奏礼仪，宫门绝食又逾期。内家每望檐前雨，交掩朱衣哭裕妃。 
　　莲花门外任春风，争宠承恩总梦中。闲数园林松柏岁，白头相对哕鸾宫。 
　　长春恩宠冠当时，薄命君前救慧妃。一谪干西金屋闭，宫街惟有月明窥。 
　　金榜新题永寿宫，赭黄龙幄望当中。厂公蹴鞠时来此。喝采声高散午风。 
　　万岁山前宝殿镫，鳌山高起十三层。笙歌绕赞烟花下，头白宫人忆定陵。 
　　龙墀爆竹散春雷，法乐临风北斗回。警跸声过香雾里，朱衣十道滚灯来。 
　　朝退干清蜡炬红，叩头声彻玉墀中。蟒衣不散金猊畔，知是回身拜厂公。 
　　诸陵果厂献时新，绿笋樱桃马上频。不及皇船南内进，鲥鱼冰养白如银。 
　　中秋紫蟹进鲜来，琥珀盈筐一尺堆。剔出比夸蝴蝶似，玉簪花畔劝金杯。 
　　诸司元夕侍天颜，驾转干清放直班。一色蟒衣灯景补，重来玉陛看鳌山。 
　　金花宫帽柳枝偏，新赐罗衣向御前。彩架遥看天外起，六宫都教戏秋千。 
　　监中御马赐名封，戏赏刁儿每数重。独有飞元光最爱，升来玉带势如龙。 
　　画炭泥香造彩装，宫门安放映春光。年来进得如人似，衣锦持兵列两行。 
　　法部伶官演岳秦，懋勤殿畔避权臣。一从承应王瘸子，打诨今无阿丑人。 
　　铜楼灯火夜青荧，一望宫街似落星。肠断日精门下路，满身风露把金铃。 
　　艾虎青蒲绣绛纱，金泥宝扇画朱砂。听谈西苑龙舟好，都羡长随各外家。 
　　木池水戏敞纱屏，宣白时夸小御伶。真有鱼龙游荇藻，更来仙佛渡沧溟。 
　　寝殿春光列监臣，尚冠初进九华巾。宫前水戏重陈列，疋练晴空似泻银。 
　　斋宫幸罢游西苑，太液池心荡凤舟。天护真龙出波浪，金壶玉案没中流。 
　　御前牌子似花枝，宫里群呼作女儿。太液池中扶不起，龙香亲绕法筵悲。 
　　闻道回龙观里回，海棠千树殿前开。六宫谁似花枝在，能使年年玉辇来。 
　　白玉栏干紫玉桥，侍臣书榜在云霄。漫夸石上鱼龙巧，鳞甲波澜势动摇。 
　　七夕金针进印监，掌宫催着鹊桥衫。旋来乞巧山前立，守看蛛丝结玉函。 
　　封过文狸内里稀，猫房近侍镇相随。朝朝肉食关支饱，卧看花前蛱蝶飞。 
　　贵显宫人满御前，尚衣随直五更旋，官家闲说珠袍事，犹有伤心万历年。 
　　岁岁新秋损玉颜，登高随幸兔儿山。罗衣日暮秋风起，擎着黄花对立班。 
　　四壁涂椒百蕴香，红箩兽炭叠铜■。内家只爱宫房暖，谁解调和及小王。 
　　长日坤宁只习书，化行要使比关雎。六宫七载凭当御，共道君恩亦不如。 
　　文楼经厂最清班，皇史宬中日月闲。一自官家眷东顾，图书将出向人间。 
　　秉笔书红礼监尊，梓材丹艧圣人亲。万几争羡多能事，三殿工成合有神。 
　　至日宫中添线无，承恩齐向御前趋。金钱银叶随宣赐，更赏消寒九九图。 
　　钟磬风微宫殿深，西番宝像坐森森。千秋汉玉为供养，宣德铜盘细纲金。 
　　内府芳辰赏赐偏，宫人随例拾金钱。坤宁近日千秋节，止口银枝向殿前。 
　　深宫欲令识民艰，图绘屏风列座间。怪底武英诸画士，高人写出富春山。 
　　派学番经祝至尊，法螺璎珞笑旁人。三朝跳步英华殿，谁识弓鞋一寸辛。 
　　银豆金钱向掉城，御前抛掷角输赢。开原失后俱消歇，十载关支赏赐轻。 
　　直房人语细如烟，暖阁分头立内员。宫婢下班交耳语，外间封事奏杨涟。 
　　干清宫里万岁余，牌子坊间日买书。问着词臣纶阁下，楸枰棋局止群居。 
　　端门左去是神宫，洒扫司香领印公。此地不教人畜犬，玉衣虚殿在其中。 
　　圣躬自夏未垂裳，八月宫中幸药房。一色红纱金寿字，裁衣赐着近前珰。 
　　金瓶灵露赐枢臣，内里依方进圣人。匝月注汪空减膳，懋勤殿外孰沾巾。 
　　大监平明入问安，纸花捧出血纹丹。宣来院使熏香过，寝殿前头跪细看。 
　　客奶承恩出禁门，梓宫辞见断人魂。赭黄小袱焚烧哭，道是冲年齿发存。 
　　令节宫中赐铎针，明珠簇簇镂黄金。信王府内诸承奉，特赐同关帽上簪。 
　　北苑门前见小龙，碧鳞摇日看倾宫。特宣锦覆黄金盒，送入龙潭波浪中。 
　　慈庆宫中日问安，祯祥己数黑龙蟠。谁知跃井黄金鲤，放入江湖生紫澜。 
　　朱柄青纱曲盖轻，宫中遮向驾前行。天家岂少珍珠致，祖制相承不敢擎。 
　　龙衣专敕造临安，近侍常夸是美官。一自君王登大宝，不因差点致凋残。 
　　碧瓦雕梁象一宫，高高双阙北宸中。神圣具礼黄金像，直殿三时尚膳同。 
　　坤宁宫里奉恩晖，日日平明宿直归。前殿钟鸣回首处，渗金圆顶五云飞。 
　　二氏宫中像设荣，宝幛千尺与云平。官家恭己如神圣，一日都教送外城。 
　　秘书宝扇宣临写，精一堂间每日西。花下绯衣环玉槛，风前绛帖压金猊。 
　　寝宫安置夜如何，帘外分班跪拜过。散向直房银烛下，金铃声到殿门多。 
　　暖阁重帘晓日含，御门朝退自辰参。宸居恭默无他好，颇爱书临虞世南。 
　　琼苑春和紫禁深，石山鱼沼备登临。皇家止此为游幸，不似刘郎看上林。 
　　圆殿南头楼阁黄，玉河桥下水汤汤。青松数树还如画，空与宫鸦坐夕阳。 
　　宸翰时濡小默栏，宫人捧定鸭头丸。案前一砚青绫匣，不是沉香与白檀。 
　　当轩红日五云舒，六字高县圣祖书。西北黄扉离地起，累朝临御省愆居。 
　　年年西内看秋收，旋磨台前侍冕旒。呈扮农家诸故事，幽风那得羡姬周。 
　　宝窗朝旭映重裳，御座文书覆柘黄。小样金炉高一尺，时来宫监跪焚香。 
　　紫禁霏霏瑞雪交，君王祈谷诣南郊。玉阶远望斋宫处，天外元灯动宝旓。 
　　丹梯玉磴绝人寰，鸣鹿呦呦翠柏间。近侍行过多指说，外家浪道是煤山。 
　　玉食朝朝荐奉先，宫中制作最精虔。御前皇膳非无及，致孝亲承列圣传。 
　　藉田随侍向郊南。归把三推禁里谈。宫嫔一时齐望幸，苑中何日看亲蚕。 
　　丹碧凌霄俯九重，螭头双绕紫金龙。宫帘一一垂黄镜，小监丹墀立仗恭。 
　　高品夫人侍起居，南门宣示手精书。仁昭殿内时临御，笑语无容近绮疏。 
　　两宫封册一时俱，祖制宁教礼数殊。坐爱内家称贺后，女官宣赞引皇姑。 
　　忧深寇盗久斋居，手阅封章每夜除。慈圣自通瀛国梦，大官始进奉先余。 
　　六瓣青丝爪拉冠，袍房大布制来宽。天家皇子非从俭，耍识民间织纴难。 
　　两王出阁馆初开，宣使宫人侍往来。讲罢双双红板轿，青罗小伞日中回。 
　　画屏金碧日曈曈，宝镜光分黼房中。开着前星门北望，冬寒闻道正移宫。 
　　暖殿晨趋甲夜回，提炉香雾满蓬莱。六宫宫眷谁能比，奉圣恩深莫浪猜。 
　　移宫赐膳日尊荣，板屋抬从内里行。独有名封难请乞，青山圆盖不教擎。 
　　刘监还朝景物非，旧时老伴对沾衣。大家亦说南边好，勿恋深宫赐与归。 

　　跋 
　　周斋先生为八闽骚坛巨手，余于《全闽诗话》睹其数作，皆超脱雄浑，嗣响盛唐。顾以未见全集为憾，兹《宫词》一编，其隶事虽与陈、蒋、王、徐四家不甚同异，而清辞丽句，骎骎乎欲驾而上之。亟为录登。俾阅者如观金谷珊瑚，愈出愈奇，而不致哂其床上叠床也。庚子初冬，吴江沈茂悳识 



　　〖■，亢+瓦，音冈，罂也，大瓮为■。〗 

　　赵后遗事　宋　秦醇　撰 

　　余里中有李生，世习儒术而业甚贫。余尝过其家，墙角一破筐，藏古抄书数十册，中有《赵氏琐事》，虽纸墨脱落，尚可观览。余就李生乞之以归，补正编次成篇，传诸好事者。 

　　赵后腰骨尤纤细，善踽步行，若人手执花枝颤颤然，他人莫能学也。在主家时，号为飞燕，入宫后，复引援其妹，得幸为昭仪。昭仪尤善笑语，肌骨秀滑。二人皆天下第一色，色倾后宫。自昭仪入宫，帝益希幸东宫。昭仪居西宫，后日夜欲求子，为自固久远计，多用小犊车载年少子与通。帝一日惟从三四人往后宫，后方与人乱，不知也。左右急报，后惊遽出迎帝。冠发散乱，言语失度，帝因亦疑焉。帝坐未久，复闻壁衣中有人嗽声。帝乃去，由是帝有害后意，以昭仪故，隐忍未发。 
　　一日，帝与昭仪共处，帝忽攘袖，瞋目直视昭仪，怒气怫然不可犯。遽自离席伏地谢曰：“臣妾族孤寒，下无强近之亲，一兄得备后庭驱使之列，不意独承幸御，浓被圣私，立于众人之上，恃宠邀爱，众谤来集。加以不识忌讳，冒犯威棱，臣妾愿赐速死，以宽圣抱。”因涕泪交下。帝自引昭仪曰：“汝复坐，吾语汝，汝无罪。汝之姊，吾欲枭其首、断其手足、置溷中，乃快吾意。”昭仪曰：“何缘而得罪？”帝言壁衣中事。昭仪曰：“臣妾缘后得备后宫，后死，则妾安能独生。况陛下无故而杀一后，天下有以窥陛下也。愿得身实鼎镬，体膏斧钺。”因大恸以身投地。帝惊，遂起持昭仪曰：“吾以汝之故，不害后，第言之耳。汝何自恨若是。”久之，昭仪方就坐，问壁衣中人。帝阴穷其迹，乃宿卫陈崇子也。帝使人就其家杀之而废陈崇。 
　　昭仪往见后，言帝所言，且曰：“姊曾忆家贫，寒饥无聊，姊使我共邻家女为草履，入市货履市米。一日得米，归遇风雨，无火可炊，饥寒甚，不能成寐，使我拥姊背同泣，此事姊岂不忆也。今日幸富贵，无他人戕我而自毁败。或再有过，帝复怒，事不可救，身首异地，为天下笑。今日妾能拯救也，存殁无定，或尔妾死，尚谁攀乎。”乃泣涕不已，后亦泣焉。 
　　自是帝不复往后宫，承幸御者，昭仪一人而已。昭仪方浴，帝私窥之，侍者报昭仪，昭仪急趋烛后避。帝瞥见之，心愈眩惑。他日昭仪浴，帝默赐侍者，特令不言，帝自屏罅觇，兰汤滟滟。昭仪坐其中，若三尺寒泉浸明玉。帝意思飞扬，若无所主。帝常语近侍：“自古人主无二后，若有，则吾立昭仪为矣。”后知昭仪以浴益宠幸，乃具汤浴，请帝以观。既往，后入浴，裸体而立，以水沃之。后愈亲近而帝愈不乐，不幸而去。后泣曰：“爱在一身，无可奈何。” 
</div>
    <div class="pagination">
<a href="香艳丛书_page64.html">上一页</a><span>...</span><a href="香艳丛书_page60.html">60</a><a href="香艳丛书_page61.html">61</a><a href="香艳丛书_page62.html">62</a><a href="香艳丛书_page63.html">63</a><a href="香艳丛书_page64.html">64</a><span class="current-page">65</span><a href="香艳丛书_page66.html">66</a><a href="香艳丛书_page67.html">67</a><a href="香艳丛书_page68.html">68</a><a href="香艳丛书_page69.html">69</a><a href="香艳丛书_page70.html">70</a><span>...</span><a href="香艳丛书_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
