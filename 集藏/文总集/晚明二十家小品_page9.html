<!DOCTYPE html>
<html>
 <head>
  <meta charset="utf-8"/>
  <title>
   晚明二十家小品 - 第 9 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晚明二十家小品 - 第 9 页/共 11 页
  </h1>
  <div class="content">
   ○西堤
    水从高梁桥而又西，萦萦入乎偶然之中。岸偶阔狭，而面以阔以狭。水底偶平不平，而声以鸣不鸣。偶值数行柳垂之，傍极乐真觉诸寺临之，前广源闸节之，上麦庄桥越之，而以态写，以疏密致，以明暗通。过桥，水亦已深。偶得衍，遂湖焉。界之长堤，湖在堤南，堤则北。稻田豆场在堤北，堤则南。曰西堤者，城西堤也。堤，官堤，人无敢亭，无敢舫，无敢渔。荷年年盛一湖，无敢采采。凡荷，藕恶石及水，芊恶泥，恶流水，花叶恶水而乐日，故水太深以流，泥太深浅者，不能花也。西堤望湖，不花者数段耳。荷，花时即叶时，花香其红，叶香其绿，香皆以其粉。荷，风姿而雨韵，姿在风，羽红摇摇，扇白翻翻。韵在雨，粉历历，碧，珠溅合，合而倾。荷，朵时笔植，而花好偃仰。花头每重，柄每弱，盖每傍挤之，菱砌芡铺，簪之慈菇，鹭步投，浮没凫，则感荷而愁鱼矣。堤行八九里，龙王庙。庙之傍，黑龙潭。隔湖一堤，而各为水。又行一里，堤始尾，湖始濒，荷香始回。右顾村百家。上龙桥，即玉泉山下也。万历十六年，上谒陵还，幸湖，御龙舟，先期水衡于下流闸水，水平堤，内侍潜系巨鱼水中，处处识之，则奏举纲，紫鳞银刀，泼刺水面，上颜喜。

    ○红螺佥
    山头若乱，目不给瞬也，正复爱其历乱。山涧苦喧，耳不给聒也，正复爱其怒喧。山路苦陡，趾不给错也，正复爱其陡绝。尔乃樵夫牧儿，释厥苦辛，来助游人，惘惘，盖险思僻情，夫人而有之已。上方山之险僻，未险僻也。东去三十里，有红螺佥焉。山通体一蛮锷，而峦诸相具。循九龙峪，度八达岭，犯云雾而上，上牛羊迳，非人径也。曰桃叶口。入五里，数十人家，苑随起，户随涧开，远望云会门，两峰立矣。到门而坠石开，真若门然。荒荒落落，亦有僧烟。如是者下佥，下佥而上里余，凑凑出石隘中者，龙潭水也。过此径穷而梯，垂铁绠挽而下上，久之梯穷又迳，洞曰红螺。当年有红螺放光也。洞石作古色，下土穹然，当年有人饮此，霹雳骤至也。龙窟欤？如是者中佥，中佥复上半里，佥意渐弛，僧渐拓其宇，峰蹙者渐列，面面见其巧，然势仍仄逼，直上视，莫及列峰之顶。右松棚，一松横阴，广轮四五丈，半覆，半覆空。僧聚石松根，为松御风也。右百磴，观音洞，曲而容坐，深而朗朗。如是者上佥。出佥，有宇翼翼差差，花竹簇簇者，嘉Т，中贵山栖焉。佥旧名幽岚山，一曰宝金山，樵迳之，成化年始，僧宇之，嘉靖年始；游人传之，万历年始。

    ○贾岛墓
    房山县南十里，Э然而土阜，唐诗人贾岛墓也。榛芜不可识。弘治中御史卢某，访得于石楼村，读仆碑有据，乃植碑。辟地三亩，大学士西涯李公，别树一碑，记焉。按岛字浪仙，范阳人，僧名无本，初祝发法善寺，一曰云盖寺，在瀛州城南，今芜没，无一橼，夜或闻铃铎梵呗音焉。岛之入东都时，吟了“落叶满长安”句，卒求一联未得，因突京尹刘栖楚，被系一夕释。又一日，苦吟驴上，指画错然，遇韩京兆愈，不觉卫至第三节。左右拥至尹前，具云某方得句“僧推月下门，”欲易“敲”字，未安，引手作敲势耳。尹立马良久，曰：“敲”字。遂教岛为文，举进士。然举辄不第。文宗时，得除长江簿，卒年五十六。岛常以岁除，取一年诗，祭以酒脯，曰：“劳吾精神，以是补之。”岛至老无子，李洞慕其诗，范铜事之。常诵“贾岛佛。”今房山有石，曰贾岛。景州西南五十里，有贾岛村，一曰贾岛峪。盖诗人丘里名，岛为多，身后名，岛为久。

 
《晚明二十家小品》
陈明卿小品

    ○冒宗起诗草序
    已未，识冒宗起于灯市，气不可一世，而恂恂下人，文物秀挺。兹集又一变矣，盖游蜀作也。险阻增壮采，尝论文字如美人，浮香掠影，皆其侧相，亦须正侧俱佳。今文字日媚日薄，可斜视，不可正观；如美人可临水，不可临镜。宗起，镜中人也。所著《山水影》，镜中影也。宗起自此远矣。

    ○宛陵游草序
    文士之不得已而用笔，犹画家之不得已而用墨，长年之不得已而用篙。譬如东莱海市，峨眉圣灯，非楼非阁，疑烟疑雾，正需个中著想。又有摹而失之者，嫫母之不得已而涂脸，支离之不得已而伛偻，樗木之不得已而屈曲，皆矜严而可憎者也。予观先辈，大都法凝则神拙，神旷则法轶；斯道中极心折贞父黄先生。法这之所以不得已而神生，神之所不得已而法生；每披一义，非焚香静坐，不敢亵视。宛陵刘君，为高弟子，偕先生之武陵，道吴门，出琬琰而待余湖上。其指蓄，其词洁，其脉邃，笔墨之径，别无可寻，酷似秋月贮寒潭，盖由先生之法，以入先生之神，精微又豁然，先生既有评矣。

    ○张澹斯文序
    文章大如女色，好恶止系于人。山谷语，不甚然也。“雪夜园林才半树，水边篱落已横枝。”山谷笑欧阳公赏鉴未到，但诧疏影暗香为绝倒耳。宋大内徵梅千种，一本得自张公洞，极奇。谓此梅之遭耶，洞口何尝不绝？佳吾辈作文，正要看得澹。澹于遇则可，澹于文章之得失则不可。楚张澹斯，澹人也。思奇而能法，神揭而能凝，骨藏而能振，脉动而能鲜。昔贤谓攻厉于圉藩之外，摧陷廓清，不惟不随众而已，且必以其文易天下而后止，元结穆修是也。然亦苦矣。作古文即为元结穆修可，若时艺则徵肖圣贤之精心，严事帝王之功令；昔贤所云得失寸心知，其犹有千秋心也。夫有千秋心，则有得还有失，此事可有工拙，岂可有得失？雪后水边，殿廊洞口，得意于荒寒平远，得趣于木石瘦硬，烟云远近，盖夭桃艳李，大都刺讥，而梅花无弹文，此花中之无蹉失者。澹斯高才卓识，清色内白善自护持，读其草，用墨不丰，而韵自传，清壮顿挫，旦夕必售，何暇远付百年，家世清白，于文中乃见之矣。

    ○合刻两先生稿引
    两先生之品，不以画重。两先生诗格，多以画掩之。或曰：“解画易，解诗难。”予谓正坐解画者少耳。其实诗中原无画，画中原无诗。何也？诗与画皆寄也。若寄之中，又有寄焉，则空庭之影，为之不落；水上之波，为之不皱；不知画，乌知诗哉？故两先生之事不与诗谋，诗不与画谋，诗与画两相高，而两不相知，又乌意乎人知？予谓一念不及物，便是腐肠；一日不做事，便是顽汉；二者朝士犯之十五，隐士犯之十九，盖必中情淡漠，而负义慷慨激烈，如两先生者，其人可隐。故每每于笔墨间，微示其磊偃仰之色，岂易言哉！岂易言哉？吾观一代始兴，圣君贤相之景色未开，已有人坦畎亩之光。及其衰也，人才政事，煨烬无余，而又有人从畎亩收之。此隐士与气数相为终始，吾所称淡漠而激烈者，紫阳犹知此意，故书晋处士陶潜卒，则不拘其官；书管宁卒于魏，则不拘其地。史臣无识，往往以山野陋夫。充隐逸传，隐士之统遂亡。夫不为贞松，必为槿花，朝荣夕殒，矧其蒺藜？盖两先生之所必剪矣。石翁与先中丞同在成弘之际官大理，时为赠《姚江十二咏》，瑞莲有图，分竹有吟；予读书东禅，睹翁遗像，有“留与清溪伴月痕”句，遂以“伴月”题其斋。既编先白翁集，购翁稿合授之梓，而谋广于钱先生，成若干卷。嗟乎，吾耳天下名人熟矣，未有垂老读书，绝俗迈行，介然不欲，如先生者也。

    ○王宇皆集序
    表兄王宇皆，清真君子也。下帷攻苦，多沉郁之思，可与细论文。余里居有年，尝启扉见，日危坐，寂无人声。尝试语之曰：“所欲乎富贵者安已耶？住也，坐也，卧也。旷已耶？画也，山也，水也。快已耶？茗也，香也。之三者，今有余矣，何欲？所恶乎贫贱者，车马稀也，语言无味也，漠漠然不足缓急恃也。之三者，今更有余矣，何恶？”宇皆听然莫逆，则又语之曰：“清风明月，不用一钱买，古人寓言尔。物不可多取，况天乎？余索居无事，常坐千梅花，万荷花，慨然为造物惜费，为吾生惜福。陈白沙一生不受人供养，每有意乎其人。夫不受人供养难，不受天之供养更难。宇皆一行作吏，尚命为儒，此亦辨志之会，钅柬骨之场矣。苜蓿一盘，庶免北门之谪；雪花盈户，聊充季女之饥；君自此远矣。”

    ○昭华序
    文字，山水也；评文，游人也。夫文字之佳者，犹山水之得风而鸣，得雨而润，得云而鲜，得游人闲懒之意而活者也。游人有一种懒之意，则评文之一诀也。天公业案，惟胡乱评文字为最。何也？山水遇得意之人固妙，遇失意之人亦妙；缘其人闲懒之意而山水活者，亦不必因其人憔悴之意而山水即死；总于山水无损也。借他人唾余，装自己咳笑，而妄以咳笑乎山水，山水不大厌苦之乎？嘉禾仲展项君，灵心异骨，拈花微笑，而评文之去刂一开。一日，携《已未选》而问序。适携至洞庭，从千万顷巨浪中，读一篇，浮一大白；读一快评，浮十大白；酒尽浩歌，歌曰：“有山方得地，见月始知天。”须臾，仲展之评，化为湖，湖为化酒，独不使籍中诸君子和吾歌也，其中有山水之句也。又独不使仲展氏痛饮我酒也，其人乃山水之人也。夫曹所可而项否，曹所否而项可，项所生平可而今否，项君非敢得罪于人，不敢得罪于天也。凡以文章浪得名者，罪在窃国之上，项君不惟忏阅文之悔，而亦为海内忏作文之悔也。

    ○七笺引
    渊明不善琴，东坡不善饮；悠然南山，意已远矣。而高其韵于无弦，坡尤甚焉。日见人饮酒，余辄浩浩汨汨。天不下之饮酒，无有予上者。夫饮不愈一升，而使天下饮酒之人，皆出其下，岂不谬哉！登吴山，江海日月并出，杭西湖其一肢。记所云引湖水灌田者耳，而诮其山川不深，不亦迂乎？宋汴都失守，尚席西湖老葑之荫，乃比于尤物，岂不悲哉！夫陶与苏能言，则升量也而石，无弦也而琴，聚天下之好美，而自归之西湖。不能言，则尤之詈之而不怨，可哂也。此中许才甫，贫善病，病辄游，游辄问花谱曲，以酒消之。其口茶云：“简器弗精，招朋非类，妄投溷入，茶之去刂也。”类道者言，故冠诸笺焉。诵之齿牙俱冷，无一字辱西湖者。西湖能言如二公矣。噫嘻！虽谓《花房七笺》，作西湖一佳史可也。

    ○题春湖词
    尝笑红粉心长，节侠气短，西湖不然。节侠心即红粉心，拜岳先生，齿牙尽裂，才过第一桥，浑眼娇粉，以此二障牵惹，湖光消去一半。夫缟衣綦巾，齿于蝤蛴；衷怀悒忄它，属云义愤；缘红粉心不真耳。初抵杭，忽见撩草人，如睹西湖面。古今怀古诗，鹧鸪宫草，一经摹拟，便成丑恶。词云：“见说当年歌舞地，钱塘三日断江潮，”老劲，他诗称是。月之十，泊岳坟，坐楼舟，“美人跃马如飞电，琵琶消尽第三桥。”归作《春湖词序》。

    ○铜井山重建石桥记
    山以凿坎得铜，有泉出焉。为井，悬巨石职坠入井，呼则不得声。固奥区，嘉靖间，郡有倭警，多居此，亦安壤也。范石湖先生记：“凡游吴中，不至石湖，不登行春，与未始游吴无异。”余曰：“凡游光福，不泛下崦，不登铜井，与未始游光福无异。”铜井之胜，以太湖带下崦，以下崦带上崦。志邓尉而西之，则沈润乡；记玄墓而并青芝以左之，则袁胥台。濒湖诸山，高出邓尉而安山亚之，则都玄敬。“天为渔家开下崦，晚宜画舫　驻中流，”则吴文定。虽然，其胜也以桥。虎山桥在乱山中，文笔锐而去湖远。铜井桥峙乱水中，而挽数万顷具区以运腕。又迩龙山，其并确也宜。考郡志，“结兰三百九十桥，”乐天诗也。及宋，始以石，此桥昔木而败，濒危数人；今石而永，贻安百世；将后人之功倍于前人，故此日之费亦侈于往日；有奋迅勇跃而出，即发可捐，囊可破也，况兹山也。天雨玉耶，梅花三十里；天雨金耶，桂花千万树；其奚有于一桥？桥成之日，予将登焉。遥望山之半，石皆拔起，如张巨翅，凤凰也。高五百余丈，冈陇抱，严岫缀，幽而旷，邓尉也。山半面湖，远见法华如屏，浮于水面。奇石高松，谷啸数里，玄墓也。缘溪一桥，如伸左臂，昔日养虎，今我秣马，虎山也。自西崦湖阔十余里，乱流而渡，槛与湖浮，青芝堤也。树树凌波，香雪扑人，霏桃间之，蟠螭朝士，西碛也。一望太湖极壮，烟霞乱抹，近者九龙，远者苕也。

    ○重建焦山塔记
    大江中一笔判吴楚，吸江海，如高才生，滔滔无择言，其笔雄浑而奔放；一笔闯飞仙之窟，挟万丈云霞，呼三诏精爽，其笔幽奇而峭兀。故金山有笔，写波涛，亦写牙筹。其僧如妓，其庐如市；笔自不俗，用笔者俗之尔。焦山无笔，如读万卷书，不作一篇文字；如待诏金马门，十问不一答，非体也。焦山宜蒲柳，宜葵菜病僧，宜黄叶人。入山惟见挑水道人，洗菜老僧，惟闻经声鸟声水声。十六年前，与何孺龙共坐水晶庵，绝去药饼，沈疴顿愈。再读书松寥阁，阁主人见源，煮豆腐，夜半披衣，与冶净孺龙跳汤海门。月吐四更，则万如烧红橘一萝，而待我于云声庵竹篱之下。以此风风雨雨，思之来置。丙寅服阕重来，初棹金山石，予置浮玉十廊，山起五州，予与冶净开山构庐，遥挹山容，接万顷天杯，因笑世人知三山，不知五州。是日，放舟焦山，五色云起。俄见墙下风帆，错疑塔影欲移，急询山头着笔处，嶷然作势。或曰重镇，称江上羽林，上宵旰求治，鞭挞四夷，此地不可无一笔。而予有感于用笔之难，在古人有李卫公笔，今北固之上，铁笔一枝，有余劲载。

    ○天台第一游自仙筏桥至桥下慈圣寺道乌溪岭入万年寺记
    游石梁，惊欲狂，则阕然止，不问断桥消息。问即舆夫目摄，寺僧口噤，不知石梁山特华顶一枝。仙源乍引，至断桥，又十里，二水合流慈圣寺左，直下新乘昙华亭上，造物鼓奇方壮，乌溪万年寺犹未已已。故不游桥，未奇也，游矣，不慈圣，又不由慈圣入万年，未奇也。李五峰咏雁山云：“匆匆仅得皮肤耳，出外逢莫浪夸，”则吾岂敢，且肤游而肤述之。山无名字，聊一点缀题目，俾好奇者咏焉。四月二日，晓晴。仙桥，坐杉树下观瀑。半里，左笔架山，右山水岭，瀑藏竹梢上，剩月明一片。（莲花架）三里，为梅溪。泉自香柏峰小直溪界流，而老梅之两岸，（柏直横斜）有水一泓，由腹出。卧狮群浴，犀兕雄踞，溪流迅深，足踹玛瑙石，如舞空下者，点头上者。招手一山，朵朵分莲，只树层层缀异，草木皆成宫阙，水晶尽是球花；只在此山，各为城郭。白云鸡犬，风铃水柝，半空笑语，泻为渊渊，则紫金而黝缘，矗立皆霞剪；处处飞花洞口。（千严喷花）举头四山，有阙并峙，冫食秀赏异，（四山双阙）俄呈六峰。（六峰华萼）大声排空，梁长亘地，天地惊断。（长梁忽断）倚石一坐，双池醮墨。（坐仙池滴）乃拊松于桥之左，凭险侧观，龙潭下而复上，旋转飚忽。数长年逆水，纟牵痕破石。（旋涛挂牵）潭之岩畔，乍吐宝光。需臾，五色飞于烟际，可罩可笼。转从桥右，晶光在掌。（龙潭放光）瀑人疑烟而花者，吾于石┺见之。非烟非花，以雪城为锦江，石梁讵有此乎？奔泻方池，巨鳌承之。（方池惊鳌）乃有鹃花十八根，拉路石据，几涛听草深，间道垒石而坐。铿钅宏震天，雨霰扑面，疑雨而日也；树动经翻，疑风而寂也。（长风恒雨）大峰危坐，笑而不答。（不答严）为采山果，似染蛟宫。（雪潭红溅）于是瞪眸四顾，天半舞花，左则雄腾作势，右则神龙出穴。（方池二水）小流复合，群结为珠。珠垂左颗颗粒粒，而右沸奔激中，亦复数帘垂垂下。（颗粒精圆）予乃与省僧，轻拂衣露，倚杖数磴，珠帘幻作峰严状。（花雨千峰）一石尽笼奇草，危岫献奇，如御丹书。（御丹缨络）趺坐片石，五味树精好，有拍掌严。飞泉百道，且抚且掌。（转泉拍掌）过岭，积石临流欲笑，未几，诸涧奔谷，（大开笑口）居捣蕨树蓬，（临流捣蕨）石斛行路，皆龙孙一筏迳过。（笋街霞筏）涧如霞，紫金色，有石壁引蜂，藤线长系。（石斛蜂）山如雪而残冻未消，（雪山积冻）一片阶席，者是琼瑶。（雪阶杂坐）斜渡而石梁之水，合断桥以人。嗟乎！孙与未之见也，故置不道耳。（两瀑合流）于是山容敛，浪势平，细流深汇，（圣水止止）又复散为平田，远山藩屏，大池匝绕，可种莲十亩。足涉数溪，老枝藤枫，剥树引泉，修竹四围，为慈圣寺。立寺左岗，泉侧出，而石梁断桥合流嵊，植以石关。（新嵊海门）饭罢，寨岭水分。绘为丹青，则蒙密菁翳；有时淡写山容，伸指能呼摩诘。（绣溪墨岭）盖自断桥数里，藤萝半水半山；嵯岈疑峰树；咳唾似语似泉；天工巧削，有时跨石而空腾；有时傍竹而鸣箨；有时看花而迎笑；有时借出鬼而啸呼；皆渺不可测焉。最奇为乌溪峰，居人长子孙，水柳才尺五，而干如老鳞，一奇也；鸟如管弦，声咽而后出，一奇也；松可合抱，根老于石，石阶寸土，一奇也；二石倚长松如老僧，一奇也；登乌溪岭望华顶，直当西一面，重关层障，猿猱不得渡，一奇也。（华顶西关）乃抵万年寺。

    ○剡溪记
    溪江平渡，二十里，望上虞龙珠山，翠色扑人。三四曲，为金星吐月山，陶家卜窀穸。面前一山吐萼，树皆垂云。左一小山郁起，竹木森茂，而一小岗尾之。沿溪，山二十余，乍起乍伏。举头阙处，则有远岫补之。水六七折，溪田绕其中，溪声如近，见树根浮面，宛若舣舟其下。入画则摩诘，入诗则青莲。山不甚奇而随波逐流，水不甚阔而秀；人家不多而山呼谷应；日之夕矣，牛羊下来，境亦不寥寂。稍前则凭家浦，若雉堞环拱，而晚照沙平，水波容与，远山皆碧，霸王山突起江面，山后修竹崇岗，汇为一湖，如半月，日照风帆如云，而东西两霸王山可招臂呼。盖溪江水口二镇，山皆错绣。临江一壁独出，江流八百，束如驾马而斗。一松两巢，如承露盘。小浦藏舟，绿树为家，遥闻声而思。想天工造此溪山，神慵意懒，涂抹成峰峦，唾余是波浪。傍溪诸山，高者与屋平，低者人行反出其上。凌霄之树，可伯叔行；初出之笋，可兄弟行；如老人不耐行走，持杖缓行，常匐伏，常趺坐，宜闲云数片，往来其间；亦宜远眺，山与云齐，江挟风涌，令人目不敢视。余方细听溪声落平田，而舟人已指点东山在数行松树间。散发披襟，寻谢公，见晋朝两石将军，高约一丈五，一神气安闲，一威武作色，须眉如戟，各执长剑，各披虎甲，腰玉环，一剑作龙形，一剑作钟形，臂结束，帽下皆悬一带束紧，玉环之上，更有一束。寺僧云：“常走入村间，今半身在草泥中。”余尽搜而得之。初入岭，奇松十树，有二大石，正襟危坐，松枝倒舞，悬百尺而下垂田亩，闻环配音。一松折躬而上，最奇峭。先是，风倒一枝，枝犹在下。去年雪压一枝，枝在上，作蟠舞势，更可惋痛。此为小石门云。垒垒而坐者，西眺峰峦，八松蟠卧，则大石门。国庆戒碑立其上，稍上为洗屐池。池湾月形，四环一涧，池中勺水，经旱不竭。余自天台来，无日不著屐，兹游独晴，又晚霁。自此为蔷薇洞，更衣亭，荷花池亭。池塘尚有茭草，而路旁无洞。闻当年四面惟蔷薇花，结为洞，挟妓游此，故云。洞前后五松，一松倒垂势直，从西眺望，状若交颈洞口。摸索五干，其上独瘦舞腰肢，疑美人影落。再上为龙牙石者二，左牙尤逼肖。上顶一小塔，亦晋朝物。小桥听涧声暗度，一松和之。殿前老梅一枝，山径渐深，湖如片镜。抵僧房，行二里，无一人。遥望僧房，楼上闲看山头，以手招之而出，为太虚上人。登其楼，见楼右殿之颠，有屋三楹，太傅祠也。文靖中康乐公左，袭封康乐公右，皆长髯，风吹须动。闻寺有百鸟图，以谷掷之，仅存其比。又有嗣封公浴图，赤身裸立，修髯过腹。惜乎不见。旧有古钟，钟毁，铸为邑塔顶。惟殿后高岗，晋永平元年僧法兰书“棋墅”二字，可珍。若“东眺”“西眺”二碑隶字，不知何人所书，笔亦奇古。余拜太傅公墓，上西眺崇岗，见戚家山，王家渭山，坐于江面。山一从嵊，一从上虞，一从董浦汤浦，一从蒿坝。一为琵琶州，水港环流结成琵琶之形，而水方没涧，隐于泥，其声静悄可听。太傅自山顶骑马巡山，路皆平旷，曰调马路。余自寻大石门而下，浮上东眺，见鸦尖山下有灵芝湖。游人皆自西眺止，余在山巅，正观落照。舟移数十步，观泗州州亭，坐指石崇严岩中，而一石雄踞临江，即眺石也。行廿里，瞻顾不绝，抵上浦。人家杂红雾中，落照余霞数道。十里，游仙，又十里，即蒿坝云。桥壁五里，壁有夜光，见壁下持灯者。月照帆影，波容零碎。至东关过舟，留一隙观树。

    ○纪游
    尝读太史公书，始知蓬莱方丈瀛洲为三山。始皇好奇，衷徐福语，遂举求仙问药事，心快之。吾吴金焦北固，名袭而实左，欲为山灵拭之。及登金之妙高台，焦之吸江亭，北固之三山楼，青冥落地，龙江无色，不知一片热世界，失在何处。玉兔为两，金乌作双；低回于明镜中，若远若近，而琳宫紫刹，飞廊舞磴，为之色矜。呜呼！所谓蓬莱方丈瀛洲，名挂籍，而试以此律，其实无繇也。即反居水下之说，特福之愚始皇耳。然古今游三山者，咸便帆过舫，稍稍载笔延讨，辄以傲人，是以皮相山灵，贻辱非浅。愚谓游三山必未游，数年前闻风结想，几深梦寐，及游则裹岁粮，携同心一二，奇书数种，嗒然居之。鸡五喔后，急奋策孤往，据绝顶最高处，细观云之往来凑合，度水入林，含崖吐谷；或白衣，或苍狗，或桥梁，或车盖，姿状万出，应接不暇。日始升，则回视日所瞩处，隐曜晦显，远近浓淡之奇，毕在林峦相错时。及返照，静看落鸦帆影出没长江之致，不全在丹金五色为奇也。大雨后，短衣狼狈，趋乱壑重泉间，观水势不能直行，翟舞飞鸣，与山争奇于一之内。春时，花未发，先课数诗，商拟开时景色。及烂漫，离花数百武，择危楼杰构，置酒凭栏，与客指点霞封绮错之奇。秋则山水本色，譬犹病客乍痊，动定闲静；又如醉士卧起，七碗茶后也。奇石露奇，怪木呈怪；江之形，澄以远；泉之响，悠以调；真堪歌李青莲绝句数首消之。此盖三山之胜场，古今游之所不及也。回视蓬莱方丈瀛洲，失岁名，不可大愧耶？

    ○听僧说福胜石梁幽谷大龙湫五氵曳瀑记
    宇内之瀑四，而天台福胜观居其首，庐山香炉峰居其次，雁宕大龙湫居其三，雪窦千丈岩居其四。余未登庐山耳。至奉化，过雪窦山下，隐隐见乳峰千丈。福胜观自华顶分支，源石门，经三井，其来也长，沿飘曳，初下也，如决蒲昌之巨洪；怒激也，如奔太仆之万马；远观也，如悬疋练于万绿丛中；近观也，如倒雪于无热池内；隔林响一天骤雨，远林撼万树秋声。若夫溅万斛之珠玑，茸百花于一石；既因崖而作势，因仄以旋舞。于人则奇男子，烈丈夫，磊不平，怒气横胸，防风氏可戮，而东山可征；桀纣可伐，而少正卯可诛；秦项可灭，而胡元可驱；发可冲其冠，戈可挥其日；气可冲牛斗，怒可裂目╃。若夫雁宕大龙湫之瀑，自雁湖分支，源白云顶，经龙湫尾闾，其来也短，悬空飘舞，因风为力，初下也，倾银河于卮口；将半也，洒灌沫于喷壶；前之，左之，右之，睨而视之，若理千丝于机轴；下之，后之，逆之，仰而观之，如撒斛珠于虚空。有时映日，化作虹霓；有时乘风，变为云雾；此有起伏无顿挫之瀑势也。于人则美丈夫，艳女子，可以乘羊车；可以执尘尾；可以连白璧；可以映明珠；班伯惭其丽，何晏鬼其美；似陈平而冠玉，若董偃而卖珠。亦可方之西子，比之南威，翩若惊鸿，婉若游龙；荣耀秋菊，华茂春松；仿佛兮若轻云之蔽日，飘飘兮望流风之回雪；又侣乎河洛之宓妃。若石梁之瀑，有福胜之顿挫，无福胜之起伏。福胜无石梁之点缀，石梁无福胜之高标。盖此瀑双涧合流，一梁横截；斩然瀑雨连辰，则争过于高梁之上，其湍也澎澎，其响也轰轰。若曰：“两龙争壑不知夜，一石横空岂度人？”此为瀑写来源，树铿锵也。若曰：“银汉倒垂双涧合，惊涛怒起万山空，”此为瀑写峥嵘，形气也。若曰：“银河放溜黄牛峡，雪浪翻车白马津，”此为瀑比顿挫，喻翻覆也。若曰：“崖从瀑布声中断，桥自青山尽处连，”此为瀑道汹涌，言冲突也。若曰：“瀑流半作天边雨，片石全惊海上虹，”此为瀑扬河涧，赞霖也。若曰：“石桥未至先闻瀑，盖竹初开别有天，”此为瀑开堂皇，形广大也。若曰：“翻湫何限不平气，津济苍生意蔼然，”此为瀑举抱负，摅愤郁也。即若幽谷与五氵曳之瀑，又不然。他处之瀑，不可以入画，入画则板法。幽溪与五氵曳之瀑，卒难以入诗，入诗则失真。惟妙得古人之画意，深入山水之幽情，差可略。幽谷之瀑，乱石舍岈于涧底，树水聚集于溪旁；其高也不啻千仞，其出也何止百湍；始出潭以为瀑，复积瀑以为潭；瀑瀑相承，潭潭相继；潭上危石，蒙千年之怪木；石上怪木，萦百折之枯藤；或向绿树蒙茸中，而窥其崩雪；或于巨石截蘖处，而观其流云；或始则泉落于树头，或次则树生于泉上；忽流之左而又流右，倏观之东而又移之于西；下一潭有一潭之胜，登一崖有一崖之奇；真目送之不暇，实洗耳之可怡。若夫五氵曳，发源于仙人鞋顶，结束于螺蛳大溪。自下望上，来之天末。本是一瀑，而乍起乍伏者五，每一氵曳相去者数里。其立地也高，其遗世也远；缥缈云端，与白云而作伍；依稀月下，与明月以为俦；居百层而崖百层，疑轩辕神而亦疑姑射仙；五落泉而五落石，宜浅绿而亦宜淡朱；下一氵曳容许由而洗耳，上一氵曳许巢父而饮牛；留最上之三氵曳茅，当与山僧洗钵漱齿，澄神豁眸。若夫断桥与石┺，纱在石而不在瀑。苟以诗而求之，则“冰丝晴织支机石，玉悄烟销承露盘；”此断桥之形容也。“岩窦竟年洗霉雨，瀑流六月飞严霜；”此石┺之形容也。至于石羊头黄单南{奥土}等诸瀑岂无一在胜，莫之及矣。虽然，九里坑不可少也，品山第一，品瀑次之。
 
 
《晚明二十家小品》
王季重小品

    ○世说新语序
    读《史记》之后，或难为《汉书》，读《汉书》之后，且不可看他史。今古风流，惟有《晋》代。至读其正史，板质冗木，如工作瀛洲学士图，而而肥，虽略具老少，而神情意态，十八人不甚分别。前宋刘义庆撰《世说新语》，罗晋事，而映带汉魏间十人，门户自开，科条别定。其中顿置不安，微传未的，吾不能为之讳，然而小摘短拈，冷提忙点，每奏一语，几欲起王谢桓刘诸人之骨，一一呵活眼前，而毫无追憾者。又说中本一俗语，经之即文；本一浅语，经之即蓄；本一嫩语，经之即辣；盖其牙室利灵，笔颠老秀，得晋人之意于言前，而因得晋人之言于舌外，此小史中之徐夫人也。嗣后孝注，时或以《经》配《左》，而博瞻有功，须溪贡评，亦或以郭解庄，而雅韵独妙，义庆之事，于此乎毕矣。自州伯仲补批以来，欲极玄畅而续尾渐长，效颦渐失，《新语》遂不能自主。海阳张远文氏得善本于江陵陈元植家，悉发辰翁之隐，黜陟诸公，拣披各语，注但取其疏惑，评则赏其传神；义庆几绝而复寿者，远文之力也。远文又精删何氏之补，别具一帙，使其堂庑具在，而《新语》之事，又于此乎毕受。嗟乎！兰苕翡翠，虽不似碧海之鲲鲸，然而明脂大肉，食三日定当厌去，若见珍错小品，则啖惟恐其不继也。此书泥沙既尽，清趣自悠，日以之佐《史》、《汉》炙可也。

    ○苎萝山稿序
    曩孝立名噪越中，予不得其面。门人沈逸少数为予言，是文长之后一人，庶几晤言在泄云飞水之际也。不意孝立被白玉楼夺去。今年其长公亢侯出遗藁见示，叙之以仲醇，复申之以道之，而孝立之须眉具有生色。天寒云甚，煨芋酌鲁，竟读其所为藁者，则何其纵横佚宕，奥衍冲邃之多也？世无仙才，不得不逃之于鬼；世多庸才，不得不托之于圣；孝立骨有九还之采，腹如五色之丝；咏古题今，考文徵事；悉根于气识之玄正，盖飘飘乎其欲仙，而洞洞乎其将圣也。试以向伧父劣生，果能凌驾一篇，而缩归一语否？使孝立再得俯首十年，老其雄魄于纯鸡伏雉之后，则臣奴历，媵嫁眉山，俱未可知，而惜乎天欲秘之，徒使黄泉绣碧已矣。是藁也，以苎萝山得名，苎萝山岂独出佳人哉？

    ○徐伯鹰天目游诗记序
    尝欲佞吾目，每岁见一绝代丽人，每月一种异书，每日见几处山水，逢阿堵举却，遇纱帽则逃入深竹，如此则目著吾面，不辱也。徐伯鹰铁脊万丈，突中时魔，大纛出针，短后削归；绝无矜拂之意，每至我草亭，谈谐索酒，玄对会稽千万峰，辄半晌痴去。无何，伯鹰出走，两月不晤，忽从天目言旋，以记绘其像，以诗绣其神；吾读之若瀑落冰壹，若霞飞鹤背，若半夜招提，妙香清梵，梦魂犹冷，若坐我于老岩古壁之下，嚼梅止，臭雪兰，时有山鸟赠舌。又若松风溪月，谡谡溶溶也，伯鹰曰：“色易衰，书易倦，无敌无妒，世间惟山水。吾偶思天目，即抽胫诣之，以雨蒙故，仅放双眼。”嗟乎！造特何常，人心不足，使当日生人之初，增设四眼，尽如苍颉，犹以为未供其观也。使人人而皆双眼，与玉垄分面称孤，则亦相安无越思矣。伯鹰曰：“然，吾第欲还我双眼。所愿一眼如天，一眼如海。”问曰：“何须恁底睁大？”曰：“不但看山水，亦看伊也。”

    ○屠田叔笑词序
    古之笑，出于一，后之笑，出于二，二生三，三生四，自此以后，齿不胜冷也。王子曰：“笑亦多术矣，然真于孩，乐于壮，而苦于老。海上憨先生者，老矣。历尽寒暑，勘破玄黄，举人间世一切虾蟆傀儡，马牛魑魅，抢攘忙迫之态，用醉眼一缝，尽行囊括，日居月诸，堆堆积积，不觉胸中五岳坟起，欲汉则气短，欲骂则恶声有限，欲哭则为其近于妇人，于是破涕为笑。极笑之变，各赋一词，而以之囊天下之苦事。上穷碧落，下索黄泉，旁通八极，由佛圣至优施，从唇吻至肠胃，三雅四俗，两真一假，回回演戏，绦龙打狗，张公吃酒，夹糟带清，顿令虾蟆肚瘪，傀儡线断，马牛筋解，魑魅影逃，而憨老胸次，亦复云去天空，但有欢喜种子，不更知有苦矣。此之谓可以怨，可以群。此之谓真诗。若曰打起黄莺儿，摔开皱眉事，憨老笑了一生，近又得龙耳长进矣，奚其词也？”

    ○闲居百咏序
    对开美之人，天下无苦诗；读开美之诗，天下无苦人。诗从思起，思以品上。古今能乐其苦者，惟渊明与观复。两先生俱有“靖”名，其行住坐卧之会，莫非陶情怡性之真，故其诗淡而实腴，近而实邈，每奏一篇，恍然见羲皇而嚼冰雪，品高者，韵自胜也。开美笔耕自给，常不逢年，萧然环堵，残书数卷，一妾执爨，一子力勤，瓶无储粟，而意若万钟，其神气之所啸傲，大约在云兴霞蔚，图嶂镜波之内。盆蓄渊明之菊，无其园；庭植观复之梅，无其阜；闲居有百咏，无字不笑，无笑不忄。中多以酒为适，则开美浮自誊饰者。开美酒不能一蠡，而亦无所得酒，酒何可许开美也。然开美一日无酒，则老饕涎出，间之友人所乞酒，一沾便醉，戟手歌乌乌，则虽以酒还开美而亦可。予为开美题像，在方朔司马之际，今为开美题诗，在渊明观复之间，开美必受之，海内或知吾两人不妄取与也。

    ○名园咏序
    忽然而有我，忽然而呼我于亿万千字之中，执认一二，梦寐不讹，所谓名也。随其心之所及，买天缝地，挝水邀山，相之以动潜，旺之以馆榭，主人以为已有，而狂士瞿瞿于柳樊之外，则所谓园也。盖尝试言之，善园者以名，善名者以意，其意在，则董仲舒之蔬圃也，袁广汉之北山也，王摩诘之辋川二十景，杜少陵之空庭独树也，皆园也，无以异也。不得者且为荡丘，为聚血，为市，为棘圄，为斜阳荒草，狐嗥蛇啸之区，乌乎园？余足走四天下不甚修，而所窥略得其大意。大约埃盍中之园渴，其独擅者在花；硗确中之园丽，其借秀者在木；菰庐中之园平，其取者在竹与水，而禽石珍瑶，胫飞毡裹，为力这所共者不与焉。越故海境浮山，天光下采，人称游冶，家尽楼台；乃自然不营之圃。向吾释褐归，侨居人园，仅有二：城以钮给谏，郊以张司马。二十年来，园乃相望，各赋一名，自相雄长。尽山川云物之美，兼南北产育之致，如十八路诸侯斩宝潼关，人人眉竖，入山阴道者，如观周家东序，目神倦讫，相约来朝，不意应接不暇，复谓尔尔，亦海内千古之盛矣。吾友刘迅侯，解人也，袖中有沧海，笔下无尘气；所居一丈之室，卷石兴云，老鼎泣魅，宿帖奇书，病琴瘦鹤，种种韵绝。兴则一棹挂壶，无人径往，辟疆濠濮靡不熟，风花雪月靡不过；有奖无讥，逢慨助慷，每于名胜会心处，辄为之偿数语，或镂楮肖形，或食肋留味，或击节于腰膂之冲，或赏神于牡黄之外，于是乎名园不但为主人有，为尽为迅侯有其有。迅侯毋亦息壤间之大盗也与哉？余力不能园，而园之意已备，上自云烟，下及圊溷，皆有成竹于胸中矣，特未及解衣泼墨耳。五楹水阁，青亦不了，残夜月明，天际甚远，迅侯咏不之及？何耶？是犹规规于瓦堆中也。以此讨迅侯，其何以春秋对乎？

    ○东山
    出东关，得箬舟。雾初醒，旭上望虞山一带，坦迤纟卒直，絮绵中埋数角黑幕，是米颠浓墨压山头时也。然不可使真见，恐遂废其画。亭午过蒿坝，江鱼入馔，两岸山各以浅深色媚行，伸脚一眠，小醉而梦。舟子突叫看东山。山麓石兽蹲，守江如拒，从谢公棹楔上磴路，每数十武，长松绣天，涛声百沸。又壑中时有哀玉淙淙，草多远志。看洗屐池，一泓不渴，可当万里流也。池上数级，得蔷薇洞，文靖携妓，常憩此。李供奉《忆东山词》“花开花落，几度谁家？”何物少年轻薄！然致语大是晓语，可以唤起文靖，不必多憾。窃蔼曲折，入国庆寺。寺僧指点调马路，英风爽然。上西眺，西眺名韵甚。白天布曳，直入大海，浩然不疑，独琵琶一洲，宛作当年掩袂态，古今人岂甚相殊，那得不为情感？东山辨见宋王钅至记甚详。吾以为山之所住，偶然四隅耳，何以喜东不喜南也。夫东山之借鼎久矣，足忌之而口祥之，人遂视东山为南山，令家有从未面识，而辄谓其知情者乎？吾安能倒决曹江之水，一为洗清两字冤也。山可矣，去其东而可矣。

    ○剡溪
    浮曹娥江上，铁面横波，终不快意。将至三界址，江色狎人，渔火村灯，与白月相下上，沙明山静，犬吠声若豹，不自知身在板桐也。昧爽，过清风岭，是谷江交代处，不及一唁贞魂。山高岸束，斐绿叠丹，摇舟听鸟，杳小清绝，每奏一音则千峦酋答，秋冬之际，想更难为怀，不识吾家子猷何故兴尽？雪谷无壑相招赴海，如群诸侯敲玉鸣裾。逼折久之，始得豁眼一放地步。山城崖立，晚市人稀，水口有壮台作砥柱，力脱帻往登，凉风大饱。城南百丈桥翼然虹饮，溪逗其下，电流雷语。移舟桥尾，向月碛枕嗽取甜，而舟子以为何不傍彼岸，方喃喃忄在事我也。

    ○天姥
    从南明入台山，如剥笋根，又如旋螺顶，渐深遂渐上。过桃墅，溪鸣树舞，白云绿坳，略有人间。饭斑竹岭，酒家胡当炉，艳甚。桃花流水，胡麻正香，不意老山之中，有此嫩妇。过会墅，入太平庵看竹，俱汲桶大，碧骨雨寒，而毛叶离屣，不啻云凤之尾，使吾家林得百十本，逃帻去其下，自不来俗物败人意也。行十里，望见天姥峰，大舟郁起。至则野佛无家，化为废递，荒烟迷草，断碣难扪，农僧见人辄缩，不识李太白为何物，安可在痴人前说梦乎？山是桐柏门户，所谓半壁见海，空中闻鸡，疑意其颠上至石扇洞天，青崖白鹿，葛洪彤丘俱在明昧之际，不知供奉何以神往台山，如天姥者仅当儿孙内一魁父，焉能势拔五岳，掩赤城耶？山灵有力，夤缘入供奉之梦，一梦而吟，一吟而天姥与台山遂争伯仲席，嗟乎，山哉人哉！

    ○华盖
    海雨在四五月间，如妇人之怒，易构而难解。又如少年无行子，盟在耳门，须臾翻覆。予旅居鹿城，外去华盖，鸟声相答，而遂无如此涔涔者何矣。出门败格凡十余举，不谓容成大玉之天，反忌勾漏令窥识。予友庄使君，实长此洞，言乘漏景，必觞予是间。杯入掌而滂沱建瓴下山，不析眉目。久之得乍霁，遂牵舆取道蒙泉，上颠亭，看山海云物忙甚，似六国徵调百万军骑，分路战祖龙者。大江乃抽匣之剑，光采陆离。然时时闪暗推磨，万顷不定。正欲呼吸天风，而触肤薄射，元气团入，都无所见，仅有积谷山，恍惚中聊相慰藉耳。而所谓容成洞，春草池，谢岩，郭祠，俱从屐齿下失过。然华盖能妒予，不能禁予不看风雨之华盖也。乳柑若火齐，时稻蟹膏流琥珀，吾当来往梦草堂，柱九节短筇，日日踏华盖顶门歌呼笑骂，醉则溲而去，吾之愤愤于兹山者，庶有豸乎？

    ○小洋
    由恶溪登括苍，舟行一尺，水皆汗也。天为山欺，水求不放，至小洋而眼门一辟。吴闳仲送我，挈睿孺出船口席坐引白，黄头朗以棹歌赠之，低头呼炉，俄而惊视，各在，始知颜色不在人间也。又不知天上某某名何色，姑以人间所有者彷佛图之。落日含半规，如胭脂初从火出。溪西一带山，俱以鹦鹉绿，鸦背青，上有腥红云五千尽，开一大洞，逗出缥天，映水如绣铺赤玛瑙。日益吻，河滩色如柔蓝懈白对，岩河则芦花月影，忽忽不可辨识。山俱老瓜皮色，又有七八片碎翦鹅毛霞，俱金黄锦荔堆出。两朵云居然晶透葡萄紫也。又有夜岚数层斩起，如鱼肚白穿入出炉银红中，金光煜煜不定。盖是际天地山川，云霞日采，烘蒸郁衤亲，不知开此大染局作何制意者？妒海蜃，凌阿闪，一漏卿丽之华耶？将亦谓舟中之子，既有荡胸决眦之解，尝试假尔以文章，使观其时变乎？何所遘之奇也？夫人间之色，仅得其五，五色互相用，衍至数十而止，焉有不可思议如此其错综幻变者？曩吾称名取类，亦自人间之物而色之耳。心未曾通，目未曾睹，不得不以所睹所通者，达之于口而告之于人。然所谓仿佛之，又安能仿佛以图其万一也？嗟乎，不观天地之富，岂知人间之贫哉。

    ○钓台
    七八岁时，过钓台，听大人言子陵事，心私仪之。以幼，不许习险。到睦州，又值足中有鬼，且雨甚，不得上。今从台荡归，以六月五日上钓台也。肃入先生祠，古柏阴风，夹江滴翠，气象整峻，有俯视云台之意。由客星亭右，迳二十余折，上西台，亭曰“留鼎一丝，”复从龙脊上骑过东台，亭曰“垂竿百尺。”附东台一平屿，陡削畏眺：一石笋横起幽涧，蹇仰恣傲，颇似先生手足。磴道中俱中俱老松古木，风冷骨脾，此两台者，或当日振衣之所，空钩意钓，何必鲂鲤，吾不以沧桑泥高下也。亭中祠中，俱为时官扁尽，夫子陵之高，岂在一加帝腹，及卖菜求益数语乎？人止一生，士各有志，说者谓帝不足与理，此未曾梦见文叔，何知子陵？子陵诚高矣，而必求其所以高在不仕，则蟠溪之竿，将投灶下爨耶？尧让天下于许由，许由不受，子陵薄官，许由薄皇帝，人不咏许由而但咏子陵者，则皇帝少而官多也。身每在官中，而言每在官外也。夫兰桂之味，以清口出之，则芳；以艾气出之，则秽；咄咄子陵，生得七里明月之眠，而死被万人同堂之，子陵苦矣。然则尽去其文乎？曰：“山高水长，存范仲淹一额可也。”

    ○游敬亭山记
    “天际识归舟，云中辨江树，”不道宣城，不知言者之赏心也。姑孰据江之上游，山魁而水怒，从青山讨宛，则曲曲镜湾，吐云蒸媚，山水秀而清矣。曾过响潭，鸟语入流，两壁互答。望敬亭绛浮急，令我杳然生翼，而吏卒守之，不得动。既束带竣谒事，乃以青鞋走眺之。一径千绕，绿霞翳染，不知几千万竹树，党结寒阴，使人骨面之血，皆为碧，而向之所谓鸟啼莺啭者，但有茫然，竟不知声在何处？厨人尾我，以一觞劳之留云阁上，至此而又知“众鸟高飞尽，孤云独往还”造句之精也。眺乎白乎！归来乎！吾与尔凌丹梯以接天语也。日暮景收，峰涛沸乱，饥猿出啼，予忄栗然不能止。归卧舟中，梦登一大亭，有古柏一本，可五六人围，高百余丈，世眼未睹，世相不及，峭斗突，逼嵌其中，榜曰敬亭，又与予所游者异。嗟乎，昼夜相半，牛山短而蕉鹿长，回视霭空间，梦何在乎？游亦何在乎？又焉知予向者游之非梦，而梦之非游也，止可以壬寅四月记之尔。

    ○游焦山记
    海山多仙人，润之山水，紫阆之门楔也，故令则登之，不觉有凌云之意，子瞻熟厚金山，而兴言及焦，则以为不到怀惭，赋命穷薄，由是观之，心不远者，地亦自偏耳。丙申，予谒选北上，老亲在舫，曾撮游之，仅一识面，偃蹇不亲。已酉以迁客翔京口，五月既望，会司马莆田方伯文晤我，买鲜蓄旨，约地友刘伯纯陈从训俱。从训暑不出，而痒痒鞅鞅，徒以苏秦纵横，不能愿待之。即乘长风往，一叶欹播，与拜浪之鱼，同出没也。至岸，入普济寺，伯文色始定。而伯纯以为吾东家焦，殊不介介，暑气既深，幽碧如浸，选绿雪轻风之下，小饮之，各沾醉，眠僧几。澡罢，谒焦先生祠，庶几所谓水清石白者。少微之星，两光独曜，而各以姓易山川，然严先生犹或出或语，先生三诏罔闻，一言不授，蔡中郎玄默之赞，所谓伊人宛在水中央耶？左行而得水晶庵，梧竹翠流，潭空若永昌之镜。僧携中冷水，燃竹石铛，沸，顾渚饮我。水或不禁刀，画然云乳，芝童清侍，听好鸟一回，何境界也？山如鳖伏，而裙带间妙有茸畴，各秃宫于藤萝之隙，且渔且耕，而又且畋。巡麓右迤，入碧桃湾，则疏扬摇┺里许，青莎与朱华映染，半规山隐。扪攀而至吸江亭，望海门瓜步，都作龙腥，点帆归鸟，千嶂彩飞，江淹咏日暮崦嵫谷者是矣。乃从山背，一探天吴。历数亭而憩之。石┺斗潮，驯鸷不等，而湍险震荡，吾独羡其威纡百叠，愈取愈多。杖策归僧堂，梵鼓动矣。伯纯曰：“大月已到，不宜闭饮。”问童子得樱┺银鲚，又得文雉，被跣而出，歌于诸山第一峰前。月精电激，江波碎为练，我欲呼老鼋共语，而伯文谓山鬼愁予。伯纯愿两脯之，以作水陆供，便思驾长虹而通沃洲也。相与轰饮呼卢，集杜句得月者赎。坐至子夜，而天风渐劲。澎湃汹然，江声入僧室矣。质明，予先鸟起，领清芬之味，人各鼾鼾也。伯文搔首相詈，王郎即有山水馋，不须奔竞尔尔，予不能辩也。寻会食，探浮玉岩，一石横出，摩藓读昔人题石屏字。跻级登观音阁，修篁琪琪树，蔽翳雪光。更有竹阁两楹，买大半角，而金山斐叠其胸，此足当人主矣。又延踏而至一僧舍，竹益酣，染衣袂俱作云香。有巨石数十，堆堕涧中。讨《瘗鹤铭》已投江丈许，褰衣濡足，惘不可得。王辰玉昔曾判之，以为断非逸少之笔，大都高人韵士，惟恐人知，焉见《瘗鹤》之字，不出蜗牛之庐，而必借美于换鹅之手耶？伯文颔之，以韵语相挑。再遣舟，从河户市鱼，而弈于断岩悬蔓之半。徘徊瞻顾，有不知玉壶清宇，冷在何处者。试以金焦评之，金以巧胜，焦以拙胜；金为贵公子，焦似淡道人；金宜游，焦宜隐；金宜月，焦宜雨；金宜小李将军，焦则大米；金宜神，焦宜佛；金乃夏日之日，而焦则冬日之日也。伯纯主驳，子腹中丘壑，舌下阳秋，谁为我金焦赂子左右足乎？乃唤兕觥，大笑飞敌。至渔火初出，缓棹至余皇，以不尽之沥，中江而罄之。是夕，月明如昼，微风不兴，水天一片，人语杳然，而城头漏三岩矣，此“大江流日夜和，客心悲未央”时也。
  </div>
  <div class="pagination">
   <a href="晚明二十家小品_page8.html">
    上一页
   </a>
   <span>
    ...
   </span>
   <a href="晚明二十家小品_page4.html">
    4
   </a>
   <a href="晚明二十家小品_page5.html">
    5
   </a>
   <a href="晚明二十家小品_page6.html">
    6
   </a>
   <a href="晚明二十家小品_page7.html">
    7
   </a>
   <a href="晚明二十家小品_page8.html">
    8
   </a>
   <span class="current-page">
    9
   </span>
   <a href="晚明二十家小品_page10.html">
    10
   </a>
   <a href="晚明二十家小品_page11.html">
    11
   </a>
   <a href="晚明二十家小品_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
