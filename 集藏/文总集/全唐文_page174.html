<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 174 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 174 页/共 603 页
  </h1>
  <div class="content">
   臣某言：臣谨案《礼记春夏月令》曰：“无聚大众，无起大役，不可兴土功，恐妨农事。”若号令乖度，役使不时，则人加疾疫之危，国有水旱之变，此五行之必应也。今自春及夏，时雨愆期，下人忧心，莫知所出。陛下虽降哀矜之诏，两都仍有寺观之作，时旱之应，实此之由。近日已来，雨虽不多，仅得下种，若不劝以农桑，恐弃本者多。故《书》云：“虽有基，不如逢时”，言在乎时不可失也。且春令告期，东作方始，正是丁壮就功之日，而土木方兴，臣恐所妨尤多，所益尤少。耕夫蚕妾，饥寒之源，故《春秋》庄公三十一年冬不雨，《五行传》以为是岁三筑台；僖公二十一年夏大旱，《五行传》以为时作南门，劳人兴役。陛下每以万方为念，睿旨殷勤，安国济人，防微虑远。伏愿陛下下明制，发德音，顺天时，副人望，两京公私营造及诸和市木石等，并请且停，则苍生幸甚。若农业失时，户口流散，纵寺观营构，岂救黎元饥寒之弊哉？
    ○先师卜商字子夏赞
    孔门好学，文章粲然。言诗属传，师圣齐贤。德不窬法，人何怨天？见疑夫子，离群久焉。
    ○少林寺碑
    原夫星垂梵界，圣缘开万化之先；日照王宫，神迹蕴三灵之始。包至虚以见世，象教久传於旷劫；笼群有以示凡，法身初应於中古；见神通之力，广拔苦因；开智惠之门，深明乐界；鹤林变色，观其恋慕之心；雁塔开扉，通其瞻仰之路。少林寺者，後魏孝文之所立也。东京近甸，太室西偏，正气居六合之中，清都控九州之会。缑山北峙，亘宛洛之天门；颍水南流，连荆河之云泽：信帝畿之灵境，阳城之福地。沙门跋陀者，听琶人也。空心元粹，惠性淹远，传不二法门，有甚深道业。缅自西域，来游国都，孝文屈黄屋之尊，申缁林之敬，太和中，诏有司於此寺处之，净供法衣，取给公府。法师於寺西台造舍利塔，塔後造翻经堂。香水成涂，金绳为约，苦心精力，俾夜作昼。多宝金身之地，不日就工；如来金口之说，连□可庇。西缘长涧，夹松柏之萧森；北拒深崖，覆筠篁之冥密。烟花浓霭，暝下天香；泉籁清音，晓传空乐。跋ヌ息心兹地，乐静安居，感而遂通，境来斯证。寤寐之际，若有神人致石磬一，长四尺，规制自然，声律咸具。得之河曲，空闻汉使之谈；浮于泗滨，徒入夏王之贡。管弦风夜，合清响於中天；钟梵霜晨，谐妙音於上劫。时有三藏法师勒那翻译经论，游集刹土；稠禅师探求正法，住持塔庙。虬箭不居，光尘易远，虹梁所指，象设犹存。周武帝建德中，纳元嵩之说，断佛老之教，率土伽蓝，咸从废毁。明皇帝继明正位，追崇景福，大象中，初复佛像及天尊像，於两京各立一寺。因孝思所置，以陟岵为名。其洛中陟岵，即此寺也。
    隋高祖受禅，正朔既改，徽号已殊，惟此寺名，特令仍旧。开皇中有诏，二教初兴，四方普洽，山林学徒，皈依者众，其柏屯地一百顷，宜赐少林寺。大业之末，九服分崩，群盗攻剽，无限真俗，此寺为山贼所劫，僧徒拒之，贼遂纵火焚塔院。院中众宇，倏焉同灭，瞻言灵塔，巍然独存。天龙保持，山福护，神力所及，昔未曾有。寺西北五十里有柏墅，群峰合沓，深逶迤，复磴缘云，俯窥龙界，高顶拂日，傍临鸟道。居晋成坞，在齐为郡，王充僭号，署曰辕州。乘其地险，以立烽戍，拥兵洛邑，将图梵宫。皇唐应五运之休期，受千龄之景命，扫长蛇荐食之患，拯生人涂炭之灾。太宗文皇帝龙跃太原，军次广武，大开幕府，躬践戎行。僧志操、惠、昙宗等，审灵眷之所往，辨讴歌之有属，率众以拒伪师，抗表以明大顺，执充侄仁则以归本朝。太宗嘉其义烈，频降玺书宣慰，既奉优教，兼承宠锡，赐地廿顷，水碾一具，即柏庄是也。
    迨海既平，宪章云始，伪主寺观，尽令废除。僧善护洞晓，二门，远该三行，诣阙进表，特蒙置立。武德中，寺有白雀见。贞观中，明禅师造重塔之辰，白雀复示见。图肇启，初欲呈祥；宝殿才兴，遽闻相贺。高宗天皇大帝光绍鸿业，钦明至理，尝因豫游，每延圣教。咸亨中，乘舆戾止，御飞白书题金字波若碑，留幡像及施物。永淳中，御札又飞白书一飞字题寺壁。□开顾鹤，电转游龙，神草竞秀於椒涂，云泉迥飞於锦石。雕甍增耀，若缀春葩；金叠分辉，似悬秋露。天皇外遐，则天大圣皇后为先圣造功德，垂拱中，有冬竹抽┺，塔院後复有藤生；证圣中，中使送钱於藤生处，修理陛阶；寺上方普光堂功德，随日修造，自尔飞鸟，莫敢翔集。此寺跋ヌ疏置，业造神微，皇家尊崇，事光幽秘。珍符荐臻於动植，灵应亟发於庭除，累圣属心，每颁渥泽。王言宸翰，既叠映於难峰；宝象珠幡，亦交驰於龙壑。皇上睿图广运，神用多能，藉明台之化清，绎天池之墨妙。以此寺有先圣缔构之迹，御书碑额七字，十一年冬，爰降恩旨付，一行师赐少林寺镌勒。梵天宫殿，县日月之光华；佛地园林，动烟□之气色。汉元、魏武，徒奇於篆素；锺繇、蔡邕，虚致美於缃简。日者明敕，令天下寺观田庄，一切括责，皇上以此，寺地及碾，先圣光赐，多历年所，襟带名山，延袤灵迹。群仙是宅，迈罗阅之金峰；上德居之，掩育王之石室。特还寺众，不入官收。曾是国土崇绝，天人归仰，固以名冠诸境，礼殊恒刹矣。
    高僧跋ヌ明三藏心禅；诸门弟子惠光、道房、稠禅师等，精勤梵行，克传胜业。惠光弟子僧达昙、隐法、上法师等十大德，亦号十英。复有达摩禅师，深入惠门，津梁是寄；弟子惠可禅师等，元悟法宝，尝托兹山。周大象中，寺初复，选沙门，中德业灼然者，置菩萨僧一百廿人，惠远法师、洪遵律师即其数也。皇唐贞观之後，有明遵、慈□、元素、智勤律师，虚求一义，洞真谛之源。复有大师讳法如，为定门之首，传灯妙理。弟子惠超，妙思奇拔，远契元踪，文翰焕然，宗途易晓。景龙中，敕中岳少林寺置大德十人，数内有缺，寺中抽补，人不外假，座无虚授。澄什联华，林远接武，星霜殆周於二纪，兰菊每芳於十步。上座、寺主、都维那等，牢笼法藏，游息禅林，德蓥神珠，戒成甘露。海内灵岳，莫如嵩山，山中道场，兹为胜殿。二室回合，八潺，地匝贝花，门连石柱。妙楼香阁，俯映乔林；金刹宝铃，下摇清汉。法界之幽赞如彼，皇家之福应如此。天长地久，不传忉利之宫；劫尽尘微，孰记铁围之会？精求贞石，博访良工，将因墨客之词，或颂金仙之德。聿宣了义，远喻真空。其词曰：
    恒沙国土，微尘品类。妄见飞奔，正心蕴柜。昏途莫晓，净根将坠。乐於荩缠，若安梦寐。哉大圣，降迹阎浮。潜回宝轴，广运慈舟。实无灭度，示有降柔。绀宫西辟，白马东流。迷因慢生，悟为信起。玉刹斯建，宝山载峙。花台竹林，清泉妙水。静惟真相，湛然攸止。岩岩嵩岭，河洛巨镇。下属九溪，上千仞。天磴重阻，仙都清竣。式创招提，是资诱进。婉彼上德，载诞耆。传业西土，演教中华。孝文申敬，恩赐仍加。经营宴室，迥出□霞。中岳北，嵩山西麓。斜界玉池，洞开柏。纡馀岗涧，连延水木。郁起旃檀，云谁卜筑。吾师苦行，清修道场。励精像宇，专力经堂。金界绳直，椒涂水香。散花有地，栖禅得方。解空应真，默识开士。乘杯游集，振锡戾止。翻译幽偈，发挥妙理。仙磬感灵，神雀降祉。运交土木，代历周隋。劫火递起，魔风竞吹。法身咸翳，净国同隳。或闻兴复，讵振奔离。神尧应期，拨乱反正。皇矣觉力，大宏福庆。式遏丑徒，聿扶神圣。屡降恩旨，兼敷锡命。高宗时豫，先后卜征。亟回雕辇，屡倚虹旌。岩题玉札，地振金声。珍符荐至，在物斯呈。我皇龙兴，有典咸秩。懿兹上界，式诸神笔。云摇大围，鉴回少室。草垂仙露，林佛日。护持八正，每候能仁。跋ヌ降德，稠公有邻。厥后真侣，更传了因。辨才高行，无替清尘。倬焉梵众，代有明哲。今我诸公，蕴彼禅悦。芳越蘅杜，净窬冰雪。远缔津梁，无非苦节。颍上灵岳，山宝殿。秀出梵天，孤标神县。芥城可竭，桑田有变。贞石永刊，灵花常遍。
    ●卷二百八十
    ☆萧至忠
    至忠，沂州丞人。神龙初，以附武三思自吏部员外擢御史中丞，迁吏部侍郎中书侍郎兼中书令，转黄门侍郎同中书门下平章事，拜侍中。景□初，坐韦后党出为晋州刺史，召拜刑部尚书，转吏部，先天二年复为中书令，封ガ国公。以太平公主党伏诛。
    ○陈时政疏
    臣闻王者列职分司，为人求理；求理之道，必在用贤。得其人则公务克修，非其才则厥官如旷，官旷则事废，事废则人残，渐至陵迟，率由於此。顷者选曹授职，政事官人，或异才，多非德进，皆因依贵要，互为粉饰，苟得是务，曾无远图，上下相蒙，谁肯言及？臣闻官爵者公器也，恩幸者私惠也。只可金帛富之，粱肉食之，以存私泽也，若以公器而为私用，则公议不行，而劳人解体。以小私而妨至公，则私谒门开，而正言路塞。忄佥人递进，君子道消，日削月，卒见凋弊者，为官非其人也。昔汉馆陶公主为子求郎，明帝谓曰：“郎官上应列宿，出宰百里，苟非其人，则人受其殃。”赐钱十万而已，此即至公之道不兮，恩私之情无替。良史直笔，将为美谈，於今称之，不辍於口者也。臣又闻唐、虞之时，建官惟百，秦、汉之後，命爵逾多，故官众则事繁，人挠则伪起。当今列位已广，冗员倍多，希求未厌，日月增数，陛下降不訾之泽，近戚有无涯之请。卖官利已，鬻法徇私，台寺之内，朱紫盈满，官秩益轻，朝纲日坏。忄佥利之辈，冒进而莫识廉隅；方雅之流，知难而敛分邱垄。则才者莫用，用者不才，二者相形，十有其五。故人不效力，而官为匪人，欲求其理，亦难遂。
    臣窃见宰臣贵戚及近侍要官，子弟亲眷，多居美爵，忽事则不存职务，恃势则公违宪章，徒忝官曹，无益时政。陛下若因循往辙，不革前非，为弊已成，返改难及，惟陛下详参之。《诗》云：“东人之子，职劳不来。西人之子，粲粲衣服。私人之子，百寮是试。或以其酒，不以其浆。々佩遂，不以其长。”此言王政不平，众官废职，私人之子，列试於荣班，苟非其才，徒长其佩饰，无德而禄，有类素餐。而诗人之言，多存讽刺，因国风之有畅，冀王道之不偏。前人之所讥，後王之所戒，愿陛下想居安虑危之义，行改弦易张之道，贵惜爵赏，审量材识，官无虚授，人必为官，进大德於枢近，退小人於僻，法令惟一，威恩以信，私不害公，情无挠法，则天下幸甚。臣伏见贞观、永徽故事，宰相子弟，多居外职，此荩为势要亲戚，有才艺，递相嘱托，虚践官荣。伏愿陛下远稽古典，近遵先圣，特降明敕，令宰相已下，下及诸司长官，各通内外缌麻以上，见任京官九品已上，精加检择，每家量勒一人在两京，馀并改授外官。庶望分职四方，共宁百姓，表里相统，遐迩安。非直抑强宗，分大族，亦以退不肖，进贤才。虽言之稍难，而行之甚易。其外官有行能久著，沦滞未申者，望令巡使察名以闻，即加进用。冀四海之内，无复遗才，八埏之中，同歌圣德。
    ☆崔
    字澄澜，闾州刺史仁师子。第进士，神龙初累擢考功员外郎，桓彦范当国，引使伺武三思奸谋，反以彦范计告三思，骤迁中书舍人，景龙二年拜中书侍郎同中书门下平章事。为李尚隐所劾，贬襄州刺史。韦氏称制，复为中书侍郎同中书门下三品，先天元年拜中书令。元宗将诛萧至忠，召对问，失旨，徙海外。宫人元氏称尝与密谋进，追赐死，年四十三。
    ○野燎赋（并序）
    先天二年十月，仆客於郢山之胡氏，胡氏之子体道之（疑）命，与仆有忘年之厚焉。常以暇日，登高纵观，见火燎於野，壮而伟之，因谓仆曰：“吾读文多矣，未尝见有赋於是者，试为吾赋之。”仆时负谴，触物多兴，援毫斐然，岂近声律。其词曰：
    郢国东走，楚藩南极，江关苍茫，千里一色。在季月之穷会，方短辰之骤匿，霜皑皑而夜途，霰淅淅而朝逼。百草同死，万木皆枯瞻彼灌莽，鞠为榛芜，叶烦而积蔓，根拥肿而盘株，既攘壑以擢阜，亦累塍而冒涂。及乎农聚告毕，泽虞纵燎，远靡不焚，近无不烧。灼地而山川卷色，炎天而日月照，固玉石以俱销，何芝兰之不ㄡ？岂害物以利获？将顺时而通教？沃我公田之饶，遂及我私之效。卢城之曲客游者，闻之讯之，其足观也。命我宾仆，束吾征马，登於高冈，一瞰平野。是时牧童樵竖，匍匐交驰，提爝秉炬，斯焉取斯。尔其棘崇蕴，缩茅始吹，残芳未，短炬犹羸，或蠢蠕蓊勃，或宛延冶迤，晶翳翳而莫振，力绵绵而可羁，不利进而求退，每违高而趋卑，状君子之摄勇，同哲人之守雌。及乎旭日照烂，晴风萧索，凭燥鼓威，倏忽而作，光而傍翥，气而上薄，翻紫焰於半天，迸红星而四落。砉尔电烈，雄然雷奔，泉汨飚&lt;风票&gt;，沙胜雾昏。其始也。杳然若六气含象开混元；其少进也，赫谷若十日扬光登天门。迫而察之，既似乎惊镳失毂骇平原；远而望也，又似乎列羽攒旗驰塞垣。於是走炽狂迁，冲烟怒击，咆林吼丛，合俗贲壁。或霍以乱，乍轰高而扌拍，&lt;风肃&gt;如万壑之崖崩，拉若千岩之石坼。经雪窟而霭，突冰凌而沸液，栖禽失窜以惊嗥，伏兽迷奔而堕蹶。应接不既，吁其可畏！能使烈士贾勇，懦夫增气，开耳目之溷浊，荡胸襟之滞欷。登农山之岭，既琐琐焉，观广陵之涛，亦复何谓？及乎炎盛亢极，途穷势摧，赫赫埽地，灭成烟煨。何倏兴而忽歇？何有往而不来？无介推之生气，见韩安之死灰。
    仆愀然叹息而谓胡公曰：“夫物忌太甚，火亦如之，得兹在兹，失兹在兹。徒观其进德并命，策名逢时，三阶式践，六柄初持，方望会於朝论，亦谋明乎帝思。居则击钟陈鼎，出则长戟幡旗，咄嗟而严霜夏落，顾盼而腐草冬滋，道路多望尘而拜，朝廷以转日相期。及乎过进受伤，满盈致缺，或身辱名替，或气隳心折，或朝失卿相之权，或暮为匹夫之列，客稍引而多去，友虽求而已绝，高门翳罗雀之丛，曲池沦涸鱼之辙。伊焰焰而不禁，固炎炎而就灭，聊假兴於斯文，庶投鉴於来哲。”
    ○御史台精舍碑铭
    《易》曰：“吉凶悔吝，生乎动也。”传曰：“祸福无门，惟人所取。”则蹈纲罟，婴徽缠，联桁杨，贯桎梧，可怨天尤人哉？左台精舍者，诸御史导群愚之所作也。荩先王用刑，所以彰善瘅恶；圣人明罚，是以小惩大诫。故崇崇清宪，以纠以绳。而杌顽へ，罔知攸畏，冒於货贿，贪於饮食，{艹并}蜂不歌，犭制犬自噬，棼棼泯泯而陷於兹者，岁以千计。群公等目而之，言曰：“天孽可逃，自咎难逭，夫能度壹切苦厄者，其惟世尊乎？”所以佥舍众赀，议立斯宇，欲令见者勇发道慧，勤探妙根，悟有漏之缘，证波罗之果。缨珞为施，菩萨之导引众生；塔庙有成，天人之护持正法。不有善者，人焉赖哉？长安初，始自左补阙拜殿中侍御史，至止之日，其构适就，游於斯，咏於斯，稽首於斯。咨夫众实严身，非如来之意；方丈为室，荩维摩之心：故立像不务於珍华，度堂罔图其丰壮。至若丹ぬ并弃，剞劂都捐，则归依之心，或未多也，君子之作，其得中焉。观其之橐之，是寻是尺，掎徂徕之松，攻荆蓝之石，叠栌骈ㄆ，规赞榘亘，错盘螭以顿，镂蹲[
RDH]以衔铺。缘窗[
NXI]烟，丹柱高日，香泉数曲，环绕琉璃之地；灵草百品，莳黄金之阶。信可涤虑洗心，逃殃福，为利甚博，获报无量。群公以予忝文儒之林，固以碑表相托，辞不获已，而作铭曰：
    惟佛之国，黄金界道，吁嗟下人，誓不相好，胡不归命以自保？惟佛之土，白银为台，吁嗟下人，为恶不回，胡不稽首以逭灾？彼君子兮，福所履兮，是度揆兮，不日成兮，若神营兮，利群生兮。
    ○故吏部侍郎元公碑
    良玉吐曜，非媚荆人之斫；幽兰怀芳，岂珍楚客之奏？若夫克抱厥德。不揭其明，四海顺风以宏道，万乘渴日而致用，见於元公矣。公讳希声，字某，河南洛阳人也，荩颛顼之裔。十三代祖魏昭成帝，勋格皇天，惠孚庶物，骏启灵命，大昌於後。故我曾大父隋尚书左丞宏，尊贤爱人，开物成务；我大父隋南郡司法义恭，礼乐是蹈，诗书是好；我皇考黄州刺史孝节，政以礼成，名以德举：奕代集礼，以洎於公。
    公含真蕴灵，幼有成量，承颜善对，实谭实︳，母氏鞠育，备於典训。三岁便善草隶书，客有闻而谬之者，公援毫立就，动有楷则，故当时目曰神童焉。七岁属文，邈有高致。十四通五经大旨，百家之言，先儒未谕，一览冰释，四方儒墨之士，由是响风矣。雅尚冲漠，脱落人事，鼎钟黼黻，罔汨其志，妙於鼓琴，尤工《幽居》、《绿水》之操，常抵傲纵恣，不求闻达。兄通理，以其声华太高，谕其从事，不得已举进士。授相州内黄主簿，临下以简，人用宜之。黄州府君薨，浃旬不怠，期而不懈，至性之酷，异类同伤。於是昆弟胥命，累棘互勉，负畚荷锸，躬自成坟故族称元氏之孝。服阕，调补校书郎，转右金吾兵曹万年主簿，公之始至万年也。河洛肇基於天邑，崤函分守於懿亲，息阝国公武攸望，地在维翰，寄深镇抚。以公文吏之美，佥为判官，凡有栈疏，皆自公出，朝廷嘉焉。徵拜司礼博士。则天大圣皇后万几之馀，属想经籍，思欲撮群书之要，成一家之美，广集文儒，以笔以削，目为《三教珠英》，荩一千二百卷。公首膺嘉命，议者荣之。书成，克厌帝旨，迁太子文学主客、考功二员外，赏勤也。皇帝缵膺大业，擢中书舍人，是时天地初复，中外多务，章奏交驰，文诰叠委，公操斧则伐，悬衡不欺，至於献纳，多所施用。然而不乐处烦，屡乞外补，上优而不许。转太常少卿，无何，吏部缺，公虽虬蟠不奋，欲固其节，而鹤鸣有闻，终迫其用，拜吏部侍郎。实能考才施以谂所立，振幽滞以器所用，简而能通，清而不介，轮桷毕举，众论休之。天锡不永，清羸遘疾，春秋四十有六，景龙元年某月，终於某。天子悼焉，赙以粟帛含衤遂之事，即以景龙三年某月，归葬於某，礼也。
    懿交匿友，平生词赋之客，聚泣而评曰：公事寡嫂抚孤侄以义闻，居闺门接昆弟以礼著。黄州之酷昭其行也；息阝国之徵，表其才也；太常之举，见其高也；吏部之佥，彰其用也。况乎体道之要，心无疵瑕；包身之防，口绝臧否：非夫全德具美，自天离祉，曷能臻此？君子患道之不立，不患寿之不永，公道行矣，奚其多伤而已哉？有文集三十卷，行於世。嗣子寄，童龀之子，婴儿之慕。夫人李氏，故亳州刺史某之女，今主客郎中禺之从父妹也。华首丧天，帷堂哭昼，藐视孤疚，哀感草木，托词於我故人，庶以纪百供之盛。余与公一遇相得，二纪同游，联光粉闱，接袂华禁，容范之好，宛犹在目，宴谑之言，未忘於耳，追慨畴曩，援毫涕集。公执交兵部侍郎南阳张说，吏部侍郎范阳卢藏用，当代英秀，文华冠时。而卢兼有临池之妙，故张述铭，卢篆石，天下称是碑有二美焉。
    ☆严挺之
    挺之名浚，以字行，华州华阴人。举进士，并擢制科，开元中累官至尚书左丞，出为洛州刺史，徙绛州。元宗欲大用，为李林甫所挤，言其老病，授员外詹事，令诣东京就医。郁郁成疾，自为墓志，与浮屠惠义善，卒葬其塔左。
    ○谏安福门宴疏
    臣浚言：微臣窃惟陛下应天顺人，发号施令，躬亲大礼昭布鸿泽，孜孜庶政，业业万几，荩以天下心为心，深戒安危之理，此诚尧、舜、禹、汤之德教也。奈何亲御城门，以观大，累日兼夜，臣愚窃所未谕。夫者，因人所利，合醵为欢，无相夺伦。不致糜弊，且臣卜其昼，史册攸传。君举必书，帝王重慎，今暴衣冠於上路，罗伎乐於中宵，杂郑卫之音，纵倡优之乐。陛下还淳复古，宵衣旰食，不矜细行，恐非圣德所宜，臣以为一不可也。谁何警夜？伐鼓通晨，以备非常，古之善教。今陛下不深惟戒慎，轻违动息，重门弛禁，巨猾多徒。傥有跃马奔车。厉声骇叫，一尘听览，有轸宸衷，臣以为二不可也。且一人向隅，满堂不乐；一物失所，纳隍增虑。陛下以北宫多暇，西墉暂陟，青春日长，已积尘埃之弊；紫微漏永，重穷歌舞之乐。傥令有司跛倚，下人饥倦，以陛下近犹不恤，而况於远乎？圣情攸闻，岂不凛然畏？臣以为三不可也。且元正首祚，大礼频光，百姓喁喁，咸谓业盛配天，功垂旷代。今陛下恩似薄於众望，即过於往年，王公贵人，各承微旨，州县坊曲，竞为课税，吁嗟道路，货易家产，损万人之力，劳百戏之资：适欲同其欢，而遗其患，复令兼夜，人何以堪？臣以为四不可也。《书》曰：“罔弗百姓，以从已之欲。”况自去夏淫霖，经冬亢旱，农乏收成，市有腾贵，损其实，崇其虚，驰不急之务，扰方春之业，前代圣主明王，忽於微细而成过患者多矣，陛下岂可效之哉？伏望昼尽欢娱，暮令休息，要令兼夜，恐无益於圣朝。惟陛下裁择。
    ○大智禅师碑铭（并序）
    夫圣人以仁德育物者，则醴泉潜应而涌，嘉禾不播而植；神功以不宰宁运者，则元宗会境而立，正法由因而备。然则有灵允答，爰九畴而式叙；无为克成，超万象而宏济。暨今上文明，大开净业，溥福利真慈之泽，辟权智众善之门，精求觉藏，汲引僧宝。往必与亲，念则随应张皇通达之路，腾演元亨之衢者，其惟我大智禅师乎！禅师讳义福，上党铜人也，俗姓姜氏。系本於齐，官因於潞，载鸿休於邦牒，践贞轨於家范。曾祖雁门令，大父烈考，并栖尚衡门。禅师始能言已见总哲，稍有识便离贪取，先慈矜异，遗训出家。年甫十五。游於卫，观艺於邺，虽在白衣，已奉持沙门清净律行，始为邺、卫之松柏矣。远迹寻诣，探极冥搜，至汝南中流山灵泉寺，读《法华》、《维摩》等经，勤力不倦，时月遍诵，略无所遗。後於夜分，端唱经偈，忽闻庭际若风雨声，视之，空中落含利数百粒。又於都福先寺师事フ法师，广习大乘经论，区析理义，多所通括，以为未臻元极，深求典奥。时嵩岳大师法如，演不思议要用，特生信重，夕惕不遑。既至而如公迁谢，怅然悲愤，追践经行者久之。
    载初岁，遂落发，具戒律，行贞苦，自尔分卫，一食而已。闻荆州玉泉道场大通禅师以禅惠兼化，加刻意誓行，苦身励节，将投胜缘，则席不暇暖；愿依慈救，故游不滞方。既谒大师，率呈操业，一面尽敬，以为真吾师也。大师应根会识，过虎恼除，既而摄念虑，栖榛林，练五门，入七净，毁誉不关於视听，荣辱岂系於人我？或处雪霜，衣食罄匮，未尝见於颜色，有厌苦之容。积年钻求，确然大悟，造微而内外无寄，适用而威仪不舍。大师授以空藏，印以总持，周旋十年，不失一念，虽大法未备，其超步之迹，固以远矣。後大师应召至东都，天宫寺现疾，因广明有身之患，惟禅师亲在左右，密有传付，人莫能知。後圣僧万回遇见禅师，谓众人曰：“宏通正法，必此人也。”
    神龙岁，自嵩山岳寺为群公所请，邀至京师，游於终南化感寺。栖置法堂，滨际林水，外示离俗，内得安神，宴居寥廓廿年所。时有息心贞信之士，抗隐沦之辈，虽负才藉贵，鸿名硕德，皆割弃爱欲，洗心清净，斋庄肃敬，供施无方，或请发菩提，或参扣禅契。有好慕而求进修者，有厌苦而求利益者，莫不恳誓专一，披露尘恼。禅师由是开演先师之业，懋宣至圣之教，语则无像，应不以情，规济方圆，各以其器，陶津缘性，必诣其实，广燎明哲之灯，洞鉴昏沈之路。心无所伏，故物无不伏；功不自已，功无不成。迷识者以悟日新，爱形者由化能革，不远千里，曾未旬时，腾凑道场，延袤山。所谓旃檀移植，异类同薰，摩尼回曜，众珍自积，其若是乎！如来以四谛法济三乘众生，以八正道示一切迷惑，其或继之者善，成之者性，非夫行可与真静齐致，道可与法身同体者，固难议於斯。
    开元十年，长安道俗请禅师住京城慈恩寺。十三年，皇帝东巡河洛，特令赴都，居福先寺。十五年，放还京师。廿一年，恩旨复令入都，至南龙兴寺，曰：“此人境之静也。”遂留憩焉。沙门四辈，靡然向风者，日有千数。其因环里市绝荤茹耍归向者，不可胜计。廿三年秋八月，始现衰疾，闭关晦养，不接人事，诫诸门徒曰：“吾闻道在心不在事，法由已非由人。当自勤力，以济神用。”众以为付属之萌也。明年夏五月，加疾减膳，廿四日申酉之，有白虹十馀道，通亘辉映，久而不灭。廿五日际晚，摄念开颜，谓近侍数人云：“本师释迦，示现受生，七十有九，般涅。吾今得佛之同年，更何所住？”又云：“卧去坐去，亦何差别？”便右胁枕手，垒足而卧。此则知身非实，处疾不乱，奄忽弃世，无觉知者。皇帝降中使特加慰，寻策谥号曰大智禅师，即大智本行，皆悉成就，以禅师能备此本行也。禅师法轮，始自听琶达摩，大教东派，三百馀年，独称东山学门也，自可璨、信忍至大通，递相印属。大通之传付者，河东普寂与禅师二人，即东山继德，七代於兹矣。
    禅师性笃仁厚，天姿通简，取舍自在，深净无边，苦已任真，旷心济物。居道训俗，不忘於忠孝；虚往实归，尤见其默。有无不足定其体，名数安能极其称？元波难挹，高楝云摧，既离形器之表，当会神通之域。粤七月六日，迁神於龙门奉先寺之北冈。威仪法事，尽令官给。绅缟素者数百人，士庶丧服者有万计，自鼎门至於塔所，云绝雷恸，信宿不绝。棺将临圹，有五色祥□，白鹤数十，云光鹤影，皆临棺上，郁霭徘徊，候掩而散，近古归墓灵相，未有如斯之盛也。禅师之季曰道深，力方坟而心静；弟子庄济等，营丰碑而志勤。伊余识昧，昔尝面禀，非以文词取拙，将为克慕在怀。览江夏立铭，涕增横坠；睹太原成论，悲甚慨然。攀缘苦集，愿望都断。有太仆卿濮阳杜昱者，与余法利同事，共集禅师众所知见实录，其馀传闻，不必尽记。且离生灭是究竟无馀，镂盘盂古今难沫，顾才不称物，短绠汲深，犹昔人稽首东向，献心庐岳者，以为恳慕之极。况镌刻永世，不犹愈乎？其铭曰。
    契真慈者，道为物先。灵力幽授，降劫生贤。爰兹大士，寂照宏宣。惠超三业，心空四禅。德溥甘露，言感清泉。翱轩宗极，念护无边。犹彼檀施施兮福未尝有，如彼戒瓶兮物无不受。石无磷兮白不涅，柏耐霜兮竹亭雪。今将离世兮无有量，永离荩缠兮辞生灭。门人法侣兮无归仰，刻石周金兮状高节。望庐山兮摧慕，瞻朗兮悲绝。
    ○自撰墓志
    天宝元年，严挺之自绛郡太守抗疏陈乞，天恩允请，许养疾归闲，兼授太子詹事。前後历任二十五官，每承圣恩，尝忝奖擢，不尽驱策驽蹇，何阶仰答鸿造？春秋七十，无所展用，为人士所悲。其年九月寝疾，终於洛阳某里之私第。十一月，葬於大照和尚塔次西原，礼也。尽忠事君，叨载国史，勉拙从仕，或布人谣。陵可以自纪，文章焉用饰为？遗文薄葬，敛以时服。
    ☆王琚
    琚，怀州河内人。甫冠，与驸马都尉王同皎谋刺武三思，事泄亡命，佣扬州富商家，识其非育纤，以女嫁之，厚给以赀。元宗为太子，猎韦、杜，辄止其家。太子已平内难，琚说太子除太平公主，累授太子舍人兼谏议大夫，常豫秘谋。太子受内禅，擢中书侍郎，公主谋乱益急，琚请帝决策除之。事平。进户部尚书，封赵国公。眷委特异，豫大政事，号内宰相，历拜九刺史。琚性豪侈，右相李林甫恨琚恃功使气，数纤发其宿赃，贬江华员外司马；又使罗希按其罪，琚惧仰药，未及死，希缢杀之。宝应元年赠太子少保。
    ○教射经上篇
    凡射，必中席而坐，一膝正当垛，一膝横顺席。执弓必中，在把之中，且欲当其弦心也。以弓当左膝前竖接席，稍吐下绡向前，微令上倾向右。然後取箭，覆其手微拳，令指第二节齐平，以三指捻箭三分之一，加於弓亦三分之一，以左手头指受之。则转弓，令弦稍离身就箭，即以右手寻前羽，下至阔，以头指第二指节当阔约弦。徐徐送之，令众差池如凤翮，使当於心，又令当阔羽向上。弓弦既离身，即易见箭之高下，取其平直。然後抬弓离席，目睨其的，接手颐下引之令满，其持弓手与控指及右膊肘平如水准，令其射可措杯水。故曰端身如，直臂如枝。直臂者，非初直也，架弦毕，便引之，比及满，使臂直是也。引弓不得急，急则失威仪而不主皮；不得缓，缓则力难为而箭去迟：惟善者能之。箭与弓把齐为满，地平之中为盈，贯信美而术难成，要令大指知镞至然後发箭。故曰镞不上指，必无中矢，指不知镞，同於无目，试之至也。或以目视镞马上与暗中则乖，此为无术矣。故矢在弓右，视在弓左；箭发则靡其绡，厌其肘，仰其腕；目以注之，手以驻之，心以趣之，其不中何为也？
    ○教射经下篇
    矢量其弓，弓量其力；无动容，无作色；和其支体，调其气息，一其心志：谓之楷式。知此五者为上德。故曰莫患弓软，服当自远；莫患力羸，恒当引之。但力胜其弓，则容貌和，发无不中。故始学者，先学持满，须能制其弓，定其体，後射之。然其的必始於一丈，百发百中，寸以加之，渐至於百步，亦百发百中，为之术成。或外其的於高山，或致其的於深，或曳之，或掷之，使其的纵横前却，所以射禽兽与敌也。凡弓恶右倾，箭恶其襦，颐恶傍引，颈恶却垂，胸恶前亚，背恶後偃：皆射之体髓疾也。故身前竦为猛武方腾，额前临为封兕欲斗，出弓绡为怀中吐月，平箭阔为弦上县衡：此皆有威容之称也。又曰：凡控弦有二法：无名指垒小指，中指压大指，头指当弦直竖，中国法也；屈大指，以头指压勾指，此胡法也。此外皆不入术。胡法力少，利马上；汉法力多，利步用。然其持妙在头指，世人皆以其指末龊弦，则致箭曲又伤羽，但令指面随弦直竖，即脆而易中，其致远过常数十步，古人以为神而秘之。胡法不使大指过头指，亦为妙尔，其执弓欲使把前入扼，把後当四指本节平，其大指承镞，却其头指，使不得（阙）则和美有声而俊快也。射之道备矣。
    ●卷二百八十一
    ☆陈贞节
    贞节，颍川人。开元初为右拾遗，迁太常博士。
    ○请除则天帝号表
    臣闻敬宗尊祖，享德崇恩，必也正名，用光时宪，礼也。伏见太庙中则天皇后配高宗天皇大帝，题云天后圣帝武氏。伏寻昔居宠秩，亲承顾托，因摄大政，事从权。神龙之初，已去帝号，岑羲等不闲政体，复题帝名，若又使帝号长存，恐非圣朝通典。夫七庙者，高祖神尧皇帝之庙也。父昭子穆，祖德宗功，非夫帝子天孙乘乾出震者，不得於斯矣。但皇后庙，配食高宗，位号旧章，无宜称帝。今山陵日近，非遥，请申陈告之仪，因除圣帝之字，直题云则天皇后武氏。
    ○请罢隐章怀懿德节愍四太子陵庙疏
    王者制祀，以功德者，犹亲尽而毁。四太子庙皆别祖，无功於人，而园祠时荐，有司守卫，与列帝侔。金奏登歌，所以颂功德。诗曰：“钟鼓既设，一朝飨之。”使无功而颂，不曰舞咏非度邪？周制始祖称小庙，未知四庙欲何名乎？请罢卒使，诏祠官无领属，以应礼典。古者别子为祖，故有大小宗，若谓祀未可绝，宜许所後子孙奉之。
    ○诸太子庙不合守供祀享疏
    伏见章怀太子等四庙，远则从祖，近则堂昆，并非有功於人，立事於代，而寝庙相属，献连时，事不师古，以克永代，臣实疑之。今章怀太子等以陵庙分署官寮，八处修营，四时祭享，物须官给，人必公粮，合乐登歌，咸同列帝。谨按《周礼》，始祖以下，犹称小庙，未知此庙，厥名维何。臣谓八署司存员寮且省，四时祭祀供给咸停。臣又闻磐石维城，既开封建之典；别子为祖，非无大小之宗。其四陵庙等应须祭祀者，并令承後子孙自修其事，崇此正典，冀合礼经。
    ○明堂议
    臣等窃闻明堂之建，其所从来远矣。自天垂象，圣人则之，蒿柱茅檐之规，上下方圆之制。考之大数，不窬三七之；定之方中，必居景已之地：岂非得房心布政之所，当太微上帝之宫乎？故仰叶俯从，正名定位，人神不杂，各司其序，则嘉应响至，保合太和焉。昔汉氏承秦，经籍道息，旁求堙坠，详究难明。孝武初，义立明堂於长安城南，遭窦太后不好儒术，事中废。孝成之代，又欲立於城南，议其制度，莫之能决。至孝平元始四年始制造於南郊，以申严配。光武中元元年，立於国城之南。自魏、晋迄於梁朝，虽规制或殊，而所居之地，恒取景已者，斯荩百王不易之道也。高宗天皇大帝纂承平之运，崇朴素之风，四夷来宾，九有咸。永徽三年，诏礼官学士议明堂制度。群儒纷竞，各执异端，久之不决，因而遂止者，何也？非谓财不足力不堪也，将以周、孔既遥，礼经且紊，事不师古，或爽天心，难用作程，神不孚佑者也。则天太后总禁闱之政，藉轩台之威，属皇室中圮之期，摄和从权之制，以为乾元大殿，承庆小寝，当正阳已午之地，实先圣听断之宫。表顺端门，储精营室，爰从朝飨，未始临御，起工徒，挽令摧覆。既毁之後，雷声隐然，众庶闻之，或以为神灵感动之象也。於是增土木之丽，因府库之饶，南街北阙，建天枢大仪之制；乾元遗迹，兴重阁层楼之业。烟焰蔽日，梁柱排云，人斯告劳，天实贻诫，煨烬甫尔，遽加修复。况乎地殊景已，未答灵心；迹匪膺期，申严配事乖彝典，神不昭格，此其不可者一也。又明堂之制，木不镂，土不文，今体式乖宜，违经紊礼，雕镌所及，穷侈极丽，此其不可者二也。高明爽垲，事资虔敬，密近宫掖，何以祈天？人神杂扰，不可物取，此其不可者三也。况两京上都，万方取则，而天子阙当阳之位，听政居便殿之中，职司其忧，岂容沈默？当须审考历之计，择烦省之宜，不便者量事改修，可因者随时适用，削彼明堂之号，克复乾元之名，则当宁无偏，人识其旧矣。谨议。
    ○太庙迁议
    《王制》：“天子七庙，三昭三穆，与太祖为七。”照穆迭毁，而太祖常存，圣人之大典也。若礼名不正，则奠献无叙矣。谨按孝和皇帝在庙，七室已满。今睿宗大圣贞皇帝是孝和之弟，甫及仲冬，礼当迁，但兄弟入庙，古则有焉，递迁之礼，昭穆须正。谨按礼论，晋太常贺循议云：“礼兄弟不相为後也。故殷之盘庚，不序於阳甲，而上继於先君；汉之光武，不嗣於孝成，而上承於元帝。”又曰：“晋惠帝无後，怀帝承统，怀帝自继於世祖，而不继於惠帝。其晋惠帝当同阳甲、孝成，另出为庙。”又曰：“若兄弟相代，则共是一代，昭穆位同，不可兼毁二庙，此荩礼之常例也。”荀卿子曰：“有天下者事七代，谓从祢以上也。”尊者统广，故恩及远祖，若傍容兄弟，上毁祖考，此则天子有不得全事於七代之义也。孝和皇帝有中兴之功，而无後嗣。请同殷之阳甲、汉之成帝，出为别庙，时祭不亏，大之辰，合食太祖。奉睿宗神主太庙，上继高宗，则昭穆永贞，献裸长序，礼也。此万代之典，敢不言。谨议。
    ○论肃明皇后请别立庙议
    《礼》：宗庙父昭子穆，皆有配座，每室一帝一后，礼之正仪，自夏、殷而来，无易兹典。伏惟昭成皇后有太姒之德，已配食於睿宗，则肃明皇后无启母之尊，自应别立一庙。谨按《周礼》云：“奏夷则，歌小吕，以享先妣。”先妣者，姜原也。姜原是帝喾之妃，后稷之母，特为立庙，名曰宫。又礼论云，晋伏系之议云：“晋简文郑宣后既不配食，筑宫於外，岁时就庙享祭而已。”今肃明皇后无配之位，请同姜原、宣后，别庙而处，四时享祀，一如旧仪。谨议。
    ○孙平子请孝和皇帝议
    《王制》：“天子七庙，三昭三穆，并太祖而七。”昭穆者，父子之位，则知七代之庙，无兄弟之义矣。殷继成汤，至於帝乙，父子兄弟，十有二君，其正代止六而已。《易乾凿度》曰：“殷之帝乙，六代王也。”此即兄弟不数为代之明据也。又殷人六庙，亲庙四，并汤而六，殷代兄弟四人，相次为君，若以为代，便当上毁四室，如此，则无复祖祢之祭矣。古之庙位，自祢已上，极於太祖，虽数溢迭毁，随而上迁，三昭三穆，未尝有阙也。又《礼》：“大宗无子，则立支子。”又曰“为人後者为之子”，无兄弟相为後之文。所以舍至亲，取远属，荩以兄弟一体，无产子之道。故父子曰继，兄弟曰及，礼兄弟不相入庙者。假如兄弟代立，孙侄承统，告享之日，不得称嗣子嗣孙。则当上列云伯考伯祖，下系云侄子侄孙。此何成七庙之位号？何成继统之义序焉？斯又不可之甚者也。
    後汉论次昭穆，定所继之统，以为盘庚不序阳甲之庙，而上继先君；光武不入成帝之庙，而继元帝：以弟不可继兄故也。又殷十二代，唯三祖三宗，明兄弟相及，自别立庙，不必继之七代也。後汉祖列叙七庙，而惠帝不入其数，岂非文帝之嫡兄乎？及文帝代立，子孙克昌，为汉之太宗。晋景亦晋文之兄，缘景帝绝嗣，不列七庙之数，何以知之？据永兴元年告谥代祖，称景帝为从祖也。若以晋武越次尊崇其父，而致庙坏，遂及乱亡，何因汉氏迁出惠帝，宗尊文帝，而享代二十有四，历年四百三十？殷庙何尝见隳？汉朝未始经折。殷、汉之盛，委而不言，鲁、晋之灾，引以为喻。是以《春秋》书太室坏者，垂明诫，何必闵、僖？晋太庙所以毁折者，天诛奢丽，不以迁庙。然天子七庙，诸侯五庙，辨贵贱之差也；父子相继，亿万人之心也；昭穆列序，重继统之义也。
    今孝和皇帝若与圣贞皇帝相亚在庙，正成六代，何以辨贵贱乎？裔嗣绝灭，何以宗後代乎？昭穆失序，何以成继统之义乎？况国家远遵殷之阳甲，近法汉之成帝，特以孝和实中兴之明主，开百代不毁之庙，别立园寝，永以宁神，岁时尝，与国终始，有何不可乎？又孝和在则天末年，自身处储嗣，昌宗小竖，素宣威权，恶盈稔贯，众所共弃，南衙则宰相归奉，北门则将军响从，推崇嗣君，谁曰不可？岂若韦氏悖逆，纪乱常，总军国之权，操生杀之柄，既行不轨，欲振凶威，将诛懿亲，以绝人望。睿宗大圣贞皇帝枕戈代邸，泣血待晨，志切仇雠，义热殷家国，沈谋内断，委策圣明。开元神武皇帝仰禀成规，俯怀秘略，挺身奋臂突入北军，不及终宵，一戎定保，致君亲於尧舜，拯社稷於阽危，自开辟以来，未之有也。建立圣明之副，宏宣祖宗之业，前史不疑汉文继统，今亦何怪圣贞之代宗乎？《礼》兄弟相继，不称嗣子，而曰及王，明当用继先君不继兄之绝统也。今睿宗虽代孝和而立，故当同继高宗，则两室并存，便成二穆，求之於礼，不可同列於庙，必须一室别居。开元皇帝光临区宇，主祭宗庙，岂容旁继伯考之绝绪。遂弃已亲之正统乎？云太庙坏，缘跻圣贞所致，引僖公後薨，迁居闵公之上，称为逆祀。取类当今：圣贞皇帝亚室高宗，孝和皇帝特出立庙，孝和升新寝之後，圣贞方上高宗，斯则未尝一日跻居孝和之上。引此为证，岂非诬罔朝廷耶？
    孙平子云：“《春秋》传称君薨卒哭而，而作主，特祀於主，尝於庙。”今日有违於此者，自山陵甫终，九虞卒哭特祀正寝，於太庙，四时享祭，於礼何亏？平子又云：“子虽齐圣，不先父食。昔禹不先鲧，汤不先契，文、武不先不。”自去岁之後时，孝和新庙未尝乐悬，所以差辰，缘阙备物，初非承制，荩是权宜，修教若成，即当同日，礼增华省，具列事由，岂缘尊卑致隔先後？借如睿宗一室，诚卑孝和，不可缘睿宗之卑，後六祖之祭。重尊之道，礼极继先，因亲之义，情殷旁及。平子云：“今太庙毁，由臣下阿曲之过，恐危陛下之国。”昔太康五年，宣帝庙地陷梁折。八年正月，太庙殿毁，改作新庙，筑阶及泉，远徵名材，杂以铜柱，十二年四月成，十一月又梁折。据此言之，天降灾谴，非枯朽者也。按孔子在齐，景公在焉，左右曰：“周使至，言先王庙灾。”孔子曰：“此必王庙。夫王变文武之制，而作元黄华丽之饰，故天诛其庙焉。”有顷，左右报所灾者王庙，景公曰：“善哉！圣人之智过人也。”故晋之太庙，掘地及泉，杂以铜柱，缀以珠玉，窬先王之制，降皇天之罚，与王之庙，异代同诛。今国家太庙，因隋旧制，开皇之际，创造新都，移故太极殿，是符坚所造，经今将四百年，日月滋深，朽蠹而毁。晋朝则新构梁折，岂得非灾？唐朝则岁久檐摧，诚何足怪？夫论徵说咎，须义正经理，苟异於斯，便成妖妄。平子不识忌讳，肆其狂瞽，危言高论，谤讼朝廷，引衰晋之朝，比圣明之代，惑乱视听，渐不可长。
    平子又云：“庙虽造毕，灾尚未除，来有何变故？”然史册垂范，义实多门，妖孽之兴，理难固必，庙檐坠落，自有别由，天道难知，岂得专尤别庙？且庙屋虽年深朽坏，圣上犹兢惧不已，尊儒学於内殿，慎刑书於外朝，居纤以礼，侧身修德，同殷汤之罪已，等周文之小心，纵今荧惑守辰，犹能退舍，况咎徵不见，逆说其灾？平子又云：“庄公三十二年薨，闵公二年吉，自薨至，尚有二年。”《春秋》犹非其失礼，况夏丧冬，其可得乎？不亦太速乎！後又云：“春秋淫雨弥旬，伤稼败邑。”《汉书五行志》：“简宗庙不祷祀，逆天时，则致此灾也。”夫水以润下为体，不能润下者，水德微也，何系於淫雨哉？斯妄引淫雨，证成咎微，牵合灾祥，推於宗庙。平子既前非速於祭，後嫌简不祷祀，前後立义，互相矛盾。速称越礼，简复贻灾，未详二途，何者为适？且後时享，与全殊，礻勺无愆，何名为简？虐旱淫雨，时运或然，尧日汤年，安能累德？平子言伪而辩，礼所不容。
    ☆登
    登三名谦光，以与太子同名，敕赐名登，常州义兴人。文明中解褐阆中主簿，天授中累迁尚书左丞，开元初留守东都，再为太子宾客。七年卒，年七十三，赠晋州刺史。
    ○论选举疏
    臣闻国以得贤为宝，臣以举士为忠，是以子皮之让国侨，鲍叔之推管仲，燕昭委兵於乐毅，苻坚托政於王猛。及子产受国人之谤，夷吾贪共贾之财，昭王赐辂马以止谗，永固戮樊世以除谮：处猜嫌而益信，行毁而无疑，此由识之至而察之深也。至若宰我见愚於宣尼，逄萌被知於文叔，韩信无闻於项氏，毛遂不齿於平原：此失士之故也。是以人主受不肖之士则政乖，得贤良之佐则时泰，故尧资八元而庶绩其理，周任十乱则天下和平。由是言之，则知士不可不察而官不可妄授也。何者？比来举荐，多不以才，假誉驰声，互相推奖，希润身之小计，忘臣子之大猷，非所以报国求贤，副陛下翘翘之望者也。
    臣窃窥古之取上，实异於今。先观名行之源，考其乡邑之誉崇礼让以励已，明节义以标信，以敦朴为先最，以雕虫为後科。故人崇劝让之风，士去轻浮之行，希仕者必修贞确不拔之操，行难进易退之规。众议以定其高下，郡将难诬於曲直，故计贡之贤愚，即州将之荣辱；秽行之彰露，亦乡人之厚颜。是以李陵降而陇西惭，干木隐而西河美。名胜於利，故小人之道消；利胜於名，则贪暴之风扇。是知化俗之本，须摈轻浮。昔冀缺以礼朝，则晋人知礼；文翁以儒术化俗，则蜀士崇儒。燕昭好马，则骏马来庭；叶公好龙，则真龙入室。由是言之，未有上之所好而下不从其化者也。自七国之季，虽杂纵横，而汉代求才，犹徵百行。是以礼节之士，敏德自修，闾里推高，然後为府寺所辟。魏氏取人，尢爱放达；晋、宋之後，重门资，奖为人求官之风，乖授职惟贤之义。有梁荐士，雅好属词；陈氏简贤，特珍赋咏：故其俗以诗酒为重，不以修身为务。逮至隋室，馀风尚存，开皇中，李谔论之於文帝曰：“魏之三祖，更好文词，忽君人之大道，好雕虫之小艺。连篇累牍，不出月露之形；积案盈箱，惟是风□之状。代俗以此相高，朝廷以兹择士，故文笔日繁，其政日乱。”帝纳李谔之策，由是下制，禁断文笔浮词。其年泗州刺史司马幼之以表不典实得罪，於是风俗改励，政化大行。炀帝嗣兴，又变前法，置进士等科，於是後生之徒，复相仿效，因陋就寡，赴速邀时，缉缀小文，名之策学，不以指实为本，而以浮虚为贵。有唐纂历，虽渐革於前非；陛下君临，思察才於共理：树本崇化，惟在旌贤。
    今之举人，有乖事实，乡议决小人之笔，行修无长者之论，策第喧竞於州府，祈恩不胜於拜伏。或明制才出，试遣搜攵，则驱驰府寺之门，出亡王公之第。上启陈诗，惟希咳唾之泽；摩顶至足，冀荷提携之恩。故俗号举人，皆称觅举，觅为自求之意，未是人知之辞：察其行而度其材，则人品於此见矣。徇已之心切，则至公之理乖；贪仕之性彰，则廉洁之风薄。是知府命虽高，异叔度勤勤之让；黄门已贵，无秦嘉耿耿之辞。纵不能抑已推贤，亦不肯待於三命，岂与夫白驹皎皎，不杂风尘，束帛戋戋，荣高物表。校量其广狭也？是以耿介之士，羞自拔而致其辞；循常之人，舍其疏而取其附。故选司补授，喧然於礼闱；州贡宾王，争讼於阶闼：谤议纷合，浸以成风。夫竞荣者必有竞利之心，谦逊者亦无贪贿之累，自非上智，焉能不移？在於中人，理由习俗。若重谨厚之士，则怀禄者必崇德以洁已；若开趋竞之门，则邀仕者皆戚施而附会。附会则百姓罹其弊，洁已则兆庶蒙其福，故风化之渐，靡不由兹。
    今访乡闾之谈，惟归於里正，纵使名亏礼则，罪挂刑章，或冒籍以偷资，或邀勋而窃级，假其不义之赂，即是无犯乡闾，岂得比郭有道之铨量，茅容望重；裴逸人之奖拔，夏统名高：语其优劣也？如才应经邦之流，惟令试策；武能制敌之例，只验弯弧。若其文擅清奇，便充甲第，藻思微减，便即告归，以此取人，恐乖事实。何者？乐广假笔於潘岳，灵运词高於穆之，平津文劣於长卿，子建笔丽於荀。若以射策为最，则潘、谢、曹、马，必居孙、乐之右；若使协赞机猷，则安仁、灵运，亦无裨附之益：由此言之，不可一概而取也。至如武艺，则赵云虽勇，资诸葛之指；周勃虽雄，乏陈平之计略。若使樊哙居萧何之任，必失指纵之机；使萧何入戏下之军，亦无免主之效。斗将长於摧锋，谋将审於料事。是以文泉聚米，知隗嚣之可图；陈汤屈指，识乌孙之自解。八难之谋设，高祖追惭於郦生；九拒之计穷，公输息心於伐宋。谋将不长於弓矢，良相宁资於射策？岂与夫元长自表，妄饰词锋。曹植题章，虚飞丽藻，校量其可否也。
    伏愿陛下降明制，颁峻科，千里一贤，尚不为少，侥幸冒进，须立堤防；断浮虚之饰词，收实用之良策，不取无稽之说，必求忠谠之言；文则试以效官，武则令其守御始既察言观行，终亦循名责实，自然侥幸滥吹之伍，无所藏其妄庸。故晏婴云：“举之以语，考之以事。”寡其言而多其行，拙於文而工於事：此取人得贤之道也。其有武艺超绝，文锋挺秀，有效伎之偏用，无经国之大才，为军锋之爪牙，作词赋之标准，自可试凌云之策，练穿札之工，承上命而赋《甘泉》，禀中军而令赴敌：既有随材之任，必无负乘之忧。臣谨按吴起临战，左右进剑，吴子曰：“夫提鼓挥桴，临难决疑，此将事也；一剑之任，非将事也。”谨按诸葛亮临戎不亲戎服，领蜀兵於渭南，宣王持劲卒不敢当，此岂弓矢之用也？谨按杨得意诵长卿之文，武帝曰：“恨不与此人同时。”及相如至，终於文园令，不以公卿之位处之者，荩非其所任故也。谨按汉法：所举之主，终身保任。扬雄之坐田仪，责其冒荐；成子之居魏相，酬於得贤。赏罚之令行，则请谒之心绝；退让之义著，则贪竞之路销：自然朝廷无争禄之人，选司有谦之士。仍请宽立年限，容其采访简汰，堪用者试令职守，以观能否；参验行事，以别是非。不实免王丹之官，得人如翟璜之赏，自然见贤不隐，食禄不专。荀进锺繇、郭嘉，刘陶荐李膺、朱穆，势不云远，有称职者受荐贤之赏，滥举者抵欺罔之罪，自然举得才行，则君子之道长矣。
    ○请止四夷入侍疏
    臣闻戎夏不杂，自古所诫，夷狄无信，易动难安，故斥居塞外，不迁中国，前史所称，其来久矣。然而帝德广被，时有朝谒，受向化之诚请，纳梯山之礼贡，事毕则归其父母之国，导以指南之车，此三王之盛典也。自汉魏以後，遂革其风，务饰虚名，徵求侍子，喻其解辫，使袭衣冠，筑室京师，不令归国，此又中叶之故事也。较其利害，则三王是而汉魏非；论其得失，是备边长而徵质短：殷鉴在乎往代，岂可不怀经远之虑哉？昔郭钦献策於武皇，江统纳谏於晋主，咸以为夷狄处中夏必为变。晋武不纳二臣之远策，好慕化之虚名，纵其习《史》、《汉》等书，官之以五部都尉，此皆计之失也。若前事之不忘，则後代之黾鉴，此臣所以极言而不隐者也。伏惟陛下德洽区外，仁被左衽，绥怀式遏之方，故无遗策，岂臣庸浅所敢轻议？然而区区之心，有所未尽者也。
    窃惟突厥、吐蕃、契丹等，往因入贡，并叨殊奖：或执戟丹墀，策名戎秩；或曳裾庠序，高步黉门。服改毡裘，语兼中夏，明习汉法，睹衣冠之仪；目觌朝章，知经国之要。窥成败於国史，察安危於古今，识边塞之盈虚，知山川之险易。或委以经略之功，令其展效；或矜其首邱之志，放使归蕃。於国家虽有冠带之名，在夷狄广其纵横之智。虽则慕化之美，苟悦於当时；而狼子孤恩，旋生於过後。及归部落，鲜不称兵，边鄙罹灾，实由於此。故老子云：“国之利器，不可以示人。”在於齐人，犹不可以示之，况於夷狄乎？谨按楚申公巫臣奔晋，而使於吴，使其子狐庸为吴行人，教吴战阵，使之叛楚，吴于是始伐楚，取巢取驾，克棘入州来，子反一岁七奔命，其所以能谋楚，良以此也。又按《汉书》：桓帝迁五部匈奴於汾晋，其後卒有刘石之难，向使五部不徙，则晋祚犹未可量也；鲜卑不迁幽州，则慕容无中原之僭。又按《汉书》陈汤云：“夫胡兵五而当邯螟一。何者？兵刃朴钝，弓弩不利。今闻颇得汉工，然犹三而当一。”由是言之，利兵尚不可使胡人得法，况处之中国，而使之习见哉？昔汉东平王请《太史公书》，朝臣以为《太史公书》有战国纵横之说，不可以与诸侯。此则内地诸王尚不可与，况外国乎？
    臣窃计秦并天下，及刘项之际，累载用兵，人户凋散，以晋惠方之，八王之丧师，轻於楚汉之涂地。匈奴冒顿之全实，过於五部之微弱，当曩时冒顿之强盛，乘中国之虚弊，高祖馁危平城，而冒顿不能入中国者何也？非兵不足以侵诸夏，力不足以破汾晋，其所以解围而纵高祖者，为不习中土之风，不安中国之美。生长碛漠之北，以穹庐坚於城邑，以毡美於章绂，既安其所习，而乐其所生，是以无窥中国之心者，为不生汉故也。岂有心不乐汉，而欲深入者乎？刘元海五部离散之馀，而卒能自振於中国者，为少居内地，明习汉法，非元海悦汉，而汉亦悦之。一朝背诞，四人响应，遂鄙单于之号，窃帝王之宝，贱沙漠而不居，拥平阳而鼎峙者，为居汉故也。向使元海不内徙，止当劫边人缯彩曲蘖，以归阴山之北，安能使王弥、崔懿反为其用耶？当今皇风遐覃，含识革面，凡在虺性，莫不怀驯，方使由余效忠，日尽节。以臣愚虑者，国家方传无穷之祚於後，脱备预不谨边臣失图，则夷狄称兵，不在外方，非所以肥中国，削四夷，经营万乘之规，贻厥孙谋之道也。臣愚以为愿充侍子者，一皆禁绝；必若先在中国者，亦不可更使归蕃，则夷人保疆，边邑无事矣。
    ●卷二百八十二
    ☆王适
    适，幽州人，官至雍州司功。
    ○对求邻壁光判
    郗珍性好读书，家贫，邻家富，穿邻壁取烛光。邻告为盗。
    郗珍黄冠野客，白屋寒生，仰桂林之一枝，犹思对策；掩蓬门之三径，无忘偷光。但学以资身，行不窬短，因人之利，尚或不为，窃邻之光，何居而可？必欲三馀不弃，百遍无疲，原宪弊衣杖藜而非病，颜回陋巷饮水而多欢。既知读书，应闻对马，与其凿壁，何如聚萤？若观过知仁，推情蔽狱，У之妇，尚未过於黄沙；悬梁之夫，庶获哀於丹笔。违礼入律，理或难容，居法徇私，斯焉有在。
    ○对旱令沈巫判
    邺县时炎，漳滨地旱，三农务切，百里情殷，方有正於山川，故无遗於祠祀。思月离之泽，南亩徒勤；咏□汉之诗，西郊不润。虽土龙矫首，不见朝齐，而石燕敛翼，无闻夜雨。刘感颇学师古，未达随时，巫人既不假神，河伯又非求妇，天则不雨，女也何辜？遂使睇彼江妃，莫反凌波之步；偶夫精卫，长齐衔石之悲。斯则抑人凭河，事非令，违法致罪，理在可疑。
    ○体元先生潘尊师碣
    古称列仙，自黄帝尚矣，或解形默Т，或练气昭升。然业与代殊，古将今远，闻之者不见。见之者不留，世智以局守增疑，神人以密化为贵。故其道弥大，其议弥乖，非理契冥通，精存元览者，不可得而论己。尊师，赵国赞皇青山里人也，族潘氏，名师正，字子真，唐嵩山上清之全真者也。尊师体元和之精，含太素之气，诞弥之夕，景光充庐，客曰：“此天阶之祥，非世贵者。”既而生有仙骨，幼无童心，足蹈黾文，手垂过膝，风仪盅秀，操履幽贞。年十二，通《春秋》及《礼》，见黄、老之旨，薄儒、墨之言，白□在天，心已遐矣。十三丧母氏，攀坟柏以泣血，伏冢庐而椎心。缅维大孝严天，非负土之义；慎终崇德，实致福之基。大业云季，回手谢俗，启金丹之术，祈玉清之台。却粒而练肌，鬻菁以虚藏，身外无影，骨有声。时升元真人王君居在茅山，山有华阳洞天，群仙之府，负簏潜往，结草幽居，受秘於金坛，奉元文於石室。王君以尊师名著紫简，业盛黄邱，指以所居，告归中岳。於是来上国，贲趾中经，氵敕阴屿之双泉，庇阳崖於二室，寝冥孤岫，垂将十年，以其樵歌，尚通隐迹。或至历群岩以选胜，穷绝界而择幽，得逍遥者，有古仙之迹。雄峰晃朗，抗升天之阶；牝空，洞入冥之路。於是因林石，结茅构，烧枫柏而戒净，练松叶以存精。志逸翔云，神合浩气，吞沆瀣以黾息，吸皇以龙盘。青古（疑）不留，丹田已见，冥寂五纪，邈与代殊，想望三清，悠然景会。
    上元三年，天皇大帝幸洛都，嵩阜，谒三元之洞，徵六甲之图。尊师以道有所申，贵有所屈，竟不屑命，对以无为。後年，巡豫许京，属想太室，愿言霄极，伫降云轺，师仍隐几，谢以幽疾。至调露元祀，月维孟冬，天子运尧心，夙整轩御，万骑云跃，六龙天飞，清碧瑶之坛，访皇人之道，会师於嵩阳观焉。时天册金轮圣神皇帝潜光宝纬，佐理瑶房，深祈绛阙之游，遥契紫元之妙，霓装羽从，斋心致谒。既而皇眷靡ル，青尚深，税法驾，寻元，风伯净壑，雨师空岩，日月按晷以流光，星辰环拱而列曜。扌斧紫兰以举玉辇，辟丹桂而交翠旗，天步穆清，云居攸止，鸿崖以抗室，赤松森而环阶。药铫绝烟，无若火化；林扉拥雾，有同巢居。天皇幸结茅，御蟠木，访天人之际，究性命之元，欣然顺风，叹以颓景，睿情遐伫，欲罢不能，爰制有司，就师立观，即於逍遥隐建隆唐焉。神皇雅尚仙图，永怀秘诀，每洒心咨道，扌突赜求真，希步景於青元，想餐霞於紫府，尝致书曰：“九宫神秘，顾已通於大纲；太乙紫房，犹未解其深旨。尊师微言盅得，秘世莫闻。”明年仲春，上又以乘舆步辇，致师於洛城西宫，经圭之禁林，造上阳之仙阁。龙香竟路，羽荩骈阴，天子侧席斋宫，虚襟宣室。是日八风徵景，五云卿霭，万姓踌躇以耸瞩，百神翕习而发幽。真与圣冥，显与晦接，逖听千古，斯其一交者矣。
    寻而瑞节言旋，攀石梁之幽阻；神眷动思，赋瑶池之浩歌。迁延永怀，忌而不及。（疑）降制命，以嵩阳观为奉天宫。苑接隆唐，地邻隐，左辟仙游之路，可启寻真之门，月陛互於云扃，紫微通於幽幌。大帝於是排闾阖，施钩敕，超蹇产，御嶙峋，屏中侍，肃外臣，若忘天下，然窬旬。後年，复降师於金阙亭，问三洞之阶，稽七真之秘。神皇亲馔金鼎而献玉厨，五芝云敷，八桂霜靡，允执天师之礼，以旌问道之勤。又以功德事咨祈景福，於太子甲第建宏道之坛，老君寿宫立元元之观，二名禀於师口，双榜题於帝笔。有制屈德，遥统其纲，将以光振玉司，庆溢琼府。上降云，幸观风，命百僚，敕九部，衣冠趋而铜路咽，钟鼓奏而天津沸。龙旗鹤荩，纷以挥霍；仙童灵妃，忽其倏闪。须臾，声散景灭，若届殊庭，月曙烟飞，已寻幽：斯亦上九不疑之Т，反一无迹之行焉。其後乘舆屡涉山宫，必敕襄野之问；导师深视绝景，不降河宗之居。虽甫对云霓，类蓬壶之惚；而元通梦寐，若胥庭之。
    永淳元年正月乙未，崇朝风霁，乙夜云密，忽而有闻，若万籁聚，徐而听之，则五音和，非大帝之乐声，即元都之仙韵。中使具以状闻，帝曰：“潘师其升乎！”即日驾幸奉天，上谒虚室，帝子扈跸，王姬陪辇，暨於寒峰戢景，旰生阴，黄竹申悲，邱陵有赠。寻而高宗厌世，乘彼白□：我师宁极，独守元牝。後年季夏一日，谓弟子曰：“吾获保兹岭，於今五十馀年，灵异在，仙鹤满野。俾吾不接万乘之尊，亦庶几乎轻举矣。今名登元录，身历太阴，升元之言，信吾命也。”是朔之夕，辰象丽天，鹿鸣群山，雉ず众。翼日，师曰：“吾其蜕矣。”阖门入静，端坐焚香，月至於坚，日临於甲，命香水，投青符，浴兰房，披紫褐，曰：“反吾净矣，亭午将化，留此十旬，归吾石室。”遗形隐景，济神幽炊。於时紫气氛氲以旁烛，红云萧索而上延，郁行芳，藻流晷，烟霭之表，若有人焉。神圣皇帝闻而兴感，降宝命，式谥松扃，曰：“去年冬晚，轩皇之驾不追；今岁秋寒，广成之居又寂：以此哀悼，情何可任？”赠大中大夫，追谥曰体元先生，昭国礼也。
    尊师业尚盅密，勤毖幽深，理心事天，所宝惟墙，绝圣弃智，不曜其光，故真感冥期，珍图秘学，性与天道，不可得而闻也。若崇标旷迹，遐情远意，志摩青□，蓬视紫闼，每叹曰：“大丈夫业於道，不能投身霄岭，灭景□林，而疲疴此山，以烦世主，吾之过乎？”遂欲东求蓬莱，孤舟入海。属天皇敦笃斯道，祈款逾深，迟蹰山隅，绝策未往。既而金格有命，镳辔遗区，於戏！昔姑射有神人，尧轻天下；空峒有至道，轩屈顺风。元真高踪，万古同德，何其盛哉！尊师有弟子十人，并仙阶之秀，然鸾姿凤骨，眇忌云松者，惟颍川韩法昭。皆禀训瑶庭，密受琼室，专太清之业，遗下仙之俦，汲芝耕，服勤於我，荩历岁纪也。昭等永惟尊师灵迹（阙一字）业，高深迈古，而弃世往矣，其若之何？琢石幽山，申颂元德。其颂曰：
    汉帝得道，白日登天。赤松度世，紫岳乘烟。业秘千古，精沦九仙。真踪谁嗣，猗吾体元。（其一）
    体元惟何，仙骨天植。冲而神秀，幼有至德。云性鸿骞，冥心黾息。元风独迈，白贲无饰。（其二）
    金陵福地，茅山洞天。高真云景，终古贞全。寥寥太素，渺渺升元。惟我师友，负笈往焉。（其三）
    始受玉书，即入琼室。机先体二，道惟得一。学备青台，化穷丹术。餐霞允矣，抱景期毕。（其四）
  </div>
  <div class="pagination">
   <a href="全唐文_page173.html">
    上一页
   </a>
   <span>
    ...
   </span>
   <a href="全唐文_page169.html">
    169
   </a>
   <a href="全唐文_page170.html">
    170
   </a>
   <a href="全唐文_page171.html">
    171
   </a>
   <a href="全唐文_page172.html">
    172
   </a>
   <a href="全唐文_page173.html">
    173
   </a>
   <span class="current-page">
    174
   </span>
   <a href="全唐文_page175.html">
    175
   </a>
   <a href="全唐文_page176.html">
    176
   </a>
   <a href="全唐文_page177.html">
    177
   </a>
   <a href="全唐文_page178.html">
    178
   </a>
   <a href="全唐文_page179.html">
    179
   </a>
   <span>
    ...
   </span>
   <a href="全唐文_page175.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
