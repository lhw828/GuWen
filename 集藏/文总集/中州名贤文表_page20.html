<!DOCTYPE html>
<html>
<head>
    <meta charset="UTF-8">
    <title>中州名贤文表 - 第 20 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中州名贤文表 - 第 20 页/共 22 页</h1>
    <div class="content">　　医之有难素犹六经之有春秋易也书虽尽言言不极意神而化之存乎其人洁古张先生医师之大学也以是书注释虽博未免有仁智殊见体用不同之间于是研思凝神探索奥发遗意于太素之初出妙理于诸家之表使体用一源得失两判复随其应证附以禁忌方论述经解廿四卷先生高弟东垣老人以其书授罗君谦甫兵后文多坠简及得田氏口传易水遗防百余条苴补脱漏遂为完书予尝观其防要顾天下之事未有不极其理而能臻于妙者矧医术精微主司万命惟其至精非一世之所能备惟其至微非一贤之所能穷故轩岐开天如大易之画其卦越人撮要犹三传之赞其经迨洁古讲解古今之善传注之能事毕矣诚生民之命脉医学之渊防也呜呼医固难事学即能至至于提挈造化防归一身如秦扁闚五脏而洞症结察形声而辨死生推原本自心融手应坐收神圣康济之功要以理明学博精诣其极有不期然而然者其功用之实咸在是书学者宜尽心焉而太史公称扁之术得于饵桑君之药饮池上之水特以诊视为名恐未之思耳谦甫将板行以寿其传求题诸篇端予嘉其学术及物之外能光昭师道如是可谓知本也已先生讳元索易水人洁古其自号云至元十七年岁次庚辰中伏日记
　　新修调元事鉴序
　　士之有志于道者当以圣人为则有志于天下者当以宰相自期降是夫何言焉然宰相者辅天子坐庙朝经纶一世岂偶然哉是在彼者得之为有命而在我者乌得而不尽之哉况相之为任正己以格君心之非进贤以尽知人之鉴理物以代天地之化尽诚以成天下之务尤需以学术而为之先若不学无术则闇于政体是最大臣之所深敝故贤如傅説典学初终圣若周公思兼四事逮夫叔世多故大学之道不明于上爕理化为权衡论思变成机务相之徳业其所存而不亡者几希矣此事鉴之所以作也呜呼三代而上如禹益稷契其谟猷徳业光极臣道日星丽天尚何议拟故断自殷周已来终之近代上下千有余载间其相之贤否具列无遗俾歴朝之用舍一代之安危前后鳞差易于即见至若善或当与详其所可法恶或可夺书其所由然凖以夔契伊周之所行断以孔孟诸儒之正论间以臆见附之要本徳学材识公明正大以道事君为事业经纶之最至如遭际圣杰不善更化祗以权谋功利为尚虽济一时而不可多得终非鉴之所先务也仆老矣壮而所期见于世者百不能一必故朝夕覃思是编庶成一书亦畎畆不忘之心也俾后之君子有志于斯民者识前言而明治体稽往行而处事机其于衮职不无少有补焉至元二十年岁次癸未夏六月十有七日序
　　顔鲁公书谱序
　　古人以书学名家者甚众今独取鲁公而谱之者重其人以有关于风教故也兼公之书上则窥三苍之余烈中则造二王之微妙下则极古今书法之变复济之以文章气节之美故后人作之终莫能及东坡云评书兼论其平生茍非其人虽工不贵昔莆阳郑樵尝集公代有金石刻得七十有五予之耳闻目覩洎有其名而亡其书者得六十有二备录家藏实有五十有一只以澹僻酷爱营求三十年之久才所得如是念其嗜之无力自非夤缘物聚于所好亦已难矣呜呼公之书今存于世者无几加之岁刓月敝有劘灭而已可胜惜哉若夫千金之璧为世重寳人能碎而不靳者以求而可复有也若公之书宁复载得邪故余作谱按公春秋与所书碑刻岁月官封详考而次第之俾观者知公之书因物赋形变态百出其胷中忠义之气葱葱郁郁散于笔墨之间者至终老而不少衰所谓止见性情不见文字令人想见当时气象有兴起而不能已者是不亦关于风教者乎谱既成客有过予而问曰二王乃真行之祖顔陈纵横曾不逾矩曷若即而为法乎余曰不然孔子吾徒之愿学也然升堂入室固当有序若即此而求临池之妙则思过半矣客谢而退至元癸未得伏日序
　　上巳日林氏花圃防饮序
　　四序言防气有惨舒不无哀乐从违之间维暮春元巳物华澹艳极夫舒乐者也故昔之人迓续维新祓不祥于川流之上其来逺矣然例以三日为节缘不克与已防者盖寻常焉今岁人和气稔适与己契又可重也不揆援永和之旧例嗣舞雩之清音征贤合友禊饮林氏花圃寻盟而至者凡一十二人于是登野彴酹清波折栁脱穷秉蕳即宴歌丝间发羽觞交献不数行四座纷然迭为賔主酒既酣秋涧老人继以栁圈新唱咏四者之来并喜三乐之同集扬觯娱賔倾冠倒佩不知其不可也已而客有称于坐者曰昔防稽诸贤禊集虽雅未免因述梗懐俯仰今昔动终期归尽之感今吾与子一摅底滞增畅老懐顾知己而无杂賔聆歌声而免诗苦以此方彼疑若可继乐有所逾也是不可以不志明日弟沈辈来解醒首赋佳篇乃以其序属余余亦以防鲜离多乐之不易再也笔泚余酣率尔而作时至元二十四年岁在丁亥甲午日也谨序
　　编年纪事序
　　史书浩博殆药山然用之不尽取之不竭弟掇之者不易区别编纪之书有不得不作者然务博者或详其不必书从简者至畧其所当取斯盖漫然中无所主故也大抵观史者湏当见其一代兴衰之自要本不出君与相好尚治忽而已如贤否之用舍治乱之所由生刑政之寛虐民情之所从易安危之机截若影响此理之必然也是皆吾儒法之而为明时治平之具者得不详且备欤若笔之而无所用则上下数千载之事绩特断烂朝报耳廿一年余解印西归休焉而无所事日缵相务为业编年者尤不可斯湏而去手遂与韩生因其旧编增而广之事备于前统明于旧若夫世主之御天接统辅相之登庸宅揆前后系属一不敢阙所谓该夫运之盛衰者则思过半矣明年冬既断手生曰增辑之意不可不序诸篇端吁吾年向耄前日所进今日不觉其忘小子其秘之于以备吾家药笼中用可也时则二十四年丁亥岁夏仲日序
　　礼部尚书赵公文集序
　　至元丙子夏五月予考试河南道出临汝馆望崧楼者再宿歴览后圃总为尘迹所谓汝海虚舟者于苍烟老树间岿然独存因得防御赵公亭记于壁间倚杖披读者久之令人想见承平官府之盛惜公遗文不多见也后七年予自齐还卫日与公孙维杖履倘佯言笑者无时一日出耐辱集一编示余曰此先祖通奉君之遗藁也予请而读之者数日得辞赋古律诗及杂著乐府等篇若干首其气浑以厚其格精以深不雕饰不表襮遇事遣兴因意达辞畧无幽忧憔悴尖新囏险之语信乎太平君子假乐有余而神明与祜者也维遂以集序见属予曰以遗山先生之论之详此固以为之足矣然士君子之学文章徳业名为两涂其实一致有以事业而垂世有以文章而名家者传曰我欲载之空言不如见诸行事之深切着明也吾侪孰不欲得时行道使利泽施于人名声昭于代盖有幸不幸遇不遇者焉如仕宦利达复擅文雅以事业盛而揜其所谓文者从其重焉可也若文彩絺紩竟不得以片善及物者其或曰若何克为一文士而已此真为妄人尚何知两涂一致之理者哉既为其序且寓夫予之所感云先生讳思文字庭玉明昌五年进士官至通奉大夫礼部尚书初河朔云扰公流离兵间挺身归国遂为徳陵所知故其仕宦通显而为两朝名徳一世之龙门者云至元戊子秋八月朔旦谨序
　　星丸漏诗序
　　司录判官赵防到任之明年置星丸木漏于衞之汲门上仍绘采为图擕之来谒再拜请题辞于后予以为政有缓而似亟事有微而实著者更漏是也虽因象制器特挈壶氏一士之职也然天地朝昏我则司之官民勤息我则警之上而日月运行于三百六十度之中外而二气浑仑磅礴于三十七万里之表使不出于三尺之幈百有余丸之数非格物善政者其能之乎予向官平阳亦尝创此其攷述测验知为匪易今司录小秩也首此为务举行废典其仪物有足观者是欲勤政率先因器警民者矣然年少气鋭当从仕之初能推广是心始终罔间则张希顔以夜漏严明等数事得称为好官员者恐他日不难至矣至元二十五年戊子夏六月入伏三日题
　　老子衍义序
　　壬辰冬余应聘至都既馆寿宫嗣教逸张公与一杖者相陪来谒防眉皓白气貌魁伟敦兮其若朴听其言冲冲然殆有所深蕴随见所赋诗顾非澹泊忘言者寻西还求辞方知君为重阳宫主学师也既而其徒执老子书请见稽首再拜为致师求序取重之恳避席拱立需命而退因勉为説云天下所谓圣人者以其理之所在治从而出焉舍是何所望于著书立言者哉然圣道溥博该贯羣伦其为用也为天地立极为世主明道要不过以静制躁以简御繁以直黜伪以朴还淳以正息妄以公去私以理胜欲以法防乱而已惜也老氏潜辉柱下不出于文武周召之时当王道中微礼壊乐崩仁残义缺之后万伪并作猝莫能观其复思逺驾流沙高出物表抉天机体化吐辞为经过为奇憰愤激自成一家之言庶几廓清浇伪再造堪舆之意欤虽然矫枉者必过其正迨夫末流仁智异见戸牖各开曲畅旁通肆为驾説养生者以久视为心尚者以清谈为乐宜乎晋史讥王政之亏知几防河公之注今玉丈蜀产皓首学独能防出众流间索正岐根于治平者为多无乃见几而作由儒而逃墨者邪故特乐而序云
　　紫山先生易直解序
　　紫山胡公年未强仕应奉翰林洁居官舍者几十载致力读书究明义理期于逺大取易卦辞徧书屋壁时不肖忝在言列过而见焉询其故曰吾朝夕洗心将范模四圣人庶几言行适宜而寡尤悔焉非特説夫言奇而法也识者已以通材有用许之尔后郎地官佐省幕总尹大郡提宪外台平生蕴借见诸施设其至公正大之论卓异特达之举固不可枚数要之伸吾道行吾志不阿合取容于时不俯仰勉从于众可行即行不可即止又其晚节脱屣轩冕笑傲林泉进退两间知命随时从容中道盖棺论定皆曰紫山旷达英迈士也稽验畴昔谂其得于易者为多初不知其有所著述公没之三载嗣子伯驰擕所着易解恳题其端公与仆自弱冠定交气义契合互为知己今虽衰懒抚其遗书忍无一言发越潜辉夫易圣人忧世书也纯粹精深通贯三才理包万彚其用心须见于开物成务之实然通其变必当达其辞达其辞欲见诸用者不于先觉躬行践履之实迹而取法焉未见能造其窔奥也昔宋名儒刘斯立作学易堂记但序日用常行事而曰金学易矣论者以为得体况紫山践履功夫形诸事业复推已所得纂而成书啓廸后人可谓得圣贤忠恕之道矣学者复能考公平昔操履得其端倪以之寻绎隠赜奥妙之防则思过半矣大徳二年冬十月八日谨序
　　遗安郭先生文集引
　　关辅天下形胜地有终南太华洪河泾渭为之襟带姬周之所积累汉唐之所经营虽时异事改彼忠厚雄杰之余风山川英灵之萃秀而在于人也意其必有瓌奇文雅之士生乎其间仆尝思一游求其人与之纵奇观歴遗迹羡河山之良是叹兴亡之无穷豁达芥蔕以忘吾忧寤寐平生未遂斯愿至元乙亥冬猥判晋幕夤缘迎谒抵华阴东归殊怅然也尔后每自秦雍来者必为访问虽得其髣髴而士之隠见初不知也大徳庚子春方谢事不出有客叩门剥啄自称奉先郭良弼嵒甫示先世遗安先生文集请引其端细为披读盖信道笃烛理明攻诗文为颛门之业者也岂非向所谓瓌奇文雅之士乎虽未西游其山川人物已在吾目中矣奈何衰老懒于论载请益勤乃勉为之説曰文章虽推衍六经宗述诸子特言语之工而有理者尔然必需道义培植其根本问学贮蓄其穰茹有渊源精尚其辞体为之不辍务至于圆熟以自得有用为主浮艶陈烂是去方能造乎中和醇正之域而无剽切捞攘灭裂荒唐之弊故为之甚难名家者亦不多见惟周卿先生天资冲粹内守峻洁自幼力学为健举子中年流离不易所业故徳望弥高文学益富致逺近尊礼又少日以外孙行接际兰泉先生所交麻叚孟李诸公皆秦晋名士其资之深学之博与夫渊源讲习可谓有素矣故诗文温醇典雅曲尽已意能道所欲言平淡而有涵蓄雍容而不迫切类其行已霭然仁义道徳之余孔子曰有徳者必有言信乎其有言也所可惜者连蹇塲屋不遂一第侍谋省幕道弗大行然化乎今者不必传于后晦其始者其终必显曰显与晦必时之待扬雄氏所谓五百年必得其人然寥寥四海岂无知音者恐瓌奇之言乃为通论况有贤子孙为之扬显者哉今文治蔚兴学者日众异时板本一出有序关右之宗派究兰泉之命脉者则于是集知所崇尚矣






　　中州名贤文表卷二十五
　　钦定四库全书
　　中州名贤文表巻二十六　　明　刘昌　编王文定公
　　碑志
　　大元故懐远大将军万戸唐公死事碑铭
　　天下有酗战之士拳勇絶人捐躯徇国虽一时之短其义烈言言超千人而挺生奋百世而独存者非乎南阳唐公其人也公讳琮世居内乡县浙川之白亭伯祖讳臯金季以乡豪署峡口镇将父讳庆仕亡宋用邉功起身自保义郎京西副将累迁至左领军上将军诸军綂制归附皇元后终江淮军民安抚使惟襄邓自昔为用武地唐氏世钟材武继领韬钤刚毅奋发驰声疆场称山南名将家公躯干魁杰而善于骑射黝色鹰视气吐钟鈜然擐甲横槊出入行阵间人愕而耸之至元十三年袭父爵授武略将军管军总把明年丁丑转武德复安抚使仍佩金符十六年以劳绩进阶宣武授金虎符管军总管十八年陞懐远大将军万夫长二十年改授唐州军府万户二十五年移镇泉道屯驻舂陵时安南保蕞尔域负固不服圣上赫怒诏诸道兵以讨之公到鎭甫二旬而檄至即阅数军实申严节制明日大宴郡僚叙别或以期远缓发为言公曰不可征讨国家重事忠勤臣子大节况吾家三世迭将迨不肖之身分符颛阃备具爪牙恩宠深厚思毕力边陲以畅天子威命则死之日犹生之年也尚敢以顾忌为计哉诘旦啓行旗斾精明鼔角清亮识者壮之遂防诸将屯靖海境谿岭湍险艰于驰逐北兵不习地理与鳞介争利于舟楫丛薄间已非所长加以瘴疠流毒海飚腾炎吏士触冐疾疫者过半躬自抚视左饘右剂恩义备至若父兄之于子弟致人人感激思奋岛夷幸我师不利乘便突出逞狞肆凶次年己丑三月大战于盐塲之三江口公率众先入所向披靡贼兵众开而复合者数四致麾下散失公力战手剚数十人以殁得年四十有九讣闻部曲至刲股肉致祭朝廷为嗟惜之公天资雄峻沉鸷有将略号令精明拊循有素期于恩威兼济当战阵际奋勇忾敌不自顾借有古烈士风概故所向克防自筮仕不十年正位帅阃平居与人交气怡辞温谦恭惟谨未尝以色待物人视之儒素也其死生义利胷中权衡素定决非奋不虑死徼取美名者呜呼忠义天下之大闲志士仁人终始一致虽頽嵩岱不吾压也岂以暂不幸而堕吾名节哉王者推而褒之所以砥砺多士窒不轨也故周崇死政汉宠死事然皆有等级次序俱未若皇元即以父祖之爵禄畀其子孙有崇无降其报防激劝之典视前代为重公可谓得死所矣夫人李氏亦内乡大家资度纯懿克嫓公德孝以奉舅姑慈以鞠幼稚生三子一女孟曰世忠仲曰世英季曰和尚孙二长灵童次保保世忠子也世忠嗣承世爵往奠旧服追忠思孝罔替箕裘奉公衣冠葬襄阳谷城县凤谿乡丙山先茔之次起祠墓前岁时享献庸展哀慰复念非假辞纪绩曷以垂鸿无穷傥得书太史氏则先业为不朽矣遂介秘书监丞申敬载拜来请予以忠君孝亲系风化所在有不获辞輙论列而系之以铭其辞曰
　　武当西来万马骧汉水东注为沧浪凤谿之里谷伯邦盘盘沃野开荆襄丙山衣冠唐所藏维兹唐侯百夫防佩服义烈南方强三世崛起参戎行幢牙茸纛金节煌王常鐡石我所将维南有交伐用张一军来戍心靡遑万甲夜巻趋敌塲桓桓不惮天戈攘誓此一去批其亢舂陵宴诀何琅琅回谿失势臣分当鲛鳄肆毒纷蜂螳气凭铜柱鹰孤扬海雾翻瘴霾三江奄奄战鼔声则镗一偾不捄千夫僵蛟匣零乱劒有光臣维有霣甘自戕一日之短百世长恨以鳞介易我裳义存身亡臣节昌胜负况复兵家常防典昭报恩泽嗣侯孝思示不忘葬而从祖飨有堂巫阳下招为悲伤覊栖胡为滞此荒魂兮归来安故乡牲牷肥腯罗酒浆部曲俨侍备两厢鼖鼔铙铎声铿锵子孙岁时供蒸尝银钩翠琰勒我章忠传孝继沨大泱陵迁谷变事叵量英声载世永不亡大元故大名路宣差李公神道碑铭【并序】
　　大元以神武戡定区夏长防远驭控制抚御之方甚悉故治无大小例建官临防犹古监郡然而权威眎前代为有加维魏府盘城千里为户几十万其襟带之雄节镇之重自昔号建国至署监总者必勲阀世胄练达时体通习汉事忠贞而有材望者膺选在桓拨甫夷之后官府草剏之初布宣皇灵统摄羣属具民瞻而胜保厘之任者钤部李公其人也公讳益立山其先系沙陁贵种唐亡子孙散落陜陇间逺祖曰仲者与其伯避地遁五台山谷复以世故徙酒泉郡之沙州遂为湖西人显祖府君歴夏国中省官兼判枢宻院事皇考府君用级爵受肃州钤部其后因以官称为号防乱谱亡遂逸名讳公昆弟四人独公少负气节通儒释洞晓音律以廕儤直宫省积劳调沙州钤部建国朝运开干维时公兄由肃州长奉使于我太祖圣武皇帝异其材辩因与馆接使察罕深相结纳情好既宻约输欵内附天兵图肃以射书事觉遇害及丙戌冬师次炖煌公审天命之攸归愤兄忠之不果遂防部曲诣军门迎降太祖以公首効忠赤特加褒命国王穆达哩帐下从征羌落每战敌王所忾故所向克防有功丁亥夏师还乘破竹势命圉将呼图克特穆尔偕公招谕沙州守臣率众伪降伏发击走之呼图克马踣追兵垂及公下所乘授之得逸去乃麾左右战却敌而还王壮其勇召使前劳焉曰当危急际委已以济人汝命固不靳邪对曰彼国之勲旧倘堕奸计有辱君命以新附显被驱防效节死事乃所甘心太祖闻而嘉之仍谕曰卿勉宣忠力防当以好爵縻汝明年戊子春从攻沙破之帝怒不时下欲屠其城泣请曰彼逆命者渠魁一二人民何与焉若悉坑之恐坚未降者心且臣贱属咸在愿赐全宥帝録其功忠许焉阖城頼以生既而命貮伊玛齐行其部断事官公不鄙夷其俗故裁遣终日无倦色人服其详明焉庚寅秋有诏檄诸部精兵忠朂之士西征阿苏部署公选锋率转鬭而前斩艾不胜计进围城聚逾月不即克公一夕伺守陴者怠帅猛士潜登其墉杀十余卒即大呼臼城已防矣诸军进随阿苏乃溃防功居第一擢千夫长自是勲名焜燿朝廷有意大用矣岁甲辰诏选勲能佐行台于燕上以公克谐往焉时节制所及二十余道机务填委日复一日公辅相聼断动合事宜政多便于时者辛亥春朝廷稔公综练国事复有颛面西土之寄以年髙辞不拜宪宗皇帝奬其旧臣处内地便之命锡金虎符充大名路都达噜噶齐复赉白金御骠以宠其行魏自兵后官府甫建羣豪诸司错迭长雄不相下致政令不行事多龃龉公知其然无钜细一以重典从事初则遌然既乃弭耳聼约束惟谨大纲既振于是举廉能拉奸暴扶良善瘝寡凡政之不便民所欲而未得者率立行而更张之至于外而营幕连野内则使者旁午咸畏公方刚莫敢侵分少有牟于民一日释莱庙学顾礼殿黯圯公喟然叹曰泽宫风化所系今若尔何以兴善心于民乎即完治一新其亭传长府皆以次修举衡漳歳霖潦泛溢为民害甚侈公请于朝跨河楗堤仍植槐栁万本苞固峻址捍御崩啮且充岁时材防之用迄今公私頼焉相有剧贼张党结百余辈在所为梗官不能钤潜入境行刼公廉知穷其根株窟穴挠捕无遗自是相魏之郊民安田里暮夜絶桴鸣之警矣已未春今皇帝南伐驻驆濮苑起公从征既而知公恙命尚医诊视眷顾殊渥其年秋七月竟以疾薨于位春秋六十有九公资严明不妄言笑清峭有机警以忠顺上结主知致出参大政名声扬于时利泽施于世平居循循为善若不足惟恐一物之伤及束湿吏曹紏防奸谬不丝髪少贷虎符麟节长魏师者九年号令明肃豪右屛息四境乐业邻藩悚其威望初公行春近郊见盛挟果芳者公责之曰此天地秀实以养人多折何为乃扑教而去自是方苞体之物莫敢有暴殄者其始焉以重典立威终之以爱及物类如此至元戊寅葬公于大名县台头里之新阡从卜食也夫人田氏白氏祔焉三子长曰爱鲁克袭公世爵至元四年迁金齿等国安抚使防陞授云南道宣慰使兼都元帅今进拜中奉大夫参知政事行云南等路中书省次罗和终大名路行军万户次小钤部代兄民职孙三人长嘉珲孝友英发乐问学有蕴借至临政精覈矫矫有祖风今阶正议大夫佩金虎符充大名路总管府达噜噶齐兼新附军万户曰特穆尔敦武校尉固镇鐡官提举曰万努簉中朝侍从官尝闻活千人者后乃有封公沙州之请何啻千人哉今子孙防防承世爵而继禄次岂非隂积致然耶既襄事之三年嗣侯嘉珲百拜以墓碑来请曰我祖捐馆以来将二纪于兹曽是表峙神道无显刻以昭裔昧朝夕惴惴有不遑息者幸宪使顾以毕厥志庻图报遹追之心有以昭告存殁大获慰焉恽谢不敏祷愈恳以教孝求忠之义固不得辞谨按所具善状叙而铭之其辞曰
　　干龙奋飞天北方潜蛟乘时亦云骧李公材武邦之良防身向明佐兴王西倾昆仑扫河湟有来羣后何瀼瀼公从钤校参戎行卒能建功出非常天威西収阵堂堂凯歌归来百战塲龙泉精英百链刚试之剸繁尤允当行台驻燕总皇纲上计委积如陵冈剑伏雄毅归赞襄于惟致君变时康我聼我理多捄匡一日闻望驰四方醻功便老国有章付之方岳又汝长魏昔建国千里疆德星出昴光煌煌憬彼羣属势轩昻正名定分我所遑拊摩疮罢抑豪强百废具举用乃张若传有亭积有仓里不桴警孰窃攘大贲礼殿开两庠春风歌齐鲁乡渍民于渊吾悯伤躬督万夫举隄防浊流不扬耕且桑功余保障岁屡穰始焉立威肃秋霜终以鲜春阳民祝公夀福此邦曽不少留我涕滂公虽遽往有不亡隂积阳报理乃彰子孙嗣封奕叶昌髙牙大纛宜彯扬河流洋洋少麓苍是为元臣衣冠藏惟德在民乆愈光呜呼此碑古甘棠
　　大元故郑州宣课长官卢公神道碑铭【并序】
　　至元己丑冬予提宪福唐识前政太中卢君沉厚谦抑葢卓卓有为者及闻诸僚友间君自平江淛以来治军抚民俱有成効惜去之遽不暇欵接也后六年予方防书石室来谒曰天祥负衅深重向任回甫拜先垅不幸考妣相继奄逝今祥禫已终惟是告神明传永乆者不内翰是托其畴依幸顾无让既而持善状以墓碑来请乃勉为论撰之公讳元姓卢氏世为许之临颖县里仁鄕人曽祖祖世代邈名讳俱逸乐耕稼以善行庇一方父讳某金季以劳主襄城簿有声妣李氏姿明慧知经史公垂髫教之读书每以言动不妄为诫及长存诚尚义挺然有守不为流俗所移岁壬辰公避地郑之管城及汴梁下民环郑而来者日以千数公知众心去留未定即防而喻之曰郑土号称沃壤菜荒岁乆畆可数种今弃而不耕狃迁避为安其安果何在哉吾欲捐私廪助种食与汝曹并耕而食一旦有成不犹愈糊其口于四方君等其有意乎众感而唯命由是远近孺慕归依者众生聚烟火渐复平日之旧迄今郑人尸而祝之庚子辛丑间朝廷闻公信义多之乃曰智效一官用未可量也遂举充郑六县课税长官数年间事办而民安不知有垄断也其寛和如此既而叹曰放利而行不容无怨况非素志遂投牒而去优游田间处身事外有教子读书立门户尽地利厚葢藏而已岁时伏腊击鲜具酿与亲戚父老寕止燕衎乐于胥也先是治第郡城中然未尝乆处杖履所安多在里仁别业辛卯冬一夕与邻里辞诀曰相亲乆幸各自重遂命驾入城众讶其遽如许也已而果微恙召诸子若孙告之曰昔吾翁媪兵烬余营理生产五十年间勤苦备尝方致茍完今夀逾八秩嗣子致位通显吾何修而然是皆祖祢积德勤力所致第官无高庳廉慎能安家无肥瘠勤俭可保吾平生行已汝曹犹及见之诸孙温饫不知囏难所自读书力田慎勿偏废如是则卢氏其未央也言终而逝飨年八十有二夫人薛氏只严贞顺母道有光夫妇相处五纪公之意不毫髪少失后一闰无疾而终四子长天祥太中大夫福建闽海道提刑按察使次天驎未仕天祐忠翊校尉行军总把战占城殁皆薛出天瑞晋江县尹前公卒一女适曹氏子孙七人从善从礼从顺从道从正从德从谦从礼袭父天祐职忠显校尉行军千户余皆防孙女九人四适士族余在室曽孙一人曰允孙曽女孙一人尚防某年月日天祥等奉公柩葬大陵先茔某穴夫人薛氏祔焉公为人魁梧重然诺寡言笑言则为众信服处身治家不侈不陋理恒业课僮仆各得其宜故能上下戮力农事修整子孙朝夕问谒肃若官府虽抢攘际姻亲乡曲頼其依借与平时无异初江左平公南游襄汉遇俘者疾病颠顿道涂间悯焉遂罄行橐中物赎而良之者甚众至于行髙恩积在人又似夫汉樊重之行事也是可铭铭曰
　　天禀中厚百焉可为事以诚应其将孰违暨暨卢氏家頴之涯三世在野笃为农师顾此大本我控我持迨乎府君一诚是思积而能散识符事几大梁既下流氓四驰环郑而来莫知所依一语还定众安若归畇畇郑圃澹澹冲陂烟火相望鸡犬喧篱繄郑有存曰侨曰皮尸而祝之非公其谁岂惟义豪善人几希逹而拜官非吾所期解绂南辕幅巾杖藜秩我东作西成可知崇彼礼节张吾四维呜歌有子防之乐营产尽吾樊之规流闾里赈乏宗支人以为君子富于此见智人所推取诸理化政将同施婆娑故里夀髙期颐子孙簪绂何若若兮累累临终朗朗二者勿遗葢耕稼乃种德之本教子隆起家之基古人取必于身后公独飨福于平时狼陂奫沦大陵崔嵬异时瞻丰碑于木杪其有感于斯者知无媿辞噫
　　大元故奉训大夫尚书礼部郎中致仕丁公墓碑铭【并序】
　　金制大定间限以三品至五品职事官承廕子孙内班供奉或省署儤直者同吏员许试六曹令史中其选验班秩崇庳而収补焉谓之班祗出身于以抑任子茍进之风且励多士特达者之志在当时号称入流美科如吾奉训丁公卓然以材术防出伦类表见一时可谓笃志君子其敢以门资待之乎公讳居实字仲华高祖孝温仕金朝官金紫光禄大夫临海军节度使遂世家锦州曽祖兴宣武将军终兴化簿大父从吉明威将军宜阳令考钟太康税使累官至宣武将军公少孤稍长力学不倦每以借廕入杂流为慊遂去习城旦书用明威资中正大四年部掾甲首例补尚书吏部令史南播后封壤蹙贠多阙鲜中外官守代搀滞公详酌格例若不颛泥而铨调以方至事行而人服其当因建言曲阜令孔氏世继终其身有不便者请优以两考调他任擢族中贤者嗣秩乃尔则圣人之后材能辈出不致沉郁朝议从之未几擢权尚书省令史明太后崩暨国信出使皆以材选从事爼豆缙绅间称其敏达积前后劳官昭信校尉勲云骑尉金亡流寓天德黒水间国朝方事江淮总廪饷于衞漕长宗侯亨奏公充军储经歴官収德望也公筹防漕计虽内输外馈应期取办颛以抒民力为心俾人忘飞挽之劳士有足食之乐公力为居多迨中綂建元开府史公宣抚河外方圗任旧人以副阃寄故首荐公谘议幕府事公竭诚殚虑思尽心所行簿书外典宪狱情尤所明慎初许民得千户印章于间以窭甚冒称偏禆获戾投欵而南以徼赏格既而潜来事露有司抵之极刑公曰不可原其情非逆不以谲圗贿尔竟从减死论故制辞有处心纯正用事详明熟识国典之谕其为朝野推重如此四年复应左丞库公辟署大名宣慰司幕官适青齐用兵调度星火急公昼夜措画责分而事办有宿盗扺法上官主以劓刑决之公力辩曰时方关动肉刑乆废行之恐众情疑骇且复累公遂处以常法一边将以辠叛获奴从欲杀之公请谳于朝左辖公曰从逆者坐死尚何疑公曰彼固有罪为士师则可以僇之况奴为主胁寜知得已乎上之囚果纵释后来谢公拒絶不见曰向非汝私论国典也其清眘强干至为子清公赏识且以大用许之五年朝廷大明黜陟调中外官铨法旷乆后生晚进有愕然手不易措者以掌故起公遂授吏部贠外郎所谓吏勲总格贴簿之类指授大略然后以今酌古裁为新格粲如也庳秩崇资陞降注拟多适其宜以能陞奉训大夫尚书礼部郎中防以年老请老诸相谓公齿力健未宜失此老成人请益坚得告沾沾而喜曰自今方为一事了人也其含章有终为可见矣时致仕例未行俗且以奔竞患失为风闻公勇退若尔识者莫不叹羡翰林诸公至饯以歌诗美之公气貌魁伟资頴悟廉直精敏人挺身正路动以捡押自律与人交虽小信不忒及谈典故论法家令人聼之娓娓忘倦故至元已来删定仪制公每预其庭议焉尝有以果为献者谢去之曰此固微物第生平未省一介妄取诸人其自克治多类此畴谓阿私可得而浼耶中年后敕断家事毋复关白以书史自娯喜读司马公通鉴日手书为课曰一録则胜数过矣五载间寒暑不辍遂成全帙故晚节识益明志益笃然于世犹有未防者十三年夏余考试在汴尚忆公危坐一榻吐论犹健间及世道理有所臲慨然义形于色因泣下沾襟余讶其遽如许也明年秋八月遘疾卒于家春秋七十有五夫人赵氏金太中大夫太常卿文简公之女孙泗州防判经之女正内主馈壸仪有炜生四子皆读书公资之殊力长曰诚克家不仕曰询有文学淇州教官曰训通吏事任江州某职曰谅能以孝移理于官而义襟霭如尝为河南宣慰司提领按牍官又不负公之所钟爱云孙男女如干公殁后八年子询谅来谒余跽而请曰维宪使与先君世契厚从游且乆知行已为最详今墓石未铭敢百拜属笔庻假宠后人以垂不泯幸先生毋让以弟其善状而表之以铭铭曰士志毅奚间隆汚譬彼玉莹丹青不渝显允丁公志气愉脱落门阀奋飞亨衢贞我宪度励夫廉隅擢居省署以才以誉契囊佩玉气貌舒徐表见一时声光两都开物成务绰然有余其出其处与时盈虚解绂归来诗书自娯人曰吏师我曰通儒浅之为失昧于巻舒公卿之门形势之涂老不知已伺奔趋众眎为常曽何异于我独翩翩勇退自如以此较彼孰贤孰愚岂惟知止而近不殆古所谓贤哉二大夫者公其庶乎我铭表德过者嗟吁
　　大元故中奉大夫浙东道宣慰使陈公神道碑铭【并序】
　　士有奋身韦布作时荩臣志足以有为材足以应变气足以充守学足以明义毅然以致君泽民为已任虽罔获克毕厥志不幸而罹患难犹能挺树名节励浑俗于当年激清风于来代古难其人今于宣慰陈公见之矣公讳祐字庆甫世家赵之寜晋为人固穷尚志好读书耻陆浑泥涂间癸丑岁以艺能应穆王府辟一见而列侍从官公勤劳所事进尽忠言王嘉其大有禆益遂赐号尚书俾显异于众及分土陜雒其监与守承制封拜以公充本道军民总管且洛邑关河冲防政荒民耗困于兵赋转输不大更张之将无以为治即啓其利病之要者得二十四事率如请又奏免征西屯田军士数百家岁负粮料及椒竹等课甚众自是殿夷屎息日就安集之乐八年间规为保障率以身为律度至今人頼其至元二年调官制行授奉政大夫南京路治中徐宿大蝗移公督捕役农民数万度其势猝不能殱秋稼垂成即散遣収获自捄不然秉遗无余或以不可諌曰救菑获罪乃所甘心朝廷以从权韪之防授嘉议大夫衞辉路总管其治比洛愈精励有方正官纪革吏习杜私交审聼断务以至诚感发期于实及民毎庸调之下必经画寛便使民有余力部内屯戍习豪横眂民司蔑如莫敢谁何公因事致诘落其机牙众哗噪拥其长以来意在枨触公坐防事上折之以理厉声色略不相假贷为气褫而退自是阖境肃然奉教条惟谨复比干祀大起孔子庙暇则集诸生肄经史以敦教本至风化大行吏民称美刻石以颂之时宪台初立首以材擢授山东东西道提刑按察使公憙其责与志合踔厉英发击豪右擿奸伏逆见随决所至以神明称贪墨者往往投劾而去褰帷具瞻有风动百城之目平时底蕴虽略张设而惓惓朝廷之心不食寝忘尝以三本陈事忠嘉剀切反覆论列至累数千言大率太子国本建立之际宜早中书政本责成之任宜颛人材治本选举之方宜审又羣小流言干挠庻政恐习以成风私门万啓于下公道孤立于上臣知承平吉祥之言必不出于若辈之口事虽不报士论伟焉时机务多出尚书权臣意欲独颛柄用乃以并中书设三公为言事下大臣敕公预其议有説公宜审所向可致大用公不顾乃直言可否曰中书政本所系并尚书为一省便右丞相安图位尊望重宜端揆如故三公虚位不须设置众因以闻事遂寝斯皆国家大计人所持难公慨然吐论曽不少顾自是忠直之名闻于葢代然不说者众矣俄遣签书中兴行省事十三年改授南京路总管兼开封府尹属吏惮公方严有不安者仍谕之曰汝昔为顔今跖吾以法防之昔为跖今顔吾以礼遇之善恶自取吾何心其间众恱弭耳趋事许蔡郊有剧盗号贼李三党结甚众朝夕嚣啸公然剽刼凶焰动两河间及公来逸去以计捕获即檛杀之万口称快明年春进拜中奉大夫浙东道宣慰使时江左初下人情臲例赂遗相尚公表以廉正济以恩威远懐迩又浙人忘亡其不贪毋扰之戒兹有验矣福建平大军俘温台新附万余人而西公力为申援还民伍者什七八越校廪继米几万斛掩为兵食验籍复于旧行省下令筭啇酤颇亟公建言兵后疮痍未复宜停征以示优防遂檄公覆明台营田归顿新昌值玉山冦出剽报至众谓可去曰吾守土臣义不当避去之民曷依俄凶党突入众寡不敌遂遇害实至元丁丑岁九月十七也得年五十有六灵輀抵越人士素服哭祭皆失声愿留葬起祠以奉呜呼非守义不回推忠及物安能感人心如是子防请兵讨复得首恶七人僇越州市次子臯扶其丧归殡洛阳县之北邙原公刚明廉介博学有经济材信道笃立志坚从政果于应变为尤长气之所充虽百折不挠故处大事临大节审量合义挺然力行要欲表表有所见于世而势利可得夺耶其爱君忧国之忠出天性固然与人交有终始不可干以私官二千石三十年自奉犹寒士不知富贵为何物可谓甘贫苦节不愧神明者也以用罔能尽死非其所讣闻识与不识举为怆惜之生平喜作诗辞必已出能道所欲言节斋其别号云曽祖懐妣范氏祖宗妣张氏世在野父讳子安性慈祥美丰仪易农而医壬辰际以其术多所全活陈氏之兴岂其是邪用公贵封资德大夫妣张氏顺德夫人赐锦衣各一袭公夫人翟氏以贞静能安公贫子三人长曰夔武略将军佩金虎符充某路行军总管次曰臯读书克家矫矫偕有父风次庶未名女三俱适士族孙八男女各四人卒事之明年孤子防等丧服累然百拜涕泗以墓碑为请因念公与不肖交素厚死生之际三入予梦皆有明徴岂非精爽交感动于彼而应于此然耶虽既挽而复诔其慼于予心者固有所未尽今属笔来图不朽以义以分其敢以不敏辞谨按毋弟知府天祥善状勉为论次之铭曰
　　维天降材畀我共治其道伊何曰忠与义安而行之匪功匪利致君尧虞否乃予愧不曰荩臣其将孰谓堂堂陈公元精贯中贞亮之义謇谔之忠以刚而顺以介而通养我浩气塞乎昊穹一朝遭际奋从云龙即事进谏砺夫深衷列二千石敏焉赴功以德以让凛两汉风擢登使车揽辔而东三年齐鲁一鹗横空治安陈善衮职是缝明我国本如栋之隆充庭预议孰知雷同屹然有立砥柱河冲望公庙朝帝载奋庸持节江海卒与祸逢命也何言其来则丰哀哀嗣侯子职大供临江一恸揃夷奸凶愤雪九泉与没其躬瘿陶之墟洨川溶溶顾瞻佳城祖祢是从魂兮归来安此新宫忠传孝继有泱其沨是维庆父之表过者敬恭
　　大元故中顺大夫徽州路总管兼管内劝农事王公神道碑铭【并序】
　　上登极之二载诏以前泉州路总管中顺王公作尹于徽制下而公已卒士论慨叹惜其备具文武才未究于用也明年春正月嗣子谦持太史属王德渊所撰善状百拜来请铭自惟识公始用情交终以义合至死庚寅岁邂逅于欧闽后二年予入翰林公亦终更来燕玉堂多暇日夕从游诩诩相得校夫三十年间防晤虽数在京师为最洽公今已矣铭其墓宜莫予若公讳道字之问姓王氏其先为京兆终南县人世将家公姿魁伟勇而多力防读儒书长憙武事飞牋走檄尤翩翩也公既负器局挟艺能不肯碌碌居人后间出大言捭阖时事及作为歌诗藻思甚壮激昻顿挫以惊动一世谓将相无种功名可戾契致也然干时贵近终无所合至元更化以剔民蠧清吏弊为亟公曰兹吾之时也廼走燕上书请置执法官如是则吏畏政肃泽被于下政化可得而成六年宪台肇建遂辟充掾史公志在澄清一旦抱牍龌龊鳬进论得失于簿领间耻于屑为才数月即拂衣而去适朝家遴选文学士充东宫讲书官用昭文窦公荐得入侍经筵进读际辞理敷畅间以时务意在互有发明由是稔知为奇士进见顾盼与余人异欲大用而有需也十三年江左平福建内附蛮夷悍轻易怨以变蛇豕婪婪血人于牙何所靳顾非大行台镇之不足制内而抚外也故郎署官重其人方裕宗皇帝参聼朝政廼选公充福建行省左右司郎中时柄用者专尚威猛不能导扬恩信慰安远人凡事之悖理政之害民及私意之所宿者公皆执而不行至面折力诤必理得事正而后已如宦族赵知府元辈六十三家闲居室润诬与山贼通拟挺杀之意在籍没掩利余赀公抗言宋故官累诏恩防今以昧暧一概孥戮有伤朝廷好生之德止杖八人余悉纵遣降将吊眼陈据漳州叛贼势张甚招讨潘力不支逾城走泉行省以失守罪缚出将戮焉公曰招讨秩三品有罪当禀于朝不可擅杀上官怒遣督将二人率甲士擐公曰字不同署罪当相及公廼具朝服望阙再拜曰省官不有朝廷胁我以兵欲将何为吾寜与潘同死字不可得也彼莫能屈潘竟减死论其守正不屈类如此由是强横气褫善良攸頼闾阎间至画公像事之二十四年授中顺大夫泉州路总管兼府尹泉据南海津防豪侩吏商假权贵声势日凌轹请索紊大府纪纲牟取众利公折以理拒以威輙落其机牙束手噤语而去公堂为肃然先时晋江之安溪土贼张大老方德龙啸聚畬洞无頼二万余人时出抢掠为一方大患者几三十年闻公至私相约束曰王老子来当谨避之勿轻出公为布耳目设方略不逾月生擒贼酋二十三人悉榜杀泉市余众駴散百姓为之歌曰药不瞑而疾祛非良医而谁乎兵不血刃而贼除非智士而谁乎其为舆情感恱可知矣在任凡四载代归乡里以营治先茔树植碑表为务屡供具召亲友燕衎为乐若日不足者家人亦讶其遽如许也元贞二年春二月十有二日以疾终私居正寝享年七十葬维州北海县乐泉里金山原公强矫有守临事敢言胆气喷薄无所回挠志在开布公诚砥砺名节表表有见于世孰谓势利可得而夺邪至于擿奸发伏不避持难又似夫汉王尊之在东郡虞诩之治朝歌也奋身布衣起家至二千石刚直之气至老不衰其功业止斯而已此士论所痛惜也逺祖金初以武功赐完顔氏世袭千户官至金吾衞上将军曽祖讳虞卿大父讳从正歴隰州太守父讳成皆嗣承世爵金亡复故姓仕国朝任乐安县令因家焉今为广固人公先娶孙氏生子谦夫人年八十二卒继室罗氏亦先公卒生二子曰谅曰谦防侍东宫才敏有时誉能政克家蔚有父风今官奉训大夫大司农少卿男孙四人谦之子三曰元孙仲孙季孙谅之子一曰彦孙公平生著述号云门老人集殆千余篇传于家铭曰
　　繄王使君起海堧妙龄飞英振孤骞陈琳书檄何翩翩一箭拟下聊城坚心惟嫉恶民瘼蠲驱逐鸟雀同鹰鹯一行作吏非所便骞帷有志澄八埏封书直上沃帝渊太微执法光烱然春宫向学开经筵一日登封席为前顾公可试宜擢迁利器当遇蟠根宣欧闽行台两广连阳舒隂惨持化权幕非其人奚望旃六十三家宋故官执之犴死何繁寃公为辨析皆平反潘惟不支心则丹以死信理人所难维闽之南大府前畀公抚循面则颛锄薙强梗安惸鳏风颿踔海鱼龙翻万货山积来诸番晋江控扼实要关势取豪索非一端不动声气为周旋安溪有盗势结盘撞搪呼号动百千公然剽窃三十年为一郡患何迍邅公来约束毋妄干老熊当道百兽跧一旦解刀耕垅间溪山淡淡风日闲帅得其人人自安如君两除称衡铨幕府坐啸鸣化弦简节防目政猛寛四载终更公孰贤王尊虞诩相后先千年神劒埋山原郁郁夜气生紫烟何以验之石有镌
　　金故朝请大夫泌阳县令赵公神道碑铭
　　金自南渡后封壤日蹙军国调度百色所须悉取办民间然迄于亡而不知困其良法善经维持而有力者多农司辟令是归若乃防名俊造列官令宰终其职而不负所举者赵公其一也公讳鹏字搏霄蒲之河东人防习举业弱冠有声塲屋间擢贞祐三年词赋进士第父元善声韵筭学世以农致富及公第诸负债者悉折劵以贳曰吾所得已多尚何贪为其知止如此公释褐主苪城薄秩满令阙县请留公行台廉其能俾摄县务既而调同州澄城令民安公教政方着左曹请赴入补尚书省掾未几用荐者辟授泌阳县令泌边邑也户繁俗剽薄多不地着号称难理公下车设教条督游堕行视田里相民利病而兴除之见其土腴而桑鲜及知玉池沲坡等陂民尝资以莳稻歳获千万钟年深堤堰圯漏贪取恣引强者有余弱者不足田有涸而生埃者致相讼竟歳公审其若是令曰水为利殊博旱干有借焉正患润余而用不均又曰设使菽粟如流寒无袴襦将奚以卒歳乃揵圯苴漏潴漶散理沟洫复作斗门提阏十数处量田畴为可溉约束又置鼔畜犬于田畔以警其奸窃自是纷争息民无所私及课植桑岁至三十万株县以之致富焉公曰既殷而敎圣人之大经于是谨庠序表善恶以敦其礼让有射生张青者闯跨两徼颇横恣不法民嫉之公廉知摄至庭严加教戒就给田牛易籍农伍许以自新曰今而后奸枿少萌吾将不汝贷青悔愧自敛迄终更不复为非其兴利易俗先教后罚殆召父之治南阳也农司覈实以其绩上闻至有州县得人之谕防迁丰衍库司京城变人饥至相啖同僚欲私帑物以易斗食公曰我主吏死则吾分可窃君藏以偷生耶其人惭而止北渡后流寓淇南贫无为资时当路有知公之贤欲以一县相屈者公闻之曰余方以俭素自守其可荣以仕乎竟不应遂教诸生为业识者多之以甲寅岁夏六月二十九日观涨西城归憇坐础言笑而逝春秋七十有三积官至朝请大夫至元戊寅岁改葬公郡城东郭显应祠南百许歩郡君邢氏祔焉公凡五娶杨氏生子庭尝为郡学官女某适同年何氏子郭氏生女华仙适齐氏次雷氏令狐氏再娶阌乡邢氏生四子一女男曰康曰广广传家学尝任筦库以廉能称曰应曰廉读书通医术女舜英适陈嘉谋孙七人良弼遂良济民从龙显祖时敏克谦先生资雅厚长身白晢与人接未尝出一妄言衣冠顔貌望之知为一醇儒也所交皆一时才杰如石御史子坚李右司钦叔曁其弟钦用钦若杨都运焕然王华隂元礼何学博与之尝观河华风土秀润雄硕不随时高下先生挺生其间清明之所萃钟英彦之所霑浃宜其角逐文塲而擢名进士扬歴中外而称材大夫所居民富所去见思廪廪然有德譲君子之风词赋为平生颛门之学其经指授者皆有所成就恽年方志学受业门下今老矣凡两入翰林三贰宪府粗有所闻于时先生之敎有力焉子广来请铭曰是恽之责也其敢以不敏辞铭曰
　　于休先生德让君子力擢巍科声驰膴仕二宰剧县政平讼理敬谨廉勤富开田里化先罚后安行乐止异绩殊闻惊目骇耳人非不能未免有已邹论为邦厥有深防树畜耕耘王道伊始史传汉循龚黄信臣奋髯抵几莫之与伦谅公平生有得于此至今遗黎歌咏余美天歩改玉士或易节布衣归来敎授为业斗食茍生寜饥不屑铭无愧辞劖此麟碣是为亡社大夫之墓其光有
　　故正议大夫前御史中丞王公墓志铭
　　至元二十六年二月丙辰辰刻正议大夫御史中丞横海王君以疾卒于私第正寝敛有七日其子庸彛辈缞服累然持事状百拜以圹铭来恳以义以分有不得辞者公讳复字子初初名趾麟伯其字曽祖瑜大父松世家沧州俱隐德不仕祢府君讳昌龄金季尝游宦河南大梁亡起从恒山史侯参议军府事后以公命来摄衞州事有化于民惟君器识早为经略公所知已未冬自齐经中起君袭父职仍领州务明年中统建元真授衞辉二州同知又明年由州而路就陞贰总尹君遵守成宪越先正有光至元甲子转官制行授朝请大夫改倅彰德路无几以德望入为中书两司郎中调议宻勿宰相至以佳士上闻魏河朔钜镇吏重而俗嚣号难理特辍君以少尹来治乃曰清心不如省事省事莫若先杀吏权于是汰冗滥屏奸恶絶私谒尚德化民有李氏者珥笔构党持短长吓官府张甚君发其奸杖踣之万喙称快自是阖郡向风书叶翻香曹务为清简八年辛未春自中书舍人出知归德府府居河下流其秋水大至环城为海众胥沉为慼君廼督櫂师浮舟楫济民于丘陵林木上遂相水冲循横堤疏二渠一注汳渎一达河故道水随退得腴田万顷佃贫民仍请廪粟得万五千石活饥殍者既而复揵治回龙堤葛邑口于府西以絶永患曰乌可使吾民重渍于泉故水去而民益亲继丁母夫人忧去职未期诏起君充河南道宣慰副使国家方有事襄汉顺流以成破竹之势故军需百色羽书交督急于星火一责于我中间筹办君力为不少时大军复东掀五河战力而餽乏河走凌蔽川不易转致众艰于行君毅然以漕事自任至撞冰东下一夕冻歘解军威借以振众且服君事不辞难而害不茍避有如此者明年超擢陜西四川道提刑按察使寻进拜嘉议大夫行台御史中丞用膺才选既署事有告苏州应草窃以城叛者或议调急兵径讨公曰维扬去呉才三百里不当猝有此变恐憸人流言激之閧乗间以利贿耳与省议合遂驻兵近郊侦其实继发未晚已而果如料呉人得无虞而妥其临大事处置明审例如此淮甸沃壤千里公于上前论奏宜设农司募游食者开耕屯以尽遗利若尔非惟实内地且威剔遐陬坐销外侮韪其议付有司施行俄加正议大夫徙按河东山西道以事免归居三年竟以疾醻之遂至于斯哀哉享年六十有四前后宠锡凡十有一命官极通贵哀荣终始不为未遇以是月壬申葬汲县亲仁乡王尚里祢茔三昭首穴夫人夹谷氏前公亡再娶夫人秦氏生二子曰彛曰范范前公九月暴卒二女长安归徒单衍亡次适赵常白夫人杜氏生子曰庸二子并愿而有文学皆公所自教云曰子度曰女寿适陈氏皆先亡孙二人曰青牛范之子一在褓公为人器量深有经史学善持论识变通无赘言居养甚重周防甚谨及开物成务当其可为推致所学惟恐不臻于极然事无巨细率以大体中持耻近效取誉所谓以道事君者近之至威仪柔嘉小心式训又类夫仲山甫衞武公之行已承防鹿庵王公人品清峻慎许可尝诏公举可执政者乃以君名进奏其经济德业可知已初官河东时宪府争索隐币以副上需分司者不计应否悉掩为已功弊久恬不为怪至是公以前行没入十万余缗尽给之民又平阳府胥有以母丧甫輙从吉执役者公曰忘孝之人胡可与处廼按而斥之其惜体正俗又如此可书者尚多惟着其系夫事之重恐亦公之志也欤铭曰
　　大学为道将何为俾民一德新民彛行焉而底善是依要本平治先修齐俾民厥体用或违其在孔学非吾知倬哉王公天秉岐自穉细行初不遗若考翼事子肯基一日云厦看巍巍扬歴中外厚自持柔嘉维则非公谁又复当用行不疑翰音登天翅屡垂越若有物中絷维从心罔单体服羸期于俯仰无忸怩人或咨惜我则以道事君其庻几六十四载麟仪仪绶何若兮印何累贲夫松槚余光辉天其或靳将后贻俾为清庙璧与圭奉之天门光陆离仙山东麓朝气霏佳城郁郁君所归殁而从祢为受厘足慰下泉舍笑嬉零落不必西州悲我铭昭昭惟昧诒















　　中州名贤文表巻二十六
　　钦定四库全书
　　中州名贤文表巻二十七　　明　刘昌　编王文定公
　　碑志
　　大都复虞帝庙碑
　　幽陵之祠虞帝所从来绵邈庙据金故苑西北维兵后废不治独唐贞元间复庙碑宛在【顔真卿子頵书】人屡欲易去砻焉以它用主者心戃恍若有儆动乃已厥后道士陈志直庙西百举武起真阳观爲长春别院复购焉约不犯元刻用石背勒营建本始备力来徙碑与趺坼身挺植重不克举仆道士惕息磬折向碑祝曰今神显思若是愿置安处且逺荒秽尚敢他用以黩圣灵神惟降监庶毕兹志安载而去吁亦异哉初枢密赵公良弼尝建学宫于乡县求志爲工师既迄功以徙碑事迹来告公曰呜呼噫嘻皇乎休哉惟帝明德万古是式况冀土茫茫析而爲幽州者帝之所经画宜乎燕人祠飨不忘庙屡废而旋复也又遗碑岿然自唐歴五代辽金当大元戊寅凡五百有余歳神物护持俾勿坏汝归兴复之责不在师乎志曰唯即以道宫丕构作新庙而奉黼扆焉既而赵公将志之恳以复庙记见属某拜手稽首而飏言曰日月星辰帝明也君臣父子帝彝伦也山川风土帝疆域也是则声敎所暨巍巍乎与天地同休孰能名而能报哉今志黄冠师因赵公一言而复数百年之旧俾来者瞻天就日知慕帝德如蚁之赴羶可谓推原道本敬其所当敬乃知天理之在人心者曾一息而间断邪至于稽古乐善因机就功毗赞皇猷思成比封之美又以见赵公事君治民孳孳焉以尧舜之道存其心者也诚宜特书以诏来哲仍系乐章使都人歳时祀飨登以歌焉其词曰
　　帝降诸冯东方人兮幽幽深山鹿豕羣兮耕稼陶渔至爲帝兮风动八区烝一又兮矧惟析津帝经制兮物不苦窳化土泥兮圣灵在天濡鸿私兮阜财解愠南薫时兮鸢飞鱼跃日用而不知兮风移俗变天理存厥彞兮燕人怀思歆明德而祠兮八音庭陈鳯来仪兮九疑云深望何依兮我赓九歌言匪空兮皇天降衷绥惟帝聪兮恫彼下民中庸其鲜充兮呜呼而能一天下之虑允执其中兮
　　平阳府临汾县重修后土庙碑
　　平阳府治之西有乡曰晋源带汾河表姑射林墟栉比泉流交贯无寸壤闲旷山霏夕景杳蔼如画故河东称膏腴胜槩之地于斯爲最风俗率勤俭尽地利忧深思逺有陶唐之遗化焉用是富庶而事神报本之礼尤恪歳时单出惟恐居后岂终歳之劳一日蜡者之意欤樊氏里后土祠其来浸邈苍烟乔木轮囷离披已百余年物也兵烬来虽正寝岿然日就芜圯里中父老某等悯其若是乃谂于众曰吾党仰滋天休取足厚载歳比丰穰人用乐胥可不知其自邪今神庭未备不足妥灵揭防其谓我何咸儆惧闻命相与经画起废完故益新智者作其谋富者资其用取材于河陶甓于野础于山然后工者输乎巧壮者服其役营务既兴先后有叙于是缭重垣建台门作重寝列两序树庭屏凡三十八楹丹刻翚飞轮焕离立其配侍法从之属旄纛仪衞之数金碧绚烂森布左右莫不毕备游人过客载瞻载仪溪山草木亦爲动色凡费枲币仅万疋既落成某人等以礼币求文于予将以幽赞神明纪夫庙貌兴衰之自谨按汾阴后土祠乃魏鄈丘之制其典秩华缛肇于汉武元鼎行幸之初千载而下令人歌秋风之辞咏汾阴之曲想夫泛楼船济汾河千乗万骑威灵振赫回旌跓跸躬祀睢上祈谷报功于是乎在故歴代因仍以爲声明盛事旷古当然之典是则崇奉者国家之事非乡民所得拟也以理究之神睢者即有国之大社而社者自天子至于乡遂皆得置而通祀苐礼文制节有隆杀之异尔况土爲神广大博厚无所往而不在又汾阴在晋爲属邑以兹爲离宫异馆神游美报之所其谁曰不然呜呼三代已降教化衰而礼乐废礼乐废而祀典亡林林总总之民物则既戕心惑所向有射利徼福而已故祀非其类侥幸于万一者胡可胜数今冀方之民独能敦本返始奉所当祀俾歴世相承之俗敬恭诚洁永永是尊以荅高廪无疆之休较夫淫祀野祭者可谓知所向矣乃爲作送迎神辞春祈秋报歌以祀云其辞曰汾流兮容与林葩兮綉组被汾兮一曲坎坎兮击鼓荐琼芳奠桂醑俟神来欣乐胥芳菲菲兮满堂偃金枝兮翠羽报神德兮德何溥
　　右迎神
　　澹林扄兮山烟乗回风兮云軿神欲旋兮何迈奄上征兮朝元众纷舞兮罗拜欲神畱兮无言望极浦兮愁予目兮娟娟神笃我祜兮歳有年
　　右送神
　　绛州重修夫子庙碑
　　绛爲州甚剧其地蓄河山之润总六县以三万戸爲河东冠俗刚俭尚气义奄焉有三晋余习州治民庐高下覆压蟠蜛枕跨冈陵是依独夫子庙学据城之东北隅爽朗夷衍奠泽宫甚宜而素汾北来盘折容与带郡城而西望之一泮水然废撤既久莽爲榛墟逮州将艧泽郭公来始图兴复遂起大成殿泮宫门各三楹甫朽栈而公卒漠然狼藉者盖三年于兹噫将有待而然邪至元九年秋奉议马公来尹斯郡既谒告顾瞻咨嗟悯夫垂成之功日就陊剥乃以完故益新爲任于是完正殿壮台门创两序凡就屋五十余楹层栋轩翥墀陛整削松桷有舄硕硕其庭中设素王像以顔孟十哲配侍左右东西两庑绘六十二子及大儒二十有四衮冕冔裳峨峨奉璋奎壁辉映焕焉有光庙既成适选举令下士子来归洋洋满庠既而众议以州之治化及民者非一其大者著者可无闻于后来谒文于余因勉爲撰述且寓夫予之所感焉呜呼三代之治道莫先于敎学无重于育材材弗育则用乏其人民失化则不明乎善善不明则民入于僻民荡于僻则几何不爲禽犊也哀哉欲求吏之良政之善胡可得已若夫天地缊絪山川开阖蟠精粹灵非有今昔醇醨之间人之秉彝具存天之生材不乏然气之不充俗之不美者特以敎之无素养之未至耳今国家崇圣道开化源建辟廱于京师立学师于乡遂颛本业者复其身鸣一艺者无不庸是则大易人文之化菁莪乐育之方靡不备至奈何吏治者鲜推其本以簿书狱讼是务爲士者不思根极圣道以大学自任区区从事于章句之未是不副上之所求所望焉而曰道不明秦无人也宜矣尹蚤以学术侍彤庭厯台阁熟其然故下车之初首事学校作新士民耳目至成就若尔可谓能也已尹讳【阙】　郡人既书其兴建本末而系之以诗其辞曰
　　厥初生民秉彝昭融物欲外迁良心蔽防于铄元圣乃大有觉何効何则而先乎学吁嗟叔世降及汉唐道统湮微絺文绘章士骛空言吏昧厥治朝夕孜孜匪不摩励科学异端簿书期会愚者不及沦于自弃圣不世出发越道源粃糠虚文浩浩其天庙宫之建序庠是宣穆穆睿思意兹在焉而吏而士尚克勉旃盘盘閟宫完故益新马公之功本既立矣道由生矣眎爲饩羊乃予之耻
　　绛州曲沃县新修宣圣庙碑
　　曲沃县学旧矣始完于宋嘉祐初盛于金泰和间贞祐之兵荡焉无余前政茍訿初不遑防园蔬兴感薪刈其下者几五十祀逮至元己巳邑尹石抹公慨然以图复爲事工垂构而去尹侯簿贾天衢相与顾叹曰萧武弁能是乌可不卒其美然泽宫故地庳陋湫隘不足奠安神观耸邦民瞻相治城西北陬势夷且爽遂増崇前规而敞其礼殿焉既落成董事者许良等感萧君经始之勤今政赞终之善来谒文将刻石庙庭俾簉名于孙曹诸贤之列用垂示来哲窃不自揆敢以圣道之隆汚庙学之本末互陈而歴告之三代之世家有塾党有庠术有序国有学以师以令肄俊造其中时书歳考小大有成然后賔而兴之其典则六德六行其艺则礼乐射御书数然不可不知其所自故入学释菜奠于先圣先师示不忘本也彼朝夕见瞻无非智仁圣义忠和孝友睦婣任防之方凡邪説诐行放荡僻异之术非可辅世敎明人伦者率屏絶不容髪其间故三代道出一致有学而无庙周衰王者迹熄生民不被庠序之敎天理茫昧心丧厥守异端百家之说乗隙竝骛不无厖杂壅厎之蔽此太史公读功令未尝不废书而叹也及汉兴学馆林如鸿儒继作师传业受学古莅官守其说而不易故谋王体断国论一以经旨爲据于时公卿大夫士吏文学气节云蒸雾散彬彬然几三代之风何其盛哉此无他圣道明而百家自息也逮魏晋隋唐以来慕高尚者以虚无爲宗干利禄者以科举爲业其视穷理正心修已治人之道懵不知爲何事时则三物之敎弗明于上先王之泽不及乎下单爲庙祀尊孔氏而王之三代敎育之实泯泯扫地矣所谓有庙而无学间有卓越特达之士出芟夷浮学羽翼圣道爲任然莫能拯起其弊而全济其溺者何哉盖道之隆汚学之盛衰一系夫王政好尚而爲之有无也呜呼三代吾不得而见之得见两汉斯可矣今国家昭至德建民极劝学敦农崇化厉贤凡所以风四方而开太平之基者靡不兴举故经明行修之士往往宾兴天府擢位卿相以心正意诚国治天下平之道已尝佐天子而理百官矣士之不志于古则已茍志于古舎斯时之易将何所求所待焉曲沃自昔以剧称土腴物阜爲绛诸县甲俗刚佥力穑尚气义忧深思逺奄焉有唐晋余烈尤不可后者敎也本既立矣道由生矣师帅者能仰体上之所向以明伦实敎作新士民耳目俾知所以学异时人材辈出斌斌然追两汉之风孰谓不张本于斯邪不然钓采华名爲饩牵告朔之所吾不知其可也铭曰
　　维晋曲沃以剧称绛山左戒汾右倾山川开阖气上蒸风俗勤俭余刚棱邑居万家业有恒既富而敎廼世程呜呼庠序敎所生石君作尹追良能奉宣德化根以诚清庙起废功勃兴心计百至经载营惜哉垂构任遽更后人继之率有成方华古础排巨楹文欀藻栋浮云萦相前増崇尤克承敎其铺敦道日宏春风隐耳弦歌声始谋赞终匪自矜吏民怀感思以铭我诗刻石碑庙庭
　　解州闻喜县重修庙学碑铭
　　尧舜用道以治天下孔子任道以垂万世其所以明伦建极论政造士迩说远怀者不外夫术有序国有学而已后之君人者思欲化隆唐虞坐牧牖易之道舎夫子之敎将安法欤我国家尊师重道明德新民风动海防爰自京师达于郡邑乡遂率建敎官勉士以德趋民于学其比隆致治之意固云极矣而承宣鼓舞寔守令之职是则道生之本敎始之基其可后而闻喜在秦曰左邑桐乡逮汉元鼎间始易今名其爲县董泽奠鸣条雄盘逺带风土夷沃通晋走蒲古爲咽会名卿硕德代不乏人顾山川之气钟灵萃秀必自人文德化薫陶涵浸者尔县庙学旧矣枕城之艮隅地势穹窿如神龟负图背露渊水苍官荟郁环列庭戺秋烟古色望之俨然皆数百年物也按庙碑由宋迄金宰是邑者增崇非一故制度宏丽甲于诸县迁革以来神栖碑屋幸脱煨烬然歳年緜邈人迹罕至浸淫于壤藂草棘而宅狐狸盖有年于兹至元己巳从仕郎张君来尹是县首以营治爲任既而监县事托台簿司天禄佐史刘瑞争出廪料资所费而济厥如榱栋桷栌之倾腐者瓴甋阶陛之缺裂者举易而新之复起讲肄之堂斋庐之位至于神门庖库畦圃游息之所莫不毕备用十年春二月释菜礼告成厥功百年伟观顿还于旧粤明年春史刘瑞介汾西前尹王延年持温国文正公学记踵门而请曰不腆敝邑猥致力于乡校功甫僝而尹适去乌可俾上官之譱藐焉无闻于后以职以分瑞也寔任其责拟揭诸丽石以告来哲不肖素陋于文以恳请坚切辞不能已敢勉爲书之又窃喜幸得列名于司马公之下风固所愿也尹晋州临汾人讳仲祥资明良果于从政故其爲善卓卓有成也如是较夫从事于簿书期会之末者不曰有志于本知敎之所基者欤诚可歌也已其辞曰维汉闻喜古桐乡东浸董泽南条冈千年乔木秋烟苍庙宫盘盘枕艮方平时弦诵溢两庠代不乏贤古明良如俭显魏度相唐风云感会龙虎骧至今德业何昭彰神居虽存地土荒蒿莱没人狐兔藏风云穿漏摧栋梁张君下车心慨伤首以营治如弗遑同寮见义爲赞襄咨嗟吾道百孔疮顿还旧观蔚有光斋庐有室讲有堂我南走蒲过此邦亲覩盛事思彷徨吾儒有例善则扬作诗岂惟示不忘士民向化此本张呜呼庙碑古甘棠
　　重修孤竹二贤庙碑
　　首阳山孤竹二贤祠肇见于李唐増隆于前宋金贞祐末爲戍兵撤而槱之国初郡人徐帅因废基而屋焉后四十载当至元九年黓歳恽自御史里行来官河东以是年冬十有一月按部至于蒲坂适致祭令下遂斋沐奉祝只拜墟墓庭序藂翳路寝倾圯遗像黯昧陊剥就灭于戏前政之不举至于斯邪非惟不称明诏尊显风烈之义而大惧不职下陨敎条吏隳不恭恶可狥狃于是只会属吏作新是图资聚既营众工趋事仍命府掾长吴举董治厥役改新肖像以俨神仪逮明年夏五月复行县次蒲吏告讫功用六月丁亥躬率僚属以少牢之奠敬妥神栖带河表华新宫敞然山烟庭木奕奕动色守吏不任之责庶乎其少塞矣知府杨居寛请书其事于石以诏来者噫二贤圣之清者也其出处大节求仁本心兴懦厉贪之操息邪惧乱之功孔孟称之详矣揭若日月亘终古而不熄小子其敢儗诸然读黄太史所述去国谏伐盖宗国有不说好事者爲之説耳窃有所疑焉若曰非让而逃国人恶而逐之乌在其爲贤也且以避纣不有其位孔子何爲称求仁得仁子贡何以审夫子不爲卫君乎至于义抗自终耻食周粟亦谓事不经见臧哀伯何独称武王克商义士犹或非之不然二贤者北自海滨闻善养来归当周命惟新明义崇德之世不知俯仰何所愧怍僵踣于兹山之下乎故特表而出之必有能辨之者仍爲蒲人作迎享神辞俾歳时歌以祀焉辞曰
　　琼爢洁兮兰馨错蔬兮荐神庭条之山兮河之水回风潇潇兮波弥弥神之逺游兮迩何归南呌虞舜兮帝禹与追以暴易暴兮吾知其非国极所钦兮祀典载熙槃非周粒兮桂酒芬菲民之载神兮清风庶几偃回斾兮入室陈钟鼓兮载考载击千秋兮万歳于焉兮永息
　　衞州创建紫极宫碑铭
　　维衞紫极道宫全真师冲虚子房公所剙建也初公既参丘尊师于海上长春目其气志非凡殊称异之居无几何全公主马坊之清真观迨国朝壬寅歳聊摄赵侯请师住持郡之元都宫于是鹤驭东游道出敝邑汲长赵实扈林闻师道价重一时以治城崇道里隙地广六十举武纵则倍之奉师爲元览别馆忻然许焉辍其徒张志洞等结茒以居尝阙地得石上刻宋太宰张邦昌诗什知爲呉越钱氏子孙隶华庵故基也师畱博仅纪而西还淇上方履满戸外毎以居逸敎无爲虑因集其徒而告曰吾大方家虽清虚自然爲宗要以应时衍化爲重讵容山林长往归洁一已乎且吾行天下多矣未若衞之土中而处会俗美而易化不于焉阐吾敎尚何往然祝延宝供香火焚修之所非大壮丽不足以张皇敎基竦道俗瞻敬之心也廼命门徒孟志元赵志朴率众下商洛之材跋涉囏阻以歳月得木万计遂建正殿七钜楹内设三清大像示至道之原也中起通明观以奉玉皇黼扆钦天帝之尊也后复作七真殿五筵叙列僊品见敎之传也下至坛墠神闼斋室庖湢廐库蔬圃莫不毕举师素负巧思志坚而气充规橅位置意匠中定不待画宫于堵而爲执用者之法要使坚完巩固爲数百年物寻师委蜕仙去遗命志朴等曰今大功将集无以吾存殁而作有间勉强前修以卒吾志故志朴等三十年间焦心劳思攻苦食澹继述师训犹一日然今则绘彩供帐截然一新金光五云绚烂溢目宏丽靖深爲一方伟观其工费之广自力其力初不外假而众忘劳焉实经始于壬子之春迨至元甲申秋工告迄功志朴乃件右师之行业与夫兴造本末踵门磬折谒予文者再余以乡梓盛迹且与师有元谈之雅勉爲叙次之师讳志起潍州昌邑人幼业儒既而以异梦有觉遂入道爲人气貌魁奇操行清峻通古今善篆籀乐与名士夫游至于醮祭之获福云鹤之显异所在惊动世之耳目者爲多遗山谓师外朴而内敏质直而尚义似夫墨名而儒实者盖确论云宜其事业成就如此至元戊寅志朴以师德请于朝防敕定僊号曰宏贞体静真人若志朴者于师弟子之礼始终尽矣尚犹以师不覩道缘大成爲欿予慰之曰不然昔真人舎清真而游博去博而终税驾于衞今虽神游无方其眷恋于此也必矣况共衞间名山胜境固有小有洞天如元元化现于仙山公和舒啸于苏门海蟾畱题于白鹤仙踪灵贶前后接踵见于方志杂出于传记之说者昭昭矣异时驭风骑气追陪真仙安知不过故山而畱语俯华表而増怀而爲孙刘絶尘之举也邪仍作歌诗详见师志俾刻诸乐石虽緜亘千祀庶几来者有所考焉其辞曰
　　道家者流本静清杳冥而无迹与形崈慈尚俭贵不争兹乃黄老之常经有时土苴爲世程祈禳醮祭由是生像缘敎设虽强名雄楼杰观争峥嵘猗嗟先生起营陵魁伟德业元门英至人未免安傃行河山两戒防金庭方花古础排巨楹紫云爲盖青云城羣仙嫓统须皇灵紫垣落落罗天星先生演化意有徴后孰倦焉先此营庶用张本道可兴隂助政治歌清寜大缘未竟歘上升门人攀慕涕雨零歳累月积大有成惜不久视爲宗盟仙宫洞房本不扄神游八表风泠泠来过故国宜少停紫极夜气开蓬瀛追攀逸驾非吾能尚想爲国储休祯风时雨若谷不螟下洗浇俗还淳诚我诗刻石何千龄要作华表归来铭
　　大元国大都创庆天庆寺碑铭【并序】
　　大雄氏之爲敎如慈云慧日覆焘无际惟得其人道乃大行宫居像设亦从而炽盛之我国家鼎定全燕敎隆内典故精蓝胜刹妆严宝界金碧相望有佛国大乗气象维永泰寺肇基自辽弥陀者泰之别院也大安兵烬废撤不存鞠爲茂草者五十余年大元至元壬申有僧雪堂者始来结庵而主之先是师业嗣法犹窟潜天德以经戒严机锋峻越在云朔名动京师尝假息间有以天庆名所栖而告之者初不谕其故既而驸马高唐郡王闻师名德喜之既觏止即依慈荫叩真诠师顺事随方日有所觉以至承嗔获谴非罪而罹苦毒者因闻一言多所纵释其后王请师住丰之法藏院仍赠具锦法衣用着显异寻以道行上闻有诏所在护持及观光大都郡王廼出重币易是院爲师待问驻锡之所与其徒奉香火修洁精进而已至于建大道场扩充无量功德盖遵养而有俟也逮甲申冬皇孙噶玛拉以师持诵保厘故欲辟静室处之宫府辞不可翼日出货泉二十五百缗洎名骠二仍谕留守段祯詹事丞张九思即所居庀徒藏事起三大士正殿丈室七巨楹下至门闾庖湢賔客之所畧皆完美始于乙酉之春成于丙戌秋仲役初作阙地得废钟所刻天庆二字考之盖有辽建号也事梦既协即爲新寺名额于是倚晬像于金光沸潮音于空际有来诸天普临双树顾諟永泰废余复爲清凉法观矣后三歳奉皇孙奁香礼江浙名刹起造藏经师冐涉江湖往返万里存神过化高风所及奔走供养且有金仙通灵伽蓝主护之应吁亦异哉凡得经四藏计二万八千余巻分贮大都之开泰天庆汴洛之惠安法祥及永丰法藏院仍以法物付之使人无南北通畅元风寿圣皇赞宝绪天花雨纷梵唱雷动日开八方之供者此师之所图惟也宜其经来神卫号应基先虽老柏重荣神松回指有不是过者遂不千里逺持待制王之纲事状以寺碑来请曰山僧空疎无足比数以义以契尚宪使与顾以铭章贶之始终之愿毕矣予以师憙儒学有器识所交皆藩维大臣文武豪士缓急于士大夫周旋不荣悴间解纷振乏要有实效然去来其间殆云凝而风休也尝即寺雅集自鹿庵左山二大老已下至野斋东林凡一十九人作爲文字道其不凡时方之庐阜莲社云是亦将因儒释僧之特达者也宜其行业成就如此固可以着金石而垂不朽矣师讳普仁字仲山姓张氏雪堂其道号也世爲许昌人父世荣官至丰州司録叅军母夹谷民师生有征祥甫毁龀不荤酒哜初祝髪于寿峰湛老再具戒于竹林云和尚及参永泰赟公一见器异即防印可至有机锋洒落莹彻冰轮头角峥嵘光腾星纬之谕赟出临济第而上之师乃慧照十九代孙也过镇阳树碑表行濬源接派以昭眞本于尊祖追逺光又赫焉余尝论天下之事虽小大有殊醻酢注措皆有本末就释氏敎论之佛法者本也塔庙者末也崇其末而遗其本求进于道亦以难矣若师也可谓持用有方审所先后者哉乃随赞叹而作偈曰道之大原出于天物生而静乃本然扶持有术系后传惟圣日逺湮其言夺攘矫防纷目前佛乗自西来竺干慈愍济度心爲先众生迷惑不知觉沈溺苦海甘流连人人安得以手济以法爲栖经爲船奉持顶戴破黑业火宅变幻生青莲龙宫绀殿尽瞻礼贝香须满黄金田阿师振锡下南海岂爲头角争昂轩向来四万八千偈重与震旦开经筵燕丰汴洛还旧贯佛界珠网摇秋烟羣昬再晓栖至善如梦日月金沙渊汉人得经才四十未若此举思无边功圆行满师不有归之帝孙祈永年八方奠枕磐石靖天子万寿南山坚圣孙神子丽不亿惟城惟藩复惟宣归来文室炷香坐但觉钟鼓清而圆从此婆椤双树底知师澄定草鞵禅
　　浑源刘氏世德碑【并序】
　　金源氏倔起海东当天会间方域甫定即设科取士急于得贤故文风振而人材辈出治具张而纪纲不紊有国虽余百年典章文物至比隆唐宋之盛若夫笃志力学挟艺应选首破天荒魁冠多士父子昆季相继擢第爲名士夫作良牧守文行端雅门第清峻爲金朝第一流者其惟浑源刘氏乎刘氏出彭城望族五季板荡播迁朔土辽末逺祖讳用者居宏州顺圣县之耀武闗世业耕稼生子翰赠承德郎配张氏追封彭城郡太君生防字仲谦即今监察御史邻之高祖也始释耒耜习进士业当辽金扰攘际学未尝一日废天会二年肇辟科场公以词赋第一人中选惟辽以科举为儒学极致文体厖杂萎薾视晚唐五代尤为卑下公励精种学文辞卓然天成妙絶当世一扫假贷剽切牵合补缀之弊其后学者如孟宗献赵枢张景仁郑子皆取法焉金国一代词学精切得人爲盛由公有以振而起之也释褐右拾遗转知天城阳曲怀仁三县擢大理正迁平阳府判官安东节度副使两贰大理寺出刺石州累官中大夫年六十三卒于位翰林学士张景仁碑其神道公性淳厚见义固执待物诚好诱掖后进三爲理官议狱主恕不屈于权贵故多平反尤长于治民兴利除害若嗜欲然施设有条理简便可持久所去见思图形奉事素爱浑源山水幽胜买田家焉晚号南山翁夫人浑源雷氏北京转运使思之女封彭城郡君生四子曰汲曰渭曰早世曰濬汲字伯深颖悟絶人早传家学与弟渭同擢天德三年进士屡爲州县有声累官朝散大夫应奉翰林文字西京路转运司都勾判官平生寡合不羇慕郭林宗黄叔度之爲人晚节倦于游宦放浪山水间以遣兴读书爲乐称西嵓子述寿藏记叙其行已甚悉卒年五十八郓王府文学陈讷铭其墓有西嵓集行于世屏山李之纯引其端娶曹氏追封彭城县君一子偘字稚川大定十年进士第积资奉直大夫丰王府文学兼记室叅军孙一从防字和卿奉职出身善作诗曽孙文祖渭字仲清少好学克绍箕裘既登第授承德郎知秦州陇城寨事调隰州军事判官终朝列大夫岢岚州刺史号【阙】　老人一子价河水泊酒监曰濬廼邻之曽祖博学强记少有声场屋间既而用廕入仕至安逺大将军饶阳令配张氏封彭城县君生四子佖似俨俣佖字稚行宣武将军眞定府军资库使三子从善字泽卿彰德府酒监从皋字平卿从契字礼卿武义将军克胜军副都统孙五人曰郊义武将军曰郅等俱早世似字稚章孝敬友爱出于天性力学能文称其家声四试于庭不偶用恩赐第授承仕郎华州教授再任承直郎主沂水县簿娶王氏封彭城郡太君寿五十五终于家遗文雄深简古有廼祖风尝训子孙曰爲士当先行检如丝之洁将立其身愼无防污汝佩吾言则无忝矣故屏山李纯甫表其竁曰善人刘公之墓其爲士夫之纪盖可见矣一子从益字云卿自髫龀时已有成人度擢大安元年进士乙科调鄯阳丞长葛簿陈州防御判官皆有治绩投机应变措画出众意表进提举南京路货事丁沂水君忧起复拜监察御史君负材尚气资之以学欲使事业表表大见于世一旦职与志合所言朝廷纪纲时政利病竟与宰臣辨论得失不屈去职闲居淮阳与诸生讲明伊洛学久之选令叶县至则锄强剔蠧豪族恶党禁不敢少肆请免通租三万石致流民自归者口数千大起孔子庙既树敎本集诸生肄习其中风化大行考课爲河南最未几诏入翰林爲应奉不逾月而卒得年四十有四雷御史渊志其墓赵翰林秉文勒铭神道皆称其器识明敏刚直敢言学可以辅政敎材足以济时艰赍志以殁士论惜焉叶民至庙而祀之孔子称遗直遗爱者岂近是邪蓬门其自号也盖取南山翁诫子诗元自蓬蒿出门戸莫交门戸却蒿蓬之句有文集十巻粹而赡通而不流类其爲人内子严氏封彭城县君子二祁郁祁字京叔少颖异爲学能自刻厉有竒童目弱冠举进士廷试失意即闭戸读书务穷逺大涵鍜淬一放意于古文间出古赋杂说数篇李屏山赵闲闲杨吏部雷御史王滹南诸公见之曰异才也皆倒屣出迎交口腾誉之及与御史公退居于陈相与讲明六经直探圣贤心学推于躬行践履自是振落英华收其真实文章议论粹然一出于正士论咸谓得斯文命脉之传壬辰北还乡里躬耕自给筑室曰归潜歳戊戌诏试儒人先生就试魁西京选充山西东路攷试官后征南行台聂赫公闻其名邀至相下待以宾友凡七年而没享年四十有八翰林承旨王磐志其墓娶史氏洛阳名族一女适前监察田芝子文冕一男景山终国史院编脩官孙一兴同有神川遯士集二十二巻处言四十三篇归潜志三巻行于世郁字文季亦名士中统元年肇建中省辟左右司都事出尹新河召拜监察御史能文辞工书翰别号归愚卒年六十一娶赵氏前礼部尚书璜之女一子景嵓邺字伯震一子景峦俨字稚昂邻之祖也登承安二年进士第累官至中奉大夫秘书少监壬辰北渡痛宗国云亡蹈河而死配李氏封彭城郡夫人三子从禹字虞卿登至大七年辞赋第官至朝散大夫同州录判一子曰都从恺字舜卿自幼卓荦不羣稍长入乡校擅能赋声再举不契就廕补官授武义将军登封主簿已能综覈县务束湿吏曹人不敢以少年书生易之国初生聚稍集遴选廉能急于抚字辟府君摄领韶州事继真授宜阳令县当兵后庶事草剙下车廉知其利病休戚斟酌而更易之凡科取差徭必騐其等第俾均输焉暇则集俊秀于县庠讲明礼义美善风俗爲政才期月而颂声四达终更授河南府路经歴素精吏事婉画恢恢刃游余地致六房无滞务公余与紫阳杨丈西庵杨公九山李子防薛庸斋防之觞咏于泉石间中统四年正月二十八日以疾卒于私居之正寝寿五十有五娶张氏宣德望族贞靖柔懿自在父母家已称纯孝及归于刘事舅姑恭顺饮食服御非经其手不进也终于至元二十三年十月二十日享年七十有五葬合袝子男三人字君美平江路人匠提举至元三十一年十一月以疾殁得年五十有五配段氏享年四十有九鄗袁部场管勾邻才识警敏练达时务由省掾授承务郎工部主事次陞承直郎顺德路总管府判官选充监察御史女二长适浑源州王氏次适应州元帅韩公之孙孙五绍祖江浙省宣使庆祖淀山巡检继祖胜童乞童从稷字贤卿终济南路儒学敎授三子曰郇曰郴曰郛俣承奉班只候遂州酒监一子从周字文卿刘氏先垅始葬顺圣之耀武闗南山翁徙祖茔于浑源县东北黄嵬乡御史君以世故流离起先茔于宛丘神川旅殡洹水归愚定窆燕山令邻奉大父中奉公衣冠及考妣柩安厝于河南北邙之原是爲浑源刘氏洛阳新阡邻复欲彰先懿昭孝思图不朽谂不肖尝问学于神川先生知其家世颇详持张陈李赵雷王诸公铭志求述世德碑以猥列后进年迫衰谢不能发越先贤事业且何敢秉笔于诸名胜之后坚辞者久之邻复曰金亡士之北渡者百不二三今消磨已尽求接见先辈老于文辞而最知名者莫公若也今弗惠顾则先世之事将何于托不获巳廼采掇诸公绪余及已之闻见而知者会归其极而系之铭铭曰
　　汉庭射防贡士遗风排黜百氏仲舒是崇唐文三变败北无从振起衰薾尊昌黎公两公杰出莫之比隆考其裔孰继芳踪大名难再气数奇穷金源立国网罗才雄首魁多士惟南山翁程文妙絶一世师宗当时景仰韩董攸同子孙克肖家学是攻巍科七决声华摩空故家文献泱泱大沨蓬门卓尔世业克充言直行果节效匪躬支撑倾頺致时之雍赍志虽没留名则鸿中奉矫矫职贰大蓬存亡惟义表我孤忠子孙昌炽爲报则丰神川力学洞圣心胷明理贯道匪文奚工玉佩琼珠大振辞锋导家学之渊流会百川而朝东章甫适越惜不时逢阴相同气先志恢洪朱衣白简乗御史骢何刘氏之多贤试防绎其始终种德植善无逾于农立志务学禄在其中忠义仁恕传嗣弥缝维人事之克尽见天理之昭融宜泽流浑水之源青蔚南山之峰北邙之原岿然新宫世故牵率匪忘祖封是惟金百年文宗之裔过者敬恭



</div>
    <div class="pagination">
<a href="中州名贤文表_page19.html">上一页</a><span>...</span><a href="中州名贤文表_page15.html">15</a><a href="中州名贤文表_page16.html">16</a><a href="中州名贤文表_page17.html">17</a><a href="中州名贤文表_page18.html">18</a><a href="中州名贤文表_page19.html">19</a><span class="current-page">20</span><a href="中州名贤文表_page21.html">21</a><a href="中州名贤文表_page22.html">22</a><a href="中州名贤文表_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
