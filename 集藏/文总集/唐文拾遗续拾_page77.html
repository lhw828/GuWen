<!DOCTYPE html>
<html>
 <head>
  <meta charset="utf-8"/>
  <title>
   唐文拾遗续拾 - 第 77 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐文拾遗续拾 - 第 77 页/共 96 页
  </h1>
  <div class="content">
   ○新罗国武州迦智山宝林寺谥普照禅师灵谥碑铭
    闻夫禅境元寂，正觉希夷，难测难知，如空如海。故龙树师子之尊者，喻芭蕉於西天；宏忍惠能之祖师，谭醍醐於震旦。盖埽因果之迹，离色相之乡，登大牛之车，入罔象之域。是以智光远望，惠泽遐流，洒法雨於昏衢，布慈云於觉路。见空者一息而越彼邪山，有为永劫而滞於黑业。矧乎末法之世，像教纷纭，罕契真空，互持偏见，如擘水求月，搓绳系风，徒有劳於六情，岂可得其至理。其於众生为舍那，舍那为众生。众生不知在舍那法界之中，纵横造业；舍那亦不知众生在苞含之内，湛然常寂。岂非迷耶，如此迷者，大不迷矣。知其迷，惟我禅师乎！或谓此说为落之言。吁！道经云：“上士闻道，崇而奉之；中士闻道，抚掌而笑。”不笑不足以为首也，此之谓矣。
    禅师讳体澄，宗姓金，熊津人也。家承令望，门袭仁风，是以庆自天钟，德从岳降，孝义旌表於乡里，礼乐冠盖於轩裳者也。禅师托体之年，尊夫人梦日轮驾空，乘光贯腹，因之惊悟，遂觉有怀。及逾期月，不之诞生。尊夫人追寻瑞梦，誓祷良因，膳彻段，饮断醑醴，胎训净戒，骘事福田，由是克解分蓐之忧，允叶弄璋之庆。禅师貌雄岳立，气润河灵，轮齿自然，金发特异，闾里声叹，戚□咸惊。从襁褓之年，宛有出尘之趣；登龆龀之岁，永怀舍俗之缘。二亲知其富贵难留，财色莫系，许其出家游学，策杖寻师。投花山劝法师座下，听□为业，抠衣请益，夙夜精勤，触目无遗，历耳必记。常以□冶粗鄙，藻练僧仪，积仁顺而烦恼蠲除，习虚静而神通妙用，超然出众，卓尔不群。後以大和丁未岁，至加良峡山普愿寺受具戒。一入坛场，七宵行道，俄有异雉，忽尔驯飞。有稽古者曰：“昔向陈仓，用显霸王之道；今来宝地，将兴法主之征者焉。”初道仪大师者，受心印於西堂，後归我国，说其禅理。时人雅尚经教，与习观存神之法，未臻其无为任运之宗，以为虚诞，不之崇重，有若达摩，不过梁武也。由是知时未集，隐於山林，付法於廉居禅师，居雪山亿圣寺，传祖心，辟师教，我禅师往而事焉。净修一心，求出三界，以命非命，以躯非躯。禅师察志气非偶，素概殊常，付元珠，授法印。
    至开成二年丁巳，与同学真育、虚会等，路出沧波，西入华夏。参善知识，历三五州，知其法界嗜欲共同，性相无异。乃曰：“祖师所说，无以为加，何劳远适，止足意兴。”五年春二月，随平卢使归旧国化故乡。于是檀越倾心，释教继踵，百川之朝鳌壑，群领之宗鹫山，未足为喻也。遂次武州黄壑兰若，时大中十三祀，龙集於析木之津，宪安大王即位之於年也。大王聆风仰道，劳於梦魂，愿辟禅扉，请入京毂。夏六月，教遣长沙县副守金彦卿赍药迎之。所以处云岩之安，兼属结戒之月，托净名之病，陈六祖之辞。冬十月，教又遣道俗使云岩郡僧正连训法师、奉宸冯等，宣谕纶旨，请移居迦智山寺。遂飞金锡，迁入山门，其山则元表大德之旧居也。表德以法力施於有政，是以乾元二年，特教植长生标柱，至今存焉。宣帝十四年仲春，副守金彦卿夙陈弟子之礼，尝为入室之宾，减清俸，出私财，市铁二千五百斤，铸卢舍那佛一躯，以庄禅师所居梵宇。教下望水里南等宅，共出金一百六十分，租二千斛，助充装饬功德，寺隶宣教省。咸通辛巳岁，以十方施资，广其禅宇。庆毕功日，禅师莅焉，虹之与，贯彻堂内，分辉耀室，渥彩烛人，此乃坚牢告祥，娑迦表瑞也。广明元年三月九日，告诸依止曰：“吾今生报业尽，就木兆成，汝等当善护持，无至隳怠。”至孟夏中旬二日，雷电一山，自西至戌。十三日子夜，上方地震，及天晓，右胁卧终。享龄七十有七，僧腊五十二。於是弟子英惠、清奂等八百余人，义深考妣，情感乾坤，追慕攀号，声动溪谷。以其月十四日，葬於王山松台，垒塔安厝。
    呜呼！禅师名留於此，魂魄何之？生离五浊，超入八空，乐寂灭而不归，遗法林而永秀。岂惟济生灵於沙界，实亦裨圣化於三韩。《礼》云：“别子为祖。”康成注云：“子若始来在此国者，后世以为祖。”是以达摩为唐第一祖，我国则以仪大师为第一祖，居禅师为第二祖，我师为第三祖矣。中和三年春三月十五日，门人义车等纂集行状，远诣王居，请建碑铭，用光佛道。圣上慕真空之理，闵严师之心，教所司定谥曰普照，塔号彰圣，寺额宝林，褒其禅宗，礼也。翌日，又诏微臣修撰碑赞，垂裕后人。臣兢惶承命，直笔为词，但以供奉宸衷，敢避文林嗤哂。词曰： 
    禅心不定兮至理归空，如活琉璃兮在有无中。神莫通照兮鬼其敢冲，守无不足兮施之无穷，劫尽恒沙兮妙用靡终。（其一）
    寥廓舍那，苞育万物。蠢蠢众生，违舍那律。律既罔体，复谁是佛？迷之又迷，道乃斯毕。（其二）
    大哉禅师，生乎海域。克炼菩提，精修惠德。观空离空，见色非色。强称为印，难名所得。（其三）
    有为世界，无数因缘。境来神动，风起波翻。须调意马，勤伏心猿。以斯为宝，施於後贤。（其四）
    乘波若舟，涉爱河水。彼岸既登，惟佛是拟。牛车已到，火宅任毁。法相虽存，哲人其萎。（其五）
    丛林无主，山门若空。锡放众虎，钵遗群龙。惟余香火，追想音容。刊此真石，祀法将雄。（其六）
    （中和四年岁次甲辰季秋九月戊午朔旬有九日丙子建。）
    ☆金□□（阙名）
    ○新罗文武王陵之碑
    （上缺）後兵殊配天统物，画野经圻，积德□□，匡时济难，应神（缺）派鲸津氏映三山之阙，东拒开梧之境，南邻□桂之□，□接黄龙，驾朱蒙（缺）承白武，仰（缺）问尽善其能，名实两济，德位兼隆，地跨八夤，勋超三□，巍巍荡荡，不可得而称者。我新罗（缺）君灵源自敻；继昌基於火官之後，峻构方隆。由是克□□枝，载生英异，■侯祭天之胤，傅七叶以（缺）焉。十五代祖星汉五，降质圆穹，诞灵仙岳，肇临□□，似对玉栏，始荫祥林，如观石纽，坐金舆而（缺）大王思术深长，风姿英拔，量同江海，威若雷霆，□地□□□方卷迹，停烽罢候，万里澄氛，克勤开（缺）简□之德，内平外成；光大之风，迩安远肃。□功盛□□□於将来，叠粹凝贞，垂裕於後裔，（缺）挹□舍谦乃圣哲之奇恩以抚人，宽以御物，（缺四字）知其际，承德者咸识其邻，声溢间河（缺）峰而疏干契半千而诞命，居得一以□□，照惟几於丹府，义符性兴，洞精鉴（缺）恬□辅质情源湛湛，吞纳□□襟（缺六字）握话言成范，容止可观，学综古（缺）之训，姬室拜桥梓之（缺）大唐太宗文武圣皇帝应鸿社（缺）宫车晏驾，遏密在辰，以（缺）舜海而沾有截，悬尧景以烛无垠，（缺）著□□□而光九列，掌天府以（缺）感通，天使息其青，安然利涉（缺）近违邻好，频行首鼠之谋，外信（缺）熊津道行军大总管以君王（缺）列阵黄山，胃聚鸱张，欲申距（缺）至贼都元恶泥首辕门，佐吏（缺）三年而已。至龙朔元年（缺）所宝惟贤，为善最乐，悠仁（缺）朝野欢娱，纵以无为无（缺）贶更兴太伯之基，德（缺）之风，北接挹娄，蜂（缺）诏君王使持节（缺）军落於天上旌（缺）之谋出如反手，巧（缺）丸山有纪功之将，以（缺）真九合一匡，东征西（缺）宫前寝，时年五十六，（缺）牧哥其上，狐兔穴其傍，（缺）烧葬，即以其月十日火（缺）妣天皇大帝（缺）王礼也。君王局量（缺）国之方，勤恤於八政（缺）归，乃百代之贤王，实千（缺）清徽如士，不假三言识骏（缺）而开沼，仿佛濠梁，延锦石以（缺）之宾，聆嘉声而雾集，为是朝多（缺）即入升忘归，射熊若返，太子鸡（缺）丹青洽於麟阁，竹帛毁於芸台，（缺）余下拜之碣。乃为铭曰：
    （缺）侍星精（缺）域，千枝延照，三山表色。盛德遥传，（缺）道德像栖梧（缺）允武允文，多才多艺。忧人吞蛭，尊（缺）九伐亲命三军（缺）威恩赫奕。茫茫沮，聿来充役。蠢（缺）钦风丹甑屡出（缺）镇空（缺）雄。赤鸟呈灾，黄熊表祟。俄随风烛，忽（缺）命凝真，贵道贱身，钦味释（缺）葬以积薪，（缺）灭粉骨鲸津，嗣主允恭，因心孝友，罔（缺）鸿名，与天长兮地久。
    ☆阙名
    ○新罗镜文
    三水中，四维下，上帝降子於辰马。先操鸡，後搏鸭，此谓运满一三甲。暗登天，明理地，遇子年中兴大事。混踪迹，沌名姓，混沌谁知真兴圣。振法雷，挥神电，於巳年中二龙见。一则藏身青木中，一则现形黑金东。智者见，愚者盲，兴云注雨与人征。或见盛，或视衰，盛衰为灭恶尘滓。此一龙，子三四，递代相承六甲子。此四维，定灭丑，越海来降须待酉。此文若见於明王，国泰人安帝永昌。吾之记。（《高丽史》一）
    ●卷六十九
    ☆突厥可汗默啜
    默啜，骨咄禄可汗之弟。天授初，骨咄禄死，子幼，乃自立为可汗。开元四年讨拔曳固，为其残众所杀，传首京师。
    ○移书
    我可汗女，当嫁天子儿。武小姓，罔冒为婚，我为此起兵，欲取河北耳。（《唐会要》九十四）
    ☆吐蕃赞普弃宗开赞
    《全唐文》九百九十九有传。
    ○致长孙无忌书
    天子初即位，若臣下有不忠之心者，当勒兵以往，并献金银珠宝十五种，请置太宗灵座之前。（《唐会要》九十七）
    ☆高丽国王王建
    《全唐文》卷一千有传。
    ○喻群臣诏
    朕虑诸道寇贼，闻朕初即位，或构边患，分遣单使，重币卑辞，以示惠示之意。
    ○又
    平壤古都，荒废虽久，基址尚存，而荆棘滋茂。蕃人游猎於其间，因而侵掠边邑，为害大矣。宜徙民实之，以固藩屏，为百世之利。
    ○待蕃人诏
    北蕃之人，人面兽心，饥来饱去，见利忘耻。今虽服事，向背无常。宜令所过州镇，筑馆城外待之。
    ○定征赋诏
    泰封主以民从欲，惟事聚敛，不遵旧制。一顷之田，租税六硕，置驿之户，赋丝三束，遂使百姓辍耕废织，流亡相继。自今租税征赋，宜用天下通法，以为恒例。
    ○收百济令
    渠魁既纳款，无犯吾赤子。存问将士，量才任用。（《东国通鉴》）
    ☆高丽国王王金尧
    金尧，字天义，丽王建次子。晋开运三年立，汉隐帝乾祐二年卒，在位凡四年。谥曰定宗。（按《五代史》作王武）
    ○褒奖王式廉诏
    式廉三代元勋，一邦柱石，量吞海岳，气运风云。昨者当先王疾笃之秋，是泾渭未分之际，怀忠秉义，表节岁寒，翊戴眇冲，嗣临军国。寻有奸臣暴逆，结构凶顽，忽自萧墙，俄兴变乱。卿玉入火而弥冷，松冒雪以转青，按剑冲冠，忘生徇难，凶狂瓦解，逆党伏诛，朝纳欲坠而复兴，宗社将倾而再整。若非公之效死，予曷致於今辰？可谓板荡识诚臣，疾风知劲草，昔闻斯语，今见其人，纵加万石之封，并授九州之牧，岂足酬兹勋绩，报彼功名！今赐匡国翊赞功臣号，加大丞崇资，将表予怀，以旌不朽。匪独展君臣义，惟望共生死同期。予不食言，有如皎日，更希予无忘责躬俭己，公常务知足养廉，爱育黎元，赏罚平中，使国祚而天长地久，贻富贵於百子千孙。（《高丽史》）
    ☆庾黔弼
    黔弼，高丽平州人。累官征西大将军，佐王建平新罗，灭百济，数有功。卒谥忠节。
    ○上高丽王王建书
    臣虽负罪在贬，闻甄萱侵我海乡，臣已选本岛及包乙岛丁壮，以充军队，又修战舰以御之，愿上勿忧。（《东国通鉴》）
    ☆崔彦撝
    彦撝，初名慎之，本新罗庆州人。少能文。年十八，游学入唐，宾贡及第。四十二，始还国，拜执事侍郎、瑞书院学士。新罗亡，高丽王建命为太子师，委以文翰之任。官至翰林院令平章事。後晋开运元年卒，年七十七，谥文英。
    ○有唐高丽国海州须弥山广照寺故教谥真澈禅师宝月乘空之塔碑铭
    昔者肉身菩萨惠可禅师，每闻老生谈天竺吾师夫子达摩大师，乃总持之林菀，不二之川泽也。於是远赍祖法□梁，而又游化魏朝，往寻嵩岳，非人不授。始遇大宏，因物表心，付衣为信，犹亦优昙一现，洎於五叶相承，其道弥尊，不令断绝，格於天鉴，元学咸宗，殊见所生，信衣斯止。是故曹溪为祖，法水长流，波□滔天浩浩，犹鲁公之政，先奉文王、康叔之风，以尊周室。则知当仁秀出者唯二，曰让曰思，实繁有徒，蕃衍无极。承其让者大寂，嗣其思者石头，石头传於药山，药山传於云岩，云岩传於洞山，洞山传於云居，云居传於大师，传法继明，焕乎本藉。且曰：大师法讳利严，俗姓金氏，其先鸡林人也。考其国史，实星汉之苗。远祖世道凌夷，斯卢多难，偶随萍梗，流落熊川。父章，深爱云泉，因寓城之野，故大师生於■泰。相表多奇，所以竹马之年，终无（缺）年十二，往迦邪岬寺，投德良法师，恳露所怀，求为师事。自此半年之内，三藏备探。师谓曰：“儒室之颜生，释门之欢喜，是知後生可畏，於子验之者矣。”则非久植宿因，其孰能至於此。然则母氏初於有娠，梦神僧来寄青莲，永为征信，则知绝尘合契，怀曰同符。中和六年，受具足戒於寺道坚律师。既而油钵无倾，浮囊不漏，桑门记位，不唯守夏之勤：草系悬心，宁止终年之恳。
    其後情深问道，志在观□，结瓶下山，飞锡沿海。乾宁三年，忽过入浙。後崔艺熙大夫方将西泛，侂迹而西，所以高悬云帆，遽超雪浪。不销数日，得抵鄞江。於时企闻云居道膺大师，禅门之法胤也，不远千里，直诣元关。大师谓曰：“曾别匪遥，再逢何早？”师对云：“未曾亲侍，宁导复来？”大师默而许之，潜惬元契。所以服勤六载，寒苦弥坚。大师谓曰：“道不远人，人能宏道，东山之旨，不在他人，法之中兴，唯我与汝。吾道东矣，念兹在兹。”师不劳圯上之期，潜受法王之印，以後岭南河北，巡礼其六窣堵波；湖外江西，遍参其诸善知识。遂乃北游恒岱，无处不游；南抵衡庐，无山不抵。谒诸侯而献刺，投列国以观风，四远参寻，遍宜舍筏，珍重屏翳，逦迤东征。爰有金海府知军府事苏公律熙，选胜光山，仍修堂宇，倾诚愿海，请住烟霞。桃李无言，稻麻成列，一栖真境，四换周星。大师虽心爱禅林，遁世无闷，而地连贼窟，图身莫安，所以乱邦不居，於是乎在。十二年，途出沙火，得至遵岑，永同郡南，灵觉山北，寻谋驻足，乍此踟蹰，缁素闻风归心者众矣。
    今上闻大师道高天下，声盖海东，想对龙颐，频飞鹤版。大师谓众曰：“居於率土者，敢抿纶音；傥遂朝天者，须沾顾问。付嘱之故，吾将赴都。”所以便逐皇□，来仪帝壤。上重光大业，仰止高山，所以修葺泰兴，请停慈盖。粤以明年二月中，特遣前侍中权说太相朴守文迎入舍那内院，虔请信住持。无何，迥饬蕊宫，高敷莲座，待以师资之礼，恭披钻仰之仪。犹如西域摩腾，先陟汉皇之殿；康居僧会，始升吴主之车。遂以麈尾发挥，龙颜欣悦，其於瞻仰，偏动宸襟。此时鱼水增欢，不可同年而语哉！他时乘闲之夕，略诣祥扉问曰：“弟子恭对慈颜，直申素恳。今则国仇稍扰，邻敌交侵，犹似楚汉相持，雄雌未决，至於三纪，常备二凶，虽切好生，渐深相杀，寡人曾蒙佛诫，暗发慈心，恐遗玩寇之愆，仍致危身之祸。大师不辞万里，来化三韩，救爇昆岗，昌言有待。”对曰：“夫道在心不在事，法由己不由人。且帝王与匹夫，所修各异，虽行军旅，且慜黎元。何则？王者以四海为家，万民为子，不杀无辜之辈，焉论有罪之徒。所以诸善奉行，是为宏济。”上乃抚机叹曰：“夫俗人迷於远理，预惧阎摩，至如大师所言，可与言天人之际矣。所以救其死罪，时缓虔刘，怜我生灵，出於涂炭，此则大师之化也。”
    其後大师自栖京辇，频改岁时，每以注目山川，欲择终焉之地。隐雾之志恳到，闻□天上，上莫阻道情，潜忧生别，思惟良久，久乃许焉。大师临别之间，特披悲感云：“仁王宏誓，护法为心，遥垂外护之恩，永蓄苍生之福。”所以长兴三年，下教於开京西北海州之阳，遽择灵峰，为构精舍，寺名广照，请以居之。是日大师略领门徒，就栖院宇，学流盈室，禅客满堂，若融归北海之居，疑惠结东林之社。所以诲人不倦，如镜忘疲，其众如麻，其门如市。然则不资分卫，唯免在陈，此乃官庄则分锡三庄，供事则具颁四事。况复近从当郡，傍及邻州，咸发深心，并修净行。则知花惟薝卜，如投宝树之园；林是栴檀，似赴庵萝之会。大师先来於踏地，备自馀山，师至魂交，神来顶谒，献粲输玉泉之供，披诚指庐阜之居，其为神理归依，皆如此类。
    大师谓众曰：“今岁法缘当尽，□径他方。吾与大王曩有因缘，今当际会，须为面诀，以副心期。”便挈山装，旅臻辇下。此时上暂驱龙旆，问罪马津，大师病甚，虚羸任特，不得诣螭头留语，入鸡足有期。岂惟昔在竺乾，迦叶别阇王之憾；曾於华夏，伯阳辞关令之嗟而已矣哉！明日肩舆到五龙山，颐使招诸弟子云：“佛有严诫，汝曹勉旃！”清泰三年八月十七中夜，顺化於当寺法堂，俗年六十有七，僧腊四十有八。於时日惨风悲，云愁水咽，门下僧等不胜感慕，俱切攀号。以其月二十日，奉迁神座於本山□千寺之西岭，去寺三百□，雅奉遗教也。士庶阗川，香华溢谷，送终之盛，前古所无者矣。上乃旋在省方，忽闻迁化，爰切折梁之恸，亦增亡镜之悲。自此特命亲官，遥申吊祭。
    大师风神天假，智惠日新，生知而众妙会心，宿植而元机藏粹。所以事惟善诱，谭以微言，引彼蒙泉，归於性海。其奈山辉川媚，秀气难逃，故始自光山，终於□岭。可谓栖迟两地，各分韫匮之珍；戾止三河，俱示摩尼之宝者矣。传业弟子处光、道忍、贞朏、庆崇，并升上足，皆保传心，或早牵尼父之悲，或坚护卜商之业。所憾宝塔虽耸，洪铭未刊，然则扣不朽之缘，於在家弟子，左丞相皇甫悌恭、前王子太相王儒、前侍中太相李陟良、广评侍郎郑承休，俱早调夏鼎，常舣殷舟，诚仁国之金汤，亦法城之墙堑。与昭元大统教训断金相应，深感法恩，请赠大名，以光禅教。诏曰可，故追谥真澈大师，塔名宝月乘空之塔，申命下臣，式扬高躅。彦撝才惭燕石，学谢萤光，以有限微才，记无为景行，杳犹行海，难甚缘山，潜测高深，莫知涯际。爰有门徒元照上人夙传口，亲奉玉音，因趣龟文，数临蜗舍。所以得於无得，闻所未闻，譬凉月之游空，如猛风之扫霭，唯以敷陈厚旨，齐赞成功。所冀翠碣披文，感国主亡师之憾；丰碑相质，嗟门人绝学之愁。言莫慎诸，直书其事。铭曰：
    禅宗之元，代代堂堂。人中师子，世上法王。元关阃阈，觉路津梁。远从天竺，来化海邦。伟矣吾师，生於辽左。何陋之有，岂论夷夏。冰姿雪肤，言说温雅。乘查兮雪浪中，问道兮云居下。命之入室，仍以传心。栖迟道树，偃仰祥林。□津近棹，忽遇知音。便升金殿，钦仰殊深。卜地海堧，曹溪接武。唯我导师，谓之慈父。忽叹泥洹，天收法雨。赠谥兮感法恩，流慈兮光禅宇。清泰四年十月二十日立。
    ○有晋高丽中原府故开天山净土寺教谥法镜大师慈镫之塔碑铭（并序）
    原夫晓月遐升，照雪於四方之外；春风广被，扬尘於千岭之旁。然则木星著明，散发生之元雾；青晕回耀，浮芳序之法云。或冱色凝寒，或阳和解冻，聚此太平之美，激於离日之晖。所以二气相承，三光助化，可谓丽天之影，明望所宗，此则宏之在言，拾此於实。尝试论之，尺璧非宝，亡羊则唯贵寸阴；宏珠是珍，罔象则真探秋露。故知儒风则诗惟三百，老教则经乃五千，孔谭仁义之源，聃演元虚之得；然而虽念忘□，敢言得理，此则域中之教，方内之谭。曷若正觉道成，知一心之可得；真如性净，在三际之非殊。故知澡慧六通，不生不灭；凝情三昧，无取无行。盖因方便之门，犹认秘微之义，事情善诱，心在真宗。然而至道希夷，匪称谓之能鉴；元宗杳邈，非名言之所钤。於是各守一隅，难通三返，筌蹄之外，慧业所资。而又虽渴鹿趣炎，谓至清池之畔；盲龟游沼，犹逢浮水之中。则知法本不生，因生起见，见其可取，法则常往，用此庄严佛土，成就众度生天，人教菩萨，方思妙用，可谓周勤。然则昔者如来为五比丘说三乘教，化缘已毕，寻以迁仪，临涅槃之时，以无上法宝，密传迦叶，流布世间，日护念勤修，无令断绝。自大迦叶得其法眼，付属阿难，祖祖相传，心心共保。爰有应真菩萨，同觉大师，惠□中□非人不授，至唐承袭者，窃惟六人：摩传可，可传璨，璨传信，信传忍，忍传能。能其後分而为二，其一曰让，其一曰思，其下昭昭，此则何述焉。洎於像末，逾益浇讹，大道云丧，微言且绝，则非探奇上士，契理真人，何以一匡颓俗，再□法轮。必有涉进元乡，心行静处，时时间出，代有其人者焉。
    大师法讳元晖，俗姓李氏，其先周朝閟德，柱史逃荣。苦县地灵，如有犹龙之圣；郡乡天宝，昔闻叹凤之君。故言匪鲁司寇，无以知之者也。远祖初自圣唐，远征辽左，从军到此，苦役忘归，今为全州南原人也。父讳德顺，尤明《老》、《易》，雅好琴诗。当白驹栖谷之时，是鸣鹤在阴之处，高尚其事，素无宦情。母傅氏，假寐之时，须臾得梦。阿姿布施，证鸠摩罗驮之祥；圣善因缘，呈鹤勒夜那之瑞。殁贤曾尔，唯我亦然。况又在孕之时，十有三月，免怀之际，元正伍时。以乾符六年孟陬之朔诞生。大师生有圣姿，幼无儿戏，行惟合掌，坐乃趺跏。画墁堆砂，必模像塔；分冫食汲水，须给虫鱼。然则因睹牛岑，冀游鳌壑，潜辞尘世，实欲出家。闻於二亲，志切且慊。父母谓曰：“今思前梦，宛若同符；始觉曩因，犹如合契。汝前佛所度，汝亦度之，任你东西，早登佛位，导师慈父，便是其人。”所以永遂离尘，寻山陟岭，东西获投灵觉山寺，谒深光大师，倾盖如新，忻然自得。追念东山之法，实谓得人，倍切欢娱，宁知昏旭，阐扬吾道，不在他人。所以仰惟祖宗，仍是崇严之子，犹认先系，亦为麻谷之孙也。足见圣道所传，曹溪为祖，代代相契，至於大师，所以来自江西，流於海左，海隅圣住，天下无双。於是许□探元，殷勤学佛，不出莲宇，常住草堂。大师实劳我心，谈不容口，後生可畏，其德维新，自非宿植善芽，生知灵性，其孰能至於此！乾宁五年，受具於伽邪山寺。即而戒珠更净，油{皿}弥坚。修善逝之禅，灵台不动；契文殊之慧，照境无□。演三藏之文，解行相应；阐四分之律，勤修两存。所以问诘绝命，吐言尊道，口不谈俗，身犹蕴真，然则穷理在三，体元含一，必能兴仁寿域，拯物阽危。此时虽圣运三千，而难期百六，火辰照地，金虎司方，此际风闻南在武州，此中安处，可能避难，修保残生。所以大师与同侣十一人，行道茫茫，至於其所。果然群黎翕集，所在康宁。然则窃承南海，多有招提，实堪驻足。不久住於彼处，谓云：“何以栖迟者为焉。”居无何，忽遇绿林，潜侵元室，便为动剥。俱煞同行讫，次至大师。师临白刃而神色怡然，志青云而目光莹尔，唯悚惧自若从容，魁首观其风度怡怡，语声切切，投剑罗拜，请师事焉。至於豺狼革心，寇贼知礼，譬如元奘三藏，抛西域之为牲；慧忠大师，免南阳之遇祸。夫先圣这之遭难也如彼，我大师之化人也若斯，万里同风，其归一揆。
    大师其後谓曰：“终居此地，必滞前程。”天祐三年，独行沿海，寻遇乘槎之者，请以俱西。以此寓载凌洋，达於彼岸，逦迤西上，行道迟迟。路出东阳，经过彭泽，遂至九峰山下，虔谒道乾大师。广庭望座，膜拜方半，大师问曰：“阇梨头白？”对曰：“元晖目不知阇梨，自己为什勿不知。”对曰：“自己头不白，追思别汝，稍似无多，宁期此中。”更以相遇，所喜升堂睹奥，入室能禅，才留一旬，密付心要。受兹元契，如泻德瓶，若备中和易直之心，而得升降周旋之节，於义为非义，於人为半人，恭惟世间出世间，皆归佛性，体无分别，俱会一乘。所以一托松门，十经槐律，独提瓶锡，四远参熨，境之幽兮往游，山之秀兮留驻。所以天台仰异，地境观风。岭外担登，虔礼祖师之塔；湖南负笈，远投禅伯之居。其後况复北抵幽燕，西致邛蜀，或假徒诸道，或偷路百城。
    以此偶到四明，忽逢三岛，只赍音信，至自东方。窃承本国祁山雾收，渐海波息，皆销外难，再致中兴。乃於同光二年，来归旧国，国人相庆，欢响动天。可谓交趾珠还，赵邦璧返，唯知优昙一现，摩勒重荣。上乃特遣使臣，奉迎郊外，宠荣之盛，冠绝当时。翌日，延入九重，降於三等，虔心钻仰，待以国师。大师披雾之时，频摇麈尾；上乃望风之际，甚悦龙颜。所以大师语路风流，言泉境绝，得所无得，元之又元。忽听元谭，尽去烦襟之闷；仍承雅况，终怀莹虑之规。然则大师曰：“群缘体无，众法归一。若灵药毒草，同在林中；甘泉淤泥，共生泉下。能令分别，不有迷之。”上事佛精勤，深求亲近，仍於中州净土兰若，请以住持。大师自此才涉沧溟，每思幽谷，舍兹奚适，适我愿兮。於是便挈山装，寻凌汉广，悠悠骞岭，往以居之。境地偏佳，山泉甚美，当州闻风而悦诣者百千。大师暂驻慈轩，寻铺禅榻，四方来者，皆满茅堂，森若稻麻，诲之不倦，所以先难後获，雾集云归。大师诱引学流，敷陈宗旨，理妙词简，几深义精，六度之龟麟，人天之海岳也。爰有佐丞刘权说者，殷傅说之流也，於国忠臣，在家弟子。钻仰尼父，必同颜氏之徒；服膺释迦，须并阿难之颊。特趁禅境，敬礼慈颜，便申避席之仪，深展抠衣之恳。其後下国之贤，求仁所聚；中原之士，慕德成群。祗奉仪形者，白莲开於眼界；敬闻言说者，甘露降□心源。然则可谓主僧子天君，法法兄曰禅林，御众开道，入天子之轩，宝树居尊，施浇季法王之化者也。而又知上法易，行上法难。修上法易，证上法易，证上法难。或问：“万行皆空，云何故行？”对曰：“本无苦乐，妄习为因，众生妄除，我苦随尽，更於何处，犹觅菩提。”然则朝廷士流，衔命来往，路出中府，终年几万一之流，忙於王事，不践门阈，以为大羞。若及虔谒禅关，仰承一眄，每闻晓诲，如洗朝饥。及其撞钟大鸣，入海同味，观法无本，观心不生，惟最上乘，止於中道，凉风既至，百实皆成，汝能总持，吾亦随喜，由是无上觉路，分为此宗。大师谓大众曰：“曾修香火之因於大王殿下，永言付嘱，虔托王臣，所以老僧忍病趋风，贪程就日，冀於一诀，不在它求。”以此即至上都，亲申诚恳。上答曰：“法由国兴，诚不虚语。实愿大师安心道念，久护生灵，弟子墙堑法城，金汤树。”大师对曰：“菩萨宏誓，上乘发言，护法为心，流慈是务，正应如是，今窥圣朝。”又问：“修行功用，远近当殊？”答曰：“滴水下岩，即知朝海。”又问：“了信相信，先曾暗同，争奈童蒙，如何劝发？”曰：“儿喉既闭，乳母奚为。”夫金韫於山，则山称宝岳；珠藏於水，则水号珍川。其道念兹，亦同於此，此情何已，俱在前言。
    此际宴坐禅床，经行慧菀，演心法元元之语，论性根切切之谭，然则真空无象，实际绝言，岂惟慧日光沈，方感泥洹之早；慈云色敛，忽牵灭度之悲而已矣哉。天福六年十一月二十六日，诘旦告门人曰：“去留有期，来往无住，於焉示化，所在如然。汝勉旃，奉行遗诫，不隳宗旨，以报吾恩也。”未示灭之前夕，弟子问：“和尚欲去，付嘱何人？”师曰：“镫镫自有童子点，问彼童子点，问彼童子如何示，展日星布青天里，於中那得知。”言竟坐灭，俗年六十有三，僧腊四十有一。於时云日惨凄，风泉呜咽，山川震动，鸟兽悲啼。诸天唱言，人无眼目；列郡含憾，世且空虚。天人感伤，断可知矣；圣感灵应，岂诬也哉！弟子阔行等三百余人，号奉以其月二十八日，窆於北峰之阳，遵像教也。临终之际，奉表告辞云：“老僧不遂素怀，永辞圣代矣。”上乃披览，皇情悼焉，乃赠谥曰法镜大师，塔名慈镫之塔。则知尊师之道悼然，追远之仪赅矣，於是乎在莫之与京。
    惟大师维岳降灵，哲人生世，敷扬释教，章示禅宗，然则为物现生，忧人宏道，貌和言寡，饥至饱归。所以心树花鲜，法流水净，月明江阔，木落山高。故能薝卜神香，醍醐胜味，正道无说，权机有言，由是四方施舒之缘，归於大众；一世有无之属，瞻彼穷人。然则可谓问道愣迦，寻师印度，求深断臂，志切传心。遂使人国归仁，实助帝王之化；千门入善，偏沾黎庶之心。下臣忽捧芝泥，令修齑臼，臣才非吞鸟，学谢聚萤，强措菲词，式扬禅德。所冀垂於不朽，永示无穷。国主追哀，风喙彰亡师之恸；门人感慕，龟文表绝学之悲。铭曰：
    懿欤大觉，慜我群生。休饮炎水，莫趋化城。色则非色，名惟假名。知惟真实，试是慧明。悼哉至□，麻谷孙子。具体则圆，犹如颜氏。道冠怜鹰，慈超救蚁。□悟真宗，潜传閟旨。绍隆三宝，□接四依。元情乘运，妙用息机。智流激爽，心□知归。闻取未闻，得其无得。法无去来，宗判南北。靡见圣心，谁尊禅德。佛戒恒行，师言不忒。心传灵器，道赞圣朝。化被群惑，威摧众妖。初从宴坐，屡赴嘉招。惟思惟虑，匪斫匪雕。服暖缇广，食甘禅悦。大君感伤，真宰思渴。唯喜学人，并无中辍。
    ○高丽国弥智山菩提寺故教谥大镜大师元机之塔碑铭（并序）
    释氏之宗，其来久矣。伽谭日甚，圣道天开，然则八万度门，重光三昧，庄严佛土，成就众生，最後涅槃之时，付嘱之故，独以法眼，授於饮光迦叶，奉以周旋，别行於世。至於鞠多，偏能守护，弥阐斯宗，目击道存，不劳口舌，不可以多闻识，不可以博达知。爰有达摩，从此来仪，本求付法惠可，倾诚雪立，熨以传心，其後法水东流，慈云普覆。由是漕溪之下，首出门者，曰让曰思。思之嗣迁，迁之嗣彻，彻之嗣晟，晟之嗣价，价之嗣膺，膺之嗣大师。故其补处相悬，见诸本藉，人能□道，此之谓欤！
    且曰：大师法讳丽严，俗姓金氏，其先鸡林也。远祖出於华胃，蕃衍王城，其後随宦西征，从居蓝浦。父思义，追攀祖德，五柳逃名。母朴氏，尝以昼眠，得其殊梦，惊觉而灵光满室，未风而娠大师焉。生而能言，弱不好弄，年登九岁，志切离尘。父母不阻所求，便令削染，往无量寿寺，投住宗法师。初读杂华，屡经槐柳，所贵半年诵百千偈，一日敌三十夫。广明元年，始具大戒，其於守夏，草系如囚。然而渐认教宗，觉非真实，倾心元境，寓目宝林。此时西向望嵩严山，远闻有善知识，忽携瓶锡，潜往依焉。广宗大师始见初来，方闻所志，许为入室，数换星霜。光启三年冬，大师寂灭。其後不远千里，逦迤来行，至於灵觉山中，虔谒深光和尚，是大师师兄长老也。早蕴摩尼，人中师子，以为崇严之嗣，学者咸宗，然则桃李成蹊，其门如市，朝三暮四，虚往实归。
    大师师事殷勤，服膺数岁，由是掷守株之志，抛缘木之心，挈瓶下山，沿其西海，乘查之客，邂逅相逢，托足而西，遄凌巨浸，珍重夷洲之浪，直冲禹穴之烟。此时江表假徒，次於洪府，行行西上，礼见云居大师，谓曰：“戏别匪遥，相逢於此，运斤之际，犹喜子来。”吾师问义不休，为仁由己，屡经星纪，寒苦弥坚。已抵骊渊，得认探珠之契；仍登鸟径，方谐采玉之符。大师虽则观空，岂□忘本，忽念归欤之咏，潜含暮矣之愁。欲别禅居，先陈血恳。大师谓曰：“飞鸣在彼，且莫因循，所冀敷演真宗，以光吾道，保持法要，知在汝曹。”可谓龙跃天池，鹤归日域，其於来往，不失其时，以此传大觉之心，佩云居之印，重超鲸水，再至是岑。
    此时天佑六年七月，达於武州之昇平。此际舍筏东征，抵於月岳，难谋宴坐，不奈多虞，窥世路以含酸，顾人间而饮憾，虽攀依水石，而渐近烟法。路出奈灵，行臻佳境，望弥峰而隐雾，投小伯以栖霞。爰有知基州诸军事上国康公萱，宝树钦风，禅林慕道，窃承大师，远辞危国，来到乐郊，因倾盖以祗迎，每摄齐而问讯。归依禅德，倍感元风，知是鸣鹤在阴，众雏相应；白云扶日，佳表祥。东望之时，频窥灵瑞，宁逾数日，谨具闻天。今上闻大师道冠中华，名高两地，遽飞风笔，征赴龙墀。越一年，歘出曲扃，来仪玉辇。上忽披离日，情在下风，钻仰之深，异於他等，萧武之尊崇释教，不可同年而语哉！中间暂自归山，重修遗址，不久特令贵使，虔请入朝，於是难拒芝泥，再升兰殿。披云之际，奉对龙颜曰：“国富民安，不让於骨庭之境；尧仁舜德，唯侔於华夏之朝。”上对曰：“三五之时，太平之运，寡人虚薄，何以当之。”仍念故山，去京犹远，舍菩提寺，请以信持。此际深感圣恩，往而停驾。其寺也，山川胜美，志有终焉。所以从善之徒，不呼而集，诲人不倦，善诱孜孜。有人问大师：“酌尽清流时如何？”师答：“尽後事作摩生？”对曰：“岂同清流者。”大师乃许之。
    以同光七年十一月二十八日示疾，明年二月十七日善化於法堂，春秋六十有九，僧腊五十。於时日惨风悲，云愁水咽，天人痛□，道俗摧伤。况又绀马腾空，青乌卜地，归寂之瑞，前古罕闻。上歘听泥洹，潜增恸哭，特令吊赠，神重国师。门人僧等以其月十九日，共举灵龛，入於□之西隅三百余步，传业弟子融阐、昕政等五百来人，恭叙遗德，表以上闻，谥曰大镜大师，塔名元机之塔。噫！大师璞玉呈祥，浑金演庆，志无抵俗，言卜由机，终身有布衲之名，後世钦袍之誉。游方施化，赴国观光，然则楚问江萍，便引童谣之答；齐谘海枣，方征国语之讠州。其为时所归依，皆如此类也。
    此际他山之石，未勒高文，所以门徒每度伤心莫窥，堕泪所憾，洎於入灭，首尾十春。下臣顷岁幸谒尧阶，仍居董野，蓬飘风急，桂老霜沈，岂期捧瑶检於□□，铭石坟於莲宇。叨因代斫，恐贻伤手之忧；实类编苫，甘受解颐之诮。虽粗穷故实，莫测高深，而聊著斯文，才陈梗概。强摇柔翰，深愧斐然。铭曰：
    □□立教，迦叶传心。东山之法，远■鸡林。几经年代，来抵鳌浔。云居之子，雷振法音。天福四年岁次己未四月十五日立。

    ●卷七十
    ☆崔彦撝（二）
    ○高丽国溟州普贤山地藏禅院故国师朗圆大师悟真之塔碑铭
    原夫鹫头岩上，世雄开立教之宗；鸡足山中，迦叶表传心之旨。则知认於三佛，知有心王，观空而其道希夷，见性而本源清净。繇是西从天竺，东届海隅，至人则早绾真宗，禅伯则曾寻元契。骊壑探珠，谓传黄帝之珠；鹊溪□印，如得法王之印。於是亻旬虚失实，遐劫而久滞凡间；捐妄归真，刹那而俄登佛位。
    大师讳开清，俗姓金氏，辰韩鸡林人也。其先东溟冠族，本国宗枝。祖守贞，兰省为郎，柏台作吏。考有车，宦游康郡，早谐避地之心；流寓录乡，终□朝天之志。母复宝，魂交之夕，忽得休祥，神僧歘自空来，立於阶下，怀里出木金双印，示之曰：“何者要之？”母氏脉脉无言，其僧即留金印而去。觉後方知有娠，因断晕□，肃设仁祠，虔修佛事。以大中八年四月十五日，诞生大师。面如满月，唇似红莲，才有童心，静无儿戏。八岁而初为鼓箧，十年而暗效横经。甘罗入仕之年，□穷儒典；子晋升仙之岁，才冠孔门。此时特启所天，恳求入道，谓曰：“潜思前梦，宛若同符。”爱而许之，难拒先度。是以即为负□，□以担书，既□浮海之囊，遂□□泥之发。寻师於华严山寺，鼻祖们正行法师。法师知此归心，许令驻足。其於师事，备尽素诚，志玩杂华，求栖祇树。高山仰止，备探鹫岭之宗；学海栖迟，勤览猴池之旨。大中末年，受具足戒於康州严川寺官坛。既而忍苦尸罗，忘劳草系，伤鸭之慈心愈切，护鹅之慜念□深。守夏□阑，却归本寺，再探众典，以导群迷，超欢喜之多闻，迈颜生之好学。此时远闻蓬岛，中有锦山，乘杯而歘涉鳌波，飞锡而寻投鹿菀。栖禅之际，偶览藏经，披玉轴一音，得金□三昧，十（缺五字）正觉之心；三岁餐松，冀证提之果。
    勤参之际，忽有老人；瞻仰之中，翻为禅客。粲然发玉，皓尔垂□，谓大师宜亟傍穷途，先寻□岭，彼有乘时大士，出世神人，悟楞伽宝月之心，知印度诸天□性。大师不远千里，行至五台，谒通晓大师。大师曰：“来何暮矣，待汝多时。”因见趋庭，便令入室，心深求法，礼事师□。一栖道树之旁，几改阶蓂之序，所以始传心印，常保髻珠，不出岩□，□栖云水。大师年德皆至，耋期不任，极倦诲人，无疲□客。教禅师事同法□，勤接来徒，牛头添上妙之香，麈尾代元谭之柄。可谓犹如洪州大寂，地藏□诱□之门；有若鲁国宣尼，子夏代师资之道者矣。文德二年夏，大师归寂，和尚墨□增绝学之悲，恒切忘师之憾，所以敬修宝塔，遽立丰碑，兼以常守松门，几遭草寇。诘遮洞里，惟深护法之怀；坚操汀边，志助栖禅之恳。爰有当门慕法弟子闵规阏，餐钦风志，慕道情深，早侍禅扉，频申勤款，仍舍普贤山寺，请以住持。大师对曰：“深感檀那，有缘则住。”逡巡移入，便副禅襟。广□丘原，遐迩道路，又以高修殿塔，迥启门墙，来者如云，纳之似海。深喜吉祥之地，慧月当轩；共依功德之林，慈云覆室。亦有知当州军州事太匡王公荀息，凤毛演庆，龙额呈祥，趋理窟以探奇，诣禅山而仰异。人中师子，扣山阴玩月之门；天上骐驎，投剡县栖霞之舍。
    本国景哀大王闻大师德高天下，名重海东，憾阙迎门，庭中避席，仍遣中使崔映，高飞凤诏，远诣鸯庐，请扶王道之危，仍表国师之礼。此际太匡齐携僚佐，直赴禅门，共陈列贺□仪皆群黎之庆，况後邻州比县，典郡居官，冠□柱石道（有缺）大师此时暂移慈盖，来至郡城，□州师勤王，赞邑人之奉佛，（有缺）□南止观，长流福慧之泉；岭外言归，仰见清凉之月。才臻旧隐，忽患微疴，渐□危虚，潜知去矣。以同光八年秋九月二十四日，示灭於普贤山寺法堂，俗年九十有六，僧腊七十有二。於时山崩海竭，地裂溪枯，道俗悲哀，人天感恸，门人不胜追慕，国士徒切憾嗟。其月二十八日，号奉色身，假隶於当寺西峰石室，去寺三百来步。
    大师功成亿劫，德值千年，神通则龙树推□，变化则马鸣让美。故得绍兴三宝，降伏四魔，道情早冠於灯兰，心路曾超於安远。所以欲出迷徒，焚慧炬於□衢之畔；将超彼岸，舣慈航於苦海之中。可谓智慧无碍，神心叵量，一切之导师，生人之先觉者矣。上足弟子神镜、聪静、越、奂言、惠如、明然、弘琳禅师等，俱栖慧菀，共守禅扃，思法乳以年深，想慈颜而□远。切恐鲸池灰起，先忧陵谷之迁；鲸海尘飞，忽憾岁年之往。所冀记大师之言说，远示无穷；流吾道之社宗，传於不朽。由是门徒抗表，频扣金门，众恳闻天，达於玉扆。今上圣文世出，神武天□，三驱而克定三韩，一举而齐成一统，今则高悬金镜，普照青丘。所以振恤黎民，已致中兴之运；归像释氏，皆披外护之恩。以此锡谥曰朗圆大师，塔名悟真之塔，申命下臣，式扬高躅。彦撝词林末学，繁菀微臣，叨奉纶言，仰铭禅德。谭刘琨之山高海阔，卢湛焉知；美郭泰之龙圣龟神，蔡邕不愧。重宣前义，乃作铭云：
    奥哉正觉，利见迦维。传心鹫岭，立教猴池。爰有至人，生於海裔。□山寻师，赞传元契。贤岫□众，显示真宗。高悬法镜，迥挂洪钟。方忻宴坐，忽汉归灭。日惨云愁，天翻地裂。大君悲咽，门下感伤。灯传□巘，塔耸云岗。天福五年七月三十日立。
    ○晋高丽先觉大师遍光灵塔碑
    盖佛陀出世，鹫岭开利物之门；迦叶□□，鸡足阖归全之□。□□□轧去圣，身毒怀仁，伤鹤树之升遐，俟龙华之□□□怅□□□隐其风渐衰。岂谓祖祖传心，当具体而微之侣；师师接踵，有高山仰止之流。至於圆觉深仁，远居南海，大宏愿德，曾□□山□□之心谐於郢匠，一莲启处，六叶重光，门徙□上之□□□在云居之□人能宏道，保□祖宗，惟我大师则其人也。大师法讳迥微，俗姓崔氏，其先博陵冠盖，雄府栋梁，奉使鸡林，流恩□郡，所以栖心云水，寓迹海堧，今为武州□□人□□□权早闲庄老，□爱琴书，私□□招隐之篇，萧寺□空门之友。母金氏，魂交之夕，忽得休征，见胡僧入房，擎玉案为寄，歘焉惊觉，寻报藁砧。答云：“必生怀宝之儿，先告弄璋之庆。”□后□□室□每有灯辉之□□子之□□证定光之瑞，以咸通五年四月十日，诞生大师。生有殊相，幼无杂交，洎乎志学之年，潜蕴辞家之念。此时忽垂双泪，虔告二亲曰：“切欲去尘，投其□□。”父母□□□志，惟许（缺五字）为山莫恒□□遂乃斜登歧□，直诣宝林，谒体灯禅师。禅师法胤相承，陈田子孙也。和尚虽云一见，便□□之□曰昔稍遥，今来何暮，许□□室□□□兹敬□禅宗（缺八字）倾油钵□□於救蚁，沙弥勤苦增劳，不离左右。至於中和二年，受具戒於华严寺官坛，大师（缺六字）安坐白虹之气，来覆法堂，□是（缺十六字）道知在□人戒珠，敢亏草系之心，尤保尸罗之律。及其夏□往度□山，礼见融坚长□□今□□僧陈（缺五字）何□上追思北海之中，所以□□论传中霄□□长（缺九字）黄□□法盍云□披云，药山采药，老僧恨不随地西笑，问径上游，祖塔於曹溪（缺十二字）莎莫以因循，时不待人，曷维其已。门属远从罔象□□珠（缺十二字）镜於青丘之畔。洎於大顺二年春首，忽遇入（缺十三字）朝使车，托足而西，达於彼岸，维舟镜水，指路钟□企□□□道膺大师先佛（缺十字）之兆宝沿付嘱之心，行道迟迟，远经（缺十二字）大师若披皇觉大师谓曰：吾子归矣，早知汝来。□□曰升堂□其□□所喜者□□室家之美□□禅教之宗。由是睹奥幽扃，探元理参寻（缺二十一字）岂惟迦维演阿难之独步释门，阙里谈经，颜子之□□□室而已矣哉！景福三年，覃州节帅马公□节度副使金公敻闻风钦仰，拂雾敬（缺十六字）请□□居其为时所瞻依，皆如此类也。乃於天祐二年，（缺十字）此时知州□□王公池本籍承大师，才谐舍筏，已抵平津，□地□之攀（缺十三字）慈□每以趋尘，如窥慧日。常於四事，远假天厨，实展（缺五字）仍以（缺四字）无为岬寺，请以住持。大师惟命是听，徙居灵境。此寺也，林泉（缺十九字）地然则重修基址，八换星霜，来者如云，纳之似海，（缺五字）此时（缺五字）於□□□年，乱甚於曹刘之代。上无圣主，犹铺猬聚之徒；下□□事，莫□□□之难。（缺七字）如□四海沸腾，三韩骚扰。至九年八月，前王永平北（缺十字）舳舻，亲驱军驾，此时罗归命屯军於浦屿之旁，武府逆鳞，动众於郊畿之（缺十一字）大王闻大师近从吴越，新到秦韩，匿牟尼於海隅，藏□□於（缺五字）飞丹诏，遽屈道竿。大师捧到奔波，趋风猛浪，亲窥虎翼，暗缩龙头。僧□□铸吴□转明之（缺四字）无以加也。其後班师之际，持请同归，信宿之间，臻於彼岸。遂（缺十字）供给之资，出於内库，所恨群□伏众病莫除，唯奉法以栖真，（缺六字）今□祸者（缺四字）枉杀无辜。而乃遭艰者填其云屯，同归有罪，然则□□道□敢悛□□之□□□仁慈，宁止赫连之暴。况又永言移国，唯喝吃人□谓多（缺四字）信以十（缺六字）日大王骤飞凤笔，令赴龙庭，冀闻绝迹之谭，犹□□言之理。大师服（缺四字）主上鹗立当轩，难测端倪，失於举措。岂思就日元高之复□□君无（缺七字）遭伪□是□谓业对将至，因缘靡逃，兼崔皓怀奸（缺八字）大师曰：“吾师人间慈父，世上导师，何有存非，不无彼此？”大师方知祸急，罔迟危（缺七字）婴吕仆之谋；仁者怀恩，宁厕商□之恶。然而壹言不纳，迁□以加舍□之时世□□缘，俗年五十有四，僧腊三十有五。於时川池忽竭，日月无光，导俗吞声，人天变色，□诲秦原（缺七字）之□□汉室龙兴。当今居尊之际，谓群臣曰：“窃惟故大师道□□十地德□□□远出□方，来仪乐土。寡人早披瞻仰，恭□归依，顾思有得之缘，常切亡师之痛。”仍於雨泣，实□□□追□□□俾修□□至明年三月日，遂召门弟子闲俊、化白等，日□□之（缺五字）之□昭此山也，山冈胜美，地脉平安，宜为置冢之崌，必□尊宗祐。可师等与□□且□修山寺，寻造石塔者，至其日月，先起仁祠，便成高塔，塔成，师等号奉身迁葬於所建之冢。诏曰：“式旌禅德，宜赐嘉名。赐谥为先觉大师，塔名为遍光灵塔，仍赐其寺额敕号太安。”追远之荣，（缺四字）之□□□下臣谬因宦学，叨□枢机，辞润色於仙才，谢知言於哲匠。先是王室献赋，金榜题名，何期降紫泥於荜门，铭黄绢於莲宇。所冀强摇柔翰，申大君崇法之由；聊著鲜文，慰门下送终之恳。铭曰：
    粤哉灵境，□□□禅。□□为□，道情是兵。即色非色，惟名假名。虽云方便，祗为众生。爰有僧英，□□禅伯。能使魔军，克归□□。雨中稻麻，霜後松柏。须拜昌言，难欺雅□。动惟佛事，翻被人□。真衰俗成，法弱（缺六字）令终道光。无□遗迹，师旧芳□。德於兹传，□□不朽。神足伤心，（缺四字）塔（缺八字）劫频移，天长地久。开运三年岁次丙午五月庚寅朔二十九日戊午立。
    ☆孙绍
    绍，高丽人。官本国大相守礼宾令元凤令兼知制诰上柱国。
    ○唐高丽大安寺广慈禅师碑铭
    若夫擎虚发响，苟应就悟之能；取实藏声，岂是处迷之术。门纵阔而不可得进，□虽明而难以获逾。至理在中，守株者无定见□；真宗□外，窥管者莫以（缺四字）生之法器。是以运开一千里子，始遇圣明；历周五万霜，再逢贤哲。或□□□而□出，或蕴□以挺生，自古既稀，至今为贵，□全□□即（缺七字）大师法讳胤多，字法性，京师人也。其祖考等，皆族盛簪缀，以传孝义，家记而□□宠（缺四字）耳口闻之。其妣朴氏，受性温和，为人真洁，自幼□□於俗□长□□勤修佛事，迨其岳降分娩，等闲由孝，感而易为，若霜□之疾，是以咸通五年四月五日，诞生大师。初放蓬莱之日，双柱绝伦；将辞襁褓之年，三亭转□。□游而□定有方，礼度而颠沛无坠。扇枕之令誉，早表乡闾；追灰之捷词，夙驰遐迩。春秋材当八岁，有志三归，遽告二亲，愿别蜗门，要投禅教，□父母□为□□前犹足萦纡，未能允许。大师潸然曰：出家修道，利□□无真饶□子之锦衣定□山僧之毳衲，哀鸣□□，至告再三。琮认盛情，固难法□□时一说而□辞步而云游四海，□驻惟伴孤影。炎凉倏历数年，□□回跋涉於辽东，迤逦□後，桐里参觐，和尚□颐相面，目顾盼容，数日後侍奉上（缺四字）古语心专石也穿，志切泉俄涌。道非身外，即佛在心，宿昔智觉於刹那，□□之滞在万劫，如来况谕为精□则再语为□□□略言汝身好看心□吾（缺四字）於昼宵，纲□心於瞬息，不户牖是大道，不昆不□□神（缺十三字）法祖□西堂传於彻，彻传於先师如，如传於吾师，即西堂曾孙也。大师传法□於西堂，却不劳西（缺四字）於（缺二十五字）实际本空学无学□宗□□祗夜师无师之□必藉□多遂□弄一心者大信一音□九□者海水业□多方便为门□野不忘其故，却归故山，才经□宵，忽有山贼入寺，拟劫衣物，直到上方。大师&lt;辶Ф&gt;而无鉴，不动禅座，被□大师自□罪（缺七字）数见此模□□既思惟知作梦，有一战场，入於殿内，见勿它邪七□□座□是量忍两字而已。睡觉（缺四字）盥（缺八字）白日狐疑□不料清宵蝶梦成古表有言一忍得长□哉。大师因此永获安禅，久居僧寺，（缺八字）黄波□如而洞达禅源（缺四字）然□门慕义投仁，云趋雾聚，参禅学道，虚届□梗狼烟往□□□於沙门裨□□终无於王□来□对□神圣大王来时□望主问代明□□安邦抚□之□恐□行脚何妨师（缺四字）九重大师□□僧由成□即佛心是如何？大师答曰：若到□设者，不留於佛心（缺五字）虽得必得□相今□答云：六祖意不欲□触道，然师语□了道□慧赤□去也，若是戒夫繁托□□□今祖□大王威齐两曜，讲□而□道叶乾坤，德秀瞳治民而□无□□而又归依□□□具於□抑无禅有用於□□义云□古□大师在日，黄州院□王旭郎君遥仰□风，乐传尺牍，比为弟子□□犹□之风，每展八行之礼，仍为檀越，久受保於各效陈雷，允□旧分。大师至开运□分无□今焚香略今□淹然而逝，俗岁八十二，僧腊六十六。於是淄流号恸，叹津梁之已坏；□□咨嗟，□法□□□永□。至於□潺湲涧水，变作衰□；□年悦目之叆叇山云，皆成惨色。感动蠢植，毫楮焉周，遂以其时□止沦□伏乞从许树丰碑者。爰命微臣，延扬禅化。□才非七步，学昧五车，□哉开士，子达真筌，法门杳杳，至理元元，化符海外，道冠日边，云归深洞，月落澄渊，波澜□□平等（缺十字）鸡山（下缺）光德二年岁次庚戌十月十五日。
    ☆李灵
    灵，高丽人，事迹无考。
    ○高丽三川寺大智国师碑
    高（残缺）智国（残缺）兆■（残缺）倾（缺）质（缺）向若（缺）宰面（残缺）深惬（缺）须才遂（缺）夕管ゼ华（缺）皮皆实（残缺）且（缺）後（残缺）
    ○碑阴记
    （上缺）丽国大兹（残缺）寺（缺）勇（残缺）真即觉悟（缺）古抄箕扬不二（缺）罔记海墨难书（缺）人也。高曾已来（缺）於郡邑天福七（缺）毁齿言欲（残缺）咸（缺）投宝（缺）或壮饰（缺）中（缺）勿（缺）刑（残缺）化（缺）衰之一（缺）救蚁护州（缺）族将一（缺）宗之幽（缺）&lt;辶人&gt;长者（缺）目（残缺）觉树（缺）元（缺）■（残缺）金（缺）乂大彳■（残缺）
    ☆阙名
    ○有晋高丽国踊岩山五龙寺故王师教谥法镜大师普照慧光之塔碑铭（并序）
    盖闻鹫岭开宗，标立教无为之化；鸡山入定，止传心有待之风。或先□微言，或始□善□，所以别行法眼，深□全躯。无非□□，仰呈雪立之诚；唯知道存，方驻云游之志。所以英灵间出，□□相承，其道日新，适（缺）下人（缺）也（缺）有人大师法讳庆猷，俗姓张氏。其先南阳冠族，大汉宗枝，□祖偶□鲸波，来栖兔郡。父□荣□知礼□侍□诗□老□道□守道奉公，终身从事。母孟氏，尝於假寐，忽得祯祥，惊觉之时，□知有娠。常□净人，便断荤宰，以咸通十二年四月十一日诞生。（缺四字）之年，五行俱下；子晋升仙之岁，三克便成。其後志切离尘，心求□□，而□□父母，□□宗师。二亲嘱曰：莫以因□苦□以此□归寂灭冢子□宗长老，部署门徒，不出松门，频经槐律。此际大师年才十五，志冠□所，愿令削染，许於入室，犹剩迎门。光启四年，受具於近度寺灵宗律师□莹戒徒□□归室，问一知十，德成教尊。然则（缺）兔之时，所以挈瓶出门，飞锡遵路，所（缺）因待朝天使，偶逢泛叶之时，西南得朋，□适□过大师虔陈素（缺）汤（缺）遄达西津，此时华亭系舟，桂菀寻径，望东林之侍境，瞻北渚之乐郊，□企间云（缺）道膺和尚道冠（缺）□以後（缺）答□之契，暗诣目击之符。於是潜付慈镫，密传法要，遂曰：“吾道衰矣，庆猷一人，起予者商，於是乎在。”所谓广宏佛道，何□□之□遐济禅（缺）力何假他心，□睹此门，本离文字，每思心境，终拂客尘，慜彼偏方，迷於得理，好佩云□之印，期□日域之流，是则真宰（缺）人劳止，忘其（缺）周应□返鲁（缺）於天祐□年七月，达於武州之会津。此时兵戎满地，贼寇滔天，三钟所尸，四郊（缺）愚（缺）大师来藏□穴远近烟（缺）逢（缺）□冲水媚，当大溟映月之□；玉透山辉，是深洞闻风之处。先王直从北发，专重南征，□地□行逃天者少待老草介□诣□祥户奉□令大师歘聆帝命，宁滞王程，及其方到柳营，便邀兰殿，留连再三，付嘱得叠，寮人□回德□旆礻互□凤仪大师难□□舆绘（缺）则□觌藏经，仍窥僧史。宋武平敞，觉贤遂附凤之诚；隋史省方，法□膺从龙之□。一心重法，千载同待。岂期神（缺）倾（缺）以始坠（缺）子（缺）凶翻忠贞之佐，凌夷之渐，实冠夏殷。此时共憾独夫，潜思明立。无何，群凶竟起，是秦□鹿死之三；大□皆销，唯汉室龙□之施。今上西钟定议，北极居尊，悬圣日於桑津，扫□尘於□海。忽闻大师之窥惠日，听元风，□浪垂杯，中华问道，上乃□以达□尤深量海而钦承愈切。每回稽首，恭申舍瑟之仪；常以鞠躬，猥□抠衣之礼。所以屡祈警诫，更切□依，□以王师助君临之□子太弟太匡王信，便取摩纳袈裟一领，石钵盂一口。上乃登时适捧，跪献大师，然则敬佛之心，尊师之道，元亲奉僧祠之月，人间（缺）为（缺）如斯之盛者也。然则栖迟奈苑，宴坐莲□，来者如云，纳之似海。稻麻有列，犹如长者之园；桃李成蹊，亦若他人之市。贞明□□三月□子（缺）仍闻刀战之声，则是来迎之骑。示灭於日月寺法堂，俗年五十有一，僧腊三十有三。於时天昏地裂，雾□云愁，山禽悲啼，野□怀至。明年正月十九日，迁神座於踊岩山之东峰，去寺三百来步。惟大师天资心气，岳降英灵，深□而众（缺）四魔，冠薰修於三觉，超应化於尊如。况又曾听玉音，夙传金□，可谓禅出蕴（缺）资（缺）之风（缺）之（缺）奉圣心，恭承汲引之善，正受流传之旨。上乃仍飞丹诏，以慰门人曰：“懿彼□法□为一国□父，今则训用报法恩，正当追福之辰，宜举易名之典。乃赐谥曰法镜，塔名普照慧光，申命下臣，式扬□烈。”（缺）而不（缺）率（缺）音（缺）敻莫寻荆岫之高，所以聊（缺）期文虽集庆（缺）之（缺）直书其□，憾非雅丽之工。其词曰：
  </div>
  <div class="pagination">
   <a href="唐文拾遗续拾_page76.html">
    上一页
   </a>
   <span>
    ...
   </span>
   <a href="唐文拾遗续拾_page72.html">
    72
   </a>
   <a href="唐文拾遗续拾_page73.html">
    73
   </a>
   <a href="唐文拾遗续拾_page74.html">
    74
   </a>
   <a href="唐文拾遗续拾_page75.html">
    75
   </a>
   <a href="唐文拾遗续拾_page76.html">
    76
   </a>
   <span class="current-page">
    77
   </span>
   <a href="唐文拾遗续拾_page78.html">
    78
   </a>
   <a href="唐文拾遗续拾_page79.html">
    79
   </a>
   <a href="唐文拾遗续拾_page80.html">
    80
   </a>
   <a href="唐文拾遗续拾_page81.html">
    81
   </a>
   <a href="唐文拾遗续拾_page82.html">
    82
   </a>
   <span>
    ...
   </span>
   <a href="唐文拾遗续拾_page78.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
