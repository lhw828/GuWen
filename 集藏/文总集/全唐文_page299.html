<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 299 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 299 页/共 603 页
  </h1>
  <div class="content">
   ○汉史赞桑宏羊评
    班固称宏羊擢於贾竖，方以版筑饭牛；且谓汉之得人，於兹为盛。又与仲舒、石建、汲黯、日等二十馀人，并论而谈，殆不然矣。
    夫君人者，务於得贤，故不隔卑鄙。将虑贤者之处贱，不谓贱者之必贤。古者乃欲以伊尹负鼎，取类於庖人；太公坐钓，求备於渔叟。不亦远哉！且上之所欲，人必有成之者，故曹伯好田，则公孙︹出；陈侯好色，则仪行父至；殷辛淫酗，则恶来革进；周厉贪虐，则荣夷公起；汉武残剥四海，则桑弘羊擢。其所由来者久矣。《书》曰：“逊于汝志，必求诸非道。”抑为此也。季孙用田赋，孔子书而过之，以其逾周公之制也。而况攘臂抵掌，力为天下聚敛之人乎！义也者，君子所死生，而小人之所不及；利也者，小人之所赴蹈，而君子之所不忍为。汉武必欲行先王之道，守高祖之法，则焉用弘羊？欲夺万姓之利，闭生人之资，则天下市籍小人，皆能之矣，亦何独宏羊乎？善为盗者，艺愈精而罪愈重，盗愈利而主愈害。宏羊善心计，斡盐铁，析秋毫，令吏坐贩，不顾王者之体。府库盈而王泽竭，一身幸而四海穷，于宏羊之汗则得矣。汉亦何负于宏羊哉！
    卜式洁已自守，不及时政，知宏羊罪，欲烹以致雨。孟坚躬修国史，垂法来代，奈何以锥刀异类，齿得人之论，一言不智，其若是乎！
    ○圣朝无忧王寺大圣真身宝塔碑铭（并序）
    夫万物混成，天地恒其数；一真妙用，龙象演其教。教也者，因言以见性；数也者，任气而为名。我释迦辟两仪，应三世；步莲台而清风自扇，攀桂树而白月（阙二字）故能（阙二字）根牙，（阙一字）宏顿渐，高悬佛日，远照昏衢。了缘扣寂，合大空而泯相；从有入无，破群迷以登觉。眇矣邈矣，旨哉实哉！
    有若此寺大圣真身宝塔者（阙一字），摩伽王之系孙阿育王之首建也。噫！如来灭後，报应斯在，究乎其容，则三十二相形焉；（阙一字）乎其变，则八万四千所明焉。或曰：华夏之中有五印，扶风得其一也。虽灵奇可睹，而载纪莫标。日者汉（阙三字）齐梁鼎（阙一字）遭时毁歇，晦迹邱墟。菅蓑不（阙三字）无（阙二字）祥异气，往往间出。故风俗谓之圣冢焉。空传西域之草，独享中人之荐。厥有太白二三沙门，摄心住持，得坚清净。其始远也，望而（阙一字）之；其少近也，（阙一字）而信之。周流一方，磅礴（阙一字）里。（阙三字）色（阙二字）瑞光通宵更雄，达曙不散者久之矣。咸请奉以身命，碎於微尘，精诚克孚，指掌斯获。验其铭曰：育王所造，因以名焉。大魏二年，岐州牧小冢宰拓拔育，以为（阙三字）古名同於今（阙一字）削旧规，创新意，广以台殿，高其闳。度僧以资之，刻石以纪之。
    隋开皇中，改为诚实道场；仁寿末，右内史李敏复修之，赓其铭矣。炀皇帝嗣位，省天下伽蓝，烈火潜烧。禅（阙三字）废其（阙一字）逐（阙二字）以州（阙一字）宝（阙一字）而配焉。
    我圣唐太宗文武皇帝凤鸣中天，龙跃北朔；吊薛举以问罪，次川而犒师；钦承灵踪，宿布虔恳。一戎遂定，载路（阙二字）武德八年，改为法门寺。（阙一字）京城八十四大德（阙二字）沙弥（阙二字）十（阙一字）旧大德以辅之，赞有功也。僧徒济济，盈百其众；梵宇献献，数千其多。贞观五年二月十五日，岳伯张德亮，目觌神光，咸（阙一字）及物。（阙一字）上章奏，精感动天，有（阙一字）以望云宫寝殿（阙一字）施焉。古所谓三十年一开，则岁谷稔而兵戈息。自育至显庆五年，盖三十霜矣。八部瞻仰，再祈开发。即以其年二月八（阙九字）奉迎护舍利，观其氤氲玉润，皎洁冰净，灵不可掩，坚不可磨。寸馀法身，等虚空而无尽；一分功德，比恒沙而莫量。示不思议之致也。二圣亲造九重宝函，榇以兜（阙十字）绢（阙二字）五百疋（阙三字）复益令增修。有禅师惠恭、意方等，遵睿旨，购宏材，徵寓县之工，写蓬壶之妙。咨（阙一字）匠而蒇制，献全摹以运斤。不日不月，载营载葺。且舒散（阙一字）谷隈（阙六字）襟带八川（阙一字）长山之（阙二字）武隐（阙二字）面太白之群峰，阳乌矫其翅。由是危槛对植，曲房分起。栾栌叠拱，枕坤轴以盘郁；梁栋攒罗，拓乾冈而抱斗。适将（阙一字）会（阙六字）宗师（阙四字）佛之记（阙一字）域中之恋（阙一字）最上之因岂（阙二字）乃瑰琦，蓄乃丰丽。穹崇岳立，拔一柱以戴天，蜿蜒霞舒，揭万楹而捧日。则天圣后长安四年，敕大周（阙六字）鸾台（阙六字）公同往开之（阙二字）作（阙一字）七日行道，荷担於东都明堂，而陈其供焉。万乘焚香，千官拜庆，云五色而张盖；近结城楼，日重光以建轮。远浮郊树（阙二十四字）岐阳施绢三千匹。景龙四年二月十一日，中宗孝和皇帝旌为圣朝无忧王寺，题舍利塔为大圣真身宝塔。度僧四十九（阙十六字）一（阙二字）镇（阙五字）夫变化（阙二字）之谓圣，阴阳不测之谓神。况每欲开临，皆呈异相：或风烟喷合，荡覆河山；或雷雨震惊，杌动天地，倏往而香花戾止，（阙七字）。
    我肃宗文明大圣大宣孝皇帝缵承丕绪，恢复盛业，德包有截，化总无垠。以泽及四海为勋华，以功（阙十四字）上元初五月十（阙一字）日，敕僧法澄、中使宋合礼、府尹崔光远启发，迎赴内道场。圣躬临筵，昼夜苦行。从正性之路，入甚（阙一字）之门。以其年七月一日，展加初（阙四字）本（阙四字）诏（阙三字）像一铺（阙一字）事金银之具（阙一字）百（阙三字）爪发玉简及瑟瑟数珠一索金栏袈裟一副，沈檀等香三百两以赙之。道俗瞻恋，攀缘号诉，哀声振乎林薄，痛（阙一字）达乎海裔，故得（阙一字）源呜咽（阙七字）光（阙三字）我汉室人（阙四字）之顷寺之门楼，及钟经等阁，及东西行廊。星霜殆改，罔克厥构。
    有元炎上人者，禅林之秀也。坏衣味道，却粒知真。起大慈悲，聿宏制之实多。喜舍（阙四字）有轮奂（阙五字）有茨而未尽（阙二字）沙门法筠者，法将之雄也。上座唐兴寺主法昭Н、都维那、澄演等，莲华之粹也。同力致用，誓相为谋，（阙二字）。埴以营之，又结括以成之，层檐（阙七字）以云（阙四字）崇崇焉极乐之所也。
    嗟夫！八音希声，大觉无形。或芬芬馨馨，或杳杳冥冥，如仿佛兮有灵。有灵有道，有道则寿考。凡人莫（阙二字）万物於自然，故达士乐全真而（阙九字）相交（阙一字）王李公（阙一字）忠（阙一字）心居其泊，志处其约。或謇謇谔谔，或汪汪绰绰，若昂藏之野鹤。野鹤得性，得性则常静。凡人莫不系百宝於（阙二字）故（阙一字）公秉廉让以成政，（阙八字）克已复礼，人焉而劝；（阙二字）惩恶，人焉而惧；任（阙二字）善，人焉而悦；务农省税，人焉而康。
    君子曰：不肃而威，不严而教。龙门讲德，载扬元礼之风；马首行春，更堕里嵩之雨。良足奇也。（阙二字）备（阙三字）卫（阙二字）纵（阙一字）略月（阙三字）孤悬陇（阙二字）棱剑锋长倚天外而已在少尹时则有若检校刑部员外郎兼侍御史张公增，少尹检校司勋员外郎兼侍御史邱公鸿渐，并（阙九字）幕（阙三字）有若侍御史内供奉梁公杰，侍御史内供奉姜公邑高，监察御史里行严公{注}，秘书省校书郎掌书记韩公计，皆人伦之杰也。或间气逸发，或含章挺生。腾（阙三字）驾凤争飞（阙三字）则（阙三字）本（阙一字）兵马使开府仪同三司侍中监李奉忠，文武呈材，风云合变，英威独断，问望孤高。监军使左监门卫大将军焦奉超，武略济时，忠（阙九字）宠冠两朝（阙五字）量宏深，情标卓绝，聿膺宰命，尤著吏能。共参元戎之佐，喜闻微妙之偈。以为命者身之质，身者命之资。法本皆如性，应无著筏喻（阙十字）树（阙二字）福相与授简。俾予颂（阙一字）词曰：
    我佛在兮世独尊。我佛化兮道长存。流正法兮不二门。赫惠日兮破重昏。摩伽国兮（阙十字）仰大（阙一字）兮遍（阙三字）金（阙一字）兮（阙三字）度众僧兮施百衲。（阙六字）腊心清净兮眼不杂。伏腾猿兮救怖鸽。混邱墟兮将如何。绝榛棘兮与菅蓑。观变现兮信转多。（阙九字）白兮来经过。呼洞穴兮见释伽。邦伯奏兮发睿旨。屡开迎兮归帝里。舍珍玩兮具法喜。骈星宫兮势崛起。会天人兮浴定水。伟嘉祥兮争效祉。（阙三字）兮（阙一字）克有。我尹忠兮（阙一字）克清。践福地兮（阙二字）生。对真容兮忘（阙一字）情。琢巨石兮赞休祯。历旷创兮扬善声。
    ☆李沛
    沛，兴元元年为汴宋节度使刘元佐判官，相州司户参军。
    ○大丕山铭
    巨唐兴元末，下诏徵天下兵，将大有事於淮西。迟速等衰，於是焉在。我魏博节度使工部尚书御史大夫驸马都尉田公，选百金之士，马步五千，悉甲而遣。委银青光禄大夫试殿中监兼御史中丞苻公总之。洎贞元元年春一月，毕会於大梁，久之未进。
    以其年冬十有一月，都统检校司空同中书门下平章事怀德郡王汴宋节度刘公申令诸军曰：“元凶李希烈，渴日为恶，罔克若天。流毒淮右，以逆乱干神器，以暴殄错天命。罪浮於潴宫，祸延於覆宗。上以德柔之，以仁绥之。如豺如狼，无革乃心，盖不得已而至於用兵，犹尚盘桓，伺其闲，然後肃将天威。勖尔有众，尔所不勖，其於尔躬有罪！”公由是夙夜祗惧，恭行明命，长毂雷野，高旗云。先次於许之扶沟，压境而守。示之以雄戟劲弩，坚之以深沟高垒。俾穷号蹙之，追悔靡及。负芒刺於背，生战栗於股。常耸外虞，不遑内事。二年夏四月，因蹙生变，霜刃窃发，身分蔡下，首悬藁街。浃辰之间，天下如镜。同文共规，华夷一贯。虽虞格有苗，轩庭涿鹿，王者之师，有征无战，不是过也。五月，有诏会大梁，洪班爵赏，劳以还师。肴酒淮海，金帛山邱。既醉而凯歌者，动以万计。享毕，改乘辕北之。信宿而济洪河，屯大坯，洗兵刷马，示以无事。卷旗虹藏，卧鼓雷伏。
    公喟然叹曰：“昔马援南征，建标于桐柱；窦宪北伐，勒石于燕然。安敢厕于昔贤，倍多轻于茂实。”顾谓沛曰：“此皇上之威德，八座之丕绩，无述可乎？”沛从军三年，备睹戎事，敢不如命！刊石立铭：
    如彼枭獍，蠢尔包藏。谓顺无益，谓逆无伤。据山裂壤，窃号猖狂。地所不载，天其必亡。皇赫斯怒，诏下万方。徵兵诸侯，出师勤王。殚我中司，翼尔鹰扬。朝渡孟津，夕次大梁。深沟淮右，高垒颍阳，有征无战，神诛鬼殛。向化者人，覆宗者贼。宇宙混一，车书同则。振旅阗阗，全军而还。昔我往矣，焚舟济河；今我来思，策勋铭山。山形磅礴，河流汹涌。垂声无穷，山河不动。
    ●卷五百十七
    ☆梁肃（一）
    肃，字敬之，一字宽中，世居陆浑。建中初中文辞清丽科，擢太子校书郎，累转右补阙翰林学士皇太子诸王侍读。卒年四十一，赠礼部郎中。
    ○过旧园赋（并序）
    余行年十八，岁当上元辛丑，盗入洛阳，三河间大涂炭。因窜身东下，旅於吴越，转徙厄难之中者，垂二十年。上嗣位岁，应诏诣京师。其年夏，除东宫校书郎，遂请告归觐於江南。八月，过崤渑，次於新安东南十数里，旧居在焉。时岁滋远，荆榛芜翳，乔木苍然，三径莫辨。访邻老而已尽，眄庭柯以沾衣。情之所锺，可胜叹耶？夫怀旧之志，在昔所不免。圣如尼父，达若庄叟，且有归与之叹，怅然之思。予蓬艾存乎胸中，喜惧形於膝下。寓江海之遐阻，念归来而不得。思潘园板舆之乐，陶野巾车之游。愿言莫展，一食三叹。至是当秋日萧索，征途浩渺，栋宇摧落，曾不得乎少留。心之忧伤，又加於他日一等。遂作赋纪事，以过旧园命篇。其辞曰：
    白露既戒夫清秋。爰驾言而东迈，漫征路之悠悠。且予发乎新安，历函关之旧邱。灌丛林以相属，披一径而可求。阒里巷之罕人，辨原田而莫由。堂除既缺，衡宇亦折。树蔽户而稍稍，水冲是而活活。骇兽群起，颓墉四达。识旧井於庭隅，吊重萝於木末。既循省而顾慕，愈辛酸而惨怛。何缠迫而求所安，激予哀而不可遏也？
    昔予生之三岁，值虏之冲奔。徙穹庐於华县，蒙郊庙於氛昏，皇游蜀川，帝出朔原。尸逐才血，乌丸又屯。俄四逆之荐凶，扇炭而黎元。予既幼舍此居业，虑性命之所存。始窜迹於许都，又逃刃於夷门。沿汴水之汤汤，棹淮波之翻翻。荷闻诗之前训，迫驰役而不敢言。截氵制河以径度，趣诸越而休止。在长洲与兰陵，亦一闰而三徙。袅袅兮秋风，湛湛兮春江，伤吾心其何已。皇八叶之御极，亦既安此寰中。浮窳缤其来归，真独郁犹未通。
    洎大历之二七，六龙忽其上升。赫元圣之统天，敷太和於黎蒸。建皇极以成化，启公车以选能。予筮遇《观》之六四，聿投迹於云罗。谬试言於内殿，俾典校乎承华。聆圣贤之休风，仰坟籍之长圃。与世道而游息，实人伦之宪矩。史正直以终始，蘧卷舒於嘿语。展甘黜而不去，庄颐神以遐举。谅修已之异宜，各宏道而得所。矧微生之庸拙，胡可夫出处。眇江湖之漂荡，废田里於草莽。苟将惬乎予思，孰辨夫怀安之与怀土？伊吾土之所安，乃陋狭而在斯。实旧德之师俭，庶後昆以易持（高祖父赵王府记室宜春公洎曾王父侍御史府君已降三世居陆浑，有田不过百亩。开元中，为大水所坏，始徙於函关）。其始也，桑柘接连，蔬果芳滋。彼茅轩与瓮牖，亦寒燠之攸宜。羌百岁而员居，未几而乱杂，二十载而一来，芜秽而莫治，驻周览而未已。又旋指于江湄曾是追感于平生，孰不悲伤而涕Д。抑闻夫促仲长之园，面流水而览平原。遭世绪之溷浊，竟初怀之罕存。又闻夫郭泰之德不违亲，贞不绝俗。当罗之周布，竟淳白而不辱。何天宇之交泰，蹇予生之孱独。退无庇迹之所，进靡代耕之禄。慨舍此而不留，徒仰高於前躅。日宛晚而命驾，恨盘桓以出谷。虑将归之或迷，吾斯志夫乔木。
    乱曰：所居而安，易之序兮。历聘怀归，孔之虑兮。粤予庸昧，道莫著兮。曩离旧邦，纷世故兮。林井残泥，禽亦去兮。坠废居业，忸而惧兮。迟归有时，葆吾素兮。
    ○指佞草赋（以“灵草无心，有佞必指”为韵）
    圣泽濡煦兮，动植斯形。相彼瑞草兮，逢时效灵。体嘉生於浩气，秉直道於彤庭。昔在尧帝，至化惟馨。伊屈轶之芳贞，协王猷与国经。有皇睿后，德动杳冥。二气畅而群生遂，百祥来而万宇宁。
    矧夫佞者小人之道，直者为国之宝。虽纠正於邦宪，实发明於瑞草。象恭言伪，於是焉去而勿疑；叶布茎分，何患乎辨之不早。若乃一人当宁，超黄越虞。百辟来朝，日临云趋。风力论道，伊咎陈谟。瑞草在前，畴敢以谀。故曰物生於有，有生於无。感此变化，发为祯符。不然彼植物之何知，乃同功於帝俞。天道不言，圣人无心。寓形阐教，其用则深。禾颖降於周王，芝房发於汉后。信呈丰兮告庆，并垂美於不朽。彼直指以去邪，谅於功乎何有。我明主所以超三英之躅，彼灵草所以为百瑞之首。有由然也。史鱼守直，宣父恶佞。佞直不分，邦家靡定。惟草所指，惟皇所听。指归乎一，听戒乎失。苟君道之不宏，徒倚瑞以自必。
    重曰：煜彼草兮直而指。圣之瑞兮时之理。颂皇休兮无极巳。
    ○述初赋（并序）
    予幼而漂流，遂寓於江海之上，与凫雁为伍有年矣。或禄仕以代樵牧，其暇则以群籍自娱。又尝染重追疾，每求长桑氏之术以为疗，其他未之思也。方俟间则追尚平五岳之游，无几何，会明诏以监察御史徵，俄转右补阙。羁守职次，未遑自免，江湖之思漫如也。间一岁，加翰林学士，领东宫侍读之事。既微且陋，载荷天眷。上不能宣令德，通古今，当论思之任；次不足宏三善，备教谕，充端士之列。每省名位，眄章绶，中心然，不欲寝食，无一日而安者。三年於兹，其愧畏乃如此。时步自中禁，休於里巷；病攻其外，神倦於中；嚣焉忘形，思及道本。然後知一动一静，万化殊涂，寂然同归，未始有物。且不知夫曩岁之浮游，与今之局束，彼乎此乎？是欤非欤？杳不得其倪矣。於是作《述初赋》以纪怀，且贻诸同志焉尔：
    我洪系兮肇昭，耿乎伊唐。始赞禹以陈谟，末开国而为梁。遭暴嬴以灭周兮，涉天汉而方彰。社阳而守九江，（系祖汉廷尉阳侯讳放，见《汉书》。武威九江太守高山侯讳统见《後汉书》），逮七序而见光（後汉侍中亲愍侯讳竦作《七序》有传）。维凉牧之丰融（後汉黄门侍郎凉州刺史侍中关内侯讳宽见《魏书》），咨散骑之殉节（晋散骑常侍冯翊太守扶风乡侯讳е，死愍帝之难，赠吏部尚书益州刺史见《晋书》）。遭匡攘以迁逝，遵河右以蝉蜕（晋蜀郡太守宁州刺史扶风乡侯讳迪，生酒泉太守关内侯讳秋，避乱居张掖）。绵侯服以守业，传龟组而罔替（自酒泉以下六世郡守关内侯）。炜司空之藩魏，宏茂德为表缀（魏大将军洛州刺史赠侍中司空阳公讳越，见《後魏书》）。翼翼尚书，允明且哲（司空之孙隋御史大夫刑部尚书邯郸敬公讳毗，《隋书》有传）。纳言执法，乃遂乃达。
    播五叶而逮子，垂慎身之芳烈。伊孤朦之薄，抚生植之多艰。岂前修之将坠，藐才菲而体孱。奉徙宅之善教，得带经之残编。谅不师而不训，乌识立德与立言。洎章甫之在首，始砺志以就贤。思琢璞以解蔽，终格而难前。升九颢之宏轨，探乾坤之大纪。求专直与翕辟，问性命之终始。曰君子之不用，实未成之所拟。苟体健以立诚，何刚柔之不履。慨寻绎以内省，观万动之攸归。若扪天而罔阶，知集木之匪危。何大道之汗漫，悼吾人之崎。仰前哲之休风，屡惆怅以忸怩。且自击以自考，亦三复而九思。庶初筮以发蒙，敢舍龟而观颐。美海岳之静深，援幽人以为期。聿投迹於林中，就拙者之所宜。属夫上有圣帝，旁求俊。载驰车乘，搜及琐细。彼执持宪简，与匡补阙载。宜乎学该纪律，识洞经制。故小人之备官，幸不招损而速戾。斯时也，天光镜乎宇内，洪棱忄詹乎荒外。上躬祀於泰坛，先假庙以告配。百神受职以咸秩，万国骏奔而来祭。肆觐创五月之吉，朝宗盛三朝之会。月窟日际，风行雨霈。谬参侍从之臣，获睹人神之泰。又感夫翰苑崇秘，人文是经。乐正司业，元良以贞。讲艺承华，视草承明。莫不才侔相如，道博桓荣。何皇鉴之偏属，降湛恩於鲰生，若侧足以登涂，方饬躬以效诚。忄双书绅之犹怠，虑数马之非精。昼兢兢以徊徨，夕默默以屏营。岂不以命重才轻，惕坠而不敢宁也。
    我寓我居，於彼南里，匪容车骑，实远朝市。羌归沐以斯憩，聊优游以休止。旁枕大道，其平如水。南望南山，横空黛起。君子所履，小人所视。乍埽室以自安，殊塞门而不仕。於是有竹有梧，清风穆如。放怀端居，元宇自虚。遗原宪之贫病，忘甯武之智愚。丧我南郭之几，尽心西域之书。悟幻有之迁斡，得环中之妙枢。合乃一指，流为万涂，审物我之同域，又遑遑其焉如。何睿后之渥饰，宜克恭以忘劬。惟少海之洪澜，岂勺水之云输。伊志虑之久旷，矧疲こ之集子。徒端直以勿贰，又焉能以为乎有无。冥冥飞鸿，其虚其徐。英英白□，亦卷亦舒。吾企夫物之未及，故浩然而述切。
    ○受命宝赋（并序）
    受命宝在昔曰传国玺，自秦始皇有焉。盖取夫一世二世，传於无穷，故有传国之号。历两汉至於陈、隋。隋炀帝之遇祸也，宇文化及盗之而西，窦建德灭化及，取焉。易称物不可以终否。武德中，太宗一戎衣而天下大定，是器也，与玺同归，国家用之。以受命所承，更名大宝，而多历年所。自前代观之，受天明命，则不求而得；僭贼劫迁，则得之而失。盖神物之所在，非徒然也。抑又闻之，鼎之轻重，与玺之去留，莫不视德之上下。位之安危，若恃宝命在已，而忄舀心堙耳，渐乎危殆，以负之尊，被窃之言。当此时也，此片玉耳，复何为哉？窃读史氏，感兴亡之器，忿觊觎之类。於是作《受命宝赋》。若形制之小大厚薄，则未始详也，故不备焉。其辞曰：
    物之贵兮，惟玉之英。翕二气以成形，涵百宝之纯精。卞氏得之，三献而後明。当秦赵之抗衡，挺高价於连城。伊玩好之所资，微神器之鸿名。及夫秦始称皇，削平六王。为龙为光，追琢成章。其文曰“受命於天，既寿永昌”。其始也谓世有哲王，传国宝之无疆。何逆天以暴物，不及期而降殃。惟阴阳之运行，终授受而不常。随素车与白马，归赤精於路旁。逮夫汉业中微，后族专命。禄去公室，世移威柄。宝沙麓之遗瘵，成巨君之篡害。虽掷地以慷慨，终莫救夫颠沛。俄渐台之颓覆，历更始与赤眉。咸庸懦而不居，卒乱长而祸滋。洎四七之龙骧，为火主以得之。遂祀汉以配天，延二百之炎辉。苟非其人，宝命不归。悼桓灵之不嗣，置天下於阽危。既而赤伏道丧，黄星兆发。云雷遘，朝社播越。去乘舆而漂荡，入眢井以芜没。披草莱以拯之，实功存乎武烈。何典午之倾溃，刘石盗以自尊。既江表之卜年，遂归明以去昏。五世推移，或亡或存。失得由道，隋之并吞。始负险以争雄，俄衔璧而来奔。惟大业之离阻，由君昏而黩武。豺狼呀以当路，郊庙毁而失主。望夷之衅既发，斯器沦於丑虏。
    昊天有命，眷我高祖。て飞汾晋，震叠关辅。云行雨施，雷动飙举。圣人既作，万物斯睹。於斯时也，充德扇结，东周О，帝谓文皇，陈师往伐。如火烈烈，如风发发。牛口先拨，虎牢则达。致四海於清平，混车书以同辙。惟神器之有在，终告归於魏阙。
    考乎先王之统世也，以文经天，以武纬地。观象备物，从宜制器。播而用之，为天下利。故曰大德曰生，大宝曰位。位之升降，唯道所至。先王审其所以，故为大於细、为难於易，然後本不摇而末不坠。安危之体，鉴此而已。若夫符命之所加，历数之所归。莫不天人合发，区宇乐推。休祥焕然，灵命显思。是以有守有失，动而悦随。苟贪功而僭礼，莫不速祸而召危。此玉也，公路执持，众叛而亲离。赵高引佩，殿坏而身糜。惟前轨之昭昭，孰可幸捷以取之。若曰吾有天命，如天有日。传宝在我，昏庸自佚。则陆浑无问鼎之事，历伐无奉玺之术。苟思虑於废兴，故不既得而患失。
    於戏！天发祸机，圣人定之。天生神物，圣人用之。唐哉皇哉，大人造之。子孙百代，永言保之。
    ○代太常答苏端驳杨绾谥议
    议曰：有国之典，存以位叙其德，没以谥易其名。名之小大，视德之美恶。盖书其著而略其微，要其终而明其义。故曰谥以尊名，节以一惠，耻名之浮於行也。杨文贞体淳素之质，协时中之德，爰自下列，至於宰司。秉心不渝，动必由道。与夫立功立事，开物济众，不同日语矣。而清俭厉俗，明哲保身，曰文与贞，在我惟允。秉公议者，其谁曰不然！今奉符，谓公与元载交游，尝为载荐引，载之咎恶，悉归於公。斯乃昧於观行定谥之义，且非君子成人之美也。请区而评之：
    昔荀爽为董卓所举，致位三公，及卓攵乱汉政，可谓甚矣，而汉史曾不以卓之过累於慈明。晏子、陈氏，俱事齐侯，陈志邪而晏志正，《春秋》亦不以陈之恶延於平仲。是知道不必合，事不必同，则载之於公，其事可见。况当载秉钧，而公不参大政。载以时望慕我，我则静而守中，因疏为简，适见清节。又有发载之恶，皆泄漏致辞，患自掇也，庸可救乎！及夫载覆其饣束，公膺大任，任职日浅，屡以疾辞，位且不安，安可以寂寥启悟而责之乎！昔季文子相三君，无食粟之马，衣帛之妾，君子以为忠。杨公以大名厚位，出入三朝，无宅一区，无马一驷，志於清白，交不谄渎，可不谓贞乎？掌训诰，秉铨衡，处成均，贰宗伯，润色王度，无替厥美，加以敏而好学，见善如不及，可不谓文乎？
    谨按《谥法》，称贞之例有三：清白守节曰贞，大虑克就曰贞，忧国忘死曰贞。文之义有六：经天纬地曰文，道德博厚曰文，愍人惠礼曰文，不耻下问曰文，慈惠爱人曰文，修德来远曰文。名既不备，事亦殊贯，又安可以二王三恪私庙家祭之阙，并责於一名哉？若具美果在一名，则士文伯、孔文子且无经纬天地之文，孟武伯、甯武子又非克定祸乱之武。若以废礼不称其名，则臧孙辰纵逆祀，不得谥文；管夷吾台门反坫，不得谥敬。是知议名之道，录其所长，则舍其所短；志其大行，则遗其小节。使善恶决於一字，褒贬垂於将来。盖先王制谥之方也。若综核名实，形於公论，宜取坦然明白彰於遐迩者。今或乘人之意，肆诬谤之辞，所谓抉瑕刺骨之说，非正议也。且圣无全能，才不必备，以郑公徵立言正色，耻君不如尧舜，其节大矣，而昧於知人；许公瑰固执遗（一作条）诏，廷沮邪计，其志明矣，终不能守。故《春秋》为贤者讳过，《传》称“不以一眚掩大德”，《语》曰“无求备於一人”，盖二公所以为文贞也。若曰百行所归，九德咸事，如周公之文，宣父之宣，然後拟议，则千古莫嗣，而谥典绝矣。安在一二苏魏，足为定制乎？
    谨上参典礼，近考故事。杨公之名，请如前议云尔。
    ○西伯受命称王议
    太史公曰：“诗人道西伯以受命之年称王，而断虞芮之讼，遂追王太、王王季，改正朔，易服色，十年而崩。或谓《大雅》序文王受命作周，《泰誓》序十有一年武王伐殷。妄徵二经，以实其说。予以为反经非圣，不可以训，莫此甚焉。尝试言之：
    夫圣人无作，作则为万代法。盖仲尼美文王之德曰：“三分天下有其二，以服事殷。”又曰：“内文明而外柔顺，以蒙大难，文王以之。”未有南面称王，而谓之“服事”，易姓创制，而谓之“柔顺”。仲尼称武王之烈曰：“汤武革命。”又曰：“武王末受命。”未有父爱之，而子复“革命”；父为天子，子云“末受”。当武王之会盟津也，告诸侯曰：“汝未知天命，未可以誓师也。”曰：“惟我文考大统未集，予小子其承厥志！”孰有王者出征，复俟天命；天统既改，而复云“未集”。《礼大传》称：“牧之野，既事而退，柴於上帝，追王太王、王季、文王，改正朔，殊徽号。”若虞芮之岁称王，则不应复云“追王”，王制既行，则不应复云“改物”。是皆反经者也。夫大者天地，其次君臣，圣人知定位之不可易也。故制为上下之礼，财成天地之道。使各当其分，而不相间，若亿兆之去留，天命之与夺，则存乎其时。圣人顺而行之，故讴歌有所归，而舜禹揖让；桀纣恶盈，则汤武放伐。所谓後天而奉天时，不得已而为之者也。若殷道未绝，纣恶未极，而遂称王，以令天下，则不可谓至德也，此其非圣者也。
    予以为《大雅》作周之义，盖取夫积德累仁，为海内所归往，武王因之，遂成大业；非所谓革命易姓为作周也。《泰誓》纪年，盖武王、周公追考前文陈王业之盛，自虞芮始，故断为受命之岁。仲尼宪章文武，故因而叙之曰十有一年武王伐殷，非所谓自称王而为之数也。文王既没，经义斯在；如曰不然，以俟君子。
    ○天台法门议
    论曰：修释氏之训者，务三而已，曰戒、定、慧。斯道也，始於发心，成於妙觉；经纬於三乘，导达於万行，而能事备焉。昔法王出世，由一道清净，用一音演说，机感不同，所闻益异。故五时、五味、半满、权实、偏圆、小大之义，播於诸部，粲然殊流，要其所归，无越一实。故经曰：“虽说种种道，其实为佛乘。”又曰：“开方便门，示真实相。”喻之以众流入海，标之以不二法门。自他两得，同诣秘密。此教之所由作也。
    洎鹤林灭而法网散，神足隐而宗途异，各权所据，矛盾更作。其中或三昧示生，四依出现，应机不等，持论亦别。故摄论、地持、成实、惟识之类，分路并作，非有非空之谈，莫能一贯。既而去圣滋远，其风益扇，说法者桎梏於文字，莫知自解；习禅者虚无其性相，不可牵复。是此者非彼，未得者谓证。慧解之道，流以忘返，身口之事，荡而无章。於是法门之大统，或几乎息矣。
    既而教不终否，至人利见，慧闻、慧思，或跃相继，法雷之振未普，故木铎重授於天台大师。大师像身子善现之超悟，备帝尧大舜之体相，赞龙树之遗论，从南岳之妙解。然後用三种止观，成一事因缘；括万法於一心，开十乘於八教。戒、定、慧之说，空、假、中之观，坦然明白，可举而行。是故教无遗法，法无弃人，人无废心，心无择行，行有所证，证有其宗。大师教门，所以为盛。故其在世也，光昭天下，为帝王师范；其去世也，往来上界，为慈氏辅佐。卷舒於普门，示现降德，为如来所使。阶位境智，盖无得而称焉。
    於戏！应迹虽往，微言不坠。习之者犹足以抗折百家，昭示三藏，又况子闻而能思，思而能修，修而能进，进而不已者欤？斯人也，虽曰未证，吾必谓之近矣。今之人正信者鲜，启禅关者或以无佛无法、何罪何善之化化之。中人以下，驰骋爱欲之徒，出入衣冠之类，以为斯言至矣，且不逆耳，私欲不废。故从其门者，若飞蛾之赴明烛，破块之落空谷。殊不知坐致焦烂，而莫能自出，虽欲益之，而实损之。与夫众魔外道，为害一揆。由是观之，此宗之大训，此教之旁济，其於天下，为不侔矣。自智者传法，五世至今，天台湛然大师中兴其道，为予言之如此，故录之以系於篇。
    ○止观统例议
    夫止观何为也，导万法之理，而复於实际者也。实际者何也？性之本也，物之所以不能复者，昏与动使之然也。照昏者谓之明，驻动者谓之静。明与静，止观之体也。在因谓之止观，在果谓之智定。因谓之行，果谓之成。行者，行此者也；成者，证此者也。原夫圣人有以见惑、足以丧志，动足以失方，於是乎止而观之，静而明之。使其动而能静，静而能明，因相待以成法，即绝待以照本。立大车以御正，乘大事而总权。消息乎不二之场，鼓舞於说三之域。至微以尽性，至赜以体神。语其近，则一毫之善可通也；语其远，则重元之门可也。用至圆以圆之，物无偏也；用至实以实之，物无妄也。圣人举其言，所以示也；广其用，所以告也。优而柔之，使自求之；拟而议之，使自至之。此止观所由作也。夫三谛者何也？一之谓也，空、假、中者何也？一之目也。空、假者相对之义，中道者得一之名。此思议之说，非至一之旨也。至一即三，至三即一。非相含而然也，非相生而然也；非数义也，非强名也，自然之理也。言而传之者迹也，理谓之本，迹谓之末。本也者，圣人所至之地也；末也者，圣人所示之教也。由本以垂迹，则为小为大，为通为别，为顿为渐，为显为秘，为权为实，为定为不定。循迹以返本，则为一为大，为圆为实，为无住为中，为妙为第一义。是三一之蕴也。所谓空也者，通万法而为言者也，假也者，立万法而为言者也；中也者，妙万法而为言者也。破一切惑，莫盛乎空；建一切法，莫盛乎假；究竟一切性，莫大乎中。举中则无法非中，举假则何法非假，举空则无法不空。成之谓之三德，修之谓之三观。举其要，则圣人极深研几穷理尽性之说乎？昧者使明，塞者使通，通则悟，悟则至，至则常，常则尽矣；明则照，照则化，化则成，成则一矣。圣人有以弥纶万法而不差，磅礴万劫而不遗，焘载恒沙而不有，复归无物而不无。寓名之曰“佛”，经号之曰“觉”。究其旨，其解脱自在莫大极妙之德乎？夫三观成功者如此，所谓圆顿者，非渐次、非不定指论十章之义也。十章者，恢演始末通道之关也；五略者，举其宏纲截流之津也；十境者，发动之机，立观之谛也；十乘者，妙用所修，发行之门也。止於正观而终於见境者，义备故也。阙其馀者，非所修之要故也。乘者何也？载物而运者也。十者何也？成载之事者也。知其境之妙不行而至者，德之上也。乘一而已矣，岂藉夫九哉？九者非他，相生之说未至者之所践也。故发心者发无所发，安心者安无所安，偏破者偏无所偏。爰至馀乘，皆不得已而说也。至於别其义例，判为章目，推而广之不为繁，统而简之不为少，如连环不可解也，如贯珠不可杂也，如悬镜不可扌也，如通川不可遏也。议家多门，非诤论也；按经证义，非虚说也；辨四教浅深，事有源也；成一事因缘，理无遗也。噫！止观其救世明道之书乎？非夫圣智超绝，卓尔独立，其孰能为乎？非夫聪明深达，得意忘象，其孰能知乎？今之人乃专用章句文字，从而释之，又何疏漏耶？或称不思议境，与不思议事，皆极圣之域，等觉至人，犹所未尽。若凡夫生灭心行三惑，浩然於言说之中，推上妙之理，是犹醯鸡而说大鹏，夏虫之议层冰，其不可见明矣。今止观之说，文字万数，广论果地，无益初学。岂如暗然自修，功至自至，何必以早计为事乎？是大不然。凡所为上圣之域，岂隔阔辽，与凡境杳绝欤？是惟一性而已，得之为悟，失之为迷；一理而已，迷而为凡，悟而为圣。述者自隔，理不隔也；失者自失，性不失也。止观之作，所以辨异同而究圣神，使群生正性而顺理者也。正性顺理，所以行觉路而至妙境也。不知此教者，则学何所入？功何所施？智何所发？譬如无目，昧於日月之光，行於重险之处，颠踣堕落，可胜既乎？噫！去圣久远，贤人不出，庸昏之徒，含识而已。至使魔邪诡惑，诸党并炽，空有云云，为坑为井。有胶於文句不敢动者，有流於漭浪不能住者，有太远而甘心不至者，有太近而我身即是者，有枯木而称定者，有窍号而称慧者，有奔走非道而言权者，有假於鬼而言通者，有放心而言广者箸，有罕言而为密者，有齿舌潜传为口诀者。凡此之类，自立为祖，继祖为家。反经非圣，昧者不觉。
    仲尼有言：“道之不明也，我知之矣，由物累也。”悲夫！隋开皇十七年，智者大师去世。至皇朝建中，垂二百载，以斯文相传，凡五家师：其始曰灌顶，其次曰缙云威，又其次曰东阳小威，又其次曰左朗公，其五曰荆溪然公。顶於同门中慧解第一，能奉师训，集成此书，盖不以文词为本故也。或失则烦，或失则野，当二威之际，缄受而已，其道不行。天宝中，左始宏解说，而知者盖寡。荆溪广以传记数十万言，网罗遗法，勤矣备矣。荆溪灭後，知其说者适三四人。古人云：生而知之者上也，学而知之者次也，困而学之，又其次也。夫生而知之者，盖性德者也；学而知之者，天机深者也。若嗜欲深，耳目塞，虽学而不能知，斯为下矣。今夫学者，内病於蔽，外役於烦。没世不能通其文，数年不能得其益。是则业文为之屦校梏足也，棼句为之簸糠眯目也，以不能喻之师，教不领之弟子，止观所以未光大於时也。予常戚戚於是，整其宏纲，撮其机要，其理之所存，教之所急，或易置之，或引伸之。其义之迂，其辞之鄙，或除之，或润色之。大凡浮疏之患，十愈其九；广略之宜，三存其一。於是祛鄙滞，导蒙童，贻诸他人，则吾岂敢？若同见同行，且不以止观罪我，亦无隐乎尔。建中上元甲子首事，笔削三岁，岁在析木之津，功毕云尔。
    ●卷五百十八
    ☆梁肃（二）
    ○丞相邺侯李泌文集序
    唐兴九世，天子以人文化成天下，王泽洽，颂声作，洋洋焉与三代同风。其辅相之臣曰邺侯李公泌字长源，用比兴之文，行易简之道，赞事盛圣，辨章品物；疏通以尽理，闳丽而合雅。舒卷之道，必形於辞。其伟矣夫！
    予尝论古者聪明睿智之君，忠肃恭懿之臣，叙六府三事，同八风七律，莫不言之成文，歌之成声。然後浃於人心，人心安以乐；播於风俗，风俗厚以顺。其有不由此者，为理则粗，在音则烦。粗之弊也悖，（一作朴）烦之甚也乱。用其道行其位者，历选百千不得十数。嘻！才难不其然乎？开元中，公七岁，见丞相始兴张公九龄。张骇其聪异，授以属辞之要，许以辅相之业。洎始兴殁，不六十载，公果至宰相封侯。有文集二十卷，其习嘉遁，则有沧浪紫府之诗；其在王庭，则有君臣赓载之歌。或依隐以玩世，或主文以谲谏，步骤六义，发扬时风。观其词者，有以见上之任人，始兴之知人者已。初太上当阳，公以处士延登内殿，实敷黄老之训。至德初，宣皇以元良受禅，公则献《泰阶颂》，昭纂尧之道，睿文以广平伐罪。公则握中权之柄，参复夏之功。大德不官，既追五岳之隐；大用不器，终践代天之职。方将熙庶工以成邦教，载直笔以修唐书，命之不融，凡百兴叹？
    既薨之来载，皇上负之暇，思索时文，徵公遗编，藏之御府。於是公之文辞，光大一门。近岁肃以监察御史徵诣京师，始得集录於公子繁，且以序述见托。公之执友谏议大夫北平阳城亦谓子曰：“邺侯经邦纬俗之谟，立言垂世之誉，独善兼济之略。藏在册牍，载於碑表。唯斯言不可以不传於後。”尝谓肃曰：“吾子辞直，盍存乎篇序？”既咏叹之不足，因著其所以然，贻诸好事者。凡诗三百篇，表、志、碑、赞、序、议、述又百有二十。其五十篇缺，独著其目云。
    ○秘书监包府君集序
    文章之道，与政通矣。世教之污崇，人风之薄厚，与立言、立事者邪正、臧否皆在焉。故登高能赋，可以观者，可与图事；诵《诗三百》，可以将命，可与专对。若子产入陈，以文辞为功；仲尼弟子，用文学命科。文学者或不备德行，德行者或不兼政事。於戏！才全其难乎？
    有唐故秘书监丹阳公包氏讳佶字幼正，烈考集贤院学士大理司直赠秘书监讳融，实以文藻盛名，扬於开元中。洎公与兄起居何，又世其业，竞爽於天宝之後。一动一静，必形於文辞。由是议者称为二包，孝友之美，闻於天下。拟诸孔门，则何居德行，公居政事，而偕以文为主。不其伟欤！讽谕其从政，则执度行志，率诚会理，不苟简晦昧以挠其守。故其言体要，而动有事功。《易》称君子之光，《传》美忠文之实，公之谓也。
    ○常州刺史独孤及集後序
    大历丁巳岁夏四月，有唐文宗常州刺史独孤公薨於位。秋九月既葬，门下士安定梁肃，咨谋先达，稽览故志。以公茂德映乎当世，美化加乎百姓，若发扬秀气，磅礴古训，则在乎斯文。斯文之盛，不可以莫之纪也。於是缀其遗草三百篇为二十卷，以示後嗣。乃系其辞曰：
    夫大者天道，其次人文，在昔圣王以之经纬百度，臣下以之弼成五教。德又下衰，则怨刺形於歌咏，讽议彰乎史册。故道德仁义，非文不明；礼乐刑政，非文不立。文之兴废，视世之治乱；文之高下，视才之厚薄。唐兴，接前代浇ㄤ之後，承文章颠坠之运，王风下扇，旧俗稍革，（一作“作者迭起”）。不及百年，文体反正。其後时浸和溢，而文亦随之。天宝中作者数人，颇节之以礼。洎公为之，於是操道德为根本，总礼乐为冠带。以《易》之精义，《诗》之雅兴，《春秋》之贬，属之於辞，故其文宽而简，直而婉，辩而不华，博厚而高明。论人无虚美，比事为实录。天下凛然，复睹两汉之遗风。善乎中书舍人崔公甫之言也！曰：“常州之文，以立宪诫世、贤遏恶为用，故议论最长。其或列於碑颂，流於咏歌，峻如嵩华，浩如江河。若赞尧舜禹汤之命，为《诰》为《典》，为《谟》为《训》。人皆许之，而不吾试。论道之位，宜而不陟。”诚哉！
    公讳及，字至之，秘书监府君之中（一作第四）子。道与之粹，天授之德。聪明博达，刚毅正直。中行独复，动静可则。孝弟（一作仁厚）积为行本，文艺成乎馀力。凡立言必忠孝大伦，王霸大略，权正大义，古今大体。其中虽波腾雷动，起伏万变，而殊流会归，同志於道。故於赋远游颂啸台，见公放怀大观，超迈流俗；於《仙掌》、《函谷》二铭、《延陵论》、《八阵图记》，见公识探神化，智合权道；於议郊祀配天之礼吕、卢弈之谥，见公阐明典训，综核名实。若夫述圣道以扬儒风，则《陈留郡文宣王庙碑》、《福州新学碑》；美成功以旌善人，则《张平原颂》、李常侍、姚尚书、严庶子、韦给事、韦颖叔墓铭《郑氏孝行记》、李睢阳、杨怀州碑；纂世德以贻後昆，则《先秘书监灵表》。陈黄老之义，於是有《对策文》；演释氏之奥，於是有《镜智禅师碑》；论文变之损益，於是有《李遐叔集序》；称物状以怡情性，（一作“称物状之美，而畅其情性”）於是有《琅琊溪述》、《卢氏竹亭记》；抒久要於存殁之间，则祭贾尚书相里侍郎元郎中（一作员外）、李叔子文。其馀纪物叙事，一篇一咏，皆足以追踪往烈，裁正狂简。
    噫！天其以述作之柄授夫子乎？不然，则吾党安得遭遇乎斯文也？初，公视肃以友，肃仰公犹师，每申之话言，必先道德（一作德礼）而後文学。且曰：“後世虽有作者，六籍其不可及已。荀孟朴而少文，屈宋华而无根。有以取正，其贾生、史迁、班孟坚云尔。唯子可与共学，当视斯文，庶乎成名。”肃承其言，大发蒙惑，今则巳矣。知我者其谁哉！遂衔涕为叙，俾来者於是观夫子之志。若立身行道，始终出处，皆载易名之状，故不备之此篇。
    ○补阙李君前集序
    文之作，上所以发扬道德，正性命之纪；次所以财成典礼，厚人伦之义；又其次所以昭显义类，立天下之中。三代之後，其流派别，炎汉制度以霸，王道杂之，故其文亦二：贾生、马迁、刘向、班固，其文博厚，出於王风者也；枚叔、相如、扬雄、张衡，其文雄富，出於霸涂者也。其後作者，理胜则文薄，文胜则理消。理消则言愈繁，繁则乱矣；文薄则意愈巧，巧则弱矣。故文本於道，失道则博（一作传）之以气，气不足则饰之以辞，盖道能兼气，气能兼辞，辞不当则文斯败矣。唐有天下几二百载，而文章三变：初则广汉陈子昂以风雅革浮侈，次则燕国张公说以宏茂广波澜，天宝已还，则李员外、萧功曹、贾常侍、独孤常州比肩而出，故其道益炽。
    若乃其气全，其辞辨，（一作其辞源辨博）驰骛古今之际，高步天地之间，则有左补阙李君。君名翰，赵郡赞皇人也。天姿朗秀，率性聪达，博涉经籍，其文尤工。故其作，叙治乱则明白坦荡，纾徐（一作馀）条畅，端如贯珠之可观也；陈道义则游泳性情，探微豁冥，涣乎春冰之将泮也；广劝戒则得失相维，吉凶相追，焯乎元龟之在前也；颂功美则温直显融，协於大中，穆如清风之中人也。议者又谓君之才，若崇山出云，神禹导河，触石而弥六合，随山而注巨壑。盖无物足以遏其气而阂其行者也。世所谓文章之雄，舍君其谁欤？弱冠进士登科，解褐卫县尉，其後以书记再参淮南节度军谋，累迁大理司直。天子闻其才，召拜左补阙，俄加翰林学士。夫士之处世，用舍系乎才，进退牵乎时。始君筮仕，值蔽善者当路，故屈於下位（天宝末，房公、韦公陟荐公充史官谏司之任，当国者不听，乃已）。中岁多难，时方用武，故委於外藩。及夫入宣室而挥宸翰也，方用人文以饰王度，则因疾罢免。
    嘻！昔之君子贤人，运与事并，得信其志者寡矣。其馀属雅道丧缺，黄钟毁弃，若孟子轲，士安多病，亦何可胜论？惟斯文足以振当世，馀烈足以遗後嗣，此之谓不朽。君既退，归居於河南之阳翟。家愈贫而禄不及，志愈迈而文益壮。暇日以尝所述作三十卷，目为前集，命予序之。君与予实有伯喈、仲宣之义，故书於篇。
    ○中和节奉陪杜尚书宴集序
    沛乎！圣人在穆清之中，合四序，茂万物。谓二月之吉，殷天人之和。肇以是日，为中和节。原夫“中”以立天下之本，“和”以通天下之志，明君所以总万邦也。奉时以协气，播气以授人，元侯所以承王命也。
    於时上元甲子之六岁，地平天成，河清海晏，君臣高会，由内及外。粤我主公牧扬州，领东诸侯，既承湛露之泽，且修式燕之礼，乃邀中贵人，及我上介部从事，列将群吏，大官重客，峨星弁，执象笏，脱剑曳绶，列於宾席者，百有馀人。火旗在门，雷鼓在庭。合乐既成，大庖既盈。左右无声，旨酒斯行。乃陈献酬之事，乃酣无算之饮。於是群戏坌入，丝竹杂Ш。球蹈、舞、ㄅ悬、索走之捷，飞丸、拔距、扛鼎、逾刃之奇，迭作於庭内。急管参差、长袖留袅娜之美，阳春白雪、流徵清角之妙，更奏於堂上。风和景迟，既乐且仪。自朝及暮，惟节有度。君子谓福禄之所浃，在是命矣。
    既醉，小子辄起而言曰：“大君有命，令节兹始。我公宴喜，于以受祉。歌以发德，诗以颂美。于胥乐兮，胡可废已。”公曰：“善！”乃俾坐客，偕以六韵成章，授简为序。上以志王泽所及，次以纪方镇之欢，末以示将来盛事云尔。
    ○晚春崔中丞林亭会集诗序
    德充则体和，道胜则境静，抑常理也。前左冯翊崔公，意遗富贵，迹叶幽旷。与浩气为徒，故不导引而寿；以善闭为事，故无江湖而间。春池始平，芳草如织，乃启虚馆、延群贤。鸣琴漉酒，以侑谈笑；搴英玩华，以赏景物。修竹满座以环合，紫藤垂旒以萦结。地有沧州之趣，鸟无城郭之音。信上智之高居，人间之方外者也。於时众君子饱公之和，惜日不足。顾相谓曰：夫养正在我，叙位在时。今朝廷虚老更之席，以待园绮，公实旧德，行将论道不暇，焉可晦而息乎！盖诗可以兴，可以群，盍歌咏之，以志斯会；且用祝公以君子万年，受兹介福焉尔。
    ○贺苏常二孙使君邻郡诗序
    古之厚风俗，美教化，必播於歌咏，垂於无穷，故《风》有二南之什，《传》称兄弟之政，其事尚矣。二孙邻郡诗者，前道州刺史李萼贺晋陵吴郡伯仲二守之作也。二公修懿文之烈，成变鲁之政，地无夹河之阻，人有同舟（一作风）之乐，抑近古未之有也。故道州诗而美之，属而和之者，凡三十有七章，溢於道路，盖云盛矣。
    初伯氏用雅度硕画，掌柱下史，（一作方书）出拥麾幢，四领江郡；仲氏以茂学达才，由尚书郎贰京兆守上饶。兴元、贞元间，偕以治行闻。天子器之，於是仲有吴苑之寄，伯受晋陵之命。自亭以东，御儿以北，面五湖，负大江，列城十二县，环地二千里，政教同和，风雨同节，礼让同俗，熙熙然有太平之风。每岁土膏将起，场功向毕，二公各约车舆，将命者十数人，循行邑里，劳之斯耕，喻之斯藏。民乐其教，且饱其和，然後用笾豆盏，展友爱於交壤之次。绰绰怡怡，有裕有欢。二邦之人，於斯观德，可谓之荣矣。
    本夫诗人之志有四焉：美其德，美其位，美其政，美其邻，信可以编诸唐雅，昭示後学，岂止於涂歌里诵，遐迩悦慕而已！肃尝辱二公之眷，谨序篇首，庶采诗者得之，陈於太师，以知吴风。
    ○周公瑾墓下诗序
    昔赵文子观九原，有归欤之叹；谢灵运适朱方，兴墓下之作：或怀德异世，或感旧一时，而清词雅义，终古不歇。”十三年春，予与友人欧阳仲山旅游於吴。里巷之间，有坟岿然。问於人，则曰：“吴将军周公瑾之墓也。”予尝览前志，壮公瑾之业，历於遗墟，想公瑾之神，息驾而吊，徘徊不能去。
    昔汉纲既解，当涂方炽，利兵南浮，江汉失险。公瑾尝用寡制众，挫强为弱，燎火一举，楼船灰飞。遂乃张吴之臂，壮蜀之趾。以魏祖之雄武，披攘踯躅，救死不暇。袁彦伯赞是功曰：“三光三分，宇宙暂隔。”富哉，言乎！於是时弥远而气（一作名）益振，世逾往而声不灭，有由然矣。诗人之作，感於物，动於中，（一作感於物象）发於咏歌，形於事业。事之博者其辞盛，志之大者其感深。故仲山有过墓之什，廓然其虑，粲乎其文，可以窥盘桓居贞之道，梁父间吟之意。凡有和者，当系於斯文。
    ○游云门寺诗序
    上德与汗漫为友，无江海而间；其次则仁智相从，有山水为乐。故合志同方，贤者有柴桑之隐；游道同趣，吾徒为□门之会，其造适一也。先会一日，沙门释去喧命我友，相与探玉笥，上会稽，然後溯若耶，过凤林而南。意欲脱人世之羁鞅，穷林泉之遐奥。於是舍舟清澜，反策间原；递杳霭而历岖，入深翠以泛回环，遂至於□门。观其群山叠翠，秦望拔起；五峰，列壑沈沈，上摩碧落，旁涌金界。其下则百泉会流。蓄为澄潭，涵虚镜彻，激濑玉漱。泠泠之声，与地籁唱和，不待笙磬，而五音迭作。眺听不足，则凝思宴息，恍焉疑诸天楼观，列在咫尺。庭衢之中，别有日月。既而动步真境，静聆法音。合漆园一指之喻，（一作论）诣净名无住之本。万累（一作虑）如洗，百骸坐空。视松乔为弱丧，轻世界於枣叶。盖道由境深，理自外奖故也。
    昔之远公纪庐山，谢客题石门，道流胜赏，今古一贯。曷可不赋，贻云山羞？乃各为诗，以志斯会。同乎道者，有陇西李公受、高阳齐霞举，约会未至，亦请同赋此篇，用广夫游衍之致云。
    ○送谢舍人赴朝廷序
    初公以文似相如，得盛名於天下。大历再居献纳，俄典书命，时人谓公视三事大夫犹寸步耳。尔来六七年，同登掖垣者，已迭操国柄，而公方自庐陵守入副九卿。器大举迟，不其然欤？前史称汉文帝对贾生语至夜半，且有不早见之叹。矧公才为国华，识与道并，当钦明文思之日，继宣室前席之事，必将敷陈至论，超履右职，使贤能者劝。彼棘寺竹刑，岂君子淹心之地乎？亦既撰吉，晋陵主人於夫子有中朝班列之旧，是日惜欢会不足，乃用觞豆宴酬，以将其厚意。意又不足，则陈诗赠之，属而和者凡十有一人。小子适受东观之命，从公後尘，行有日矣。存乎辞者，祗以道诗人之意而已。至於瞻望不及之思，不敢自序云。
    ○奉送泉州席使君赴任序
    使君至德初以一命领太原尉，俄历御史、参丞相军事。所从之主，则李侍中、王黄门其人。当时议者谓翰音上腾，非决起所及。展转禄仕，三十馀年，乃以宰邑功次除晋安守，其恬於名利如是。体命者欤？後时然乎？《传》称士任重而道远。惟先尚书文公，茂德盛名，光乎前朝，吾子淑慎其身，荷伯父覆露，银章皂盖，秩二千石。方将布王泽以牧闽人，得不谓重且远乎？行当变未善之俗，使至齐鲁，然後祗承优命，超处蕃阃，乃其盛也。七月之吉，火云在天，征车徂东，瞻望不及。所当慎者，残暑而已，岂以远道为戒哉？掺袂如之何？序以道意。
  </div>
  <div class="pagination">
   <a href="全唐文_page298.html">
    上一页
   </a>
   <span>
    ...
   </span>
   <a href="全唐文_page294.html">
    294
   </a>
   <a href="全唐文_page295.html">
    295
   </a>
   <a href="全唐文_page296.html">
    296
   </a>
   <a href="全唐文_page297.html">
    297
   </a>
   <a href="全唐文_page298.html">
    298
   </a>
   <span class="current-page">
    299
   </span>
   <a href="全唐文_page300.html">
    300
   </a>
   <a href="全唐文_page301.html">
    301
   </a>
   <a href="全唐文_page302.html">
    302
   </a>
   <a href="全唐文_page303.html">
    303
   </a>
   <a href="全唐文_page304.html">
    304
   </a>
   <span>
    ...
   </span>
   <a href="全唐文_page300.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
