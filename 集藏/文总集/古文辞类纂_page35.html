<!DOCTYPE html>
<html>
<head>
    <meta charset="UTF-8">
    <title>古文辞类纂 - 第 35 页/共 46 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古文辞类纂 - 第 35 页/共 46 页</h1>
    <div class="content">　　○归熙甫女二二圹志
　　女二二，生之年月，戊戌戊午，其日时又戊戌戊午，予以为奇。
　　今年予在光福山中，二二不见予，辄常常呼予。一日予自山中还，见长女能抱其妹，心甚喜。及予出门，二二尚跃人予怀中也。既到山数日，日将晡，予方读《尚书》，举首忽见家奴在前。惊问曰：“有事乎？”奴不即言，第言他事。徐却立曰：“二二今日四鼓时已死矣。”盖生三百日而死，时为嘉靖己亥三月丁酉。予既归为棺敛，以某月日瘗于城武公之墓阴。呜呼！予自乙未以来，多在外，吾女生既不知，而死又不及见。可哀也已！
　　○归熙甫女如兰圹志
　　须浦先茔之北累累者，故诸殇冢也。坎方封有新土者，吾女如兰也。死而埋之者，嘉靖乙未中秋日也。
　　女生逾周，能呼予矣。呜呼！母微而生之又艰，予以其有母也，弗甚加抚，临死乃一抱焉，天果知其如是，而生之奚为也？
　　○归熙甫寒花葬志
　　婢，魏孺人媵也。嘉靖丁酉五月四日死，葬虚丘。事我而不卒，命也夫！
　　婢初媵时，年十岁，垂双鬟曳，深绿布裳。一日天寒，热火煮葧荠熟，婢削之盈瓯。余人自外，取食之，婢持去不与，魏孺人笑之。孺人每令婢倚几旁饭，即饭，目眶冉冉动，孺人又指余以为笑。回思是时，奄忽便已十年。吁！可悲也已！
　　○方灵皋杜苍略先生墓志铭
　　先生姓杜氏，讳介，字苍略，号些山，湖广黄冈人。明季为诸生，与兄浚避乱居金陵，即世所称茶村先生也。二先生行身略同，而趣各异。茶村先生峻廉隅，孤特自遂，遇名贵人，必以气折之，于众人未常接语言，用此丛忌嫉；然名在天下，诗每出，远近争传诵之。先生则退然一同于众人，所著诗歌古文，虽子弟弗示也。方壮丧妻，遂不复娶。所居室漏且穿，木榻敝帷，数十年未尝易。室中终岁不扫除。有子教授里巷间，窭艰，每日中不得食，男女啼号；客至，无水浆，意色间无几微不自适者。间过戚友，坐有盛衣冠者，即默默去之。行于途，尝避人，不中道与人语，虽儿童、厮舆，惟恐有伤也。
　　初，余大父与先生善，先君子嗣从游，苞与兄百川亦获侍焉。先生中岁道仆，遂跛，而好游，非雨雪常独行，徘徊墟莽间。先君子暨苞兄弟暇则追随，寻花莳，玩景光，藉草而坐，相视而嘻，冲然若有以自得，而忘身世之有系牵也。辛未、壬申间，苞兄弟客游燕、齐，先生悄然不怡，每语先君子曰：“吾思二子，亦为君惜之。”
　　先生生于明万历丁巳四月初九日，卒于康熙癸酉七月十九日，年七十有七，后茶村先生凡七年，而得年同。所著《些山集》藏于家。其子掞以某年月日，卜葬某乡某原，来征辞。铭曰：
　　蔽其光，中不息也。虚而委蛇，与时适也。古之人与！此其的也。
　　○方灵皋李抑亭墓志铭
　　雍正十年冬十月朔后九日，过吾友抑亭，遂赴海淀。次日归，闻抑亭蹶而暗，日再往视，越六日而死。
　　始余见君于其世父文贞公所，终日温温，非有问不言。及供事蒙养斋，始习而慕焉，期月而后，无贵贱老少，背面皆曰：“李君，君子人也。”其后余移武英殿领修书事，首举君自助，殿中无贵贱老少，称之如蒙养斋。君自人翰林，再充顺天乡试同考官，典试云南，士论翕然。视学江西，高安朱相国每曰：“百年中无或并也。”按察司李兰，以咨革诸生‘君常难之，劾君牵制有司之法，而弹章亦具列其廉明。余自获交文贞，习于李氏族姻，及泉、漳间士大夫，其私论乡人，各有向背，而信君无异辞。君被劾，当降补国子监丞，群士日夜望君之至。既受职，长官相庆，而莅事未弥月。用此六馆之士，尤深痛焉。
　　往者岁在戊申，君弟锺旺蹶而喑，卒于君寓，余既哭而铭之。君在江西，丧其良子清江，又为之铭，以塞君悲。而今复见君之死。古者亲旧相与宴乐，而乐歌之辞乃曰“死丧无日，无几相见”，有以也。君在蒙养斋及殿中，与余共晨夕各一二年，返自江西，无兼旬不再三见者。辛亥春‘余益病衰，凡公事必私引君自助，无旬日不再三见者。一日不见而君疾，一言不接而君死，故每欲铭君，则怆然不能举其辞。丧归有日矣，乃力疾而就之。
　　君讳锺侨，字世那，福建泉州安溪县人。康熙壬午举于乡，壬辰成进士，年五十有四。所著《论语孟子讲蒙》十卷、《诗经测义》十卷、《易解》八卷，藏于家。《尚书》、《周官》，皆有说，未就。父讳鼎征；康熙庚申举人，户部主事，诰授奉直大夫。母庄氏，赠宜人。兄弟五人，四举甲乙科。兄天宠，自人翰林十余年，与君相依，皆不取室人自随。痛两弟羁死，乃引疾送君之丧以归。君娶黄氏，敕封孺人。子五人，四举甲乙科。长清载，庚戌进士，兵部武选司额外主事；次清芳，癸卯举人，拣选知县；次清江，癸卯举人，拣选知县；次清恺，壬子副榜贡生；次清时，壬子举人，世父抚为己子。女一，适士族。以某年月日葬于某乡某原。铭曰：
　　蓄之也深，而施者微；将踵武于儒先，而年命摧。悼余生之无成，犹有望者夫人，而今谁与归？
　　○刘才甫舅氏杨君权厝志
　　舅氏杨君讳绍奭，字稚棠，于书无所不读。少工为科举之文，而郁不得志。既困无所合，而读书益奋发不衰。年已老，头白且秃，犹依灯火坐读《礼经》，至城上三鼓不辍。盖君之于书，自其天性，而非以求名声利禄也。舅氏性刚直，于寻常人未尝苟有所酬答。与乡人处，虽贵显，有不善，即面责无少依阿。临财廉，执事果，可谓好学有道君子者也。娶邱氏，累生男不育，而舅氏遂无子。以康熙六十年六月二十七日，病痈而卒。呜呼！可痛也。
　　舅氏于诸甥中，尤爱怜櫆，尝抚予指吾父而言曰：“此子殆能大刘氏之门，然未知吾及见之否。”平居设酒食，召櫆与饮，舅氏自提觞行趣令醉。櫆谢已醉，不能饮，舅氏笑曰：“予性嗜饮，每过从人家饮酒，主饮者不趣予饮，吾意辄不乐，以此度人意皆然。乃者舅氏实饮汝酒，当不使甥意不乐也。”酒半，仰首欺欷，徐顾谓櫆曰：“予穷于世，今老，旦暮且死，然未有子息。汝读书能为古文辞，其传于后世无疑，当为我作传，则吾虽无子，犹有子焉。”櫆受命而退，未及为，而舅氏遂舍予以卒。悲夫！
　　君既卒之七日，其兄子某，以君之柩权厝于县城北月山之麓，櫆涕泣而为之志。
　
　卷五十二
　　○韩退之郓州溪堂诗（并序）
　　宪宗之十四年，始定东平，三分其地，以华州刺史、礼部尚书兼御史大夫扶风马公，为郓、曹、濮节度、观察等使，镇其地。既一年，褒其军号日“天平军”。上即位之二年，召公入，且将用之，以其人之安公也，复归之镇。
　　上之三年，公为政于郓、曹、濮也适四年矣，治成制定，众志大固，恶绝于心，仁形于色，专心一力，以供国家之职。于时沂、密始分而残其帅，其后幽、镇、魏不悦于政，相扇继变，复归于旧，徐亦乘势逐帅自置，同于三方。惟郓也截然中居，四邻望之，若防之制水，恃以无恐。然而皆日：郓为虏巢且六十年，将强卒武。曹、濮于郓，州大而近，军所根柢，皆骄以易怨。而公承死亡之后，掇拾之余，剥肤椎髓，公私扫地赤立，新旧不相保持，万目睽睽。公于此时能安以治之，其功为大；若幽、镇、魏徐之乱，不扇而变，此功反小，何也？公之始至，众末熟化，以武则忿以憾，以恩则横而肆，一以为赤子，一以为龙蛇，惫心罢精，磨以岁月，然后致之，难也。及教之行，众皆戴公为亲父母，夫叛父母，从仇雠，非人之情，故日易。
　　于是天子以公为尚书右仆射，封扶风县开国伯，以褒嘉之。公亦乐众之和，知人之悦，而侈上之赐也。于是为堂于其居之西北隅，号日“溪堂”，以飨士大夫，通上下之志。既飨，其从事陈曾谓其众言：“公之畜此邦，其勤不亦至乎？此邦之人，累公之化，惟所令之，不亦顺乎？上勤下顺，遂济登兹，不亦休乎？昔者人谓斯何！今者人谓斯何！虽然，斯堂之作，意其有
　　谓，而喑无诗歌，是不考引公德，而接邦人于道也。”乃使来请。其诗日：
　　帝奠九廛，有叶有年，有荒不条，河岱之间。及我宪考，一收正之，视邦选侯，以公来尸。公来尸之，人始未信，公不饮食，以训以徇：孰饥无食，孰呻孰叹，孰冤不问，不得分愿。孰为邦蟊，节根之螟，羊很狼贪，以口覆城。吹之煦之，摩手拊之；箴之石之，膊而磔之。凡公四封，既富以强，谓公吾父，孰违公令？可以师征，不宁守邦。公作溪堂，播播流水，浅有蒲莲，深有蒹苇，公以宾燕，其鼓骇骇。公燕溪堂，宾校醉饱，流有跳鱼，岸有集鸟，既歌以舞，其鼓考考。公在溪堂，公御琴瑟，公暨宾赞，稽经诹律，施用不差，人用不屈。溪有薲苽，有龟有鱼，公在中流，右《诗》左《书》。无我斁遗，此邦是庥。
　　○韩退之蓝田县丞厅壁记
　　丞之职所以贰令，于一邑无所不当问。其下主簿、尉，主簿、尉乃有分职。丞位高而逼，例以嫌不可否事。文书行，吏抱成案诣丞，卷其前，钳以左手，右手摘纸尾，雁鹜行以进，平立，睨丞曰：“当署。”丞涉笔占位署惟谨。目吏，问“可不可”，吏曰“得”则退，不敢略省，漫不知何事。官虽尊，力势反出主簿、尉下。谚数慢，必曰“丞”，至以相訾警。丞之设，岂端使然哉！
　　博陵崔斯立，种学绩文，以蓄其有，泓涵演迤，日大以肆。贞元初，挟其能，战艺于京师，再进再屈千人。元和初，以前大理评事言得失黜官，再转而为丞兹邑。始至，喟曰：“官无卑，顾材不足塞职。”既噤不得施用，又喟曰：“丞哉丞哉！余不负丞，而丞负余。”则尽枿去牙角，一蹑故迹，破崖岸而为之。
　　丞厅故有记，坏漏污不可读，斯立易桷与瓦，墁治壁，悉书前任人名氏。庭有老槐四行，南墙巨竹千梃，俨立若相持，水氵虢々循除鸣。斯立痛扫溉，对树二松，日哦其间。有问者，辄对曰：“余方有公事，子姑去。”
　　考功郎中、知制诰韩愈记。
　　○韩退之新修滕王阁记
　　愈少时，则闻江南多临观之美，而滕王阁独为第一，有瑰伟绝特之称。及得三王所为序、赋、记等，壮其文辞，益欲往一观而读之，以忘吾忧。系官于朝，愿莫之遂。
　　十四年，以言事斥守揭阳，便道取疾以至海上，又不得过南昌而观所谓滕王阁者。其冬，以天子进大号，加恩区内，移刺袁州。袁于南昌为属邑，私喜幸自语，以为当得躬诣大府，受约束于下执事，及其无事且还，倘得一至其处，窃寄目偿所愿焉。至州之七月，诏以中书舍人太原王公为御史中丞，观察江南西道，洪、江、饶、虔、吉、信、抚、袁，悉属治所。八州之人，前所不便及所愿欲而不得者，公至之日，皆罢行之。大者驿闻，小者立变，春生秋杀，阳开阴闭，令修于庭户数日之间，而人自得于湖山千里之外。吾虽欲出意见，论利害，听命于幕下，而吾州乃无一事可假而行者，又安得舍己所事，以勤馆人？则滕王阁，又无因而至焉矣。
　　其岁九月，人吏浃和，公与监军使燕于此阁。文武宾士，皆与在席，酒半，合辞言曰：“此屋不修且坏，前公为从事此邦，适理新之，公所为文，实书在壁。今三十年而公来为邦伯，适及期月，公又来燕于此，公乌得无情哉？”公应曰：“诺。”于是栋楹梁桷板槛之腐黑挠折者，盖瓦级砖之破缺者，赤白之漫漶不鲜者，治之则已；无侈前入，无废后观。
　　工既讫功，公以众饮，而以书命愈曰：“子其为我记之。”愈既以未得造观为叹，窃喜载名其上，词列三王之次，有荣耀焉；乃不辞而承公命。其江山之好，登望之乐，虽老矣，如获从公游，尚能为公赋之。
　　○韩退之燕喜亭记
　　太原王弘中，在连州与学佛人景常、元慧游。异日从二人者行于其居之后，丘荒之间，上高而望，得异处焉。斩茅而嘉树列，发石而清泉激，辇粪壤，燔椔翳；却立而视之，出者突然成丘，陷者呀然成谷，洼者为池，而缺者为洞，若有鬼神异物阴来相之。自是弘中与二人者晨往而夕忘归焉，乃立屋以避风雨寒暑。
　　既成，愈请名之。其丘曰“俟德之丘”，蔽于古而显于今，有俟之道也；其石谷曰“谦受之谷”，瀑曰“振鹭之瀑”，谷言德，瀑言容也；其土谷曰：黄金之谷”，瀑曰“秩秩之瀑”，谷言容，瀑言德也；洞曰“寒居之洞”，志其人时也；池曰“君子之池”，虚以钟其美，盈以出其恶也；泉之源曰“天泽之泉”，出高而施下也；合而名之以屋，曰“燕喜之亭”，取《诗》所谓“鲁侯燕喜”者颂也。于是州民之老，闻而相与观焉，曰：“吾州之山水名天下，然而无与燕喜者比。经营于其侧者相接也，而莫直其地。凡天作而地藏之，以遗其人乎？”
　　弘中自吏部郎贬秩而来，次其道途所经，自蓝田人商、洛，涉淅、湍，临汉水，升岘首，以望方城；出荆门，下岷江，过洞庭，上湘水，行衡山之下；由郴逾岭，猿狖所家，鱼龙所宫，极幽遐瑰诡之观，宜其于山水饫闻而厌见也。今其意乃若不足，《传》曰：“知者乐水，仁者乐山。”弘中之德，与其所好，可谓协矣。智以谋之，仁以居之，吾知其去是而羽仪于天朝也不远矣。遂刻石以记。
　　○韩退之河南府同官记
　　永贞元年，愈自阳山移江陵法曹参军，获事河东公。公尝与其从事言：建中初，天子始纪年更元，命官司举贞观、开元之烈，群臣惕栗奉职，命材登良，不敢私违。当时自齿朝之士而上，以及下百执事，官阙一人，将补，必取其良。然而河南同时于天下称多，独得将相五人：故于府之参军，则得我公；于河南主簿，则得故相国范阳卢公；于汜水主簿，则得故相国今太子宾客荥阳郑公；于陆浑主簿，则得相国今吏部侍郎天水赵公；于登封主簿，则得故吏部尚书东都留守吴郡顾公。卢公去河南为右补阙，其后由尚书左丞至宰相；郑公去汜水为监察御史，佐山南军，其后由工部侍郎至宰相，罢而又为；赵公去陆浑为右拾遗，其后由给事中为宰相；顾公去登封为监察御史，其后由京兆尹至吏部尚书东都留守；我公去府为长水尉，其后由膳部郎中为荆南节度行军司马，遂为节度使，自工部尚书至吏部尚书。三相国之劳在史册。顾吏部慎职小心，于时有声。我公愿洁而沉密，开亮而卓伟，行茂于宗，事修于官，嗣绍家烈，不违其先。作帅荆南，厥闻休显，武志既扬，文教亦熙；登槐赞元，其庆且至。故好语故事者，以为五公之始迹也同，其后进而偕大也亦同；其称名臣也又同；官职虽分，而功德有巨细，其有忠劳于国家也同；有若将同其后而先同其初也。有闻而问者，于是焉书。
　　既五年，始立石刻其语河南府参军舍庭中。于是河东公为左仆射、宰相，出藩大邦，开府汉南；郑公以工部尚书留守东都；赵公以吏部尚书镇江陵。汉南地连七州，戎士十万，其官宰相也；留守之官，居禁省中，岁时出旌旗，序留司文武百官于宫城门外而衙之；江陵，故楚都也，戎士五万。三公同时，千里相望，可谓盛矣。河东公名均，姓裴氏。
　　○韩退之汴州东西水门记
　　贞元十四年正月戊子，陇西公命作东西水门。越三月辛巳朔，水门成。三日癸未，大合乐，设水嬉，会监军军司马宾佐僚属将校熊罴之土，肃四方之宾客以落之。士女和会，阗郭溢郛。既卒事，其从事昌黎韩愈请纪成绩。其词曰：
　　维汴州河水自中注，厥初距河为城，其不合者，诞置联锁于河，宵浮昼湛，舟不潜通。然其襟抱亏疏，风气宣泄，邑居弗宁，讹言屡腾。历载已来，孰究孰思？皇帝御天下十有八载此邦之人，遭逢疾威，嚣童嗷呼，劫众阻兵，懔懔栗栗，若坠若覆。时维陇西公受命作藩，爰自洛京，单车来临。遂拯其危，遂去其疵；弗肃弗厉，薰为太和；神应祥福，五谷穰熟。既庶而丰，人力有余，监军是咨，司马是谋；乃作水门，为邦之郛；以固风气，以闸寇偷。黄流浑浑，飞阁渠渠，因而饰之，匪为观游。天子之武，惟陇西公是布；天子之文，惟陇西公是宣。河之沄沄，源于昆仑；天子万祀，公多受祉。乃伐山石，刻之日月，尚俾来者，知作之所始。
　　○韩退之画记
　　杂古今人物小画共一卷：骑而立者五人，骑而被甲载兵立者十人，一人骑、执大旗前立，骑而被甲载兵、行且下牵者十人，骑且负者二人，骑执器者二人，骑拥田犬者一人，骑而牵者二人，骑而驱者三人，执羁靮立者二人，骑而下、倚马臂隼而立者一人，骑而驱涉者二人，徒而驱牧者二人，坐而指使者一人，甲胄手弓矢、鈇钺植者七人，甲胄执帜植者十人，负者七人，偃寝休者二人，甲胄坐睡者一人，方涉者一人，坐而脱足者一人，寒附火者一人，杂执器物役者八人，奉壶矢者一人，舍而具食者十有一人，挹且注者四人，牛牵者二人，驴驱者四人，一人杖而负者，妇人以孺子载而可见者六人，载而上下者三人，孺子戏者九人。凡人之事，三十有二，为人大小百二十有三，而莫有同者焉。
　　马大者九匹。于马之中，又有上者，下者，行者，牵者，涉者，陆者，翘者，顾者，鸣者，寝者，讹者，立者，人立者，龁者，饮者，溲者，陟者，降者，痒磨树者，嘘者，嗅者，喜相戏者，怒相踶啮者，秣者，骑者，骤者，走者，载服物者，载狐兔者。凡马之事，二十有七，为马大小八十有三，而莫有同者焉。
　　牛大小十一头，橐驼三头，驴如橐驼之数而加其一焉，隼一，犬、羊、狐、兔、麋鹿共三十，旃车三两，杂兵器弓、矢、旌、旗、刀、剑、矛、楯、弓服、矢房、甲胄之属，瓶、盂、簦、笠、筐、筥、锜、釜饮食服用之器，壶、矢、博、弈之具，二百五十有一，皆曲极其妙。
　　贞元甲戌年，余在京师，甚无事。同居有独孤生申叔者，始得此画，而与余弹棋，余幸胜而获焉。意甚惜之，以为非一工人之所能运思，盖丛集众工人之所长耳，虽百金不愿易也。明年，出京师，至河阳，与二三客论画品格，因出而观之。座有赵侍御者，君子人也，见之戚然若有感然；少而进曰：“噫！余之手摸也，亡之且二十年矣！余少时，常有志乎兹事，得国本，绝人事而摸得之，游闽中而丧焉。居闲处独，时往来余怀也，以其始为之劳而夙好之笃也。今虽遇之，力不能为已，且命工人存其大都焉。”余既甚爱之，又感赵君之事，因以赠之；而记其人物之形状与数，而时观之，以自释焉。
　　○韩退之题李生壁
　　余始得李生于河中，今相遇于下邳，自始及今十四年矣。始相见，吾与之皆未冠，未通人事，追思多有可笑者，与生皆然也。今者相遇，皆有妻子。昔时无度量之心，宁复可有是。生之为交，何其近古人也！是来也，余黜于徐州，将西居于洛阳。泛舟于清泠池，泊于文雅台下，西望商丘，东望修竹园，人微子庙，求邹阳、枚叔、司马相如之故文，久立于庙陛间，悲《那颂》之不作于是者已久。陇西李翱、太原王涯、上谷侯喜，实同与焉。贞元十六年五月十四日，昌黎韩愈书。
　
　卷五十三
　　○柳子厚游黄溪记
　　北之晋，西适豳，东极吴，南至楚、越之交，其间名山水而州者以百数，永最善。环永之治百里，北至于浯溪，西至于湘之源，南至于泷泉，东至于黄溪、东屯，其间名山水而村者以百数，黄溪最善。
　　黄溪距州治七十里。由东屯南行六百步，至黄神祠。祠之上，两山墙立，如丹碧之华叶骈植，与山升降，其缺者为崖峭岩窟。水之中，皆小石平布。黄神之上，揭水八十步，至初潭，最奇丽，殆不可状。其略若剖大瓮，侧立千尺，溪水积焉。黛蓄膏渟，来若白虹，沉沉无声，有鱼数百尾，方来会石下。南去又行百步，至第二潭。石皆巍然，临峻流，若颏颔断腭。其下大石离列，可坐饮食。有鸟赤首乌翼，大如鹄，方东向立。自是又南数里，地皆一状，树益壮，石益瘦，水鸣皆锵然。又南一里，至大冥之川，山舒水缓，有土田。始黄神为人时，居其地。
　　传者曰：“黄神王姓，莽之世也。莽既死，神更号黄氏，逃来，择其深峭者潜焉。”始莽尝曰：“余，黄虞之后也。”故号其女曰黄皇室主。黄与王声相迩，而又有本，其所以传焉者益验。神既居是，民咸安焉。以为有道，死乃俎豆之，为立祠。后稍徙近乎民。今祠在山阴溪水上。元和八年五月十六日，既归为记，以启后之好游者。
　　○柳子厚永州万石亭记
　　御史中丞、清河男崔公来莅永州，闲日登城北墉，临于荒野丛翳之隙，见怪石特出，度其下必有殊胜，步自西门，以求其墟。伐竹披奥，欹仄以人，绵谷跨溪，皆大石林立，涣若奔云，错若置棋，怒者虎斗，企者鸟厉。抉其穴，则鼻口相呀；搜其根，则蹄股交峙。环行卒愕，疑若搏噬。于是刳辟朽壤，翦焚榛薉，决浍沟，导伏流，散为疏林，洄为清池，寥廓泓渟，若造物者始判清浊，效奇于兹地，非人力也。乃立游亭，以宅厥中。直亭之西，石若掖分，可以眺望。其上青壁斗绝，沉于渊源，莫究其极。自下而望，则合乎攒峦，与山无穷。
　　明日州邑耋老杂然而至，曰：“吾侪生是州，艺是野，眉厖齿鲵，未尝知此。岂天坠地出设兹神物，以彰我公之德欤！”既贺而请名。公曰：“是石之数，不可知也。以其多，而命之曰万石亭。”耋老又言曰：“懿夫公之名亭也，岂专状物而已哉！公尝六为二千石，既盈其数。然而有道之士咸恨公之嘉绩未洽于人，敢颂休声，祝公于明神。汉之三公，秩号万石，我公之德，宜受兹锡。汉有礼臣，惟万石君，我公之化，始于闺门，道合于古，祐之白天。野夫献词，公寿万年。”
　　宗元尝以笺奏隶尚书，敢专笔削，以附零陵故事。时元和十年正月五日记。
　　○柳子厚始得西山宴游记
　　自余为僇人，居是州，恒惴栗。其隙也，则施施而行，漫漫而游。日与其徒上高山，人深林，穷回溪，幽泉怪石，无远不到。到则披草而坐，倾壶而醉；醉则更相枕以卧，意有所极，梦亦同趣。觉而起，起而归。以为凡是州之山有异态者，皆我有也，而未始知西山之怪特。
　　今年九月二十八日，因坐法华西亭，望西山，始指异之。遂命“过湘江，缘染溪，斫榛莽，焚茅筏，穷山之高而止。攀援而登，箕遨遨，则凡数州之土壤皆在衽席之下。其高下之势，岈然洼然，若垤若穴，尺寸千里，攒蹙累积，莫得遁隐。萦青缭白，外与天际，四望如一，然后知是山之特出，不与培蝼为类。悠悠乎与灏气俱而莫得其涯，洋洋乎与造物者游而不知其所穷。引觞满酌，颓然就醉，不知日之人，苍然暮色，自远而至，至无所见，而犹不欲归。心凝形释，与万化冥合，然后知吾向之未始游，游于是乎始，故为之文以志。是岁，元和四年也。
　　○柳子厚钴鉧潭记
　　钴鉧潭在西山西。其始盖冉水自南奔注，抵山石，屈折东流；其颠委势峻，荡击益暴，啮其涯，故旁广而中深，毕至石乃止。流沫成轮，然后徐行。其清而平者且十亩，有树环焉，有泉悬焉。
　　其上有居者，以予之亟游也，一旦款门来告曰：“不胜官租私券之委积，既芟山而更居，愿以潭上田贸财以缓祸。”
　　予乐而如其言。则崇其台，延其槛，行其泉于高者坠之潭，有声潀然。尤与中秋观月为宜，于以见天之高，气之迥。孰使予乐居夷而忘故土者？非兹潭也欤！
　　○柳子厚钴鉧潭西小丘记
　　得西山后八日，寻山口西北道二百步，又得钴鉧潭。潭西二十五步，当湍而浚者为鱼梁。梁之上有丘焉，生竹树。其石之突怒偃蹇，负土而出，争为奇状者，殆不可数。其嵌然相累而下者，若牛马之饮于溪；其冲然角列而上者，若熊罴之登于山。丘之小不能一亩，可以笼而有之。问其主，曰：“唐氏之弃地，货而不售。”问其价，曰：“止四百。”余怜而售之。李深源、元克己时同游，皆大喜，出自意外。即更取器用，铲刈秽草，伐去恶木，烈火而焚之。嘉木立，美竹露，奇石显。由其中以望，则山之高，云之浮，溪之流，鸟兽鱼之遨游，举熙熙然回巧献技，以效兹丘之下。枕席而卧，则清泠之状与目谋，瀯々之声与耳谋，悠然而虚者与神谋，渊然而静者与心谋。不匝旬而得异地者二，虽古好事之士，或未能至焉。
　　噫！以兹丘之胜，致之沣、镐、鄠、杜，则贵游之士争买者，日增千金而愈不可得。今弃是州也，农夫渔父过而陋之，价四百，连岁不能售。而我与深源、克己独喜得之，是其果有遭乎！书于石，所以贺兹丘之遭也。
　　○柳子厚至小丘西小石潭记
　　从小丘西行百二十步，隔篁竹，闻水声，如鸣佩环，心乐之。伐竹取道，下见小潭，水尤清冽。全石以为底，近岸，卷石底以出，为坻，为屿，为堪，为岩。青树翠蔓，蒙络摇缀，参差披拂。
　　潭中鱼可百许头，皆若空游无所依。日光下澈，影布石上，佁然不动；俶尔远逝，往来翕忽，似与游者相乐。
　　潭西南而望，斗折蛇行，明灭可见。其岸势犬牙差互，不可知其源。坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。
　　同游者：吴武陵，龚古，余弟宗玄。隶而从者，崔氏二小生：曰恕已，日奉壹。
　　○柳子厚袁家渴记
　　由冉溪西南水行十里，山水之可取者五，莫若钴鉧潭。由溪口而西，陆行，可取者八九，莫若西山。由朝阳岩东南，水行至芜江，可取者三，莫若袁家渴。皆永中幽丽奇处也。
　　楚、越之间方言，谓水之支流者为渴，音若“衣褐”之“褐”。渴上与南馆高嶂合，下与百家濑合。其中重洲小溪，澄潭浅渚，间厕曲折，平者深黑，峻者沸白。舟行若穷，忽又无际。有小山出水中，山皆美石，石上生青丛，冬夏常蔚然。其旁多岩洞，其下多白砾，其树多枫、楠、石楠、楩、槠、樟、柚，草则兰芷。又有异卉，类合欢而蔓生，翏轕水石。每风自四山而下，振动大木，掩苒众草，纷红骇绿，蓊葧香气；冲涛旋濑，退贮溪谷；摇飏葳蕤，与时推移。其大都如此，余无以穷其状。永之人未尝游焉，余得之，不敢专也，出而传于世。其地世主袁氏，故以名焉。
　　○柳子厚石渠记
　　自渴西南行不能百步，得石渠。民桥其上，有泉幽幽然，其鸣乍大乍细。渠之广，或咫尺，或倍尺，其长可十许步。其流抵大石，伏出其下，逾石而往，有石泓，菖蒲被之，青鲜环周。又折西行，旁陷岩石下，北堕小潭。潭幅员减百尺，清深多儵鱼。又北曲行纡余，睨若无穷，然卒人于渴。其侧皆诡石怪木，奇卉美箭，可列坐而庥焉。风摇其颠，韵动崖谷，视之既静，其听始远。
　　予从州牧得之，揽去翳朽，决疏土石，既崇而焚，既酾而盈。惜其未始有传焉者，故累记其所属，遗之其人，书之其阳，俾后好事者，求之得以易。
　　元和七年正月八日，蠲渠至大石，十月十九日，逾石得石泓小潭。渠之美于是始穷也。
　　○柳子厚石涧记
　　石渠之事既穷，上由桥西北，下土山之阴，民又桥焉。其水之大，倍石渠三之。亘石为底，达于两涯，若床若堂，若陈筵席，若限阃奥。水平布其上，流若织文，响若操琴。揭跣而往，折竹，扫陈叶，排腐木，可罗胡床十八九居之。交络之流，触激之音，皆在床下；翠羽之木，龙鳞之石，均荫其上。古之人其有乐于此邪？后之来者，有能追余之践履邪？得意之日，与石渠同。
　　由渴而来者，先石渠，后石涧；由百家濑上而来者，先石涧，后石渠。涧之可穷者，皆出石城村东南，其间可乐者数焉。其上深山幽林逾峭险，道狭不可穷也。
　　○柳子厚小石城山记
　　自西山道口径北，逾黄茅岭而下，有二道。其一西出，寻之无所得；其一少北而东，不过四十丈，土断而川分，有积石横当其垠。其上为睥睨梁欐之形；其旁出堡坞，有若门焉。窥之正黑，投以小石，洞然有水声，其响之激越，良久乃已。环之可上，望甚远，无土壤，而生嘉树美箭，益奇而坚。其疏数偃仰，类智者所施设也。
　　噫！吾疑造物者之有无久矣，及是愈以为诚有。又怪其不为之于中州，而列是夷狄，更千百年不得一售其伎，是固劳而无用，神者傥不宜如是。则其果无乎？或曰：“以慰夫贤而辱于此者。”或曰：“其气之灵，不为伟人，而独为是物，故楚之南，少人而多石。”是二者，余未信之。
　　○柳子厚柳州东亭记
　　出州南谯门左行二十六步，有弃地在道南。南值江，西际垂杨传置。东曰东馆，其内草木猥奥，有崖谷倾亚缺圮，豕得以为囿，蛇得以为薮，人莫能居。至是始命披刜蠲疏，树以竹箭、松、柽、桂、桧、柏、杉，易为堂亭，峭为杠梁。下上回翔，前出两翼，冯空拒江，江化为湖，众山横环，尞阔瀴湾，当邑居之剧，而忘乎人间，斯亦奇矣。乃取馆之北宇，右辟之以为夕室；取传置之东宇，左辟之以为朝室；又北辟之以为阴室；作屋于北牖下，以为阳室；作斯亭于中，以为中室。朝室以夕居之，夕室以朝居之，中室日中而居之，阴室以违温风焉，阳室以违凄风焉。若无寒暑也，则朝夕复其号。
　　既成，作石于中室，书以告后之人，庶勿坏。元和十二年九月某日，柳宗元记。
</div>
    <div class="pagination">
<a href="古文辞类纂_page34.html">上一页</a><span>...</span><a href="古文辞类纂_page30.html">30</a><a href="古文辞类纂_page31.html">31</a><a href="古文辞类纂_page32.html">32</a><a href="古文辞类纂_page33.html">33</a><a href="古文辞类纂_page34.html">34</a><span class="current-page">35</span><a href="古文辞类纂_page36.html">36</a><a href="古文辞类纂_page37.html">37</a><a href="古文辞类纂_page38.html">38</a><a href="古文辞类纂_page39.html">39</a><a href="古文辞类纂_page40.html">40</a><span>...</span><a href="古文辞类纂_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
