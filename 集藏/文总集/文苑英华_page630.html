<!DOCTYPE html>
<html>
<head>
    <meta charset="UTF-8">
    <title>文苑英华 - 第 630 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 630 页/共 634 页</h1>
    <div class="content">　　为绛郡公祭宣武王尚书文　前　人
　　伏惟曽构髙基往修峻址俯为明时载生竒士杜林舅族本富文理杨恽外甥【集作门】素多图史朱槛有裕括羽成美逸足轻从东之道巨背狭图南之水匡生明习董氏精専鲁壁坠简汲冡遗编坐忘流麦出记懐铅淹中莫敌稷下惟先朝有曲台时推奥学明博士之髙选资众儒之先觉殷周损益防夷礼乐既得根源尽除蹖駮粉闱假途【集作道】谏署扬辉吾宁讦讪时好依违周举上章惟求主悟贾生草疏【一作谏】岂畏人非用之则至舍之则归旋领藩符俄司国计锄革烦冗修眀课第鄙晋室之鬻练【集作陈疑作练】小汉朝之造币前筹未借敛笏还家再北非罪三黜何嗟淮阳劲兵颍水豪族既佩新印仍推旧毂杜当阳何尝跨马雄士【集作武】争推祭征虏不废投壶师人自睦夷门地古梁苑藩雄双旌大斾二矛重弓无忌御车惟求隠者相如谢病乃慕髙风方将副帝注心从时大愿率周朝之奔走惣汉庭之议论人之不幸今也则亡庄子孰分其魍魉秦医莫究其膏肓鴈沼波澜空闻怨咽兔园台榭只见荒凉某获顾尤深防知甚早公昔分茅愚尝【集作当】视草于刘向论思之时赞孟舒长者之号及兹出守实介亲隣音徽继好寤寐依然常期异日克奉清尘何言永恸属此佳辰讣哀如昨归辙攸遵林薄莽苍川原隠磷想诸葛之旗鼔空还旧垒念伯喈之书【集作经】籍已付何人馆攸防丹幡遽至瞻望卫幕连绵泰畤寄奠申诀纤词写意终阻愿于亲躬徒加哀于殄瘁呜呼哀哉尚飨
　　为濮阳公祭太常崔丞文　　前　人
　　年月日惟灵太岳繁祉平安望族润地势于长源构堂基于脩麓蓝田之产宜有良玉徂来之林宜无凡木昔我待子松玉之间兾十城之得价望千寻而可攀大年不登逸足方驶松欲秀而先蠧玉将攻而遽毁闻问之时叹悼何已惟我承乏授命南征一言相许携手同行夐絶万里飘泊双旌念两婢之价倍媿五羖之酬轻地接殊隣风移中土五岭三江炎飚瘴雨钓犀之潭跕鸢之渚席上从容幕中宴语先防载薏之谤更示投香之所因使庸虚不罹罪罟越井之首甘绥之女时清则铜【集作筒】镝纳厨嵗稔则银簮叩鼔岂我之自唯予是与相从来觐又往于泾风埃古戍霜雪孤亭偏粲【集作防非】之服缦胡之婴塞逈而晨严刁斗沙平而夜笃兠铃指我以虏隙勉我以武经正慰穷邉我【集作忽】还京邑北庭减价南辕【一作园】屑泣章台辟椽方喜赵嘉之来棘署选丞仍见谯之入是焉践歴更徯飞翻况乎凤沼又栖领原何舋成于燥湿而厉结于寒暄未及西山之药旋为东岳之魂忆昨旧许员归青门出饯乐作而叹起杯行而泪俱容与【集作悔吝】于风波共沉吟于钟箭挥袂如昨邮书甚频虽遥道里未濶声尘孰谓念归之日翻为有恸之晨呜呼哀哉髣髴荒阡依稀古陌徐动丹旐永归宅愿执绋而身逺想移舟而目极逈野秋思群山暮色怅白髪之衰翁哭青云之旧客聊兹寄奠莫写西悲已乎崔子为我歆之















　　文苑英华巻九百八十九
　　钦定四库全书
　　文苑英华巻九百九十　　　宋　李昉等　编交旧十三
　　重祭外舅司徒文一首　祭薛郎中文一首祭吕商州文一首　　　祭杨郎中文一首祭张书纪文一首
　　重祭外舅司徒公文【此篇非交旧已移入九百九十一巻亲族门】

　　为裴懿无私祭薛郎中【衮】文　　李商隐
　　伏惟灵佐商宣业朝薛传规门峥层构堂嶪崇基玉生蓝岫芝产铜池梧髙驻凤莲馥停龟有美令人载称清邵训在诗书乐惟名教王谢标格曹刘才调清如濯热之风明若观朝之燎灵台委鉴虚空融和秋水望濶春台上多郷塾掉鞅文林励戈砚横河汉纸落烟波泽宫貍首棘塲杨叶箭去星慙弓廻月怯两书上第五辟名公马卿赋雪陈琳愈风平台竹苑淮山桂丛营分细栁幕染芙蓉显备台僚荣徙【集作从】宪秩冠峩铁劲衣明绣密霜下端简风生落笔夜庭乌廻天秋隼疾帝念允职任于諌垣依违絶想从容敢言攀槛而空留迹在削藁而不见书存女史防衣太官供食伏奏多可分曹著绩帐暖锦丽闱明粉白既题柱以如田【一作曲非】亦偿金而类直汉荣出牧晋议州兵亷袴歌送刘钱赠行济南之诛巨猾扬州之试诸生虎去江静珠来岸明神岂好谦天宁秩礼蠧华国之名品防士林之模楷使为善者夺气求仁者解体已不驻于卿云竟何窥于洑济长洲树古茂苑山春橘税既集茶征是亲鹢渡霅而去逺鹄下亭而唳频翟虏氛兴殷楹梦起帐入飞鵩牀惊鬭蚁郑知数阮瞻无鬼终自膏肓传于骨髓呜呼哀哉丹霄万里建木千寻坦坦清路幢幢【集作瞳】翠隂三袭台廻九重禁深中悬流扆下集华簮无非东箭尽是南金或扶倾作栋或望旱为霖显允明公宜膺百福夜暗神昧天长景促青女变霜羲和纳旭悄隋掌以销玑慨周闲之防騄永惟清族本富才人有弟则陆无兄不荀原鸰奕奕沼鴈驯驯珩竒动楚璧贵倾秦永矣彼苍胡然人事但续椿夀徒髙鹤位摧压光价掩沦声味颍不浊而殄灌宗淮未絶而倾王氏某甲因承中外【集作某甲因中外】获奉恩知通孔李道德之旧兼卢【集作卢】刘姻戚之私铸顔有契全赵为期静龙门之风水铲羊肠之崄空欲铭恩何酧树德庇孤根于髙援许加姻于弱植将欢宋子俄放湘南绶黄楚徼须白昭潭归止未卜弃予是甘许靖之悲方极王粲之忧不堪犹如重言将敦故约玉无改行金不如诺朂大义于幽沉轸遐心于漂泊使者尚在凶书已来鴈足空逺鱼肠不廻泪和峡雨哭振巴雷孰浇枯鲋谁爇寒灰今则言去郴江当移澧浦稍脱疑网犹罹罪罟念深恸以无期岂沉寃之可吐呜呼哀哉执绋路阻佳城望賖凌空乏翼上汉无槎或期他日或反中华认杨公之石马抚周苞之辟邪况良冶规存遗经业在孙有后魏万必大敢期陋质终托余光韦平之貂续无望秦晋之婚姻岂忘絮酒无防生刍是将辞多失次涕数无行翼桂旌之不逺降兰佩之余芳呜呼哀哉尚飨
　　祭吕商州文　　　　　　　前　人
　　惟灵族光钓渭庆显歌齐竹分东箭玉夺南圭逶迤霄路睥睨云梯浅牙洞鼠短刃分犀古圣堂奥前贤町畦湔肠効药刮膜留箆弹琴而放臣见释卖赋而妬后还闺既歩京国亦荐郷里与田苏游有太叔美邺都才运洛阳年齿何晏神仙张良女子礼闱之擅誉也如彼册府之传名兮若此囊成内殿之惟书贵皇都之纸中台南省諌署戎藩才难价重政举人存莲池易晓兰圃多暄涵波独跃弄影孤翻王粲楼中尝经暇日扬雄宅里防吊遗魂参差遘悯萋菲成寃汉廷毁谊楚国谗原建礼门内明光殿外直金既肆于猜疑魏被竟从于沙汰防犯霜露支离埃厉山遥郁于朝岚溠水傍奔其素濑犹懐毒草过农井以低窥尚忆神珠向隋台而犹【集作独】酧渚宫贰尹相府中郎将申蠖屈复驾鸳行朱幡意气皂盖辉光训説则马季长之居南郡风流则殷仲文之守东阳刘宠一钱邓攸五鼔遂解郡符来登书府儒林文囿瑶山琼圃铅椠朝阅芸签夜数瓜当郑灼之心锥在苏秦之股是从佐理于彼东周雷喧洛电掣【集作云纳】嵩丘玉泉嘉月金谷清秋陈思王之罗韈郭有道之仙舟不无赋咏聊以优游汉入峣关晋分隂地籍贤太守之政有古诸侯之贵载扬笔阵复清剑气长卿消渴士安风痹逝川防叹于不廻朝露俄闻于溘至呜呼昔也风尘投分平生少年雕龙竞巧倚马争妍开襟隋岸促膝伊川月中乃共夸科桂池里亦相矜幕莲刘樗屡掷毕瓮多眠终以世路纷纶物情推斥抚事伤年减欢加戚路泣杨子丝悲墨翟纵风至而音来竟月同而地隔逮余亷部及子颁条华樽防酒绮席嘉殽各悬章绶俱失箪瓢虽论金而契在终照玉而顔凋子牟之思魏阙望之之忆汉朝诚知舌在不觉魂销书断三湘哀闻五岭天涯地末髙秋落景重叠忧端纵横泪绠漏虬夜促隙驹朝骋怨藻绘之亡脽惜阳春之乱郢言念令季记余属城鸰原鴈序昔日欢情蛮圻瘴峤今朝哭声愍支体遽亡于手足况兄弟不如其【集作于】友生呜呼厚夜依台穷泉访路已已金骨嗟嗟玉树莫和哀挽空陈薄具衔万里之遐诚托千辞之寄喻异时松楸枯朽羊虎倾颓草宿苔厚门平【集作关】摧尚期越礼用写余哀灵今不昧倘或来哉
　　祭长安杨郎中文　　　　　前　人
　　年月日谨以云云之奠祭于宗尹郎中之灵昔庄南华之言物故则曰若巨室之偃归人陶贞白之语机则曰虽顽仙不如才鬼邈矣髙论皭然深防有感斯文属在之子黄河九曲泰华三峯阳【集作潼】亭之右隂晋之东泱漭佳气肹蠁孤风生民之秀惟子之宗既惧四知亦畏三惑昔佐赤符实毗皇极坦荡王道昭宣帝则丹青不朽琬琰是刻状日具东侔辰在北子之伯仲不忝前人粉饰贤路抑扬荐绅云间日下国华席珍排龙掩陆突鹤摧荀卓尔风标朗然流品妍若春辉烈如冬凛燕石知媿齐竽自审咸指路以光销尽登门而声寝难售者价重难知者声清披沙拣金由是不媿鸟散花落于今有情刘儒十行孙三道直路犹弦蠧政如扫笔海惊波词园鞠草文塲不写于中心册苑空留于秘寳晋千里国汉第一功建幢油碧啓幕莲红賔髙王择韵合人同固不能加减陈椽亦可以喜怒桓公衣萧含香省兰台柏赤管朝操青缣夜襞佐计相则生聚有经赞一【集作地是】官而【集作则】孤终叶籍于惟荔浦言念金昆毁冠裂【集作褫】带雪泣星奔宅里之荆枝半谢岭头之梅萼【集作叶】空繁陟冈望兄诗客之情何极归县见姊骚人之恨犹存乃擢戎曹遂荒京令将换清切以扶明圣不知者夀难言者命未谒季良【集作梁】之医已革曽参之病呜呼平生世路缱绻交期孙金卢米百赋千诗桂林昆峤一片一枝终以浮沉因兼险夷对臯壤之摇落成老大之伤悲尚冀他年或陶良夜酒筵琴席灯闱月榭俱开愁别之襟并息分岐之驾短景未果【集作短愿未果】良辰不借竟郁结于深衷倐淹沦于大化况南康解榻早降清光防稽继组昨辱余芳情【集作积】分逾极衔哀更长三十年之间难追往事五十里之外正恨殊郷地濶山深川寒树古杳杳夜荒荒【集作茫茫】宿莽生金认石埋玉恨土寄奠缄词呼风涕雨噫戯噫戯宗尹之魂来否
　　祭张书记文　　　　　　　前　人
　　维防昌元年嵗次辛酉四月辛丑朔二十日庚申陇西公荥阳郑某陇西李某安定张某昌黎韩某樊南李某谨以清酌之奠致祭于故朔方书记张五审礼之灵呜呼古有不重千金殊轻尺璧或号百夫之防或作万人之敌争雄角秀殊途异迹念阅水于千龄若冲飚之一息吁嗟审礼宁或免之了眸巨鼻方口疎髭始自渚宫来游帝里论极悬河文酬段绮体物称最登髙擅美良时不来躁进为耻门巷蓬蒿荒凉如此藩溷笔砚寂寥而已梁多文士汉有贤王犹市骏骨首惊夜光长裾既曵健笔谁当职髙莲幕官带芸香青袍若草白简如霜东阁朝暖西园夜凉震起【集作岂】杀公谌惟故吏渭濵廻流马之运岘首奉词曹之讳松筠不改琴罇有寄三遥方营一亩之地多文为富无亊当贵亦解客嘲还答賔戯廻翔逸轨傲睨重霄将期晩节更峻清标悬蛇结舋鬬蚁成妖廻生乏祖洲之草续断无弱水之胶陈尸重来而何望楚魂一散而难招呜呼神道甚微天理难究桂蠧兰败年鹤夀在长短而且然于妍丑而何有某等早承余眷晩获聨姻或感极外家延自出之念或恩深犹子多引进之仁或敬属丈人之行或情兼内妹之亲有美吾姨庆灵攸属尊公则师长庶僚夫人则仪刑六族门髙再世之侯家享万钟之禄经过欵狎出入游陪映人玉润覆水莲开春归别墅月满髙台嵇山倾倒谢雪徘徊惜景而持绳欲繋邀欢而秉烛相催中叹乖离今多至止仲叔辞辟而方反梅福罢官而未防一则归从廻鴈之峰一则至自跕鸢之水方将为笛裁竹缘筝斩梓驱羿射鸿招何钓鲤豁契濶于屯夷极平生之宴喜良觌虽屡深懐未从三灵莫効一梦俄终露先寒而陨叶漏未尽而闻钟今则列树开封揲着得吉綘旐前引桐棺后出隠轸原野凄凉云月【集作日】将归宿莽之庭欲闭青松之室殷勤旧【集作贤】偶兾望诸孤未归下国且寓皇都江逺惟哭天髙大【集作旦】呼必有余庆非无后图呜呼哀哉壶有芳醪俎多肥羜呌噪不闻精灵何处郁愤徒极含辞莫叙兾有鉴于酸嘶庶无乖于【集作酣】饫





　　文苑英华巻九百九十
　　钦定四库全书
　　文苑英华巻九百九十一　宋　李昉等　编亲族一
　　为高力士祭父文一首　祭二先文一首
　　祭叔父文二首　　　　祭姑文一首
　　祭舅文一首
　　为王司马祭妻父文一首
　　祭外舅房州李使君文一首
　　重祭外舅司徒文一首祭外姑文一首
　　为高力士祭父文　　　　　张　说
　　维开元十七年月日孝子力士敢告于考潘州府军妣南海太君之灵小子不天夙龄凶闵身婴冦剽家值虏裂幸供扫洒之余遂防侍从之顾扶戴明圣逼畏艰难大固不敢不宻小亦不敢不诚事必记心言无漏口日慎一日将二十年玉弁加首金章在佩先灵纳祐明神降鍳阿母逺至于京华妹兄自防于泥滓咸以官渐荣禄姻通士林慈顔复庆【集作顾复】于目前同气展欢于膝下又縁防育高氏变族移家敬爱尽于二堂温凊周于一纪不图无状招祸永见孤弃圣主恩华曲逮存没邑封旧郡官赠本邦亲感【集作恩】君泽子承父意致命报天誓有同于皦日竭忠资孝志无忝于幽泉敬惟灵懐慰闻昭遂先逺有日卜兆新茔遥启尊魂合祔良壌哀迫祖载攀恋湏防谨以清酌少牢恭陈遣奠盈罇不举虚馔莫尝号天叩地殒絶何仰
　　祭二先文【闽本作追赠祭文】　　　　张九龄
　　维开元二十二年岁次乙亥孤子九龄谨遣弟某等谨以清酌脯醢【集作醢脯】庶羞之奠敢昭告于先考先妣之灵九龄积罪昊天天实降罚严廕永逺【集作隔】慈顔重违欲报劬劳终天何及某夙承教诲幸有所成【集作幸而有成】忝【集作崇】国竉灵猥当大任圣上义存延赏追赠所天【集作及】朝恩优渥跪承摧感伏惟昭亮享慈【集作兹是】殊锡今谨具赠太常卿广州都督告身并桂阳郡大夫人告身及玉帯金章紫衣各一副伏惟尚飨
　　祭防士房叔父文　　　　　李商隐
　　某爰在童最承教诱违诀虽乆音防长存近者以坛山旧茔忽罹风水夀堂圮壊宰树凋倾虽崩则不脩闻诸前哲【集作圣】但堕而罔治那俟他人况真隐昭【集作贻】芳鸿儒着美岂可令赵岐之表垫彼扄郭防之碑沦于夜壑载惟瑊顼藐尔孤冲诚呌号之不停顾营辨之无素某等輙考诸蓍筮别卜邱封使羲叟以令日吉时奉移神奢无僣缛俭免亏疎是期永閟尊灵长安幽穸眠牛有庆自及于诸孤白马垂祥岂祈【集作均】于犹子追懐莫及感切徒深更思平昔之时兼预生徒之列陆公赐杖念荣益以何成殷氏着文媿献酬而早屈引进之恩方极祸凶之感俄钟谁言一记之余又奉再迁之兆哀深永往情极初闻矧宗绪衰微簮缨殆歇五服之内一身有官将使泽底名家翻同单系山东旧族不及寒门静思肯构之文敢怠成书之托瑊等既幽明无累年志渐成则当授以诗书谕其婚宦使烝尝有奉名教无亏灵其鍳此防诚助夫至愿敢有求于必大庶免叹于忽诸迫其哀忧兼之瘵恙曽非遐逺不获躬亲沥血裁词叩心冩恳长风破浪敢忘昔日之规南巷齐名永絶今生之望冀因薄奠少降明辉延慕酸伤不能堪处苦痛至深永痛至深
　　为郑从事妻李氏祭从父文　前　人
　　有美吾门实系公族绛霄结防皇极流辉自严君以交辟延荣仲父以立朝衍庆叔父虽礼疎五服而义叶一家马援于儿侄之间一情无异王华在弟兄之列数从犹亲吉人寡辞君子无诤属者以献赋不遇投笔从戎镜水稽山聊屈观书之望甬东淛右始开传【集作侍】劒之名经涂几千去国数嵗爰因职贡来奉阙庭传车方驰朝露溘至祸生朽索衅起鞭始惊香而不禁俄折臂而无望呜呼存亡恒【集作定】理夀夭常期所悲者方次中途所痛者非因美疢税鞅告痛肩舆数晨既鍼艾之莫征果含禭而斯及况乎合室逺在海涯一女方覉二子未丱人生甚痛天道奚言今以国家【集作家国】载遥干戈未息尚稽归祔乃议从权定鼎城东永通门外南瞻嵩岭北望邙山式崇寓殡之封且作藏神之室必也庆延异日时属通年先温序之思归俟臧孙之有后二十一侄女早防慈抚乆叹违离今又从夫山东食贫洛水将疗无及惊悲有加敢因祭酹【集作酒醊】之馨聊冀精灵之降呜呼叔父永鍳卑诚
　　祭韩氏老姑文【故安定韩尚书太夫人】　前　人
　　猗欤我家世奉德譲弟受封勤王赐国名芳彛鼎勲盈史册季孟国高秦晋栾【集作乐】郄恭惟柔范载禀渊塞既作女师乃为嫔则颍水波清梁园月明言从百两且拜双旌计【集作托】侯令弟配国名卿入从述职出辅专征螽斯不妬凤凰和鸣此时同庆东都【集作郡】分荣使者责梁公子专魏帝念元昆人思仲氏杖节赴敌斩刍尽瘁无以家为或从王事礼优内子诗美夫人冕纮瑱紞山蕨涧苹子元罕见冀缺如賔緑衣有感翟茀仍新遽叹夜川遄闻昼哭原阡旧署孟隣斯卜闲居献夀作赋之官弓裘望袭菽水承欢福善余基好谦旧祉复自良人集于之子爰从上蔡去临易水空报登坛未闻曵履晁父先归莫之能比赵母上言盖不得已寒暄结恙燥湿为疵徒虗百禄靡效三毉呜呼夀夭所赋彭殇不移谁能了悟孰不忧悲何兹逹识乃克先知同易箦以就正如买棺而指期苟有所累安能及斯道逺轘辕程遥河洛建兆临涂移舟就壑日惨林岭风凄灌薄积霭茫茫行烟漠漠某等诚深通旧情恊先亲始自童子至于成人年将二纪恩冠六姻念升堂之如昨恸幽夜之无晨歌停行路舂辍比隣虽寓辞之有所终含酸而莫伸壶清媿酹【集作酧】爼薄羞芹唯余彤管有羙清尘呜呼哀哉为李郎中祭舅窦端州文　　前　人
　　始虞命【集作燕】夏于穹功垂刋木徳叶堙洪洎帝相之难作诞少康于窦中由屯获吉因生受封降及后代传勲继庸西京则婴为外戚东汉则融居上公愍阳城之不享始移籍于扶风源逺更清基高自【集作足】峻有焯明灵蔼然休问陋巷不忧坦途方进月逺标仪霞高映论玉宁韫匮锥要处囊宜伸尚屈将集犹翔潜师大易谦尊以光誓安老氏债少易偿爰纡铜墨是宰濠梁宓琴时奏潘树逾芳入賛朝仪言事举圭璧蛮夷弁冕文武吐辞含韵知今博古进揖退从规合矩复陶啓位殿省承荣孔门之束帯无忝汉宫之绵蕝难更君子【集有之字】信谗小人【集有之字】道长未暇闭关难期税鞅暂持符竹逺出罗网谁识卑飞因成利往铜梁改秩锦里经时人去而琴台壊栋文移而石室摧基刘之重铭葛庙王商之更立严祠陇首云归端溪遽逐角岂触藩臂终困木海濶天尽山深雾毒许靖他乡有名无禄马超正色宜歌反哭何为善之无慿而降灾之甚速某钦惟教义夙所依因在昔家世勤王实殷高旌大斾结驷飞轮庆岂遗于自出荣实垂【集作萃】于外姻一纪已来艰防遄及嗟宅相以无取惧堂构之不集讵言渭水之乖离竟絶西州之出入呜呼哀哉违京背阙古陌荒阡松门积霭陇首停【集作行】烟祖庭是日乞墅何年泪有血而皆堕愤无膺而可填况玕剖郡符璟持使节塞逺城逈河穷路絶顾后瞻前形孤影孑长号出次重拜临穴酒浓清醴【集作酒醴清浓】殽羞罗列庶有鍳于斯文冀不同于虗设
　　为王司马祭妻父文　　　　张九龄
　　维年月朔日某乙谨遣【集作具】少牢清酌之奠敬祭【集作于】故某公府君之灵惟公聫叶公侯振景天朝昔也时来则地分茅土今也福过则海变桑田岂唯魑魅之忧方为蝼蚁之患呜呼哀哉始更荣盛早睦嘉姻谬入郄公之选当荷戴侯之遇情契阔而弥积义流离而益固公之谪官【集作防】某又犯时永矣去国贲然来思虽穷途之至此幸隣境之在兹所忌者法岂忘于私闻析声而宻迩畏简书而间之然犹风烟可冀翰墨无辍心已运于虗舟迹尚濡于涸辙骤寒暑之徂谢纷吉防之廻穴京兆之使忽追广陵之音遽絶呜呼哀哉平生多感自伤千里之心已矣长辞徒发九原【集作泉】之叹计畴昔之光宠痛沦亡于旅窜尝许恤人之孤况霑爱子之半谨因遣奠【闽本作遣尊酧】敢昭【集作昭告】明灵心不可倦德以为馨匪羞是荐惟魂是听遣行人于信宿空目于郊坰呜呼哀哉尚飨
　　祭外舅房州李使君文　　　符　载
　　波涧濬广根柢深长沃日淮海捎云豫章气韵孤髙鸳鸿翺翔高行端简秉心直方在天寳中族大且光一门六姻鸣玉琅琅作宰蓝田政耸民康栖迟半刺亦振芬芳才盛位卑厥声昭彰遂登侯牧答时之望雨泄云蒸虬螭腾清路方骋羽鳞摧伤呜呼昔公典郡归江之涘小子旋蜀道途舍此扁舟旋泊弱植残鄙公辱车马晤言则喜与能奬善感慨知已意敌周亲礼成半子迫切宁觐不遑留止爰方浃旬遽征千里萦纡岩嶂浩荡云水惠爱纒绵简书填委食贫多故淹歴周祀逺侍板舆敬符深防呜呼哀哉岁暮朐防【防州云安县之古号】积雪皑皑旅舘萧条凶讣亦来望风一号使人甚哀心膓结塞弥旬不开公尝好古服膺儒艺擅美素琴腾芳草泊拜灵座清尘四蔽札蠧徽销空知洒涕呜呼公用中孚纳人于诚人负长者薄尘颂声道孤无隣怨抑不平逝景潜晦崇山忽倾孀稚寃号自硖徂荆霜降露濡毒渍中情今则防恭归厝先茔灵有安宅道无弛程泬寥之晨万象凄清野旷鸿断天色光明煌煌素车翩翩铭旌出祖荒逵惋恸交并闻诸格言黍稷非馨意有所钦生刍岂轻湛彼罇罍冀降明灵傥精爽之如在庶哀词之是听
　　重祭外舅司徒公文　　　　李商隐
　　呜呼哀哉人之生也变而往耶人之逝也变而来耶冥寞之间杳惚之内虗变而有气气变而有形形变而有生今将归生于形归形于气漠然其不识浩然其无归则虽有忧喜悲欢而亦勿能措【二字集作用】于其间矣苟或以变而之有变而之无若朝昏之相交若春夏之相易则四时见代尚动于情岂百生莫追遂可无恨傥或去此亦孰贵于最灵哉呜呼公之世胄勲华职官歴并已托于寄奠备在前文今所以重具酒牢载形翰墨盖意有所未尽痛有所难忘以公之平生之恩曩昔顾盻属纩之夕不得闻啓手之言祖庭之时不得在执绋之列终哀且痛其可【集作何】道耶呜呼七十之年人谁不及二公之位人谁不登何数月之间不及从心之歳闻天有恸方登论道之司时泰命屯才长运否为善何益彼苍难知昔泽恠既明告【集作吉】敖释桓公之病隂德未报夏侯知邴吉不亡何昔有其传今无其证岂人言之不当将天道之或欺虽北海悬定薨期长沙前觉灾至如巨室去若归人处顺不忧得正之喜在公之徳斯盛在物之痛何言矧乎再轸虑居屡垂理命简子将战之誓唯止桐棺晏婴送死之文宁思石椁素车仆马踈巾帷成一代之清规百古之休问所谓有始有卒髙明【集作朗】令终呜呼往在泾川始受殊遇绸缪之迹岂无他人樽空花朝灯尽夜室忘名器【集作品】于贵贱去形迹于尊卑语皇王致理之文【集作源】考圣哲行藏之防每有论次必防褒称及移秩农乡分忧旧许覊牵少暇陪奉多违迹踈意通期賖道宻纻衣缟带雅贶或比于侨呉荆钗布裙高义每符于梁孟今则已矣安可赎乎【集作兮】呜呼哀哉千里归途东门故第数尺素帛一炉香烟耿賔从之云归俨盘筵而不御小君多恙诸孤善丧升堂輙啼下马先哭含懐旧极抚事新伤植玉求归已轻于旧日立【集作泣】珠报惠宁尽于兹辰况邢氏吾姨萧门仲妹爱深犹女思切仁兄抚纬以増摧阖孀闺而永恸草荄土梗旁助酸辛高乌深鱼遥添怨咽呜呼精神何往形气安归苟才能有所未伸勲庸有所未极则其强气宜有异闻玉骨化于终【集作钟】山楸栢实于裘氏惊愚骇俗伫有闻焉呜呼姜氏懐安之规既闻之矣毕万名数之庆可称也哉【集作夫】箧有遗经匣藏传劔积兹余庆必有名愚方遁迹邱园防心坟素前耕后饷并食易衣不忮不求道诚有在自媒自病或未能虽吕范以乆贫本冶长之无罪昔公爱女今愚病妻内动肝肺外挥血泪得仲尼三尺之喙论意无穷尽文通五色之毫书情莫既呜呼哀哉公其监之【此篇原编入九目九十巻交旧门今移于此】
　　祭外姑宇文夫人文　　　　陈子昻
　　维年月日朔女夫陈子昻谨以清酌嘉之奠奉祭于故髙氏河南宇文夫人之灵恭闻夫人有清穆之德皓防之行淳懿肃恭内外仰则而道【集作遣】风素范蕙敷兰滋用能惠心光浮氛氲梁沚崇严壸训芬郁母仪中馈柔嘉娣姒有则岂图慈顔幽翳于今十年毫木【集作汪木】已拱尊灵廓然今吉辰叶应幽殡方开容象如在器质已灰改卜有【集作礼】典宅兆方迁山园既列祖载行焉哀子号咷女也蝉【集作婵】媛于【集作终】天永诀泣血流连子昻谬承嘉惠预叨姻戚生事早暌送终空积窃闻精意以享黍稷非馨敢陈薄酹以献明灵伏惟夫人明神尚飨














　　文苑英华巻九百九十一
　　钦定四库全书
　　文苑英华巻九百九十二　宋　李昉等　编亲族二
　　祭兄文四首　　　　　祭弟文五首【姨弟附】
　　祭符离六兄文　　　　　　白居易
　　维贞元十七年某月某日从祖弟居易等祭于符离主簿六兄之灵呜呼圣人【集无人字】忘情愚不及情情所钟者惟居易与兄岂不以亲莫爱于兄弟别莫痛于生死【集作死生】斯亲也而有斯别也孰能不哀【集作苦】从中来而失声去年春居易南游兄亦东适黟歙之间欣然一觌相顾笑语相勉行役中路遽别情甚感激孰知此别为生死隔矧兄遇疾于路路无药石归全于家家无金帛环堵之室不容吊客稚齿之子未知哀慼自古孔懐之痛亦莫我之与剧古人有言神福仁天祐【集作福】敬又曰恶有余殃善有余庆惟兄道源乎太和德根乎至性以孝友肥其身以仁信羶其行而位不登于再命年不及于知命何报施之我欺俾吾兄之不幸呜呼已焉哉既卜逺日既定【集作宅】新阡春草之中尽【集作宅】为墓田濉水南岸符离东偏其地则迩其别终天惟弟侄与家人俨拜哭于车前魂兮有知鍳斯文歆斯筵知居易之心防防然祭乌江十五兄文【时在宣城】　前　人
　　维贞元年十七年七月七日从祖弟居易谨以清酌庶羞之奠敬祭于故乌江县主簿十五兄之灵易云积善之家必有余庆书曰非天天人人中自【集无此字】絶命则冉牛【论语作冉伯牛名耕】斯疾顔回不幸何缪盭【集作舛】之若斯谅圣贤而【集作之】同病惟兄之生生而不辰孩失其怙防防所亲房无兄弟藐然一身自强自立以至成人盖以孤子靡托友爱弥敦自居易与兄及高九行简虽从祖之昆弟甚同气之天伦故虽百里信宿之别曷尝不恻然而悲辛矧终天之永诀知后期之无因徒抚膺而陨涕谅沉痛之难伸追思乎早岁离阻各悲零俜中年集防共喜长成同叅选于东都俱署吏于西京居则共被而出则聫骑而行友于四人同年成名优游笑傲怡怡弟兄虽不敢【集作比字】侔八龙三虎亦自谓当家一时之荣及兄辞满淮南薄逰江东居易亦以行迈忽逆旅而相逄或歌或酒宴衎从容何朝不游何夕不同常以兄仁信根于心孝弟积于躬谓至行之有益【集作答】必景福之【集作以】来从呜呼位始及一命禄未过数钟年又不得四十而殁于道路【集作途】之中欝壮志而不展结幽愤于无穷况旧业东洛先茔北邙三千里外身殁陵阳有妹出嫁无男主防悠悠孤旐未辨还乡宣城郭【集作之】西荒草道傍旅殡于此行路悲凉秋风萧萧白日无光聚今晨之弟侄对前日之杯觞稽首再拜魂兮来享进三奠而退一恸孰不神酸而骨伤哀哉伏惟尚飨
　　祭浮梁大兄文【时在九江】　　前　人
　　维元和十二年岁次丁酉閠五月十日已亥居易等谨以清酌庶羞之奠再拜跪奠大哥于座前伏惟哥孝友慈恵和易谦恭发自修身施于为政行成门内信及眀寮亷干露于官方温重形于酒德冀资福履保受康宁不谓才及中年始登下位辞家不【集作未】逾数日寝疾未及两旬皇天无知降此凶酷交游行路尚为兴叹骨肉亲爱岂可胜哀举声一号心骨俱碎今属日时叶吉窀穸有期下邽南原永祔松槚居易负忧系职身不自由伏枕之初既阙在左右执绋之际又不获躬亲痛恨所钟倍百常理呜呼追思曩昔同气四人泉壌九重奴早逝巴蜀万里行简未归防然一身漂弃在此自哥至此【集作屯】形影相依死灰之心重有生意岂料避弓之日毛羽摧頺垂白之年手足断落谁无兄弟孰不死生酌痛量悲莫如今日宅相痴小居易无男抚视之间过于犹子其余情理非此能伸惟【集作伏】冀慈灵俯鍳悲恳哀纒痛结言不成文呜呼哀哉伏惟尚飨
　　为李兵曹祭兄濠州刺史文　李商隐
　　年月日伏惟灵天枝挺秀帝系传芳材髙杞梓价【集作位】重珪璋兰芷斯茂先以馨香干镆将用不挫锋铓始备千牛俄仕诸卫逸意方超絶足犹系爰佐郡僚亦掾神京邑惟二宅曹实五兵地峻流急官闲政清嵩少晓霁伊洛秋明侣能吟之谢客伴作赋之贾生遂擢尧厨仍调汤膳位列【集作字】大朝名参内殿朱绂辉华银旧粲汉有宗正委之亲贤贰彼惟月人宁我先外夷求骋【集作永骋非】天子忧边皇华始赋紫绶俄悬雄其出塞之任假以中台之权不拜无慙于苏武去节宁类【集作疑】于王焉衘须誓死啮雪获全帝仗使者吾无媿旃既还中华止同属国苍蝇难备【集作祛】贝锦方织好丹非素防白为【集作成】黒遭时不知非予有惑既先忌于绛灌遂不容于栾郤竟陵山水钟离控扼名贵隼旟时瞻熊轼人以功迁吾由谤得其明若神其惠如春先除防吏且活疲民污莱尽辟邑室重新草祥木瑞兽去鸟驯方俟征还俄婴羙疢积防而桓侯竟晩逹命而徐公待尽怳怳空惊遅迟未信谁知泉路之高低孰测夜台之逺近永惟良配亦实女师庶姜犹效君子是宜异室无怨同穴有期河鲂着咏皎日裁诗呜呼哀哉筮叶从日时斯卜将去芳郊言辞华屋草树萦帯川源廻复白孤弟临棺恸哭失慈抚于终身宛声容之在目心摧则氷炭交集血下而绠縻相续万古永诀百身何赎酒满未御殽干未临已矣伯氏来慰哀心
　　为人作祭弟文　　　　　　张　说
　　维景龙三年【集作元年按通鉴目録景龙四年庚戌七月改元年景云当考】岁次庚戌正月癸丑朔【通鉴目录作壬子朔】五日丁已从兄兵部尚书某以清酌少牢之奠致祭于故将军弟之灵钦若贻宴俾降戬谷神作【集作拆】玉衣天开【集作门非】金屋绵系溢竉诸宗横福覩交泰之二仪承殷序【集作序殷】之九族引同本于条干合分流于昭穆义有感而意深恩无方而情笃况且山慕乔顶林晞雾水深仁逺庆俟子而【集作能】复何纵才之有余而辅德之不足举朝野而皆痛在亲宻【集作宻爱】而尤酷呜呼哀哉永懐令弟言念生平兰薰【集作萃】雪艶玉润珠清礼乐悬觧文章挺生三箧暗记千门画成风流望羙月旦驰【集作倾】声掌北军之师律首东观之词英伟壮夫之献颂善仁者之论兵睠新丰而临幸绕汤井而连营那奉车之逝忽复绥而凶行轸天悲于宸振聚国【集作国娶】族于华京惠连诗夣子敬琴情傥昭昭之不冺知亲亲之素诚呜呼哀哉尚飨
　　同前
　　维年月日兄某致祭亡弟尚书之灵天其【集作实】防予不憗遗善家殒玉树国坠寳臣呜呼执柔何痛之甚嗟予与尔夙遭悯防哀惸相鞠殆及长成性实岐【集作岐实】頴徳表宣慈居尽友悌之心言必忠贞之事绵绵我族俟子而大奉祖德之令图荷朝戚之渥惠白首相对紫绶相纡尔既秉国均【集作钧】既敷朝典出牧千里入宰六官余闻尔言常戒过宠余嘉尔行在贵能毕清净温恭每希于上士饮食车马不越于平人每思与尔归印东都悬车故里名讲德居常侍终当谓老夫没于汝手不图令弟殡【疑作殡】自我先及尔纒疴属余伏枕不见数日长悲九泉呜呼刋述未成平生已尽髪肤犹在魂魄焉知闻尔属纩之辰托余身后之事薄之礼还从尔心字孤之情不待遗意所恨在疾不视于防不临沉绵苦懐纒迫斯甚余嬴老矣伤心几何人琴两亡命也命也
　　祭亡弟故左羽林军兵曹叅军文
　　孙　逖
　　余年有五尔实以生四十余载而为兄弟抚髫并育接袵相成奈何弃予长隔幽明尔之徳器寛仁温厚天道何欺不假尔夀尔之縁餙文学政事天道何欺不假尔位未至中秋过强仕奄忽如斯嗟何及矣予兼右职尔位中司两京为别数稔于兹顷虽一见倐已三时防合尝少悠悠我思近有东讯驾言西上顾日望期心存目想当乘疾置以轼徂两方欲再驰岂图长往医不及药不及尝壮年殒命疾罹殃无一言以告诀有万恨于防茫长号永痛裂膈抽膓尔逄【疑】天威余限王事仓卒之辰急难靡寄遣奠之日奔临莫遂痛绪弥深哀端益至今也来斯骤移时律目絶遗象心摧虗室顾天伦之有戚若具体之防一谅修短之同归在先后而相恤抚遗孤而流恸气腷臆而内圮伊物情之共伤岂余心之忍此蓬也未立穆兮仍稚以吾视之何但犹子神本不灭尔则有知精爽如在知今心期同蔬永絶采藻空施衘酸沃酹哀不能支
　　祭小弟文　　　　　　　　白居易
　　维元和八年嵗次癸已二月某朔二十五日仲兄居易季兄行简以清酌之奠致祭于亡弟金刚奴呜呼川水一逝不复再还手足一断无因再连惟吾与汝其苦亦然黄垆白日相见无縁每一念至肠热骨酸如以两火刺灼心肝况尔之生生也不天苗而不秀九岁夭焉昔权殡尔睢南古原今改尔【集作子】渭北新阡俯【集作拊】先茔之北次就卑位于东偏冀神魂之不孤庶窀穸之承安呜呼自汝舍吾【集作我】归于下泉日来月往二十二年吾等罪逆不孝殃罚所延一别尔后再罹凶艰灰心垢面泣泪涟涟松槚之下其生尚残昔尔孤于地下今吾孤于人间与其偷生而孤苦不若就死而团圆欲自决而毁防又伤孝于归全进退不可中心烦寃仰天一号痛苦万端呜呼尔魂在几尔骨在棺吾亲奠酹【蜀本作酌】于尔床前苟神理之有知岂不闻吾此言尚飨
</div>
    <div class="pagination">
<a href="文苑英华_page629.html">上一页</a><span>...</span><a href="文苑英华_page625.html">625</a><a href="文苑英华_page626.html">626</a><a href="文苑英华_page627.html">627</a><a href="文苑英华_page628.html">628</a><a href="文苑英华_page629.html">629</a><span class="current-page">630</span><a href="文苑英华_page631.html">631</a><a href="文苑英华_page632.html">632</a><a href="文苑英华_page633.html">633</a><a href="文苑英华_page634.html">634</a><a href="文苑英华_page631.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
