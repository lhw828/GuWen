<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 109 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 109 页/共 603 页
  </h1>
  <div class="content">
   闻夫真人者，出巨壳，历倚杵，骑蜚廉，从敦圉，臣雷公，妾密妃。朝濯於汤泉，夕首於谷。仍丹邱以长啸，戴翠华以高游。自非殖因旷劫，肃恭大浩，从事於金房之前，镂心於玉晨之上，携青童而应黄者，奚以成後来之妙相乎？继绝景而允希声，则尊师其人矣。
    尊师讳文操，字景先，陇西天水人也。後秦尚书仆射纬之後，纬仕长安，故为扈人焉。若乃郁为帝师，降迹於唐勋之代；光乎王佐，应命於周武之朝。家籍代资，可略言矣。曾祖洪，宇文朝商州长史。大父舒，随文州别驾。昭考珍，皇朝散大夫。以先知授尊师，特禀异气，垂实冥华，始降迹也。
    其母袁氏，夜梦元妙玉女授九老丈人之符，寤而记之，每存思也。数月而闻腹中诵经声，且时时有异光绕身矣。及载弄之始，目光炯然，眸子转盼，若有所见矣。袁氏以其所梦有徵，心志而不言也。及胜衣之日，自识文字，惟诵《老子》及《孝经》。乃曰：“此两经者，天地之心也。”此後见好杀之字，若蹈水火；视无礼之文，如坠泉谷。稍长，闻有尹真庙，乃精心事之，不近俗事，因读西灵宝等经，渐达真教，既得元味，便契黄中。闻师者传道之父母，行道之神明，无数劫来，妙经是出，不因师学，谓之长昏，遂章惶无已，求师不暇。时有周法者，内音之先鸣，上皇之高足，乃愿参轩效驾，陪景啸空，奔走礼谒，以申宿志，周法见之。乃谓尊师曰：“汝於劫会之中，已受龟山之也。”便训以紫□之妙旨，授以青羽之隐法，一入其心，谓赤松王子裔，可与抚烟月矣。
    年十五，道行已周，有名於远近矣。属文德皇后遵上景而委中宫，於时搜访道林，博采真迹，尊师即应元景，行预绿□，奉敕出家，配住宗圣观。虽翦芝琼园，采琳元陇，意每远出。未近谢也。将欲沐浴东井，栖迟南昌，保护昆仑，窥窬浑沌矣。故属想丹烟，游心紫度，遍寻五岳，备涉九元。寻三君之祖气，成七晨之慧眼。旋谒周法，便居终南，寂虑於温泉，冥精於寒谷，有年日矣。既通八景，又达九天，知来藏往，多所晓悟。若有神曰，周法上迁，及省所居，已去顺也。贞观末年，行丧既毕。永徽三年，乃游太白，入重元也。见所未见，闻所未闻。此後丹字紫书，三五顺行之法，扶晨接昼，九六逆取之方，咸得其要。尊师所有游山异迹，祈醮灵应，并有别录，此不载之。
    至於显庆以来，国家所赖，出入供奉，询德谘量，救世度人。转经行道，元坛黄屋；帝座天言，东都西京；少阳太乙，九城二华。展敬推诚，三十馀年，以日系月，始终不绝。有感必通，凡是效验，君臣同悉，敕书往复，日月更回。神道昭彰，岁时交积者，不可具载，并传於帝居。一二要者，略举其目。
    初，尊师游太白高顶，□雾四周，声振万壑，（阙六字）千仞，复有象充九色，其高十仞，欣然长往者，意已笃焉。高宗之在九成宫，有孛彗经天，长数丈，以问尊师。尊师对曰：“此天诫子也。子能敬父，君能顺天，纳谏徵贤，斥邪远佞，罢役休征，责躬励行，以合天心，当不日而灭。”上依而行之，应时消矣。是故高宗以晋府旧宅为太宗造昊天观，以尊师为观主，兼知本观事。
    仪凤四年，上在东都。先请尊师於老君庙修功德，及上亲谒，百官咸从。上及皇后诸王公主等，同见老君乘白马，左右神物，莫得名言，腾空而来，降於坛所，内外号叫，舞跃再拜，亲承圣音，得非尊师之诚感也。由是奉敕修《元元皇帝圣纪》一部，凡十卷，总百十篇，篇别有赞，时半千为尊师作也。纪赞异秩，缮写进之，高宗大悦，终日观省，不离於玉案。乃授尊师银青光禄大夫，行太常少卿。尊师固让不得已，辞官而受散职焉。
    永淳二年，天中有望，告成有日，万乘雷动，千骑风驰，天子乘阁道而御帝车，群官陪六仪而承七曜，将礼於天枢，幸中岳也。金绳未举，玉检犹潜，而六龙顿辔，三光敛色，圣体不安。旋於皇极，属紫微虚位，白□上征，万国号诉，四方遏密。太后谘访尊师。尊师曰：“真坊仙境，亦著代谢，物有荣悴，气有初终，大道之常，幸康神器。陛下宜存思谅ウ，极想钦明，密理百神，潜芘万姓。文操人间地上，物里天中。所有灵明，倍百祈请。亦望二十四结，火烧而忧尽；七十二教，水炼而法成。皆见先徵，以明後事。”乃著《祛惑论》四卷，《消魔论》三十卷，《先师传》一卷。
    垂拱四年，将宾玉帝也。上足时道成，咸愿奏章，以延福荫。尊师止之曰：“有顺宜遵，不可犯禁。”言讫委化，颜色如常。粤以长寿四年四月十四日，迁兆於终南文仙谷。弟子侯少微等，追思龙汉，远慕龟岩，冀德音与天地同久，神道共阴阳齐化。昭芘骞林，冥滋柏树，俾斯贞石，文若三光，其词曰：
    去矣大仙，悠哉上元。玉谷白芝之座，金阙紫兰之前。既啸景於琼札，固交欢於碧泉。出三万六千之厚地，入三万六千之远天。咀九华之翠菊，坐五色之红莲。常吟外景，每握内篇。春霞飞乎绛雪，秋风生乎紫烟。裴回高黄岭，顾步太白巅。三秦四塞帝王国，京兆长安龙凤川。煌煌兮四明路，浩浩兮八景年。今以向上袭前果，何时来下降宿缘？当乘道之气，应传道之味。必使氤氲六合中，自然昌扬万劫通。稽首宁歌步，愿得乘九素。天下同此心，非独骞之林。
    ☆张太元
    太元，武后朝中散大夫典膳郎。
    ○不毁化胡经议
    道本中华，释垂西域，随方设教，同体异名。且老君变化无方，易形改号，或在天为帝，或在世为师，随物见形，灵应难测。纵使史籍无据，释教不异老君。
    ●卷一百六十六
    ☆卢照邻（一）
    照邻字之，幽州范阳人。初授邓王府典签，调新都尉，因风疾去官，沈痼挛废，不堪其苦，投颍水死，年四十。
    ○同崔少监作双槿树赋（并序）
    日昨於著作局见诸著作，竞写《双槿树赋》。蓬莱山上，即对神仙；芸香阁前，仍观秘宝。金悬秦市，杨子见而无言；纸贵洛城，陆生闻而罢笑。故知柔条朽干，吹嘘变其死生；落叶凋花，剪拂成其光价。方且传石渠之故事，得槿树之新名，足以脂粉仙台，丹青秘府者也。若布衣藜杖，岩栖藿食。当尧时而非吏，处汉代而无田。学涉芜浅，文多瞽陋，宜其屏窜，用其静默。盖穷而思达，人之情也；卑而应高，物之理也。故疾雷作而蛰虫飞，浮□兴而石舄润，不可废也。虽云圣朝多士，而公实居之；草泽有人，亦国家之美事也。故复奖刷刍鄙，作《双槿树赋》，辞义猥薄，退增惭。赋曰：
    方丈蓬莱，邈矣悠哉！芸扃石室，图天揆日。若乃羲和掌日，太史观星，铜浑玉策，宝笥金铭。地则图书之府，人则神仙之灵。中有芳，郁郁亭亭。观其两砌分植，双阶并耀，叶镂五衢，荣分四照。纷广诞之び靡，隐重廊之窈条。青陆至而莺啼，朱阳升而花笑。紫蒂红蕤，玉蕊苍枝，露华的，风色徘徊，采粲照灼，婀娜隈绥。迫而视之，鸣环动佩歌扇开；远而望之。连珠合璧星汉回。状仙人之羽盖，疑佚女之瑶台。
    寂寞攸利，栖闲此地，委命卷舒，随时荣。外无婴夭之祸，内有逍遥之致。朝朝暮暮落复开，岁岁年年红以翠。若夫游蜂戏蝶封其萼，轻烟弱雾络其条。去不谓之损，来不谓之饶。故能出君子之殊俗，入诗人之旧谣；齐显昧於两曜，效生死於一朝。同丧我之非我，固虽凋而不凋。别有亭伯儒门，令思诗友。翰苑旷其吞梦，文锋高而照斗。咏芜滋之朝夕，悲积薪之先後。缛绣起於缇纺，烟霞生於灌莽。岂与岩幽弱┠，涧底枯松？徒冒霜而停雪，空集凤而吟龙。讵得奉仙闱之广价，连笔匠之为容？
    已矣哉！东方生闻而叹曰：故年花落不留人，今年花发非故春。倏兮夕陨，忽兮朝新。侏儒何功兮短饱？曼倩何负兮长贫？聊寄辞於庭树，傥有感於平津。
    ○驯鸢赋
    孕天然之灵质，禀大块之奇。工嘴距足以自卫，毛羽足以凌风。怀九围之远志，托万里之长空。阴□低而含紫，阳星升而带红，经过巫峡之下，惆怅彭门之东，既而摧颓短翮，寥落长想，忌蒙庄之见欺，哀武溪之莫往。进谢扶摇之力，退惭归昌之响。腐食多惧，层巢无像。屈猛性以自驯，抱愁容而就养。於是傍眺德门，言栖仁路。不践高梁之屋，翔止吾人之树。听鸣鸡於月晓，侣群鹊於星暮。狎兰砌之高低，玩荆扉之新故。循广庭之一息，历长檐而径度。若乃风去雨还，河移月落，徘徊乱於双燕，鸣舞均乎独鹤。乍啸聚於霞庄，时追飞於□阁。荷大德之纯粹，将轻姿之陋薄。思一报之无阶，欣百龄之有托。
    ○穷鱼赋（有序）
    余曾有横事被拘，为群小所使，将致之深议，友人救护得免。窃感赵壹穷鸟之事，遂作《穷鱼赋》。常思报德，故冠之篇首云：
    有一巨鳞，东海波臣。洗净月浦，涵丹锦津。映红莲而得性，戏碧浪以全身。宕而失水，届於阳濒。渔者观焉，乃具竿索，集朋党，凫趋雀跃，风驰电往，竞下任公之钓，争陈豫且之网，蝼蚁见而甘心，犭宾獭闻而抵掌。於是长舌利嘴，曳纶垂钩，拖挫鬣，抚背扼喉，动摇不可，腾跃无由，有怀纤润，宁望洪流？
    大鹏过而哀之曰：“昔予为鲲也，与是游乎？自予羽化，之子其孤。”俄抚翼而下，负之而趋。南浮七泽，东五湖。是鱼也已相忘於江海，而渔者犹怅望於泥涂。
    ○病梨树赋（并序）
    癸酉之岁，余卧病於长安光德坊之官舍。父老云：“是鄱阳公主之邑司。昔公主未嫁而卒，故其邑废。”时有处士孙君思邈居之。君道洽今古，学有数术。高谈正一，则古之蒙庄子；深入不二，则今之维摩诘。及其推步甲子，度量乾坤，飞炼石之奇，洗胃肠之妙，则甘公、洛下闳、安期先生、扁鹊之俦也。自云开皇辛丑岁生，今年九十二矣。询之乡里，咸云数百岁人矣。共语周齐间事，历历如眼见，以此参之，不啻百岁人也。然犹视听不衰，神形甚茂，可谓聪明博达不死者矣。余年垂强仕，则有幽忧之疾，椿菌之性，何其辽哉！
    於时天子避暑甘泉，邈亦徵诣行在。余独卧病兹邑，阒寂无人，伏枕十旬，闭门三月。庭无众木，惟有病梨一树，围才数握，高仅盈丈。花实憔，似不任乎岁寒；枝叶零丁，才有意乎朝暮。嗟乎！同托根於膏壤，俱禀气於太和，而修短不均，荣枯殊质。岂赋命之理，得之自然；将资生之化，有所偏及？树犹如此，人何以堪？有感於怀，赋之云尔。
    天象平运，方祗广植。挺芳桂於月轮，横扶桑於日域。建木耸灵邱之上，蟠桃生巨海之侧。细叶枝连，洪柯条直。齐天地之一指，任乌兔之栖息。或垂阴万亩，阴或结子千年。何偏施之雨露？何独厚之风烟？
    愍兹珍木，离离幽独。飞茂实於河阳，传芳名於金谷。紫涧称其殊旨，元光表其仙族。尔生何为？零丁若斯。无轮桷之可用，无楝梁之可施。进无违於斤斧，退无竞於班亻垂。无庭槐之生意，有岩桐之死枝。尔其高才数仞，围仅盈尺，修干罕双，枯条每只，叶病多紫，花凋少白。夕鸟怨其巢危，秋蝉悲其翳窄。怯冲飚之摇落，忌炎景之临迫。既而地歇蒸雾，天收耀灵。西秦明月，东井流星。憔孤影，徘徊直形。状金茎之的的，疑石柱之亭亭。
    若夫西海夸父之林，南海蚩尤之树，莫不摩霄拂日，藏□吐雾。别有桥边朽柱，天上灵楂，年年岁岁，无叶无花。荣辱两齐，吉凶同轨。宁守雌以外丧，不修衤暴而内否？亦犹纵酒高贤，佯狂君子，为其吻合，置其忧喜。生非我生，物谓之生；死非我死，谷神不死。混彭殇於一观，庶筌蹄於兹理。
    ○秋霖赋
    览万物兮，窃独悲此秋霖。风横天而瑟瑟，□覆海而沈沈。居人对之忧不解，行客见之思已深。若乃千井埋烟，百廛涵潦。青苔被壁，绿萍生道。於是巷无马迹，林无鸟声。野阴霾而自晦，山幽暖而不明。长涂未半，茫茫漫漫。莫不埋轮据鞍，衔凄茹叹。
    借如尼父去鲁，围陈畏匡，将饥不爨，欲济无梁。问长沮与桀溺，逢汉阴与楚狂。长栉风而沐雨，永栖栖以遑遑。及夫屈平既放，登高一望，湛湛江水，悠悠千里。泣故国之长楸，见元□之四起。嗟乎！子卿北海，伏波南川；金河别雁，铜柱辞鸢；关山夭骨，霜露凋年。眺穷阴兮断地，看积水兮连天。
    别有东国儒生，西都才客，屋满铅椠，家虚儋石，茅楝淋淋，蓬门寂寂。芜碧草於园径，聚绿尘於庖甓。玉为粒兮桂为薪，堂有琴兮室无人。抗高情以出俗，驰精义以入神。论有能鸣之雁，书成已泣之麟。睹皇天之淫溢，孰不隅坐而含颦？已矣哉！若夫绣毂银鞍，金杯玉盘，坐卧珠璧，左右罗纨，流酒为海，积肉为峦。视襄陵与昏垫，曾不辍乎此欢。岂知乎尧舜之瞿瘠，而孔墨之艰难？
    ○与洛阳名流朝士乞药直书
    幽忧子学道於东龙门山精舍，布衣藜羹，坚卧於一岩之曲。客有过而哀之者，青囊中出金花子丹方相遗之，服之病愈。视其方，丹砂二斤。谷楮子则山中可有，丹砂则渺然难致。
    昔在关西太白山下，一隐士多元明膏，中有丹砂八两。子时居贫，不得好上砂，但取马牙颜色微光净者充用。自尔丁府君忧，每一恸哭，涕泗中皆药气流出，三四年羸卧苦嗽，几至於不免。复偶於他方中见一说云，丹砂之不精者，服之令人多嗽。
    访知一处有此物甚佳，两必须钱二千文，则三十二两当取六十四千也。空山卧疾，家业先贫，老母年尊，兄弟禄薄。若待家办，则委骨於之峰矣。意者欲以开岁五月谷子熟时，试合此药，非天下名流贵族，王公卿士，以仁恻之心，达枯骨朽株者，孰能济之哉？今力疾赋诗一篇，遍呈当代博雅君子。虽文不动俗，事或伤心。傥遇晏婴，脱左骖而见赎；如逢孔子，分秉粟以相忧。则越石、原宪，不辛苦於当年矣。惟当坐禅念室，以答深仁，若诸君子家有好妙砂，能以见及，最为第一。无者各乞一二两药直，是庶几也。
    仲尼曰：“有能一日用其力於仁者乎？未有力不足者。”又曰：“君子无终食之间违仁。”在坐则参於前，在舆则倚於衡，古人心可见矣。又曰：“仁远乎哉！我欲仁，斯仁至矣。”言能苟行之，仁道不远也。朝英贵士，博济而好仁者，何必相识？故知与不知，咸送诗告，请无案剑，同掩体骸云尔。
    ○寄裴舍人遗衣药直书
    山仆至自都，太子舍人裴瑾之、太子舍人韦方、贤左史范履冰、水部员外郎独孤思庄、少府丞舍人内供奉阎知微、符玺郎乔亻品并有书问余疾，兼致束帛之礼，以供东山衣药之费。嗟乎！代与道交丧，其来尚矣。殷扬州与外甥韩康伯别，慨然而咏。富贵他人合，贫贱亲戚离。因泣下交颐，不能自已。
    余以其为人也。名过其实。然穷达之际，则西狩获麟，所不能免，斯亦古君子之大悲也。自郐而下，曷足讥焉？余家咸亨中良贱百口，自丁家难，私门弟妹凋丧，七八年间，货用都尽。余不幸遇斯疾，母兄哀怜，破产以供医药。属岁谷不登，家道屡困。兄弟薄游近县，创钜未平，虽每分多见忧，然亦莫能取给。海内相识，亦时致汤药，恩亦多矣！晚更笃信佛法，於山间营建，所费尤广。本欲息贪寡欲，缘此更使贪心萌生，每得一物，辄喜欢更恨不足。呜乎！道恶在而奔竞之苦兹？虽观若空无常，而此业已就，不可中废，祈获福泽，思与士君子共之。
    ○与在朝诸贤书
    昔张子房处太傅之尊，自疏於南山隐；公孙宏居丞相之位，亦伏於东方生。伯喈已亡，孔文举将老兵而造膝；方回尚在，王羲之就伧奴而共谈。良史书之，高贤不以为累，自古朝野，曷常以人废言？况下官抱疹东山，不干时事；借人唱和，何损於朋党？延州子期闻音窃，犹冀身膏丹壑，脱宝剑於山阿；骨掩黄尘，罢瑶琴於天下。则捐金抵玉於山谷者，非太平之美事乎？幽忧子白。
    ○驸马都尉乔君集序
    昔文王既没，道不在於兹乎？尼父克生，礼尽归於是矣。其後荀卿、孟子，服儒者之衣；屈平、宋王，弄词人之柔翰。礼乐之道，已颠坠於斯文；雅颂之风，犹绵连於季叶。痛乎王泽既竭，诸侯为麋鹿之场；帝图伊梗，天下作豺狼之国。秦人一灭旧章，大愚黔首。群书赴火，化昆岳之高烟；儒士投坑，变蓬莱之巨壑。乐沈於海，河间王初眷眷於古篇；礼失诸夷，叔孙通乃区区於绵。安国讨论科斗，五典叶从；史迁祖述获麟，八书爰创。衣冠礼乐，重闻三代之风；玉帛讴歌，无坠六经之业。郁其兴咏，大雅於是为群。
    自此迄今，年逾千祀。圣门论赋，相如为入室之雄；阙里裁诗，公干即升堂之客。陆平原龙惊学海，浮天泉以安流；鲍参军鹤翥文场，代黄金之平埒。临曲台之上路，面通衢之小苑。莲红水碧，堪钓叟之淹留；桂白山青，宜王孙之攀折。香车贵士，不掩龙关；缝掖书生，时通驿骑。坐兰径，敞松扉，北牖动而清风来，南轩幽而白□起。欣然命驾，吊曲江之岂渊；兴尽而归，聆伊川之笙吹。三朝庆谒，趋剑履於南宫；五日归休，闻歌钟於北里。雍容车骑，屡动雕章；啸傲烟霞，仍含宝思。奢不败德，笑金谷之罗纨。俭不邀名，悲兰陵之刍布。荣期三乐，君四之；乎子四愁，我无一矣。
    君教训子弟，不读非圣之书；抚爱家僮，常恐名奴之辱。婚嫁已毕，欲就金丹；轮盖非荣，犹思道树。明霞晓挹，终登不死之庭；甘露秋团，傥践无生之岸。凡所著述，多以适意为宗；雅爱清虚，不以繁词为贵。足以传诸好事，贻厥孙谋，故撰而存之，凡为若干卷云尔。
    ○南阳公集序
    昔者龙蹲东鲁，陈礼乐而救苍生；虎据西秦，焚诗书以愚黔首。通其变，参天二地谓之神；合其机一阴一阳谓之圣。是以楚、汉方斗，萧、曹、绛、灌负长剑於此时；袁、曹已平，徐、陈、应、刘弄柔翰於当代。圣人方士之行，亦各异时而并宜。
    讴歌玉帛之书，何必同条而共贯？文质再而复，殷周之损益足徵；骊翰三而改，虞夏之兴亡可及。美哉焕乎！斯文之功大矣。自获麟绝笔，一千三四百年，游夏之门，时有荀卿、孟子。屈、宋之後，直至贾谊、相如。两班叙事，得邱明之风骨；二陆裁诗，含公干之奇伟。邺中新体，共许音韵天成；江左诸人，咸好瑰姿艳发。精博爽丽，颜延之急病於江鲍之间；疏散风流，谢宣城缓步於向刘之上。北方重浊，独卢黄门往往高飞；南国轻清，惟庾中丞时时不坠。嗟乎！古今之士，递相毁誉，至有操我戈矛，启其墨守。《三都》既丽，徵夏熟於上林；《九辩》已高，责春歌於下里。春之论，纷然遂多。
    近日刘勰《文心》，锺嵘《诗评》，异议蜂起，高谈不息。人惭西氏，空论拾翠之容；质谢南金，徒辩荆蓬之妙。拔十得五，虽曰肩随；闻一知二，犹为臆说。佥曰未可，人称屡中。化鲁成鱼，曷云其远？非夫妙谐锺律，体会风骚，笔有馀妍，思无停趣。作龟作镜，听歌曲而知亡；为龙为光，观礼容而识大。齐鲁一变之道，唐虞百代之文，悬日月於胸怀，挫风□於毫翰。含今古之制，扣宫徵之声，细则出入无间，粗则弥纶区宇。逶迤绰约，如玉女之千娇；突兀峥嵘，似灵龟之孤朴。乘槎上汉，谁问坳堂之浅深？荷戟入秦，宁议长安之远近？是非未定，曹子建皓首为期；离合俱伤，陆平叔终身流恨。超然若此，适可操刀；自兹已降，徒劳举斧。八病爰起，沈隐侯永作拘囚；四声未分，梁武帝长为聋俗。後生莫晓，更恨文律烦苛；知音者稀，常恐词林交丧。雅颂不作，则後死者焉得而闻乎？
    贞观年中，太宗外厌兵革，垂衣裳於万国，舞干戚於两阶，留思政涂，内兴文事。虞、李、岑、许之俦以文章进，王、魏、来、褚之辈以材术显，咸能起自布衣，蔚为卿相，雍容侍从，朝夕献纳。我之得人，於斯为盛。虞博通万句，对问不休；李长於五言，下笔无滞。岑君论诘，听者忘疲；许生章奏翩翩，谈之未易。王侍中政事精密，明达旧章；魏太师直气鲠辞，兼包古义。来（阙十二字）褚河南风标特峻，早锵声於册府。变风变雅，立体不拘於一涂；既博既精，为学遍游於百氏。自豸冠指佞，鸡树登贤，内掌机密，外修国史。晨趋有暇，持彩笔於瑶轩；夕拜多闲，弄雕章於琴席。含毫顾盼，汉家之城阙风烟；逸韵纵横，秦地之林泉鱼鸟。黄山羽猎，几奏琼篇；汾水楼船，参闻宝思。南津吊屈，去逐苍梧之□；西路悲昂，来挽葱岩之雪，江湖廊庙，造次不忒其仪；沙塞朝廷，颠沛必归於汉。是使名流俱至，兔翰阗门；爱客相寻，鸡谈满席。嘤嘤好鸟，花欲白兮柳将菲；氵敝氵敝游鱼，莲欲红兮可望。绿樽恒湛，斋阁临霞；绮札逾新，园亭坐月。凡所著述，千有馀篇，今之刊写，成三十卷。
    早游西镐，及周史之阙文；晚卧东山，忆汉庭之遗事。平津侯之宾馆，马厩萧条；李司隶之仙舟，龙门荒毁。交交黄鸟，集於栩兮集於桑；营营苍蝇，止於藩兮止於棘。九原可作，松有隧兮兔有埏；三湘不追，川无梁兮鸟无径。辍斤之恸，何独庄周？闻笛而悲，宁惟向秀？徒勤观海，未知渤之倪；永好谈天，莫究氤氲之数。遂抽短翰，为之序云。
    ○乐府杂诗序
    闻夫歌以永言，庭坚有歌虞之曲；颂以纪德，奚斯有颂鲁之篇。四始六义，存亡播矣；八音九阕，哀乐生焉。是以叔誉闻诗，验同盟之成败；延陵听乐，知列国之典彝。王泽竭而颂声寝，伯功衰而诗道缺。秦皇灭学，星千年；汉武崇文，市朝八变。通儒作相，徵博士於诸侯；中使驱车，访遗编於四海。发诏东观，缝掖成阴；献书南宫，丹铅踵武。王风国咏，共骊翰而升沈；里颂途歌，随质文而沿革。以少卿长别，起高唱於河梁；平子多愁，寄遥情於垅坂。南浦动关山之役，作者悲离；东京兴党锢之诛，词人哀怨。後人鼓吹乐府，新声起於邺中；山水风□，逸韵生於江左。言古兴者多以西汉为宗，议今文者或用东朝为美。落梅芳树，共体千篇；陇水巫山，殊名一意。亦犹负日於珍狐之下，沈萤於烛龙之前。辛勤逐影，更似悲狂；罕见凿空，曾未先觉。潘、陆、颜、谢，蹈迷津而不归；任、沈、江、刘，来乱辙而弥远。其有发挥新体，孤飞百代之前；开凿古人，独步九流之上。自我作古，粤在兹乎！
    乐府者，侍御史贾君之所作也。君升堂入室，践龟字以长驱；藏翼蓄鳞，展龙图以高视。林宗一见，许以王佐之才；士季相看，知有公卿之量。南国蛟龙之，下触词锋；东家科斗之书，来游笔海。朝阳弄翮，即践中京；太行垂耳，先鸣上路。当赤县之枢钥，作高台之羽仪。动息无隔於温仁，颠沛安由乎正义？玉阶覆奏，依然汲直之闻；铜术埋轮，先定雍门之罪。霜台有暇，文律动於京师；绣服无私，锦字飞於天下。九成宫者，信天子之殊庭，群山之一都也。五城既远，得昆阆於神京；三山已沈，见蓬莱於古辅。紫楼金阁，雕石壁而镂群峰；碧铜池，俯银津而横众壑。离宫地险，丹涧四周；徼道天回，翠屏千仞。卫尉寝蒙茸之署，将军无刁斗之警。中岩罢燠，飞霜为之夏凝；太谷生寒，层淮以之秋Ё。天子万乘，驱凤辇於西郊；群公百僚，扈龙轩而北辅。春秋络绎，冠盖满於青山；寒暑推移，旌节喧於黄道。夕宿鸡神之野，朝登凤女之台。青鸟时飞，白□无极。千年启圣，邈同汾水之阳；七日期仙，颇类缑山之曲。经过者徒知其美，揄扬者未歌其事。恭闻首唱，遂属洛阳之才；俯视前修，将丽长安之道。平恩公当朝旧相，一顾增荣，亲行翰墨之林，先标唱和之雅，於是怀文之士，莫不向风靡然。动麟阁之雕章，发鸿都之宝思。□飞绮札，代郡接於苍梧；泉涌华篇，岷波连於碣石。万殊斯应，千里不违。同晨风之北林，似秋水之归东壑。洋洋盈耳，岂徒悬鲁之音？郁郁文哉，非复从周之说。故可论诸典故，被以笙镛。
    爰有中山郎徐令，雅好著书，时称博物。探亡篇於古壁，徵逸简於道人。撰而集之，命余为序。时褫巾三蜀，归卧一邱；散书林，狂歌学市。虽江湖廊庙，宾庑萧条；绮季留侯，神交仿佛。遂复驱Τ幽忧之疾，经纬朝廷之言，凡一百一篇，分为上下两卷。俾夫舞雩周道，知小雅之欢娱。击壤尧年，识太平之歌咏云尔。
    ○宴梓州南亭诗序
    梓州城池亭者，长史张公听讼之别所也。徒观其岩嶂重复，川流灌注，□窗绮阁，负绣堞之迤迤，涧户山楼，带金隍之缭绕，信巴蜀之奇制也。
    时凤多闲，上得和平之政；是瀛有截，下无交争之人。以公寄切上僚，故久无州将，连四千石之重任，总十万井之雄班。职逾剧而道弥高，位逾崇而德弥广。市狱无事，时狎鸟於城隅；邦国不空，且观鱼於濠上。宾阶月上，横联蜷之桂枝；野院风归，动葳蕤之萱草。则有明珠爱客，置芳酒於十旬。羽服神交，契仙游於五日。圆潭泻镜，光浮落日之津；杂树开帏，彩缀飞烟之路。藤萝杳蔼，挂疏阴以送秋；凫雁参差，结流音而将夕。百年之欢不再，千里之会何常？下客凄惶，暂停归辔；高人赏玩，岂辍斯文。咸请赋诗，以纪盛集。
    ○七日绵州泛舟诗序
    诸公迹寓市朝，心游江海。访奇交於千里，惜良辰於寸阴。常恐辜负琴书，荒凉山水，於是脱屣人事，鸣棹川隅，言追挂犊之才，用卜牵牛之赏。边生经笥，送炎气以濯缨；郝氏书囊，临秋光而曝背。似遇缑山之客，还疑星汉之游。愿驻景於高天，想乘霓於缩地。繁丝乱响，凉酎时斟。戏翔羽於平沙，钓潜鳞於曲浦。乘流则逝，不觉忘归。咸可赋诗，探韵成作。
    ○杨明府过访诗序
    夫清风动驾，谒阮籍於山阳；素雪乘舟，访戴逵於江路。犹名高好事，迹标良史。未有莺临绮月，筵开许郭之谈；花聚繁星，门枉荀陈之驭。泛烟光於紫潋，翻露色於丹滋。亭皋一望，平芜千里。萋萋芳草，童儿牧马之场；朝川，野老休牛之塔。钓台隐隐，先生之桑梓可知；茨岭岩岩，隐士之风流尚在。岂使临邛樽酒，歌赋无声；彭泽琴书，田园寝咏。
    ○宴凤泉石翁神祠诗序
    夫圯上黄公，灵期已远；湘中元乙，化迹难徵。况乎神理岿然，近带青溪之路；瑰姿可望，俯控丹岩之下。予以归骸空谷，言隔市朝，濯长川，载离寒暑。心灰两寂，长无具尔之欢；形木双枯，将有终焉之志。不悟乔[B247]始啭，喈喈於；野萼初开，华华於棠棣。命壶觞而引宴，即沐新兰；寻间户以安歌。仍攀野桂。萋萋春草，王孙游兮不归；秩秩斯干，幽人去而忘返。鼓我舞我，修袖满於中岩；神之听之，多祜兴於触石。爰有嘉命，咸遣赋诗，请题四韵，列之如右。
    ○相乐夫人檀龛赞（并序）
    相乐夫人韦氏者，益州都督长史胡公之继亲也。夫人寓迹兰闺，栖情香岫。琢磨六行，与三明而并驱；驰骛四禅，将十训而齐驾。粤以乾封纪岁，流火司晨。敬遣灵龛，奉图真相。青莲皓月，争华蚊睫之端；宝树天花，竞爽鸿毛之际。纳须弥於纤芥，尝谓徒言；置由旬於方丈，今过其实。重宣此义，敢为赞云：
    猗欤宝相，显允神功。规模鹿苑，图写龙宫。分身谛听，列坐谈空。群天飒纟丽，众宝玲珑。雕窗引月，镂网摇风。一窥妙境，高谢尘蒙。
    ○益州长史胡树礼为亡女造画赞
    夫金逞妙，徒罄中人之产；架宝崇奢，未阶大乘之化。岂若图徽纨素，卷舒方丈之筵；表里丹青，藻绘多林之色？独为先觉，其在兹乎？益州长史公，道洽中孚，履黄裳以贞吉；寄隆分陕，苴白茅而涉川。犹为龟组相辉，不离泡幻之域；熊车结辙，尚迷苦爱之津。爰舍净财，幸求多福。为亡女宇文氏敬造像等，徵奇绡於水府，采妙色於霞庄。月面澄华，疑金□之夜敞；莲毫吐照，状珠浦之晨开。花宝参差，眺鹤林其非远；仙□，登鹫岭其可望。穷形尽相，陋燕壁之含丹；写妙分容，嗤吴屏之坠笔。式扬显福，俾赞幽魂。其词曰：
    正教东渐，遗像西至。化格三天，功超十地。伟欤大士，宏兹远致。追恸幽途，载营檀施。皎洁霜纨，照影丹素。果发金口，莲生玉步。地宝天花，星罗□布。慧炬长设，迷津永度。
    ○五悲文（并序）
    自古为文者，多以九、七为题目。乃有《九歌》、《九辨》、《九章》、《七发》、《七启》，其流不一。余以为天有五星，地有五岳，人有五常，礼有五礼，乐有五声。五者，亦在天地之数。今造五悲，以伸万物之情，传之好事耳。
    ○悲才难
    一悲曰：恭闻古之君子兮，将远适乎百蛮。何故违父母之宗国，从禽兽於末班？将矫词兮不往，将背俗兮不还。宁曲成而薄丧，不直败以厚颜？彼圣人兮犹若此，况不肖於中间？古往今来，邈矣悠哉！稽生玉折，颜子兰摧。人兮代兮俱尽，代兮人兮共哀。至如左邱失明，冉耕有疾，兵法作而断足，《史记》修而下室。高明者鬼瞰其门，正直者人怨其笔。虽为镜於前代，终抱痛於今日。别有汉阳许掾，国台卿，抗希代之奇节，负超时之令名。坎Б九死，离披再生。伊才智之为患，故贤哲之所婴。若乃贾长沙之数奇，崔亭伯之不偶。思欲削鲁、史之高行，钳杨、墨之辩口。为书为礼，驱季俗於三古之前；垂誉垂声，正颓纲於百王之後。天子闻之而欲用，群公畏之而莫取。徒窘蠢於泥沙，竟龙锺於尘垢。异乎！
    稽之古人则如彼，考之今代又如此。近有魏郡王公曰方，华阴杨氏曰亨，咸能博达奇伟，覃思研精，探孔门之礼乐，吞鬼谷之纵横。岳秀泉澄，如川如陵。高谈则龙腾豹变，下笔则烟飞雾凝。土则官终於郡吏，杨则官止於邑丞。何异夫操太阿以烹小鲜，飞夜光而弹伏翼？灼金龟兮访兆，邀玉骐兮骋力。虽劳形而竭思，吾固知其不得。予之昆兮曰杲之，余之季兮曰昂之。杲也，杲杲兮，如三足之乌；昂也，昂昂焉，如千里之驹。杲之为人也，风流儒雅，为一代之和王；昂之为人也，文章卓荦，为四海之隋珠。并兰馨兮桂郁，俱龙驹兮凤雏。生於战国，则管、乐之器；长於阙里，则游夏之徒。以方圆异用，遭遇殊时。故才高而位下，咸默默以迟迟。青青子衿兮时向晚，黄黄我绶兮鬓如丝。昆兮何责？坐乾封兮老矣。季兮何负？横武陵而弃之。举天下兮称屈，何暗室之足欺？为小人之所笑，为通贤之所悲。童子尚知其不可，矧衡镜与蓍龟？故曰至道之精，冥冥；至道之极，昏昏默默。焚符破玺而人朴鄙，剖斗折衡而人不争，捩工亻垂之指而天下始巧，胶离娄之目而天下始明。然後除其矫点之患，安其性命之精。
    太平之代，万物肫肫，凡圣吻合，贤愚淆昏。公卿不接友，长吏不迎尊。当成康勿用，何暇谈其兵甲？典谟既作，焉得耀其书论？虽有晏婴、子产，将顿伏於闾巷；虽有冉求、季路，且耕牧於田园。彼寻常之才子，又焉可以胜言？命鸾凤兮逐雀，驱龙骥兮捕鼠。使掌事者校其功兮，孰能与隼狸而齐举？金为舟兮玳瑁楫，不可以陟邱陵些；珠为衣兮翡翠裳，不可以混樵蒸些。何器用之乖刺，悼斯人之勤？
    倚长岩以为枕兮，吸流光以高卧。见城市以盈虚。若蚊虻之相过。当其时也，巢由满野，不知稷契之尊；周召盈朝，莫救夷齐之饿。若夫管仲不遇齐桓，则城阳之赘胥；太公不遭姬伯，亦棘津之渔夫。一仁一义，柴也来兮由也醢；一忠一孝，微子去兮箕子奴。圣人百虑而一致，君子同归而殊途。推既焚兮胥既溺，桀亦放兮文亦拘。笙簧六籍，则秦谷有坑儒之痛；黼藻百行，则汉家有党锢之诛。邺都倾覆，飞祸缠於高鼻；洛阳板荡，横死坐其无须。喔尹栗嘶，口含天宪；睚眦虿芥，尸僵路隅。变化与屈伸交逐，穷达与存亡并驱。因其所有而有之，则万物无不有；就其所无而无之，则万物无不无。有窍而生，宁惟混沌？无用而饱，何独侏儒？是以蘧伯玉卷兮长卷，甯武子愚兮更愚。
    庭有树兮树有荆，园有鸟兮鸟有。其鸣矣；思诸兄矣；荆其矣，思诸季矣。岩有芳桂，隰有棠棣。枝あだ兮相つ，叶翩翻兮相翳。天之生我，胡宁不惠？何始吉兮初征，悲终凶於未济。
    ○悲穷道
    二悲曰：流泪公子，伤心久之，历万古以抽恨，横八荒而选悲。有幽岩之卧客，兀中林而坐思，形枯槁以崎义，足联卷以缁。悄悄兮忽怆，眇眇兮惆怅。迢遥兮独蹇，淹留兮空谷。天片片而□愁，山幽幽而谷哭。露垂泣於幽草，风含悲於拱木。徒观其顶集飞尘，尻埋积雪，骸骨半死，血气中绝，四支萎堕，五官欹缺。皮襞积而千皱衣联褰而百结。毛落须秃，无叔子之明眉；唇亡齿寒，有张仪之羞舌。仰而视睛，翳其若瞢；俯而动身，羸而欲折。神若存而若亡，心不生而不灭。其所居也不爨，其所狎也非人。古树为伴，朝霞作邻。下阴森以多晦，傍恍惚兮无垠，松门草合，石路苔新。
    公子方抚其背兮曳其裾曰：子非有唐之文士欤？燕地之高门欤？昔也子之少则玉树金枝，及其长则龙章凤姿，立身则淹中不足言其礼，挥翰则江左莫敢论其诗。每兢兢於暗室，恒诩诩於明时。常谓五府交辟，三台共推。朝纡会稽之绶，夕献长杨之辞。痛私门之祸速，惜公车之诏迟。岂期晦明乖序，寒燠愆度，鳞伤羽折，筋挛肉蠹？离披於丹涧之隅，觳觫於薮山之路。已焉哉！已焉哉！昆山玉石忽摧颓；事去矣！事去矣！古今圣贤悲何已？
    天道如何？自古相嗟。项羽帐中之饮，荆卿易水之歌，何壮夫之懦抑？伊儿女之情多。借如苏武生还，温序死节，王陵之母伏剑，杞梁之妻泣血，事盖迫於功名，情有兼於贞烈。若关羽汉阴，田横海岛，孤城已迫，疲兵尚老。离离碣石之鸿，幂幂江潭之草。回首永诀，吞声何道？及夫献帝偷生，怀王客死。哀西都之城阙，忆南荆之朝市。凤凰楼上陇山□，鹦鹉洲前吴江水。一离一别兮，汉家宫掖似神仙；独坐独愁兮，楚国容华竞桃李。别有士安多疾，颜奇不起。马援困於壶头，冉耕悲於牖里。平生书剑，宿昔琴樽。研精殚於玉册，博思浃於铜浑。思欲为龟为镜，立德立言。成天下之，定古今之谆谆。一朝溘卧，万事宁论？君徒见邱中之饶朽骨，岂知陌上之有游魂？假使百年兮上寿，又何足以存存？
    ○悲昔游
    三悲曰：奇峰合沓半隐天，绿萝蒙茏水潺。因嵌岩以为室，就芬芳以列筵。川谷萦回兮迷径路，山嶂重复兮无人烟。当[
TXT]&lt;谷牙&gt;之洞壑，临决咽之奔泉。中有幽忧之子，长寂寞以思禅，暮色，朝思绵绵，形半生而半死，气一绝而一连。
    自言少年游宦，来从北燕。淮南芳桂之岭，岘北明珠之川。东鲁则过仲尼之故宅，西蜀则耕武侯之薄田。旧乡旧国白□边，飞雪飞蓬暗远天。辞蓟门千万里，少别昭邱三十年。昔时人物都应谢，闻道城隍今可怜。忽忆扬州扬子津，遥思蜀道蜀桥人。鸳鸯渚兮罗绮月，茱萸湾兮杨柳春。烟波淼淼带平沙，阁栈连延狭复斜。山头交让之木，浦口同心之华。严君平之卜肆，戴安道之贫家。月犯少微，吊吴中之隐士；星干织女，乘海上之仙槎。长安绮城十二重，金作凤凤铜作龙。荡荡千门如锦绣，岩岩双阙似芙蓉。题字於扶风之柱，系马於骊山之松。灞池则金人列岸，太华则玉女临峰。平明共戏东陵陌，薄暮遥闻北阙钟。洛阳大道纷纷？荣光休气晓氤氲。交衢近接东西署，复道遥通南北军。汉帝能拜嵩邱石，陈王巧赋洛川□。河水河桥木兰，金闺金谷石榴裙。曾入西城看歌舞，也出东郊送使君。
    一朝憔无气力，暴骸委骨龙门侧。当时相重若鸿钟，今日相轻比蝉翼。驱代情兮共此，何余哀之能得？使我孤猿哀怨，独鹤惊鸣，萝月寡色，风泉罢声。嗟昊天之不吊，悲后土之无情。松架森沈兮户内掩，石楼摧折兮柱将倾。窃不敢当雨露之恩惠，长痛恨於此生。
    ○悲今日
    四悲曰：倾盖若旧，白头如新。尝谓谈过其实，辨而非真。自高枕箕颍，长揖交亲，以蕙兰为九族，以风烟为四邻。朝朝独坐，惟见群峰合沓；年年孤卧，常对古树轮。相吊相哭，则有饥鼯啼夜；相庆相贺，则有好鸟歌春。林{鹿吴}々兮多鹿，山苍苍兮少人。时向西溪吸水，或就东岩负薪。百年之中，皆为白骨；千里之外，时见黄尘。
    平生连袂，宿昔衔杯，谈风□於城阙，弄花竹於池台，皆是西园上客，东观高才，超班匹贾，含邹吐枚。一琴一书，校奇踪於既往；一歌一咏，垂妙制於将来。弦将调而雪舞，笔屡走而□回。自谓兰交永合，松契长并，通宵扼腕，终日盱衡。骂萧朱为贾竖，目张陈为老兵。悲苍黄兮骤变，恨消长之相倾。贵而不骄，人皆共推晏平仲；死且不朽，吾每独称范巨卿。
    及其蹇产摧联，支离括撮，已濡首兮将死，尚摇尾兮求活，庄西贷而鱼穷，姬东徂而狼跋。今皆庆吊都断，存亡永阔。凭驷马而不追，寄双鱼而莫达。向时之清谈尚存，今日之相知已没。则有河滨漂母，陇上樵夫，盘飧带粟，粥面兼麸，藜羹一簋，浊酒一壶。
    夫负妻戴，男欢女娱。攀重峦之Σ，历飞涧之崎岖。哀王孙而进馈，问公子之所须。因谓子曰：“哀哉可怜，圣人之过久矣！君子之罪多焉！诗、书、礼、乐，适足衰人之神用；宗族朋友，不足驻人之颓年。削迹伐树，孔席由来不暖；摩顶至踵，墨突何时有烟？一朝至此，万事徒然；自昔相逢，把臂谈元。横雕龙於翟瓦，飞缟凤於琼筵。各自□腾羽化，谷变莺迁。鸣香车於阙下，曳珠履於君前。岂忆荒山之幽绝，宁知枯骨之可怜？传语千秋万古，寄言白日黄泉，虽有群书万卷，不及囊中一钱。”
    ○悲人生
  </div>
  <div class="pagination">
   <a href="全唐文_page108.html">
    上一页
   </a>
   <span>
    ...
   </span>
   <a href="全唐文_page104.html">
    104
   </a>
   <a href="全唐文_page105.html">
    105
   </a>
   <a href="全唐文_page106.html">
    106
   </a>
   <a href="全唐文_page107.html">
    107
   </a>
   <a href="全唐文_page108.html">
    108
   </a>
   <span class="current-page">
    109
   </span>
   <a href="全唐文_page110.html">
    110
   </a>
   <a href="全唐文_page111.html">
    111
   </a>
   <a href="全唐文_page112.html">
    112
   </a>
   <a href="全唐文_page113.html">
    113
   </a>
   <a href="全唐文_page114.html">
    114
   </a>
   <span>
    ...
   </span>
   <a href="全唐文_page110.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
