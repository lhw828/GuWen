<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 541 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 541 页/共 603 页
  </h1>
  <div class="content">
   ○第二表
    昨一日蒙赉天藻，喜戴不胜，未允神翰，翘丹尚拥。窃以攀荣奇树，必含笑而芬芳；跪宝玉岑，亦舒渥而贻彩。
    伏惟陛下提衡执粹，垂拱太宁，睿思绮毫，俯凝多艺，鸿范先於洛浦，草圣茂於临池。元奘肃荷前恩，奉若华於金镜；冒希後泽，伫桂影於银钩，岂直含璧相循，联辉是仰，亦恐非天翰无以悬日月之文，唯严则可以摅希微之轨。驰魂泥首，非所敢望，不胜积慊，昧死陈情表奏。
    ○请给假改葬父母表
    沙门元奘言：元奘不天，夙锺荼蓼。兼复时逢隋乱，殡掩仓卒，日月不居，已经四十馀载，坟垄颓毁，殆将湮灭，追惟平昔，情不自宁。谨与老姊一人，收捧遗柩，去彼狭陋，改葬西原，用答昊天，微申罔极。昨日蒙敕，放元奘出三两日检校。但元奘更无兄弟，唯老姊一人，卜远有期，用此月二十一日安厝。今观葬事尚寥落未办，所赐三两日恐不周匝，望乞天恩听元奘葬事了还。又婆罗门上客今相随逐，过为率略，恐将嗤笑。不任缠迫忧慑之至，谨奉表以闻。伏乞天覆□回，曲怜孤请。
    ○谢御书大慈恩寺碑文表
    沙门元奘言：伏奉敕旨，许降宸笔，自勒御制大慈恩寺碑文，玺诰爰臻，纶慈猥集，荷惭惕，罔知攸措。元奘闻强弩在彀，鼯鼠不足动其机；鸿钟匿音，纤莛无以发其响，不谓日临月照，遂回景於空门；雨润□蒸，乃昭感於元寺。是所愿也，岂所图焉！
    伏惟陛下履翼乘枢，握褒缵运，追轩迈顼，孕夏吞殷。演众妙以陶时，总多能而景俗。九域之内，既沐仁风；四天之表，亦г元化。然则津梁之法，非至圣无足阐其源；幽赞之工，非至人何以敷其迹？虽追远所极，自动天情；而冥可祈，即回宸卷。英词曲被，已超希代之珍；秘迹行开，将逾绝价之宝。凡在群品，靡弗欣戴，然彼梵徒，倍增庆跃。梦《钧天》之广乐，匹此非奇；得轮王之髻珠，畴兹岂贵？庶当刊以贞石，用树福庭，蠢彼迷生，方开耳目，盛乎法炬，传诸未来。使夫瞻宝字而银钩。发菩提於此日；讽通文而探幽赜，悟般若於斯地。劫灰穷芥，昭昭之美恒存；迁海环桑，蔼蔼之风无朽。
    元奘出自凡品，夙惭行业。既蒙落饰，思阐元猷。往涉迦维，本凭皇化；迨兹翻译，复承朝奖。而贞观之际，滥沐洪慈；永徽已来，更叨殊遇。二主神笔，猥赐褒扬；两朝圣藻，亟垂荣饰。顾循愚劣，实怀兢惧，输报之诚，不忘昏晓。但以恩深巨壑，岂滴水之能酬？施厚松邱，匪纤尘之可谢，惟当凭诸慧力，运以无方，资景祚於园寝，助隆基於七百，不任竦戴之至。谨附内给事臣王君德奉表陈谢以闻。轻犯威严，伏深战栗。
    ○谢敕送大慈恩寺碑文表
    沙门元奘等言：今月十四日，伏奉敕旨，送御书大慈恩寺碑，并设九部乐供养。尧日分照，先增慧炬之晖；舜海通波，更足法流之广。丰碣岩峙，天文景烛，状彩露之映灵山，疑缛宿之临仙峤。凡在缁素，电激□奔，瞻奉惊跃，得未曾有。
    窃以八卦垂文，六爻发系，观乌制法，泣麟敷典，圣人能事，毕见於兹。将以轨物垂范，随时立训，陶铸生灵，抑扬风烈。然则秦皇刻石，独映美於封禅；魏後刊碑，徒纪功於大飨。犹称题目，高祖百王，岂若亲纡藻，俯开仙翰？金奏发韵，银钩绚迹，探龙宫而架三元，轶凤篆而穹八体。扬春波而骋思，滴秋露以标奇，宏一乘之妙理，赞六度之幽赜，化总三千之域，声腾百亿之外。奈苑微言，假天词而更显；竹林开士，神笔而弥尊。固使梵志归心，截疑网而训；波旬革虑，偃邪山而徇道。岂止尘门之士，始悟迷方？滞梦之宾，行超苦际。像教东渐，年垂六百，宏阐之盛，未若於兹。至如汉明通感，尚资谋於傅毅；吴主归宗，犹考疑於阚泽。自斯已降，无足称者，随缘化物，独推昭运，为善必应，克峻昌基。若金轮之玉，神功不测；同宝冠之帝，休祚方永。元奘等谬忝朝恩，幸登元肆，属慈□重布，法鼓再扬，三明之化既隆，八正之门长辟。而顾非贞恳，虚蒙奖导，仰层而荷泽，俯浚谷以怀惭。无任悚戴之诚，谨诣阙陈谢以闻。
    ○贺赤雀止御帐表
    沙门元奘言：元奘闻白鸠彰瑞，表殷帝之兴；赤雀呈符，示周王之盛。是知穹昊降祥，以明人事，其来久矣！元奘今申後酉前，於显庆殿帐帷内，见有一雀，背羽俱丹，腹足咸赤，从南飞来，入帐止於御座，徘徊踊跃，貌甚从容。见是异禽，乃谓之曰：“皇後在孕，未遂分诞。元奘深忧惧，愿乞平安，若如所祈，为陈喜相。”雀乃回旋蹀足，示平安之仪，了然解人意。元奘深心欢喜，举手唤之，又徐徐相向，乃至逼之不惧，抚之不惊，左右之人，咸悉共见。元奘因为受三归，报其雅意，未及执捉，且从其徘徊，遂复飞去。
    伏惟皇帝皇後德通神明，恩加兆庶，礼和乐洽，仁深义远。故使羽族呈祥，神禽效质，显子孙之盛，彰八百之隆。既为曩代之休符，亦是当今之灵贶。元奘轻生有幸，肇属嘉祥，喜祚之深，不敢缄默，略疏梗概，谨以奏闻。若其羽翼之威仪，阳精之淳伟，历代之稽古，出见之方表，所不知也。谨言。
    ○贺皇太子生表
    沙门元奘言：窃闻至道攸敷，启天人於载弄，深期所感，诞元圣於克岐。
    伏惟皇帝皇後情镜三空，化孚九有，故能辟垂旒於二谛，却走马於一乘。兰殿初歆，爰发俱胝之愿；柯在孕，便给逾城之徵。俾夫十号降灵，宏兹摄受，百神翼善，肃此宫闱，所以灾厉克清，安和载诞，七花俨以承步，九龙低而濯质，元门伫迹，道树灵阴，虽昔之履帝呈祥，扪天表异，宁足以方斯感贶？匹此英猷，率土咏歌，喜皇阶之纳；缁林勇锐，欣绀马之来游。伏愿无替前恩，特令法服，靡局常恋，回构良因。且帝子之崇，出处斯在，法王之任，高尚弥隆。加以功德无边，津梁载远，傥圣泽无舛，宏誓不移。窃谓殚四海之资，不足比斯檀行；倾十地之业，无以譬此福基。当愿皇帝皇後百福凝华，齐辉北极；万春表寿，等固南山。罄娱乐於延龄，践萨云於遐劫，储君允茂，绥绍帝猷，宠番惟宜，翊亮王室。襁褓英允，休祉日繁，标志节於本枝，嗣芳尘於草座。元奘滥偶丕运，局影禁门，贵匪德，宠缘恩积。幸属国庆惟始，净业开基，踊跃之怀，尘粉无恨。不胜喜贺之至，谨奉表以闻。轻触威严，伏增战越。
    ○皇太子生三日贺表
    沙门元奘言：元奘闻《易》嘉日新之义，《诗》美无疆子孙，所以周祚过期，汉历遐绪者，应斯道也。又闻龙门洄激，资源长而流远；桂树丛生，藉根深而芳蔼。
    伏惟皇运，累圣相承，重规叠矩，积植仁义，浸润黎元，其来久也。由是二後光膺大宝，为子孙基，可谓根深源长矣！逮陛下受图，功业逾盛，还淳反素，迈三五之踪；制礼作乐，逸殷周之轨；不持黄屋为贵，以济兆庶为心。未明求衣，日昃忘食，一人端拱，万里廓清，虽成康之隆，未至於此。是故卿□纷郁，江海无波，日域遵风，龙乡沐化。荡荡乎，巍巍乎，难得而备言矣！
    既而道格穹苍，明神降福，今月嘉辰，皇子载诞，天枝广茂，琼萼增敷，率土怀生，莫不庆赖。在於元奘，特迫恒情。岂直喜圣後之平安，实亦欣如来之有嗣。
    伏愿不违前敕，即听出家，移人王之允，为法王之子，披著法服，制立法名，授以三皈，列於僧数，绍隆像化，阐播元风；再秀禅林，重晖觉苑。追净眼之藏迹，践月荩之高踪，断二种缠，成无等觉，色身微妙，譬彼山王，焰网庄严，过於日月。然後荫慈□於大千之境，扬惠炬於百亿之洲，振法鼓而挫天魔，麾胜幡百摧外道，接沈流於倒海，扑燎火於邪山，竭烦恼之深河，碎无明之巨壳，为天人师，作调御士。惟愿先庙先灵，籍孙祉而彼岸；皇帝皇後，因子福而享万春。永握灵图，常临九域，子能如此，方名大孝，始曰荣亲。所以释迦弃国而务菩提，盖为此也。岂得以东平琐琐之善，陈思庸庸之才，并日而论优劣，同年而议深浅矣。谨即严衣捧钵，以望善来之宾；拂座清涂，用宁逾城之驾。不胜庆慰喁喁之至，谨奉表以闻。轻触宸威，追深战越。
    ○贺皇太子剃表
    沙门元奘言：昨奉恩旨，令元奘为佛光王剃，并敕度七人。所剃则王之烦恼落也。所度之僧，则王之侍卫具也。是用震动波旬之殿，踊跃净君之怀，宏愿既宣，景福弥盛。岂谓庸贱之手，得效伎於天肤？凡庶之人，蒙入道於嘉会，上下欣，悲喜交集。窃寻覆护之重，在褓所先；解脱之因，落饰为始。
    伏惟皇帝皇後（阙一字）凝象外，福洽区中，所以光启妙门，聿修德本。所愿皇阶纳，玉延和，临百亿於群下，毕千万岁。（阙）佛光高子乳哺惟宜，善神卫质，诸佛摩顶。增华睿哲之姿，允穆绍隆之寄。新度之僧，荷泽既深，亦当翘勤道业，专精戒行，允嗣僧伦，伫承取草。不胜感荷之至，谨奉表以闻。
    ○庆皇太子弥月并进法服表
    沙门元奘言：窃闻抟风迅羽，累日而冲空；写月明玑，逾旬而就满。是知禀灵物表，亮彩天中者，固己後发其昧，惟新厥美者矣！惟佛光王资上善以缔祥，阐中和而育德。自微垣降诞，天祠动瞻，睿气清襟，寝兴纳，玉颜秀表，日夕增华。自非皇帝皇後慧日在躬，法流濯想，寄绍隆於盘石，启落饰於天人，其孰能福此褓衣，安兹乳哺，无灾无害，克岐克嶷者？今魄照初环，满月之姿盛矣！枝再长，如莲之目倩兮，所以紫殿慰怀，黔首胥悦，七众归怙，四门伫鉴，岂唯日索後言，鹤骖待驭而已！元奘幸承恩宠，许垂荫庇。师弟之望，非所庶几；同梵之情，实切怀抱。辄敢进金字《般若心经》一卷，并函《报恩经变》一部，袈裟法服一具，香炉宝字香案澡瓶经架数珠锡杖澡豆各一，以充道具，以表私欢。所冀载弄於半璋，代辟邪於蓬矢，俾善神见而踊跃，宏誓因以坚固。轻用干奉，实深悚惕。伏愿皇帝皇後尊迈拱辰，明兼合耀，结欢心於兆庶，享延龄於万春。少海澄辉，掩丕钊而取隽；宠藩振美，间平以载驰。所愿佛光王千佛摩顶，百福凝躯，德音日茂，善规丕相。不胜感荷，奉表以闻。
    ○皇太子ㄧ日进法衣表
    沙门元奘言：元奘闻兰荣紫苑，过之者必观；桂茂青溪，逢之者斯悦。草木犹尔，况人伦乎？况圣允乎？
    伏惟皇帝皇後挹神睿之姿，怀天地之德，抚宁区夏，子育群生；兼复大建伽蓝，广兴福聚，益宝图常恒不变之业，助鼎命金刚坚固之因。既妙善薰修，故使皇太子机神日茂，潞王懿杰逾明，佛光王岐嶷增朗，可谓超周越商，与黄帝比崇，子子孙孙，万年之庆者也！元奘猥以庸微，时得参见王等，私心踊悦，诚欢诚喜。今是佛光王诞ㄧ之日，礼有献贺，辄率愚怀，谨上法衣一具。伏愿皇子万神拥卫，百福扶持，寤寝安和，乳哺调，绍隆三宝，摧伏四魔，行菩萨行，继如来事，不胜琼萼天枝英华美茂欢喜之至。谨附表并衣以闻。轻触宸严，追深战越。
    ○谢赐袈裟剃刀表
    沙门元奘伏奉敕赐衲袈裟一领，剃刀一口，殊命荐臻，宠灵龙赫；恭对惶悸，如履春冰。元奘幸遭邕穆之化，早豫息心之侣，三业无纪，四含靡答，谬回天眷，滥叨□泽。忍辱之服，彩合流霞；智慧之刀，逾切玉。谨当衣以降烦恼之魔，佩以断尘劳之网，起馀讥於彼已，惧空疏於冒荣。惭恧屏营，趋承俯偻，鞠心，精爽飞越。不任竦荷之至，谨奉表谢闻。尘黩圣鉴，伏深战栗。
    ○谢遣供奉上医尚药视疾表
    沙门元奘言：元奘拙自营卫，冷疹增动，几至绵笃，殆辞昭运。天恩矜愍，降以良医，针药才加，即蒙瘳愈。驻颓龄於欲尽，反营魄於将消，重睹昌时，复遵明导，岂止膏肓永绝，腠理恒调而已。顾循庸菲，履荷殊泽，施厚命轻，罔知输报，唯凭慧力，庶酬冥祉。元奘犹自虚[
VXX]，未堪诣阙陈谢。无任竦戴之至。谨遣弟子大乘光先奉表以闻。
    ○谢遣内医问疾表
    沙门元奘言：使人吕宏哲等至，宣敕慰问元奘所患，并许出外将息。慈旨忽临，骸用起，若对旒冕，如置水泉。元奘摄慎乖方，疾瘵仍集，自违离銮躅，倍觉婴缠，心痛背闷，骨酸肉楚，食眠顿绝，气息渐微。恐有不图，点秽宫宇。思欲出外，自屏沟壑，仍恐惊动圣听，不敢即事奏闻，遂依门籍，出至寺所。病既困劳转笃，心亦分隔明时，乃有尚药司医张德志为针疗，因渐瘳降，得存首领。还顾专辄之罪，自期粉墨之诛。伏惟日月之明，久谅愚拙，江海之泽，特肆含容，岂可移幸於至微，屈法於常典，望申公道，以穆宪司，枉狱为轻，伏是俟。而残魂朽质，仍被恩光，抚臆言怀，用铭肌骨。
    自惟偃顿，非复寻常，纵微下俚之忧，亦尽生涯之冀。但恨隆恩未答，末命先亏。仰惟帝勤，亲劳薄狩，期於阅武，情在训戎。既昭仁於放麟，又策勋於献凤，遐迩庆集，上下欢并。风伯清尘，山护野，敬惟动止，故极休贞。申炯诫於十旬，浃辰而返；鄙宣游於八骏，密迩而旋。玉乘可伫，冰怀以慰；抚事回惶，终期殒越。不胜荷惧之至，谨奉表待罪以闻。荒惴失图，伏听敕旨。
    ○谢遣给事王君德慰问表
    沙门元奘言：元奘业累所婴，致招疾苦，呼吸之顷，几隔明时。忽蒙皇帝皇後降慈悲之念，垂性命之忧。天使频循，有逾十慰；神药俯救，若遇一丸。饮沐圣慈，已祛沈痛，承荷医疗，遂得痊除。岂期已逝之魂，见招於上帝；将夭之寿，重禀於洪炉。退省庸微，何以当此？抚膺愧越，言不足宣！荷殊泽而讵胜，粉微躯而靡谢，方冀勖兹礼诵，罄此身心，以答不次之恩，少塞无穷之责。无任感戴之极，谨附表谢闻。喜惧兼并，罔知攸措，尘黩听览，伏增惶悚。
    ○谢敕停依俗法条表
    沙门元奘言：伏见敕旨，僧尼等有过，停依俗法之条，还依旧格。非分之泽，忽委缁徒；不訾之恩，复г元肆。阳沐道，实用光华；地循躬，唯增震惕。窃以法王既没，像化空传，宗绍之规，寄诸明後。
    伏惟皇帝陛下宝图御极，金轮乘正，眷兹释教，载怀宣阙，以为落饰元门，外异流俗。虽情牵五浊，律行多亏。而体被三衣，福田斯在。削玉条之密网，布以宽仁；信金口之直词，允兹回向。斯固天载悦，应之以休徵，岂止梵侣怀恩，加之以贞确？若有背兹宽贷，自贻伊咎，则违大师之严旨，亏圣主之深慈。凡在明灵，自宜谴谪，岂待平反之律，方科奸恶之罪！
    元奘庸昧，猥厕法流，每忝鸿恩，恐怀惭惕，重祗殊奖，弥复兢惶。但以近婴疾疹，不获随例诣阙，无任辣戴之诚。谨遣弟子大乘光先奉表陈谢以闻。
    ○第二表
    沙门元奘言：伏奉恩敕，除僧等依俗法推勘条章，喜戴之诚，莫知准譬。窃寻正法隆替，随君上所抑扬；彝伦薄厚，俪元风以兴缺。自圣运在，明皇执粹，甄崇道艺，区别元儒。开不二之键，广唯一之辙，写龙宫於蓬阁，接鹫壤於神皋。俾夫钟梵之声，洋溢区宇，福善之业，濯沐黎氓。实法门之嘉会，率土之幸甚。
    顷为僧徒不整诲驭乖方，致使内亏佛教，外犯王法。一人获罪，举众蒙尘，遂触天威，令依俗法，所期清肃，志在惩诫。僧等震惧，夙夜惭惶。而圣鉴天临，仁泽昭被，笃深期於元妙，掩纤垢於含宏，爰降殊恩，释兹严罚，非其人之足惜，顾斯法之可尊。遂令入网之鱼，复游江汉；触笼之鸟，还杳冥。法水混而更清，福田卤而复沃。僧等各深荷戴，人知自勉，庶当励情去恶，以副天心，专精礼念，用答鸿造。伏愿皇帝皇後以绍隆之功，永凝百福，乘慈悲之业，端拱万春，震域缔祥，维城具美，不胜舞跃感荷之至，谨重附表陈谢以闻。轻黩冕旒，伏增惶恐。
    ○上乡邑增贵表
    沙门元奘言：窃闻鹑首锡秦，上帝兆金城之据；龟图荐夏，中畿启玉泉之窥。是知灵贶所基，皇猷显属，昌诵由其卜远，高光所以阐期，允迪厥猷，率遵斯在。
    伏惟皇帝皇後揆物裁务，悬衡抚俗，即土中之重奥，递虞巡而驻跸，因旧制之瑰伟，仪镐京而建郛。仍以卑宫载怀，改作劳於曩役；驭奔在念，轸居逸於晨兴。自非折中华夷，均一徭输，岂能留连圣眷，涣汗纶言？是以令下之初，山川郁其改观；拓制爰始，烟□霏而色动。飞甍日丽，驰道风清，神，彝伦郁穆。若赋武昌之鱼，乐迁王里；争企□亭之鹤，愿奉属车。既小晋郑之依，更褊刘张之策。前王龌龊，丰洛递开；我後牢笼，伊咸并建。麟宗克茂，鼎祚惟远。自可东宴平乐，西临建章，伫吹笙而驻寿，秉在藻而流咏。荡荡至公，巍巍罕述。元奘散材莫效，贻惧增深，但三川之郊，猥г故里；千载之幸，郁为新邑。荜门虽翳，刍命犹存，喜编毂下，匪惭关外。况光宅之庆，遐迩所同欢；圣上允安，庸微所特荷。不胜喜之极，谨奉表陈谢以闻。
    ●卷九百七
    ☆元奘（二）
    ○答摩诃菩提寺慧天法师书
    大唐国刍元奘，谨致书摩诃菩提寺三藏慧天法师足下：乖别稍久，企仰惟深，音寄不通，莫慰倾渴。彼刍法长至，辱书敬承休豫，用增欣悦。又领细白ふ两端，赞颂一夹。来意既厚，寡德愧以无当。悚息悚息，节气渐和。不知信後体何如也？想融心百家之论，栖虑九部之经。建正法幢，引归宗之客；击克胜鼓，挫钅腹之宾。颉颃王侯之前，抑扬英俊之上，故多欢也。
    元奘庸弊，气力已衰，又加念德钦仁，唯丰劳积。昔因游方在彼，遇瞩光仪，曲女城会，又亲交论，当对诸王及百千徒众，定其深浅。此立大乘之旨，彼竖半教之宗，往复之间，词气不无高下，务存正理，靡护人情，以此辄生凌触。会罢之後，寻已豁然，今来使犹传法师寄申谢悔，何怀固之甚也？法师学富词清，志坚操远。阿耨达水，无以比其波澜；净末尼珠，不足方其洁。後进仪表，属在高人，愿勖良规，阐扬正法。至如理周言极，无越大乘。意恨法师未为深信，所谓耽玩羊鹿，弃彼白牛；赏爱水精，舍颇胝宝。明明大德，何此惑之滞欤？又坏器之身，浮促难守，宜早发大心，庄严正见，勿使临终，方致嗟悔。
    今使还国，谨此代诚，并附片物，盖欲示酬来意，未足尽其深心也，愿知。前还日渡信渡河，失经一驮，今录名如别，请为附来。馀不能委述。刍元奘谨呈。
    ○答中印度僧智光书
    大唐国刍元奘，谨修书中印度摩揭陀国三藏智光法师座前。自辞违俄十馀载，境域遐远，音徽莫闻。思恋之情，每增延结。彼刍法长至，蒙问并承起居康豫，豁然目朗，若睹尊颜，踊跃之怀，笔墨难述。节後渐暖，不审信後何如？又往年使还，承正法广大法师无常，奉问摧割，不能已矣。
    呜呼！可谓苦海舟沈，天人眼灭，迁夺之痛，何期速欤！惟正法藏植庆曩晨，树功长劫故得挺冲和之茂质，标懿杰之宏才。嗣德圣天，继辉龙猛，重然智炬，再立法幢。扑炎火於邪山，塞洪流於倒海，策疲徒於宝所，示迷众於大方。荡荡焉，巍巍焉，实法门之栋也。又如三乘半满之教，异道断常之书，莫不韫综胸怀，贯练心腑，文盘节而克畅，理隐昧而必彰；故使内外归依，为印度之宗袖。加以恂恂善诱，晓夜不疲，衢樽自盈，酌而不竭。
    元奘昔因问道，得预参承，并荷指诲，虽曰庸愚，颇亦蓬依麻直。及辞还本邑，嘱累尢深。殷勤之言，今犹在耳。冀保安眉寿，式赞元风；岂谓一朝，奄归万古！追维永往，弥不可任。伏惟法师夙承雅训，早堂室，攀恋之情，当难可处。奈何奈何，有为法尔。当可奈何，愿自裁抑。
    昔大觉潜晖，迦叶绍宗洪业；商那迁化，&lt;毛&gt;多阐其嘉猷。今法将归直，法师次任其事。唯愿清词妙辩，共四海而恒流；福智庄严，与五山而永久。元奘所将经论，已翻《瑜伽师地论》等大小三千馀部。其俱舍顺正理，见译未周，今年必了。即日大唐天子圣躬万福，率土安宁，以轮王之慈，敷法王之化，所出经论，并蒙神笔制序，令所司抄写，国内流行，爰至邻邦，亦俱遵习。虽俱像运之末，而法教光华，雍雍穆穆，亦不异室罗筏誓多林之化也。伏愿照知。
    又前渡信渡河，失经一驮，今录名如後，有信请为附来。并有片物供养，愿垂纳受。路远不得多，莫嫌鲜薄。元奘和南。
    ○谢赐手诏启
    沙门元奘言：使人李君信至，垂赐手诏，银钩丽于丹字，睿藻郁彼河图，磊落带峰岳之形，郁润挹风□之气，不谓白藏之暮，更睹春葩之文，身居伊洛之涧，忽瞩昆荆之宝。捧对欢欣，手舞足蹈。昔季重蒙魏君之札，唯叙暌离；惠远辱晋帝之书，才令给米。未睹词兼空寂可舍之旨，诲示大隐朝市之情，固知圣主之怀，穷真罄俗，综有该无，超羲轩而更高，架曹马而逾远者矣！但元奘素丝之质，尤畏朱蓝，葛{艹累}之身，实希松杞；思愿媲烟霞於少室，偶泉石於嵩阿，允避溺之情，终防火之志。所以敢竭愚瞽，昧死陈闻，庶陶甄之慈，无遗凫，□雨之泽，不弃蛛蟊。而明照霈临，不垂亮许，仍降恩奖，曲存辉贲。五情战惧，不知所守，既戢来言，不敢更请。谨附谢文，唯增悚越。
    ○谢皇後施袈裟杂物启
    沙门元奘启：垂赐衲并杂物等，捧对惊惭，不知比喻。且金缕上服，传自先贤，或无价（阙一字）衣，闻诸圣典，未有穷神尽妙，目击当（阙一字）如今之赐者也！观其均彩浓淡，黻衣不能逾其巧；裁缝婉密，杂缕无以窥其际。便觉烟霞入室，兰囿在身，旋俯自瞻，顿增荣价。昔道安言珍秦代，未遇此恩；支遁称礼晋朝，罕闻斯泽。唯元奘庸薄，独窃洪私，顾宠循躬，弥深战汗。伏愿皇帝皇後富众多之子孙，享无疆之福祚，长临玉镜，永御宝图，覆育群生，与天无极。不任惭佩之至，谨启谢闻。施重词轻，不能宣尽。
    ○谢皇太子令充慈恩寺上座启
    沙门元奘启：伏奉令旨，以元奘为慈恩寺上座，恭闻嘉命，心灵靡措，屏营累息，增深战悚。元奘学艺无纪，行业空疏，敢誓方期光赞，凭恃皇灵，穷遐访道。所获经论，奉敕翻译，诚冀法流渐润，克滋鼎祚，圣教绍宗，光华史册。元奘昔冒危涂，久婴疴疹，驽蹇力弊，恐不卒业，孤负国恩，有罚无赦。命知僧务，更贻重谴，鱼鸟易性，飞沈失路。
    伏惟皇太子殿下仁孝天纵，爱敬因心，感风树之悲，结寒泉之痛；式建伽蓝，将宏景福。匡理法众，任在能人，用非其器，必有真仆。伏愿睿情远鉴，照宏法之福因；慈造曲垂，察愚诚之忠款。则法僧无晦老之咎，鱼鸟得飞沈之趣。不任诚恳之至，谨奉启陈情。伏用惭惶，追增悚悸。
    ○谢皇太子圣教序述启
    元奘闻七曜ゼ光，凭高天而散景；九河洒润，因厚地以通流。是知相资之美，处物既然，演法依人，理在无惑。
    伏惟皇太子殿下发挥睿藻，再述天文，赞美大乘，庄严宝相，珠回玉转，霞烂锦舒，将日月而联华，与咸英而合韵。元奘轻生多幸，沐浴殊私，不任铭佩，奉启陈谢。谨启。
    ○谢高昌王送沙弥及国书绫绢等启
    奘闻江海遐深，济之者必凭舟楫；群生滞惑，导之者实假圣言。是以如来运一子之大悲，生兹秽土；镜三明之慧日，朗此幽昏。慈□荫有顶之天，法雨润三千之界，利安已讫，舍应归真。遗教东流，六百馀祀。腾会振辉於吴洛，谶什锺美於秦凉，不坠元风，咸匡胜业。但远人来译，音训不同，去圣时遥，义类差舛。遂使双林一味之旨，分成当现二常；他化不二之宗，析为南北两道；纷纭争论，凡数百年，率土怀疑，莫有匠决。元奘宿因有庆，早豫缁门；负笈从师，年将二纪；名贤胜友，备悉谘询；大小乘宗，略得披览：未尝不执卷踌躇，捧经傺，望给园而翘足，想鹫岭而载怀。欲一拜临，启伸宿惑，然知寸管不可窥天，小蠡难为酌海，但不能弃此微诚，是以束装取路，经涂荏苒，遂到伊吾。
    伏惟大王禀天地之淳和，资二仪之淑气，垂衣作王，子育苍生，东抵大国之风，西抚百戎之俗，楼兰、月氏之地，车师、狼望之乡，并被深仁，俱沾厚德。加以钦贤爱士，好善流慈，忧矜远来，曲令引接。既而至止，渥惠逾深，赐以话言，阐扬法义。又蒙降结娣季之缘，敦奖友于之念，并遗书西域二十馀番，煦饰殷勤，令递饯送。又愍西游茕独，雪路凄寒，爰下明敕，度沙弥四人，以为侍伴。法服绵帽，裘毯鞋袜，五十馀事，及绫绢金银钱等，令充二十年往还之资。伏对惊惭，不知启处。决交河之水，此泽非多；举葱岭之山，方恩岂重？悬度凌溪之险，不复为忧；天梯道树之乡，瞻礼非晚。倘蒙允遂，则谁之力焉？王之恩也！然後展谒众师，禀承正法，归还翻译，广布未闻。翦邪见之稠林，绝异端之穿凿，补像化之遗阙，定元门之指南。庶此微功，用答殊泽。又前涂既远，不获久留，明日辞违，预增凄断。不任铭荷，谨启谢闻。
    ○谢赐假营葬启
    沙门元奘启：元奘殃深衅积，降罚明灵，不能殒亡，偷存今日。但灰律骤改，盈缺匪居，坟垄沦颓，草棘荒蔓，思易宅兆，亟历岁年，直为远隔关山，不能果遂。幸因陪随銮驾，得届故乡，允会宿心，成兹改厝。陈设所须，复蒙皇帝皇後曲降天慈，赐遣营佐，不谓日月之光，在瓦砾而犹照；云雨之泽，虽蓬艾而必г。感戴屏营，喜鲠兼集，不任存亡衔佩之至。附启谢闻。事重人微，不能宣尽。
    ○造石浮图发愿文
    元奘自惟薄，生不遇佛，复乘微善，预闻像教。倘生末法，何所归依？又庆少得出家，目睹灵相。幼知慕法，耳属遗筌。闻说菩萨所修行，思齐如不及；闻说如来所证法，仰止於身心。所以历尊师授，博问先达，信夫汉梦西感，正教东传，道阻且长，未能委悉。故有专门竞执，多滞二谛之宗；党同嫉异，致乖一味之旨。遂令後学相顾，靡识所归，是以面鹫山以增哀，慕常啼而假寐，潜祈灵，显恃国威，决志出一生之域，投身入万死之地。经是圣迹之处，备谒遗灵，但有宏法之人，遍寻正说。经一所悲见於所未见，遇一字庆闻於所未闻，故以身命馀资，缮写遗阙。既诚遂愿，言归本朝，幸属休明，诏许翻译。先皇道跨金轮，声震玉鼓，绍隆像季，允膺付嘱，又降神发衷，亲裁三藏之序。今上春宫讲道，复为述圣之记，可谓重光合璧，振彩联华，涣汗垂七曜之文，铿钅韵九成之奏。自东都白马，西明草堂，传译之盛，讵可同日而言者也！但以生灵薄运，共失所天，惟恐三藏梵本，零落忽诸，二圣天文，寂寥无纪，所以敬崇此塔，拟安梵本，又树丰碑，镌斯序记。庶使巍峨永劫，愿千佛同观，氤氲圣迹，与二仪齐固。
    ☆辨机
    辨机，贞观时人。年十五，出家大总持寺，为萨婆多部道岳法师弟子。
    ○大唐西域记赞
    大矣哉法王之应世也！灵化潜运，神道虚通，尽形识於沙界，绝起谢於尘劫。形识虽尽，应（阙一字）生而不生，起谢虽绝，示寂灭而无灭，岂实迦维降神，娑罗潜化而已。固知应物效灵，感缘垂迹，嗣种刹利，绍允释迦，继域中之尊，擅方外之道。於是舍金轮而临制法界，ゼ玉毫而光抚含生，道洽十方，智周万物。虽出希夷之外，将庇视听之中，三转法轮於大千，一音振辩於群有，八万门之区别，十二部之综要。是以声教之所г被，驰骛福林；风轨之所鼓扇，载驱寿域。圣贤之业盛矣！天人之义备矣！然後忘动寂於坚固之林，遗去来於幻化之境，莫继乎有待，匪遂乎无物。尊者迦叶，妙选应真，将报佛恩，集斯法宝。四念总其源流，三藏括其枢要，虽部执兹兴，而大宝斯在。粤自降生，洎乎潜化，圣迹千变，神瑞万殊，不尽之灵逾显，无为之教弥新，备存经诰，详著记传。然尚群言纠纷，异议舛驰，原始要终，罕能正说。此指事之实录，尚众论之若斯，况正法幽元，至理冲邈，研覆奥旨，文多阙焉？是以前修令德，继轨译经之学；後进英彦，踵武缺简之文。大义郁而未彰，微言阙而无问。法教流渐，多历年所，始自炎汉，迄於圣代。传译盛业，流美联晖，元道未摅，真宗犹昧，匪圣教之行藏，固王化之由致。我大唐临训天下，作孚海外，考圣人之遗则，正先王之旧典。阐兹像教，郁为大训，道不虚行，宏在明德。遂使三乘奥义，郁於千载之下；十方遗灵，闷於万里之外。神道无方。圣教有寄，待缘斯显，其言信矣。
    夫元奘法师者，疏清流於雷泽，派洪源於妫川，体上德之祯祥，蕴中和之淳粹。履道合德，居贞葺行，福树曩因，命偶昌运，拔迹俗尘，居学肆。奉先师之雅训，仰前哲之令德，负笈从学，游方请业，周流燕赵之地，历览鲁卫之邦。背三河而入秦中，步三蜀而抵吴会。达学髦彦，遍效请益之勤；冠世英贤，屡申求法之志。侧闻馀论，考厥众谋，竞党专门之义，俱嫉异道之学，情发讨源，志存详考。属四海之有截，会八表之无虞，以贞观三年仲秋朔旦，褰裳遵路，杖锡遐征。资皇化而问道，乘冥而孤游，出铁门石门之厄，逾凌山雪山之险，骤移灰管，达於印度。宣国风於殊俗，喻大化於异域，亲承梵学，询谋哲人，宿疑则览文明发，奥旨则博问高才，启灵府而究理，廓神衷而体道，闻所未闻，得所未得，为道场之益友，诚法门之匠人者也。是知道风昭著，德行高明，学蕴三冬，声驰万里。印度学人，咸仰盛德，既曰“经笥”，亦称“法将”。小乘学徒，号“木提婆”（唐言“解脱天”），大乘法众，号“摩诃耶那提婆”（唐言“大乘天”），斯乃高其德而传徽号，敬其人而议嘉名。至若三轮奥义，三请微言，深究源流，妙穷枝叶，焕然慧悟，怡然理顺，质疑之义，详诸别录。既而精义通元，清风载扇，学已博矣，德已盛矣！於是乎历览山川，徘徊郊邑，出茅城而入鹿苑，游杖林而憩鸡园，回眺迦维之国，流目拘尸之城。降生故基，与川原而无无；潜灵旧址，对郊阜而芒芒。览神迹而增怀，仰元风而永叹，匪唯麦秀悲殷，黍离愍周而已；是用详释迦之故事，举印度之茂实，颇采风壤，存记异说。岁月遄迈，寒暑屡迁，有怀乐土，无忘返迹，请得如来肉舍利一百五十粒，金佛像一躯，通光座高尺有六寸，拟摩揭陀国前正觉山龙窟影像。金佛像一躯，通光座高三尺三寸，拟婆罗[
U53]斯国鹿野苑初转法轮像；刻檀佛像一躯，通光座高尺有五寸，拟╂赏弥国出爱王思慕如来；刻檀佛像一躯，通光座高二尺九寸，拟劫比他国如来自天宫降履宝阶像，银佛像一躯，通光座四尺，拟摩揭陀国鹫峰山说法华等经像，金佛像一躯，通光座高三尺五寸，拟那揭曷国伏毒龙所留影像；刻檀佛像一躯，通光座高尺有三寸，拟吠舍厘国巡城行化像；大乘经二百二十四部，《大乘论》一百九十二部，上座部《经律论》一十四部，大众部《经律论》一十五部，三弥底部《经律论》一十五部，弥沙塞部《经律论》二十二部，迦叶臂耶部《经律论》一十七部，法密部《经律论》四十二部，说一切有部《经律论》六十七部，《因论》三十六部，《声论》一十三部，凡五百二十夹，总六百五十七部。将宏至教，越践畏途，薄言旋轫，载驰归驾，出舍卫之故国，背伽耶之旧郊，逾葱岭之危登，越沙碛之险路，十九年春正月，达於京邑。谒帝雒阳，肃承明诏。载令宣译，爰召学人，共成胜业。法□再荫，慧日重明，黄图流鹫山之化，赤县演龙宫之教，像运之兴，斯为盛矣！
    法师妙穷梵学，式赞深经，览文如已，转音犹响，敬顺圣旨，不加文饰。方言不通，梵语无译，务存陶冶，取正典谟，推而考之，恐乖实矣！有缙绅先生，动色相趋，俨然而进曰：“夫印度之为国也，灵圣之所降集，贤懿之所挺生。书称天书，语为天语，文辞婉密，音韵循环。或一言贯多义，或一义综多言，声有抑扬，调裁清浊，梵文深致，译寄明人，经旨冲元，义资盛德。若其裁以笔削，调以宫商，实所未安，诚非谠论。传经深旨，务从易晓，苟不违本，斯则为善。文过则艳，质胜则野，谠而不文，辩而不质，则可无大过矣！始可与言译也。”李老曰：“美言者则不信，信言者则不美。”韩子曰：“理正者直其言，言饰者昧其理。”是知垂训范物，义本元同。庶祛蒙滞，将存利善，违本从文，所害滋甚。率由旧章，法王之至诫也。缁素佥曰：“渝乎斯言谠矣！昔孔子在位，听讼文辞，有与人共者，弗独有也。至於修《春秋》，笔则笔，削则削，游夏之徒，孔门文学，尝不能赞一辞焉。”法师之译经，亦犹是也，非如童寿逍遥之集文，住生肇融之笔削，况乎元刂方为圆之世，斫从朴之时，其可增损圣旨，绮藻经文者欤？
    辨机远承轻举之允，少怀高蹈之节，年方志学，抽簪革服，为大总持寺萨婆多部道岳法师弟子。虽遇匠石，朽木难雕，幸入法流，脂膏不润，徒饱食而终日，诚面墙而卒岁。幸藉时来，属斯嘉会，负雀之资，厕鸿之末。爰命庸才，撰斯方志，学非博古，文无丽藻，磨钝励朽，力疲曳蹇，恭承志记，论次其文，尚书给笔札而撰录焉。浅智褊能，多所阙漏，或有盈辞，尚无刊落。昔司马子长，良史之才也，序太史公书，仍父子继业，或名而不字，或县而不郡。故曰一人之精，思繁文重，盖不暇也，其况下愚之智，而能详备哉！若其风土习俗之差，封疆物产之记，性智区品，炎凉节候，则备写优薄，审存根实。至於胡戎姓氏，颇称其国，印度风化，清浊群分，略书梗概，备如前序。宾仪嘉礼，户口胜兵，染衣之士，非所详记。然佛以神道接物，灵化垂训，故曰神道洞元，则理绝人区，灵化幽显，则事出天外。是以诸佛降祥之域，先圣流美之墟，略举遗灵，粗申记注。境路盘纡，疆埸回互，行次即书，不在编比。故诸印度，无分境壤，散书国末，略指封域。书行者亲游践也，举至者传闻记也。或直书其事，或曲畅其文，优而柔之，推而述之，务从实录，进呈皇极。二十年秋七月，绝笔杀青，文成油素，尘黩圣鉴，讵称天规？然则冒远穷遐，实资朝化，怀奇纂异，诚赖皇灵。逐日八荒，匪专夸父之力；凿空千里，徒闻博望之功。鹫山徙於中州，鹿苑掩於外囿，想千载於目击，览万里若躬游，古之所不闻，前载之所未记。至德焘覆，殊俗来王，淳风遐扇，幽荒无外，庶斯地志，补阙山经，颁左史之书事，备职方之遍举。
    ☆慧立
    慧立，本名子立，高宗改为慧立。俗姓赵氏，天水人。贞观三年，出家豳州招仁寺。又充大慈恩寺翻经大德，次补西明寺都维那。後授太原寺主。
    ○致于仆射书
    立闻诸佛之立教也，文言奥远，旨义幽深，等元穹之廓寥，类沧波之浩瀚。谈真如之性相，居十地而尚迷，说小草之因缘，处生无其犹昧。况有萦缠八邪之网，沈沦四倒之流，而欲窥究宗因，辨彰同异者，无乃妄哉！
    窃见大慈恩寺翻译法师，慧基早树，智力夙成，行洁璋，操逾松杞。遂能躬游圣域，询禀微言，总三藏於胸怀，包四含於掌握，嗣清徽於曩哲，扇遗范於当今，实季俗之舟航，信缁林之龟镜者也。所翻圣教，已三百馀轴，中有小论，题曰“因明”。诠论难之指归，序摧邪之轨式。虽未为元门之要妙，然亦非造次之所知也。
    近闻尚药吕奉御，以常人之资，窃众师之说，造因明图，释宗因义。不能精悟，好起异端，苟觅声誉，妄为穿凿，排众德之正说，任我慢之褊心，媒公卿之前，嚣喧闾巷之侧。不惭颜厚，靡倦神劳，颇历炎凉，心犹未已。然奉御於俗事少，遂谓真宗可了。何异鼷鼠见釜灶之堪陟，乃言昆阆之非难；蛛蝥睹棘林之易罗，亦谓扶桑之可网。不量涯分，何殊此焉？抑又闻之，大音希声，大辨若讷。所以净名契理，杜口毗耶；尼父德高，恂恂乡党。又叔度汪洋之称，元礼楷模之誉，亦未闻夸竞自媒，而获缙绅之推仰也云。
    ○元奘三藏法师论
    观夫夜星宵月，继西日之明；三江九河，助东溟之大。相资之道，在物既然；传袭之风，於人岂异？自法王潜耀之後，阿难结集已来，岁越千年，时逾十代，圣贤间出，英睿递生。各韫图（阙）俱苞上智，负荷遗法，控御天人，道制风飚，神倾海岳。或舒指而流膏液，或异室而朗奇光，或连尸以伏天魔，或一对而回时主。或愿通法於边刹，冒浪波於涂；或虚已以应物，求裹粮而行死地。终令元津溢氵养，惠济无疆，既益传灯，实符付嘱，考之前册，可不然哉！而清源不穷，今复遇法师嗣承之矣！惟法师星象降灵，山岳腾气，才过东箭，誉美南金，雅操不群，坚芳独拔。以四生为己任，建正法为身事，巍巍乎似嵩华之负穹苍，皎皎焉若琅之映澄海。而聪机俊骨，发於自然；味道轻荣，率由天性。至夫多识洽闻之奥，冠恒肇而逾高；详元造微之功，跨生融而更远。滔滔乎，蔼蔼乎，实绍隆之器也！神之将使像化重光於颓季之期，故诞兹明德者矣。
    法师以往，今古大德，阐扬经论，虽复俱依圣教，而引据不同，诤论纷然，其来自久。至如黎耶是报非报，化人有心无心，和合怖数之徒，闻熏灭不灭等百有馀科，并三藏四含之涅，大小两宗之钳键，先贤之所不决，今哲之所共疑。法师亦踌躇此文，怏怏斯旨，慨然叹曰：“此地经论，盖法门枝叶，未是根源。诸师虽各起异端，而情疑莫遣。终须括囊大本，取定於祗洹耳。”
    由是壮志发怀，驰心遐外，以贞观三年秋八月，立誓束装，拂衣而去。到中天竺那烂陀寺，逢大法师名“尸罗跋陀”，此曰“戒贤”。其人体居二宗，神鉴奥远，博闲三藏，善四韦陀，於十七地论，最为精熟。以此论该冠众经，亦遍常宣讲，元是弥勒菩萨所造，即摄大乘之根系，是法师发轫之所祈者。十六大国靡不归宗禀，义学之徒，恒有万计。法师既往修造，一面尽欢，以为相遇之晚。於是服膺听受，兼谘决所疑，一遍便覆，无所遗忘，譬汜之纳群流，若孟潴之吞□梦。彼师嗟怪，叹未曾有之。若斯人者，闻名尚难，岂谓此时共谈元耳！
    法师从是声振葱岭，名流入国。彼诸先达英俊闻之，皆宿构重关，共来难诘。雁行鱼贯，毂驾肩随。其并论之词，□屯雨至。法师从容辨释，皆入其室，操其戈，取其矛，击其盾。莫不人人丧辄，解颐虔伏，称为此公天纵之才，难酬对也！戒日王等见之报喜，皆肘步呜足，倾珍供养。罢席之後，更觉梵书，并馀经论，自如来一代所说，耆山方等之教，鹿苑半字之文，爰至後圣马鸣龙树，无著天亲，诸所制作，及灰山住等，十八异执之宗，五部殊途之致，并收罗研究。达其旨，得其文，并佛处世之迹，如泥洹坚固之林，降魔菩提之树，迦路崇高之塔，那揭留影之山，皆躬伸礼敬，备睹灵奇，亦无遗矣！法师心期既满，学览复周，将旋本土；遂缮写大小乘法教六百馀部，请像七躯，舍利百有馀粒，以今十九年春正月廿五日，还至长安。道俗奔迎，倾都罢市。是时也，烟收雾卷，景丽风清，宝帐盈衢，花幢埯日。庆□垂彩於天表，郁郁纷纷；庶士咏赞於通庄，轰轰隐隐。邪风於焉顿戢，慧日赫以重明。虽不逢世尊从忉利之下阎，此亦足为千载之休美也。
    法师此行经途数万，备历艰危。至如涸阴Ё寒之山，飞涛激浪之壑，厉毒黑风之气，狻猊ァ犴之群，并法显失侣之乡，智严遗伴之地，班超之所不践，章亥之所不游。法师子尔孤征，坦然无梗，扇唐风於八河之外，扬国化於五竺之间，使乎遐域侯王，驰心辇毂。远方酋长，系仰天衢。虽法师不世之功，抑亦圣朝运昌感通之力也。
  </div>
  <div class="pagination">
   <a href="全唐文_page540.html">
    上一页
   </a>
   <span>
    ...
   </span>
   <a href="全唐文_page536.html">
    536
   </a>
   <a href="全唐文_page537.html">
    537
   </a>
   <a href="全唐文_page538.html">
    538
   </a>
   <a href="全唐文_page539.html">
    539
   </a>
   <a href="全唐文_page540.html">
    540
   </a>
   <span class="current-page">
    541
   </span>
   <a href="全唐文_page542.html">
    542
   </a>
   <a href="全唐文_page543.html">
    543
   </a>
   <a href="全唐文_page544.html">
    544
   </a>
   <a href="全唐文_page545.html">
    545
   </a>
   <a href="全唐文_page546.html">
    546
   </a>
   <span>
    ...
   </span>
   <a href="全唐文_page542.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
