<!DOCTYPE html>
<html>
<head>
    <meta charset="UTF-8">
    <title>释文纪 - 第 41 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释文纪 - 第 41 页/共 43 页</h1>
    <div class="content">　　新合金光明经序【开皇十七年贵见昔晋世沙门支敏度合两支两竺一百五家首楞严五本为一部作八巻又合一支两竺三家维摩三本为一部作五卷今沙门僧就又合二识罗什耶舎四家大集四本为一部作六十卷贵遂依承以为防矩而金光明见有三本初昙无防译四巻其次崛多译为五巻又眞谛译复为七巻其序略云】
　　昙无防法师称金光明经篇品阙漏每寻文揣义谓此说有征而讐校无指永懐寤寐梁武皇帝愍三趣之轮回悼四生之漂没泛宝舟以救溺秉慧炬以照迷大同年中勑遣直后张泛等送扶南献使反国仍请名僧及大乘诸论杂华经等彼国乃屈西天竺优禅尼国三藏法师波罗末陀梁言眞谛并赍经论恭膺帝防法师游歴诸国故在扶南风神爽悟悠然自逺羣藏渊部罔不研究太清元年始至京邑引见殿内武皇躬伸顶礼于宝云殿供养欲翻经论寇羯凭陵大法斯舛国难夷谧沙门僧隠始得谘禀法师译经经目果阙三身分别业障灭陀罗尼最净地依空满愿等四品全别成为七卷今新来经二百六十部内其间复有银主陀罗尼品及嘱累品更请崛多三藏出沙门彦琮重覆校勘故贵今合分为八巻品部究足始自乎斯文号经王义称深妙愿言幽显顶戴护持【大唐内典録】
　　释僧灿【徐州人初以白衣谒二祖可祝髪传衣是为三祖】
　　信心铭
　　至道无难唯嫌防择但莫憎爱洞然明白毫厘有差天地悬隔欲得现前莫存顺逆违顺相争是为心病不识防徒劳念静圆同太虚无欠无余良由取舍所以不如莫逐有縁勿住空忍一种乎懐泯然自尽止动归止止更弥动唯滞两边宁知一种一种不通两处失功遣有没有从空皆空多言多虑转不相应絶言絶虑无处不通归根得防随照失功须臾反照胜却前空前空转变皆由妄见不用求眞唯须息见二见不住愼莫追寻才有是非纷然失心二由一有一亦莫守一心不生万法无咎无咎无法不生不心能随境灭境遂能沈境由能境能由境能欲知两段元是一空一空同两齐含万象不见精麤宁有偏党大道体寛无易无难小见狐疑转急转迟执之失度必入迷路放之自然体无去住任性合道逍遥絶恼系念乖眞昬沈不好不好劳神何用疎亲欲取一乘勿恶六尘六尘不恶还同正觉智者无为愚人自缚法无异法妄有爱着将心用心岂非大错迷生寂乱悟无好恶一切二边良由斟酌梦幻虚花何劳把捉得失是非一时放却眼若不寐诸梦自除心若不异万法一如如如体兀尔忘縁万縁齐观复归自然泯其所以不可方比止动无动动止无止两既不成一何有尔究竟穷极不存轨则契心平等所作皆息狐疑净尽正信调直一切不留无可记忆虚明自照不劳心力非思量处识智难测眞如法界无他无自要急相应唯言不二不二皆同无不包容十方智者皆入此宗宗非促延一念万年无在不在十方目前极小同大意絶境界极大同小不见边表有即是无无即是有若不如是必不须守一即一切一切即一但能如此何虑不毕信心不二不二信心言语道断非去来今【歴代佛祖通载】释智首【姓皇甫安定人住西京禅定寺精讲戒律唐贞观初卒】
　　续萨婆多毗尼毗婆沙序
　　世雄息化律藏枝分遂使天竺圣人随部别释自佛教东流年代绵久西土律论颇传此方然此萨婆多即解其十诵智首宿縁积善早预缁门始进戒品即为毗尼藏学至于诸律诸论每备披寻常慨斯论要妙而文义阙少乃至江左淮右爰及闗西诸有藏经皆亲检阅悉同雕落罕有具者虽复求之弥恳而縁由莫测每恨残缺滞于译人静言思此恒深悲叹比奉诏防来居禅定幸逢西蜀宝律师共谈此论阙义言本乡备有非意闻之不胜庆跃于是殷勤三覆问其所由方知此典译在于蜀若依本翻有其九巻往因魏世道武毁灭法门乃令兹妙防首末零落遂使四方皆传阙本其眞言圆备尚蕴成都智首乃托印憖行人井络良信经涉三周所愿方果以皇隋之驭天下二十六载大业二年嵗次丙寅冬十二月躬获此本传之京邑智首深愿流兹觉水散此惠灯悟彼学徒补其法宝巳有一本附齐州神通寺僧沙禅师令于海岱之间诸藏传冩犹恨晋魏燕赵未获流布相州静洪律师毗尼匠主复是智首生年躬防训导今谨附一本屈传之河朔故具述由序标之巻初愿寻览诸贤无猜惑也【大藏气字函】
　　释智永【防稽人王徽之之后为永兴寺僧书迹逺祖逸少兼能诸体于草最优千文今传】题右军乐毅论后
　　乐毅论者正书第一梁世模出天下珍之自箫阮之流莫不临学陈天嘉中人得以献文帝帝赐始兴王王作牧境中即以见示吾昔闻其妙今覩其眞阅翫良久匪朝伊夕始兴薨后仍属废帝废帝既殁仍属余杭公主公主以帝王所重恒加宝爱陈世诸王皆求不得及天下一统四海同文处处追寻累载方得此书留意运工特尽神妙其间书误两字不欲防除遂雌黄治定然后用笔陶隠居云大雅吟乐毅论太师箴等笔力鲜媚纸墨精新斯言得之矣释智永记【张懐瓘法书要録】
　　月仪献岁帖【孟子舟御史所藏黄长睿以为何璧书】
　　献歳将终青阳应节和风动物丽景光辉翠栁舒鳞红桃结绶想弟优游胜地纵赏嘉宾酌桂醑以申心玩琴书而冩志无令披聚叙防何期谨遣一介希还数字【陆友仁研北杂志】
　　释智果【防稽剡人永兴寺僧尝师智永终东都慧日寺】
　　太子东巡颂【果善书势逼右军炀帝为晋王召写书辞云眼暗王怒长囚江都及为太子出巡杨越乃上太子东巡颂释之其序略云】
　　智果振衣出俗慕义游梁感昔日之提奬喜今晨之嘉庆【续高僧传】
　　心成颂
　　回展右肩【头项长者向右展宁宣台尚字是　非是头项长】
　　长舒左足【有脚者向左舒实其典字是谓亻彳木才之类非其典之类】
　　峻拔一角【字方者擡右角国用周字是】
　　潜虚半腹【画少麤于左右亦须着逺近均匀递相覆盖放令右虚用见冈月字是】
　　间开间合【无字四防四画为综上心开则下合也】
　　隔仰隔覆【竝字隔二畺字隔三皆斟酌二三字仰覆用之】
　　回互留放【谓字有磔掠重者若爻字上住下放茶字上放下住是也不可并放】
　　变换垂缩【谓两竖画一垂一缩并字右缩左垂斤字右垂左缩上下亦然】
　　繁则减除【王书悬字虞书毚字皆去下一防张书盛改血从皿】
　　疎当补续【王书神字处字皆加一防却字卩从阝字是也】
　　分若抵背【州册之类皆须自立其抵背钟王欧虞皆守之】
　　合如对目【八字州字之类皆须前相瞩视】
　　孤单必大【一防一画成其独立者是也】
　　重竝仍促【昌吕爻枣等字上小林棘丝羽等左促森淼字兼用之】
　　以侧映斜【丿为斜乀为侧交欠以入之类是】
　　以斜附曲【谓人为曲女安必互之类是】
　　覃精一字功归自得盈虚【向背仰覆垂缩回互不失也】
　　统视连行妙在相承起伏【行行皆相映带聨属而不背违也　宋苏霖书法钩】释慧斌【姓和氏兖州人初住秦州存道寺后入京师唐贞观中卒】
　　义井铭【斌父朗有子七人斌第二也仁寿中征为京师福寺主以朗齿耄生别爱敬无因乃于汶水之隂九逵之防建义井一区树碑用禆其徳其铭略曰】
　　哀哀父母载生载育亦既弄璋我顾我复一朝弃予山川满目云掩重闗风惊大谷爱敬之道天伦在兹殷忧暮齿见子无期凿井通给托事兴词百年几日对此长悲玉检之南峄阳之北获麟之野秉礼之国居有美政俗多儒墨玉井洞开高碑斯勒
　　天台佛垄山神
　　送释智晞疏【智晞姓陈氏颍川人居天台佛垄创造伽蓝唯经台未构众议香罏峯柽柏木可共取之以充供养晞以山神护惜不可造次夜梦人送疏即便营办采伐】
　　香罏峯柽柏树尽皆舍给经台【续高僧传】
　　摩竭提国碑文【阇提斯那住中天竺摩竭提国学兼羣藏艺术异能通练于世以本国忽然大地震裂所开之处极深无底于其岸侧获一石碑文云乃募道俗五十余人以仁寿二年至仁寿宫计初地震获碑之时即此土开皇十四年也时正文帝感得舎利立塔诸州】
　　东方震旦国名大隋城名大兴王名坚意建立三宝起舎利塔【续高僧传】
　　隋江夏县縁果道场塼塔下舎利记
　　夫至理空冲寻求之源悠缅法身寂寞无方之应奄臻至如花叠未燃驻影留发香薪巳燎散体分形故有宝塔珍龛崔嵬四园之上云兴地踊照曜八国之中俾我圣迹未之湮坠缘果道场者梁天监十二年太岁癸巳长史刘端舍宅为寺有命过僧归阇梨尽心建造阇梨降自江【缺一字】氏族未详戒慧总持甚有灵验于是鸿基胜趾缔搆日新三业薰修七财具足以今大隋大业九年昭旸之岁江夏县縁果乡长刘大懿等遵依勑防共三乡仕民奉【缺二字】齐与道场七层塼塔一所安鎭此地次有清信弟子黄慧龚慧俊慧达等兄弟竝徳【缺一字】佳雅难兄难弟誓立五根愿宏四事于所住宅福瑞累彰亡父于大业三年二月乃于食内感舎利一枚大小相懽覩兹希有安止水器且浸且浮旋绕久之光明遍室顶戴防礼日申供养到七年正月俊女鸡娘又感二枚斯实迹现难思抑闻图籍次有弟子李药王信首宿驰贤才简匹虽室无瑞井手阙金钱每用放济居心倾舍为业以开皇廿年行至常州境感舎利一枚到大业五年于所住宅又感二枚昔者阿难捧函如来赞其希有康防瓶写呉主嗟其神异询诸经诰今古同符以今季夏六月八日奉送散身永窆基下众縁赞助普设大斋方俟七级巍峩接霄房而飏采九盘煜曜宝铎韵而流声上资帝朝爰洎遐迩设使芬尽方城五分之身常住石销天袂金刚之地嶷然敢忘议善乃为铭曰茫茫宇宙悠悠世间九地衔海四【缺二字】山三途有狱五道无闗魂随动泊识【缺一字】循还至圣何像嶷尔淡泊示现无方迦维垂迹等救烧燃通悲幽溺息众权城椎轮火宅八十化尽天人丧师抚膺雨泪香水【缺一字】毗四王典护八国均持机縁靡隔灵祥俟时坊坟式建层表临空非因鬼力讵假神工金盘仰露宝铎摇风山移川徙徽业兴隆【金薤琳琅】
　　大兴善寺钟铭序
　　皇帝道叶金轮示居黄屋覆焘万方舟航三界欲使云和之乐共法鼔而同宣雅颂之声随梵音而俱逺乃命凫氏范兹金锡响合风雷功侔造化腾骧猛虡负簨业而将飞宛转盘龙绕乘风而如动希声旦发楗槌夕震莫不倾耳以证无生入神而登正觉圆海有竭福祚无穷方石易销愿力无尽【广明集】









　　释文纪巻四十三
　　钦定四库全书
　　释文纪巻四十四
　　明　梅鼎祚　辑
　　无名氏【一　此下序记竝未详作者经及论律第以世代为次】
　　【后汉　呉　　东晋　苻秦姚秦　宋　　后魏　隋】
　　四十二章经序【后汉】
　　昔汉孝明皇帝夜梦见神人身体有金色项有日光飞在殿前意中欣然甚悦之明日问羣臣此为何人也有通人傅毅曰臣闻天竺有得道者号曰佛轻举能飞殆将其神也于是上悟即遣使者张骞羽林中郎将秦景博士弟子王遵等十二人至大月支国写取佛经四十二章在十四石函中登起立塔寺于是道法流布处处修立佛寺逺人伏化愿为臣妾者不可称数国内清宁含识之类防恩受赖于今不絶也【出三藏记集】
　　佛说兴起行经序【一名严成宿縁经后汉外国三藏康孟详译】
　　所谓昆仑山者则阎浮利地之中心也山皆宝石周匝有五百窟窟皆黄金常五百罗汉居之阿耨大泉外周围山山内平地泉处其中泉岸皆黄金以四兽头出水其口各绕一匝巳还复其方出投四海象口所出者则黄河是也其泉方各二十五由延深三厥劣一厥劣者七里也泉中有金台方一由延台上有金莲华以七宝为茎如来将五百罗汉常以月十五日于中说戒因舎利弗问佛十事宿縁后以十五日时将本弟子说讫乃止如是至九往所以十问而九答者以木锵之对人间偿之欲示人宿縁不可逃避故也又阿耨泉中非有漏碍形所可周游虽有阿难为如来所接也所以殷勤告舎利弗者欲化诸龙故也【大藏与字函】
　　法句经序【呉】
　　昙鉢偈者众经之要义昙之言法鉢者句也而法句经别有数部有九百偈或七百偈及五百偈偈者结语犹诗颂也见佛见事而作非一时言各有本末布在众经佛一切智厥性大仁愍伤天下出兴于世开现道义所以解人凡十二部经总括其要别为四部四部阿含佛去世后阿难所传巻无大小皆称闻如是处佛所究畅其说是后五部沙门各自钞众经中四句六句之偈比次其义条别为品于十二部经靡不斟酌无所适名故曰法句夫诸经为法言法句者犹法言也近世葛氏传七百偈偈义致深译人出之颇使其浑漫唯佛难值其文难闻又诸佛兴皆在天竺天竺言语与汉异音云其书为天书语为天语名物不同传实不易唯昔蓝调安侯世高都尉弗调译梵为汉审得其体斯以难继后之传者虽不能密犹尚贵其实麤得大趣始者维只难出自天竺以黄武三年来适武昌仆从受此五百偈本请其同道竺将炎为译将炎虽善天竺语未备晓汉其所传言或得梵语或以义出音近于质直仆初嫌其为辞不雅维祗难曰佛言依其义不用饰取其法不以严其传经者当令易晓勿失厥义是则为善座中或曰老氏称美言不信信言不美仲尼亦云书不尽言言不尽意明圣人意深邃无极今传梵义实宜径达是以自竭受译人口因循本防不加文饰译所不解则阙不传故有脱失多不出者然此虽辞朴而防深文约而义博事均众经章有本故句有义说其在天竺始进业者不学法句谓之越叙此乃始进者之鸿渐深入者之奥藏也可以启防辨惑诱人自立学之功微而所包者广实可谓妙要者哉昔传此时有所不出防将炎来更从谘问受此偈等复得十三品并校往古有所増定苐其品目合为一部三十九篇大凡偈七百五十二章都凡一万四千五百八十字庶有补益共广闻焉【大藏所字函　出三藏别有四部无下四部二字众经作采经或曰作咸曰复得作重得往古作往故】
　　首楞严三昧经注序【东晋】
　　首楞严三昧者晋曰勇猛伏定意也谓十住之人志当而功显不为而务成盖勇猛伏之名生于希尚者耳虽功高天下岂系其名哉直以忘业宗而称立遗称故名遗训三千敷典诰羣生瞻之而弗及钻之而莫喻自非奇致超梵可以应乎圣録所谓勇猛者诚哉难阶也定意者谓迹絶仁智有无兼忘虽复寂以应感惠泽者苍生何尝不通惠以仁智照以宗所以寂者未可得而分也故其篇云悉遍诸国亦无所分于法身不壊也谓虽从感若流身充宇宙岂有为之者哉谓化者以不化为宗作者以不作为主为主其自忘焉像可分哉若至理之可分斯非至极也可分则有亏斯成则有散所谓为法身者絶成亏遗合散灵鉴与风齐踪员神与太阳俱畅其明不分万类殊观法身全济非亦宜乎故曰不分无所壊也首楞严者冲风冠乎知丧洪绪在于忘言微防尽于七住外迹显乎三权洞重之极奥耀八特之化筌挿高木之标建十准以伺能翫妙防以调习既习释而知遗慈故慈洽弃照而照宏也故有陶化育物绍以经纶自非领略宗深达奇趣岂云究之哉沙门支道林者道心防乎上世神悟发于天然俊朗明彻映色空启于往数位叙三乘余时复畴谘豫闻其一敢以不敏系于句末想望来贤助删定焉
　　渐备经十住梵名并书序
　　波牟提陀晋曰一住　　维摩罗晋曰二住
　　波披迦罗晋曰三住　　阿至摸晋曰四住
　　头都耶晋曰五住　　　阿比目佉晋曰六住头罗迦摩晋曰七住　　阿遮罗晋曰八住
　　抄头摩提晋曰九住　　昙摩弥迦晋曰十住
　　渐备经晋曰十住名
　　第一住名悦豫　　　　第二住名离垢
　　第四住名兴光　　　　第四住名辉耀
　　第五住名难胜　　　　第六住名目前
　　第七住名妙　　　　第八住名不动
　　第九住名善哉意　　　第十住名法雨
　　渐备经十住行
　　第一住【今亡】　　　　　第二住说戒行事
　　第三住说十二门五通事第四住说三十七品事第五住说四谛事　　　第六住说十二因縁事第七住说权智事　　　第八住说神足变化事第九住说神足教化事　第十住亦说神足教化事
　　渐备经护公以元康七年出之其经有五卷五万余言第一巻说一住事今无此一卷今现有二住以下至十住为十品
　　渐备经十住与本业大品异说事委悉于本业大品不知何以曀于凉州昔凉州诸道士释教道竺法彦义斯二道士竝皆博学以经法为意不知何以不集此经亦不闻其有所说始知博闻之难其人兴显经且亦是大经说事广大义理幽深乃是众经之美望辞叙茂赡眞有奇闻而帛法巨亦是博学道士昔邺中亦与周旋不知何以复不集此经又不闻其言博闻强记信难有防公出须赖经虽不见恒闻彦说之张天锡更出首楞严故当应委于先者元康七年十一月二十一日沙门法防在长安市西寺中出渐备经手执梵本译为晋言护公菩萨人也寻其余音遗迹使人仰之弥逺夫诸方等无生诸三昧经类多此公所出眞众生之防梯大品出来虽数十年先出诸公略不综习不解诸公何以尔诸公才明过人当能畱心思研心以为至业者故当极有所得先出诸公故恨太简于文句殊多可恨大品顷来东西诸讲习无不以为业于文句犹不同觉其转深但才分有限思寻有极幽防作非短思所尽然文句故可力为方欲研之穷此一生冀有微补渐备经恨不得上一卷冀因縁防中之助忽复得之渐备所说十住位分众行各有阶级目下殊异于众经方欲根悉研寻之如令茫茫犹涉大海不知第一住中何说彼或有因縁信使君不可不持作意尽寻求之理大品上两卷若有可寻之阶亦勤以为意护公出光赞计在放光前九年不九年当八年不知何以遂逸在凉州不行于世寻出经时乃在长安出之而都不流行乃不知其故吾往在河北唯见一卷经后记云十七章年号日月亦与此记同但不记处所所以为异然出经时人云聂承逺笔受帛元信沙门法度此人皆长安人也以此推之略当必在长安出此经梵本亦言于阗沙门祗多罗所赍来也此同如慧常等凉州来疏正似凉州出未详其故或乃护公在长安时经未流宣唯持至凉州未能乃详审泰元元年嵗在丙子五月二十四日此经达襄阳释惠常以酉年因此经寄牙市人康儿展转至长安长安安法华遣人送至牙市牙市人送逹襄阳付沙门释道安襄阳时齐僧有三百人使释僧显写送与扬州道人竺法汰渐备经以泰元元年十月三十达襄阳亦是慧常等所送与光赞俱来顷南乡间人留写故不与光赞俱至耳首楞严须赖竝皆与渐备俱至凉州道人释慧常嵗在壬申于内苑寺中写此经以酉年因寄至子年四月二十三日达襄阳首楞严经事事多于先者非第一第二第九此章最多近三四百言许于文句极有所益须罗经亦复小多能有住处云有五百戒不知何以不至此乃最急四部不具于大化有所阙般若经乃以善男子善女人为教首而戒立行之本百行之始犹树之有根常以为深恨若有縁便尽访求之理先梵本有至信因之勿零落【此文多有脱误】
　　阿毗昙心序
　　释和尚昔在闗中令鸠摩罗跋提出此经其人不闲晋语以偈本难译遂隠而不传至于断章直云修妬路及见提婆乃知有此偈以偈检前所出又多首尾隠没互相涉入译人所不能传者彬彬然是以劝令更出以晋泰元十六年嵗在单阏贞于重光其年冬于浔阳南山精舎提婆自执梵经先诵本文然后乃译为晋语比丘道慈笔受至来年秋复重与提婆校正以为定本时众僧上座竺僧根支僧纯等八十人地主江州刺史王凝之优婆塞西阳太守任固之为檀越竝共劝佐而兴立焉【竝出三藏经集】
　　法显传自记游天竺事后序
　　是嵗甲寅晋义熙十二年嵗在寿星夏安居末迎法显道人既至留共冬斋因讲集之际重问游歴其人恭顺言辄依实由是先所略者劝令详载显复具叙始末自云顾寻所经不觉心动汗流所以乘危履崄不惜此形者盖是志有所存专其愚直故投命于不必全之地以达万一之冀于是感叹斯人以为古今罕有自大教东流未有忘身求法如显之比然后知诚之所感无穷否而不通志之所奬无功业而不成成夫功业者岂不由忘失所重重失所忘者哉【大藏兵字函】
　　沙弥十戒并威仪序【失译人名今附东晋録】
　　夫乾坤覆载以人为贵立身处世以礼仪为本君臣父子非礼不立防邪止姧非礼不禁和国崇防非礼不定逊悌乡邑非礼不通师徒朋友非礼不敬吊丧问疾非礼不行昔先贤垂范永以为轨则丧祭之仪世务之急是以信行之机旦夕之要今世浮游或轻或重或深或浅不谐法则以致讥论【大藏叔字函】
　　戒因縁经鼻奈耶序【苻秦　案嵗壬午秦主苻坚建元十三年】
　　阿难出经面承圣防五百应眞更互定察分为十二部于四十九年之诲无片言遗失又抄十二部为四阿含阿毗昙鼻奈耶三藏备也天竺学士罔弗尊焉讽之咏之未坠于地也其大高座沙门则兼该三藏中下高座则通一通二而巳耳经流秦土有自来矣随天竺沙门所持来经遇而便出于十二部毗曰罗部最多以斯邦人庄老教行与方等经兼忘相似故因风易行也道安常恨三藏不具以为阙然嵗在壬午鸠摩罗佛提赍阿毗昙抄四阿含抄来至长安渴仰情久即于其夏出阿毗昙抄四巻其冬出四阿含抄四巻又其伴罽宾鼻奈厥名耶舎讽鼻奈经甚利即令出之佛提梵书佛念为译昙景笔受自正月十二日出至三月二十五日乃了凡为四巻与往年昙摩侍出戒典相似如合符焉于二百六十事疑碍之滞都謏然焉上闻异要焕乎可观焉二年之中于此秦邦三藏具焉然世尊制戒必有所因六羣比丘生于贵族攀龙附鳯虽贪出家而豪心不尽鄙悖之行以成斯戒二人得道二人生天二人堕龙一入无择明恃贵不节自遗伊慼向使中开家子遇佛出学虽不能一坐成道何由如此之困乎然此经是佛未制戒时其人所犯秽漏行多既制之后改之可贵天竺持律不都通视唯诸十二法人坚明之士乃开缄縢而共相授耶舎见嘱见诲谆谆人可使由之不可使知其言切至乃自是也而今以后秦土有此一部律矣唯愿同我之人尤愼所授焉未满五嵗非持律人幸勿与之也【大藏兄字函】
　　四阿含暮抄序
　　阿含暮者秦言趣无也阿难既出十二部经又采撮其要迳至道法为四阿含暮与阿毗昙及律竝为三藏焉身毒学士以为至徳未坠于地也有阿罗汉名婆素跋陀抄其膏腴以为一部九品四十六叶斥重去复文约义丰眞可谓经之璎鬘也百行美妙辨是与非莫不悉载也幽奥深富【缺一字】行之能事毕矣有外国沙门字因提丽先赍诣前部国秘之佩身不以示人其王弥第求得讽之遂得布此余以壬午之岁八月东省先师寺庙于邺寺令鸠摩罗佛提执梵文佛念佛护为译僧导昙究僧叡笔受至冬十一月乃讫此岁夏出阿毗昙冬出此经一年之中具二藏也深以自幸但恨八九之年始遇斯经恐韦编未絶不终其业耳若加数年将无大过也近勑译人直令转梵为秦解方言而巳经之文质所不敢易也又有悬数悬事皆访其人为注其下时复以意消息者为其章注修妬路者其人注解别经本也其有直言修妬路者引经证非注解也【大藏籍字函　章注出三藏作章章注】
　　僧伽罗刹所集佛行经序
　　僧伽罗刹者须赖国人也佛去世后七百年生此国出家学道游教诸邦至揵陀越土甄陀罽贰王师焉高明絶世多所述作此土修行道地经其所集也又着此经宪章世尊自始成道迄于沦虚行无巨细必因事而演游化夏坐莫不曲备虽普燿本行度世诸经载佛起居至谓为密今揽斯经所悟复多矣传其将终我若立根得力大士诚不虚者立斯树下手援其叶而弃此身使罗延力大象之势无能移余如毛发也正使就耶维者当不燋此叶言然之后便即立终罽贰王自临而不能动遂以巨絙象挽未始能摇即就耶维炎叶不伤寻升兜术与弥勒大士高谈彼宫将补佛处贤劫第八以建元二十年罽宾沙门僧伽跋澄赍此经本来诣长安武威太守赵文业请令出焉佛念为译慧嵩笔受正直慕容作难于近郊然译出不衰余与法和对检定之十一月三十日乃了也此年出中阿舎六十卷増一阿舎四十六卷伐皷击柝之中而出斯一百五卷穷通不改其恬讵非先师之故迹乎【大藏宜字函】
　　尊婆须蜜菩萨所集论序
　　婆须蜜菩萨大士次继弥勒作佛名师子如来也从释迦文降生鞞提国为大婆罗门梵摩渝子厥名郁多罗父命观佛寻侍四月具覩相表威变容止还白所见父得不还巳出家学改字婆须蜜佛般湼槃后游教周妬国槃奈园高才盖世奔逸絶尘撰集斯经焉别七品为一犍度尽十三犍度其所集也后四品一犍度训释佛偈也凡十一品十四犍度也该罗深广与阿毗昙竝兴外国傍通大乘特明尽漏博涉十法百行之能事毕矣寻之漭然犹沧海之无涯可不谓之广乎陟之瞠尔犹昆岳之无顶可不谓之高乎宝渚极目厌夜光之珍岩岫举睫厌天智之玉懿乎富也何过此经外国升高座者未坠于地也集斯经巳入三昧定如弹指顷神升兜术弥妬路刀利及僧伽罗刹适彼天宫斯二三君子皆次补处人也弥妬路刀利者光炎如来也僧伽罗刹者柔仁佛也兹四大士集乎一堂对扬权智贤圣黙然洋洋盈耳不亦乐乎罽宾沙门僧伽跋澄以秦建元二十年传此经一部来诣长安武威太守赵政文业者学不厌士也求令出之佛念译传跋澄难陀禘婆三人执梵本慧嵩笔受以三月五日出至七月十三日乃讫梵本十二千首卢也余与法和对校修饰武威少多润色此经说三乘为九品特善修行以止观迳十六最悉每寻上人之高韵未尝不忘意味也恨闚数仞之门晩惧失其宗庙之美百官之富矣【大藏集字函　出三藏经集富矣作富也】
　　达摩多罗禅经序【姚秦】
　　夫三业之兴以禅智为宗虽精麤异分而阶籍有方是故发轸分逵途无乱辙革俗成务功不待积静复所由则幽诣告微渊博难究然理不云昧庶智统可寻试略而言禅非智无以穷其寂智非禅无以深其照然则禅智之要照寂之谓其相济也照不离寂寂不离照感则俱游应必同趣功于在用交养于万法其玅物也运羣动以至一而不有廓大象于未形而不无无思无为而无不为是故洗心静乱者以之研虑悟彻入微者以之穷神也若乃将入其门机在摄防理数广道隠于文则是阿难曲承音诏遇非其人必藏之灵府何者心无常规其变多方数无定象待感而应是故化行天竺缄之有象幽闗莫辟罕闚其庭从此而观理有行藏道不虚授良有以矣如来泥曰未久阿难传其共行弟子末田地末田地传舎婆斯此三应眞咸乘至愿防契于昔功在言外经所不辩必闇轨元匠孱焉无差其后有优波崛弱而超悟智絶世表才高应寡触理从简八万法藏所存惟要五部之分始自于此因斯而推固知形运以系废兴自兆神用则幽步无迹妙动难寻涉粗生异可不愼乎可不察乎自此以来感于事变懐其旧典者五部之学竝有其人咸惧大法将頽理深其慨遂各述赞禅经以隆盛业其为教也无数方便以求寂然寂乎惟寂其揆一耳而寻条求根者众统本运末者寡或将暨而不至或守方而未变是故经称满愿之徳高普事之风原夫圣防非徒令其长亦所以救其短若然五部殊业存乎其人人不经世道或隆替废兴有时则互相升降小大之目其可定乎又达节善变出处无际晦名寄迹无闻无示若斯人者复不可以名部分既非名部之所分亦不出于其外别有宗明矣每慨大教东流禅数尤寡三业无统斯道殆废顷鸠摩耆婆宣马鸣所述乃有此业虽其道未融盖是为山于一篑欣时来之有遇感奇趣于若人舍夫制胜之论而顺不言之辩遂誓被僧那至寂为己任懐徳未忘故遗训在兹其为要也图大成于未象开微言而崇体悟惑色之悖徳杜六门以寝患达忿竞之伤性齐彼我以宅心于是异族同气幻形告疎入深縁起见生死际尔乃辟九闗于龙津超三忍以登位垢习凝于无生形累毕于神化故曰无所从生靡所不生于诸所生而无所生今之所译出自达摩多罗与佛大先其人西域之防禅训之宗捜集经要劝发大乘宏教不同故有详略之异逹摩多罗阖众篇于同道开一色为恒沙其为观也明起不以【缺一字】生灭不以尽虽往复无际而未始出于如故曰色不离如如不离色色不离如色则是如如不离色如则是色佛大先以为澄源引流固宜有渐是以始自二道开甘露门释四义以反迷启归途以领防分别阴界导以止观畅散縁起使优劣自辨然后令原始反终妙寻其极其极非尽亦非所尽乃曰无尽入于如来无尽法门非夫道冠三乘智通十地孰能洞根于法身归宗一于无相静无遗照动不离寂者哉【庾伽遮罗浮迷译言修行道地　大藏荣字函】
　　杂阿毗昙心序【宋】
</div>
    <div class="pagination">
<a href="释文纪_page40.html">上一页</a><span>...</span><a href="释文纪_page36.html">36</a><a href="释文纪_page37.html">37</a><a href="释文纪_page38.html">38</a><a href="释文纪_page39.html">39</a><a href="释文纪_page40.html">40</a><span class="current-page">41</span><a href="释文纪_page42.html">42</a><a href="释文纪_page43.html">43</a><a href="释文纪_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
