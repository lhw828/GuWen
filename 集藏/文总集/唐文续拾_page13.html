<!DOCTYPE html>
<html>
<head>
    <meta charset="UTF-8">
    <title>唐文续拾 - 第 13 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文续拾 - 第 13 页/共 91 页</h1>
    <div class="content">    〈律文所禁可试问否事〉
    右《职制律》曰：“凡元象器物、天文图书、谶书、兵书、《七曜历》《太一雷公式》，私家不得有，违者徒一年。注曰：“私习亦同。”然则律条所制，不得贮其书，亦无习其术，已云不习，何备试问？唯年来之例，被敕策问者题下，问中时触禁忌，然而问者无辜，对者无咎，此问之事，可谓生常。今之学者，动设巢窟，不独安己，将又窥人。假令问者依例适发其微，对者固称畏法不习，则得否之决，将至申诉，诉者稍得其理，问者反坐其罪，罪科之间，不可不慎。请豫降处分，令问答如流。
    〈对策文理可详令条事〉
    右《考课令》曰：“文理俱高者为上上，文高理平、理高文平为上中，文理俱平为上下，文理粗通为中上，文劣理滞为不第。”谨案文辞甚美义理皆通者，所谓上上也；文辞差鄙义理其滞，所谓不第也。又检前例，文辞虽非绮靡，披读颇无大害，义理虽非全通，所对才及半分者，谓之文理粗通。文辞虽有可观，义理不及半目，则令条前例，共无可欺。唯至上中之文平理平，上下之文理共平，偏案令文，难可会释，更据前例，又无准的。请详释令条，明立流例，不令详定之官，有所迷谬。
    以前条事如件，臣某职忝铨衡，官兼贡举，苟居其任。况秀才者，国家之所重，策试之道，不敢为轻。至件三事，迷途未辨，伏请处分，谨奏。元庆七年六月三日。
    ○勘奏神泉宛白状
    右谨案《史记?平准书》：“汉武帝时，上林苑有白鹿，以发瑞应。”又《考经援神契》曰：“德至鸟兽，则白鹿见。”宋均注曰：“应宴嘉宾。”然神泉者，古之上林苑；嘉宾者，则今之渤海客。以今稽古，应在明时，图谱所存，宜为上瑞。臣伏奉敕，勘申如右。谨奏。
    ○为侍从等请引驹日赐幄座状
    右侍臣之职，陪从惟务，大小宴游，座席随设，唯至引驹，未有前例。虽然，当日早朝，会集本所，乘舆初出，行列如常。比至马场，出居大夫高升殿上，辨少讷言引就幄中，诸卫府并临时修阶下之辈，各有所守，容身就地，自余侍从，东西分散。及还本宫，不遑赴集，所司每加严呵，闭口不敢措词。寻其所以，怠由无座。望请别赐幄座，将备祗候，送日之资，储在本局，事须递相往还，不空幄下晚头就例，陈力无疲，谨请处分。元庆七年四月一日。
    ○请被补文章博士一员阙共济杂务状
    右谨检大学诸道博士明经之学，所习惟大，故官无暂旷。五人全备算明法书音等，生徒虽少，常补二员。文章则学业非小於明经，博士犹同於书算，非唯乏少，又阙一员。（某）天性之暗，人人难堪，方今硕民列，既有其人，伏望被补件阙，共济杂务。元庆八年二月廿五日。
    ○为在中纳言谢民部卿状
    右臣行平伏奉今月九日诏旨，以臣为民部卿。恩喧冬日，惧切春秋，三省而惭，一身无厝。臣谨检人民损益，仓库盈虚，虽系国吏之常忧，复关所司之明察。故既往任此职者，皆是详通政事，广蹈吏途，佥曰之容具瞻所属而已。臣累佩银鱼，久忍尸素。纵期粉骨，已无才智之可施；空叩丹心，唯有老病之相迫。上畏元鉴，下愧苍生，伏愿陛下曲回圣恩，罢臣所职，勿俾微臣为天工之盗，机要为闲旷之官。元庆八年三月廿一日。
    ○请解职状
    右臣某伏奉昨日任藏人头之敕旨。梦中之想，经晓犹迷；冰上之行，向春欲陷。臣谨检近代之例，天安藤原良绳、贞观藤原家宗同山阴仁和平、正范藤原有穗源元、当代藤原时平同高经原希等，或出自潢流，或生於鼎族，其德也堪守芝兰之种，其威也足率鸾凤之群，未有凡夫懦士之能当此任，以遗其名者矣。臣罢官南海，归命北辰，枯苑更华，死骨重肉。驯阙下而趋拜，分已无涯；列侍中以周旋，恩何不翅。古人云：“服之不衷，身之灾也。”臣自谓褊衣短裳，亦复慎之，况其职之乖人望乎，况乎其任之违天量乎？伏愿圣主陛下停臣所掌，更选其人，勿俾跛妄触仙栏，腐鼠初禁省而已。纵使臣凌崩浪於鳌头，臣岂敢辞命；纵使臣蹈畏途於虎尾，臣岂敢惜身。唯此非据之职，臣之所不知也。宽平三年二月卅日。
    ○重请解职状
    臣不堪件职之状，以去二月卅日上奏，右少辨希传敕旨云：“事须先举可替人，然後辞退件职。”又奉□敕云：“早从职掌，不得阙怠。”自尔以来，渐十六日，进退周旋，莫不违礼，奉行宣下，皆斯失常。加以某去三月九日任式部少辅，今月十一日兼左中辨，此两个职，过分逾涯。况复直泷口撰书之所，候御前侍读之唤，所带者二官，所勤者两役，虚琐之才，难可兼济。望请特被殊优，将解件职。然则宠光之中，暂全伤翅；恩泽之下，久养枯鳞。不堪至诚，重请处分。宽平三年四月二十五日。
    ○请令诸公卿议定遣唐使进止状
    谨案在唐僧中，去年三月附商客王讷等所到之录记，大唐凋弊，载之具矣，更告不朝之问，终停入唐之人。中虽区区之旋僧，为圣朝尽其诚，代马越鸟，岂非习性。臣等伏检旧记，度度使等或有渡海不堪命者，或有遭贼遂亡身者，唯未见至唐有难阻饥寒之悲。如中所申报，未然之事，推而可知。臣等伏愿以中录记之状，遍下公卿博士详被，定其可否。国之大事，不独为身，且陈款诚，伏请处分。宽平六年九十四日。
    ○请令议者反覆检税使否状
    检税使始议之日，臣奏曰：“臣所见只赞岐一国也，以彼国之风论之，若遗此使者，颇有物烦欤！”其日大纳言源朝臣以下二三人，同有不快之气。其後令重议之场，大纳言奏所勘定剩物之内，若半分若三分一，适被返给，於事无妨。参议源希朝臣等，意虽无所专许，偏被引公益，遂无所因难。臣某亦复如是。其後使定之日，臣须暂谏止其点使事，尽愚心以穷可否。而未得量决之间，依有所疑，犹豫不奏。议毕之後，伏思起虑，欲罢不能，其间一两治国能知政术者，乍闻此事，无不愁闷，越前守小野朝臣葛弦等是也。又不纳言以下，虽奏无妨之状，於今犹有内难。臣厚蒙国恩，早升高官，人之所不安，曾不可隐忍。凡此议初起之由，为勘出帐外之剩物，以相补国用之不足也。以名言之，公益甚多，臣始不固难之故是也。以实论之，物烦不少，臣今所重请是也。何者？天下诸国，其俗各虽小异，其政孰非一同，况乎世衰国弊，民贫物乏，是故或国司乖文法以回方略，违正道以施权议，虽动不为己，其事皆犯法。臣今举三条之否，谨待一览之用。
    ○复奏囚人拘放状
    右臣某月十三日谨奉口敕云：“去十日令检非违使，别当从三位中纳言兼行左卫门督源朝臣，勘录左右狱中系囚之数。十一日录奏既讫，须朕亲到狱对放遣，而德不及古事未宜。今汝者朕之近习也，大师也，列见罪人，依实拘放，令如朕之所念者。”臣伏奉敕旨，十三日早朝，率从五位上守左少辨源朝臣唱大外记正六位上多治有友、左大史正六位上大原史氏雄等，会集右卫门府升殿。於时左右捡非违使佐以下，召列罪人等，祗候南门外大路。臣召使等先令辨申所犯轻重，使等勘会日记过状，一一执申。其犯重其罪明者十六人（左十一人，右五人），二人先死，其遗十四人即加防援，各还术狱。其犯有疑其罪未定者四十六人（左二十八人，右十八人），令使等计列南门之前，臣率辨以下及捡非违使等，著门中坛上胡床。即口宣曰：“奉敕罪人，汝等或被疑杀人、伤人、强盗、窃盗，或被告伪印、强奸、投石、放火，如是等罪，科法有限。今如闻有司搜实情之间，空送二三年，狱官寻证难之内，纵经五六月，须虽累年序，难积旬月，惬定其犯，明立其罪，任理出入，随事拘放。然而别有所念，直以放免，汝等重有所犯，後日曾不宽宥者。”罪人等共称唯，或伏地呜咽，或仰天嗟叹，敕使府官道路见闻，不胜感泣，拭泪而归。臣某顿首顿首死罪死罪，伏录事状。宽平八年七月，中纳言。
    ○为藤相公请罢职状
    右臣高藤谨言：臣伏奉去年十月二十六日诏旨，以臣被任参议之列。臣激励愚性，扶持病身，晨昏备员，左右从事，而衰老迫事，宿疴弥倍。计不上，则拜除之後及三百日；量其力，则弱之中过六十年。纵使皇恩忍以无咎，如何天鉴明而不容。思之顾之，以畏以慎，伏愿特降宠光，罢臣参议，不胜至款，修状抗闻。宽平八年某月某日，参议从三位行近江守臣滕原朝臣高藤。
    ○请特授从五位上大内记正六位上藤原朝臣管根状
    右臣某谨寻事意，去宽平五年四月二日，东宫之始，太上天皇敕臣曰：“此般东宫，每事省略，仍二员学士，阙而不补，汝已任亮，兼供执经云云。”臣顷伏奉纶旨，一身两役，而所守忽剧，遂违敕命。爰至於十月，以臣不遑执经之状，奏闻太上皇，即举件管根，令听升殿。管根昼夜恪勤，上曰明日，每当顾问，应无私，纵容之次，宿侍之间，引经传以发睿情，搜章句以催文思。其所奉授者《曲礼》《论语》《後汉书》等，秩卷有余，以□奉习之类，不可胜计。加以管根对策及第之後，七个年於今也，准之前例，谓为晚成。况年四十三，多後等辈，伏愿特蒙天鉴，叙之上阶，一补成业之旧功，一明侍读之新赏。宽平九年七月日。
    ○请令诸纳言等共参外记状
    右臣某谨检去宽平九年七月三日让位诏命曰：“大纳言藤原朝臣、权大纳言管原朝臣等，可奏可请之事，且海其趣奏之请之，可宣可行之政，无误其道，宣之行之者。而诸纳言等，疑以为奏请宣行，自非两臣更不可勤。”臣再三反覆诏旨云云，奏请之人，虽称所指，寻常之务，无止诸卿。加以臣业有文书，欲伺闲以传授，身非木石，思寄暇而摄治。藤原朝臣独自从政，何堪每日频参之役。伏愿太上皇陛下述去年诏命之意，察今日申请之诚，宣喻诸讷言等，相共令参外记，然则庶多繁多，暂无拥滞，群臣激励，俱致恪勤。昌泰元年九月四日，权大纳言正三位兼行右近卫大将民部卿中宫大夫管原。
    ○决诸纳言所疑状
    臣某谨言：伏奉今月十八日敕旨，诸纳言之所疑，一朝冰解；让位诏之攸指，千载日明。臣素性虽劣，丹诚最深。奏请宣行，尽忠不敢回避；养身传业，随状将得优游。臣悦至焉，臣愿足矣。昌泰元年九月十九日。
    ○请罢右近卫大将状
    右臣某出身儒馆，偷职武官，三四年来，罪深责重。伏愿圣主陛下曲降鸿慈，罢臣大将，不胜悃切之至。修状以闻，昌泰三年二月六日。
    ○为藤大纳言辞右近卫大将表
    臣氏宗言：臣伏奉恩制，得备宿卫，光宠自天，惧心无地。臣诚惶诚恐顿首顿首死罪死罪。臣才非文武，智谢股肱，忝假纳言之名，空窃大将之号，一以惭於过分，一以耻於非据。况乎桑榆景暮，蒲柳气衰，仅可陪缙绅之臣，何堪预陛戟之列。仍先再修上表，请解右大将，遂无闻天之声，逾益伏地之恐。臣以为甲胃未必忠信，忠信自为甲胃，望请解罢所带，避路於後贤，臣尸素可以除，臣愚丹可以尽。不胜恳款，抗表以闻。贞观八年十一月二十九日，从三位守权大纳言兼右近卫大将藤原朝臣氏宗上表。
    ○为大政大臣谢加年官赐随身第一表
    臣良房言：伏奉今月十日敕旨，赐臣以食邑如旧，命年官准三宫带刀资人随身兵仗等事，荷恩不力，衔誊无间。（中谢）臣闻大政大臣者，上理阴阳，下经邦国。一人有庆，师范犹施；四海无波，仪形自用。而先帝不弃臣庸琐，委此崇班，纯阳未免履冰，腊月逾添流汗。自愧形影，深执谦。唯许减封三分有一，又随身兵仗等事，虽旧贯，臣不敢当其仁。年官则恩是新情，臣未堪为其首，故臣并固辞，以视不虚受。今陛下更宪章先帝，重先慰鸿私，忠诫不移，先後惟一。臣欲推贤以避路，何私陛下公选之官；将扶老以干城，何分陛下宿卫之士。况比年调和不偶，水旱重仍，仓廪少礼节之资，城池失金汤之险。故去十一年六月二十六日圣主下敕曰：“服御常膳，并宜减撤。”同年七月二日，又公卿上奏曰：“五位已上封禄，亦暂减折。”其议未复，其事犹存。岂君臣偏好卑谦，盖内外共待丰稔。若以斯时，全食彼邑，斯耻格於先帝，而取嫌猜於当时也。且尸素者天夺其鉴，充盈者鬼瞰其家。温饱有余，何以忘止足；年龄已暮，暂欲养游魂。臣所以不奉遵公私兼济而已，不任恳款屏营之至。谨修表状陈让以闻。贞观十三年四月十四日，大政大臣从一位臣藤原朝臣良房上表。
    ○为大政大臣重谢年官随身第二表
    臣良房言：去十五日，中使中纳言藤原朝臣（基经）至，奉宣圣旨，返臣上表，将遂先敕，频苦刻肌，再惭蜚耳。（中谢）臣自谓功之轻薄，鸿毛则其重万钧；赏之深渊，鳌海则其浅三尺。盖荒年祭祀，礼不必充丰；歉岁威仪，事或从俭约。今陛下藜羹自存，王公茅土且减，臣全不食邑之意，将断先己之嫌，若事不得已，义可必行，五稼登年，群臣复旧，然後同享所减，臣愿足矣。又陛下不许臣就私第，赐直庐於禁中。霜仗百重，随身何用；虎贲千列，带仗安施？臣所以固辞，亦复在此。臣所有一两仆隶，皆是陛下幼年之侍童也，随分得官者，或年三四人。陛下以为慰旧功力，臣以为拜家数人，未报万乘之先恩，何拟三宫以新制。臣持心不重，暂欲乐地中之山；禀质犹轻，恐不为风下之草。今不堪恳诚，重表以闻。贞观十三年四月十八日。
    ○重谢年官随身第三表
    臣良房言：丹款无遗，紫泥不测，事之嫌，志之执，至於再，至於三。臣某诚惶诚恐顿首顿首死罪。臣伏惟满两不倾者，未闻百器之一器；贵而能久者，谁见万家之一家。臣云汉昭回，位望期极，天颜咫尺，恩宠有余，臣所以固辞崇赏，亦复一如前表而已。殊恨桑榆景薄，蒲柳秋深，虽有肝胆之精勤，而阙晨昏之供奉。纵使臣封至连城，富为润屋，岁入之多，家门可无游用日用之费，伏腊今有几回，时不可留，心不可转。臣输陛下以忠诚无二，陛下赐臣以眉寿且千。又如敕旨，则陛下自有忘德之嫌，归臣多以好谦之责，昧死无地，眉目何施？而事为国不为义，向公不向私，将分忧织妇，何取笑樵夫。臣枯骨之余，请训苍昊；臣寸心之重，愿带黄河。今不堪精诚之至，累表抗闻。贞观十三年四月二十日。
    ○为大学助教善渊朝臣永贞请解官侍母表
    臣永贞言：永贞当年负笈，壮日成功，乃心於王室之前，叉手於黎民之下。臣母妾今年八十有五，凯风南吹，薄暮西夕，医虽三世，药虽万金，施之游魂，有何一效。臣闻侍养之道，律令有文，子孙尽之，然後旁达。臣被天摩折，终鲜兄弟。臣弟少外记爱成，身居显官，才亦可用。臣为大学助教，十五年来，圆冠非中身之服，函丈是游手之资，羊质虎皮，名留实去。夫人生於三，事之如一，居官以养，异於委亲。然而君臣绝道，爱敬不可两全；朱白殊门，忠孝何以兼济？臣先是帝城之外，有一小园，茅屋数间，草莱三径。樵苏之费，不佣力以何供；藜藿之羹，不假地而欲荐。此是区区之尺土，足侍老母之余年。弟爱成出为魏阙之臣，臣永贞入为寒闺之子，或家或国，共是王臣。伏惟圣朝为民父母，以孝行治，政不及旦暮之人，恩先遍期颐之老。昔令伯为祖母辞官，晋帝无不省览；臣今为所生解侍，陛下何敢依违。纵谓臣去官，请察多士之居於臣後；谓臣专孝，将见求忠之心於臣门。若桑榆遂落，髋骨长归，敛手足形，乃尽臣节而已。今有胜乌鸟之情，昧死以闻。贞观十四年。
    ○为右大臣谢官表
    臣基经言：基经伏奉恩旨，以去八月十五日任右大臣。仰思注意，望辰极以魂亡；俯具瞻，揖丞黎而颜厚。臣某诚惶恐顿首顿首死罪死罪。臣银黄滥服，菽麦弥昏，欲报光宠於昊苍，更累崇斑於尸素。况乎《礼》之强仕，臣齿未满其期；《书》之阜成，臣能未及其事。昔甘罗之一十余二，以多智不为少年；今微臣之三十有七，以无才犹谓太早。伏愿陛下鸿慈，听臣愚悃，退臣所带，俾槐路绝旷官之声，荜门得税驾之地。不胜至诚，上表以闻。贞观十四年十月十三日。
    ○为小野王谢别给封户第一表
    臣某言：去九月二十一日敕旨，赐臣百户之封，以助斋饣乍之费。仰承温煦，未悟比量。（中谢）臣往年病发，沉困不归，谢簪缨於帝城，约香火於释众，菩提一念，身虽在草庵之中；空观六时，心未离魏阙之下。大致臣合门万事，皆随省折，灰冷之服备避风，菜茹之冫食资送日。若更蒙新赏，犹满旧封。水石幽闲之地，有嫌於贮藏；烟霞晚暮之家，无节於游用。陛下宠光不翅，恩之又恩甚深；臣虚受非功，过而再过惟重。伏愿陛下察臣丹款，照臣素情，卷中於九重，留上腴之百户，臣愿足矣，臣望称焉。贞观十年十月十九日。
    ○为小野王重谢别给封户第二表
    中使右近卫少将平朝臣正范至臣草庐，宣传口敕，推心出言，中情自见；量分辞赏，上表无听。臣葭莩属贵，磐石封高，将系电於残魂，奄侈元流於遗教。王臣匪躬之义，念念逾真；佛子行道之勤，生生何慢。至彼晓岚萧飒，读诵经行；涧水潺，优游自得。斯则所以陛下不咎臣入道，俾成臣本愿之故也。何更家蓄万钟，空待山鬼之敢；室无悬磬，长失野夫之闻。陛下鸿慈，愿赐照察，臣之幸矣，不亦悦乎！无胜款重累以闻。贞观十三年十月二十五日。
    ○重谢别给封户第三表
    去月二十六日，中使左近卫少将藤原朝臣有实至，谨奉敕答，宣喻殷勤，泪汗俱下。（中谢）臣昔带职从事之日，冠盖无非圣恩；今移病出家之时，衣钵皆是官施。一死一生，或出或处，若负恩德，明神亟之。臣伏案去十月二十三日施行诏书，戏督州吏，掩水伤之尸骸；书拾郡民，复风害之亻役。自古圣帝明王，未闻无灾，唯在克己复礼，谓之有道而已。方今如纶命之旨，养臣以孔怀之亲，陛下既忧国家，小臣岂安寝梦。嗟！臣乡栽松竹，寒而不可裁衣；产业香华，饥而不可充食。然犹庶几手掬山宛，以备粗税之逋悬；肩舁野蔬，以助黎民之炊爨。曷为当此有损之年，空受无功之赏，使陛下取名於私亲，小臣忘义於知止，纵天下讥不载於口，而臣独自不惧於心乎？伏望特赐优恕，察臣愚款，臣寄生者陛下，将终始於一心；臣师事者世尊，何屈申於两舌。不敢饰谦，恐处违敕，慈悲哀愍，必垂听许。不堪悃诚之至，重以上表拜闻。贞观十六年十一月。
    ○为工部卿请罢所职表
    臣忠良言：中使官姓名至，宣传口敕，抒臣退官之情，加以温慰之辞。臣位高二品，年迫六旬，宠光之恩甚深，报国之力既屈。亦气离魂魄，王母甫降而不治；病结膏肓，扁鹊重产而何益。望阙呜咽，冠带不由，命矣皇天，使臣固疾。伏愿陛内照睿情，外顾人议，以赐优放为臣长生之术，以察愚诚为臣不死之药。不堪悃款，重累抗闻。
    ○为右大臣重请被停摄政表
    臣基经言：中使右近卫权中将藤原朝臣山阴至，奉传敕旨，仰止臣请，不知愚款之乖圣怀，更疑微诚之逸天听。臣某诚惶诚恐顿首顿首死罪死罪。臣位贵官重，皆是陛下之殊私；禄厚封高，亦复陛下之绝宠。殊恨淹引日月，偷安非服，不意纶命乍降，属以重寄，纵令陛下责臣以有一割之刀，而复臣诉陛下以无再全之锦，不独顾身，亦能思国。以臣思国之虑，将尽报主之情，陛下推而察之，莫重臣罪。臣以为春苍夏昊，犹是一天；朝东暮西，未为两日。伏愿臣心不离魏阙，将致今上臣子之忠；臣身常侍仙阶，天失亡叔临终命。臣谨检故事，皇帝之母，必升尊位，又察前修，幼主之代，太後临朝。陛下若宝重天下，忧思幼主，则皇母尊位之後，乃许临朝之仪。臣竭力施功，不敢懈缓。臣诚尽矣，臣愿足焉，不堪悃款之至，累表上闻。贞观十八年十二月五日。
    ○为南大纳言致仕表
    臣年名言：臣闻年满致仕，人臣之礼也；气衰发病，人生之命也。气衰年满，臣既知之，知而忘之，未免重责。（中谢）臣位升三品，职至纳言，前兢却惕，冰渊意危；昨是今非，犬马齿截。臣平生以为性虽愚蒙，止足之分，不敢逾矩；力虽喘息，贪进之间，不敢从心。至於陛下即位，春秋甚富，臣不忍逐孤云以归髋骨，苟且延数日而报国家。岂图心事不谐，困病乍发，淹沉未几，魂气如离。臣自谓茅土封高，皇天降谴於阴罪；康衢漏尽，冥鉴结罪於夜行。臣八百户之恩，死而不朽；臣七十年之帮考以几时。伏愿陛下赐臣放归，优臣先老，以闻恩许为药石之效，以蒙敕裕为招复之方。臣欲荷表函以奏阙下，起居不辨，冠带无由，故谨遣男从五位下内藏助良良臣抗表以闻。贞观十九年四月八日。
    ○奉敕重上请不减御封表
    臣讳言：伏奉敕旨，减折御封。不恭承而止，畏切栖冰；欲扌甘默以从，诚亏底露。（中谢）臣闻天之与人，孝子业在谐命；事之随理，愚夫慎其有常。故一天下之至尊，臣不拒前敕於童稚；二千户之甚少，臣能稽旧章於志成。而今枉降中使，重叙睿情，才纳半封，更增掊挹。臣谨计入租，伏量输贡，若任士非实，恐支用或虚。陛下纵损全数，虽有谦之德；臣遂从折分，既忘爱礼之义。况皇天贵诚不贵物，臣子为道不为身。陛下臣之皇天也，请将尽诚於方寸；臣陛下之臣子也，请不失道於小铢。伏愿鸿慈回照，鉴臣血诚，仰云霄以竞惕流汗，临渊谷以累表抗闻。元庆三年二月十七日。
    ○为公卿贺朔冬至表
    臣基经等言：臣闻潜鳞游泳，乐春水於和风；稚羽来宾，拂晓云於秋月。彼微情之二物，犹感奉天，况在位之群臣，谁忘钦化？臣某等诚欢诚喜顿首顿首死罪死罪。夫三象知诚，四驺得道，斯乃寒温之平也；双离合璧，五纬连珠，斯乃至哲之事也。臣等谨案历日，十一月丙辰朔旦冬至，稽之旧章，理诚宜贺。伏惟皇帝陛下钦若无掩，升惟馨於昊天；敬授不偷，袭其自於黎庶。益古先帝之希有，旧史氏之所罕言，陛下所得之明德，至矣猗欤！日则南至，陛下向阳之美可观；星惟北拱，臣等诣阙之诚何切。圣寿无疆，明时有瑞，不胜舞拜表以闻。元庆三年十一月一日。
    ○为尚侍源朝臣全姬请罢职表
    妾全姬谨言：妾先陈悃诚，请解所职，重年远隔，单素难通，一二年来，逾增颜厚。今妾位崇三品，龄迫七旬，将假脂粉以从事，紫闼非扶杖之庭；欲催绮罗以勤公，丹悃惭悬车之义。妾不敢谦退，白日惟明，妾亦无饰词，苍天在上。伏愿殊垂降鉴，听妾诚请，避高班於贤路，养残气於幽闺。妾全姬诚惶诚恐顿首顿首死罪死罪，谨言。无庆四年。（以上见《日本图经》）
    ☆僧空海
    空海，《拾遗》卷七十二有传。
    ○献书表
    《刘希夷集》四卷。右伏奉少内记大伴氏上宣书取奉进。但恐久韫挥翰，笔不胜意，不免强书，空汗珍纸。
    王昌龄《诗格》一卷。此是在唐之日，於作者边偶得此书。古诗格等，虽有数家，近代才子，切爱此格。当今尧日丽天，薰风通地，垂拱无为，颂德溢街，不任手足，敢以奉进，庶令属文士知见之矣，还恐招耻辽豕。
    《贞元英杰六诗》三卷。元是一卷，缘书样大，卷则随大，今分三卷。文是透逸之文，书则褚临王之遗体也。比属临池之次，写得奉上。
    《飞白书》一卷，亦是在唐之日，一见此体，试书之，虎变为犬，虽未成功夫，比之献芹。伏愿天慈曲垂一览，不任葵藿之至。谨遣弟子僧实慧随状奉进。轻黩宸严，伏深战汗，谨进。宏仁二年六月二十七日。
    ○献墨本十部表
    德宗皇帝真迹一卷、欧阳询真迹一卷、大王诸舍帖一首、《不空三藏碑》一首、《岸和尚碑》一铺、徐侍郎《宝林寺诗》一卷、释令起八分一帖、谓之行草一卷、鸟兽飞白一卷。
    右虽轻乏，敢表丹诚，但恐轻法尘圣览，招耻辽豕，谨随状谨进。宏仁二年八月，沙门空海进。
    ○献毛笔表
    毛笔四管。真书一、行书一、草书一、写书一。
    右伏奉昨日进止，且教笔生坂井名清川造得奉进。空海於海西所听见如此，其中大小长短强柔齐尖者，随字势粗细，总取舍而已。简毛之法，缠纸之要，深墨藏用，并家传授讫。空海自家试看，新作者不减唐家，但恐星好各别，不允圣爱，自外八分小书之样，拓书临书之式，虽未见作，得具足口授耳。谨附清川奉进，不宣，谨进。宏仁三年六月七日。
    ○献杂文表
    《急就章》一卷、《王昌龄集》一卷、《杂诗集》四卷、《朱昼诗》一（一诗）卷、《朱千乘诗》一卷、《杂文》一卷、《王智章诗》一卷、《赞》一卷、《诏》一卷、《敕》一卷、《绎经图记》一卷。
    ○献梵字并杂文表
    沙门空海言：空海闻帝道感天，则秘录必显；皇风动地，则灵文聿兴。故能龙卦龟文，待黄牺以标用；凤书虎字，俟白姬以呈体。於焉结绳废而坟灿烂，刻木寝以五典郁兴，明皇因之而宏风扬化，苍生仰之而知往察来。不出户庭，万里对目；不因圣智，三才穷数。稽古温故，自我垂范，非书而何矣。况复悉昙之妙章，梵书之字母，体凝先佛，理含众智，所以三世觉满，尊而为师；十方萨陲，重逾身命。满界之宝，半偈难报；累劫之障，一念易断。文字之义用，大哉远哉！伏惟皇帝陛下贯三表号，减五称首，道迈规矩，明齐乌兔。露沉文下，六合无为；风动琴上，一人垂拱。玉烛调化，金镜照耀，所谓轮瑞之运，於今见矣。空海人是瓦砾，每仰金仙之风；器谢巢许，久卧尧帝之云。窟观余暇，时学印度之文。茶汤坐来，乍阅震旦之书。每见苍史古篆，右军今隶，务光韭叶，杜氏草势，未尝不野心忘忧，山情含笑。谚曰：“奴口甘，郎舌甜。”敢因斯义，欲献久矣。然犹狼籍污秽，还恐触尘圣眼，微诚潜达，先闻於天。伏奉布势海口敕，欣踊缮装《古今文字赞》、右军《兰亭碑》，及梵字、悉昙等书都一十卷，敢以奉进。伏乞天慈不嫌涓滴，一览飞尘。伏愿陛下一披梵字，梵天之护森罗；再阅神书，神人之卫逼侧。达水遥浦，忽入封疆；嵩山岫，来受正朔。常住之字，加持不坏之体；遂古之民，击耕於今辰矣。龙瑞纪官，永豫枯射；凤祥名职，放旷金阁。轻黩旒，伏深战越，沙门空海诚惶诚恐，谨言。
    《梵字悉昙字母》并《释义》一卷、《古今文字赞》三卷、《古今篆隶文体》一卷、梁武帝《草书评》一卷、王右军《兰亭碑》一卷、《昙一律师碑铭》一卷。宏仁五年闰七月八日，沙门空海进。（以上并《遍照发挥性灵集》四）
    ○献诗表
    沙门空海言：去六月二十七日，主殿助布势海将五彩吴绫锦缘五尺、屏风四帖到山房来，奉宣圣旨，令空海书两卷《古今诗人秀句》者。忽奉天命，惊悚难喻。（中略）对山握管，触物有兴，自然之应，不觉吟咏。辄抽十韵，敢书於後。伏乞天慈宥其罪过，幸甚幸甚！谨所书屏风及《秀句》本，随表奉进，轻黩圣览，伏增流汗。沙门空海诚惶诚恐，谨言。宏仁七年八月十五日。（《日本图经》引《宏法大师正传》）
    ☆观贤
    观贤，日本僧。
    ○奉勘空海遗迹状
    勘申真言根本阿梨入唐，求得法文册子三十帖，如本可纳本寺经藏，令宗长者代代相承之事。
    右就真言一宗，伏捡旧迹，根本阿梨赠大僧正法印大和尚空海，去延历末衔诏入唐，大同元年归我本朝。宏仁十一年十月二十日，皇帝御书赐大法师位任内供奉十禅师。天长元年祈雨有感，超少僧都。以同年六月六日任造东寺，别当且行造寺之事。且兴真言之教，即表请东寺为真言寺。入唐请来佛舍利法文道具，及唐阿梨付属物等，收置东寺经藏，传法供家，宛如私室。以同七年转任大僧都。和尚能知终期，东寺之事，一向委付弟子律师实慧。以去承和元年，追终焉之地归高野山。同二年三月二十一日，厌世间味，乐寂灭理，朝露永尽，夜松独遗。惟时件册子法文等，更不随身。厥後律师实慧为宗僧纲，守先师迹，次转少僧都，具建行宗事次。同弟子僧正真济为宗之长，进止宗事。此两代间，坚收东寺，都不移动。次根本阿梨舍弟子贞观寺真雅僧正，以慧宿大法师为经藏，预请度披。见僧正以去贞观十八年六月六日，令权律姨真然，请收件这日，如本可返纳东寺之□仰毕，遂至元庆三年正月三日，奄然入灭。须件法文如僧正教，返纳东寺，而真然僧正为少僧都，与宗僧正共行宗事。两人不和，件册子法文不返纳东寺，称是先师随身法文，随身持去高野，住山二三年，此间转任大僧都。至元庆八年，在京僧正永入寂灭，住山僧都转任僧正，独出守道，无傍领宗正。余年晚暮，宽平之初，遂归本山。爰请申云：公家初置山座主，寿长大法师是其元也。以同三年九月，黄叶易散，泉流难停也。寿长坚闭山，持件法文。次座主权律师无空，每常随身，往还山城。无空去延喜十六年於圆提寺卒去之後，观贤件册子早可返纳东寺之由，告知彼弟子僧等。而左右遁申，都不进纳，爰具注事由奏闻。河原院即召彼弟子僧殊下勘责，取出所给也。若非法皇御德，於凡僧等中，殆令纷失。此即以根本重物，置枝叶轻处之所致也。观贤去贞观十年生，年十五，就贞观寺真雅僧正为师承仕，同十四年受具足戒。然则十年以往之事，依文书见以传言，十一年以後事，住贞观寺所见闻也。今或人申云：件法文元产主法文，收彼私室，不收延历寺者，此又不例。何者？圆仁是後出之座主，吾师是在初制。彼山以最初座主传教大师入唐，求得天台法文，收延历寺，代代座主相承传寺，此宗亦尔，以根本制入唐，请来真言法文，收东寺，代代宗长相传。护来至後，後人人所持法文收私室，此尤可然，何以他宗末人例同宗本师乎？实以根本一师之後，枝叶繁茂，别居之寺，虽有其员，东寺是根本，自余皆枝叶。今以件法文置根本一所，枝叶诸寺，自然归仰。设令先师以件法文随身，虽云留山，今至末世，护持人乏，门徒僧纲宗之长者，取出护持，更有何妨？况元来收东寺，今亦本所代代宗长者相承者，此尤可叶先师本意也。观贤以愚昧之质，忝为宗长者，就先师遗迹，盍寻其本意乎！以前依仰旨勘申如件。延喜十九年十一月九日。（《日本图经》）
    ☆阙名
    ○释迦佛造像记
    法兴元世一年岁次辛巳十二月，鬼前太後崩。明年正月廿二日，上宫法皇执病弗，子食五後仍以劳□并着於床时。王後、王子等及与诸臣，深怀愁毒，共相发愿，仰依三宝，当造释像□尊。王身蒙此愿力，转病延寿，安住世间；若是定业，以背世者，往登净土，早升妙乘。二月廿一日癸酉，王後即世。翌日，法皇登遐。癸未年三月中，如愿敬造释迦尊像并□侍。及庄严具竟，乘斯微福，信道知识，现在安隐，出生入死，随奉三主，绍隆三宝，遂共彼岸普遍六道，法异念□得脱苦缘，同趣菩提。使司马鞍首止利佛师造（《日本图经》）。（《日本图经》）。
    
 
    ●卷一
    ☆高祖皇帝
    事迹详《全唐文》卷一。
    ○劳王君廓诏
    卿以十三人破贼十万，自古以少制众，未之前闻。非惟骁勇绝人，亦足显卿忠节也。（《册府》四百十九）
    ○问慧乘诏
    道士潘诞奏，悉达太子不能得佛，六年求道，方得成佛。是则道能生佛，佛由道成，道是佛之父师，佛乃道之子弟。故佛经云：“求於无上正真之道。”又云：“体解大道，发无上意。”外国语云“阿耨菩提”，晋音翻之“无上大道”。若以此验，道大佛小。於事可知。（《续高僧传》三十一）
</div>
    <div class="pagination">
<a href="唐文续拾_page12.html">上一页</a><span>...</span><a href="唐文续拾_page8.html">8</a><a href="唐文续拾_page9.html">9</a><a href="唐文续拾_page10.html">10</a><a href="唐文续拾_page11.html">11</a><a href="唐文续拾_page12.html">12</a><span class="current-page">13</span><a href="唐文续拾_page14.html">14</a><a href="唐文续拾_page15.html">15</a><a href="唐文续拾_page16.html">16</a><a href="唐文续拾_page17.html">17</a><a href="唐文续拾_page18.html">18</a><span>...</span><a href="唐文续拾_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
