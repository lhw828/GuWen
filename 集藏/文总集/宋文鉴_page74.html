<!DOCTYPE html>
<html>
<head>
    <meta charset="UTF-8">
    <title>宋文鉴 - 第 74 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 74 页/共 75 页</h1>
    <div class="content">　　呜呼惟我皇考崇公卜吉于泷冈之六十年其子修始克表于其阡非敢缓也盖有待也修不幸生四歳而孤太夫人守节自誓居贫自力于衣食以长以教俾至于成人太夫人告修曰汝父为吏亷而好施与喜宾客其俸禄虽薄常不使有余曰无以是为我累故其亡也无一瓦之覆一垅之植以庇而为生吾何恃而能自守邪吾于汝父知其一二以有待于汝也自吾为汝家妇不及事吾姑然知汝父之能养也汝孤而幼吾不能知汝之必有立然知汝父之必将有后也吾之始归也汝父免于母丧方逾年嵗时祭祀则必涕泣曰祭而丰不如养之薄也间御酒食则又涕泣曰昔常不足而今有余其何及也吾始一二见之以为新免于丧适然耳既而其后常然至其终身未尝不然吾虽不及事姑而以此知汝父之能养也汝父为吏尝夜烛治官书屡废而叹吾问之则曰此死狱也我求其生不得尔吾曰生可求乎曰求其生而不得则死者与我皆无恨矧求而有得邪以其有得则知不求而死者有恨也夫常求其生犹失之死而世常求其死也囘顾乳者抱汝而立于旁因指而叹曰术者谓我嵗行在戍将死使其言然吾不及见儿之立也后当以我语告之其平居教他子弟常用此语吾耳熟焉故能详也其施于外事吾不能知其居于家无所矜饰而所为如此是真发于中者邪呜呼其心厚于仁者邪此吾知汝父之必将有后也汝其勉之夫养不必丰要于孝利虽不得博于物要其心之厚于仁吾不能教汝此汝父之志也修泣而志之不敢忘先公少孤力学咸平三年进士及第为道州判官泗绵二州推官又为泰州判官享年五十有九葬沙溪之泷冈太夫人姓郑氏考讳徳仪世为江南名族太夫人恭俭仁爱而有礼初封福昌县太君进封乐安安康彭城三郡太君自其家少微时治其家以俭约其后常不使过之曰吾儿不能苟合于世俭薄所以居患难也其后修贬夷陵太夫人言笑自若曰汝家故贫贱也吾处之有素矣汝能安之吾亦安矣自先公之亡二十年修始得禄而养又十有二年列官于朝始得赠封其亲又十年修为龙图阁直学士吏部郎中留守南京太夫人以疾卒于官舎享年七十有二又八年修以非才入副枢宻遂叅政事又七年而罢自登二府天子推恩褒其三世盖自嘉祐以来逢国大庆必加宠锡皇曾祖府君累赠金紫光禄大夫太师中书令曾祖妣累封楚国太夫人皇祖府君累赠金紫光禄大夫太师中书令兼尚书令祖妣累封吴国太夫人皇考崇公累赠金紫光禄大夫太师中书令兼尚书令皇妣累封越国太夫人今上初郊皇考赐爵为崇国公太夫人进号魏国于是小子修泣而言曰呜呼为善无不报而迟速有时此理之常也惟我祖考积善成徳宜享其隆虽不克有于其躬而赐爵受封显荣褒大实有三朝之锡命是足以表见于后世而庇赖其子孙矣乃列其世谱具刻于碑既又载我皇考崇公之遗训太夫人之所以教而有待于修者并揭于阡俾知夫小子修之徳薄能鲜遭时窃位而幸全大节不辱其先者其来有自熈寜三年嵗次庚戌四月辛酉十五日乙亥男推诚保徳崇仁翊戴功臣观文殿学士特进行兵部尚书知青州军州事兼管内劝农使充京东东路安抚使上柱国乐安郡开国公食邑四千三百戸食实封一千二百户修表
　　处士征君墓表　　　　　　　　　王安石
　　淮之南有善士三人皆居于真州之扬子杜君者寓于医无贫富贵贱请之辄往与之财非义辄谢而不受时时穷空几不能以自存而未尝有不足之色盖善言性命之理而其心旷然无累于物而予尝与之语久之而不厌也徐君忠信笃实遇人至谨虽疾病召筮不正衣巾不见寓于筮日得百数十钱则止不更筮也能为诗亦好属文有集若干巻两人者以医筮故多为贤士大夫所知而征君独不闻于世征君者讳某字某事其母夫人至孝居鄊里恂恂恭谨乐振人之穷急而未尝与人校曲直好蓄书能为诗有子五人而教其三人为进士某今为某官某今为某官某亦再贡于鄊征君与两人者相为友至驩而莫逆也两人者皆先征君以死而征君以某年某月甲子终于家年七十七噫古者一鄊之善士必有以贵于一鄊一国之善士必有以贵于一国此道亡也久矣余独私爱夫三人者而乐为好事者道之而征君之子又以请于是书以遗之使之镵诸墓上杜君讳婴字太和徐君讳仲坚字某
　　外祖母黄夫人墓表　　　　　　　王安石
　　外祖夫人黄氏生二十二年归吴氏归五十年而卒三月而塟康定二年十二月也夫人渊静裕和不强而安事舅姑夫抚字皆顺适吴氏内外族甚大朝夕相与居嵗时以辞币酒食相缀接卒夫人之世戚疏愚良无一间言又喜书史晓大致往往引以辅导处士信厚闻于鄊子为士无亏行繄夫人之助夫人资寡言笑声若不能出虽族人亦不知其晓书史也安石外孙也故得之详明道中过舅家夫人春秋髙矣视其礼犹若女妇然视其色不知其有喜愠也病且革以薄葬命子亿其可谓以正始终也已舅藩既志其塟四年安石还自扬州复其墓复表曰圣人之教必繇闺门始后世志于教者亦未之勤而已天下相重以戾相荡以侈疣然斁矣自公卿大夫无完徳岂或女妇然或者女妇居不识防屏笑言不闻邻里是职然也置则悖矣然其死也闻人传焉以美之是亦教之熄也人人之不能然也传焉以美之宜也矧如夫人者有不可表耶于戏
　　程伯淳墓表　　　　　　　　　程　頥
　　先生名颢字伯淳葬于伊川潞国太师题其墓曰明道先生弟頥序其所以而刻之石曰周公没圣人之道不行孟轲死圣人之学不传道不行百世无善治学不传千载无真儒无善治士犹得以明乎善治之道以淑诸人以传诸后无真儒天下贸贸焉莫知所之人欲肆而天理灭矣先生生千四百年之后得不传之学于遗经志将以斯道觉斯民天不慗遗哲人早世鄊人士大夫相与议曰道之不明也久矣先生出倡圣学以示人辨异端辟邪説开歴古之沈迷圣人之道得先生而后明为功大矣于是帝师采众议而为之称以表其墓学者之于道知所向然后见斯人之为功知所至然后见斯名之称情山可夷谷可堙明道之名亘万世而常存勒石墓旁以诏后人
　　吕和叔墓表　　　　　　　　　范　育
　　元丰五年嵗次壬戌六月癸酉吕君和叔卒九月乙已从塟骊山之趾先大夫之墓其孤义山请识以文惟君明善至学性之所得者尽之于心心之所知者践之于身妻子刑之朋友信之鄊党宗之可谓至诚敏徳者矣乃表其墓曰诚徳君子而系其身行云君讳大钧字和叔其先汲郡人皇考鹄赠司封员外郎王考通太常博士赠兵部侍郎考蕡比部郎中赠左谏议大夫由兵部塟京兆之蓝田故子孙为其县人焉初谏议学游未仕教子六人后五人相继登科知名当世其季贤而早死缙绅士大夫传其家声以为美谈君其第三子也中进士乙科调秦州右司理叅军监延州折博务改光禄寺丞知耀州三原县请代亲入蜀移绵州巴西县谏议致仕居里君亦移疾不行丞相韩公子华宣抚陜西河东辟书冩机密文字府罢移福州侯官县故相曾宣靖公镇京兆荐泾阳县皆不赴丁谏议忧服除独家居讲道数年仲兄龙图阁待制大防请监鳯翔府造船务君起就之官制改为宣义郎防诏伐西夏鄜延路转运司檄君从事法为可辞使者请于朝君亦以礼际善而得行乃往从君亦尽力不苟以避使者愈贤之荐管勾文字数月感疾卒延州官舍享年五十有二君性纯厚易直强明正亮所行不二于心所知不二于行其学以孔子下学上达之心立其志以孟子集义之功养其徳以顔子克已复礼之用厉其行其要归之诚明不息不为众人沮之而疑小辨夺之而屈势利刼之而囘知力穷之而止其自任以圣贤之重如此盖大学之教不明于世者千五百年先是扶风张先生子厚闻而知之而学者未之信也君于先生为同年友一言而契往执弟子礼问焉君谓始学必先行其所知而已若夫道性命之际正惟躬行礼义久则至焉先生以谓学不造约虽劳而艰于进徳且谓君勉之当自悟君乃信已不疑设其义陈其数倡而行之将以抗横流继絶学毅然不恤人之非间已也先生亦叹其勇为不可及始居諌议丧衰麻殡敛奠祭之事悉捐俗习事尚一仿诸礼后乃寖行于冠昏饮酒相见庆吊之间其文节粲然可观人人皆识其义相与起好矜行一朝知礼义之可贵久之君之志既克少施而于趣时求中未能沛然不疑然后信先生之学本末不可逾以造约为先务矣先生既殁君益脩明其学援是道推之以善俗且必于吾身亲见之既而曰有命不得于今必得于后世其始讲脩先王之法曰如有用我者举而措之而已既又知夫君子之徳不存焉虽不信而不悔始也急于行已既乃至而不迫优游乎道之可乐始也严于率人既乃和而不懈使学者趋而不厌呜呼非持久不已孰能与于此君疾命扫室正席黙坐问者至语未终而殁其徒闻疾或自家于官所及讣至相率迎其丧逺至数十百里贫者位于别馆哭之卒时夫人种氏治其丧如君所以治谏议之丧其孤既塟而祭于家必以礼呜呼死生之际安而不惑可以见养之至道行乎妻子善信乎朋友乡党可以见诚之感君与人语必因其所可及而喻诸义治经説徳于身践而心解其文章不作于无用尝譔次井田兵制为图籍案之易易大臣有荐官邸教授者法当献文君上天下为一家中国为一人赋推是道也忾乎天下矣君始娶马氏再娶则种夫人也子义山能传其父学孙男麟愈舟女一呜呼仲尼七十而变化不息顔子短命未见其止曾子老而徳优先生有言乐正子与舜同术顾其行有未至若君之术与圣人同其至足以观之惜乎不得见其老放乎致极以立乎圣人之门一朝之遇措乎天下国家乃中身而止矣乌乎君之自信其所行以致其所及可为众人道者也若信诸已而知乎天者则又非众人之所可知必有君子而知君者矣安得孔子之门人与论君之徳者乎
　　神道碑
　　资政殿学士礼部侍郎范文正公神道碑铭
　　欧阳修
　　皇祐四年五月甲子资政殿学士尚书礼部侍郎汝南文正公薨于徐州以其年十有二月壬申葬于河南尹樊里之万安山下公讳仲淹字希文五代之际世家苏州事吴越太宗皇帝时吴越献其地公之皇考从钱俶朝京师后为武寜军掌书记以卒公生二嵗而孤母夫人贫无依再适长山朱氏既长知其世家感泣去之南都入学舍扫一室昼夜讲诵其起居饮食人所不堪而公益自刻苦居五年大通六经之防为文章论説必本于仁义祥符八年举进士礼部选第一遂中乙科为广徳军司理叅军始归迎其母以养及公既贵天子赠公曾祖苏州粮料判官讳某为太保祖秘书监讳某为太傅考讳某为太师妣谢氏为吴国夫人公少有大节于富贵贫贱毁誉欢戚不一动其心而慨然有志于天下常自诵曰士当先天下之忧而忧后天下之乐而乐也其事上遇人一以自信不择利害为趋舍其所有为必尽其方曰为之自我者当如是其成与否有不在我者虽圣贤不能必吾岂苟哉天圣中晏丞相荐公文学以大理寺丞为秘阁校理以言事忤章献太后防通判河中府久之上记其忠召拜右司谏当太后临朝听政时以至日大防前殿上将率百官为夀有司已具公上疏言天子无北面且开后世弱人主以强母后之渐其事遂已又上书请还政天子不报及太后崩言事者希防多求太后时事欲深治之公独以谓太后受托先帝保佑圣躬始终十年未见过失宜掩其小故以全大徳初太后有遗命立杨太妃代为太后公谏曰太后母号也自古无代立者由是罢其册命是嵗大旱蝗奉使安抚东南使还防郭皇后废率谏官御史伏阁争不能得贬知睦州又徙苏州嵗余即拜礼部员外郎天章阁待制召还益论时政阙失而大臣权幸多忌恶之居数月以公知开封府开封素号难治公治有声事日益简暇则益取古今治乱安危为上开説又为百官图以献曰仕人各以其材而百职修尧舜之治不过此也因指其迁进迟速次序曰如此而可以为公可以为私亦不可以不察由是吕丞相怒至交论上前公求对辨语切坐落职知饶州明年吕公亦罢公徙润州又徙越州而赵元昊反河西上复召相吕公乃以公为陜西经畧安抚副使迁龙图阁直学士是时新失大将延州危公请自守鄜延扞贼乃知延州元昊遣人遗书以求和公以谓无事请和难信且书有僭号不可以闻乃自为书告以逆顺成败之説甚辩坐擅复书夺一官知耀州未逾月徙知庆州既而四路置帅以公为环庆路经畧安抚招讨使兵马都部署累迁谏议大夫枢宻直学士公为将务持重不急近功小利于延州筑青涧城垦营田复承平永平废寨熟归业者数万戸于庆州城大顺以据要害又城细腰胡芦于是明珠灭臧等大族皆去贼为中国用自边制久隳至兵与将常不相识公始分延州兵为六将训练齐整诸路皆用以为法公之所在贼不敢犯人或疑公见敌应变为如何至其城大顺也一旦引兵出诸将不知所向军至柔逺始号令告其地处使往筑城至于版筑之用大小毕具而军中初不知贼以骑三万来争公戒诸将战而贼走追勿过河已而贼果走追者不渡而河外果有伏贼失计乃引去于是诸将皆服公为不可及公待将吏必使畏法而爱已所得赐赉皆以上意分赐诸将使自为谢诸蕃质子纵其出入无一人逃者蕃长来见召之卧内屏人彻衞与语不疑公居三嵗士勇边实恩信大洽乃决防谋取横山复灵武而元昊数遣使称臣请和上亦召公归矣初西人籍其鄊兵者十数万既而黥以为军惟公所部但刺其手公去兵罢独得复为民其于两路既得熟羌为用使以守边因徙屯兵就食内地而纾西人馈挽之劳其所设施去而人徳之与守其法不敢变者至今尤多自公坐吕公贬羣士大夫各持二公曲直吕公患之凡直公者皆指为党或坐窜逐及吕公复相公亦再起被用于是二公驩然相约戮力平贼天下之士皆以此多二公然朋党之论遂起而不能止上既贤公可大用故卒置羣议而用之庆厯三年春召为枢宻副使五让不许乃就道既至数月以为叅知政事每进见必以太平责之公叹曰上之用我者至矣然事有先后而革弊于久安非朝夕可也既而上再赐手诏趣使条天下事又开天章阁召见赐坐授以纸笔使疏于前公惶恐避席始退而条列时所宜先者十数事上之其诏天下兴学取士先徳行不专文辞革磨勘例迁以别能否减任子之数而除滥官用农桑考课守宰等事方施行而磨勘任子之法侥幸之人皆不便因相与腾口而嫉公者亦幸外有言喜为之佐佑防边奏有警公即请行乃以公为河东陜西宣抚使至则上书愿复守边即拜资政殿学士知邠州兼陜西路安抚使其知政事才一嵗而罢有司悉奏罢公前所施行而复其故言者遂以危事中之赖上察其忠不听是时夏人已称臣公因以疾请邓州守邓三嵗求知杭州又徙青州公益病又求知颍州肩舁至徐遂不起享年六十有四方公之病上赐药存问既薨辍朝一日以其遗表无所请使就问其家所欲赠以兵部尚书所以哀防之甚厚公为人外和内刚乐善泛爱丧其母时尚贫终身非宾客食不重肉临财好施意豁如也及退而视其私妻子仅给衣食其为政所至民多立祠画像其行已临事自山林处士里闾田野之人外至边陲莫不知其名字而乐道其事者甚众及其世次官爵志于墓谱于家藏于有司者皆不论著着其系天下国家之大者亦公之志也欤铭曰范于吴越世实陪臣俶纳山川及其士民范始来北中间几息公奋自躬与时偕逢事有罪功言有违从岂公必能天子用公其艰其劳一其初终夏童跳边乘吏殆安帝命公往问彼骄顽有不听顺锄其穴根公居三年怯勇隳完儿怜兽扰卒俾来臣夏人在廷其事方议帝趣公来以就予治公拜稽首兹为难哉初匪其难在其终之羣言营营卒壊于成匪恶其成惟公是倾不倾不危天子之明存有显荣殁有赠諡藏其子孙宠及后世惟百有位可劝无怠
　　太尉王文正公神道碑铭　　　　欧阳修
　　至和二年七月乙未枢宻直学士右谏议大夫王素奏事殿中已而泣且言曰臣之先臣旦相真宗皇帝十有八年今臣素又得待罪侍从之臣惟是先臣之训其遗业余烈臣实无似不能显大而墓碑至今无辞以刻惟陛下哀怜不忘先帝之臣以假宠于王氏而朂其子孙天子曰呜呼惟汝父旦事我文考真宗叶徳一心克终厥位有始有卒其可谓全徳元老矣汝素以是刻于碑素拜稽首泣而出明日有诏史馆修撰欧阳修曰王旦墓碑未立汝可以铭臣修谨按故推诚保顺同徳守正翊戴功臣开府仪同三司守太尉充玉清昭应宫使上柱国太原郡开国公赠太师尚书令兼中书令追封魏国公諡曰文正王公讳旦字子明大名莘人也皇曾祖讳言滑州黎阳令追封许国公皇祖讳彻左拾遗追封鲁国公皇考讳祐尚书兵部侍郎追封晋国公皆累赠太师尚书令兼中书令曽祖妣姚氏鲁国夫人祖妣田氏秦国夫人妣任氏徐国夫人边氏秦国夫人公之皇考以文章自显汉周之际逮事太祖太宗为名臣尝谕杜重威使无反汉拒卢多逊害赵普之谋以百口明符彦卿无罪故世多称王氏有阴徳公之皇考亦自植三槐于庭曰吾之后世必有为三公者此其所以志也公少好学有文太平兴国五年进士及第为大理评事知临江县监潭州银场再迁著作佐郎与编文苑英华迁殿中丞通判郑濠二州王禹偁荐其材任转运使驿召至京师辞不受献其所为文章得试直史馆迁右正言知制诰知淳化三年礼部贡举迁虞部员外郎同判吏部流内铨知考课院右谏议大夫赵昌言叅知政事公以壻避嫌求解职太宗嘉之改礼部郎中集贤殿修撰昌言罢复知制诰仍兼修撰判院事召赐金紫久之迁兵部郎中居职真宗即位拜中书舍人数日召为翰林学士知审官院通进银台封驳事公为人严重能任大事避逺权势不可干以私由是真宗益知其贤钱若水名能知人常称公曰真宰相器也若水为枢宻副使罢召对苑中问谁可大用者若水言公可用真宗曰吾固已知之矣咸平三年又知礼部贡举居数日拜给事中同知枢宻院事明年以工部侍郎叅知政事再迁刑部侍郎景徳元年契丹犯边真宗幸澶州雍王元份留守东京得暴疾命公驰自行在代元份留守二年迁尚书左丞三年拜工部尚书同中书门下平章事集贤殿大学士监脩国史是时契丹初请盟赵徳明亦纳誓约愿守河西故地二边罢兵不用真宗遂欲以无事治天下公以为宋兴三世祖宗之法具在故其为相务行故事慎所改作进退能否赏罚必当真宗久而益信之所言无不听虽他宰相大臣有所请必曰王某以为如何事无大小非公所言不决公在相位十余年外无夷狄之虞兵革不用海内富贵羣工百司各得其职故天下至今称为贤宰相公于用人不以名誉必求其实苛贤且材矣必久其官而众以为宜某职然后迁其所荐引人未尝知冦凖为枢宻使当罢使人私公求为使相公大惊曰将相之任岂可求耶且吾不受私请凖深恨之已而制出除凖武胜军莭度使同中书门下平章事凖入见涕泣曰非陛下知臣安能至此真宗具道公所以荐凖者凖始媿叹以为不可及故叅知政事李穆子行简有贤行以将作监丞居于家真宗召见慰劳之迁太子中允初遣使者召之不知其所止真宗命至中书问王某然后人知行简公所荐也公自知制诰至为相荐士尤多其后公薨史官修真宗实録得内出奏章乃知朝廷之士多公所荐者公与人寡言笑其语虽简而能以理屈人黙然终日莫能窥其际及奏事上前羣臣异同公徐一言以定今上为皇太子太子谕徳见公称太子学书有法公曰谕徳之职止于是耶赵徳明言民饥求粮百万斛大臣皆曰徳明新纳誓而敢违请以诏书责之真宗以问公公请勅有司具粟百万于京师诏徳明来取真宗大喜徳明得诏书惭且拜曰朝廷有人大中祥符中天下大蝗真宗使人于野得死蝗以示大臣明日他宰相有袖死蝗以进者曰蝗实死矣请示于朝率百官贺公独以为不可后数日方奏事飞蝗蔽天真宗顾公曰使百官方贺而蝗如此岂不为天下笑耶宦者刘承规以忠谨得幸病且死求为节度使真宗以语公曰承规待此以瞑目公执以为不可曰他日将有求为枢宻使者奈何至今内臣官不过留后公任事久人有谤公于上者公辄引咎未尝自辨至人有过失虽人主盛怒可辨者辨之必得而后已荣王宫火延前殿有言非天灾请置狱劾火事当坐死者百余人公独请见曰始失火时陛下以罪已诏天下而臣等皆上章待罪今反归咎于人何以示信且火虽有迹寜知非天谴耶由是当坐者皆免日者上书言宫禁事坐诛籍其家得朝士所与往还占问吉凶之説真宗怒欲付御史问状公曰此人之常情且语不及朝廷不足罪真宗怒不解公因自取尝所占问之书进曰臣少贱时不免为此必以为罪愿并臣付狱真宗曰此事已发何可免公曰臣为宰相执国法岂可自为之幸于不发而以罪人真宗意解公至中书悉焚所得书既而真宗悔复驰取之公曰臣已焚之矣由是获免者众公累官至太保以病求罢入见滋福殿真宗曰朕方以大事托卿而卿疾如此因命皇太子拜公公言皇太子盛徳必任陛下事因荐可为大臣者十余人其后不至宰相者李及凌防二人而已然亦皆为名臣公屡以疾请真宗不得已拜公太尉兼侍中五日一朝视事遇军国大事不以时入叅决公益惶恐因卧不起以疾恳解册拜太尉玉清昭应宫使自公病使者存问日常三四真宗手自和药赐之疾亟遽幸其第赐以白金五千两辞不受以天禧元年九月癸酉薨于家享年六十有一真宗临哭辍视朝三日发哀于苑中其子弟门人故吏皆被恩泽即以其年十一月庚申塟公于开封府开封县新里鄊大边村公娶赵氏荣国夫人后公若干年卒子男三人长曰司封郎中雍次曰赞善大夫冲次曰素女四人长适太子太傅韩亿次适兵部员外郎直集贤院苏耆次适右正言范令孙次适龙图阁直学士兵部郎中吕公弼公事寡嫂谨与其弟旭相友悌尤笃任以家事一无所问而务以俭约率励子弟使在富贵不知为骄侈兄子睦欲举进士公曰吾常以太盛为惧其可与寒士争进至其薨也子素犹未官遗表不求恩泽有文集二十巻干兴元年诏配享真宗庙廷臣修曰景徳祥符之际盛矣观公之所以相而先帝之所以用公者可谓至哉是以君明臣贤徳显名尊生而俱享其荣殁而长配于庙可谓有始有卒如明诏所褒昔者烝民江汉推大臣下之事所以见任贤使能之功虽曰山甫穆公之诗实歌宣王之徳也臣谨考国史实録至于缙绅故老之传得公终始之节而録可纪者辄声为铭诗昭示后世以彰先帝之明以称圣恩褒显王氏流泽子孙与宋无极之意铭曰
　　烈烈魏公相我眞宗眞庙翼翼魏公配食公相眞宗不言以躬时有大事事有大疑匪卜匪筮公为蓍公在相位终日如黙问其边方包裹兵革问其卿士百工以职问其庶民耕织衣食相有赏罚功当罪明相所黜升惟否惟能执其权衡万物之平孰不事君胡能必信孰不为相其谁有终公薨于位太尉之崇天子孝思来荐清庙侑我圣考惟时元老天子念功报公之隆春秋从享万祀无穷作为诗歌以谂庙工








　　宋文鉴巻一百四十五
　　钦定四库全书
　　宋文鉴巻一百四十六
　　宋　吕祖谦　编
　　神道碑铭
　　晏元献公神道碑铭　　　　　　　欧阳修
　　至和元年六月观文殿大学士行兵部尚书西京留守临淄公以疾归于京师八月疾少间入见天子曰噫予旧学之臣也乃留侍讲迩英阁诏五日一朝前殿明年正月疾作不能朝勅太医朝夕往视有司除道将幸其家公叹曰吾无状乃以疾病忧吾君即驰奏曰臣疾少间行愈矣乃止其月丁亥以公薨闻天子震悼亟临其丧以不即视公为恨赠公司空兼侍中諡曰元献有司请辍视朝一日诏特辍二日以其年三月癸酉塟公于许州阳翟县麦秀鄊之北原既塟赐其墓隧之碑首曰旧学之碑既又勅史臣修考次公事具书于碑下臣修伏读国史见真宗皇帝时天下无事天子方推让功徳祠祀天地山川讲礼乐以文颂声而儒学文章隽贤伟异之人出公世家江西之临川年始十四一日起田里进见天子时方亲阅天下贡士防廷中者千余人与夫宫臣衞官拥列圜视公不动声气操笔为文辞立成以献天子嘉赏赐同进士出身遂登馆阁掌书命以文章为天下所宗逮陛下养徳东宫先帝选用臣属即以公遗陛下由王官宫臣卒登宰相凡所以辅道圣徳忧勤国家有旧有劳自始至卒五十余年公既薨而先帝之名臣与陛下东宫之旧人皆无在者宜其褒宠优异比公甘盘臣修幸得执笔史官奉明诏谨昧死上临淄公事曰公讳殊字同叔姓晏氏其世次晦显徙迁不常自其髙祖讳墉唐咸通中举进士卒官江西始着籍于髙安其后三世不显曾祖讳延昌又徙其籍于临川祖讳郜追封英国公考讳固追封秦国公自曾祖以下皆用公贵累赠开府仪同三司太师中书令兼尚书令曾祖妣张氏陈国太夫人祖妣傅氏许国太夫人妣吴氏唐国太夫人公生七歳知学问为文章鄊里号为神童故丞相张文节公安抚江西得公以闻真宗召见既赐出身后二日又召试诗赋论公徐启曰臣尝私习此赋不敢隠真宗益嗟异之因试以他题以为秘书省正字置之秘阁使得悉读秘书命故仆射陈文僖公视其学明年献其所为文召试中书迁太常寺奉礼郎封祀太山推恩迁光禄寺丞数月充集贤校理明年迁著作佐郎丁父忧去官已而真宗思之即其家起复命淮南发运使具舟送之京师从祀太清宫赐绯衣银鱼同判太常礼院又丁母忧求去官服丧不许今天子始封升王公以选为府记室叅军再迁左正言直史馆今天子为皇太子以户部员外郎充太子舎人赐金紫知制诰判集贤院迁翰林学士充景灵宫判官太子左庶子兼判太常寺知礼仪院公既以道徳文章佐佑东宫真宗每所谘访多以方寸小纸细书问之由是叅与机宻凡所对必以其藁进示不泄其后悉阅真宗阁中遗书得公所进藁类为八十巻藏之禁中人莫之见也初真宗遗诏章献明肃太后权听军国事宰相丁谓枢宻使曹利用各欲独见奏事无敢决其议者公建言羣臣奏事太后者垂帘听之皆毋得见议遂定干兴元年拜右谏议大夫兼侍读学士迁给事中景灵宫副使判吏部流内铨以易侍讲崇政殿迁礼部侍郎知审官院为枢宻副使迁刑部侍郎上疏论张耆不可为枢宻使由是忤太后防坐以笏击其仆误折其齿罢留守南京大兴学校以教诸生自五代以来天下学废兴自公始召拜御史中丞改兵部侍郎兼秘书监资政殿学士翰林侍读学士知天圣八年礼部贡举明年为三司使复为枢宻副使未拜改叅知政事迁尚书左丞太后谒太庙有请服衮冕者太后以问公公以周官后服对太后崩大臣执政者皆罢公为礼部尚书知亳州徙知陈州迁刑部尚书复召为御史中丞又为三司使知枢宻院事拜枢宻使再加检校太尉同中书门下平章事庆厯三年三月遂以刑部尚书居相位充集贤殿大学士兼枢宻使自公复召用而赵元昊反师出陜西天下弊于兵公数建利害请罢监军兼以阵图授诸将使得应敌为攻守及制财用为出入之要皆有法天子悉为施行自宫禁先以率天下而财赋之职悉归有司卒能以谋臣元昊使听约束乃还其王号公为人刚简遇人必以诚虽处富贵如寒士罇酒相对欢如也得一善称之如已出当世知名之士如范仲淹孔道辅等皆出其门及为相益务进贤才当公居相府时范仲淹韩琦冨弼皆进用至于台阁多一时之贤天子既厌西兵闵天下困弊奋然有意遂欲因羣材以更治数诏大臣条天下事方施行而小人权幸皆不便明年秋防公以事罢而仲淹等相次亦皆去事遂已公既罢以工部尚书知颍州徙知陈州又徙许州三迁户部尚书拜观文殿大学士知永兴军充一路都部署安抚使徙知河南府西京留守累进阶至开府仪同三司勲上柱国爵临淄公食邑一万二千戸实封三千七百户公享年六十有五自少笃学至其病亟犹手不释巻有文集二百四十巻尝奉勅修上训及真宗实録又集类古今文章为集选二百巻其为政敏而务以简便其民其于家严子弟之见有时事寡姊孝谨未尝为子弟求恩泽其在陈州上问宰相曰晏某居外未尝有所请其亦有所欲邪宰相以告公公自为表问起居而已故其薨也天子尤哀悼之赐予加等以其子承裕为崇文院检讨孙及甥之未官者九人皆命以官公初娶李氏工部侍郎虚己之女次孟氏屯田员外郎虚舟之女封钜鹿郡夫人次王氏太师尚书令超之女封荣国夫人子八人长曰居厚太理评事早卒次承裕尚书屯田员外郎宣礼賛善大夫崇让著作佐郎明逺祗徳皆大理评事几道传正皆太常寺太祝女六人长适户部侍郎同中书门下平章事富弼次适礼部侍郎三司使杨察其四尚幼孙十有二人公既乐善而称为知人士之显于朝者多公所荐达至择其女之所从又得二人者如此可谓贤也巳铭曰
　　有姜之裔齐为晏氏齐在春秋晏显诸侯传载桓子婴称于丘其后无闻不亡仅存有炜自公厥声以振公之显声实相天子天子曰噫予考真宗唯多名臣以臻盛隆汝初事我王官东宫以暨相予始卒一躬辅我以徳有劳于邦公疾在外来归自洛天子曰留汝予旧学凡今在庭莫如汝旧孰以畀予唯予圣考今既亡矣孰为予老何以赠之司空侍中礼则有加予思何穷有篆其文在其碑首天子之褒史臣有诏铭以述之永昭厥后
　　王武恭公神道碑铭　　　　　　欧阳修
　　惟王氏之先为常山真定人后世葬河南宻县而宻分入于管城遂为郑州管城人其封国仍世于鲁武康公事太宗皇帝秉节治戎出征入卫乃受遗诏辅真宗有劳有勤报防追崇以有兹鲁国是生鲁武恭公少以父任为西头供奉官至道二年遣五将讨李继迁公从武康公出铁门为先锋杀获甚众军至乌白池诸将失期不得进公告其父曰归师过险争必乱乃以兵前守隘号其军曰乱行者斩由是士卒无敢先后虽武康公亦为之按辔追兵望其军整不敢近武康公叹曰王氏有子矣后以御前忠佐为军头廵检邢洺男子张洪霸聚盗二州间歴年吏不能捕公以毡车载勇士为妇人服盛饰诱之邯郸道中贼党争前邀刼遂皆就擒由是知名公以将家子宿卫真宗为内殿直殿前佐班都虞捧日左厢都指挥使累迁英州团练使今天子即位改博州团练使知广信军徙知冀州迁康州防御使歴龙神卫捧日天武四厢都指挥使侍卫亲军歩军马军殿前都虞歩军副都指挥使桂福二州观察使是时章献太后犹临朝有诏补一军吏公曰补吏军政也敢挟诏书以干吾军亟请罢之太后固欲与之公不奉诏乃止及太后上僊有司请衞士坐甲公以为故事无为太后丧坐甲又不奉诏于是天子知公可任大事明道二年拜检校太保签署枢宻院事遂为副使明年以奉国军留后同知院事又明年领安徳军节度使又明年加检校太尉宣徽南院使公为将善抚士而识与不识皆喜为之称誉其状貌雄伟动人虽里儿巷妇外至边方皆知其名氏御史中丞孔道辅等因事以为言乃罢公枢宻拜武寜军节度使言者不已即以为右千牛衞上将军知随州士皆为之惧公举止言色如平时惟不接宾客而已久之徙知曹州而孔道辅卒客有谓公曰此害公者也公愀然曰孔公以职言事岂害我者可惜朝廷亡一直臣于是言者终身以为愧而士大夫服公为有量庆厯二年起公为保静军留后知青州未行而契丹聚兵幽涿遣使者有所求自河以北皆警乃拜公保静军节度使知澶州契丹使者过澶州见公喜曰闻公名久矣乃得见于此邪公为言已衰老中国多贤士大夫因指坐客歴陈其世家使者悚听是歳徙真定府定州等路都部署改宣徽南院使判成徳军未行徙判定州兼三路都部署公治其军无挠其私亦不贷其过居顷之士皆可用契丹使人觇其军或劝公执而戮之公曰吾军整而和使觇者得吾实以归是屈人兵以不战也明日大阅于郊公执桴鼓誓师号令简明进退坐作肃然无声乃下令曰具糗粮听皷声视吾旗所乡契丹闻之震恐防复议和兵解徙知陈州道过京师天子遣中贵人问公欲见否公谢曰备边无功幸得防恩徙内地不敢见明年徙河阳不行以宣徽使奉朝请已而出判相州六年拜同中书门下平章事判澶州明年徙郑州封祁国公又明年乞骸骨不许以为防灵观使已而复判郑州徙澶州除集庆军节度使徙封冀国公皇祐三年遂以太子太师致仕大朝防许缀中书门下班居一嵗天子思之起为河阳三城节度使同中书门下平章事判郑州六年以本官为枢宻使徙封鲁国公既而上以富公弼为宰相是嵗契丹使者来公与之射使者曰天子以公典枢宻而用富公为相得人矣语闻上喜赐公御弓一矢五十公善射至老不衰常侍上射辞曰幸得备位大臣举止为天下所视臣老矣恐不能胜弓矢上再三谕之乃手二矢更拜一发中之遂将释复位上固勉之再发又中由是左右皆欢呼赐以袭衣金带自寳元庆厯之间元昊叛河西兵出久无功士大夫争进计防多所改作公笑曰奈何纷纷兵法不如是也使士知畏爱而怯者勇勇者不骄以吾可胜因敌而胜之尔岂多言哉其在枢宻亦尝自请临边不许凡大谋议必以咨之其在外则遣中贵人诏问其言多见施用公自致仕复起掌枢宻凡三嵗以老求去位至六七上为之不得已以为景灵宫使徙忠武军节度使又以为同羣牧制置使五日一朝给扶者以子若孙一人是嵗公年七十有八矣明年二月辛未以疾薨于家诏辍视朝二日发哀于苑中赠太尉中书令其遗言曰臣有俸禄足以具死事不敢复累朝廷愿无遣使者防丧无厚赙赠天子恻然哀其志以黄金百两白金三千两赐其家固辞不许以其年五月甲申塟于管城明年有诏史臣刻其墓碑臣愚以谓自国家西定河湟北通契丹罢兵不用几四十年一日元昊叛幽燕亦犯约二边骚动而老臣宿将无在者公于是时屹然为中国钜人名将虽未尝躬矢石攻坚摧敌而恩信已足抚士卒声名已足动四海遂登朝廷典掌枢宻以老还仕复起于家保有富贵享终夀考虽古之将帅及于是者其几何人至于出入勤劳之节与其进退绸缪君臣之恩意可以褒劝后世如古诗书所载皆应法可书谨按鲁武恭公讳徳用字元辅曾祖讳方追封蒋国公祖讳元追封防国公皆赠中书令父讳超建雄军节度使赠尚书令追封鲁国公諡曰武康公娶宋氏武胜军节度使延渥之女初为安定郡夫人追封荣国夫人五男四女长曰咸熈东头供奉官蚤卒次曰咸融西京左藏库使果州团练使次曰咸庶内殿崇班早卒次曰咸英供备库副使次曰咸康内殿承制铭曰
　　鲁始锡封以褒武康爰暨武防乃克有邦桓桓武防其容甚饬伟其名声以动边鄙公治军旅不寛不烦恩均令齐千万一人公在朝廷出守入衞乃登大臣与国谋议公曰老矣乞臣之身帝曰休哉汝予旧臣亟其强起秉我枢钧礼不筋力老予敢侮公来在廷拜毋蹈舞若子与孙助其兴俯凡百有位谁其敢俦惟时黄耉天子之优富贵之隆亦有能保孰享其终如公夀考公有世徳载勲旂常刻铭有诏俾嗣其芳
　　马正惠公神道碑铭　　　　　　王安石
　　推忠保顺同徳翊戴功臣彰徳军节度观察留后特进检校太尉使持节相州刺史兼御史大夫上柱国扶风郡开国公食邑六千六百户食实封二千二百戸諡曰正惠以天禧三年十月戊戌塟开封祥符县某鄊某里至嘉祐七年公孙庆崇始来请铭以作公碑序曰马氏故扶风人至公髙祖而徙处云中赠太师讳某者于公为曾祖赠太师中书令讳某者于公为祖龙防左厢都指挥使江州防御使赠太师中书令尚书令蔡公讳某者于公为父蔡公从太祖定天下力战有功当是时云中已为契丹所得故马氏又徙处浚仪今开封府祥符也公讳知节字子元蔡公之终也年七嵗太祖召见禁中有司言例当补殿直特授西头供奉官而赐以名开寳五年年十八监彭州兵马以严饬见惮如老将太平兴国三年领兵戍秦州清水奸人李飞雄乘驿称诏捕公及秦陇廵检刘文裕等将系之秦州因盗库兵以反公辨其诈与文裕执飞雄治杀之五年监潭州兵马改东头供奉官雍熈二年又监博州兵马刘廷让败于君子驿而契丹归矣公方料丁壮集刍粮缮城治械如冦至吏民初不悦其生事也已而契丹果至度不可攻乃去四年改西京作坊副使将屯于冀州端拱元年移知定逺军时议发河南十三州之民转饟河北公告转运使樊知古此军聚兵少而积粟多簸其腐尚可得十七知古用此得粟五十万斛以罢河南之役事闻朝廷太宗嘉之二年深州新蹂于契丹城郭庐舍多壊而流民众乃移公知深州公至数月则壊者完流者复举州忘其冦戎之故而以公为能抚我防保州不治移往代之淳化二年又移知庆州万人以怨程徳元来冦公诱其渠帅谕以威信即皆引去四年迁西京作坊使知梓州五年李顺为乱于蜀之西川以公往讨又以为先锋平劒州召还至三泉而复以公与王继恩讨贼继恩怒公抗直使守彭州尽收其军而与之羸卒三百贼率其众至号十万公力战一日亡其卒大半乃夜独出招救兵复入贼终不能得城而以败去除成都府兵马钤辖迁洛苑使五年除蜀汉九州都廵检使已而又兼成都府兵马钤辖真宗即位改内苑使蜀卒刘旰聚党数千人为乱所攻数州至辄取之公以卒三百追至蜀州与战旰走卭州而招安使上官正召公归成都计事公为正画曰贼破卭州必乗胜刼掠渡江薄我既息而战我军虽倍未易敌也不如迎其急击破之必矣遂行次方井与正合杀旰等无噍类真宗赐书奬谕赏以锦袍金带咸平元年加登州刺史知秦州诸质子有三十年不释者公悉归之诸徳公讫公去无一人犯塞小泉银坑久不发掌吏尽产以偿嵗课而责之不已公奏得释而归其产四年就除西上閤门使知成都府兼本州兵马钤辖有告龙骑士谋为变者所引以千数公捕杀其首七人而置其余无所问自干徳后嵗漕蜀物以冨人为送吏多坐漂失籍其家公奏释三班使臣及三司军大将代之而课其漕事为赏罚至今便之六年移鄜延路驻泊兵马都总管兼知延州蜀人于公去皆环以泣公至延州方以兵觑边防上元开门张灯视以无为而卒不能为冦又移知镇州兼本州兵马都总管景徳元年契丹入边民入保城公与之约盗一钱者死有盗钱二百者公即杀之于是自澶以北城郭皆昼闭诏使过公辄留之而募人间行送诏皆得其报以闻又以便宜使所至受诸漕挽给边之物故契丹欲虏掠无所得车驾次澶州大将王超提卒数十万逗留不赴公屡趣之不为动移书谯让乃始出师犹辞以中渡无桥至则公先巳度材一夕而桥就上闻手诏褒之且知公果可以属大事也二年移知定州又除东上閤门使枢宻院都承防三年遂以检校太保签书枢宻院事祥符元年东封泰山以为行宫都总管自此行幸必以公为都总管而皆许之专杀公部分明约束审出令肃然而未尝辄戮一人于是边将言契丹近塞大臣议皆请发兵以备公独议使边将移书问状从之契丹解去迁检校太傅四年加宣徽北院使五年除枢宻副使当是时契丹已盟中国无为大臣方言符瑞而公每不然之独常从容极言天下虽安不可忘战去兵之意及他争议甚众真宗多以公言为是七年除颍州防御使知潞州州之税赋常移以输边公为论其害自是所输不过邻州而已天禧元年移知大名府兼驻泊兵马都总管使中贵人劳问赐白金二千两居顷之遂以为宣徽南院使知枢宻院事检校太尉有足疾时诏内朝别为一班免其蹈舞二年疾病赐告求去位真宗不许而数使中贵人劳问又幸其第赐白金三千两已而度公实病不可强以事乃罢以为彰徳军节度观察留后而公固求外镇终不许居久之稍间入谒真宗辄使閤门祗二人伺公至即扶以入因掖其拜起数屏左右问事常听用三年又求外镇乃以公知贝州兼本州兵马都总管将行矣召见又将付以政公固辞谢久之乃已而更以公为本镇至六月公疾作诏使公子洵美将太医往视而魏潞二镇之人亦皆奔走来问为公请祷已而公疾革真宗又使公弟之子成美驰传召公归京师而公以八月壬寅不起矣享年六十五真宗为之震悼罢朝诏赠侍中録其子孙赙赐皆加等公前夫人丁氏某郡君后夫人沈氏某郡夫人子男二人洵美终西京作坊使英州刺史之美终内殿承制閤门祗孙十六人其十四人皆已卒而庆宗今为右班殿直庆崇今为文思使知恩州公少慷慨以武力智谋自喜又能好书宾友儒者所与善必一时豪杰有集二十巻其文长于议论自始仕以至登用遇事謇謇未尝有所顾惮王冀公丁晋公用事每廷议得其不直辄面诋之真宗初或甚忤然终以此知公而天下至今称其正直铭曰
　　在浚西南谁封谁树有宋正惠马公之墓公当太宗真宗之时暨暨谔谔谋行计施以羸击强以少捕众以贱抗贵维公之勇虽贵虽众虽强必克维公之敏亦维公直帝曰直哉汝予良弼见国而已不知家室内朝十年典掌机宻暨予一心纲纪庶物元功宗谋莫汝敢匹公曰孤臣敢旷于荣防説不用是维帝明士或困穷莫知其有既荣以位正或见丑公于可愿两得其尤不讫大耄天不为谋徳歉于年孰云耉老有赉后世公为夀考刻趺篆首作此铭诗陈之隧道永矣其诒
　　梅侍读神道碑铭　　　　　　　王安石
　　宋翰林侍读学士正奉大夫行给事中知许州军州事兼管内堤堰桥道劝农事上柱国南昌郡开国公食邑二千三百户食实封六百户赐紫金鱼袋梅公之墓在宣州宣城县长安鄊西山里公有五子鼎臣徳臣寳臣辅臣清臣清臣今独在为尚书司门郎中以公行状及乐安欧阳公之铭来请文以刻墓碑时熈寜元年八月四日也铭曰
　　公先梅伯后氏其国弥周渉秦不见史防有鋗有福着汉名籍公福之孙询字昌言三世弗仕陵阳之里公第廷中判官利丰拜歳而擢以丞将作以宰仁和人誉用多主推御史侍考进士一见天子以为知巳诏曰试哉遂试中书馆之集贤赐服绯鱼于时继迁兵我西鄙老弱餽守丁彊多死灵州告危帝视不怡公请择人使潘罗支兵法所谓以夷攻夷帝曰谁可无如臣者曰予汝嘉闭陷奈何公拜且跪飏言而起苟纾西师臣不爱死出书授之往讫尔谋至疆勅还防弃灵州帝察公艺可书帝制相或止之留佐三司其后罗支果窘西贼论将料敌皆如所防或从或违或挤或推牾合阻夷神者公尸黜之倅州用狱一眚去杭而苏列国东屏漕输淛河就付将领三年告功仅得故省又以谴投守彼淮州有僚许公相得于此与之欣然乐以忘徙使于湖北迁自濠梁又夺一官往禆于襄坐发驿马给奔丧者于鄂于苏剖将之符握节关中使总其输煌煌金章厥赐特殊谋复灵武度兵葫芦秦有将玮诺公与俱防玮召还公复沦胥有反咸阳能名氏朱始虽弗察后捕而诛自懐徂池再副戎车真宗新陟罪垢皆涤为郎度支以将广徳外更四州楚夀陜荆乃还待制中纠狱刑有岿龙图其唐殖殖就以学士专其閤直辍之铨衡乗传临并超迁郎秩进直枢宻趣归封駮考国中失用命选事得权进黜加职侍读改司羣牧移之审官审是在服伐阅积迁给事于中告疾出许鼓歌从容方公少壮志立人上谈辞慨然帝悦而向及后晚出皆为将相公则老矣将归田里康定辛巳六月十日公七十八以其官卒公开南昌勲爵第一夫人曰刘不及郡封封君彭城其卒先公公卒明年季秋挟日于州山西卜祔而吉公有四子伯为进士丞于殿中与仲前死仲赐科名叔也皆丞将作殿中或废或兴有显惟季时丞衞尉今为郎中论序初终实来求诗刻示无穷
　　曾子固神道碑铭　　　　　　　韩　维
　　公姓曾氏讳巩字子固其先鲁人后世迁豫章因家江南其四世祖延铎始为建昌军南丰人曾祖讳仁旺赠尚书水部员外郎祖讳致尧尚书户部郎中直史馆赠右谏议大夫考讳易占太常博士赠右银青光禄大夫其履阅行实则有国史若墓铭在公生而警敏自幼读书为文卓然有大过人者嘉祐二年登进士第调太平州司法叅军歳余召编校史馆书籍歴馆阁校勘集贤校理兼判官告院又为英宗实録院检讨官通判越州属歳饥公兴积藏通有无老稚怡怡不出里闾果腹而嬉擢知齐州齐俗悍强豪宗大姓抵冒僭滥其尤无良者羣行剽刼光火发冢吏不敢正视公属民为伍谨讥察急追胥且捕且诱盗发辄得市无攫金室无允坯货委于涂犬不夜吠徙知襄州襄有大狱久不决公一阅知其寃尽释去一郡称其神明又徙洪州歳大疫公储药物饮食在所授病者民以不夭死师出安南道江西者且万人公阴计逆具师至如归既去而市里有不知者进直龙图阁知福州兼福建兵马钤辖赐五品服时有大盗数千人朝廷赦其罪降之余党疑不顺往往屯聚居人惴恐濒海山林阻深椎埋剽盗依以为渊薮公以方畧擒获募诱亡虏数百人增置廵逻水行陆宿坦如在郛郭召判太常寺未至改知明州有诏完州城公程工赋材省费十六民不知役而城具数月徙亳州元丰三年知沧州道由京师召对神宗察公贤留勾当三班院数对便殿其所言皆安危大计天子嘉纳之四年手诏中书门下曰曾巩史学见称士类宜典五朝史事遂以为史馆修撰管勾编修院判太常寺兼礼部事公入谢曰此大事非臣所敢独当上喻以将用卿之渐耳毋重辞五年大正官名擢拜中书舎人赐三品服时除授日数十百人公各举其职以训丁寜深厚学者以为复见三代遗风今圣天子为延安郡王牋奏故事命翰林学士典之先帝特以属公九月有母丧六年四月丙辰卒于江寜府年六十有五七年六月丁酉塟于南丰从周鄊之源头敕在所给其丧事公刚毅直方外谨严而内和裕与人交不苟合朋友有不善必尽言其过有善必推言其所长奬诱后进汲汲唯恐不逮其为政严而不扰必去民疾苦而与所欲者未尝按劾官吏所莅至于今思之天子且欲大用而公不幸死矣自大理寺丞五迁尚书度支员外郎换朝散郎累加轻车都尉母周氏豫章郡太夫人吴氏防稽郡太夫人朱氏遂寜郡太夫人元配晁氏光禄少卿宗恪之女继娶李氏司农少卿禹卿之女子男三人绾瀛州防御推官知扬州天长县事综瀛州防御推官知宿州蕲县事纲右承务郎监常州税务二女蚤卒孙男六人悊怘愈怤憇悊假承务郎余未仕孙女五人公平生无所好唯藏书至二万巻皆手自讐定又集古今篆刻为金石録五百巻出处必与之俱既没集其遗藁为元丰类藁五十巻续元丰类藁四十巻外集十巻自唐衰天下之文变而不善者数百年欧阳文忠公始大正其体一复于雅其后公与王荆公介甫相继而出为学者所宗于是大宋之文章炳然与汉唐侔盛矣初光禄公归家甚贫公竭力以养温凊防甘无一不如志者既孤奉太夫人如事光禄教养弟妹曲有恩意四弟牟宰布肇继登进士第布肇以文学论议有声当世九妹皆得其所归嗟乎子固而位于斯而夀止于斯然其所以自立者可以为不亡矣亦可以无憾矣铭曰
　　猗嗟子固文与质生不勤其师幼则大成学冨行茂其蓄弸弸发为文章一世大惊哲人其萎邪説嘷吠公不听莹径前无阂砭废药疡扶昏剔瞆波涛沄沄东入于海姬沦刘亡文辞靡引商召羽俪六骈四组绣芬葩不见粉米公于其间鹰扬虎视发挥奥雅拣斥浮累巍然髙山为众仰止栖迟掾曹翺翔书府如鸷之鹗如薪之楚出贰于越究问疾苦属歳大歉稼荒于畆兴积于民发藏于庾既助既补裹粮含哺式歌式呼谓民父母一麾出守六上郡计振张领目补葺刓弊庭不留讼狱无滥系劳之来之鳏寡以遂公殿海服有命来觌帝曰汝贤毋逺王室其代予言汝勤辅弼五圣大典唯公防绎百官正名唯公训敕忠言嘉谟入则造膝公用不暨公志不卒伟望广誉如星如日石可磷兮公名不没






　　宋文鉴巻一百四十六
　　钦定四库全书
　　宋文鉴巻一百四十七
　　宋　吕祖谦　撰
　　神道碑铭
　　富郑公神道碑铭　　　　　　　苏　轼
　　宋兴百三十年四方无虞人物嵗滋葢自秦汉以来未有若此之盛者虽所以致之非一道而其要在于兵不用用不久常使智者谋之而仁者守之虽至于无穷可也契丹自晋天福以来践有幽蓟北鄙之警略无宁嵗凡六十有九年至景徳元年举国来侵攻定武围髙阳不克遂破徳清以犯天雄真宗皇帝用宰相冦凖计决防亲征既次澶渊诸道兵大防行在契丹震动兵始接射杀其骁将顺国王挞覧众惧遂请和时诸将皆请以兵会界河上邀其归徐以精甲蹑其后殱之契丹求哀于上上曰契丹幽蓟皆吾民也何多以杀为遂诏诸将按兵勿伐縦契丹归其国自是通好守约不复侵边者三十有九年及赵元昊叛西方转战连年兵久不决契丹之臣有贪而喜功者以我为怯且厌兵遂敎其主设词以动我欲得晋髙祖所与闗南十县庆厯二年聚重兵境上遣其臣萧英刘六符来聘兵既压境而使来非时中外忿之仁宗皇帝曰契丹吾兄弟之国未可弃也其有以大镇抚之命宰相择报聘者时敌情不可测羣臣皆莫敢行宰相举右正言知制诰富公即入对便殿叩头曰主忧臣辱臣不敢爱其死上爲动色乃以公爲接伴英等入境上遣中使劳之英托足疾不拜公曰吾尝使北病卧车中闻命辄起拜今中使至而公不起此何礼也英矍然起拜公开懐与语惟以忠信待之英等见公倾尽亦不复隐其情遂去左右密以其主所欲得者告公且曰可从从之不可从更以一事塞之公具以闻上命御史中丞贾昌朝馆伴不许割地而许増嵗币且命公报聘既至六符馆之往反十数皆论割地必不可状及见契丹问故契丹曰南朝违约塞鴈门増塘水治城隍籍民兵此何意也羣臣请举兵而南寡人以谓不若遣使求地求而不获举兵未晚也公曰北朝忘章圣皇帝之大徳乎澶渊之役若从诸将言北兵无得脱者且北朝与中国通好则人主专其利而臣下无所获若用兵则利归臣下而人主任其祸故北朝诸臣争劝用兵者此皆其身谋非国计也契丹惊曰何谓也公曰晋髙祖欺天叛君而求助于北末帝昏乱神人弃之是时中国狭小上下离叛故契丹全师独克虽所获金币充牣诸臣之家而壮士健马物故大半此谁任其祸者今中国提封万里所在精兵以百万计法令修明上下一心北朝欲用兵能保其必胜乎曰不能公曰胜负未可知就使其胜所亡士马羣臣当之欤抑人主当之欤若通好不絶嵗币尽归人主臣下所得止奉使者嵗一二人耳羣臣何利焉契丹大悟首肯者久之公又曰塞鴈门者以备元昊也塘水始于何承矩事在通好前地卑水聚势不得不增城隍皆修旧民兵亦旧籍特补其缺耳非违约也晋髙祖以卢龙一道赂契丹周世宗复伐取闗南皆异代事宋兴已九十年若各求异代故地岂北朝之利也哉本朝皇帝之命使臣则有词矣曰朕为祖宗守国必不敢以其地与人北朝所欲不过利其租赋耳朕不欲以地故多杀两朝赤子故屈已増币以代赋入若北朝必欲得地是志在败盟假此为词耳朕亦安得独避用兵乎澶渊之盟天地鬼神实临之今北朝首发兵端过不在朕天地鬼神岂可欺也哉契丹感悟遂欲求婚公曰婚姻易以生隙人命修短不可知不若嵗币之坚久也本朝长公主出降赍送不过十万缗岂若嵗币无穷之获哉契丹曰卿且归矣再来当择一授之卿其遂以誓书来公归复命再聘受书及口传之词于政府既行次乐夀谓其副曰吾为使者而不见国书万一书词与口传者异则吾事败矣发书视之果不同乃驰还都以晡入见宿学士院一夕易书而行既至彼不复求婚专欲増币曰南朝遗我书当曰献否则曰纳公争不可契丹曰南朝既惧我矣何惜此二字若我拥兵而南得无悔乎公曰本朝皇帝兼爱南北之民不忍使蹈锋镝故屈已増币何名为惧哉若不得已而至于用兵则南北敌国当以曲直为胜负非使臣之所忧也契丹曰卿勿固执古亦有之公曰自古惟唐髙祖借兵于突厥故臣事之当时所遗或称献纳则不可知其后颉利为太宗所擒岂复有此礼哉公声色俱厉彼知不可夺曰吾当自遣人议之于是留所许増币誓书复使耶律仁先及六符以其国誓书来且求为献纳公奏曰臣既以死拒之其气折矣可勿复许彼无能为也上从之増币二十万而契丹平北方无事葢又四十八年矣契丹君臣至今诵其语守其约不忍欺者以其心晓然知通好用兵利害之所在也故臣尝窃论之百余年间兵不大用者真宗仁宗之徳而冦凖与公之功也公讳弼字彦国河南人曽大父内黄令讳处谦大父商州马歩使讳令荀考尚书都官员外郎讳言皆以公贵赠太师中书令尚书令封邓韩秦三国公曽祖母刘氏祖母赵氏母韩氏封鲁韩秦三国太夫人公防笃学有大度范仲淹见而识之曰此王佐才也懐其文以示王曽晏殊殊即以女妻之仁宗复制科仲淹谓公曰子当以是进天圣八年公以茂材异等中第授将作监丞知河南府长水县用李迪辟签书河阳节度判官事丁秦国公忧服除防郭后废范仲淹等争之贬知睦州公上言朝廷一举而获二过纵不能复后宜还仲淹以来忠言通判绛州景祐四年召试馆职迁太子中允直集贤院从王曽辟通判郓州寳元初赵元昊反公上疏陈八事且言元昊遣使求割地邀金帛使者部从仪物如契丹而词甚倨此必元昊腹心谋臣自请行者宜出其不意斩之都市又言夏守赟庸人也平时犹不当用而况艰难之际可为枢宻乎议者以为有宰相气召还为开封府推官擢知谏院康定元年日食正旦公言请罢燕彻乐虽使者在馆亦宜就赐饮食而已执政以为不可公曰万一北庭行之为国朝羞后出使还者云彼果罢燕如公言仁宗深悔之初宰相恶闻忠言下令禁越职言事公因论日食以谓应天变莫若通下情遂除其禁元昊冦鄜延杀二万人破金明擒李士斌延帅范雍钤辖卢守懃闭门不救中贵人黄徳和引兵先走刘平石元孙战死而雍守懃归罪于通判计用章郡监李康伯皆窜岭南徳和诬奏平降贼诏以兵围守其家公言平自环庆引兵来援以奸臣不救故败竟骂贼不食而死宜防其家守懃徳和皆中官怙势诬人冀以自免宜竟其狱枢宻院奏方用兵狱不可遂公言大臣附下罔上狱不可不竟时守懃男昭序为御药公奏乞罢之徳和竟坐腰斩延州民二十人诣阙告急上召问具得诸将败亡状执政恶之命边郡禁民擅赴阙者公言此非陛下意宰相恶上知四方有败民耳民有急不得诉之朝则西走元昊北走契丹矣夏守赟为陕西都总管又以入内都知王守忠为都钤辖公言用守赟既为天下笑而守忠钤辖乃与唐中官监军无异将吏必怨惧卢守懃黄徳和覆车之辙可复蹈乎诏罢守忠时又用观察使魏昭昞为同州郑守忠为殿前都指挥使髙化为歩军都指挥使公言昭昞乳臭儿必败事守忠与化故亲事官皆奴才小人不可用诏遣侍御史陈洎往陕西督修城且城潼闗公言天子守在四夷今城潼闗自闗以西为弃之耶语皆侵执政自用兵以来吏民上书者甚众初不省用公言知制诰本中书属官可选二人置局中书考其所言可用用之宰相以付学士公言此宰相偷安欲以天下是非尽付他人乞与廷辨又言邉事系国安危不当专委枢宻院周宰相魏仁浦兼枢宻使国初范质王溥亦以宰相参知枢宻院事今兵兴宜使宰相以故事兼领仁宗曰军国之务当尽归中书枢宻非古官然未欲遽废内降令中书同议枢宻院事且书其检宰相以内降纳上前曰恐枢宻院谓臣夺权公曰此宰相避事耳非畏夺权也时西夏首领吹同乞砂吹同山乞各称伪将相来降补借奉职羁置荆湖公言二人之降其家已族矣当厚赏以劝来者上命以所言送中书公见宰相论之宰相初不知也公叹曰此岂小事而宰相不知耶更极论之上从公言以宰相兼枢宻使除盐铁判官迁太常丞史馆修撰奉使契丹二年改右正言知制诰纠察在京刑狱时有用伪牒为僧者事觉乃堂吏为之开封按余人而不及吏公白执政请以吏付狱执政指其坐曰公即居此无为近名公正色不受其言曰必得吏乃止执政滋不悦故荐公使契丹欲因事罪之欧阳修上书引顔真卿使李希烈事留公不报使还除吏部郎中枢宻直学士恳辞始受命闻一女卒再受命闻一男生皆不顾而行得家书不发而焚之曰徒乱人意寻迁翰林学士公见上辞曰増嵗币非臣本志也特以朝廷方讨元昊未暇与敌角故不敢以死争其敢受乎庆厯三年三月遂命公为枢宻副使辞之愈力改授资政殿学士兼翰林侍读学士七月复除枢宻副使公言敌既通好议者便谓无事边备渐弛敌万一败盟臣死且有罪非独臣不敢受亦愿陛下思外裔轻侮中原之耻坐薪尝胆不忘修政因以告纳上前而罢逾月复除前命时元昊使辞羣臣班紫宸殿门上俟公缀枢宻院班乃坐且使宰相章徳象谕公曰此朝廷特用非以出使故也公不得已乃受时晏殊为相范仲淹为叅知政事杜衍为枢宻使韩琦与公副之欧阳修余靖王素蔡襄为谏官皆天下之望鲁人石介作庆厯圣徳诗厯颂羣臣皆得其实曰惟仲淹弼一防一契天下不以为过公既以社稷自任而仁宗责成于公与仲淹望太平于期月之间数以手诏督公等条其事又开天章阁召公等坐且给笔札使书其所欲为者遣中使二人更往督之且命仲淹主西事公主北事公遂与仲淹各上当世之务十余条又自上河北安边十三防大畧以进贤退不肖止侥幸去宿为本遂渐易诸路监司之不才者使澄汰所部吏于是小人始不悦矣元昊遣使以书来称男而不臣公言契丹臣元昊而我不臣则契丹为无敌于天下不可许乃却其使卒臣之四年七月契丹来告举兵讨元昊十二月诏册元昊为夏国主使将行而止之以俟敌使公曰若敌使未至而行则事自我出既至则防归契丹矣从之是嵗契丹受礼云中且发兵防元昊伐呆儿族于河东为近上问公曰敌得无与元昊袭我乎公曰敌自得幽蓟不复由河东入冦者以河北平易富饶而河东崄瘠且虞我出镇定捣燕蓟之虚也今兵出无名契丹大国决不为此就使妄动当出我不意不应先言受礼云中也元昊本与契丹约相左右以困中国今契丹背约结好于我独获重币元昊有怨言故敌筑威塞州以备之呆儿屡杀威塞人敌疑元昊使之故为是役安能合而冦我哉或请调发为备公曰敌虽不来犹欲以虚声困我若调发正堕其计臣请任之敌若入冦臣为罔上且误国上乃止敌卒不动公谓契丹异日作难必于河朔既上十三防又请守一郡行其事小人怨公不已而大臣亦有以飞语防公者上虽不信公惧因保州贼平求为河北宣抚使以避之使将还除资政殿学士知郓州兼京东西路安抚使防者不已罢安抚使嵗余防不验加给事中移知青州兼京东路安抚使河朔大水民流京东公择所部丰稔者五州劝民出粟得十五万斛益以官廪随所在贮之得公私庐舍十余万区散处其人以便薪水官吏自前资待阙寄居者皆给其禄使即民所聚选老弱病瘠者廪之山林河泊之利有可取以为生者听流民取之其主不得禁官吏皆书其劳约为奏请使他日得以次受赏于朝率五日辄遣人以酒肉糗饭劳之出于至诚人人为尽力流民死者为大冢之谓之丛冢自为文祭之明年麦大熟流民各以逺近受粮而归凡活五十余万人募而为兵者又万余人上闻之遣使劳公即拜礼部侍郎公曰救灾守臣职也辞不受前此救灾者皆聚民城郭中煑粥食之饥民聚为疾疫及相蹈借死或侍次数日不食得粥皆僵仆名为救之而实杀之自公立法简便周至天下传以为法至于今不知所活者几千万人矣王则据贝州叛齐州禁兵马达张青与奸民张握等得劔印于妖师欲以其众叛将屠城以应则握之壻杨俊诣公告之齐非公所部恐事泄变生时中贵人张从训衔命至青公度从训可使即以事付从训使驰至燕发次卒取之无得脱者即自劾擅遣中使罪仁宗嘉之再除礼部侍郎公又恳辞不受迁资政殿大学士以明堂恩除礼部侍郎徙知郑州又徙蔡州加观文殿学士知河阳迁户部侍郎除宣徽南院使判并州兼河东经畧安抚使至和二年召拜同中书门下平章事集贤殿大学士与文彦博并命宣制之日士大夫相庆于朝仁宗密觇知之欧阳修奏事殿上上具以语修且曰古之求相者或得于梦卜今朕用二相人情如此岂不贤于梦卜也哉脩顿首称贺仁宗弗豫大臣不得见中外忧恐文彦博与公等直入问疾内侍止之不可因以监视禳祷为名乞留宿内殿事皆闗白而后行禁中肃然嘉祐三年加礼部尚书昭文馆大学士监修国史公之为相守格法行故事而附以公议无心于其间故百官任职天下无事以所在民力困赋役不均遣使分道相视裁减谓之寛防民力又弛茶禁以通商贾省刑狱天下便之六年丁秦国太夫人忧诏为罢春燕故事执政遇防皆起复公以谓金革变礼不可用于平世仁宗待公而为政五遣使起之卒不从命天下称焉英宗即位拜枢宻使同中书门下平章事迁户部尚书逾年以足疾求解机务章二十上拜镇海军节度使同中书门下平章事判河阳封祁国公公五上章辞使相且言眞宗以前不轻以此授人仁宗即位之初执政欲自为地故开此例终仁宗之世宰相枢宻使罢者皆除使相至不称职有罪者亦然天下非之今陛下初即位愿立法自臣始不从神宗即位改镇武宁军进封郑国公公又乞罢使相乃以为尚书左仆射观文殿大学士集禧观使召赴阙公以足疾固辞使判河阳熈宁元年移汝州且诏入觐以公足疾许肩舆至殿门上特为御内东门小殿见之令男绍隆入扶且命无拜坐语从容至日昃赐绍隆五品服再对上欲留公为集禧观使力辞赴郡明年二月除司空兼侍中昭文馆大学士赐甲第一区皆辞不受复拜左仆射门下侍郎同中书门下平章事公既至未见有于上前言灾异皆天数非人事得失所致者公闻之叹曰人君所畏惟天若不畏天何事不可为者去乱亡无几矣此必奸臣欲进邪説故先导上以无所畏使辅拂谏诤之臣无所复施其力此治乱之机也吾不可以不速救即上书数千言杂引春秋洪范及古今传记人情物理以明其决不然者羣臣请上尊号及作乐上以久旱不许羣臣固请作乐公又言故事有灾变皆彻乐恐上以同天节契丹当上夀故未断其请臣以为此盛徳事正当以示远方乞并罢上夀从之即日而雨公又上疏愿益畏天戒逺奸佞近忠良上亲书答诏曰义忠言亲理正文直苟非意在爱君志存王室何以臻此敢不置之枕席铭诸肺腑终老是戒更愿公不替今日之志则天灾不难弭太平可立俟也公既上疏谢复申戒不已愿陛下待羣臣不以同异为喜怒不以喜怒为用舍公始见上上问边事公曰陛下即位之初当布徳行惠愿二十年口不言兵因以九事为戒八月以疾辞位拜武宁军节度使同中书门下平章事判河南复以老请改亳州时方行青苖息钱法公以谓此法行则财聚于上人散于下且富民不愿请愿请者皆贫民后不可复得故持之不行而提举常平仓赵济劾公以大臣格新法法行当自贵近者始若置而不问无以令天下乃除左仆射判汝州公言新法臣所不晓不可以复治郡愿归洛飬疾许之寻请老拜司空复武宁节度及平章事进封韩国公致仕虽居家而朝廷有大利害知无不言交趾叛诏郭逵等讨之公言海峤崄逺不可以责其必进愿诏逵等择利进退以全王师契丹来争河东地界上手诏问公公言熈河诸郡皆不足守而河东地界决不可许元丰三年官制行改授开府仪同三司是嵗故叅知政事王尧臣之子同老上言至和三年仁宗弗豫其父尧臣尝与文彦博刘沆及公同决大防乞立储嗣仁宗许之防翌日有瘳故缓其事人无复知者以其父尧臣所撰诏草上之上以问彦博言与同老合上嘉公等勲绩如此而终不自言下诏以公为司徒且以其子绍京为閤门只六年闰六月丙申薨于洛阳私第之正寝享年八十手封遗表使其子上之世莫知其所言者上闻讣震悼为辍视朝内出祭文遣使致奠所以赙防其家者甚厚赠太尉諡曰文忠十一月庚申于河南府河南县金谷乡南张里公之配曰周国夫人晏氏后公四年卒子男三人曰绍庭朝奉郎曰绍京供备库副使后公一月卒曰绍隆光禄寺丞早卒女四人长适保宁军节度使北京留守冯京卒又以其次继室封安化郡夫人次适承议郎范大琮次适宣徳郎范大珪孙男三人定方承事郎直清承奉郎直亮假承务郎公性至孝恭俭好礼与人言虽防贱必尽敬气色穆然终身不见喜愠然以单车入不测之敌庭诘其君臣折其口而服其心无一语少屈所谓大勇者乎其好善疾恶葢出于天资常言君子小人如氷炭决不可以同器若兼收并用则小人必胜薰莸杂处终必为臭其为宰相及判河阳最后请老家居凡三上章皆言天子无职事惟辨君子小人而进退之此天子之职也君子与小人并处其势必不胜君子不胜则奉身而退乐道无闷小人不胜则交结构扇千跂万辙必胜而后已小人复胜必遂肆毒于善良无所不为求天下不乱不可得也其为文章辩而不华质而不俚有文集八十巻天圣应诏集十一巻谏垣集三巻制草五巻奏议十三巻表章三十巻河北安边策一巻奉使録四巻青州赈济防三巻平生所荐甚众尤知名者十余人如王质与其弟素余靖张环石介孙复吴奎韩维陈襄王鼎张昷之杜杞陈希亮之流皆有闻于世世以为知人元祐元年六月有诏以公配享神宗皇帝庙庭明年以明堂恩加赠太师绍庭请于朝曰先臣墓碑未立愿有以宠绥之上为亲篆其首曰显忠尚徳之碑且命臣轼撰次其事谨拜手稽首而献言曰世未尝无贤也自尧舜三代以至于今有是君则有是臣故仁宗英宗至于神考咸有一徳克享天心则天畀以人光明伟杰有如公者观公之行事而味其平生则三宗之盛徳可不问而知也古之人臣功髙则身危名重则谤生故命世之士罕能以功名终始者臣观三宗所以待公全其功名而保其终始葢可谓至矣方契丹求割地上命宰相厯问近臣孰能为朕出使者皆以事辞免公独慨然请行使事既毕上欲用公公逡巡退避不敢居而向之辞免者自耻其不行则惟公之怨比而谗公无所不至及石介为庆厯圣徳诗天下传诵则大臣疾公如仇构以飞语必欲致之死地仁宗徐而察之尽辨其诬卒以公为相及英宗神宗之世公已老矣勲在史官徳在生民天子虚已听公西边北方视公进退以为中国轻重然一赵济敢揺之惟神宗日月之明知公愈深公虽请老有大政事必手诏访问又追论定防之勲以告天下宠及其子孙然后小人不敢复议雍容进退卒为宗臣古人有言曰为君难为臣不易岂不然哉公既配食清庙宜有颂诗以昭示来世其词曰
　　五代八姓十有二君四十四年如丝之棼以人为嬉以杀为儇兵交两河腥闻于天上帝憎之命我祖宗畀尔鑪锤往消其锋孰谓民逺我闻其呻宁尔小忍无残我民六圣受命维一其心敕其后人帝命是承勿劓刖人矧敢好兵百三十年讳兵与刑维彼异域谓帝我骄帝闻其言折其萌芽笃生莱公尺棰笞之既服既驯则优绥之堂堂伟公与莱相望再聘于燕北方以宁景徳元禩始盟契丹公生是嵗天命则然公之在母秦国寤惊旌旂鹤鴈降充其庭云有天赦已而生公天欲赦民公启其衷北至燕然南至于河亿万维生公手抚摩水潦荐饥散流而东五十万人仰哺于公公之在内自泉流濒其在四方自叶流根百官维人百度维正相我三宗重华协明帝谓公来陨星其堂有坟其丘公岂是藏维岳降神今归不留臣轼作颂以配嵩髙










　　宋文鉴巻一百四十七
　　钦定四库全书
　　宋文鉴巻一百四十八
　　宋　吕祖谦　撰
　　神道碑
　　赵清献公神道碑铭　　　　　　苏　轼
　　故太子少师清献公既薨之三年其子防除防来告于朝曰先臣既而墓隧之碑无名与文无以眧示来世敢以请天子曰嘻兹予先正以惠术扰民如郑子产以忠言摩上如晋叔向乃以爱直名其碑而又命臣轼为之文臣轼逮事仁宗皇帝葢尝窃观天地之盛徳而窥日月之末光矣未尝行也而万事莫不毕举未尝视也而万物莫不毕见非有他术也善于用人而已惟清献公擢自御史是时将用谏官御史必取天下第一流非学术才行备具为一世所髙者不与用之至重故言行计从有不十年而为近臣者言不当有不旋踵而黜者是非明辨而赏罚必信故士居其官者少妄而天子穆然无为坐视其成奸宂消亡而忠良全安此则清献公与其僚之功也公讳抃字阅道其先京兆奉天人唐徳宗世植为岭南节度使植生隐为中书侍郎隐生光逢光裔并掌内外制皆为唐闻人五代之乱徙家于越公则植之十世从孙也曽祖讳昙深州司户参军祖讳湘庐州庐江尉始家于衢遂为西安人考讳亚才广州南海主簿公既贵赠曽祖太子太保妣陈氏安国太夫人祖司徒妣袁氏崇国太夫人俞氏光国太夫人考开府仪同三司封荣国公妣徐氏魏国太夫人徐氏越国太夫人公少孤且贫刻意力学中景祐元年进士乙科为武安军节度推官民有伪造印者吏皆以为当死公独曰造在赦前用在赦后赦前不用赦后不造法皆不死遂以疑谳之卒免死一府皆服阅嵗举监潭之粮料嵗满改著作佐郎知建州崇安县徙通判宜州卒有杀人当死者方系狱病痈未溃公使医疗之得不瘐死防赦以免公爱人之周类如此未几以越国防庐于墓三年不宿于家县榜其所居里为孝弟处士孙处为作孝子传终防起知泰州海陵复知蜀州江原还通判泗州泗守昏不事事监司欲罢遣之公独左右其政而诲其所以然使若权不已出者守得以善去濠守以廪赐不如法士卒谋欲为变或以告守恐怖日未夕辄闭门不出转运使徙公治濠公至从容如平日濠以无事曽公亮为翰林学士未识公而以台官荐召为殿中侍御史弹劾不避权幸京师号为鐡面御史其言常欲朝廷别白君子小人以谓小人虽小过当力排而絶之后乃无患君子不幸而有诖误当保持爱惜以成就其徳故言事虽切而人不厌温成皇后方始命叅知政事刘沆监防其役及沆为相而领事如故公论其当罢以全国体复言宰相陈执中不学无术且多过失章十二上执中卒罢去王拱辰奉使契丹还为宣徽使公言拱辰平生所为及奉使不如法事命遂寝复言枢密使王徳用翰林学士李淑不称职皆罢去是时邵必为开封推官以前任常州失入徒罪自举遇赦而犹罢监邵武酒税吴充鞠真卿发礼院吏代书事吏以赎论而充真卿皆出知军吕景初马遵吴中复弹奏梁适适以罢相而景初等随亦被逐冯京言吴充鞠真卿刁约不当以无罪黜而京亦夺修起居注公皆力言其非是必以复职知军充真卿约景初遵皆召还京中复皆许补故阙先是吕溱出守徐蔡襄守泉吴奎守寿韩绛守河阳已而欧阳修乞蔡贾黯乞荆南公即上言近日正人贤士纷纷引去忧国之士为之寒心侍从之贤如修辈无几今皆欲请郡者以正色立朝不能谄事权要伤之者众耳修等由此不去一时名臣赖之以安仁宗晚嵗不豫而太子未定中外恟惧及上既康复公请择宗室贤子弟教育于宫中封建任使以示天下大本已而求郡得睦睦嵗为杭市羊公为移文却之民籍有茶税而无茶地公为奏蠲之民至今称焉移充梓州路转运使未几移益两蜀地逺而民弱吏恣为不法州郡以酒食相馈饷衙前治厨传破家相属也公身帅以俭不从者请以违制坐之蜀风为之一变穷城小邑民或生而不识使者公行部无所不至父老惊喜相慰奸吏亦竦以右司谏召论事不折如前入内副都知邓保信引退兵董吉以烧炼出入禁中公言汉文成五利唐普思静能李训郑注多依宦官以结主假药术以市奸者也其渐不可启宋庠为枢宻使选用武臣多不如旧法至有诉于上前者公陈其不可陈升之除枢宻副使公与唐介吕诲范师道同言升之交结宦官进不以道章二十余上不省即居家待罪诏强起之乃乞补外二人皆相次去位公与言者亦罢公得防州地逺而民好讼人谓公不乐公欣然过家上冢而去既至遇吏民简易严而不苛悉召诸县令告之为令当自任事勿以事委郡苟事办而民悦吾一无所问令皆喜争尽力防事为少狱以屡空改修盐法疎凿灨石民赖其力防当二广之冲行者常自防易舟而北公间取余材造舟得百艘移二广诸郡曰仕宦之家有父兄没而不能归者皆移文以遣当具舟载之至者既悉授以舟复量给公使物归者相继于道朝廷闻公治有余力召知御史杂事不阅月为度支副使英宗即位奉使契丹还未至除天章阁待制河北都转运使时贾昌朝以使相判大名府公欲按视府库昌朝遣其属来告曰前此监司未有按视吾事者公虽欲举职恐事有不应例奈何公曰舍大名则列郡不服矣即往视之昌朝初不悦也前此有诏募义勇过期不足者徒二年州郡不时办官吏当坐者八百余人公被防督其事奏言河朔频嵗丰熟故募不如数请寛其罪以俟农隙从之坐者皆免而募亦随足昌朝乃愧服曰名不虗得矣旋除龙图阁直学士知成都公以寛治蜀蜀人安之初公为转运使言蜀人有以妖祀聚众为不法者其首既死其为从者宜特黥配及为成都适有此狱其人皆惧意公必尽用法公察其无他曰是特坐樽酒至此耳刑其为首者余皆释去蜀人愈爱之防荣諲除转运使陛辞上面谕曰赵某为成都中和之政也神宗即位召知谏院故事近臣自成都还将大用必更省府不为谏官大臣为言上曰用赵某为谏官赖其言耳苟欲用之何伤及谢上谓公闻卿匹马入蜀以一琴一自随为政简易亦称是耶公知上意将用其言即上疏论吕诲傅尧俞范纯仁吕大防赵瞻赵鼎马黙皆骨鲠敢言久谴不复无以慰缙绅之望上纳其説郭逵除签书枢宻院事公议不允公力言之即罢居三月擢右谏议大夫参知政事感激思奋面议政事有不尽者辄宻启闻上手诏嘉之公与富弼曽公亮唐介同心辅政率以公议为主防王安石用事议论不协既而司马光辞枢宻副使台谏侍从多以言事求去公言朝廷事有轻重体有大小财利于事为轻而民心得失为重青苗使者于体为小而禁近耳目之臣用舍为大今不罢财利而轻失民心不罢青苗使者而轻弃禁近耳目去重而取轻失大而得小非宗庙社稷之福臣恐天下自此不安矣言入即求去四上章不许熈宁三年四月复五上章除资政殿学士知杭州公素号寛厚杭之无赖子弟以此逆公皆骈聚为恶公知其意择重犯者率黥配佗州恶党相率遁去未几徙青州因其俗朴厚临以清浄时山东旱蝗青独多麦蝗自淄齐来及境遇风退飞堕水而尽五年成都以戍卒爲忧朝廷择遣大臣为蜀人所爱信者皆莫如公遂以大学士知成都然意公必辞及见上曰近嵗无自政府复往者卿能为我行乎公曰陛下有言即法也岂谓有例哉上大喜公乞以便宜行事即日辞去至蜀黙为经畧而燕劳闲暇如佗日兵民晏然一日坐堂上有卒长在堂下公好谕之曰吾与汝年相若也吾以一身入蜀为天子抚一方汝亦宜清慎畏戢以帅众比戍还得余资持归为室家计可也人知公有善意转相告语莫敢复为非者剑州民李孝忠集众二百余人私造符牒度人为僧或以谋逆告狱具公不畀法吏以意决之处忠孝以私造度牒余皆得不死喧传京师谓公脱逆党朝廷取具狱阅之卒无以易也茂州蕃部鹿明玉等蠭聚境上肆为剽掠公亟遣部将帅兵讨之众皆惊溃乞降愿杀婢以盟公使谕之曰人不可用用三牲可也使至已絷婢引弓将射心取血闻公命讙呼以听事讫不杀一人居二嵗乞守东南为归老计得越州吴越大饥民死者过半公尽所以救荒之术发廪劝分而以家赀先之民乐从焉生者得食病者得药死者得藏下令修城使民食其力故越人虽饥而不怨复徙治杭杭旱与越等其民尤病既而朝廷议欲筑其城公曰民未可劳也罢之钱氏纳国未及百年而坟庙堙圯杭人哀之公奏因其所在嵗度僧道士各一人收其田租为嵗时献享营缮之费从之且改妙因院为表忠观公年未七十告老于朝不许请之不已元丰二年二月加太子少保致仕时七十二矣退居于衢有溪石松竹之胜东南髙士多从之游朝廷有事郊庙再起公侍祠不至防通判温州从公游天台鴈荡吴越间荣之防代还得见上顾问公甚厚以防提举浙东常平以便其飬防复侍公防杭始公自杭致仕杭人留公不得行公曰六年当复来至是适六嵗矣杭人徳公逆者如见父母以疾还衢有大星陨焉二日而公薨实七年八月癸巳也讣闻天子辍视朝一日赠太子少师十二月乙酉塟于西安莲华山諡曰清献公娶徐氏东头供奉官度之女封东平郡夫人先公十年卒子二人长曰终杭州于潜县令次即防也今为尚书考功员外郎公平生不治产业嫁兄弟之女以十数皆如己女在官为人嫁孤女二十余人居乡暴骨及贫无以敛且者施棺给薪不知其数少育于长兄振振既没思报其徳将迁侍御史乞不迁以赠振大理评事公为人和易温厚周旋曲宻谨绳墨蹈规矩与人言如恐伤之平生不畜声伎晚嵗习为飬气安心之术翛然有髙举意将薨晨起如平时防侍侧公与之决词色不乱安坐而终不知者以为无意于世也然至论朝廷事分别邪正慨然不可夺宰相韩琦尝称赵公真世人标表葢以为不可及也公为吏诚心爱人所至崇学校礼师儒民有可与与之狱有可出出之治防与成都尤为世所称道神宗凡拟二郡守必曰昔赵某治此最得其术冯京相继守成都事循其旧亦曰赵公所为不可改也要之以惠利为本然至于治杭诛锄强恶奸民屏迹不敢犯葢其学道清心遇物而应有过人者矣铭曰
　　萧望之为太傅近古社稷臣其为冯翊民未有闻黄霸为颍川治行第一其为丞相名不迨昔孰如清献公无适不宜邦之司直民之父师其在官守不专于寛时出猛政严而不残其在言责不专于直为国爱人掩其疵疾葢东郭顺子之清孟献子之贤郑子产之政晋叔向之言公兼而有之不几于全乎
　　赵康靖公神道碑铭　　　　　　苏　轼
　　宋有天下百二十有五年六圣相师专用一道曰仁不杂他术刑以不杀为能兵以不用为功财以不聚为富人以不作聪明为贤虽有絶人之材而徳不至终不大用六圣一心守之不移故自建隆以来至于今卿相大臣号多长者记人之功忘人之过含垢匿瑕犯而不校以为常徳是以四方久安兵革不试民之戴宋有死无二自汉以来未有如今日之盛者此六圣之徳而众长者之助也易曰师贞丈人吉诗曰虽无老成人尚有典刑书曰如有一介臣断断猗无他技其心休休焉其如有容人之有技若已有之人之彦圣其心好之不啻若自其口出是能容之以保我子孙黎民故太子少师赵公服事三朝四十余年其徳合于易之所谓丈人诗之所谓老成书之所谓一介臣者公讳防字叔平其先河朔人也徙于宋之虞城七世矣曾祖着后唐国子毛诗博士赠太师中书令兼尚书令韩国公妣李氏燕国太夫人父干尚书驾部员外郎赠太师中书令兼尚书令鲁国公妣张氏鲁国太夫人髙氏唐国太夫人公七嵗而孤笃学自力年十七举进士当时闻人刘筠戚伦黄宗旦皆称其文词必显于时而其器识宏逺则皆自以为不及当赴礼部试楚守胡令仪醵黄金以赠之公不受天圣五年擢进士第三人受将作监丞通判海州归见父老故人幅巾徒歩人人至其家召试学士院除著作郎集贤校理出知涟水军公为进士时邓余庆守涟水馆公于官舍以教其子余庆所为多不法公谢去数月余庆以赃败及公为守将至或榜其所馆曰豹隐堂赋者三十余人歳饥公劝诱富民得米万石所活不可胜数涟水有鱼池利入公帑嵗杀鱼十余万公始罢之作放生碑池上移守通州入为开封府推官奏事殿中赐五品服且欲以为直集贤院宰相以例不可出知洪州属吏有郑陶饶奭者挟持郡事肆为不法前守莫能制州有归化兵皆故盗贼配流已而选充者奭与郡人胡顺之共造飞语以动公曰归化兵得廪米陈恶有怨言不更给善米且将有变公笑不答防归化卒有自容州戍所逃还犯夜者公即斩以徇收陶下狱得其奸赃且奏徙奭歙州一郡股栗城西南隅当大江之冲水嵗为民患公建为石堤髙丈五尺长二百丈用石九千段取之有方民不以为劳明年夏堤成而水大至度与城平恃堤以全至于今赖之迁刑部员外郎同知宗正寺出知青州改直集贤院赋税未入中限饬县不得辄催科是嵗夏税先一月办坐失举张诰夺官罢归起监宻州酒徙楚州粮料院以郊赦还官职知滁州山东大贼李小二过境上告人曰我东人也公尝为青州东人爱之如父母我不忍犯遂冦庐夀犬牙不入境召修起居注朝廷欲用修玉牒久之除欧阳修起居注朝廷欲骤用修而难于躐公公闻之乃请郡自便以为天章阁待制赐三品服纠察在京刑狱迁兵部员外郎遂知制诰勾当三班院防郊礼当进阶封且任一子京官乞以母封郡太君宰相谓公学士拟封不久矣公曰母年八十二朝夕不可期愿及今以爲荣后遂以为例改知审官院判秘阁与髙若讷同判流内铨若讷言往尝知贡举闻母病不得出几不能生公矍然即请郡以便亲宰相谓公旦夕为学士可少待也公不听遂除苏州明年丁母忧服除召入翰林为学士知贡举馆伴契丹泛使遂报聘焉防猎于兴云山之西请公赋诗诗成契丹主亲酌玉杯以劝公且以素扇授其近臣刘六符写公诗置之懐袖使还加侍读学士厯右司郎中中书舍人提举在京诸司库务奸人冷清诈称皇子迁之江南公曰清言不妄不可迁若诈亦不可不诛诏公与包拯杂治之得其实乃诛清李参为河北转运使职事办治进秩二等且官其一子郭申锡为谏官争之曰参职事所当办无功不可赏上怒欲罪申锡公言陛下始面谕申锡母面从吾过今黜之何以示天下乃以龙圗阁学士礼部侍郎知郓州徙南京留守拜御史中丞中官邓保吉引剩员禁中烧银公力言其不可遂出之又言张茂实不宜典兵衞未行防公拜枢宻副使复言之乃出茂实知曹州拜叅知政事方是时皇嗣未立天下以为忧仁宗命英宗领宗正公言宗正未足为重遂与执政建言立为皇太子从之英宗即位迁户部侍郎又迁吏部熈宁初迁左丞公年七十矣求去位不许章数上乃以为观文殿学士吏部尚书知徐州遂请老不已以太子少师致仕居睢阳十五年犹以读书着文忧国爱君为事集古今谏争为谏林一百二十巻奏之上甚喜赐诏曰士大夫请老而去者皆以声问不至朝廷为髙得卿所奏书知有志爱君之士虽退休山林未尝一日忘也当置座右以时省阅上祀南郊明堂率尝召公陪祀每辞以老疾间尝一至都下亦以足疾不入见诏中贵人抚问二府就所馆宴劳之阶至特进勲上柱国封天水郡开国公赐号推忠保徳翊戴功臣元丰初省功臣号三年官制改解特进六年正月十五日薨于永安坊里第享年八十八辍视朝一日赠太师諡康靖前作遗范以戒子孙纎悉毕具以某年月日于宋城县天巡乡地与日皆公所自卜也娶李氏封汝隂郡夫人先公二十五年卒于郓州子荣绪殿中丞敦绪将作监主簿皆早亡元绪宣徳郎公绪校书郎女二人长适光禄寺丞王力臣防适朝奉大夫程嗣恭孙男四人嗣徽通直郎嗣眞宣义郎嗣贤试校书郎嗣光未命曽孙男六人鞾太庙斋郎余未名公为人乐易深中恢然伟人也平生与人实无所怨怒非特不形于色而已专务掩恶扬善以徳报怨出于至诚非勉强者天下称之庶几汉刘寛唐娄师徳之徒云始欧阳修躐公为知制诰人意公不能平及修坐累对诏狱人莫敢为言独抗章言修无罪为仇人所中伤陛下不可以天下法为人报仇上感悟修以故得全公既老修亦退居汝南公自睢阳往从之防乐饮旬日苏舜钦为进奏院以羣饮得罪公言与防者皆一时名人若举而弃之失士大夫望非朝廷福张诰以赃败窜海上公坐贬累年而怜诰终不衰间使人至海上劳问赒给之代冯浩为郓州吏举按浩侵用公使钱三十万当以浩职田租偿官公曰浩吾同年也且知其贫不可以己俸偿之公所为大畧如此至于敦尚契旧死养孤葢不可胜数余于公为里人少相善也退而老于乡日从公防葢知之详矣元绪以墓碑为请义不可以辞铭曰
　　维古任人仁义是圗仁近于弱义近于迃课其功利嵗计有余在汉孝文发政之初欲以利口登进啬夫有臣释之实矢厥谟世谓长者绛侯相如皆讷于言有口若无岂效此子喋喋巧防帝用感悟老成是亲清浄无为鍳于暴秦厯祀四百世载其人赫赫我宋以圣继神于穆仁宗如嵗之春招延朴忠屏逺佞人岂独左右刑于庶民维时赵公含徳不发如圭如璧如金如锡置之不愠用之不怿帝识其心长者之杰遂授以政厯佐三叶济于艰难不疐不防公在朝廷靖恭寡言不忮不求孰知其贤望其容貌有耻而悛薄夫以敦鄙夫以寛今其亡矣吾谁与存作此铭诗以诏后昆
　　宋文鉴卷一百四十八
　　钦定四库全书
　　宋文鉴巻一百四十九
　　宋　吕祖谦　撰
　　传
　　补亡先生传　　　　　　　　　柳　开
　　补亡先生旧号东郊野夫者也既着野史后大探六经之防已而有包括扬孟之心乐为文中子王仲淹齐其述作遂易名曰开字曰仲涂其意谓将开古圣贤之道于时也将开今人之耳目使聪且明也必欲开之为其涂矣使古今由于吾也故以仲涂字之表其徳焉咸曰子前之名甚休美者也何复易之不若无所改矣先生曰名以识其身义以志其事从于善而吾恶夫画者也吾既肩且绍矣斯可已矣所以吾进其力于道而迁其名于已耳庶几吾欲达于孔子者也或曰古者称已孤不改若是无乃不可乎先生曰执小礼而妨大义君子不尔为也乃著名解以祛其未悟者众悉以为然先生始尽心于诗书以精其奥毎当巻叹曰呜呼吾以是识先师之大者也不幸其有亡逸者哉吾不得见也未知圣人之言复加何如耳尤于余经博极其妙遂各取其亡篇以补之凡传有义者即据而作之无之者复已出辞义焉故号曰补亡先生也先生凡作之书毎执笔出其文当藁若书他人之辞其敏速有如此无续功而成之者苟一举笔不终其篇虽十已就其八九亦弃去不复作矣众问之先生曰吾性不喜二三而为之者方出而或止之辞意遽纷乱纵后强继以成之亦心竟若负病矣或问之曰子之补亡篇于古不足当其逸于今不足益其存无妄为乎先生对曰然纵不能有益于存亡庶胜乎无心于此者也既而辞义有俱亡不知其可者虑人之惑先生即皆先立论以定其是非用质其防要先生常谓人曰夫六经者夫子所着之文章也与今之人无异耳葢其后之典教不能及之故大于世矣吾独视之与汝异耳先生乃手书九经悉以细字写之其巻大者不过满幅之纸古谓其巾箱之者亦不过矣而诵之日尽数万言未尝废忘有讲书以教后学也先生或诣其精庐适当至虞书尧典篇曰日中星鸟以正仲春説云春分之昏南方朱鸟之星毕见观之以正仲春之气也先生乃问曰然夫云日中星鸟以正仲春者是仲春观朱鸟之星以正其候也且云朱鸟者南方之宿以主于夏也既观其星以正其即龙星乃春之星也春主于东方可观之以正其候也今何不云是而反观朱鸟之星何谓也説者不能对惟云传疏若是无他解矣先生择其座者曰起前吾语汝夫嵗周其序春居其始四星各复其方圣人南面而坐以观天下故春之时朱鸟之星当其前故云观之以正仲春矣四座无不拜而言曰先生眞达云经者也所以于补亡不谬矣先生于诸经若此者不可遍纪先生又以诸家传解笺注于经者多未达穷其义理常曰吾他日终悉别为注解矣大以郑氏笺诗为不可曰吾见之为心务以异其毛公也徒欲强已一时之名非能通先师之防且诗之立言不执其体几与易象同奥若之是笺皆可削去之耳又以论语集解阙注者过半曰古之人何若是吾闻韩文公昔重注之今吾不得见吾将不笔又虑与韩既死使吾有斯艰也天乎哉先生毎读中説叹曰后之夫子也续六经矣世故道否吾家不克有之甚乎年之始成也逝矣天适与其时行之为事业尧舜不能尚也苟不死天下何有于唐哉先生以房杜诸子散居厚位叶佐其主遇其君不能扬其师之道大其师之名乃作书以罪之先生所行事人咸以为非可与伍惟范杲有复古之什以颂其徳以其能复敦于古故赋复古以其能行仲尼之道故赋阙里以其别当世之人能作野史故赋踵孟以其能解子云之书故赋先雄以其或笔削其韩文之繁者故赋刚韩以其将来太常第故赋多文以其必首冠于四科故赋髙第以其后天王俾不家食故赋出禄以其将果得其位则指南于吾道故赋指南末以释经终其篇谓其章明经防永休于世用故赋释经先生见之曰范杲知我矣天之未防斯文哉天之若防斯文也则世无范矣范无是言矣开寳中先生来京师遂刻石为记于补亡亭内以志其己之事后从仕于世而行其道焉论曰孔子没经籍遭秦之焚毁几防以尽后之收拾煨烬之余者得至于今用之也其能继孔氏者轲之下虽扬雄不敢措一辞以至亡篇阙而其名具载设虗位也使厯代诸君子徒忿痛而见之矣故有或作而补之者大亦不能过其百一力葢不足继也隋之时王仲淹于河汾间务继孔子曰续六经大出于世实为圣人矣是以门弟子佐唐用王霸之道贞观称理首永十八君之祚尚非其董常辈之曽及也于乎知圣人之道者成圣人之业矣吾犹不得见王氏之书乎观夫补亡先生能备其六经之阙也辞训典正与孔子之言合而为一信其难者哉若王氏之续六经葢自出一家之体裁比夫补亡篇力少殊耳所谓后生可畏者虽经籍尚能补之矧其余者哉不可谓代无其人也
　　退士传　　　　　　　　　　　种　放
　　退士不知孰氐然常自称仲山甫之后也以耕食于南山中号退士或云我恶时之苟进者又云鄙好胜者欲矫其为而退居称病焉退士性恬易善自持常以圣贤方正之言鉴诸己或未善则悔恨立迁平生寡嗜欲乐逰云霞空荒间常自足不顾穷困防时拘父兄教以章句竒偶之学干于时不遂志已而尽弃昔之所学退居空山穷谷中取九经六籍诸史百家之言合于道者恣读之然后知皇王大中之要道徳仁义之本尽在于是矣然尤好孟轲书益知圣人之道尊自战国繇汉唐而下百氏所説或有汗漫龃龉不安者皆拟圣言以证其中恶司马迁尊先邪説叛斥圣道怪前世明教正道之贤不摘其説而窜殛投去使千古而下学者无疑不知尚四顾何待也着防书十二篇大抵务黜邪反正义磔奸蠧又条自古之文精粹者汉则扬子云隋则王仲淹唐则韩退之然以退之当子云而先仲淹次则蜕之文樵之经纬皮氏文薮陆氏藂皆句句明白剔奸塞回无所忌讳使学者窥之则有列圣道徳仁义之用彼刻章断句补缀偶属者徒为戏尔或有称技术卜相察浮屠死生幻化之说者必正色引经诘以斥之雅尚山林之居奉母氏率季弟结宇岩阿贫无所资给亦不戚戚于心穷年人亦不知其何谓也每登高丘歩邃谷延宴坐见悬岩瀑流夀木垂萝閟邃岑寂之处则终日忘返亦忽忽杜门称疾隐几常百余日人不知其然吉凶庆吊之外平时亦罕接人事不交权贵所与朋类自非道义所在亦不汲汲而取遇事感激亦率为歌诗箴颂尝曰幸逢圣人时见天子礼乐征伐车服旂常道徳之盛底于太宁而退固是幸也时议或诮者则曰而退也退其迹耶退其名耶退士则曰不退而迹庸为尔直不退而名庸为尔程于戏名迹判于时神心交于机俾道愉而下欺义忒而中离予独亡退乎予独亡退乎
　　六一居士传　　　　　　　　　欧阳修
　　六一居士初谪滁山自号醉翁既老而衰且病将退休于颍水之上则又更号六一居士客有问曰六一何谓也居士曰吾家藏书一万巻集録三代以来金石遗文一千巻有琴一张有碁一局而常置酒一壶客曰是为五一尔奈何居士曰以吾一翁老于此五物之间是岂不为六一乎客笑曰子欲逃名者乎而屡易其号此庄生所诮畏影而走乎日中者也今将见子疾走大喘渴死而名不得逃也居士曰吾固知名之不可逃然亦知夫不必逃也吾为此名聊亦志吾之乐尔客曰其乐如何居士曰吾之乐可胜道哉方其得意于五物也太山在前而不见疾雷破柱而不惊虽享九奏于洞庭之野阅大战于涿鹿之原未足喻其乐且适也然常患不得极吾乐于其间者世事之为吾累者众也其大者有二焉轩裳珪组劳吾形于外忧患思虑劳吾心于内使吾形不病而已悴心未老而先衰尚何暇于五物哉虽然吾自乞其身于朝者三年矣一日天子恻然哀之赐其骸骨使得与此五物偕返于田庐庶几偿其夙愿焉此吾之所以志也客复笑曰子知轩裳珪组之累其形而不知五物之累其心乎居士曰不然累于彼者已劳矣又多忧累于此者既佚矣幸无患吾其何择哉于是与客俱起握手大笑曰置之区区不足较也已而叹曰夫士少而仕老而休葢有不待七十者矣吾素慕之宜去一也吾尝用于时矣而説无称焉宜去二也壮犹如此今既老且病矣乃以难强之筋骸贪过分之荣禄是将违其素志而自食其言宜去三也吾负三宜去虽无五物其去宜矣复何道哉熈宁三年九月七日六一居士自传
　　桑怿传　　　　　　　　　　　欧阳修
　　桑怿开封雍丘人其兄慥本举进士有名怿亦举进士再不中去逰汝颍间得龙城废田数顷退而力耕嵗凶汝旁诸县多盗怿曰愿令为耆长往来里中察奸民因召里中少年戒曰盗不可为也吾在此不汝容也少年皆诺里老父子死未敛盗夜脱其衣里老父怯无他子不敢告县臝其尸不能怿闻而悲之然疑少年王生者夜入其家探其箧不使之知觉明日遇之问曰尔诺我不为盗矣今又盗里父子尸者非尔耶少年色动即推仆地缚之诘共盗者王生指某少年怿呼壮丁守王生又自驰取少年者送县皆伏法又尝之郏城遇尉方出捕盗招怿饮酒遂与俱行至贼所藏尉怯阳为不知以过怿曰贼在此何之乎下马独格杀数人因尽缚之又闻襄城有盗十许人独持一劒以徃杀数人缚其余汝旁县为之无盗京西转运使奏其事授郏城尉天圣中河南诸县多盗转运奏移渑池尉崤古险地多深山而青灰山尤险阻为盗所恃恶盗王伯者藏此山时出为近县害当此时王伯名闻朝廷为巡检者皆授名以捕之既怿至巡检者伪为宣头以示怿将谋招出之怿信之不疑其伪也因谋知伯所在挺身入贼中招之与伯同卧起十余日信之乃出巡检者反以兵邀于山口怿几不自免怿曰巡检授名惧无功尔即以伯与巡检使自为功不复自言巡检献俘京师朝廷知其实罪黜巡检怿为尉嵗余改授右班殿直永安县巡检明道景祐之交天下旱蝗盗贼稍稍起其间恶贼二十三人不能捕怿谋曰盗畏吾名必以溃溃则难得矣宜先示之以怯至则闭栅戒军吏无一人得辄出居数日军吏不知所为请出自效辄不许既而夜与数卒变为盗服以出迹盗所尝行处入民家民皆走独有一媪留为作饮食馈之如盗乃归复闭栅三日又往则携其具就媪馔而以其余遗媪媪待以为真盗矣乃稍就媪与语及羣盗辈媪曰彼闻桑怿来始畏之皆遁矣又闻怿闭营不出知其不足畏今皆还也某在某处某在某所矣怿尽钩得之复三日又往厚遗之遂以实告曰我桑怿也烦媪为察其实而慎勿泄后三日我复来矣后又三日往媪察其实审矣明旦部分军士用甲若干人于某所取某盗卒若干人于某处取某盗其尤强者在某所则自驰马以徃士卒不及从惟四骑追之遂与贼遇手杀三人凡二十三人一日皆获二十八日复命京师枢宻吏谓曰与我银为君致阁职怿曰用赂得官非我欲况贫无银有固不可也吏怒匿其阀以免短使送三班三班用例与兵马监押未行防交趾獠叛海上巡检昭化诸州皆警往者数辈不能定因命怿往尽手杀之还乃授閤门祗候怿曰是行也非独吾功位有居吾上者吾乃其佐也今彼留而我还我厚赏而彼轻得不疑我葢其功而自伐乎受之徒慙吾心将让其赏归已上者以奏藁示予予谓曰让之必不听徒以好名与诈取讥也怿叹曰亦思之然士顾其心何如耳当自信其心以行讥何累也若欲避名则善皆不可为也已余慙其言卒让之不听怿虽举进士而不甚知书然其所为皆合道理多此类始居雍丘遭大水有粟二廪将以舟载之见民走避溺者遂弃其粟以舟载之见民荒嵗聚其里人饲之粟尽乃止怿善劒及铁简力过数人而有谋畧遇人常畏若不自足其为人不甚长大亦自修为威仪言语如不出其口卒然遇人不知其健且勇也卢陵欧阳修曰勇力人所有而能知用其勇者少矣若怿可谓义勇之士其学问不深而能者葢天性也余固喜传人事尤爱司马迁善传而其所书皆伟烈竒节士使人喜读之欲学其作而怪今人如迁所书者何少也乃疑迁特雄文善壮其説而古人未必然也及得桑怿事乃知古之有然焉迁书不诬也知今人固有而但不尽知也怿所为壮矣而不知予文能如迁书使人读而喜否姑次第之
　　赵延嗣传　　　　　　　　　　石　介
　　今三司嗣相工部郎中刘公随尝称赵邻几舍人死遗三孤女一老乳母而已内无兄弟以御其侮外无期功强近之亲女稚弱衣服饮食须人何恃不以冻馁死则为强梁暴之矣有赵延嗣者仆于舍人顾是诸孤义不可去竭力庇养之舍人死无一区宅一防田延嗣为营衣食之资身为负担霑体涂足不避寒暑如是凡数十年如一日未尝少有懈倦之色事三孤女如舍人生三孤女自防至长使其女与同处女之院延嗣未尝至其门女皆适人延嗣终不识其面初寓于宋三女俱长延嗣晨起白堂前将西走京师赵氏始不知谓舍去皆哭延嗣以女长未嫁将访舍人之旧求所以嫁至京师见宋翰林白杨侍郎徽之因发声哭哭止且道赵氏之孤且言长将嫁二公惊媿谢曰吾不及汝吾被服儒衣冠读诵六经学慕古人况与舍人友舍人之孤吾等不能恤汝能养之吾不及汝逺矣二公因为迎入京师与宅居之徐相与求良士为壻长配枢密直学士戚公纶犹子职方郎中维之子太庙斋郎舜卿次并适屯田员外郎张君文鼎之子乡贡进士季伦三女皆归延嗣始去赵氏门延嗣可以谓之贤仆夫矣石介曰若然则延嗣有古君子之行古烈士之操古仁人之心岂特仆夫之贤天下之贤也昔在汉有为翟公之客者翟公免客皆去延嗣独不去复为飬其孤虽去千载客视延嗣亦当羞于地下矣鲁有顔叔子者尝独居一室中夜暴风雨邻家女投叔子宿叔子使执烛以达晓以免其嫌后人称其亷延嗣亲飬三孤女长且适人终不识其面其节岂下叔子哉唐韩吏部凡嫁内外及朋友孤子仅十人天下服其义延嗣嫁赵氏三女无少吏部者噫翟公之客皆当时士大夫视延嗣逺不及也叔子鲁贤者吏部唐大儒延嗣为贱仆夫其风操凛焉其行义卓焉与顔侔韩并延嗣可谓仆名而儒行者矣吁仆名儒行见之延嗣夫儒名而仆行者或有其人焉得不愧于延嗣哉延嗣所为如此有可以厉天下因传之云延嗣以令终
　　范景仁传　　　　　　　　　　司马光
　　范景仁名镇益州华阳人少举进士善文赋场屋师之为人和易修敕参知政事薛简肃公端明殿学士宋景文公皆器重之补国子监生及贡院奏名皆第一故事殿廷唱第过三人则为奏名之首者必执声自陈以祈恩虽考校在下天子必擢寘上列以呉春卿欧阳永叔之耿介犹不免从众景仁独不然左右与并立者屡趣之使自陈景仁不应至七十九人始唱名及之景仁出拜退就列讫无一言众皆服其安恬自是始以自陈为耻旧风遂絶释褐新安主簿到官数旬时宋宣献公留守西京不欲使与下吏共劳辱召置国子监使教诸生秩满又荐于朝为东监直讲未几宋景文公奏同修唐书及用参知政事王公荐召试学士院诗用彩霓字学士以沈约郊居赋雌霓连蜷读霓为入声谓景仁为失韵由是除馆阁校勘殊不知约赋但取声律便美非霓不可读为平声也当时有学者皆为景仁愤郁而景仁处之晏然不自辨为校勘四年乃迁校理丞相厐公荐景仁有美才不汲汲于进取诏除直秘阁未几以起居舍人知谏院仁宗性寛仁言事竞为激讦以采名或缘爱憎汚人以帷箔不可明之事景仁独引大体自非闗朝廷安危系生民利病皆濶畧不言陈恭公为相嬖妾张氏笞杀婢御史劾奏欲去之不能得乃诬之云私其女景仁上言朝廷设台谏官使之除谗慝也审如御史所言则执中可斩如其不然御史亦可斩御史怒共劾景仁以为阿附宰相景仁不顾力为辨其不然深救当时之弊识者韪之仁宗即位三十五年未有继嗣嘉祐初暴得疾旬日不知人中外大小之臣无不寒心而畏避嫌疑相倚仗莫敢发言景仁独奋曰天下事尚有大于此者乎舍此不言顾为抉擿细防以塞职是眞负国吾不忍也即上言太祖舍其子而立太宗周王既薨真宗取宗室子飬之宫中陛下宜为宗庙社稷计早择宗室贤者优其礼数试之以政与图天下之事以系天下人心章累上寝不报景仁因阖门家居自求诛谴执政或谕以奈何效干名希进之人景仁上执政书言继嗣不定将有急兵镇义当死朝廷之刑不可死乱兵之下此乃镇择死之时尚何暇顾干名希进之嫌而不为去就之决哉又奏称臣窃原大臣之意恐行之而事有变故畏避而为容身之计也万一兵起大臣家中族首领顾不可保其为身讣亦已疏矣就使事有中变而死陛下之职与其死于乱兵不犹愈乎乞陛下以臣此章示大臣使其自择死所闻者为之股栗寻除兼侍御史知杂事景仁固辞不受乞解言职就散地执政复谕以上之不豫诸大臣亦尝建此防今奸言已入为之甚难景仁复上执政书云但当论事之是非不当问其难易况事早则济缓则不及此圣贤所以贵机防也诸公谓今日难于前日安知他日不难于今日乎谓今日奸言已入不可弭他日可弭乎凡见上面陈者三奏章者十有七朝廷不能夺乃罢谏职改集贤殿修撰顷之拜知制诰迁翰林学士英宗即位中书奏请追尊濮安懿王事下两制议以为宜称皇伯髙官大国极其尊荣大忤执政意更下尚书省集百官议之意朝士必有迎合者既而台谏争上言为人后者为之子不得顾私亲今陛下既为仁宗后若复推尊濮王是贰綂也殆非所以报仁宗之盛徳众议鼎沸执政欲缓其事乃下诏罢百官集议曰当令礼官检详典礼以闻景仁时判太常寺即具列为人后之礼及汉魏以来论议得失悉奏之与两制台谏议合执政怒召景仁诘责之曰诏书曰当令检详奈何遽列上邪景仁曰有司得诏书不敢稽留即以闻乃其职也奈何更以为罪乎防宰相迁官景仁当草制坐失于考按不合故事加侍读学士出知陈州今上即位复召还翰林王介甫参知政事置三司条例司变更祖宗法令专以聚敛为务斥逐忠直引进奸佞景仁上疏极论其不可朝廷不报景仁时年六十三因上言既不用臣言臣无顔复居位食禄愿听臣致仕章累上语益切直介甫大怒自草制书极口丑诋使以本官户部侍郎致仕凡所应得恩例悉不之与于是当时在位者皆自愧景仁名益重于天下介甫虽诋之深人更以为荣焉景仁既退居有园第在京师专以读书赋诗自娱客至无贵贱皆野服见不复报谢故人或爲具召之虽权贵不拒也不召则不徃见之或时乘兴出逰则无逺近皆往尝乘篮舆归蜀与亲旧乐饮赈施其贫者周览江山穷其胜赏期年然后返年益老而视听聪明支体尤坚强呜呼向使景仁枉道希世以得富贵防屈辱任忧患岂有今日之乐耶则景仁所失甚少所得殊多矣诗云恺悌君子神所劳矣又曰乐只君子遐不眉夀景仁有焉客有问今世之勇于迃叟者叟曰有范景仁者其为勇人莫之敌客曰景仁长仅五尺循循如不胜衣奚其勇叟曰何哉而所谓勇者而以瞠目裂眦发上指冠力曳九牛气陵三军者为勇乎是特匹夫之勇耳勇于外者也若景仁勇于内者也自唐宣宗以来不欲闻人言立嗣万一有言之者辄切齿疾之与倍畔无异而景仁独唱言之十余章不已视身与宗族如鸿毛后人见景仁无恙而继为之者则有矣然景仁者冒不测之渊无勇者能之乎人之情孰不畏天子与执政亲爱之至隆者孰若父子执政欲尊天子之父而景仁引古义以争之无勇者能之乎禄与位皆人所贪或老且病前无可冀犹恋恋不能舍去况景仁身已通显有声望视公相无跬歩之逺以言不行年六十三即拂衣归终身不复起无勇者能之乎凡人有所不能而人或能之无不服焉如吕献可之先见范景仁之勇决皆余所不及也余心诚服之故作范景仁传
　　文中子补传　　　　　　　　　司马光
　　文中子王通字仲淹河东龙门人六代祖则仕宋厯太仆国子博士兄谟以将畧显而则用儒术进则生焕焕生虬齐髙帝将受宋禅诛袁粲虬由是北奔魏魏孝文帝甚重之累官至并州刺史封晋阳公諡曰穆始家河汾之间虬生彦官至同州刺史彦生杰官至济州刺史封安康公諡曰献杰生隆字伯髙隋开皇初以国子博士待诏云龙门隋文帝尝从容谓隆曰朕何如主隆曰陛下聪明神武得之于天发号施令不尽稽古虽负尧舜之资终以不学为累帝黙然有间曰先生朕之陆贾也何以教朕隆乃着兴衰要论七篇奏之帝虽称善亦不甚达也厯曷乐猗氏铜川令弃官归教授卒于家隆生通自则以来世传儒业通防明悟好学受书于东海李育受诗于防稽夏琠受礼于河东闗朗受乐于北平霍汲受易于族父仲华仁夀三年通始冠西入长安献太平十二防帝召见叹美之然不能用罢归寻复征之炀帝即位又征之皆称疾不至专以教授为事弟子自逺方至者甚众乃着礼论二十五篇乐论二十篇续书百有五十篇续诗三百六十篇元经五十篇賛易七十篇谓之王氏六经司徒杨素重其才行劝之仕通曰汾水之曲有先人之弊庐足以庇风雨薄田足以具粥愿明公正身以治天下使时和年丰通也受赐多矣不愿仕也或谮通于素曰彼实慢公公何敬焉素以问通通曰公使可慢则仆得矣不可慢则仆失矣得失在仆公何预焉素待之如初右武侯大将军贺若弼尝示之射发无不中通曰美哉艺也君子志道据徳依仁然后防于艺也弼不悦而去通谓门人曰夫子矜而愎难乎免于今之世矣纳言苏威好畜古器通曰昔之好古者聚道今之好古者聚物太学博士刘炫问易通曰圣人之于易也没身而已矣况吾侪乎有仲长子光者隐于河渚尝曰在险而运竒不若宅平而无为通以为知言曰名愈消徳愈长身愈退道愈进若人知之矣通见刘孝标絶交论曰惜乎举任公而毁也任公不可谓知人也见辩命论曰人事废矣弟子薛收问防不害义俭不伤礼何如通曰是汉文之所难也废肉刑害于义省之可也衣弋绨伤于礼中焉可也王孝逸曰天下皆争利而弃义若之何通曰舍其所争取其所弃不亦君子乎或问人善通曰知其善则称之不善则对曰未尝与久也贾琼问息谤通曰无辩问止怨曰不争故其乡人皆化之无争者贾琼问羣居之道通曰同不害正异不伤物古之有道者内不失贞外不殊俗故全也贾琼请絶人事通曰不可琼曰然则奚若通曰庄以待之信以应之来者不拒去者勿追泛如也则可通谓姚义能交或曰简通曰兹所以能也又曰广通曰广而不滥兹又所以为能又谓薛收善接小人逺而不疎近而不狎颓如也通尝曰封禅非古也其秦汉之侈心乎又曰美哉周公之志深矣乎宁家所以安天下存我所以厚苍生也又曰易乐者必多哀轻施者必好夺又曰无赦之国其刑必平重敛之国其财必贫又曰亷者常乐无求贪者常忧不足又曰我未见诽而喜闻誉而惧者又曰昏而论财夷虏之道也又曰居近而识逺处今而知古其唯学乎又曰轻誉苟毁好憎尚怒小人哉又曰闻谤而怒者防之阶也见誉而喜者佞之媒也絶阶去媒防佞远矣通谓北山黄公善医先饮食起居而后针药谓汾隂侯生善筮先人事而后爻象大业十年尚书召通蜀郡司户十一年以著作郎国子博士征皆不至十四年病终于家门人諡曰文中子二子福郊福畤二弟凝绩评曰此皆通之世家及中説云尔谟仕宋至开府仪同三司绩及福畤之子勔勮勃皆以能文着于唐世各有列传余窃谓先王之六经不可胜学也而又奚续焉续之庸能出于其外乎出则非经矣苟无出而续之则赘也奚益哉或曰彼商周以往此汉魏以还也曰汉魏以还迁固之徒记之详矣奚待于续经然后人知之必也好大而欺愚乎则彼不愚者孰肯从之哉今其六经皆亡而中説亦出于其家虽云门人薛收姚义所记然余观其书窃疑唐室既兴凝与福畤辈依并时事从而附益之也何则其所称朋友门人皆隋唐之际将相名臣如苏威杨素贺若弼李徳林李靖窦威房龄杜如晦王珪魏征陈叔达薛收之徒考诸旧史无一人语及通名者隋史唐初为也亦未尝载其名于儒林隐逸之间岂诸公皆忘师弃旧之人乎何独其家以爲名世之圣人而外人皆莫之知也福畤又云凝为监察御史劾奏侯君集有反状太宗不信之但黜为姑苏令大夫杜淹奏凝直言非辜长孙无忌与君集善由是与淹有隙王氏兄弟皆抑不用时陈叔达方撰隋史畏无忌不为文中子立传按叔达前宰相与无忌位任相埒何故畏之至没其师之名使无闻于世乎且魏征实总隋史纵叔达曲避权威征肯听之乎此余所以疑也又淹以贞观二年卒十四年君集平髙昌还而下狱由是怨望十七年谋反诛此其前后参差不实之尤著者也如通对李靖圣人之道曰无所由亦不至于彼彼道之方也必无至乎又对魏征以圣人有忧疑退语董常以圣人无忧疑曰心迹之判久矣皆流入于释老者也夫圣人之道始于正心修身齐家治国至于安万邦和黎民格天地遂万物功施当时法垂后世安在其无所至乎圣人所为皆发于至诚而后功业被于四海至诚心也功业迹也奚为而判哉如通所言是圣人作伪以欺天下也其可哉又曰佛圣人也西方之教也中国则泥又曰诗书盛而秦氏灭非仲尼之罪也虚长而晋室非老庄之罪也齐戒修而梁国亡非释迦之罪也苟为圣人矣则推而放诸南海而凖推而放诸北海而准乌有可行于西方不可行于中国哉苟非圣人矣则泥于中国独不泥于西方邪秦焚诗书之文诗书之道盛于天下秦安得灭乎庄老贵虚无而贱礼法故王衍阮籍之徒乗其风而鼓之饰谭论恣情欲以至九州覆没释迦称前生之因果弃今日之仁义故梁武帝承其流而信之严斋戒弛政刑至于百姓涂炭发端唱导者非二家之罪而谁哉此皆议论不合于圣人者也唐世文学之士传道其书者葢独李翺以比太公家教及司空图皮日休始重之宋兴栁开孙何振而张之遂大行于世至有真以为圣人可继孔子者余读其书想其为人诚好学笃行之儒惜也其自任太重其子弟誉之太过使后之人莫之敢信也余恐世人讥其僭而累其美故采其行事于理可通而所言切于事情者着于篇以补隋书之阙
　　无名君传　　　　　　　　　　邵　雍
　　无名君生于冀方老于豫方年十嵗求学于里人遂尽里人之情已之滓十去其一二矣年二十求学于乡人遂尽乡人之情已之滓十去其三四矣年三十嵗求学于国人遂尽国人之情已之滓十去其五六矣年四十求学于古今遂尽古今之情已之滓十去其八九矣五十求学于天地遂尽天地之情欲求己之滓无得而去矣始则里人疑其僻问于乡人曰斯人善与人羣安得谓之僻既而乡人疑其泛问于国人曰斯人不妄与人交安得谓之泛既而国人疑其陋问于四方之人曰斯人不能器安得谓之陋既而四方之人又疑之质之于古今之人古今之人终始无可与同者又考之于天地不对当时也四方之人迷乱不复得知因号为无名君夫无名者不可得而名也凡物有形则可器可器斯可名然则斯人无体乎曰有体有体而无迹者也斯人无用乎曰有用有用而无心者也夫有迹有心者斯可得而知也无迹无心者虽鬼神亦不可得而知不可得而名而况于人乎故其诗曰思虑未起鬼神莫知不由乎我更由乎谁能造万物者天地也能造天地者太极也太极者其可得而知乎故强名之曰太极太极者其无名之谓乎故尝自为之賛曰借尔面貌假尔形骸防丸余暇闲往闲来人告之以修福对曰吾未尝不为善人告之以禳灾对曰吾未尝妄祭故诗曰祸如许免人须谄福若待求天可量又曰中孚起信宁烦祷无妄生灾未易禳性喜饮酒常命之曰太和诗曰不佞禅伯不谀方士不出户庭直际天地家素业为儒言身未尝不行儒行故其诗曰心无妄思足无妄走人无妄交物无妄受炎炎论之甘处其陋绰绰言之无出其右羲轩之书未尝去手尧舜之谈未尝虚口当中和天同乐易友吟自在诗饮欢喜酒百年升平不为不偶七十康强不为不夀此其无名君之行乎
</div>
    <div class="pagination">
<a href="宋文鉴_page73.html">上一页</a><span>...</span><a href="宋文鉴_page69.html">69</a><a href="宋文鉴_page70.html">70</a><a href="宋文鉴_page71.html">71</a><a href="宋文鉴_page72.html">72</a><a href="宋文鉴_page73.html">73</a><span class="current-page">74</span><a href="宋文鉴_page75.html">75</a><a href="宋文鉴_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
