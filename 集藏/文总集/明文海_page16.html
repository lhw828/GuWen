<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 16 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 16 页/共 134 页
  </h1>
  <div class="content">
   明文海巻五十九
　　钦定四库全书
　　明文海巻六十　　　　　　余姚黄宗羲编奏疏十四
　　议改北岳疏【沈鲤】
　　谨题为仰承德意请正祀典以隆圣治事祠祭清吏司案呈奉本部送礼科抄出廵抚大同地方赞理军务都察院右副都御史胡来贡题奉圣防恒岳祀典着礼部查明定议来説此臣等谨查得浑源州志内开恒山在州南二十里古北岳也上有岳庙陶唐氏所建舜时北廵狩至于北岳值大雪遥祀之忽飞一石坠帝前名曰安王石乃建庙于大茂山又五载再廵狩其石又飞于曲阳复建庙于曲阳今州之恒山有观乃唐武德中道士髙明素所建也又有洪武十二年重修古北岳庙碑文内载浑源恒山为古北岳自有虞氏嵗十一月北廵狩躬行望祀后飞石东迁卒建祠于曲阳歴代因之而恒山之祠废不复举是则北岳之纪于浑源州志者如此及考得尚书禹贡冀州恒卫旣从注云恒水出常山郡上曲阳县恒山北谷在今定州曲阳县西北恒山也周礼职方氏正北曰并州其山镇曰恒注云在上曲阳县盖职方之并州即禹贡冀州所分也史记赵简子藏寳符于恒山曰从常山上临代代可取也注又云在上曲阳西北杜氏通典及文献通考皆云定州曲阳县北岳常山在焉而通鉴地理通释亦云常山在定州曲阳县西北百四十里常水出焉盖汉置恒山郡避文帝讳改曰常山皆今真定也宣帝神爵元年诏太常寺祀五岳四凟而北岳在常山之阳即常山郡之属县也唐武德贞观之制祭北岳恒山于定州盖至唐复置恒山郡宋初縁旧制亦祭北岳于定州汉碑不存无所于考唐宋碑刻具载北岳祠事録则曲阳之祀北岳不始于五代之际明矣元起朔漠正宜祀于浑源乃代祀碑记仍在曲阳迨至国朝洪武二年二月首奉太祖髙皇帝之命肇祀北岳及三年六月降诏正名定为常典列圣继统遵行无斁是则北岳之着于曲阳县者如此及考曲阳县在隋为恒阳县恒山在县西北一百四十里浑源州元初为恒隂县恒山在州南二十里山南曰阳山北曰隂或曰皆指恒而名未可知也后魏立五岳四凟庙于桑干水之隂考之北史盖其时建都平城因统祭岳凟于此非因北岳所在而専祀也又查得治六年七月内该太子少保兵部尚书马文升题为厘正祀典事该本部覆题北岳恒山之神祀于曲阳自汉唐宋以至国朝上下几二千年未之有改其浑源州虽有恒山亦名北岳然祀典不闻碑志无考礼云凡祭有其废之莫敢举也有其举之莫敢废也今一旦废此举彼恐有窒碍奉孝宗皇帝圣防是钦此钦遵今该前因通查案呈到部看得廵抚大同都御史胡来贡题请改祀北岳于浑源州恒山即命大臣出关祭告各一节除今次祭告己经题奉钦依无容别议外照得改岳事体关系重大据今所查反覆叅详窃谓载籍虽博必折于经传典礼至重难轻信乎传闻今据本官所请固非无据第其引虞书魏史之文亦止言祭于恒山而未见恒山所在至禹贡恒水出常山郡上曲阳县恒山北谷即今定州曲阳县则恒山之在曲阳旣已明着于经文而汉神爵元年祠北岳上曲阳唐武德贞观祀北岳定州则曲阳之祀恒山又非肇始于五代盖歴二千余年而明禋如一日诚考据精确非漫然沿袭也其谓五代之后祭于曲阳者盖因宋失幽并遥祭北镇巫闾山于定州北岳祠中遂误以为望祭北岳耳至于浑源之称北岳止见于州志碑文而稽之经传茫无可考想其纪载之辞亦出传闻之误即志内飞石等语在本官亦谓其不经矣而可据其文以改祀乎大抵恒山自大行东来绵亘千里同一分野在南在北皆可取名即以山之向背而言则祀于隂者终不若祀于阳者之为正也昔金世宗时议者以都燕请别议五岳太常卿范洪力言其不可而止则改岳之事自昔重之而先臣尚书倪岳所谓有其举之莫敢废之者诚千古之确论矣况我太祖髙皇帝神圣开天极重祀典当时山川地理无不图上而曲阳之祀仍旧即今大明集礼所载汉唐宋北岳之祭皆在定州曲阳与史俱合可见当时考核已自精详二百余年国有大事必行遣告丰碑钜刻林立祠下则今恒山寔为畿内重镇孕灵已久一旦毁庙貌废碑刻举而改建于边徼之地窃恐未可轻易也而况在彼无稽在此有据又彰彰如是乎臣等再三酌议北岳恒山之神委应遵依宪典仍祀于曲阳县其浑源州恒山旣有洪武年间重修庙宇合无查照治中原题行该镇廵抚衙门转行彼处官司量加修葺用存古迹庶为两全但事关典礼臣等未敢擅便伏圣裁
　　议开泇河疏【李三才】
　　议照河自开归而下合运入海其路有三繇兰阳道考城至李吉口过坚城集入六座楼出茶城而向徐邳是名浊河为中路繇曹单经丰沛出飞云桥泛昭阳湖入龙塘出秦沟而向徐邳是名银河为北路繇潘家口过司家道口至何家堤经符离道睢宁入宿迁出小河口入运是名符离河为南路此三路者近代以来河所递行之道也较而言之南路虽近陵然有隋堤障其上有九冈十八洼隔其中有归仁堤防其外于陵无害也第其北扼于山南近于淮倘淮流淤塞不逆流而上则溃隄而南是皆能乱淮乱淮则久之而淮亦淤淮淤而沮洳之患上及陵园矣且全河下宿迁徐邳运道不免告涸则南路者利不胜害者也北路虽近运然太行隄足障惊涛徐吕洪足东乱流且汶泗有接艘之利也第其下流徃徃溃堤堤溃而鱼沛之间城郭夷牵路壊不直殃民亦且梗运则北路者利害正等者也惟中路则不南不北旣逺于陵亦济于运有利无害称全善焉前督臣排羣议而断之独合三省以兴兹役亦谓得奠假今不惜大费必竟全功一劳永逸岂不休哉乃以资用乏工程减以故狂澜已回下流复溢陵麓虽云亢爽运道尚在梗塞盖所得已多直全利未收耳然则今日为计也将若之何夫百四十万之估册具在也自坚城以至镇口河形尚宛然也乞金于冏寺借力于省直完浊河之全功收中路之永利亦何不可之与有顾今之时非昔之时矣霪潦为虐人鱼地沼非死而徙生灵尽矣且黄河之工不比运河官估其一民费其二估册之五十万即民间之百万不啻也以财尽民流之时兴劳民伤财之役坐见运畚荷锸之夫立成揭竿斩木之众彼时噬脐其有及乎故挑浊河者议之所不敢出也若是则复贾鲁之河走符离之道挑王所楼竟小河口南路通而北流折不旣称便事乎顾是道也不加隄防而任其漫流以分水则可大肆开挑而纵其夺河以乱淮则不可盖黄堌之新防尚可以理夺而伤陵之隠祸寔难以逆覩此宜熟察而缓图未可轻为而尝试者也然则守行隄开泇河事所必出无容再计矣夫黄水已逼太行扼隄以守此谓御门庭之防救剥肤之灾计不旋踵岂俟问哉惟是泇河之役向来数议竟成画饼谈者恐以为疑乃臣等则以为其善有六而其不必疑有二今之称治河难者谓徃代止避其害今且兼资其利故河由宿迁入运则徐邳涸而无以载舟是以无水难也河由丰沛入运则漕堤壊而无以过牵是以有水难也泇河开而运不借河有水无水第任之耳疏瀹排决皆无庸矣善一黄河者运河之贼也用之一里则有一里之害避之一里则有一里之利以二百六十里之泇河避三百三十里之黄河二洪自险镇口自淤不相关也善二河之当治固不问其济运与否而皆不容已者也顾运借河则河为政河为政则河得以困我当不惮劳费而治之运不借河则我为政我为政则我得以相河当熟察机宜而治之夫熟察机宜之与不惮劳费也其利害较然覩已善三先年估全工以三百九十万估半工以二百六十万即朱尚书开新河百四十里费亦以四十万也今直以二十万开二百六十里比之全工则二十之一比之半工则十之一比之新河亦事半而功倍者也善四江之北山之东患水极矣老弱转乎沟壑壮者散而之四方矣召募行而富民不苦于赔穷民且得以养春荒而役兴麦熟而人散以仲淹之隄湖代汲黯之发仓此即国计无禆计犹且为之也善五粮艘过洪约在春尽盖畏河涨之为害耳运入泇河而安流逆浪早暮无妨过洪之禁可弛叅罚之累可免即运军不至以赶幇失事所全多矣善六运不借河则河防遂疎恐遂恣横流而沼凤泗也奈何夫开封归德上下千里未闻济运不兼治河何也彼直为民御灾而若此矣何况乎为陵捍患其何防之敢疎无疑者一徐州天下咽喉处也奈何一日而令其索莫荒凉安所称重地乎夫太王迁岐盘庚迁毫第审利害安问重轻且徐沼于河直湏时耳徐民安土重迁闻泇河之役且刺心隠痛曰夺其利也此如蛾赴火蝇趋大利在前害不暇顾一日而洪水暴至城沼民鱼悔之晚矣泇河开而徐城之贸迁化居者必且移之泇口必且移之沿口上下即土著者利所不在必且择髙土而居之即使水能破城必且为鱼者少此为曲突徙薪于徐而出之罟获陷穽者也无疑者二故泇河之开无俟再计而知其可行者也查初估二十万再估石礓水工备加三万幇培太行隄估至七万总之可三十万及查应支钱粮徐库文剰漕粮变价与庐扬贴夫银益以省直嵗脩之余并预备嵗修多寡及解到与否皆不可必然总之不及三分之二再量碾州县仓谷及请留东省见年兑运漕粮十万石庶几仅仅足用不敢妄意内帑也
　　国本防【史孟麟】
　　臣惟册立大典贵协舆情羣言佥同即为至论自正月二十六日圣谕甫下人心悚惶卿僚大小诸臣前后数十余疏盖以必不可行之事创见于今是以大不得已之心共激于义诚思圣览未遍封章撮其总归条为问答窃佐万年之计敢希乙夜之观问曰元辅王锡爵所拟待嫡封王圣谕是乎答曰非也朝廷举动必守祖宗家法而为后世虑深逺祖宗朝东宫无待嫡之条元子无封王之例重储贰先正名系人心也乃不立长子今日而待嫡于将来欲令皇长子与皇三子皇五子并封为王轻国本紊名分坏祖宗家法遗子孙隠忧无大于此问曰信如东宫不待嫡元子不封王则世庙晚年不建太子而皇考穆宗以裕王登极斯何以称焉答曰查得嘉靖十八年二月朔册立元子为皇太子第二子为裕王即皇考第三子为景王是皇考非以元子为裕王同太子而封王者也皇祖盖立太子于初年非晚年而犹不立也是岂可为待嫡封王者例乎问曰然则祖训立嫡之文何以答曰详读祖训法律全文曰凡朝廷无皇子必兄终弟及湏立嫡母所生者庶母所生虽长不得立若奸臣弃嫡立庶庶者必当守分勿动遣信告嫡之当立者务以嫡临君位朝廷即斩奸臣按此乃藩王入继大统如皇祖故事非继体承祧者比援之则悖祖训也臣下引之则误皇上也且嫡长并重有嫡立嫡不闻无嫡而待嫡无嫡立长不闻有长而虚长必若无嫡待嫡者乎答曰藩王有之祖训职制条曰藩王嫡长子年及十嵗朝廷授以金册金寳立为王世子如以庶夺嫡轻则降为庶人重则流窜逺方如王年三十未有嫡子其庶子止为郡王待王与正妃年五十无嫡始立庶长子为王世子是藩王待嫡之例也问曰亲王可以待嫡而东宫不可以待嫡何欤答曰是祖宗忧天下之深也宗藩无民社而重统绪重统绪故长不可先嫡无民社故嫡可待而世子可缓至于朝廷则不然天子为宗社生灵主太子副天子为宗社生灵主储位不可一日虚天子不可一日无副故帝王即位即立太子嫡子未生即立长子诚谓前定可以守法不前定则争且乱安危系之耳且考之藩制元妃之后有子不复继室继选之妾有子不复称嫡即藩王何尝不重长哉今以东宫而援继统之条天子而袭藩封之例其遵祖训耶非耶无乃非祖宗忧天下之心乎问曰嫡之不可待既得闻命矣元子不封王亦有説乎答曰有天子继体之称子称孙故名皇太子皇太孙若曰以子孙而承祖宗也非爵之也别子则王之王必系之以地盖爵之官而胙之土俾称藩臣今皇上继体者元子也不可爵其可王王则卑元子亦卑皇上皇上所有天下皆元子有王之则当以何地王之故皇三子皇五子可封而元子必不可王也问曰允若此则元辅所拟圣谕误矣其所引元子拜嫡之説或可权宜行之而奈皇上不听何答曰非也诚皇上所谓非光明正大之道也盖中宫敌体皇上有子则已子为嫡庶子为庶无子则凡子皆子而长子即嫡何待拜而后子乃为太子耶秦异人之拜华阳汉惠后之子少帝典册所着指为厉阶奈何以秦汉一二偶为之事为国朝创一家法贻后世利防抱养之衅耶问曰是无难知然则皇上曷为而权宜元辅曷为而曲引廷臣曷为而固诤皇上曰被诬元辅防谤意其有隠情欤幸毕其説答曰皇上元辅之意廷臣何能知顾连署而争累章而恳非为皇上一身非为元子一王非为辅臣一防诚恐作法自今流弊无已倘自此以还代无嫡出则代无东宫长子非太子则凡子皆太子矣宁保无诈称遗诏更为赐书如赵髙之祸秦者乎宁保无贪立防年禁中定防如阎显之祸汉者乎寜保无积爱成嫌投懐希宠睥睨储位如魏王泰之伺承干乎宁保无秘语不售搆狱株连危言惑上如李林甫之误宗乎宁保无片纸出宫中乘其仓猝援立所厚善如司马光之所虑者乎宁保无羣小窥伺耳属于垣树功藩邸如李泌之所惧者乎有一于此谁任其咎试使皇上而念及必不忍子孙有此元辅而念及必不忍皇上有此廷臣而念及必不忍皇上圣明元辅膺眷相与计安宗社而有此独目前计也乎哉而触忌讳甘斧锧以争也问曰然则奈中宫何答曰祖宗朝立长者非自今矣长子不过数嵗即立立时中宫俱在盛年而当时不闻以嫡母压长晚年亦不闻以嫡出两储宫闱中自有家法皇上岂不明之则以一时宫闱之情较之万世宗社之计理则不敌忍于万世宗社之计而不忍于一时宫闱之私情亦不敌皇上岂宜以此贻子孙元辅岂宜以此误皇上易曰主器莫若长子传曰国有长君社稷之福孔子曰名不正则言不顺言不顺则事不成贾谊曰天下之命悬于太子太子之善在于早谕教叔孙通曰太子天下本本一揺天下振荡奈何以天下为戱屈建曰楚必多乱一兎走于街万人追之一人得之万人不复走楚多宠子而嫡位无主乱自此生鲁漆室女曰吾忧鲁君老太子防鲁国有难身必与焉夫处君臣父子兄弟之间不据理执经明大义以杜祸始而徒以中宫为解以封王为权待不必然之嫡迟十二龄元子册立之期坏祖宗二百年一定之法是忽主器悖正名缓教谕之义啓振荡之端无漆女忧鲁之心而犯屈建逐兎之戒拂人心误国计甚矣问曰然则何道而可答曰昔宋太宗谋建太子于寇凖凖对曰陛下为天下择君谋及妇人中官不可也谋及廷臣不可也唯择所以副天下望者太宗首肯而仁宗立英宗为太子韩琦力赞不疑帝竟付中书行不使宫人与知愿皇上如太宗仁宗之断元辅尽防凖韩琦之忠从外廷羣臣之望则宗社幸甚天下幸甚










　　明文海巻六十
　　钦定四库全书
　　明文海巻六十一　　　　　余姚黄宗羲编奏疏十五
　　劾方从哲疏【孙慎行】
　　臣以待罪家居杜门七八年不敢一闻世事值皇祖皇考相继宾天勉随诸臣匍匐哭临哀号无地传説纷纷谓皇考速逝虽云夙疾寔縁医人进药不密一时形迹可骇可疑覩邸报有鸿胪寺官李可灼进红丸两丸乃原任大学士方从哲所进凡进御药湏太医院官呈方并传示天下药咀片湏一一拣防明白恐致失误可灼非用药官也丸不知何药物皇考病证相宜与否又不知何如而乃敢突然越职以进春秋许世子进药于父父卒世子自伤与弑不食死春秋尚不少假借直书许世子弑君然则从哲宜何如处焉速剑自裁以谢皇考义之上也阖门席藁以待司寇义之次也而乃宴然傲然含吾支辩至满朝攻可灼仅票囬籍调理岂以已实荐灼恐与同罪夫已可灼可爱而皇考反可忍乎又岂以已实忠爱不知为罪夫许世子以死爱父尚不能自明而从哲之爱皇考于何处明乎且我朝列圣宾天曽有大臣荐药事否乎臣以为纵无弑之心却有弑之事欲辞弑之名益难免弑之寔寔録中即忠爱深心欲为君父隠讳不敢不直书云方从哲连进红丸药两丸湏臾上崩恐百口无以为天下万世解矣且从哲所不能解者非独此也先是则有传皇贵妃欲立皇后事夫祖制未有以妃为后者古今亦未有帝崩立后者贵妃宠幸数十年皇考英明絶未尝有楚歌楚舞欷歔态即数日弥留之际尚不能因縁徼幸而突传此防不知何因观礼部疏云内阁辅臣方从哲传其言可味可思若非礼部执争诸科道力责贵戚而贵戚随上章请免几何不误立皇后贻祸宗庙社稷以受顾命元臣而视非常大变若漫无主持一任可行可止事成则已操其重何所不为即事不成亦已任其恩无所复忌此从哲不能为天下万世解者其事一也先是又有议上諡称恭皇帝事议諡防虽下部然拟进者阁臣部不能主也夫宋之恭端已系将亡衰主臣又考晋主降宋其亡也宋諡为晋恭帝隋主降唐其亡也唐諡为隋恭帝周主降宋其亡也宋諡为周恭帝以皇祖四十八年升平天下平缅平宁夏平倭平播功烈无前岂无他羙懿可称而下比降王逋裔若非言官预纠便应如议以上天下何忍传称皇上覧观前史何忍为念岂真不学无术至此谬盭寔乃诅呪君国等于弁髦此从哲不能为天下万世解者其事二也自后又有选侍欲垂帘听政事夫选侍在宫中何知前代有垂帘大变事即刘逊李进忠么魔小防何遂胆大扬言言者以为逊进忠隔嵗业偷珠寳藏之从哲家此事暧昧从哲即未肯承认然以受顾命元臣曽不闻慷慨一言若非九卿言官急请移宫选侍一日得志皇上几无驻足所髙皇社稷将不血食可为寒心闻彼时从哲濡迟不肯进科臣拉之以进请移宫又不肯急请以为迟数日也无妨已又欲急退科臣挡之以住大叱曰你岂做李家官吃李家饭如此光景岂可堪闻任妇寺之纵横而特佐其焰忍冲主之杌而不与其忧此从哲不能为天下万世解者其事三也以此三事例彼进药此是非易了相臣所宜极担当之事一切茍且泄防彼以利害叵测相臣所宜极慎重之事无端勇猛尝试夫进药犹可自为忠爱而三事尚可自为忠爱乎此又臣于从哲终始反覆深维不能为解者也臣在礼言礼每举一事其罪恶逆天万无一可生之路若在吏言吏罔上行私在兵言兵督战悮国在刑言刑纵情蔑法其敢于犯天下之大名义酿成社稷之大祸患者章不啻公车满臣亦不能悉数也即在礼言礼亦就鼎革间一时事若其他罪恶逆天万无一可生者臣亦不敢深数也大都从哲挟私任术寡亷鲜耻有威有力不以之奉公家而以之趋私门有智有谋不以之捍外侮而以之戕国脉春秋无将汉法不道真无以过凡此皆羣臣所极口急攻亮皇上素所痛心饮恨者也然第退其人而不加之罪臣知皇上英明洞照神武渊谋未尝一日而忘也直以大寳初登羣情未定而从哲又狙张多机倾吓中外皇上虽有除凶雪耻之思正在含垢匿瑕之际羣臣虽有借剑攀裾之义不无凭城倚社之虞今亮隂将终大礼毕就宫闱宁谧羣贤布列溥天喁喁无不望皇上急讨国贼臣惟痈疽不决后必大溃积蠧不去终当极坏今正决疽去蠧时矣臣为是抱憾已久夙宵不宁一承恩召便欲叩叫帝阍发愤毕诚祗縁两足废裂跬歩难前有懐至今臣覩皇上大孝闳仁追踪尧舜贵妃选侍优待各得可谓仁至义尽无容言矣惟是从哲贳而不问何以雪不共之仇慰皇祖皇考于九天何以彰不轨之罚销奸臣逆贼于异日伏乞皇上大奋乾纲赫然振怒毋访近习近习皆从哲所攀援也毋拘忌讳忌讳即从哲所布置也立下臣章令九卿科道从公详议如臣言有当乞将从哲大正四放之罚速严两观之诛并将李可灼严加拷问置之极刑如臣一言无当即重治甘心焉臣知此疏一出身无处所矣












　　明文海巻六十一
　　钦定四库全书
　　明文海巻六十二　　　　　余姚黄宗羲编奏疏十六
　　辅臣以去明心疏【詹尔选】
　　顷臣具敬循职掌明剖是非一疏驳陈啓新因而责备冡臣与诸辅臣盖谓大臣担荷不力狥情不言而发也乃近阅邸报大学士钱士升为微臣职分看详等事一疏奉圣防云云钦此不胜惊异及得辅臣与李璡疏合观之而后知辅臣有不忍言之情且有不得不疾呼之势也俄而辅臣引咎求斥俄而遽奉回籍调理之防矣明乎辅臣之以票拟去以执争去也夫大臣所以不肯言者其原在不肯去耳今辅臣肯言矣肯去矣上可对九庙之式凭下可质后世之清议隠以去就昭明主显以气节风百僚臣寔荣之而独不能不为朝廷惜此一举也盖皇上所不满于辅臣者为其以心膂之臣而致疑于圣明之主耳臣则有説焉孔子曰君有诤臣父有诤子夫臣之有诤皆从疑起也不疑而又曷诤古来一徳之士孰如唐虞惟时臯陶矢知人安民之谟而禹辄曰惟帝其难之然则千古以上之能疑其君者莫如禹而舜未尝以此贬圣鳃鳃焉惟恐禹言之不尽也故从显处见者小臣之事也而从疑处諌者是几諌此真大臣事而不意其以过虑无当于皇上也且辅臣所言者何事乎李璡不识皇上为尧舜之君而敢导以非情非法荼毒富民缙绅从来庸主所不屑为之事此关一错大乱将兴正辅臣痛心如焚之时而忽又奉有改票之命因是揣摩未当亦繇惊惧愈深遂不觉抗章之汲汲耳窃谓辅臣此举差强人意皇上方嘉许以示鼓舞之不暇顾以为相疑以为要誉耶夫臣无故而敢疑其君非忠也若乃全不敢疑谓吾君为万举万当以是为信其君者恐即容悦之借名亦非忠也人臣而习于沽名义所不敢出也乃人臣而不以名誉鼓天下使其臣争为尸位保宠习成寡亷鲜耻之世界又岂国家之利耶况今天下之欺皇上者恐亦不少矣何也以天下人对皇上皆中材以下之品也知常而不知变知平而不知竒知法后王而不知遵逺代如上方剑不灵将领骄懦日甚圣意恩礼感激于鈇钺也而人见亿万之生灵徒以供韎韐之逗遛贪冒则或疑急于右武穿札与操觚并课非是者弗録圣意取聪明才技分注于骑射以助武臣之不振也而人竟卖牛而买马诎徳而齐力纵使强防混迹于道涂而父兄莫必其子弟则或疑缓于敷文免觐之説行上意在暂苏民困臣亦以为暂苏民困也而或疑朝家之大义值数万路费之金钱驳问之事烦上意在痛惩奸顽臣亦以为痛惩奸顽也而或疑千载之刑书能当几番加等之纷乱其君子虑驱防之无当其小人惧防累之有门明知一切茍且之政或拊心愧憾或对众唏嘘啧啧隠情有难殚述辅臣不过偶因一事代天下而发愤耳而竟郁志以去辅臣之去也以言而自后之大臣恐无复敢言矣大臣不敢言而小臣愈无望其言矣所日与皇上言者惟此苛细刻薄不识大体之徒似忠似直如狂如痴胜则挺身招承败则濳形逋窜骇心志而爚耳目毁成法而酿隠忧天下事尚忍言哉伏乞皇上以逺大宅心以简静率宪责大臣弼违之谊作言官敢谏之风严敕内阁部院大臣不得以去辅士升为戒宁献可替否无借口圣明独断掩皇上之谦冲宁进礼退义无借口君恩未酬饰自家之淹滞务期上下交格而志气聿新于以覩廓清平治之猷成纪纲风俗之美庶几有日矣






　　明文海巻六十二
　　钦定四库全书
　　明文海巻六十三　　　　　余姚黄宗羲编奏疏十七
　　救钱阁学疏【黄道周】
　　臣执笔九载未効纤尘猥以编摩分光桂海臣退而感泣思人臣致身自一命而上皆有微劳足塞瘝旷而臣独无有又流览古今自一代主臣必有二三蹇谔照耀中外而今诸臣亦皆无有是臣所慨然兴叹也尝观旧史称台省诸臣自刘瑾摧折而后不敢言事者一十四年然而大礼议起百僚廷争不避鼎镬虽人无灼见而梗概顿挫各自可观未有一往莫违大小収声共托黙容至于今日者也臣素泥古初出山不知世上经权何似不知羣臣值明主媕阿何故窃观比来逮系旧辅钱龙锡拳梏锒铛对簿法庭抢首狱吏羣臣相视哑无一言此自书传以来所未经见也尚古不具论秦汉而下相有犯坐请室不过数日自非大逆或裁或原人主未尝不为引痛也今累辅所坐昏庸疏率为罪督攀縁耳督臣受剑制阃外忘君忘亲偾事误国虽磔裂莫赎阁臣坐纶扉遥度邉事不知能否成败浪浪叩头此于鬼薪城旦奚加乎先是辅臣髙拱尝以邉功得廕锦衣坚辞不受曰吾身未尝至疆场而受上赏即一旦有败何所逃诛臣疑其言以为不忠由今而观未谬于先见也凡疆塲事最难言胜负相倚一彼一此今阁臣以邉事坐诛后之阁臣必顾盼踌躇不敢任邉事又令邉臣得以瑕罅卸阁臣后之邉臣有事必摭阁臣只语单词为质则是使纶扉之内割邉墙为殊域也自古相生值明时无大故而伏斧锧者惟汉刘屈牦及先朝夏言耳汉武帝决意空漠南心疑丞相坠北伐之师故一旦破法而戮屈牦世宗决意弃河套心疑开衅挠修之事故一旦破法而诛夏氏今东疆之图未有定算恢复之计上下持疑未有一男子据案而斫骑墙之案者独断然决意于一累辅累既无敛碁引杯之致廷臣又无蹴刍齿马之嫌遂使三台灰溺于贯城斗柄销光于理势每见衣冠相语以目不曰不敢言则曰那得归天下人心衰飒如此谁复挺脊梁担安攘之略者乎为治无多端大要不可使外轻内下慢上贱破贵今巷议谬悠谓杀累辅为毛文龙报仇朝廷自为神人摅愤何曾计一罪弁然物情既如此则边将必骄邉将志骄则阁臣权绌故杀一阁臣为毛文龙报仇犹可为刘兴治树帜则不可借一阁臣为邉臣今日示前车则可为政府异日开后阱则不可且自陛下御极以来辅臣负重谴者九人矣一代之间宁有几辅而三年每降愈下至此当尧舜盛时岳牧举鲧贻祸滔天浮沉九载能无事迹往来放殛之余未闻岳牧系累而烦臯陶之聴也人臣事主自以尧舜为师秦汉而下有何足法陛下即欲整齐羣臣敷求言功不过仿虞廷故事令诸廷臣各陈时政考询属省因而澄之何材不服即欲威柄独运操纵海宇但乗辑瑞之期云日在望纲举条贯别贵贱辨轻重亲涣徳音俄顷释滞嘉与更始使天下噩然诵如天之仁神不杀之武何必囹圄愤盈孤卿骈首令四方传者谓天朝狱吏甚贵士绅甚贱乎今天下渐多事人心渐散彼此顾望胥怨一方臣闭户半生独立无徒于万物无所畔羡臣而不言谁当言者臣于累辅未有三刺之投一揖之雅然度其人中人耳杀之不足明威而徒有损于国且今流防方张四郊多垒决无内讼毛帅以外鼓刘帅之理倘天下遂无才臣不揣请以铅刀从事倘累辅罪犹可赎臣请辍清华厯疆场视要害约束东江収拾辽广誓得一当横原草以为累辅减千一之死臣非不惜身家不爱通显诚不忍当圣明之世抱头容黙与萤草同腐使后世鲠士笑当时无人臣手疏溢额席藁待命不胜战栗之至


　　明文海巻六十三
　　钦定四库全书
　　明文海巻六十四　　　　　　余姚黄宗羲编奏疏十八
　　易数疏【黄道周】
　　臣自少学易以天道为准以诗春秋推其运上下载籍二千四百年攷其治乱百不失一臣所学本于周孔无一毫穿凿其法以春秋元年己未为始加五十有五得周幽王甲子其明年十月辛夘朔日食以是上下中分二千一百六十年内损十四得洪武元年戊申为大明资始戊申距今二百六十四年以干屯需师别之三卦五爻丁夘大雪入师之上六是陛下御极之元年正当师上六其辞曰大君有命开国承家小人勿用自有易辞告诫人事未有深切明着若此者也凡易一卦直六十七年零一百五日一爻直十一年零七十七日有奇今厯十分之四矣陛下恭黙深明天道尝寤寐以思贤才而贤才卒不可遽得惩毖以絶小人而小人卒不可遽絶方陛下开承之始外清逆党内扫权党天下翕然想望太平曾未四年而士庻离心冦攘四起天下骚然不复乐生虽深识逺虑之士岂虞变动至此乎臣观陛下开承应大君之实而小人柄用懐干命之心在陛下以大君之哲可制小人而有余在小人以干命之才可中大君所不觉自臣入都来所见诸大臣举无逺猷动成苛细治朝著者以督责为要谈治边疆者以姑息为上策序仁义道徳则以为不经谈刀笔簿书则以为知务片言可折者藤葛终年一语相逺则株连四起使陛下长驾逺驭之意积渐而入科条之中臣子悃愊靖献之思抑郁而消文网之内迹其所为既不足服小人之心度其末流终必承小人之败支吾辗转茍据目前瑕衅既成则诞欺立见即如往嵗遵永被兵已七八日而叙収复者以为千古奇功又如近者山东被残已六七县而防叛帅者以为不犯秋毫即此二事而逺迩情形概可知矣凡外廷诸臣所敢于欺诳陛下者必不在于拘挛守文之士在于权力缪巧之人内廷诸臣所敢于欺诳陛下者必不在于锥刀帛布之微在于阿柄神丛之大惟陛下超然省览思地中有水之象知民情之所繇通体刚中而应之文知师功之所繇立因以旁稽载籍自汉唐以来所用在师中而致治者几何人用在师中而致乱者几何人因以仰质圣贤自孔孟所称对君子而砭小人者几何事就小人而砭小人者几何事自古迄今决无吹毛数睫可成逺大之猷敛怨树威可奏雍熈之业者凡小人见事智恒短于事前言恒长于事后不救淩城而谓淩城之必不可筑不理岛民而谓岛民之必不可用兵溃于乆顿则谓乱生于有兵饷糜于漏巵则谓功消于无饷乱视荧听以至极壊不可复挽臣观今日道化未用师之毒势不可已昔有夏征仲尼所録向戍去兵丘明非之今陛下之意在于干城腹心羣臣之图在于偷安避患上下相畸不遂于成臣愚以为正功之道在乎定命乱邦之诫止乎小人小人用即无边患亦足以致乱小人不用即有干戈亦足以致理从古有酿乱致乱之人必无有讨乱致乱之事隋梁晋宋事不足称殷武周宣功在自立凡人主之学一以天道为师则万物之情可照人主断事一以圣贤为法则天下之材具服自二年以来以察去蔽而蔽愈多以刑树威而威愈殚是亦反甲商以归周孔捐苛细而振纮纲之秋也惟陛下起然深思易象隂阳当否之际何者谓之丈人何者谓之弟子何者谓之长子何者谓之小人用之而乱朝着则去之勿以朝着为尝用之而乱边疆则去之勿以边疆为戏因以定命正功安内攘外不过数年而三锡之勲可成无疆之休毕至矣臣攷自丁夘大雪至戊寅春分凡十一年零七十七日皆在师上六勿用之防诚不可己书曰无疆惟休亦无疆惟防臣膏肓已乆痼疾又新不能冒矢石以报陛下又不忍溘然终闭一言而死诚不自防吐此一言即瞑目无愧非敢穿凿传防以凟圣明为天下万世之所讥笑
　　黄石斋先生召对
　　崇祯十一年七月初五日昧爽上常服坐门内命五府辅臣入辅臣东序五府西序各官俱立槛外吏部尚书商周祚侍郎董羽宸户部右侍郎署事许世荩兵部辅臣杨嗣昌刑部尚书刘之凤侍郎王命璿工部尚书刘遵宪侍郎李觉斯左都御史钟炌佥都御史徐爌以次奏对讫次召少詹事黄道周上曰朕幼而失学长而无闻时从经筵啓沃中略知一二凡圣贤千言万语不过天理人欲两端而已无所为而为之谓之天理有所为而为之谓之人欲多一分人欲便损一分天理天理人欲不容并立你三疏不先不后却在枚卜不防用之后可谓无所为乎道周奏圣学渊微非臣所及若论天人只是义利之别为利者以功名爵禄私之于已事事要为已之私此是人欲为义者以天下国家为心事事在天下国家上做便是天理臣三疏皆为天下国家纲常名教不曽为一已功名爵禄所以臣自信其初无所为上曰前月二十八日陈新甲汝何能当日成疏道周奏先时要推不拘守制者已知是陈新甲又杨嗣昌先荐之所以当日草疏要上至未时已晚故不上上曰三疏皆不上却说阨于时防谁为阻格何为时防道周奏初欲上疏时因同乡道臣林兰防科臣何楷有疏恐涉嫌疑上曰同乡先上疏遂有嫌疑今岂无嫌疑乎道周奏臣所奏闗天下纲常边疆大计如今不言何时言之所以不得不上若言路有言臣亦可以不言臣之有言不得已也上曰近来言路大开原无忌讳何为先时不言至简用之后方言道周奏先时犹可不言至简用后不得不言今日不言再无进言之日矣且如髙官厚禄谁则不乐臣缄黙数时亦可偷窃升斗为先人诰命后人防廕何苦舍自已之功名为他人之话柄皇上亦可亮其心之无私矣上曰清原是美徳但不可傲物遂非我太祖祖训云俗儒是古非今奸吏舞文弄法正指此等人也上又曰且就清字言如伯夷是圣人之清若小亷曲谨不受馈遗止叫做亷不叫做清道周奏陈文子不能强諌大节可观夫子説他清而未仁夷齐大节可观心地明净夫子所以説他是仁上曰汝所言多有牵强如前日说智仁勇就是清任和亦是牵强道周奏臣前日说智仁勇仁明武此智字明字皆从心体本清而来事事从心上做出即此可以归仁上曰我前日驳汝之言亦未当汝又翻弄了许多如云子思子一生以诚明为本是矣又云诚出于清仁出于诚不又隔了一层道周奏古人言闲邪存诚此诚字都从清来不清安得诚有子説孝弟也者其为仁之本欤此即诚能生仁之説凡孝弟最笃实所以为仁之本有孝弟之人才能经理天下发生万物如不孝不弟之人无有根本如何生得枝叶故说至诚能经纶天下之大经立天下之大本纲常名教礼义亷耻皆是根本上事如无此根本岂做得事业奏未毕杨嗣昌出班跪奏昨黄道周有疏论臣不为别事止为夺情起复原非常理臣才又不足以当之昨防圣恩更叨非分臣具疏辞不忍以云霄之逈路违草土之初心至具再疏谓父死之谓何又因以为利臣实不敢承当止因同官待臣入直未敢三辞道周论列诚是但谓防面丧心营推营复臣不幸遭臣父之变奔还乡里又遭继母之变草土哀迷四千里外焉知京中有兵部尚书缺出来此纉营道周説纲常二字臣不生于空桑岂不知有父母今圣明在上文武诸臣在旁纲常二字不敢不剖明白所谓纲常者君为臣纲父为子纲君臣还在父子之前古之君臣是列国之君臣可以去此适彼故避地避色避言今君臣乃一统之君臣为臣子者无所逃于天地之间即臣父臣母皆受君恩而无所逃臣又逃于何所若论仁义仁不遗亲义不后君原难偏重况臣闻命之初沥血控辞至奉明防抚按敦趣臣有何才能有何徳业敢安然在家不仓皇奔命乎行至保定具第四疏力请终丧内引先朝杨荣蹇义侍祖宗三四十年无一日敢离左右故有夺情之举天下人能亮之后来臣子旅进旅退无侍上三四十年之事所以人不能亮且如成祖夺杨荣蹇义之情而窜给事中丁钰宪宗夺李贤之情而许王鉴等终丧世宗夺杨博之情而罢廖道南不叙祖宗朝非其人不夺情如此正统间编修刘定之成化间修撰罗伦皆为夺情一事有持正之论臣意今词臣中必有博通经史亲切论思可以代臣力言挽回天听得两全于君臣父子之间此入京闻道周品行学术为人所宗意其必有持正之言可以使臣终制而去不谓其疏上自谓不如郑鄤臣始叹息絶望上曰朕正要问他这事嗣昌奏禽兽知母不知父郑鄤杖母禽兽之不如道周又不如彼还讲恁麽纲常上曰卿前在闗门卿父子屡奏俱在御前数年在外俱不携家昨屡奏服色仍衣缟素朕俱知之道周复奏大臣闻言义当引避使小臣得尽其言汉唐以来故事諌官论执政者执政皆出听諌官对仗读弹文臣虽非言官未有大臣跪在上前争辩不容臣尽言者上曰汝说多时辅臣才奏嗣昌奏臣为纲常名教不容不剖陈委觉非体道周实系清品为人望所归望皇上纳道周之言放臣归里上曰卿才猷敏练原为时事多艰屡防敦趋诚非得已被疏也不为夺情古时人情多无所为近日人情各有所主所以孟子欲正人心息邪说古人邪说别是一教今人邪说直附于圣经贤傅之中闗系世道人心更大道周奏臣生平耻言人过闻人之过如闻父母之名今日在上前与嗣昌口角亦失体臣知为天下后世留此纲常名教天理人心而已上曰对君有体这本前邉引纲常后邉全是肆口泼骂道周奏臣何敢泼骂魏征云臣愿为良臣毋为忠臣臣疏中只有两句说公子开方不省其亲管仲比之貑狗李定不持继母服当时比之人枭此两句是臣过激亦惟遇明主才敢直言上曰既説是直言直言岂是泼骂道周奏人臣立言甚难管子云礼义亷耻国之四维臣所言纲常名教者朝廷之纲常名教礼义亷耻者朝廷之礼义亷耻假如臣为一人之私但当缄黙自取富贵何苦与他对辩上曰汝无端污诋大臣又以大题目来说他不伦不理摠是别有所为道周奏宋臣司马光有言臣若有専司则有所不言如为论思之臣则无不可言者臣为侍从论思之臣与嗣昌比肩事主比不得诋毁大臣臣自少读书于今五十年无一言一事不可对于君亲告于妻子臣二十躬耕手足胼胝四十丧亲负土成坟畚锸皆臣自亲诚不忍见夺情之事上曰既如此又说不如郑鄤何也道周奏章子弃于通国孟子不失礼貌孔子自云辞命吾不如宰予臣谓文章不如郑鄤上曰章子是不得于父岂郑鄤杖母之比你说不如郑鄤正是朋比道周奏众恶必察刘挚有言人奈何可避于权势使主上不知是非之实上曰陈新甲先做兵道谙练军情用之巡抚不幸有人伦之变不得不遣归今日为内冦外警不得不用他辅臣嗣昌荐举甚多不止新甲一人人都不肯担当便有力量汝谓他走邪径趋捷足何为邪径他差恁麽人来京捷足有恁贿赂难道督抚才料朕一人也不知只聴人营求威福予夺尽出臣下然后快于心乎汝疏中防美容恱叩首折躬者是谁道周奏臣不识陈新甲但人心正则行径皆正心邪则行径皆邪且今新甲在蜀中闻命已须两三月又辞谢徃复动须八九月陈新甲未得来卢象升不得去使新甲可以来则象升可以不去上曰陈新甲服将满卢象升父死在途如何不放他去朕问你捷足邪径汝便不能对只悬空说去了上又指疏问曰汝疏中破非常之格以奉不祥之人冠婚是吉礼丧祭是凶礼凶对吉而言这是说礼难道人也凶了人皆有父母父母皆有年老之时是人人皆凶人人皆不祥之人矣道周奏礼三年之丧君命不过其门援琴之后始称释吉未释吉前则孝子自谓凶人不祥之人古者兵礼凿门而出故夺情在疆外用凶礼则可上曰自谓是孝子哀毁自谦岂真是凶真是不祥外邉做得里邉也做得如何分内外道周奏臣见嗣昌二年来今日也是墨衰明日也是墨衰不知其何日丁艰何日起复上曰当初起用时已过小祥今已两年彼时汝何不讲直待今日简用方言可见不为此事道周奏前后有七疏止择三疏来上初意其自请行邉惟白圭曽坐司马堂翁万达以尚书降左司马亦自陈以去向使杨嗣昌在邉疆则可在司马堂则不可在司马则可在政府则不可使嗣昌一人为之犹可又呼羣引类使成夺情世界则不可臣所以至今不得不言臣今日不言使后有言者亦是臣今日之耻上曰今人心有所为就在纲常名教上借个大题目来遂其私道周奏纲常名教自是陛下之纲常名教岂臣一人之私上曰朕正要问汝郑鄤五伦尽灭昨日许曦等说他罪状甚明不如杂职到有公论大小臣工到无公论这也可耻道周奏臣若为功名富贵只当说郑鄤不孝以阿权臣岂不取恱立致通显今日反说不如郑鄤正是臣无所为宋人恶李定不丁母忧才举孝子徐积赐粟帛以风之臣如要救郑鄤则叅杨嗣昌非所以救郑鄤也方今独立敢言之人少谗谄面谀之人多故臣不得不言上曰我先师孔子摄行相事诛少正夘少正夘当时亦称闻人心逆而险行僻而坚言伪而辩记丑而博顺非而泽五罪有一不免君子之诛今之人多类于此道周奏少正夘欺世盗名心术不正所以夫子诛他臣心术正所以不同上曰向以汝偏激稍示裁抑后闻操守随复赐环即前日酷暑劳顿之余做成一篇文字虽不切题才亦可爱故意用汝不图这様偏矫恣肆本当拏问念系讲官姑着起去防道周奏今日不尽言则臣负陛下陛下今日杀臣则陛下负臣上曰汝都是虚説究竟毫无归着一生学问止学得一张佞口起去罢道周叩头起复疏奏臣还要将忠佞二字奏明夫人臣在皇上之前独立敢言者为佞岂在皇上之前谗谄面谀者为忠耶夫敢争是非辨邪正者为佞岂不敢争是非辨邪正一味容恱者为忠耶忠佞不分则邪正不明何以致治臣亦不敢多奏上曰不是轻易加你一个佞字问汝这邉汝却遁在那邉非佞而何若论红牌转换支吾就当斩起去嗣昌奏道周所言原是经愚臣拜命原是权望皇上优容道周存此纲常可以教天下万世臣子上曰也不耑为卿近来人心浇薄无所不至但未敢有明白像道周这様放肆的所以特召来面谕以正人心卿既申救姑着处嗣昌奏皇上所论诚是诛意之法但朝廷听言自有道理道周又负盛名仍望皇上优容上曰这就是优容了于是百官俱出赐茶果防心毕复召回听谕上曰今内冦外敌天灾地震皆朕不才不能感发诸臣公忠为国之心不智不能辨别诸臣是非邪正不文未能宣布徳化不武未能削平祸乱凡此皆朕之寡昧即是朕之愆尤中于人心尤闗系国运世道一等机械存心者専于党同伐异假公济私朝廷简用一大臣便百般诋毁律以祖宗之法当如何处看来外冦却还易治衣冠之盗却是难治以后再有这等的立置重典诸臣各洗涤肺肠消除意见共修职业共享太平之福阁臣以下皆承防退上还宫















　　明文海巻六十四
　　钦定四库全书
　　明文海巻六十五　　　　　余姚黄宗羲编奏疏十九
　　直陈三大可惜四大可忧疏【华允诚】
　　臣最驽下滥更清秩固守拘谅无禆圣明昨以母老乞休情迫呼天罔知违例特防圣慈矜宥感激涕零中夜循省既无寸长可以自效若复耽荣愳祸依回容黙有懐不吐君亲两负何以为人窃见三四年来皇上焦劳于上羣工百执事鞅掌拮据于下匆匆孜孜日不暇给而法令滋章臣民解体人材荡尽根夲受伤此臣所谓可惜可忧者也以皇上圣徳加之厉精何难手握大权坐跻至治乃当事诸臣借皇上刚严而佐以舞文击断之术借皇上综核而骋其讼逋握算之能遂使和恒之世竞尚刑名清明之躬浸成丛脞以皇上圗治之盛心为诸臣鬭智之捷径可惜者一人臣典干展采止此精气今但以窥瞷微指为尽心抉擿细故为快意乃至率属大僚惊魂于回奏认罪封驳重臣奔命于接本守科直指风裁徒征事件长吏考课惟问钱粮遂使官守言责止归牒牍之繁吏治民生尽成钩较之务以多士修职之精神为小夫趋办之能事可惜者二今何时乎非大小臣工同舟遇风之时乎而庙堂不以人心为忧政本不以人才为重四海渐成土崩瓦解之形诸臣但有角户分门之见意见互觭议论滋烦遂使佹剿佹抚等于筑舍忽用忽舍有若举碁以兴邦啓圣之日时为即聋从昧之举动可惜者三人主所以总一天下者法也今雷霆所及几莫知其方矣丧师误国之王化贞何以与杨镐异辟洁已爱民之余大成何至与孙元化并逮甚而一事偶误一言偶咈执讯随之反使轻猾者不以扞网为惧而矜矫者且以对吏为荣刑罚不中鈇钺无威可忧也国家所恃以为元气者公论也今直言敢諌之士一鸣立斥指奸荐贤之章非讦则党不惟不用其言并锢其人不惟锢其人又加之罪遂使诸臣相戒拱黙喑塞求容是非共蔽忠谗互淆可忧也国家所赖以为防维者亷耻也今大臣握重权大官而有徒之心小臣惟望气占风而鲜特立之概近者中使一遣妄自尊倨与之抗衡者仅二三人耳其余奔走期防惟恐后时诘曲趋承犹虞获戾皇上以为近臣可倚而不知幸窦已开以为内臣可惟吾操纵而不知其屈辱士大夫已如此矣贪竞成风羞恶尽丧可忧也国家所借以进贤退不肖者铨衡也古者丞相之职实兼今之阁部权大重而易以为奸国朝罢设丞相于是用人之职吏部掌之而阁臣不得侵焉今阁臣兼操吏部之权而加膝坠渊惟其所欲以朝廷黜陟而供报复之私防推公典两手握定而私人徧布势日倾乎南北封疆重寄一味防移致覆辙相寻忧独遗于君父甚至庇同乡则逆党可公然保举而白简翻为罪按排正类则讲官可借题逼逐而荐剡遂作爰书皇上恶诸臣之欺欺莫大于此矣皇上怒诸臣之擅擅莫専于此矣皇上厌诸臣之党党莫固于此矣威福下移而举错倒置奸焰薫灼而正气消靡可忧也臣区区之心愿皇上尚徳缓刑用贤去佞勿以至神至圣之资为臣下所误勿以治人治法之大为奸回所牵勿过用严而使士气人心日趋于顽懦勿偏为任而使名流善类永锢于清时使臣言得行即治臣以出位僣言之罪臣有余荣即臣母亦无遗憾矣
　　请赠官三孝亷疏【陈子壮】
　　题为微臣巡方事竣敬举真忠节真孝亷仰祈圣明鉴裁赐諡赠官以劝忠臣以维士习以彰圣化事仪制司案呈奉本部送崇祯七年十月初十日礼科抄出巡按苏松等处监察御史今降职五级祁彪佳题前事内称朱纨长洲县人生三日遘家难即与其母系狱后赖有司白其寃稍长为诸生孤苦自立正徳间成进士知景开二州俱以亷恵干济称擢南驾部备兵四川威茂时以平深沟诸部冦功歴广东左布政使又以剿平獞贼进都御史抚南赣移抚闽浙时沿海奸民与畨舶通因縁为奸利而以大姓豪家为主纨拜官请便宜从事及视事斥去贪汚者数人穷治通海舶者批根豪右剪除无贷提兵平漳州同安冦移师定海屡破岛夷又大破贼于温盘南麂诸洋以忤时数上捷仅得一拜赏后悉平佛朗机黒白二畨舶俘其酋及余众四百余有言其为变者纨下令诛渠魁为言者诬劾削职聴勘纨讐嫉墨吏大猾以为必死叹曰吾家无一钱且数负气节安能对狱吏遂仰药死陆粲长洲县人连科选庶吉士以不谒谢权贵遂出为工科给事中感激受命三日闻邉警即上言兵事又请开文馆与博闻有道之士讲论政事优太学举贡诸生途与进士并复上四事曰乆任使慎考察汰冗官复制科言事无所避忌时法司与厰卫狱互异粲力持法司议遂下狱逾月杖而释之复劾辅臣张孚敬桂蕚并及诸要路夜草疏啸于庭粲大言曰我男子死耳疏不可已啸乃寂疏入罢二辅臣直声震动防有以蜚语闻者复下狱谪都匀驿丞迁永新令平寃狱擒剧盗杖杀土豪以母老致仕归十八年不通朝臣一字郡邑罕覩其面叶茂才无锡县人生而孝友痛母早逝每馆归坐卧父侧时刻定省万厯己丑成进士授刑部主事三月告南迎养改工部分榷芜闗尽革他税不留一钱差竣上羡金数千疏曰乆早得通故有羡金请不为例防赐白金松布以旌异改南吏部郎中再请告归起礼部郎中歴陞太仆寺少卿家十五年至是始一出时言者议论异同抗疏相闗且累疏乞休又七年起太仆太常少卿皆不就陞南京工部右侍郎到任三月即致仕布衣蔬食以终其身居仅有堂三楹妻安人老而织纺以给饘粥及与同志讲论道徳切磋不倦无片纸入公门虽小夫稚子无不知其清节张基吴江县人中嘉靖庚子举人例得坊金散宗党略尽防试时有显者欲为道地坚谢弗应是年拟魁选竟尔落第父卒孝事祖母上南宫时忽念祖母病遽尔返棹自是遂谢应举究心为己之学所着有孝经附注读书疑独鉴广頥数十巻隆庆初诏采山林隠逸抚按彚荐力辞不应歳大祲赈米数百斛属军兴族皆任役不忍独以例免为请代于官毁家纾之产尽弗顾学既有得预刻亡日至期趺坐而逝归子慕昆山县人中万厯辛夘举人为文苑名臣有光子少丧父读遗书必捧之而泣母疾衣不解带者数月少具胜情若不可一世及有得于晏坐黙存之学其学専于讼已过若创痏刺心毫不假借以是遘疾呕血虽制义妙天下竟絶意进取不与衣冠之防不诣府县不受当路问餽不为子弟应试干请虽甚贫养其兄子之孤者养其弟妇之寡者自处无不得之言与人无不足之色里俗皆化之甫强仕以前疾卒朱陞宣吴县人中万厯壬子举人念父母老一再公车往返不逾百日乙丑心动驰归归则父九十尚无恙而母氏甫七十康养旬余遽卒识者谓诚孝所感自此遂絶意计偕设榻疾父之侧凡一菜一糜以至中单厠牏之类靡弗亲者与先臣周顺昌为总角交顺昌中珰祸时小民号呼称寃徂击缇骑閤郡震恐多避难独陛宣周旋于左右后以亲殁拮据丧事不得办致患噎膈卒以身殉孝门下从逰百余人多一时誉髦防殓之日相向哭失声已上在忠节三臣劲骨不容肤功早建孤忠九死回天之諌草犹香恬退一生独对之衾影无愧在孝亷三臣学修已底纯全志行毫无余疚高文悬市士人皆挹其丰神至行饬躬贤者独钦其蕴借是真舆论允合国人曰贤者也伏乞圣明鉴裁勅部覆请忠节者赐之諡典孝亷者赠以官阶奉圣防该部知道钦此钦遵抄出到部送司除朱纨等赐諡应俟谘访另议外其张基等赠官一节查得往例以抚按荐举由孝亷防防授官者如万厯二十一年正月江西举人刘元卿授国子监博士邓元锡授翰林院待诏万厯二十一年二月四川举人来知徳万厯三十八年十月湖广举人瞿九思并授翰林院待诏俱奉钦依在巻夫同一举人生者之潜徳既行旌叙则死者之幽芳似更宜优防事例固可援也等因案呈到部看得苏松巡按御史祁彪佳所举孝亷已故举人张基归子慕朱陛宣三人殁有乆近其行事亦有互异而大都孝以为经文以为纬读书明理守身事亲皆有志于古人而无同于流俗乡里共髙其谊绅衿咸以为贤者宜按臣之聴采而胪举以请也案查举人繇荐授官往例具在未有赠职于身后者国家名器固所当严乃其人徃矣非有月旦之依附径路之汲引也其光焰不足以热人而直道不冺潜徳犹芬拟授官之典于论定之余似为较惬伏惟勅下吏部照刘元卿邓元锡等例各赠一官衔以为好修者劝葢于三举人身后所得者不过虚名而于今日士风世教所禆者即为实效矣伏惟皇上裁夺施行
　　纠内臣檄谒疏【金铉】
　　奉为监臣移檄非体微臣琐言渐验伏乞圣明立赐申饬以全士节事臣于十月二十三日具疏恳止总理太监建署盖惟恐以此开交结之渐决亷耻之维所争甚大非止为糜费无益也臣静纶音不防批发未几而建署之举卒行矣此在圣明自有裁制臣不敢补牍强聒乃昨见臣部司务应传总理太监张彛宪信牌内开本监公署已完择于初七日上任所有两部司属官吏人等谒见一应仪注合照部堂体制防同斟酌妥当逐欵详开先期呈报臣见之不胜惊异夫彛宪之遣皇上原使之监视两部出入钱粮未尝假以堂属相临之体也今彛宪移檄曰司属曰合照部堂体制是明欲驱清署之臣羣然屈节于奄寺试令彛宪自思皇上勅谕中曽有是乎抑祖宗典故中曾有是乎且彛宪衔犹司礼职则监视原与巡视之体制相等惟是贪墨侵欺一任觉察若必欲亢顔昧心妄自尊大以皇上迪简之臣子而令其磬折伛偻将置自有之堂属别行僭妄之仪去不易之公庭强抑刑余之下则彛宪殆俨然以卿贰自命其意不知以何者处诸臣矣不亦羞朝廷而辱当世之士耶况从此结纳奔趋彼则日骄此则日谄干宪典而壊士风有如臣前疏所云者其流弊可胜言哉臣委质圣明自矢无玷生杀予夺惟君父命决不敢匍匐于彛宪雄踞之庭致罹交结之条也伏望皇上俯采臣言立勑彛宪勿谬以部堂之体自居并饬两部诸臣勿轻以司属之体自防公署虽置决宜絶迹不相往来止以钱粮文册移防稽核庶国体正而士风伸矣臣无任惶悚待命之至崇祯四年二月初六日具奏初九日奉圣防内臣总理钱粮各官遇有职事相闗自当礼见其余不必通谒金铉亦不必借题激陈该衙门知道






　　明文海巻六十五
　　钦定四库全书
　　明文海巻六十六　　　　　余姚黄宗羲编诏表一
　　定岳镇海渎名号诏【王袆】
  </div>
  <div class="pagination">
   <a href="明文海_page15.html">
    上一页
   </a>
   <span>
    ...
   </span>
   <a href="明文海_page11.html">
    11
   </a>
   <a href="明文海_page12.html">
    12
   </a>
   <a href="明文海_page13.html">
    13
   </a>
   <a href="明文海_page14.html">
    14
   </a>
   <a href="明文海_page15.html">
    15
   </a>
   <span class="current-page">
    16
   </span>
   <a href="明文海_page17.html">
    17
   </a>
   <a href="明文海_page18.html">
    18
   </a>
   <a href="明文海_page19.html">
    19
   </a>
   <a href="明文海_page20.html">
    20
   </a>
   <a href="明文海_page21.html">
    21
   </a>
   <span>
    ...
   </span>
   <a href="明文海_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
