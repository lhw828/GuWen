<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 471 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 471 页/共 658 页</h1>
    <div class="content">　　◎虞愿
　　愿字士恭，会稽馀姚人。元嘉末为国子生，迁湘东王国常侍，转浔阳王府墨曹参军。明帝即位，除太常丞，兼尚书祠部郎通直散骑侍郎，领本郡中正，迁兼中书郎。元徽初出为晋平太守，以母老解职，除後军将军，迁中书郎，领东观祭酒。除骁骑将军，迁廷尉。齐受禅，迁宋庙主，拜辞流涕，寻卒。
　　◇祀孝武昭后二庙议
　　夫尝之礼，事存继嗣，故旁尊虽近，弟侄弗祀。君道虽高，臣无祭典。案晋景帝之於武帝，属居伯父，武帝至祭之日，犹进觞爵。今上既纂祠文皇，於孝武室谓宜进拜而已，觞爵使有司行事。案《礼》：「过墓则轼，过祀则下。」凡在神祗，尚或致恭；况昭太后母临四海，至尊亲曾北面，兄母有敬，谓宜进拜，祝文宜称皇帝讳。寻皇后庙见之礼，本虔为义，今於孝武，论其嫂叔，则无通问之典，语其尊卑，亦无相见之义。又皇后登御之初，昭后犹正位在宫，敬谒之道，久已前备。愚谓孝武昭太后二室，并不复荐告。（《宋书·礼志》四，泰始二年六月，太常丞虞愿议。）
　　◇郊祀议
　　郊祭宗祀，俱主天神，而同日殷荐，於义为黩，明诏使圆丘报功，三载一享，明堂配帝，间岁昭荐，详辰酌衷，实允懋典。（《宋书·礼志》三，泰始六年五月，前兼曹郎虞愿议。）
　　◎丘珍孙
　　珍孙，吴兴人，元嘉末为府司马宁朔将军。
　　◇与王僧达书
　　闻褚先生出居贵馆，此子灭景云栖，不事王侯，抗高木食，有年载矣。自非折节好贤，何以致之？昔文举栖冶城，安道入昌门，於兹而三焉。夫却粒之士，餐霞之人，乃可暂致，不宜久羁。君当遂其高步，成其羽化，望其还策之日，暂纡清尘，亦愿助为譬说。（《齐书·褚伯玉传》，《南史·褚伯玉传》。）
　　◎丘景先
　　景先，珍孙子，大明中为殿中郎，前废帝时出为鄱阳内史，泰始初，晋安王子勋建号，以为庐陵内史，转竟陵太守。子勋败，变形为沙门逃走，吴喜擒杀之。
　　◇祭霍山议
　　）祀川岳，道光列代，差秩璋，义昭联册。但业旷中叶，仪漏典文。寻姬典事继宗伯，汉载持节侍祠，血祭埋沉，经垂明范，酒脯牢具，悉有详例。又名山著币之异，大冢有尝禾之加。山海祠霍山，以太牢告玉，此准酌记传，其可言者也。今皇风缅畅，辉祀通岳，愚谓宜使以太常持节，牲以太牢之具，羞用酒脯时谷，礼以赤璋币。又《鬯人》之职，凡山川四方用蜃，则盛酒当以蠡杯，其馀器用，无所取说。案郊望山渎，以质表诚，器尚陶匏，籍以茅席，近可依准。山川以兆，宜为坛域。（《宋书·礼志》四，大明七年，有司奏诏奠祭霍山，未审应奉使何官？用何牲馔？进奠之日，又用何器？殿中郎丘景先议。）
　　◎丘迈之
　　迈之，孝建初博士。
　　◇闰月周忌议
　　案吴商议闰月亡者，应以本正之月为忌，谓正闰论虽各有所执，商议为允。宜以今六月为忌。（《宋书·礼志》二，孝建元年六月湘东国刺称国太妃以去三十年闰六月二十八日死，未详周忌当在六月为取七月，勒礼官议正。博士丘迈之议，又见《通典》一百。）
　　◎徐宏
　　宏，孝建初太学博士。
　　◇殄寇告二郊议
　　礼无不报，始既遍告，今贼已禽，不应不同。（《宋书·礼志》三，孝建元年六月，太学博士徐宏、陆澄、孙勃议。）
　　◇东平冲王主议
　　王既无後，追赠无臣，殇服既竟，灵便合毁。《记》曰：「殇与无後者，从祖食」。又曰：「士大夫不得於诸，於祖之为士大夫者。」案诸不得於天子，冲王则宜诸祖之庙为王者，应长沙景王庙。（《宋书·礼志》四，孝建元年七月，太学博士徐宏议，又见《通典》五十二。）
　　◇殷祭议
　　三年之丧，虽从权制，再周祥变，犹服缟素，未为纯吉，无容以祭。谓来年四月，未宜便殷，十月则允。（《宋书·礼志》三，孝建元年十二月，太学博士徐宏议，又见《通典》五下。）
　　◎苏玮生
　　玮生，孝建初国子助教。
　　◇平贼告二郊议
　　案《王制》：「天子巡狩，归假於祖祢」。又《曾子问》：「诸侯适天子，告於祖，奠於祢，命祝史告於社稷宗庙山川。告用牲币，反亦如之，诸侯相见，反必告於祖祢，乃命祝史告至於南所告者。」又云：「天子诸侯将出，必以币帛皮圭，告於祖祢。反必告至。」天子诸侯，虽事有小大，其礼略钧，告出告至，理不得殊。郑云：「出入礼同。」其义甚明。天子出征，类于上帝，推前所告者归必告至，则宜告郊，不复容疑。元嘉三年，唯告庙社，未详其义。或当以《礼记》唯云「归假祖祢」，而无告郊之辞。果立此义，弥所未达。夫《礼记》残缺之书，本无备）体，折简败字，多所阙略。正应推例求意，不可动必征文。天子反行告社，亦无成记，何故告郊，独当致嫌。但出入必告，盖孝敬之心。既以告归为义，本非献捷之礼。今舆驾竟未出宫，无容有告至之文。若陈告不行之礼，则为未有前准。愚谓祝史致辞，以昭诚信。苟其义舛於礼，自可从实而阙。臣等参议，以应告为允，宜并用牲告南北二郊，太庙、太社，依旧公卿行事。（《宋书·礼志》三，孝建元年六月八座奏云云，国子助教苏玮生议，诏可。）
　　◇殷祭议
　　案《礼》：「三年丧毕，然後於太祖。」又云：「三年不祭，唯天地社稷，越绋行事。」且不衤覃即祭，见讥《春秋》。求之古礼，丧服未终，固无裸享之义。自汉文以来，一从权制，宗庙朝聘，莫不皆吉。虽祥衤覃空存，无纟帚缟之变，尝荐祀，不异平日。殷祠礼既弗殊，岂独以心忧为碍。（《宋书·礼志》三，孝建元年十二月，国子助教苏玮生议，又见《通典》五十。）
　　◇为皇后父服议
　　案三日成服即除，及皇后行丧三十日，《礼》无其文。若并谓之公除，则可粗相依准。凡诸公除之设，盖以王制夺礼，葬及祥除，皆宜反服，未有服之於前，不除於後。虽有齐斩重制，犹为功缌麻除丧。夫公除暂夺，岂可遂以即吉邪。愚谓至尊三月服竟，故应依礼除释。皇后临祖，及一周祥除，并宜反服齐衰。（《宋书·礼志》二，《通典》八十。）
卷五十一
◎范义恭
　　义恭，孝建初为领曹郎。
　　◇殷祭议
　　依永初三年例，须再周之外殷祭，寻祭再周来二年三月，若以四月殷，则犹在衤覃内。（《通典》五十，孝建元年十一月，领曹郎范义恭议。）
　　◎周景远
　　景远，孝建初为祠部郎中，大明中为领军长史。
　　◇参议殷祭
　　永初三年九月十日奏，傅亮议权制即吉，御世宣尔，宗庙大礼，宜依古典则。是皇宋开代成准，谓博士徐宏太常丞朱膺之议，用来年十月殷祠为允。（《宋书·礼志》三，孝建元年十二月，郎中周景远参议诏可。）
　　◇天子为皇后父服议
　　权事变礼，五服俱革，缌麻轻制，不容独异，谓至尊既已公除至三月竟，不复有除释之义。（《宋书·礼志》二，孝建三年三月，前祠部郎中周景远议。）
　　◇太子妃丧不举祭议
　　案《礼》：「缌不祭，大功废祠。」理不俟言，今皇太子故妃，既未山茔，未从权制，则应依礼废尝。至尊以大功之服，於礼不得亲奉，非有故之谓，亦不使公卿行事。（《宋书·礼志》四，大明五年十月，领军长史周景远议。）
　　◇殷祠议
　　按《礼记》云「天子袷袷尝，」依如礼文，则夏秋冬三时皆殷，不唯用冬夏也。晋义熙初，仆射孔安国启议，自泰和四年相承，殷祭皆用冬夏。安国又启，永和十年至今五十馀年，用三十月辄殷祠，博士徐乾据《礼》难安国。乾又引晋咸康六年七月殷祠，是不专用冬夏。於时晋朝虽不从乾议，然乾据礼及咸康故事，安国无以夺之。今若以来四月未得殷祠，迁用孟秋，於礼无违。（《宋书·礼志》三，大明七年二月，领军长史周景远议，又见《通典》五十。）
　　◎王祀之
　　祀之，孝建初太学博士。
　　◇郊祠灌献议
　　按《周礼》，大宗伯「佐王保国，以吉礼事鬼神祗，祀昊天」。则今太常是也。以郊天，太常亚献。又《周礼》外宗云：「王后不与，则赞宗伯」。郑玄云：「后不与祭，宗伯摄其事。」又说云：「君执圭瓒裸尸，大宗伯执璋瓒亚献」。中代以来，后不庙祭，则应依礼大宗伯摄亚献也。而今以太尉亚献。郑注《礼·月令》云：「三王右司马，无太尉。太尉，秦官也。」盖世代弥久，宗庙崇敬，摄后事重，故以上公亚献」。
　　又议：履时之思，情深於霜露；室户之感，有怀於容声。不知神之所在，求之不以一处。郑注《仪礼》有司云，天子诸侯祭於礻方而绎，绎又祭也。今庙祠阙送神之，将移祭於礻方绎，明在於留神，未得而杀。礼郊庙祭殊，故灌送有异。（《宋书·礼志》三，孝建二年正月，太学博士王祀之议。）
　　◎朱膺之
　　膺之，会稽人，孝建初为太常丞，迁祠部郎中。
　　◇殷祭议
　　《虞礼》云：「中月而衤覃，是月也吉祭，犹未配。」谓二十七月既衤覃祭，当四时之祭日，则未以其妃配，哀未忘也。推此而言，未衤覃不得祭也。又《春秋》闵公二年，吉於庄公。郑玄云：「闵公心惧於难，务自尊成以厌其祸，凡二十二月而除丧，又不衤覃。」云又不衤覃明衤覃内不得也。按王肃等言於魏朝云，今权宜存古礼，俟毕三年。旧说三年丧毕，遇则，遇袷则袷，郑玄云：「以孟夏，袷以孟秋。」今相承用十月。如宏所上《公羊》之文，如为有疑，亦以鲁闵设服，因言丧之纪制尔。何必全许素冠可吉。纵《公羊》异说，官以礼为正，亦求量宜。（《宋书·礼志》三，孝建元年十二月，太常丞朱膺之议，又见《通典》五十。）
　　◇郊祠灌献议
　　按《周礼》，大宗伯使掌典礼，以事神为上，职总祭祀，而昊天为首。今太常即宗伯也。又袁山松《汉·百官志》云：「郊祀之事，太尉掌亚献，光禄掌三献。太常每祭祀，先奏其礼仪及行事，掌赞天子。」无掌献事。如仪志，汉亚献之事，专由上可，不由秩宗贵官也。今宗庙太尉亚献，光禄三献，则汉仪也。又贺循制太尉由东南道升坛，明此官必预郊祭。古礼虽由宗伯，然世有因革，上司亚献，汉仪所行。愚谓郊祀礼重，宜同宗庙。且太常既掌赞天子，事不容兼。又寻灌事，《礼记》曰：「祭求诸阴阳之义也。殷人先求诸阳。」「乐三阕，然後迎牲。」则殷人後灌也。「周人注求诸阴。」「灌用鬯。达于渊泉。既灌，然后迎牲。」则周人先灌也。此谓庙祭，非谓郊祠。按《周礼》天官「凡祭祀赞王将之事。」郑注云：「，灌也，唯人道宗庙有灌，天地大神至尊不灌。」而郊未始有灌，於礼未祥。渊儒注义，炳然明审。谓今之有灌，相承为失，则宜无灌。（《宋书·礼志》三，孝建二年，太常丞朱膺之议。）
　　◇皇后为父服议
　　凡云公除，非全除之称。今朝臣私服，亦有公除，犹自穷其本制。膺之云，晋武拜陵不遂反服，此时是权制，既除衰麻，不可以重制耳，与公除不同。愚谓皇后除心制日，宜如旧反服未公除时服，以申创巨之情。（《宋书·礼志》二，孝建三年三月，太常丞朱膺之议。）
　　◇皇子出後告庙议
　　有事告庙，盖国之常典。今皇子出绍，事非常均，愚以为宜告。贺循云：古礼异庙，唯谒一室是也。既皆共庙，而阙於诸帝，於情未安。谓循言为允，宜在皆告。（《宋书·礼志》四，孝建三年五月，祠部朱膺之议。）
　　◇国子为生母求除太夫人议
　　子不得爵父母，而《春秋》有「母以子贵」，当谓传国嗣君母，本先公嫔媵，所因藉有由启也。始封之身，所不得同。若殊绩重勋，恩所特锡，时或有之，不由司存所议。（《宋书·礼志》二，孝建三年八月，有司奏，云杜国解称，国子檀和之所生亲王求除太夫人，祠部郎中朱膺之议。）
　　◇王子出後告庙临轩议
　　南丰王嗣爵封已绝，圣恩垂矜，特昭继茅土，复申义同始封，为之告庙临轩。（《宋书·礼志》四，大明元年六月，诏以前太子步兵校尉祗男歆绍南丰王朗，祠部郎朱膺之议。）
　　◇皇后为父服议
　　详寻礼文，心丧不应再衤覃。皇代考验，已为定制。元嘉季年，祸难深酷，圣心天至，丧纪过哀。是以出适公主，还同在室，即情变礼，非革旧章。今皇后二月晦，宜依元嘉十九年制，释素即吉，以文帝元嘉十五年皇太子妃祖父右光禄大夫殷和丧。变除之礼，仪同皇后。（《宋书·礼志》二，大明二年正月，领曹郎朱膺之议。）
　　◇郊祀遇雨议
　　按先儒论郊，其议不一。《周礼》有冬至日圜丘之祭。《月令》孟春有祈谷於上帝。郑氏说，圆丘祀昊天上帝，以帝喾配，所谓也，祈祀五精之帝，以后稷配，所谓郊也。二祭异时，其神不同。诸儒云，圆丘之祭，以后稷配。取其所在，名之曰郊，以形体言之，谓之圆丘。名虽有二，其实一祭。晋武舍郑而从诸儒，是以郊用冬至日。既以至日，理无常辛。然则晋代中原不用辛日郊，如徐禅议也。江左以来，皆用正月，当以传云三王之郊，各以其正，晋不改正朔，行夏之时，故因以首岁，不以冬日，皆用上辛，近代成典也。夫祭之礼，「过时不举」。今在孟春，郊时未过，值雨迁日，於礼无违。既以告日，而以事不从，祀重敬，谓宜便告。高堂隆云：「九日南郊，十日北郊。」是为北郊可不以辛也。（《宋书·礼志》三，大明二年正月，曹郎朱膺之议。）
　　◇殷祭章后庙议
　　宫之祀，高堂隆、赵怡并云：「周人岁俱祭之，魏晋二代，取则奉荐，名儒达礼，无相讥非。不愆不忘，率由旧章。」愚谓同王燮之孙缅议。（《宋书·礼志》四，大明二年二月，祠部朱膺之议。）
　　◎王膺之
　　膺之，孝建中太学博士。
　　◇天子为皇后父服议
　　尊卑殊制，轻重有级，五服虽同，降厌则异。礼：天子止降旁亲，外舅缌麻，本在服例，但衰不可以临朝飨，故有公除之议。虽释衰袭冕，尚有缌麻之制。愚谓至尊服三月既竟，犹宜除释。（《宋书·礼志》二，《通典》八十。）
　　◇皇后为父服议
　　吉凶异容，情礼相称，皇后一月之限虽过，二功之服已释，哀丧所极，莫深於尸柩，亲见之重，不可以无服。按《周礼》，为兄弟既除已，及其葬也，反服其服，轻丧虽除，犹齐衰以临葬。举轻明重，则其礼可知也。愚谓王右光禄祖葬之日，皇后宜反齐衰。（《宋书·礼志》二，《通典》八十。）
　　◇又议
　　丧礼即远，变除渐轻，情与日杀，服随时改。权礼既行，服制已变，岂容终除之日，而更重服乎？案晋泰始三年，武帝以期除之月，欲反重服拜陵，频诏勤勤，思申棘心。於时朝议譬执，亦遂不果。愚谓皇后终除之日，不宜还著重服，直当释除布素而已。（《宋书·礼志》二，《通典》八十。）
　　◎庾业
　　业，南阳新野人，孝建中为宗悫豫州长史，带梁郡，历平西司马。泰始初迁右军司马，与孔觊等举兵，应晋安王子勋，吴喜击斩之。
　　◇与吴喜书
　　知统戎旅，已次近路，卿所在著名，今日何为立忠於彼邪？想便倒戈，共受河山之赏。（《宋书·吴喜传》。喜东讨，至永世，得庾业，刘延熙书送寻阳王子房檄文，与喜书云云。）
　　◎傅休
　　休，孝建中太学博士。
　　◇皇子出後告庙议
　　礼无皇子出後告庙明文。晋太康四年，封北海王实绍广汉殇王後，告於太庙。汉初帝各异庙，故告不必同。自汉明帝以来，乃共堂各室，魏晋依之。今既共堂，若独告一室，而阙诸室，则於情未安。（《宋书·礼志》四，孝建三年五月，太学博士傅休议。）
　　◇闰月周忌议
　　寻《三礼》，丧遇闰，月数者数闰，岁数者没闰，闰在期内故也。鄱阳哀王去年闰三月薨，月次节物，则定是四月之分，应以今年四月末为祥。晋元、明二帝，并以闰二月崩，以闰後月祥。先代成准，则是今比。（《宋书·礼志》二，大明元年二月，有司又奏太常鄱阳哀王去年闰三月十八日死，今为何月末祥除，下礼官议正，博士傅休议。）
　　◎孙豁之
　　豁之，孝建中太学博士。
　　◇国子为生母求除太夫人议
　　《春秋》，「母以子贵」。王虽为妾，是和之所生。案五等之例，郑伯许男同号夫人，国子体例，王合如国所生。（《宋书·礼志》二，孝建三年八月有司奏：「云杜国解称国子檀和之所生亲王，求除太夫人。检无国子除太人人先例，法又无科，下礼官议正。太学博士孙豁之议。）

卷五十二
◎庾亮之
　　亮之，孝建中为太常丞。（案，庾亮之官位时代，与庾蔚之相值，未知是一是二也。）
</div>
    <div class="pagination">
<a href="全上古三代秦汉三国六朝文_page470.html">上一页</a><span>...</span><a href="全上古三代秦汉三国六朝文_page466.html">466</a><a href="全上古三代秦汉三国六朝文_page467.html">467</a><a href="全上古三代秦汉三国六朝文_page468.html">468</a><a href="全上古三代秦汉三国六朝文_page469.html">469</a><a href="全上古三代秦汉三国六朝文_page470.html">470</a><span class="current-page">471</span><a href="全上古三代秦汉三国六朝文_page472.html">472</a><a href="全上古三代秦汉三国六朝文_page473.html">473</a><a href="全上古三代秦汉三国六朝文_page474.html">474</a><a href="全上古三代秦汉三国六朝文_page475.html">475</a><a href="全上古三代秦汉三国六朝文_page476.html">476</a><span>...</span><a href="全上古三代秦汉三国六朝文_page472.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
