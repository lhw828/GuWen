<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 146 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 146 页/共 658 页
  </h1>
  <div class="content">
   维建宁四年春三月丁丑，延公登于玉堂前廷，乃制诏曰：「其公司空乔玄为司徒。」公拜稽首以让，帝曰：「俞，往哉：「三让，然后受命。公允迪厥德，宣力肆勤，战战兢兢，以役帝事。越其所以率夫百辟，媚于天子，天子曰，都慎厥身，修思永，同寅协恭，以和天衷。」德则昭之，违则塞之，回乃不敢弼，枉乃不敢不匡。股肱之事既充，三事之繇允备。灾眚作见，乃引其责曰：「凡庶徵不若，彝伦不叙，是惟臣之职，祗以疾告表。」越十日庚午记此。（本集，《艺文类聚》四十七，《书钞》五十二，《御览》二百八）
　　◇西鼎铭
　　维光和元年冬十二月丁己，延公入崇德殿前，乃制诏曰：「其以光禄大夫玄为太尉。」公拜稽首曰：「臣闻之，三让莫或克从，臣不敢辞。臣大马齿七十，可以生，可以死，其戮力闲私，悉心在公，以尽为臣之节。」于时侍从陛阶与闻公之昌言者，莫不厉，如履薄冰，既乃碑表百代。（本集）
　　◇黄钺铭
　　孝桓之季年，鲜卑入塞杪，盗起匈奴左部，梁州叛羌逼迨兵诛，淫衍东移，高句丽子百固逆谋并发，三垂骚然为国忧念，西府表乔公，昔在梁州，柔远能尔，不烦军师，而车师克定，及在上谷汉阳，连在营郡，膂力方刚，明集御众，徵拜度辽将军，始受旄钺钅正鼓之任，捍御三垂。公以吏士频年在外，勤于奔命，人马疲羸挠钝，请且息州营横发之役，以补困惫，朝廷许之。于是储廪丰饶，室罄不悬，人逸马同，弓劲失利，而经用省息，官有馀资，执事无放散之尤，簿书有进入之嬴，治兵示威，戎士勇跃，旌旗曜日，金鼓霆奋，守有山岳之固，攻有必克之势，羌戎授首于西疆，百固冰散于东邻，鲜卑收迹，烽燧不举，视事三年，马不带钅史，弓不受驱，是用镂石，作兹钲钺军鼓，陈之东阶，以昭公文武之勋焉。铭曰：「帝命将军，执兹黄钺。威灵振耀，如火之烈。公之莅止，群狄斯柔。齐斧罔设，介士斯休。（本集，艺文类聚》六十八，《北堂书钞》一百十五引此篇为《鼎铭》）
　　◇鼎铭
　　忠文朱公，名穆字公叔，有殷之胄。微子启以帝乙元子，周武王封诸宋，以奉成汤之祀。至元子启生公子朱，其孙氏焉。后自沛迁于南阳之宛，遂大于宋，爵位相袭。列祖尚书令，肃宗之世，守于临淮。考曰实，为陈留太守。及及忠文，克慎明德，以绍服祖祢之遗风；悉心臣事，用媚天子，显允其勋绩；寻综六艺，契阔弛思，所以启前惑而觉后疑者，焉，虽商、偃其犹病诸。初举孝廉，除郎中、尚书、侍郎。独念运际存亡之要，乃陈五事，谏谋深切。退处畎亩，以察天象，验应著焉。孝顺晏驾，贼发江淮，时辟大将军府，实掌其事。用拜宛陵令，非其好也，遂以疾辞。复辟大将军，再拜博士，高第。作御史，明司国宪，以齐百僚，矫枉董直，罔肯阿顺，以黜其位，潜于郎中。群公并表，乃迁议郎，登于薄观，纂业前史。于是冀州凶荒，年馑民匮，而贪婪之徒，乘之为虐。锡命作牧，静其方隅，乃摅洪化奋灵武，昭令德，塞群违，贞良者封植，残戾者芟夷，去恶除盗。无俾比而作匿，用陷于非辜，复徵拜议郎，病免官，徵拜尚书，清一以考其素，正直以醇其德，出纳帝命，乃无不允虽龙作纳言，山父喉舌，靡以尚之。享年六十有四。汉皇二十一世，延熹六年夏四月乙巳，卒于官天子痛悼，诏曰：「制诏。尚书朱穆，立节忠亮，世笃尔行，虔恪机任，守死善道，不幸而卒，朝廷闵焉。今使权谒者中郎杨贲赠穆益州刺史印绶，魂而有灵，嘉其宠荣。呜呼哀哉！肆其孤用作兹宝鼎，铭载休功。俾后永用享祀以春先之德。（本集）
　　◇酒樽铭
　　酒以成礼，弗继以淫，德将无醉，过则荒沈，盈而不冲，古人所箴。尚鉴兹器，茂勖厥心。（《艺文类聚》七十三）
　　◇警枕铭
　　应龙蟠蛰，潜德保灵。制器象物，亦（《艺文类聚》、《御览》作「示」）有其形。哲人降鉴，居安虑倾。（《北堂书钞》一百三十四《艺文类聚》七十《御览》七百七）
　　◇铭
　　华就用，以享嘉宾，内丹其实，外若玄真。（《御览》七百五十八）
　　◇铜铭
　　黄钟之宫，长九寸，空围九分，容黍一千二百粒，称重十二铢，两之为一合。三分损益转生十二律。（《隋书·律历志上·审度》祖孝孙云：「相承傅是蔡邕铜。）
　　◇女训
　　舅姑若命之鼓琴，必正坐操琴而奏曲。若问曲名，则舍琴兴而对，（「而」字从《书钞》一百九补）曰某曲。坐若近，则琴声必闻；若远，左右必有赞其言者，凡鼓小曲，五终则止；大曲三终则止。无数变曲，无多少，尊者之听未厌，不敢早止，若顾望视他，则曲终而后止，亦无中曲而息也。琴必常调，尊者之前，不更调张。私室若近舅姑，则不敢独鼓；若绝远，声音不闻，鼓之可也。鼓琴之夜，有姊妹之宴则可也。（《御览》五百七十七）
　　◇女诫
　　礼，女始行服，，绛，正色也。红紫不以为亵服，缃缘不以为上服。缯贵厚而色尚深，为其坚纫也。（《御览》八百十四）
　　而今之务在奢丽，志好美饰，帛必薄细，采必轻浅。或一朝之晏，再三易衣，从庆移坐，不因故服。（《书钞》未改窜本一百二十九引蔡邕《女诫》，陈禹谟本作衣箴张溥等皆为所误。）
　　夫心，犹首面也。是以甚致饰焉，面一旦不修饰，则尘垢秽之；心一朝不思善，则邪恶入之。人咸知饰其面，而莫修其，惑矣。夫面之不饰，愚者谓之丑，心之不修，贤者谓之恶。愚者谓之丑，犹可，贤者谓之恶，将何容焉？故览照拭面则思其心之洁也，傅脂则思其心之和也，加粉则思其心之鲜也，泽发则思其心之顺也；用栉则思其心之理也；是思其心之正也；摄鬓则思其心之整也。（《文选·张华女史箴》注，《御览》三百六址五四百五，十九七百十四，七百十八、七百二十。）

卷七十五
◎蔡邕（七）
　　◇九疑山碑
　　岩岩九疑，峻极于天，触石肤合，兴播建云。时风嘉雨，浸润不民。芒芒南土，实赖厥勋。建于虞舜，圣德光明。克谐顽傲，充孝蒸蒸，师锡帝世，尧而授徵。受终文祖，璇玑是承。泰阶以平，人以有终。遂葬九疑，解体而升。登此崔嵬，托灵神仙。（《艺文类聚》七）
　　◇光武济阳宫碑
　　惟汉再受命，曰世祖光武皇帝。考南顿君初为济阳令，济阳有武帝行过宫，常封闭，帝将生，考以令舍下湿，开宫后殿居之。建平元年十二月甲子夜，帝生，时有赤光，室中皆明，使卜者王长卜之，长曰：「此善事，不可言，岁有嘉禾，一茎生九穗，长于凡禾，因为尊讳。王室中微，哀、平短祚，奸臣王莽，俞有神器，十有八年，罪成恶熟，天人致诛。帝乃龙见白水，渊跃昆氵蚩，破前队之众，殄二公之师，收兵略地，经营河朔，戮力戎功，翼戴更始，义不即命，帝位阙焉。於是群公诸将，据河洛之文，协符瑞之徵，佥曰历数在帝，践祚允宜。乃以建武元年六月乙未，即位于高阝县之阳，五成之陌，祀汉配天，罔失旧物，享国三十有三年，内×安，蛮夷率服，巡狩泰山，禅梁父，皇代之遐迹，帝者之上仪，罔不毕举，道德馀庆，延于无穷。先民有言曰：「乐乐其所自生，而礼不忘其本。」是以虞称妫，姬美周原，皇天乃眷神宫，实始于此。厥迹邈哉，所谓神丽显融，越不可尚。小臣河南尹巩玮，先祖银艾封侯，历世卿尹，受汉厚恩，玮以商箕馀烈，郡举孝兼，为大官丞，来在济阳，愿见神宫，追惟桑梓褒述之义，用作颂：赫矣炎光，爰耀其辉。笃生圣皇，二汉之微。稽度乾则，诞育灵姿。黄孽作慝，纂握天机。帝赫斯怒。爰整其师。应期潜见，扶阳而飞。祸乱克定，君凶殄夷。匡复帝载，万国以绥。巡于四岳，展义省方。登封降禅，升于中皇。爰兹初基，天命孔彰。子子孙孙，保之无疆。（本集，《艺术类聚》十二）
　　◇陈留东昏库上里社碑
　　曰社祀之建尚矣。昔在圣帝，有五行之官，而共工子句龙为后土，及其没也。遂为社祀。故曰社者土地之主也。周礼建为社位，左宗庙，右社稷。戎丑攸行。于是受；土膏恒动。于是祈农。又班之于兆民，春秋之中，命之供祠。故自有国至于黎庶，莫不祀焉。惟斯库上里，古阳武之户片牖乡也。秦时有池子华为丞相。汉兴，陈平由此社宰，遂佐高帝，克定天下，为右丞相。封曲逆侯，永平之世，虞延为太尉司徒封公。至延熹中，延弟曾孙放，字子卿，（案《延传》作「子帅」）为尚书令，外戚梁冀，乘宠作乱，首策诛之，王室以绩。诏封都亭侯、太监、太常、司空。毗天子而维四方，克错其功，往烈有常。于是司监，爰暨邦人，佥以为宰相继踵，咸出斯里，秦一汉三，而虞氏世焉。虽有积德馀庆修身之致，亦斯社之所相也。乃与树碑作颂，以示后昆：
　　惟王建祀，明事百神。乃顾斯社，于我兆民。明德惟馨，其庆聿彰。自嬴及汉，四辅代昌。爰我虞宗，乃世重光，元勋既立，锡慈士疆，乃公乃侯，帝载用康，神人叶祚，且巨且长。凡我里人，尽受嘉祥。刊铭金石，永思不忘。（本集，《史记·陈丞相世家·索隐》《书钞》八十七，《御览》五百三十二）
　　◇伯夷叔齐碑
　　熹平五年，天下大旱，祷请名山，求获答应。时处士平阳苏腾字玄成，梦陟首阳，有神马之使在道。明宽而思之，以其梦陟状上闻，天子开三府，请雨使者与郡县户曹掾吏登山升祠，手书要曰：「君况我圣主以洪泽之福。」天寻兴云，即降甘雨也。（《续汉·五行志一》注补）
　　惟君之质，体清良兮。借佐殷姬，忠孝彰兮。委国捐爵，谏国匡兮。讥武伐纣，欲喻匡兮。时不可救，历运苍兮，追念先侯，受命皇兮。忧怀感□，□□□兮。虽没不桓，名字芳兮。（《艺文类聚》三十七）
　　◇王子乔碑
　　王孙子乔者，盖上世之真人也。闻其仙旧矣，不知兴于何代。博问道家，或言颍川，或言彦蒙，初建斯城，则有斯丘，传承先民，曰王氏墓。绍胤屑不继，荒而不嗣，历载弥年，莫之能纪。暨于永和之元年冬十有二月，当腊之夜，墓上有哭声，其音甚哀，附居者王伯闻而怪之明则祭其墓而察焉。时天洪雪，下无人径，见一大鸟迹在祭祀之处，左右咸以为神，春后有人着大冠绛单衣，杖竹策立冢前，呼樵孺子尹永昌曰，我王子乔也。尔勿复以吾墓前树也。须臾，忽然不见。时令太山万熹，稽故老之言，感精瑞之应，咨访其验，信而有徵，乃造灵庙，以休厥神。于是好道之俦，自远来集，或弦琴以歌太一，或覃思以历丹丘，其疾病瘵者，静躬祈福，即获祚，若不虔恪，辄颠踣。故知至德之宅兆，实真人之先祖也。延熹八年秋八月，皇帝遣使者奉牺牲以致祀，祗惧之敬肃如也。国相东莱王璋字伯仪，以为神圣所兴，必有铭表，昭示后世，是以赖乡仰伯阳之踪，关民慕尹喜之风，乃与长史边乾，访及士隶，遂树之玄石，纪颂遗烈，俾志道者。有所览焉：
　　伊王君，德通灵。含光耀，秉纯贞，应大道，羡久荣，弃世俗，飞神形，翔云霄，浮太清。乘螭龙，载鹤，戴华笠，旧金铃。羽旗，曳霓旌，欢罔极，寿亿龄。昭笃孝，念所生。岁终阕，发丹情。存墓冢，舒哀声。遗鸟迹，宽旧城。被绛衣，垂紫缨。呼孺子，告姓名。由此悟感，布惊，修祠宇，反几筵，馈饣喜进，甘香陈。时倾顾，馨明咸怖。匡流祉，熙帝庭，邦国，相黔民，光景福，耀无垠。（本集，《水经氵反水》注《御览》三十三引《蔡邕王乔录。）
　　◇京兆尹樊陵倾碑
　　前汉户五万，口有十七万，王莽后十不存一。永初元年，羌戎作虐，至光和，领户不盈四千。园陵蕃卫，粢盛之供，百役出焉。民用匮乏，不堪其事。（《续汉·郡国志一》注补引蔡邕《樊陵颂》。）
　　於显哲尹，诞德孔彰，膺帝休命，谓笃不忘。爰纳忠式，规悟圣皇，钦崇国邑，大孝元光，九命车服，昭示采章，轩轺四牡，承祀蒸尝，多士时贡，繇役永息，进路孔夷，民（《文选·魏都赋》注作人）清险棘，同体诸旧，兆萌蒙福，惠垂无疆，守以罔极。（《艺文类聚》六）
　　◇琅邪王傅蔡朗碑
　　君讳朗，字伯明，盖苍颉之精胤，姬稷之末胄也。昔叔度文王之昭，建侯于蔡，以国氏焉。迄于平襄，周祚微缺，王室遂卑，齐、晋交争，强楚侵陵，昭侯徙于州来。公族分迁，氏家于圉，奕叶载德，常历宫尹，以逮于兹，君雅操明允，威励不猛，履孝悌之性，怀文艺之才，包洞典籍，刊摘沈秘，知机达要，通含神契，既讨三五之术，又采《二南》之业，以《鲁诗》教授，生徒云集，莫不自远并至。栖迟不易其志，簟食曲肱，不改其乐，心栖清虚之域，行在玉石之间。是以德行儒林，智周当代，四岳称名，帝曰余闻。元和（案下云永兴，此当是「建和」或「元嘉」之误）元年，徵拜博士，舒演奥秘，赞理阙文，所立卓尔，度蹑云纵。其选士也，抑顽错枉，进圣擢伟，极遗逸于九皋，扬明德于侧陋，拔茅以汇，幽滞用济，加以清敏广平，好是正直，规诲之策，日谏于庭，忠谠著烈，令闻流行。圣朝以藩国贵胄，先帝遗体，或以继绝袭位，正于阿保，未洽雅训，骄盈僭差，或蹈宪理，非弘直硕儒，莫能匡弼。察君审行修德，进退可度，迁河间中尉。琅邪王傅，乃从经术之方，示以谌之威，率礼莫违，其国用靖，虽安国之辅梁孝，仲舒之相江都，靡以加焉，勋绩既盛，帝简其功，将授上位，迁于紫宫。赋寿不永，遘此疾凶，年五十八，永兴六年夏卒，吗呼哀哉！凡百君子，咨痛罔极，殷怀伤悼，含涕流恻。如何昊天，丧我师则！爰勒斯铭，式昭其德。铭曰：
　　天纵明哲，於赫我君，含弘光大，玄览孔真。潜乐教思，韫玉衡门。云龙感应，养徒三千。珠藏外耀，鹤鸣闻天。若时徵庸，登祚王臣。综彼前疑，定此典文。参佐七德，俾相大藩，身没称显，永遗令勋，表行扬名，垂示后昆。（本集）
　　◇玄文先生李休碑
　　玄文先生名休，字子材，南阳宛人也。其祖李伯阳，周柱下史，觌衰世而遁焉，其后雄后豪杰，往往崛出。自战国及汉，名臣继踵，枝骨散逸，其迁于宛尚矣，王莽窥位，汉祚中移，考翼左世祖，匡复郊庙，锡封茅土，卿相牧守，于时相逐。休少以好学，游心典谟，既综七经，又精群纬，钩深极奥，穷览圣旨，居则玩其辞，动则察其变，云物不显，必考其占，故能独见前识，以先神意，若古今常难，疑义错缪，前人所希论，后学所不览，休尽剖判，剥散幽暗，靡不昭烂，犹发愤于目所不睹，体所不闲，遂登东岳，观百王遣风，习容阙里，以协礼衷，退而讲诲，童冠仰焉，亻尊亻尊如也。郡署五官掾功曹，司空胡公显以儒誉，特进大鸿胪，仍优礼固请，秉让执虚。辞此三命，不为利回，不为义疚。临宠审己，不动其守，可谓纯洁皓素绰有馀裕者已。其於乡党细行，敦睦九族，笃信交友，不可得而详也。初娶配出，后配未字，年既五十，苗胤不嗣。以永寿二年夏五月乙未卒。凡其亲昭朋徒，臭味相与，大会而葬之，鼎俎之礼，节文曲备。时令戴君，临丧命谥郡遣丞椽，冠盖咸届，既定而后罢焉。于是故好友朋，佥以为仲尼既没，文不在兹，韫续美玉，丧莫贾之，求而无继，尔永思。乃刊斯石，懿德是丕。
　　吁兹先生，秉德恭勤。天启哲心，其学孔纯。经纬是综，雅丽是分。行己守道，匪礼不遵。处约不戚，闻宠不欣。荣不能华，威不能震。天淑厥命，以让以仁。有惠云载，惟邦之珍，案典考谥号曰玄文。身没名彰，配黔作邻。遗誉罔极，否昭亿年。呜呼哀哉！（本集，《艺文类聚》三十七）
　　◇汝南周勰碑
　　君讳勰，字巨胜，陈留太守之孙，光禄勋之子也。君应刊乾之淳灵，继命世之期运，玄懿清朗，贞厉精粹，体仁足以长人，嘉德足以合礼，总《六经》之要，括《河》《洛》之机，援天心以立钧，赞幽明以揆时，沈静微密，沦于无内，宽裕弘博，含乎无外，巨细洪织，罔不总也。是以实繁于华，德盈乎誉。初以父任拜郎中，疾去官。察孝廉，是时郡守梁氏，外戚贵宠，非其好也，遂以病辞。太守复察孝廉，乃俯而就之，以明可否，然犹私存衡门讲诲之乐，不屑已也。又委之而旋。故大将军梁冀，专国作威，海内从风，世之雄才。优逸之徒，莫不委质从命，而颠覆者盖以多矣。闻君洪名，前后三辟，而卒不降身。由是缙绅归高，群公事德。太尉、司徒，再辟三辟，察贤良方正，州举孝廉，皆病不就。扰攘之际，灾眚仍发。圣上询谘，师锡策命，公车特徵。君仰瞻天象，俯效人事，世路多险，进非其时，乃托疾杜门静居，里巷无人迹，外庭生蓬蒿，如此者十馀年。强御不能夺其守，王爵不能滑其虑。至延熹二年，乃更辟癖延宾，享宴娱乐。乃秋而梁氏诛灭。十二月君卒，然则识几知命，可睹于斯矣。洋洋乎若德，虽崇山千仞，重渊百尺，末足以喻其高、究其深也。夫三精垂耀，处者有表。爰在上世，作者七人，焉有该百行，备九德，齐光日月，洞灵神明，如君之至者与？所谓天民之秀也。享年五十，不登期考，追悼遐迩叹悼，痛心失图，乃相与建碑勒铭，以徵休美，其辞曰：
　　厥初生民，天赐之性。有庞有醇，有否有圣。伊维周君，允丁其正。诞兹明德，自贻哲命。焕乎其文，如星之布。确乎不拔，如山之固。追踪先绪，应期作度。潜心大猷，谭思德谟。遁世无闷，娄辞王寮。洋洋泌丘，于以逍遥。蔑尔童蒙，是训是教。瞻彼荣宠，譬诸云霄。优哉游哉，侔此弘高。名振华夏，光耀昆苗。清风丕扬，德音孔昭。（本集）
　　◇朱穆坟前方石碑
　　维汉二十一世延熹六年粤四月丁巳，文忠公益州太守朱君名穆字公叔卒于京师，其五月丙申，葬干宛邑北万岁亭之阳旧兆域之南。其孤野受顾命曰：「古者不崇坟，不封墓，祭服虽三年，无不于寝。今则易之，吾不取也。尔其无拘于俗，无废于诚。「野钦率遗意，不敢有违，封坟三板，不起栋宇，乃作祠堂于邑中旧南阳里，备器铸鼎，铭功载德。惧坟封弥久，夷于平壤，于是依德像，缘雅则，设兹方石，镇表灵域，用慰其孤罔极之怀，乃申词曰：
　　歆惟忠文，时惟朱父。实天生德。丕承洪绪，弥纶典术，允迪圣矩。好是贞厉，疾彼强御，断刚若仇，柔亦不茹。乃用明夷，遘难受侮。帝曰休哉，朕嘉乃功。命汝纳言，胤女祖纵。父拜稽首，翼翼惟恭。笃不忘，夙夜在公，昊天不吊，降兹残殃。不遗一父，俾屏我皇。我皇悼心，锡诏孔伤。位以益州，赠之服章。用刑彝器，宣昭遗光。子子孙孙，永载宝藏。（本集）
　　◇太尉杨秉碑
　　公讳秉，字叔节，弘农华阴人也。其先盖周武王之穆，晋唐叔之后也。末叶以支子食邑于杨，因氏焉。周家既微，裔胄无绪。暨汉兴，烈祖杨熹，佐命征伐，封赤泉侯，嗣子业，绂冕相继，公之丕考，以忠蹇亮弼辅孝安，登司徒、太尉。公承夙绪，世笃儒教，以《欧阳尚书》、《京易》诲授。四方学者，自远而至，盖逾三千。初辟司空，举高第，拜侍御史，迁豫州兖州刺史任城相，徵入劝讲，拜太中大夫。左中郎将、尚书，出补右扶风，晋拜光禄大夫。遭权襞贵盛，六年守静。外戚火燔，乃迁太仆卿。公事绌位，浃辰之间，俾位河南，愤疾豪强，见遘奸党，用婴疾废。起家复拜太常，遂涉三司，沙汰虚冗，料简贞实，抽援表达，与之同兰芳，任鼎重。从驾南巡，为朝硕德。然知权过于宠，私富侔国，太臣苛察，望变复还，条表以闻，启导上怒，其时所免州牧郡守五十馀人。饕戾是绌，英才是列，善否有章，京夏清肃。在位七载，年七十有四，延熹八年五月丙戌薨。朝廷惜焉，宠赐有加。自奉严敕，动遵礼度。量材授任。当官而行，不为义疚。疾是苛政，益固其守。厨无宿肉，器不镂雕。夙丧嫔俪，妾不嬖御。可谓立身无过之地，正直清俭该备者矣，革仲尼有垂三戒，而公克焉，故能匡朝尽直，献可去奸，忠侔前后，声塞宇宙。非黄中纯白，穷达一致，其恶能立功立后，敷闻于下，昭升于上，若兹巍巍者乎！于是门人学徒，相与刊石树碑，表勒鸿勋，赞懿德，传亿年。
　　於戏公，唯岳灵，天挺，翼赤精。神，仁哲生。应台任，作邦桢。帝钦亮，访典刑。道不忒，迄有成。光遐迩，穆其清。（本集，《艺文类聚》四十六）
　　◇东留太守胡硕碑
　　君讳硕，字季睿，交都尉之孙，太傅安乐乡侯少子也。其先与楚同姓，别封于胡，以国为氏。臻乎□汉，奕世载德，不替旧兹。君幼有嘉表，克岐克嶷，不见异物，习与性成。孝于二亲，养色宁意，蒸蒸雍雍，虽曾、闵、颜、莱，无以尚也，总角入学，治《孟氏易》、《欧阳尚书》、《韩诗》，博综古文，击览篇籍。言事造次，必以经纶，加之行己，忠俭，事施顺恕，公体所安，为众共之。骄吝不萌于内，喜愠不形于外，可谓无竞伊人温恭淑慎者也。初以公在司徒，除郎中宿卫，十年遭叔父忧，以疾自免。州郡交辟，皆不就。后以大将军高第拜侍御史，迁谏议大夫，以将军事免官。举贤良方正，不诣公车。建宁元年，召拜议郎，纳忠尽规，匪懈于位，迁侍中、虎贲中郎将，是年遭疾，上印绶，诏书听许，以侍中养疾。其年七月，被尚书召，不任应命。诏使谒者刘悝贲印绶，即拜陈留太守。君闻使者至，加朝服拖绅。使者致诏，君以手自系，陈辞谢恩。其月二十一日，遣吏奉章报谢。食后还与丞相答，意气精了。是日疾遂大渐，刻漏未分，奄忽而卒，时年四十一。天子悯悼，诏使者王谦送葬，以中牢具祠，赐钱五万，布百匹，赠谷三千斛。同位毕至，赴吊云集，生荣未艾，没有馀哀。于是遐迩缙绅。爰暨门人，相与叹述君德，追痛不永，怛切情忄，无不永怀。行由己作，名自人成。先民既迈，赖兹颂声。嗟我明哲，如何勿铭。乃作辞曰：猗欤懿德，令问有彰。祗服其训，克构克堂。孝思惟则，文艺丕光。敦厚忠恕，众悦其良。绥弱以仁，不云我强。爰自登朝，进退以方。见机而作，如鸿之翔。乃位常伯，恪处左右。兼掌虎贲，禁戎允理。遘兹虐疴，帝用悼止。俾守陈留，庶笃其祉。王人既诏，景命不俟。吗呼昊天，歼我英土。如可赎也。敦不百已。哀哉永伤，万年是纪。（本集）
　　君讳硕，字季睿，交趾都尉之孙，太傅安乐侯之子也。顺帝时为郎中。桓帝时，遭叔父忧，以疾自免。荆州将军比辟，辄辞疾。后以高等拜侍御史，迁谏议大夫。举贤良方正，病不诣公车。建宁元年七月，拜陈留太守，病加，不任应召。诏使谒者刘悝即授印绶。二十一日卒，诏出遣使者王谦以中牢具祠，特赐钱五万，布一百匹，赠谷千三斛。俦类赴送，远近鳞集。于是陈留主簿高吉、蔡轸等，咸以郡选，充备官属，来迎者三十四人，奔惊跋涉，愿承清化。逢天之戚，不获延祚，痛心绝望，切怛永慕，乃相与衰经，庭位号跳。灵柩将窆，申敕修仪，茕茕在疚，舆服寮御部引，各执其职，路人感怆，观者叹息。盖三纲之序与并育以旧奉新。嗟我行人，敢不自勖。遂树碑作铭，以表令德。
　　於藐下国，瞻仰俊义×。钦见我君，爰绥我惠。式昭绩恩有劳有悴，昊天不吊，景命颠坠，悠悠蒸黎，惆怅丧气。政虽未宣，古之遗爱。祁祁我君，习习盖。修诚以迓，曾不东迈，灵魂徘徊，靡所瞻远，惟其伤矣，肝摧碎。勒铭告哀，传于万代。（本集，《文选·魏都赋》注引蔡邕《胡亿碑》云：「祁祁我君，习习冠盖。」是六朝唐初本有此篇，彼题作「胡亿」，盖误。胡广子五，长整，次失名，皆夭。次亿，郡举孝廉不就。次宁，为议郎。少子硕，陈留太守。详见《母夫人章氏灵表》、《都尉夫人黄氏神诰》。）

卷七十六
◎蔡邕（八）
　　◇郭泰碑
　　先生讳泰，字林宗，太原界休人也。其先出自有周，王季之穆，有虢叔者，实有懿德，文王咨焉。建国命氏，或谓之郭，即其后也。先生诞应天衷。聪睿明哲，孝友温恭。仁笃慈衷。夫其器量弘深，姿度广大，浩浩焉，汪汪焉，奥乎不可测已。若乃砥节厉行，直道正辞，贞固足以干事，隐括足以矫时。遂考览六经，采综图纬，周流华夏，随集帝学，收文武之将坠，拯微言之未绝。于时缨之徒，绅佩之士，望形表而影附，聆嘉声而响和者，犹百川之归巨海，鳞介之宗龟龙也。尔乃潜隐衡门，收朋勤诲，童蒙赖焉，用其蔽。州郡闻德，虚己备礼，莫之能致。群公休之，遂辟司徒掾，又举有道，皆以疾辞。将蹈鸿涯之遐迹，绍巢许之绝轨，翔区外以舒翼，超天衢以高峙，禀命不融，享年四十有二，以建宁二年正月乙亥卒。凡我四方同好之人，永怀哀悼。靡所冀念，乃相与惟先生之德，以谋不朽之事，佥以为先民既没，而德音犹存者，亦赖之于见述也。今其如何，而阙斯礼？于是树碑表墓，昭明景行，俾芳烈奋乎百世，令问显于无穷。其辞曰：
　　於休先生，明德通玄。纯懿淑灵，受之自天。崇壮幽浚，如山如渊。礼乐是悦，《诗》《书》是敦。匪惟摭华，乃寻厥根。宫墙重仞。允得其门。懿乎其纯，确乎其操。洋洋缙绅，言观其高。栖迟泌丘，善诱能教。赫赫三事，几行其招。委辞召贡，保此清妙。降年不永，民斯悲悼。爰勒慈铭，ゼ其光耀。嗟尔来世，是则是效。（《文选》、《艺文类聚》三十七。）
　　◇处士圈典碑。
　　伊汉二十有一世，处士有圈典字叔则者。夫其生也，天真淑性。清理条畅，精微周密。包括道要，致思无形。深总历部，纤入艺文。藻分葩列，如春之荣。守根据穷，不虚其声。伟德若兹，惟世之英。乃遂隐身高数，稼穑孔勤。童蒙来求，彪之用文。不义富贵，譬诸浮云。州郡礼招，休命交集，徒加名位而已，莫之能起也。博士徵举至孝，耻已处而复出，若有初而无终。洁耿介於丘园，慕七人之遗风。年七十有五，建宁二年六月卒。临没顾命曰：「知我者其蔡邕。」乃为铭。载书休美，俾来世昆裔，永有讽诵，以知先生之德。其辞曰：
　　民之齐敏，卓时挺生。思心精睿，综物通灵。术有玄妙，于时游情。闻道睹异，惕然若惊。守死善操，与世无营。浑其若浊，徐然后清。绰其若焕，终其益贞。有恒实难，独秉其经。嗟尔来世，是瞻是听。（本集，《艺文类聚》三十七）
　　◇童幼胡根碑
　　故陈留太守胡君子曰根，字仲原。生有嘉表，幼而克才，角犀丰盈，先润玉颜，聪明敏惠，好问早识，言语所及，智思所生，虽成人之德，无以加焉。禀命不长，夙罹凶灾。年七岁，建宁二年，遭疾夭逝。慈母悼痛，昆姊孔怀，感襁褓之亲爱，怜国城之乖离，乃权宜就封二祖墓侧。亲属李陶等，相与追慕先君，悲悼遗嗣，树碑刊辞，以慰哀思。辞曰：
　　於惟仲原，应气淑灵。实有令仪，而气如莹。明之之性，与体俱生。闻言斯识，睹物知名。传者太勤，受诲则成。柔和顺美，与人靡争。忿不怨怼，喜不骄盈。当受永福，为光为荣。如何昊天，降此短龄？惜繁华之方晔兮，望严霜而凋零。嗟童孺之夭逝兮，伤慈母之肝情。从皇祖乎灵兆兮，庶神魄之斯宁。哀惨戚以流涕兮，念污轸之不呈。顾永怀于不朽兮，乃托辞于斯铭。（本集）
　　◇太傅胡广碑
　　公讳广，字伯始，南郡华容人也。其先自妫姓建国南土曰胡子，《春秋》书焉，列于诸侯，公其后也。考以德行纯懿，官至交趾都尉。公宽裕仁爱，覆载博大，研道知机，穷理尽性，凡圣哲之遗教，文武之未坠，罔有不综。年二十七，察孝廉，除郎中、尚书侍郎、左丞、尚书仆射。内正机衡，允里其职，文敏畅乎庶事，密静周乎枢机，帝用嘉之，迁济阴太守。公乃布恺悌，宣柔嘉，通神化，道灵和，扬惠风以养贞，激清流以荡邪，取忠肃于不言，消奸宄于爪牙。是以君子勤礼，小人知耻，鞠推息于官曹，刑戮废于朝市，馀货委于路衢，馀种栖于畎亩。（《文选·魏都赋》注引此一语。）迁汝南太守，增修前业。考续既明，入作司农，实掌金谷之渊薮，和均关石，王府以充。遂作司徒，昭敷五教。进作太尉，宣畅浑元，人伦辑睦，日月重光。遭国不造，帝祚无主，援立孝桓，以绍宗绪。用首谋定策，封安乐乡侯，户邑之数，加于群公。入录机事，听纳总己，致位就第。复拜司空，敷土导川，俾顺其性。功遂身退，告疾固辞，乃为特进，爰以休息。又拜太常，典司三礼，敬恭祀，神明嘉歆，永世丰年，聿怀多福。复拜太尉，寻申前业。又以特进，消遥致位。又拜太常，遘疾不夷，逊位辞爵，迁于旧都，徵拜太中太夫。延和末年，圣主革正，幸臣诛毙，引公为尚书令，以二千石居官，委以阃外之事，厘改度量，以新国家。弘纲既整，衮阙以补，乃拜太仆。车正马闲，六驺习训，迁太常、司徒。成宗晏驾，推建圣嗣，复封故邑，与参机密，寝疾告退。复拜太傅，录尚书事，于时春秋高矣。继亲在堂，朝夕定省，不违子道。旁无几杖，言不称老。居丧致哀，率礼不越。其接下答宾，虽幼贱降等，礼从谦厚，尊而弥恭。劳思万机，身勤心苦，虽老莱子婴儿其服，方叔克壮其猷，公旦纳于台屋，正考父俯而循礼，曷以尚兹！夫蒸蒸至孝，德本也。体和履忠，行极也。博闻周览，上通也。勤劳王家，茂功也。用能七登九命，笃受介祉，亮皇圣于六世，嘉庶绩于九有，穷生民之光宠，享黄之遐纪，蹈明德以保身，与福禄乎终始。年八十有二，建宁五年春壬戌薨于位。天子悼痛，赠策遂赐诔，谥曰文恭。如前傅之仪，而有加焉，礼也。故吏司徒许诩等，相与钦慕《崧高》、《蒸民》之作，取言时计功之则，论集行迹，铭诸琬琰。其词曰：
　　伊汉元辅，时惟文恭。聪明睿哲，思心瘁容。毕力天机，帝休其庸。赋政于外，有邈其踪。进作卿士，粤登上公。百揆时序，五典克从。万邦黎献，共唯时雍。勋烈既建，爵土乃封。七被三事，再作特进。弘唯幼冲，作傅以训。赫赫猗公，邦家之镇。泽被华夏，遗爱不沦。日与月与，齐光并运。存荣亡显，没而不泯。（本集，《艺文类聚》四十六，又略见《书钞》三十五，《文选·魏都赋》注。）
　　公讳广，字伯始，交趾都尉之元子也。公应天淑灵，履性贞固，九德咸修，百行必备。遭家不造，童而夙孤，上奉继亲，下慈弱弟，崎岖俭约之中，以尽孝友之道。及至入学从训，历观古今，生而知之，闻一睹十。是以周览《六经》，博总群议，旁贯宪法，通识国典。年二十七，察孝谦，除郎中、尚书侍郎、尚书左丞、尚书仆射，干练机事，绸缪枢极，忠亮唯允，简于帝心，智略周密，冠于庶事。迁济阴太守，其为政也，宽裕足以容众，和柔足以安物，刚毅足以威暴，体仁足以劝俗，故禁不用刑，劝不用赏，望之如日月，从之始影响。思不可忘，度不可革，遗爱结于人心，超无穷而垂则。徵拜太司农，遂作司徒，迁太尉，以援正之功，封安乐乡侯，录尚书事。称疾屡辞，策赐就第。复拜司空，功成身退，俾位特进。又拜太尉，复以特进，致命休神。又拜太尉，逊位归爵，旋于旧土。徵拜太中大夫、尚书令、太仆、太常、司徒。永康之初，以定策元功，复封前邑，录尚书事。疾病就第，又授太傅，入参机衡。五蹈九列，七统三事，谅暗之际，三据冢宰，和神人于宗伯，治水土于下台，讯五品于司徒，耀三辰于上阶，光弼六世，历载三十。自汉兴以来，鼎臣元辅，耋衮老成，勋被万方，与禄终始，未有若公者焉。春秋八十二，建宁五年三月壬戌薨于位。天子悼惜，群后同怀，诏五官中郎将任崇奉册，赠以太傅、安乡侯印绶，拜室家子一人郎中，赐东园秘器，赐丝帛含敛之备。中谒者董诩吊祠护丧，钱布赙赐，率礼有加。赐谥曰文恭，昭显行迹。四月丁酉，葬于洛阳茔。故吏济阴池喜，感公之义，率慕《黄鸟》之哀，推寻雅意，彷徨旧土，休绩丕烈，宜宣于此，乃树石作颂，用扬德音。词曰：
　　於皇上德，懿铄孔纯。大孝昭备，思顺履信。膺期命也，保兹旧门。
　　渊泉休茂，彪炳其文。爰尚天机，翼翼唯恭。夙夜出纳，绍迹虞龙。
　　赋政于外，神化玄通。普被汝南，越用熙雍。帝曰休哉。命公三事。
　　乃耀柔嘉，式是百司。股肱元首，庶绩咸厘。二气燮雍，五徵来备。
　　勋格皇天，泽洽后土。封建南蕃，受兹介祜。玉藻在冕，毳服艾辅。
　　路车雕骖骖，四牡修扈。赞事上帝，祗祠宗祖。陟降盈亏，与时消息。
　　既明且哲，保身遗则。同轨旦、，光充区域。生荣死哀，流统罔极。（本集，《艺文类聚》四十六。）
　　维汉二十有一世，建宁五年春三月既生魄月壬戌，太傅安乐乡侯胡公薨，越若来，四月辛酉，葬我君文恭。于是掾太原王允、雁门卑整、（本集作「毕整」，从《广韵·五支》引改）属扶风鲁宙、颍州殷历等，佥谓公之德也，柔而不犯，威而不猛，文而不华，实而不朴，静而不滞，动而不躁，总天地之中和，览生民之上操，聪明肤敏，兼质先觉，涉观宪法，契阔文学，睹皋陶之闱阃，究孔氏之房奥，然而约之以礼，守之以恭，宽以纳众，凡爱多容。其诱人也。恂恂焉，怡怡焉，使夫蒙惑开析，愎戾优顺，逸惰能夫勤信。及其创基，即位发迹，机密圣朝。其知其能，夙夜惟寅，以允帝命。是以频繁机极，三升而不出焉。乃还谭其旧章，弥纶古训，贯万品，研精微，用补前臣之所阙，十年而无愆。强记同乎富平，周慎逸于博士，偶山甫乎喉舌，匹虞龙而纳言。唯帝命公以二郡，其为政也，导人以德，帅物以己，敦以忠肃，厉以知耻。人悦其化，天乐其和，士相勉于公朝，民劝行于私家。徽墨萦而靡系，鞭朴弃而无加，洋洋乎若德宣治，严以为威，宽以为福而己哉。五作卿士，七蹈相位，太仆、司农、太傅、司空各一，司徒、特进各二，太常、太尉各三。光辅六世，历载三十有馀。其致治也，通水泉于润下，蕃后土于稼穑，训五品于群黎，理人伦于区域，耀三辰于混元，协六和乎皇极，傅圣德于幼冲，率旦、之旧职。譬彼四时，功成则退，在盈思冲，升隆以顺。建封域于南土，践殊号于特进，荣祚统业，垂乎来胤。公自二郡，及登相位，凡所辟用，遂至大位者，故司徒中山祝恬。其馀登堂据阁，赋政策勋，树功流化者，盖不可胜载。唯我末臣，顽蔽无闻，仰慕群贤，恶乎可及！自公寝疾，至于薨毙，参与尝祷，列在丧位，虽庶物戮力，不愆于礼，进睹坟莹，几筵空设，退顾堂庑，音仪永阙。感悼伤怀，心肝若割，相与累次德行，撰举功勋，刊之于碑，用慰哀思。
　　焕文德，伊胡后。应期运，作汉辅。喜中兴，膏民庶。泽洪淳，攸序。互地区，充天宇。辚高逵，踵遐武。扬景烈，垂不朽。仰邃古，耀昆后。（本集，《艺文类聚》四十六。案：《文选·赭白马赋》》注引《崔瑗胡公碑》云：「唯我末臣，顽蔽无闻。」今此碑有此二语，盖崔、蔡两集皆有此碑耳。考崔瑗卒于顺帝汉安中，胡广卒于灵帝建宁五年，瑗先广三十年卒，安得为广作碑？《瑗集》误收也。《广韵·五支》卑又姓，「引蔡邕《胡太傅碑》有太傅掾雁门卑整，今集作「雁门毕整」，毕即卑之误，亦此碑在《蔡集》之证。）
　　◇太傅祠堂碑铭
　　天鉴有汉，山岳降灵。於赫文恭，应期诞生。好是懿德，柔惠且贞。爰在初服，皇嘉其声。纳于机密，机密惟清。宇于三邦，三邦事宁。越尹三卿，伯揆时序。七受帝命，作此元辅。左右六世，靖绥土宇。蠢彼群生，保赖叙。绍迹龙夷，继轨山甫。遭国不造，仍世短祚。援立圣嗣，保公之谟。帝曰文恭。朕嘉君功。为邑安乐，以其庸。登位特进，于异群公。休命丕显，光宠克章。公拜稽首，是对是扬。蔼蔼惟恭，民斯攸望。春秋既暮，倏尔乃丧。不是遗，俾屏於皇。新庙奕奕，于以蒸尝。子子孙孙，承嗣无疆。（本集）
　　◇鼓城姜肱碑
　　先生讳肱，字伯淮，彭城广戚人也。其先出自帝胤，在皇唐盖与四岳共叶，能礼于神，舜命秩宗，爰封于吕。其裔吕望，佐周克殷。俾侯齐国，姓有姜氏，即其后也。高祖祖父，皆豫章太守、颍阴令，先生既蹈先世之纯德，体英妙之高资，立性纯固，百行修备。故其平生所能，事亲惟孝，如大舜五十而慕；友于兄弟，有棠棣之华，萼к之度；体惠理和，有上德之素；安静守约，恩及婴儿；恬荡之固，至操动俗，（本集作「动信」，误也。《文选·任防天监三年策秀才文》注引此碑「至德动俗」，今据改。）邑中化之，外户不闭，冶藏无隐。及其学而知之者，《三坟》、《五典》，《八索》、《九丘》，府仰占候，推步阴阳，有名物定事之能，独见先睹之效。然犹学而不厌，诲而不倦，童冠自远方而集者，盖千馀人。夫水盈而流，德交而形，是故德行外著，洪声远布，华夏同称，振当世。凡十辟公府，九举贤良方正，公车特徵，玄礼聘。又家拜犍为太守、太中大夫，先生盘桓育德，莫之肯就。不陨获于贫贱，不充诎于富贵，拔乎其萃，出乎其类，生民之杰也。年七十有七，熹平二年（本集作「建安二年」，今据《後汉》本传改。）四月丁巳卒。于是从游弟子陈留申屠蟠等，悲悼伤怀，惧微言之欲绝，感绝伦之盛事，乃建碑于墓，甄述景行曰：
　　邈矣先生，应天淑灵。孝友是备，上德是经。弘此文艺，耽怡是宁。恂恂善诱，童冠来诚。有烨其誉，有焕其声。显显群公，并加辟命。赫赫圣皇，仍获其聘。委策避国，守此玄静。绰乎其裕，确乎其操。畴昔洪崖，双名并高。嗟乎殒殁，缙绅永悼。依依我徒，靡则靡效。勒铭金石，弥远益曜。（本集。：案此碑引见《文选》注，是唐初本《蔡集》有之。北宋欧静为《蔡集》序，言《姜伯淮碑》称建安二年卒，年代差远，邕安得纪述？盖后之好事者杂以他人之文，非本编也。实则「建安」乃「熹平」之误，《范书》本傅可据，欧静非所致疑。）
　　◇太尉李咸碑
　　公讳咸，字元卓，汝南西平人。盖秦将李信之后，孝武大将军广之胄也。枝流叶布，家于兹土，文武继踵，世为著姓。曾祖父江夏太守。伯父东郡太守。公受纯懿之姿，粹忠清之节，夙夜严栗，孝配大舜。敦《诗》、《书》而悦礼乐，观天文而察地理，明略兼洞，与神合契，（以上二语，本集甚误，今从《文选·陆机汉高祖功臣颂》注引改。）操迈伯夷，德追孔父。举孝廉，除郎中，光禄茂才，迁卫国公相，授高密令，勤恤民隐，政成功简。迁徐州刺史，百司震肃，饕餮风靡，恶直丑正，公事去官。帝念其勋，屡被荣命，拜渔阳太守，还迁度辽将军。协德魏绛，和戎绥边。徵河南尹，母忧乞行，服阕奔命。孝桓皇帝时，机密久缺，百寮佥乞，诏拜尚书，历仆射、令、纳言，危行不绌，以公事去，民神愤怒。群公荐之，帝曰哉。徵拜将作大匠、大司农、大鸿胪、太仆。公所莅任，宪天心以教育，激垢浊以扬清，为国有赏，盖有亿兆之心，懿铄之美，昭登于上，丕显之化，宣闻于下。及迁台司，位太尉，补衮阙，叙彝伦，天人交格，终始无疵，虽元凯翼虞，周、召辅姬，未之或逾。功遂身退，以疾自逊，求归田里，告老致仕。七十有六，熹平四年薨。海内咨嗟，莫不恻焉。于是故吏颍川太守张温等相与叹曰：「名莫隆于不朽，德莫盛于万世，铭勒显于锺鼎，清烈光于来裔。」刊石立碑，德载不泯。词曰：
　　天垂三台，地建五岳。降生我公，应鼎之足。弈世载德，名昭图录。既文且武，桓桓绍续。外则折衡，内则大麓。惟清惟敏，品物以熙。告老悬车，天人靡欺。曾不百龄，圯我国基。人之云亡，八极悼思。申德作颂，光宠宣流。镌纪斯石，鸿烈显休。（本集，《艺文类聚》四十六）

卷七十七
◎蔡邕（九）
　　◇太尉陈球碑
　　君讳球，字伯真，广汉太守之元子也。盖周存六代，妫满继虞，建国于陈，逮完徂齐，实为陈氏，公（下缺）父自营州来宅海淮。世耽典籍，兼通勤诲，振裘褐，即徵聘，答宰司，荷显贡者，继世而传焉。至公（下缺）刚寡欲，□懿惠和，高明柔克，甘味道艺，强学博物。凡坟素遗训，圣贤立言，掬精极微，无□不究。（下缺）除郎中、尚书符节郎、恒陵园令，换中东城门侯，迁繁阳令，养老长孤，救灾匡困，化恶以善，扰逆以（下缺）土牛，厥泽鸿醇，则百姓敬之如神祗，爱之如慈亲矣。暨于考绩，遭继母忧，礼纪向阕，群公争招，遂（下缺）拜侍御史。尔时蛮□贼胡兰、李研等，蜂聚蛾动，剥落荆、扬。出师命将，辄有奔北之困。太尉杨（下缺）公严□典陈，为鹅为□，兵扬霆激，期月献捷。有诏厚赐，策书叹述绩遇畔兵朱盖等建（下缺）三牧二守零陵之宜初□阻□，土地平夷，编木为城。旧有过寇，未尝能亢，盖等望（下缺）以为□□入便就馆谷，公慨然抑留妻子，以镇民心，擐甲登埤，亲帅吏士，身当锋（下缺）围城至乎旬有六日，伤焰稍逸，仍随馘截，威辱南夷，功光王室，诏拜子为郎。（下缺）优□□劳事列□□迁魏郡太守，徵拜将作大匠。会孝桓皇帝崩，实掌梓宫□事身安荼（下缺）南阳太守。父病去官，居家半年。引授廷尉，八议实□□无大羊民，乃迁卫尉，遂作司空。□土□□济可黜否。（下缺）盈致仕，复拜廷尉，进登太常。三礼咸□□时西戎不王，选能□□朝（下缺）举荒伤，干戈斯戢，□□□黜，又拜永乐少府。年六十有二，光和（下缺）特立□□□顾秉心兹隆。天命弗□，呜呼哀哉！□是凡我困蒙洒埽之（下缺）廓□虚愍将□稚，泣涕涟如。惟□不朽，实在传纪，乃相□□□勋绩，铭□玄石。（下缺）
　　□□□□□临万国。降兹□髦，爰作民牧。远镇南（裔），近抚（侯）服。芟□□□□□凶虐播恩（下缺）勿思。是用钻勒，永□万基。（《隶释》十，《文选·陆机赠交趾太守顾公真诗》注引蔡邕《陈球碑》云，「远镇南裔，近抚侯服。」知李善所见六朝唐初本《蔡集》有此碑。此二语《隶释》在铭辞内仅存「远镇南近抚服」六字，今据《选》注补缺，仍旁注以别之。《隶释》此碑及刘宽后碑，据《选》注皆蔡邕撰，洪景伯未经考出。）
　　◇太尉乔玄碑
　　公讳玄，字公祖，梁国雎阳人也。大鸿胪之曾孙，广川相之孙，东莱太守之元子也。膺受纯性，诞有特表，岐嶷而超等，总角而逸群。至于初绅，高明卓异，为众桀雄。其性庄，疾华尚朴，有百折不挠、临大节而不可夺之风。经艺传记，周览博涉，瑰琦在前，靡所不识。当世是以服重器，归高名。州郡交请，待以访断，历端首则义可行，处爪牙而威以布。察孝廉，除郎中、洛阳左尉，以公事去。辟司徒，举高第侍御史，直道而往，用免其任。辟大将军，西府表拜凉州刺史，迁齐相，以公事去。诏书印授即家拜上谷太守，迁汉阳太守，徵拜议郎、司徒长史、巨鹿太守。被诏书为将作大菝，为受罚者所章，拜议郎，即徵拜度辽将军，迁河南尹、少府、大鸿胪，遂陟司空、司徒。托疴逊位。起家拜尚书令，以疾笃称，拜光禄大夫。后拜太尉，久病自替。复为少府太中大夫。春秋七十五，光和七年五月甲寅薨。公性质直，不惮强御，在宪台则有尽规之忠，领州郡则有虎胗之威。其拔贤如旋流，讨恶如霆击。每所临向，清风先翔，远近豫震，慈可谓超越众庶、彰于远迩者已。于是故吏司徒博陵顾烈（《水经·雎水注》作「崔烈」。）、廷尉河南吴整等，以为至德在己，扬之由人，苟不述，夫何考焉。乃共勒嘉石，永昭芳烈。遂作颂曰：
  </div>
  <div class="pagination">
   <a href="全上古三代秦汉三国六朝文_page145.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page141.html">
    141
   </a>
   <a href="全上古三代秦汉三国六朝文_page142.html">
    142
   </a>
   <a href="全上古三代秦汉三国六朝文_page143.html">
    143
   </a>
   <a href="全上古三代秦汉三国六朝文_page144.html">
    144
   </a>
   <a href="全上古三代秦汉三国六朝文_page145.html">
    145
   </a>
   <span class="current-page">
    146
   </span>
   <a href="全上古三代秦汉三国六朝文_page147.html">
    147
   </a>
   <a href="全上古三代秦汉三国六朝文_page148.html">
    148
   </a>
   <a href="全上古三代秦汉三国六朝文_page149.html">
    149
   </a>
   <a href="全上古三代秦汉三国六朝文_page150.html">
    150
   </a>
   <a href="全上古三代秦汉三国六朝文_page151.html">
    151
   </a>
   <span>
    ...
   </span>
   <a href="全上古三代秦汉三国六朝文_page147.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
