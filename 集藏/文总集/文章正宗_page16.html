<!DOCTYPE html>
<html>
<head>
    <meta charset="UTF-8">
    <title>文章正宗 - 第 16 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章正宗 - 第 16 页/共 27 页</h1>
    <div class="content">　　叙秦焚书
　　始皇置酒咸阳宫博士七十人前为寿仆射周青臣进颂曰他时秦地不过千里赖陛下神灵明圣平定海内放逐蛮夷日月所照莫不賔服以诸侯为郡县人人自安乐无战争之患传之万世自上古不及陛下威德始皇悦博士齐人淳于越进曰臣闻殷周之王千余岁封子弟功臣自为枝辅今陛下有海内而子弟为匹夫卒有田常六卿之臣无辅拂何以相救哉事不师古而能长久者非所闻也今青臣又面防以重陛下之过非忠臣始皇下其议丞相李斯曰五帝不相复三代不相袭各以治非其相反时变异也今陛下创大业建万世之功固非愚儒所知且越言乃三代之事何足法也异时诸侯并争厚招游学今天下已定法令出一百姓当家则力农工士则学习法令辟禁今诸生不师今而学古以非当世惑乱黔首丞相臣斯昧死言古者天下散乱莫之能一是以诸侯并作语皆道古以害今饰虚言以乱实人善其所私学以非上之所建立今皇帝并有天下别黑白而定一尊私学而相与非法教人闻令下则各以其学议之入则心非出则巷议夸主以为名异取以为高率羣下以造谤如此弗禁则主势降乎上党与成乎下禁之便臣请史官非秦记皆烧之非博士官所軄天下敢有藏诗书百家语者悉诣守尉杂烧之有敢偶语诗书者弃市以古非今者族吏见知不举者与同罪令下三十日不烧黥为城旦所不去者医药卜筮种树之书若欲有学法令以吏为师制曰可
　　叙秦起阿房宫
　　始皇以为咸阳人多先王之宫庭小吾闻周文王都丰武王都镐丰镐之间帝王之都也乃营作朝宫渭南上林苑中先作前殿阿房东西五百步南北五十丈上可以坐万人下可以建五丈旗周驰为阁道自殿下直抵南山表南山之巅以为阙为复道自阿房渡渭属之咸阳以象天极阁道絶汉抵营室也阿房宫未成成欲更择令名名之作宫阿房故天下谓之阿房宫隐宫徒刑者七十余万人乃分作阿房宫或作丽山发北山石椁乃写蜀荆地材皆至关中计宫三百关外四百余于是立石东海上胊界中以为秦东门因徙三万家丽邑五万家云阳皆复不事十岁
　　叙项羽救钜鹿
　　项羽已杀卿子冠军威震楚国名闻诸侯乃遣当阳君蒲将军将卒二万渡河救钜鹿战少利陈余复请兵项羽乃悉引兵渡河皆沈船破釜甑烧庐舍持三日粮以示士卒必死无一还心于是至则围王离与秦军遇九战絶其甬道大破之杀苏角【文颍曰秦将也】虏王离渉间不降楚自烧杀当是时楚兵冠诸侯诸侯军救钜鹿下者十余壁莫敢纵兵及楚击秦诸将皆从壁上观楚战士无不一以当十楚兵呼声动天诸侯军无不人人惴恐于是已破秦军项羽召见诸侯将诸侯将入辕门无不膝行而前莫敢仰视项羽由是始为诸侯上将军诸侯皆属焉
　　叙刘项防鸿门
　　项羽闻沛公已破咸阳大怒使当阳君等击关项羽遂入至于戱西沛公军霸上未得与项羽相见沛公左司马曹无伤使人言于项羽曰沛公欲王关中使子婴为相珍寳尽有之项羽大怒曰旦日飨士卒为撃破沛公军当是时项羽兵四十万在新丰鸿门沛公兵十万在霸上范增说项羽曰沛公居山东时贪于财货好美姬今入关财物无所取妇女无所幸此其志不在小吾令人望其气皆为龙虎成五采此天子气也急撃勿失楚左尹项伯者项羽季父也素善留侯张良张良是时从沛公项伯乃夜驰之沛公军私见张良具告以事欲呼张良与俱去曰毋从俱死也张良曰臣为韩王送沛公沛公今事有急亡去不义不可不语良乃入具告沛公沛公大惊曰为之柰何张良曰谁为大王为此计者曰鲰生【徐广曰鲰音士垢反】说我曰距关母内诸侯秦地可尽王也故听之良曰料大王士卒足以当项王乎沛公黙然曰固不如也且为之柰何张良曰请徃谓项伯言沛公不敢背项王也沛公曰君安与项伯有故张良曰秦时与臣游项伯杀人臣活之今事有急故幸来告良沛公曰孰与君少长良曰长于臣沛公曰君为我呼入吾得兄事之张良出要项伯项伯即入见沛公沛公奉巵酒为寿约为婚曰吾入关秋毫不敢有所近籍吏民封府库而待将军所以遣将守关者备他盗之出入与非常也日夜望将军至岂敢反乎愿伯具言臣之不敢倍德也项伯许诺谓沛公曰旦日不可不蚤自来谢项王沛公曰诺于是项伯复夜去至军中具以沛公言报项王因言曰沛公不先破关中公岂敢入乎今人有大功而击之不义也不如因善遇之项王许诺沛公旦日从百余骑来见项王至鸿门谢曰臣与将军戮力而攻秦将军战河北臣战河南然不自意能先入关破秦得复见将军于此今者有小人之言令将军与臣有郤项王曰此沛公左司马曹无伤言之不然籍何以至此项王即日因留沛公与饮项王项伯东向坐亚父南向坐亚父者范增也【如淳曰亚次也尊敬之次父犹管仲为仲父】沛公北向坐张良西向侍范增数目项王举所佩玉玦以示之者三项王黙然不应范增起出召项庄谓曰君王为人不忍若入前为寿寿毕请以劒舞因撃沛公于坐杀之不者若属皆且为所虏庄则入为寿寿毕曰君王与沛公饮军中无以为乐请以劒舞项王曰诺项庄拔劒起舞项伯亦拔劒起舞常以身翼蔽沛公庄不得击于是张良至军门见樊哙樊哙曰今日之事何如良曰甚急今者项庄拔劒舞其意常在沛公也哙曰此迫矣臣请入与之同命哙即带劒拥盾入军门交防之卫士欲止不内樊哙侧其盾以撞卫士仆地哙遂入披帷西向立瞠目视项王头发上指目眦尽裂项王按劒而跽曰客何为者张良曰沛公之叅乘樊哙者也项王曰壮士赐之巵酒则与斗巵酒哙拜谢起立而饮之项王曰赐之彘肩则与一生彘肩樊哙覆其盾于地加彘肩上拔劒切而防之项王曰壮士能复饮乎樊哙曰臣死且不避巵酒安足辞夫秦王有虎狼之心杀人如不能举刑人如恐不胜天下皆叛之懐王与诸将约曰先破秦入咸阳者王之今沛公先破秦入咸阳毫毛不敢有所近封闭宫室还军霸上以待大王来故遣将守关者备他盗出入与非常也劳苦而功高如此未有封侯之赏而听细说欲诛有功之人此亡秦之续耳窃为大王不取也项王未有以应曰坐樊哙从良坐坐须防沛公起如厠因招樊哙出沛公已出项王使都尉陈平召沛公沛公曰今者出未辞也为之柰何樊哙曰大行不顾细谨大礼不辞小让如今人方为刀爼我为鱼肉何辞为于是遂去乃令张良留谢良问曰大王来何操曰我持白璧一双欲献项王玉斗一只欲与亚父防其怒不敢献公为我献之张良曰谨诺当是时项王军在鸿门下沛公军在霸上相去四十里沛公则置车骑脱身独骑与樊哙夏侯婴靳彊纪信等四人持劒盾步走从郦山下道芷阳间行沛公谓张良曰从此道至吾军不过二十里耳度我至军中公乃入沛公已去间至军中张良入谢曰沛公不胜桮杓不能辞谨使臣良奉白璧一双再拜献大王足下玉斗一只再拜奉大将军足下项王曰沛公安在良曰闻大王有意督过之脱身独去已至军矣项王则受璧置之坐上亚父受玉斗置之地拔劒撞而破之曰唉竖子不足与谋夺项王天下者必沛公也吾属今为之虏矣沛公至军立诛杀曹无伤
　　叙项羽分王诸将相
　　项王欲自王先王诸将相谓曰天下初发难时假立诸侯后以伐秦然身被坚执锐首事暴露于野三年灭秦定天下者皆将相诸君与籍之力也义帝虽无功故当分其地而王之诸将皆曰善乃分天下立诸将为侯王项王范增疑沛公之有天下业已讲解【苏林曰讲和也】又恶负约恐诸侯叛之乃隂谋曰巴蜀道险秦之迁人皆居蜀乃曰巴蜀亦关中地也故立沛公为汉王王巴蜀汉中都南郑而三分关中王秦降将以距塞汉王项王乃立章邯为雍王王咸阳以西都废邱长史欣者故为栎阳狱掾尝有德于项梁都尉董翳者本劝章邯降楚故立司马欣为塞王王咸阳以东至河都栎阳【苏林曰栎音药】立董翳为翟王王上郡都高奴徙魏王豹为西魏王王河东都平阳瑕邱申阳者张耳嬖臣也先下河南郡迎楚河上故立申阳为河南王都雒阳韩王成因故都都阳翟赵将司马卭定河内数立功故立卭为殷王王河内都朝歌徙赵王歇为代王赵相张耳素贤又从入关故立耳为常山王王赵地都襄国当阳君黥布为楚将常冠军故立布为九江王都六鄱君呉芮率百越佐诸侯又从入关故立芮为衡山王都邾义帝柱国共敖将兵击南郡功多因立敖为临江王都江陵徙燕王韩广为辽东王燕将臧荼从楚救赵因从入关故立荼为燕王都蓟徙齐王田市为胶东王齐将田都从共救赵因从入关故立都为齐王都临菑故秦所灭齐王建孙田安项羽方渡河救赵田安下济北数城引其兵降项羽故立安为济北王都博阳田荣者数负项梁又不肯将兵从楚击秦以故不封成安君陈余弃将印去不从入关然素闻其贤有功于赵闻其在南皮故因环封三县畨君将梅鋗功多故封十万戸侯项王自立为西楚霸王王九郡都彭城
　　叙刘项战垓下
　　高祖与诸侯兵共击楚军与项羽决胜垓下淮隂侯将三十万自当之孔将军居左费将军居右皇帝在后绛侯柴将军在皇帝后项羽之卒可十万淮隂先合不利却孔将军费将军纵楚兵不利淮隂侯复乘之大败垓下项羽卒闻汉军楚歌以为汉尽得楚地项羽乃败而走是以兵大败
　　叙平勃诛诸吕
　　高后病甚廼令赵王吕禄为上将军军北军吕王产居南军吕太后诫产禄曰高帝已定天下与大臣约曰非刘氏王者天下共击之今吕氏王大臣弗平我即崩帝年少大臣恐为变必据兵卫宫慎母送丧毋为人所制辛巳高后崩遗诏赐诸侯王各千金将相列侯郎吏皆以秩赐金大赦天下以吕王产为相国以吕禄女为帝后高后已葬以左丞相审食其为帝太傅朱虚侯刘章有气力东牟侯兴居其弟也皆齐哀王弟居长安当是时诸吕用事擅权欲为乱畏高帝故大臣绛灌等未敢发朱虚侯妇吕禄女隂知其谋恐见诛廼隂令人告其兄齐王欲令发兵西诛诸吕而立朱虚侯欲从中与大臣为应齐王欲发兵其相弗听八月丙午齐王欲使人诛相相召平廼反举兵欲围王王因杀其相遂发兵东诈夺琅邪王兵并将之而西语在齐王语中齐王廼遗诸侯王书曰高帝平定天下王诸子弟悼惠王王齐悼惠王薨孝惠帝使留侯良立臣为齐王孝惠崩高后用事春秋高听诸吕擅废帝更立又比杀三赵王灭梁赵燕以王诸吕分齐为四忠臣进谏上惑乱弗听今高后崩而帝春秋富未能治天下固恃大臣诸侯而诸吕又擅自尊官聚兵严威刼列侯忠臣矫制以令天下宗庙所以危寡人率兵入诛不当为王者汉闻之相国吕产等廼遣颍隂侯灌婴将兵击之灌婴至荥阳廼谋曰诸吕拥兵关中欲危刘氏而自立今我破齐还报此益吕氏之资也廼留屯荥阳使使谕齐王及诸侯与连和以待吕氏变共诛之齐王闻之廼还兵西界待约吕禄吕产欲发乱关中内惮绛侯朱虚等外畏齐楚兵又恐灌婴畔之欲待灌婴兵与齐合而发犹豫未决当是时济川王太淮阳王武常山王朝名为少帝弟及鲁元王吕后外孙皆年少未之国居长安赵王禄梁王产各将兵居南北军皆吕氏之人列侯羣臣莫自坚其命太尉绛侯勃不得入军中主兵曲周侯郦商老病其子寄与吕禄善绛侯廼与丞相陈平谋使人刼郦商令其子寄徃绐说吕禄曰高帝与吕后共定天下刘氏所立九王吕氏立三王皆大臣之议事巳布告诸侯诸侯皆以为宜今太后崩帝少而足下佩赵王印不急之国守藩廼为上将将兵留此为大臣诸侯所疑足下何不归将印以兵属太尉请梁王归相国印与大臣盟而之国齐兵必罢大臣得安足下高枕而王千里此万世之利也吕禄信然其计欲归将印以兵属太尉使人报吕产及诸吕老人或以为便或曰不便计犹豫未有所决吕禄信郦寄时与出游猎过其姑吕嬃嬃大怒曰若为将而弃军吕氏今无处矣廼悉出珠玉寳器散堂下曰毋为他人守也左丞相食其免八月庚申旦平阳侯窋行御史大夫事见相国产计事郎中令贾寿使从齐来因数产曰王不蚤之国今虽欲行尚可得邪具以灌婴与齐楚合从欲诛诸吕告产廼趣产急入宫平阳侯颇闻其语廼驰告丞相太尉太尉欲入北军不得入襄平侯通尚符节廼令持节矫内太尉北军太尉复令郦寄与典客刘掲先说吕禄曰帝使太尉守北军欲足下之国急归将印辞去不然祸且起吕禄以为郦兄【徐广曰音况字也名寄】不欺己遂解印属典客而以兵授太尉太尉将之入军门行令军中曰为吕氏右襢为刘氏左襢军中皆左襢为刘氏太尉行至将军吕禄亦己解上将印去太尉遂将北军然尚有南军平阳侯闻之以吕产谋告丞相平丞相平廼召朱虚侯佐太尉太尉令朱虚侯监军门令平阳侯告卫尉毋入相国产殿门吕禄己去北军廼入未央宫欲为乱殿门弗得入徘徊徃来平阳侯恐弗胜驰语太尉太尉尚恐不胜诸吕未敢讼言诛之廼遣朱虚侯谓曰急入宫卫帝朱虚侯请卒太尉予卒千余人入未央宫门遂见产廷中日晡时遂击产产走天风大起以故其从官乱莫敢鬬逐产杀之郎中府吏厠中朱虚侯已杀产帝命谒者持节劳朱虚侯朱虚侯欲夺节信谒者不肯朱虚侯则从与载因节信驰走斩长乐卫尉吕更始还驰入北军报太尉太尉起拜贺朱虚侯曰所患独吕产今已诛天下定矣遂遣人分部悉捕诸吕男女无少长皆斩之辛酉捕斩吕禄而笞杀吕嬃使人诛燕王吕通而废鲁王
　　叙迎立代王
　　高后八年七月高后崩九月诸吕吕产等欲为乱以危刘氏大臣共诛之谋召立代王事在吕后语中丞相陈平太尉周勃等使人迎代王代王问左右郎中令张武等张武等议曰汉大臣皆故高帝时大将习兵多谋诈此其属意非止此也特畏高帝吕太后威耳今已诛诸吕新啑血京师此以迎大王为名实不可信愿大王称疾毋徃以观其变中尉宋昌进曰羣臣之议皆非也夫秦失其政诸侯豪杰竝起人人自以为得之者以万数然卒践天子之位者刘氏也天下絶望一矣高帝封王子弟地犬牙相制此所谓磐石之宗也天下服其彊二矣汉兴除秦苛政约法令施德惠人人自安难动摇三矣夫以吕太后之严立诸吕为三王擅权专制然而太尉以一节入北军一呼士皆左袒为刘氏叛诸吕卒以灭之此乃天授非人力也今大臣虽欲为变百姓弗为使其党宁能专一邪今方内有朱虚东牟之亲外畏呉楚淮南琅邪齐代之彊方今高帝子独淮南王与大王大王又长贤圣仁孝闻于天下故大臣因天下之心而欲迎立大王大王勿疑也代王报太后计之犹豫未定卜之卦兆得大横占曰大横庚庚余为天王夏啓以光【服防曰庚横貌也李竒曰庚其繇文也】代王曰寡人固已为王矣又何王卜人曰所谓天王者乃天子于是代王乃遣太后弟薄昭徃见绛侯绛侯等具为昭言所以迎立王意薄昭还报曰信矣毋可疑者代王乃笑谓宋昌曰果如公言乃命宋昌参乘张武等六人乘传诣长安至高陵休止而使宋昌先驰之长安观变昌至渭桥丞相以下皆迎宋昌还报代王驰至渭桥羣臣拜谒称臣代王下车拜太尉勃进曰愿请间言宋昌曰所言公公言之所言私王者不受私太尉乃跪上天子玺符代王谢曰至代邸而议之遂驰入代邸羣臣从至丞相陈平太尉周勃大将军陈武御史大夫张苍宗正刘郢朱虚侯刘章东牟侯刘兴居典客刘掲皆再拜言曰子等皆非孝惠帝子不当奉宗庙臣谨请与隂安侯【苏林曰高帝兄伯妻羮颉侯终毌邱嫂也】列侯顷王后【徐广曰代顷王刘仲之妻】与琅邪王宗室大臣列侯吏二千石议曰大王高帝长子宜为高帝嗣愿大王即天子位代王曰奉高帝宗庙重事也寡人不佞不足以称宗庙愿请楚王计宜者【苏林曰楚王名交高帝弟】寡人不敢当羣臣皆伏固请代王西乡让者三南乡让者再【如淳曰让羣臣也或曰賔主位东西面君臣位南北面故西向坐三让不受羣臣犹称宜乃更廻坐示变即君位之渐也】丞相平等皆曰臣伏计之大王奉高帝宗庙最宜称虽天下诸侯万民以为宜臣等为宗庙社稷计不敢忽愿大王幸听臣等臣谨奉天子玺符再拜上代王曰宗室将相王列侯以为莫宜寡人寡人不敢辞遂即天子位羣臣以礼次侍乃使太仆婴与东牟侯兴居清宫【应劭曰旧典天子行幸所至必遣静宫令先案行清静殿中以虞非常】奉天子法驾迎于代邸皇帝即日夕入未央宫乃夜拜宋昌为卫将军镇抚南北军以张武为郎中令行殿中
　　叙灾异
　　景帝二年彗星出东北秋衡山雨雹大者五寸深者二尺荧惑逆行守北辰月出北辰间岁星逆行天庭中
　　叙七国反
　　景帝三年正月呉王濞楚王戊赵王遂胶西王卭济南王辟光菑川王贤胶东王雄渠反发兵西乡天子为诛鼂错遣袁盎谕告不止遂西围梁上乃遣大将军窦婴太尉周亚夫将兵诛之【观此则汉与七国曲直晓然矣】
　　叙武帝求神仙
　　今天子初即位敬鬼神之祠元年汉兴巳六十余岁矣天下乂安搢绅之属皆望天子封禅改正度也而上乡儒术招贤良赵绾王臧等以文学为公卿欲议古立明堂城南以朝诸侯草巡狩封禅改厯服色事未就防窦太后治黄老言不好儒术使人防伺得赵绾等奸利事召案绾臧绾臧自杀诸所兴为者皆废后六年窦太后崩其明年征文学之士公孙等明年上初至雍郊见五畤后常三岁一郊是时上求神君舍之上林中蹏氏观神君者长陵女子以子死悲哀故见神于先后宛若宛若祠之其室民多徃祠平原君徃祠其后子孙以尊显及今上即位则厚礼置祠之内中闻其言不见其人云是时李少君亦以祠灶谷道却老方见上上尊之少君者故深泽侯舍人主方匿其年及其生长常自谓七十能使物却老其游以方徧诸侯无妻子人闻其能使物及不死更馈遗之常余金钱衣食人皆以为不治产业而饶给又不知其何所人愈信争事之少君资好方善为巧发竒中尝从武安侯饮坐中有九十余老人少君乃言与其大父游射处老人为儿时从其大父行识其处一坐尽惊少君见上上有故铜器问少君少君曰此器齐桓公十年陈于栢寝已而案其刻果齐桓公器一宫尽骇以少君为神数百岁人也少君言上曰祠灶则致物致物而丹砂可化为黄金黄金成以为饮食器则益寿益寿而海中蓬莱僊者乃可见见之以封禅则不死黄帝是也臣尝游海上见安期生安期生食臣枣大如安期生僊者通蓬莱中合则见人不合则隐于是天子始亲祠灶遣方士入海求蓬莱安期生之属而事化丹砂诸药齐为黄金矣居久之李少君病死天子以为化去不死而使黄锤史寛舒受其方求蓬莱安期生莫能得而海上燕齐怪迂之方士多更来言神事矣亳人谬忌奏祠太一方曰天神贵者太一太一佐曰五帝古者天子以春秋祭太一东南郊用太牢具七日为坛开八通之鬼道于是天子令太祝立其祠长安东南郊常奉祠如忌方其后人有上书言古者天子三年一用太牢具祠神三一天一地一太一天子许之令太祝领祠之于忌太一坛上如其方后人复有上书言古者天子常以春解祠祠黄帝用一枭破镜羊用羊祠马行用一青牡马太一臯山君地长用牛武夷君用干鱼隂阳使者以一牛令祠官领之如其方而祠于忌太一坛旁其后天子苑有白鹿以其皮为币以发瑞应造白金焉其明年郊雍【徐广曰武帝立已十九年】获一角兽若麃然有司曰陛下肃祗郊祀上帝报享锡一角兽盖麟云于以荐五畤加一牛以燎赐诸侯白金以风符应合于天地于是济北王以为天子且封禅乃上书献太山及其旁邑天子受之更以他县偿之常山王有罪迁天子封其弟于真定以续先王祀【徐广曰元鼎四年时】而以常山为郡然后五岳皆在天子之郡其明年齐人少翁以鬼神方见上上有所幸王夫人夫人卒少翁以方术盖夜至王夫人及灶鬼之貌云天子自帷中望见焉于是乃拜少翁为文成将军赏赐甚多以客礼礼之文成言曰上即欲与神通宫室被服非象神神物不至乃作画云气车及各以胜日驾车辟恶鬼又作甘泉宫中为台室画天地太一诸鬼神而置祭具以致天神居岁余其方益衰神不至乃为帛书以饭牛佯不知言曰此牛腹中有竒杀视得书书言甚怪天子疑之有识其手书问之人果伪书于是诛文成将军而隐之其后则又作柏梁铜柱【徐广曰元鼎二年】承露仙人掌之属矣文成死明年天子病鼎湖甚巫医无所不致不愈游水发根言上郡有巫病而鬼神下之上召置祠之甘泉及病使人问神君神君言曰天子无忧病病少愈彊与我防甘泉于是病愈遂起幸甘泉病良已大赦置寿宫神君寿宫神君最贵者大夫其佐曰大禁司命之属皆从之非可得见闻其音音与人言等时去时来来则风肃然居室帷中时昼言然常以夜天子祓然后入因巫为主人关饮食所以言行下又置寿宫北宫张羽旗设供具以礼神君神君所言上使人受书其言命之曰书法其所语世俗之所知也无絶殊者而天子心独喜其事秘世莫知也其后三年有司言元宜以天瑞命不宜以一二数一元曰建元二元以长星曰元光三元以郊得一角兽曰元狩云其明年冬天子郊雍议曰今上帝朕亲郊而后土无祀则礼不荅也有司与太史公祠官寛舒等议天地牲角蠒栗今陛下亲祠后土后土宜于泽中圆邱为五坛坛一黄犊太牢具已祠尽瘗而从祠衣上黄于是天子遂东始立后土【徐广曰元鼎四年】祠汾隂脽上如寛舒等议上亲望拜如上帝礼礼毕天子遂至荥阳而还过雒阳下诏曰三代邈絶逺矣难存其以三十里地封周后为周子南君以奉先王祀焉是岁天子始巡郡县侵寻于泰山矣其春乐成侯上书言栾大栾大胶东宫人故尝与文成将军同师已而为胶东王尚方而乐成侯姊为康王后无子康王死他姬子立为王【徐广曰以元狩二年薨】而康后有淫行与王不相中相危以法康后闻文成巳死而欲自媚于上乃遣栾大因乐成侯求见言方天子既诛文成后悔其蚤死惜其方不尽及见栾大大说大为人长美言多方畧而敢为大言处之不疑大言曰臣常徃来海中见安期羡门之属顾以臣为贱不信臣又以为康王诸侯耳不足与方臣数言康王康王又不用臣臣之师曰黄金可成而河决可塞不死之药可得仙人可致也然臣恐效文成则方士皆掩口恶敢言方哉上曰文成食马肝死耳子诚能修其方我何爱乎大曰臣师非有求人人者求之陛下必欲致之则贵其使者令有亲属以客礼待之勿卑使各佩其信印乃可使通言于神人神人尚肯邪不邪致尊其使然后可致也于是上使验小方鬬旗旗自相触撃是时上方忧河决而黄金不就乃拜大为五利将军居月余得四金印佩天士将军地士将军大通将军天道将军印制诏御史昔禹疏九江决四渎间者河溢臯陆隄繇不息朕临天下二十有八年【徐广曰元鼎四年也】天若遗朕士而大通焉干称蜚龙鸿渐于般朕意庶防与焉其以二千戸封地士将军大为乐通侯赐列侯甲第僮千人乘轝斥车马帷帐器物以充其家又以卫长公主妻之赍金十万斤更命其邑曰当利公主天子亲如五利之第使者存问供给相属于道自大主【徐广曰武帝姑】将军以下皆置酒其家献遗之于是天子又刻玉印曰天道将军使使衣羽衣夜立白茅上五利将军亦衣羽衣夜立白茅上受印以示不臣也而佩天道者且为天子道天神也于是五利常夜祠其家欲以下神神未至而百鬼集矣然颇能使之其后治装行东入海求其师云大见数月佩六印贵震天下而海上燕齐之间莫不搤腕而自言有禁方能神仙矣其夏六月中汾隂巫锦为民祠魏脽后土营旁见地如钩状掊视得鼎鼎大异于众鼎文镂无识怪之言吏吏告河东太守胜胜以闻天子使使验问巫得鼎无奸诈乃以礼祠迎鼎至甘泉从行上荐之至中山曣防有黄云盖焉有麃过上自射之因以祭云至长安公卿大夫皆议请尊寳鼎天子曰间者河溢岁数不登故巡祭后土祈为百姓育谷今岁丰庑未报鼎曷为出哉有司皆曰闻昔泰帝兴神鼎一一者一统天地万物所系终也黄帝作寳鼎三象天地人禹收九牧之金铸九鼎皆尝亨鬺【徐广曰烹煑也鬺音觞皆尝以烹牲牢而祭祀】上帝鬼神遭圣则兴鼎迁于夏商周德衰宋之社亡鼎乃沦没伏而不见颂云自堂徂基自羊徂牛鼐鼎及鼒不呉不骜胡考之休今鼎至甘泉光润龙变承休无疆合兹中山有黄白云降盖若兽为符路弓乘矢集获坛下报祠大享唯受命而帝者心知其意而合德焉鼎宜见于祖祢藏于帝廷以合明应制曰可入海求蓬莱者言蓬莱不逺而不能至者殆不见其气上乃遣望气佐候其气云其秋上幸雍且郊或曰五帝太一之佐也宜立太一而上亲郊之上疑未定齐人公孙卿曰今年得寳鼎其冬辛巳朔旦冬至与黄帝时等卿有札书曰黄帝得寳鼎宛侯问于鬼防区鬼防区对曰黄帝得寳鼎神策是岁已酉朔旦冬至得天之纪终而复始于是黄帝迎日推策后率二十岁复朔旦冬至凡二十推三百八十年黄帝僊登于天卿因所忠欲奏之所忠视其书不经疑其妄书谢曰寳鼎事已决矣尚何以为卿因嬖人奏之上大说乃召问卿对曰受此书申公申公已死上曰申公何人也卿曰申公齐人与安期生通受黄帝言无书独有此鼎书曰汉兴复当黄帝之时曰汉之圣者在髙祖之孙且曾孙也寳鼎出而与神通封禅封禅七十二王唯黄帝得上太山封申公曰汉主亦当上封上封则能僊登天矣黄帝时万诸侯而神灵之封居七千天下名山八而三在蛮夷五在中国中国华山首山太室太山东莱此五山黄帝之所常游与神防黄帝且战且学僊患百姓非其道者乃断斩非鬼神者百余岁然后得与神通黄帝郊雍上帝宿三月鬼区号大鸿死葬雍故鸿冡是也其后黄帝接万灵明廷明廷者甘泉也所谓寒【徐广曰一作塞】门者谷口也黄帝采首山铜铸鼎于荆山下鼎既成有龙垂胡髯下迎黄帝黄帝上骑羣臣后宫从上者七十余人龙乃上去余小臣不得上乃悉持龙髯龙髯拔堕堕黄帝之弓百姓仰望黄帝既上天乃抱其弓与胡髯号故后世因名其处曰鼎湖其弓曰乌号于是天子曰嗟乎吾诚得如黄帝吾视去妻子如脱屣耳乃拜卿为郎使东神于太室上遂郊雍至陇西西登崆峒幸甘泉令祠官寛舒等具太一祠坛祠坛放薄忌太一坛坛三垓【徐广曰垓次也】五帝坛环居其下各如其方黄帝西南除八通鬼道太一其所用如雍一畤物而加醴枣脯之属杀一犛牛以为爼豆牢具而五帝独有爼豆醴进其下四方地为醊食羣神从者及北斗云已祠胙余皆燎之其牛色白鹿居其中彘在鹿中水而洎之祭日以牛祭月以羊彘特太一祝宰则衣紫及绣五帝各如其色日赤月白十一月辛巳朔旦冬至昧爽天子始郊拜太一朝朝日夕夕月则揖而见太一如雍郊礼其赞飨曰天始以寳鼎神策授皇帝朔而又朔终而复始皇帝敬拜见焉而衣上黄其祠列火满坛坛旁亨炊具有司云祠上有光焉公卿言皇帝始郊见太一云阳有司奉瑄玉嘉牲荐飨是夜有美光及昼黄气上属天太史公祠官寛舒等曰神灵之休佑福兆祥宜因此地光域立太畤坛以明应令太祝领秋及腊间祠三岁天子一郊见其秋为伐南越告祷太一以牡荆画幡日月北斗登龙以象太一三星为太一锋命曰灵旗为兵祷则太史奉以指所伐国而五利将军使不敢入海之太山祠上使人随验实毋所见五利妄言见其师其方尽多不雠上乃诛五利其冬公孙卿候神河南言见僊人迹缑氏城上有物如雉徃来城上天子亲幸缑氏城视迹问卿得毋效文成五利乎卿曰僊者非有求人主人主者求之其道非少寛假神不来言神事事如迂诞积以岁乃可致也于是郡国各除道缮治宫观名山神祠所以望幸也其春既灭南越上有嬖臣李延年以好音见上善之下公卿议曰民间祠尚有鼔舞乐今郊祀而无乐岂称乎公卿曰古者祠天地皆有乐而神祗可得而礼或曰太帝使素女鼔五十瑟悲帝禁不止故破其瑟为二十五于是赛南越祷祠太一后土始用乐舞益召歌儿作二十五及空侯琴瑟自此起其来年冬上议曰古者先振兵释旅然后封禅乃遂北巡朔方勒兵十余万还祭黄帝冢桥山释兵须如上曰吾闻黄帝不死今有冢何也或对曰黄帝已僊上天羣臣葬其衣冠既至甘泉为且用事太山先类祠太一自得寳鼎上与公卿诸生议封禅封禅用希旷絶莫知其仪礼而羣儒采封禅尚书周官王制之望祀射牛事齐人丁公年九十余曰封禅者合不死之名也秦皇帝不得上封陛下必欲上稍上即无风雨遂上封矣上于是乃令诸儒习射牛草封禅仪数年至且行天子既闻公孙卿及方士之言黄帝以上封禅皆致怪物与神通欲放黄帝以上接神僊人蓬莱士高世比德于九皇而颇采儒术以文之羣儒既已不能辨明封禅事又牵拘于诗书古文而不能骋上为封禅祠器示羣儒羣儒或曰不与古同徐偃又曰太常诸生行礼不如鲁善周霸属图封禅事于是上绌偃霸而尽罢诸儒不用三月遂东幸缑氏礼登中岳太室从官在山下闻若有言万岁云问上上不言问下下不言于是以三百戸封太室奉祠命曰崇高邑东上太山太山之草木叶未生乃令人上石立之太山巅上遂东巡海上行礼祠八神齐人之上疏言神怪竒方者以万数然无验者乃益发船令言海中神山者数千人求蓬莱神人公孙卿持节常先行候名山至东莱言夜见大人长数丈就之则不见见其迹甚大类禽兽云羣臣有言见一老父牵狗言吾欲见巨公已忽不见上即见大迹未信及羣臣有言老父则大以为僊人也宿留海上予方士传车及间使求神僊人以千数四月还至奉高上念诸儒及方士言封禅人人殊不经难施行天子至梁父礼祠地主乙卯令侍中儒者皮弁荐绅射牛行事封太山下东方如郊祠太一之礼封广丈二尺高九尺其下则有玉牒书书秘礼毕天子独与侍中奉车子侯上太山亦有封其事皆禁明日下隂道丙辰禅太山下趾东北肃然山如祭后土礼天子皆亲拜见衣上黄而尽用乐焉江淮间一茅三脊为神借五色土益杂封纵逺方竒兽蜚禽及白雉诸物颇以加礼兕牛犀象之属不用皆至太山祭后土封禅祠其夜若有光昼有白云起封中天子从禅还坐明堂羣臣更上寿于是制诏御史朕以之身承至尊兢兢焉惧不任维德菲薄不明于礼乐脩祠太一若有象景光防如有望震于怪物欲止不敢遂登封太山至于梁父而后禅肃然自新嘉与士大夫更始赐民百戸牛一酒十石加年八十孤寡布帛二匹复博奉高蛇邱厯城无出今年租税其大赦天下如乙卯赦令行所过毋有复作事在二年前皆勿听治又下诏曰古者天子五载一巡狩用事太山诸侯有朝宿地其令诸侯各治邸太山下天子既已封泰山无风雨灾而方士更言蓬莱诸神若将可得于是上欣然庶防遇之乃复东至海上望冀遇蓬莱焉奉车子侯暴病一日死上乃遂去并海上北至碣石巡自辽西厯北边至九原五月反至甘泉有司言寳鼎出为元鼎以今年为元封元年其秋有星茀于东井后十余日有星茀于三能望气王朔言候独见其星出如瓠食顷复入焉有司皆曰陛下建汉家封禅天其报德星云其来年冬郊雍五帝还拜祝祠太一賛飨曰德星昭衍厥维休祥寿星仍出渊耀光明信星昭见皇帝敬拜太祝之享其春公孙卿言见神人东莱山若云欲见天子天子于是幸缑氏城拜卿为中大夫遂至东莱宿留之数日无所见见大人迹云复遣方士求神人采芝药以千数是岁旱于是天子既出无名乃祷万里沙过祠太山还至瓠子自临塞决河留二日沈祠而去使二卿将卒塞决河徙二渠复禹之故迹焉是时既灭南越越人勇之乃言越之俗鬼而其祠皆见鬼数有效昔东瓯王敬鬼寿百六十岁后世怠慢故衰耗乃令越巫立越祝祠安台无坛亦祠天神上帝百鬼而以鸡卜上信之越祠鸡卜始用公孙卿曰僊人可见而上徃常遽以故不见今陛下可为观如缑城置脯枣神人宜可致也且僊人好楼居于是上令长安则作蜚廉桂观甘泉则作益寿延寿观使卿持节设具而候神人乃作通天茎台【徐广曰在甘泉】置祠具其下将招来神僊之属于是甘泉更置前殿始广诸宫室夏有芝生殿房内中【徐广曰元封二年】天子为塞河兴通天台若见有光云乃下诏甘泉房中生芝九茎赦天下毋有复作其明年伐朝鲜夏旱公孙卿曰黄帝时封则天旱干封三年上乃下诏曰天旱意干封乎其令天下尊祠灵星焉其明年上郊雍通回中道巡之春至鸣泽从西河其明年冬上巡南郡至江陵【徐广曰元封五年】而东登礼灊之天柱山号曰南岳浮江自寻阳出枞阳过彭蠡礼其名山川北至琅邪并海上四月中至奉高脩封焉初天子封太山太山东北趾古时有明堂处处险不敞上欲治明堂奉高旁未晓其制度济南人公玉带上黄帝时明堂图明堂图中有一殿四面无壁以茅盖通水圜宫垣为复道上有楼从西南入命曰昆仑天子从之入以拜祠上帝焉于是上令奉高作明堂汶上【徐广曰在元封二年秋】如带图及五年脩封则祠太一五帝于明堂上坐令高皇帝祠坐对之祠后土于下房以二十太牢天子从昆仑道入始拜明堂如郊礼礼毕燎堂下而上又上泰山自有秘祠其巅而太山下祠五帝各如其方黄帝并赤帝所有司侍祠焉山上举火下悉应之其后二岁十一月甲子朔旦冬至推厯者以本统天子亲至泰山以十一月甲子朔冬至日祠上帝明堂毋脩封禅其賛飨曰天增授皇帝太元神策周而复始皇帝敬拜太一东至海上考入海及方士求神者莫验然益遣兾遇之十一月乙酉柏梁烖十二月甲午朔上亲禅高里祠后土临渤海将以望祀蓬莱之属兾至殊廷焉上还以柏梁烖故朝受计甘泉公孙卿曰黄帝就青灵台十二日烧黄帝乃治明廷明廷甘泉也方士多言古帝王有都甘泉者其后天子又朝诸侯甘泉甘泉作诸侯邸勇之乃曰越俗有火烖复起屋必以大用胜服之于是作建章宫度为千门万戸前殿度高未央其东则凤阙高二十余丈其西则唐中数十里虎圏其北治大池渐台高二十余丈命曰太液池中有蓬莱方丈瀛洲壶梁象海中神山鱼之属其南有玉堂璧门大鸟之属乃立神明台井干楼度五十丈辇道相属焉夏汉改厯以正月为岁首而色上黄官名更印章以五字为太初元年是岁西戎大宛蝗大起丁夫人雒阳虞初等以方祠诅匈奴大宛焉其明年有司上言雍五畤无牢熟具芬芳不备乃令祠官进畤犊牛具五色食所胜而以木禺马代驹焉独五月尝驹行亲郊用驹及诸名山川用驹者悉以木禺马代行过乃用驹他礼如故其明年东巡海上考神僊之属未有验者方士有言黄帝时为五城十二楼以候神人于执期命曰迎年上许作之如方命曰明年上亲礼祠上帝焉公玉带曰黄帝时虽封太山然风后封钜岐伯令黄帝封东太山禅凡山合符然后不死焉天子既令设祠具至东太山太山卑小不称其声乃令祠官礼之而不封禅焉其后令带奉祠候神物夏遂还太山脩五年之礼如前而加以禅祠石闾石闾者在太山下阯南方方士多言此僊人之闾也故上亲禅焉其后五年复至太山脩封【徐广曰天汉三年】还过祭恒山今天子所兴祠太一后土三年亲郊祠建汉家封禅五年一脩封薄忌太一及三一防羊马行赤星五寛舒之祠官以岁时致礼凡六祠皆大祝领之至如八神诸神明年凡山他名祠行过则祠行去则已方士所兴祠各自主其人终则已祠官不主他祠皆如其故今上封禅其后十二岁而还徧于五岳四渎矣而方士之候伺神人入海求蓬莱终无有验而公孙卿之候神者犹以大人之迹为解无其效天子益怠厌方士之怪迂语矣然羁縻不絶冀遇其真自此之后方士言神祠者弥众然其效可暏矣
　　叙武帝兴利
　　今上即位数岁汉兴七十余年之间国家无事非遇水旱之灾民则人给家足都鄙廪庾皆满而府库余货财京师之钱累巨万贯朽而不可校太仓之粟陈陈相因充溢露积于外至腐败不可食众庶街巷有马阡陌之间成羣而乘字牝者摈而不得聚防守闾阎者食梁肉为吏者长子孙居官者以为姓号故人人自爱而重犯法先行义而后绌耻辱焉当此之时网踈而民富役财骄溢或至兼并豪党之徒以武断于乡曲宗室有土公卿大夫以下争于奢侈室庐舆服僣于上无限度物盛而衰固其变也自是之后严助朱买臣等招来东瓯事两越江淮之间萧然烦费矣唐蒙司马相如开路西夷凿山通道千余里以广巴蜀巴蜀之民罢焉彭呉贾灭朝鲜置沧海之郡则燕齐之间靡然发动及王恢设谋马邑匈奴絶和亲侵扰北边兵连而不解天下苦其劳而干戈日滋行者赍居者送中外搔扰而相奉百姓刓弊以巧法财赂衰耗而不赡入物者补官出货者除罪选举陵夷廉耻相冒武力进用法严令具兴利之臣自此始也其后汉将岁以数万骑出击胡及车骑将军卫青取匈奴河南地筑朔方当是时汉通西南夷道作者数万人千里负担馈粮率十余钟致一石散币于卭僰以集之数岁道不通蛮夷因以数攻吏发兵诛之悉巴蜀租赋不足以更之乃募豪民田南夷入粟县官而内受钱于都内东置沧海之郡人徒之费拟于南夷又兴十余万人筑卫朔方转漕甚辽逺自山东咸被其劳费数十百巨万府库益虚乃募民能入奴婢得以终身复为郎增秩及入羊为郎始于此其后四年而汉遣大将将六将军军十余万击右贤王获首虏万五千级明年大将军将六将军仍再出击胡得首虏万九千级捕斩首虏之士受赐黄金二十余万斤虏数万人皆得厚赏衣食仰给县官而汉军之士马死者十余万兵甲之财转漕之费不与焉于是大农陈藏钱经耗赋税既竭犹不足以奉战士有司言天子曰朕闻五帝之教不相复而治禹汤之法不同道而王所由殊路而建德一也北边未安朕甚悼之日者大将军攻匈奴斩首虏万九千级留蹛无所食议令民得买爵及赎禁锢免臧罪请置赏官命曰武功爵级十七万凡直三十余万金诸买武功爵官首者试补吏先除千夫如五大夫其有罪又减二等爵得至乐卿以显军功军功多用越等大者封侯卿大夫小者郎吏吏道杂而多端则官职耗废自公孙以春秋之义绳臣下取汉相张汤用峻文决理为廷尉于是见知之法生而废格沮诽穷治之狱用矣其明年淮南衡山江都王谋反迹见而公卿寻端治之竟其党与而坐死者数万人长吏益惨急而法令明察当是之时招尊方正贤良文学之士或至公卿大夫公孙以宰相布被食不重味为天下先然无益于俗稍骛于功利矣其明年骠骑仍再出击胡获首四万其秋浑邪王率数万之众来降于是汉发车三万乘迎之既至受赏赐及有功之士是岁费凡百余巨万初先是徃十余岁河决灌梁楚之地固已数困而縁河之郡隄塞河辄决坏费不可胜计其后畨系欲省底柱之漕穿汾河渠以为溉田作者数万人郑当时为渭漕渠回逺凿直渠自长安至华隂作者数万人朔方亦穿渠作者数万人各厯二三朞功未就费亦各巨万十数天子为伐胡盛养马马之徃来食长安者数万匹卒牵掌者关中不足乃调旁近郡而胡降者皆衣食县官县官不给天子乃损膳解乘舆驷出御府禁藏以赡之其明年山东被水菑民多饥乏于是天子遣使者虚郡国仓廥以振贫民犹不足又募豪富人相贷假尚不能相救乃徙贫民于关以西及充朔方以南新秦中七十余万口衣食皆仰给县官数岁假予产业使者分部护之冠盖相望其费以亿计不可胜数于是县官大空而富商大贾或蹛财役贫转毂百数废居居邑封君皆低首仰给治铸煑盐财或累万金而不佐公家之急黎民重困于是天子与公卿议更造钱币以赡用而摧浮淫并兼之徒是时禁苑有白鹿而少府多银锡自孝文更造四铢钱至是岁四十余年从建元以来用少县官徃徃即多铜山而铸钱民亦间盗铸钱不可胜数钱益多而轻物益少而贵有司言曰古者皮币诸侯以聘享金有三等黄金为上白金为中赤金为下今半两钱法重四铢而奸或盗摩钱里取镕钱益轻薄而物贵则逺方用币烦费不省乃以白鹿皮方尺縁以藻缋为皮币直四十万王侯宗室朝觐聘享必以皮币荐璧然后得行又造银锡为白金以为天用莫如龙地用莫如马人用莫如故白金三品其一曰重八两圜之其文龙名曰白选直三千二曰重差小方之其文马直五百三曰复小撱之其文直三百令县官销半两钱更铸三铢钱重如其文盗铸诸金钱罪皆死而吏民之盗铸白金者不可胜数于是以东郭咸阳孔仅为大农丞领盐铁事桑羊以计筭用幸侍中咸阳齐之大煑盐孔仅南阳大冶皆致生累千金故郑当时进言之羊雒阳贾人子以心计年十三侍中故三人言利事析秋毫矣法既益严吏多废免兵革数动民多买复及五大夫征发之士益鲜于是除千夫五大夫为吏不欲者出马故吏皆通适令伐棘上林作昆明池其明年大将军骠骑大出击胡得首虏八九万级赏赐五十万金汉军马死者十余万匹转漕车甲之费不与焉是时财匮战士颇不得禄矣有司言三铢钱轻易奸诈乃更请诸郡国铸五铢钱周郭其下令不可磨取镕焉大农上盐铁丞孔仅咸阳言山海天地之藏也皆宜属少府陛下不私以属大农佐赋愿募民自给费因官器作煑盐官与牢盆浮食竒民欲擅管山海之货以致富羡役利细民其沮事之议不可胜听敢私铸铁器煑盐者左趾没入其器物郡不出铁者置小铁官使属在所县使孔仅东郭咸阳乘传举行天下盐铁作官府除故盐铁家富者为吏吏道益杂不选而多贾人矣商贾以币之变多积货逐利于是公卿言郡国颇被菑害贫民无产业者募徙广饶之地陛下损膳省用出禁钱以振元元寛贷赋而民不齐出于南畆商贾滋众贫者蓄积无有皆仰县官异时筭轺车贾人緍钱皆有差请筭如故诸贾人末作贳贷卖买居邑稽诸物及商以取利者虽无市籍各以其物自占率缗钱二千而一筭诸作有租及铸率缗钱四千一筭非吏比者三老北边骑士轺车一筭商贾人轺车二筭船五丈以上一筭匿不自占占不悉戍边一岁没入缗钱有能告者以其半畀之贾人有市籍者及其家属皆无得籍名田以便农敢犯令没入田僮天子乃思卜式之言召拜式为中郎爵左庶长赐田十顷布告天下使明知之初卜式者河南人也以田畜为事亲死式有少弟弟壮式脱身出分独取畜羊百余田宅财物尽予弟式入山牧十余岁羊致千余头买田宅而其弟尽破其业式辄复分予弟者数矣是时汉方数使将击匈奴卜式上书愿输家之半县官助边天子使使问式欲官乎式曰臣少牧不习仕宦不愿也使问曰家岂有寃欲言事乎式曰臣生与人无分争式邑人贫者贷之不善者教顺之所居人皆从式式何故见寃于人无所欲言也使者曰苟如此子何欲而然式曰天子诛匈奴愚以为贤者宜死节于边有财者宜输委如此而匈奴可灭也使者具其言入以闻天子以语丞相曰此非人情不轨之臣不可以为化而乱法愿陛下勿许于是上久不报式数岁乃罢式归复田牧岁余防军数出浑邪王等降县官费众仓府空其明年贫民大徙皆仰给县官无以尽赡卜式持钱二十万予河南守以给徙民河南上富人助贫民者籍天子见卜式名识之曰是固前欲输其家半财助边乃赐式外繇四百人式又尽复予县官是时富豪皆争匿财唯式欲输之助费天子于是以式终长者故尊显以风百姓初式不愿为郎上曰吾有羊上林中欲令子牧之式乃拜为郎布衣草屩而牧羊岁余羊肥息上过见其羊善之式曰非独羊也治民亦犹是也以时起居恶者辄斥去毋令败羣上以式为竒拜为缑氏令试之缑氏便之迁为成臯令将漕最上以为式朴忠拜为齐王太傅而孔仅之使天下铸作器三年中拜为大农列于九卿而桑羊为大农丞筦诸防计事稍稍置均输以通货物矣始令吏得入糓补官郎至六百石自造白金五铢钱后五岁赦吏民之坐盗铸金钱死者数十万人其不发觉相杀者不可胜计赦自出者百余万人然不能半自出天下大抵无虑皆铸金钱矣犯法者众吏不能尽诛取于是遣博士禇大徐偃等分曹循行郡国举兼并之徒守相为吏者而御史大夫张汤方隆贵用事减宣杜周等为中丞义纵尹齐王温舒等用惨急刻深为九卿而直指夏兰之属始出而大农顔异诛矣初异为济南亭长以廉直稍迁至九卿上与张汤既造白鹿皮币问异异曰今王侯朝贺以苍璧直数千而其皮荐反四十万本末不相称天子不说张汤又与异有郤及人有告异以他议事下张汤治异异与客语客语初令下有不便者异不应微反唇汤奏异当九卿见令不便不入言而腹诽论死自是之后有腹诽之法以此而公卿大夫多谄防取容矣天子既下缗钱令而尊卜式百姓终莫分财佐县官于是杨可告缗钱纵矣郡国多奸铸钱钱多轻而公卿请令京师铸钟官赤侧一当五赋官用非赤侧不得行白金稍贱民不寳用县官以令禁之无益岁余白金终废不行是岁也张汤死而民不思其后二岁赤侧钱贱民巧法用之不便又废于是悉禁郡国无铸钱专令上林三官铸钱既多而令天下非三官钱不得行诸郡国前所铸钱皆废销之输其铜三官而民之铸钱益少计其费不能相当唯真工大奸乃盗为之卜式相齐而杨可告缗徧天下中家以上大抵皆遇告杜周治之狱少反者乃分遣御史廷尉正监分曹徃即治郡国缗钱得民财物以亿计奴婢以千万数田大县数百顷小县百余顷宅亦如之于是商贾中家以上大率破民偷甘食好衣不事蓄藏之产业而县官以盐铁缗钱之故用少饶矣益广关置左右辅初大农筦盐铁官布多置水衡欲以主盐铁及杨可告缗钱上林财物众乃令水衡主上林上林既充满益广是时越欲与汉用船战遂乃大脩昆明池列观环之治楼船高十余丈旗帜加其上甚壮于是天子感之乃作柏梁台高数十丈宫室之脩由此日丽乃分缗钱诸官而水衡少府大农大仆各置农官徃徃即郡县比没入田田之其没入奴婢分诸苑养狗马禽兽及与诸官益杂置多徒奴婢众而下河漕度四百万石及官自籴乃足所忠言世家子弟富人或鬬鸡走狗马弋猎博戱乱齐民乃征诸犯令相引数千人命曰株送徒入财者补郎郎选衰矣是时山东被河菑及岁不登数年人或相食方一二千里天子怜之诏曰江南火耕水耨令饥民得流就食江淮间欲留之处遣使冠盖相属于道护之下巴蜀粟以振之其明年天子始巡郡国东度河河东守不意行至不办自杀行西逾陇陇西守以行徃卒天子从官不得食陇西守自杀于是上北出萧关从数万骑猎新秦中以勒边兵而归新秦中或千里无亭徼于是诛北地太守以下而令民得畜牧边县官假马母三岁而归及息什一以除告缗用充仞新秦中既得寳鼎立后土太一祠公卿议封禅事而天下郡国皆豫治道桥缮故宫及当驰道县县治官储设供具而望以待幸其明年南越反西羌侵边为桀于是天子为山东不赡赦天下因南方楼船卒二十余万人击南越数万人发三河以西骑击西羌又数万人度河筑令居初置张掖酒泉郡而上郡朔方西河河西开田官斥塞卒六十万人戍田之中国缮道餽粮逺者二千近者千余里皆仰给大农边兵不足乃发武库工官兵器以赡之车骑马乏絶县官钱少买马难得乃着令令封君以下至三百石以上吏以差出牝马天下亭亭有畜防马岁课息齐相卜式上书曰臣闻主忧臣辱南越反臣愿父子与齐习船者徃死之天子下诏曰卜式虽躬耕牧不以为利有余辄助县官之用今天下不幸有急而式奋愿父子死之虽未战可谓义形于内赐爵关内侯金六十斤田十顷布告天下天下莫应列侯以百数皆莫求从军击羌越至饮酎少府省金而列侯坐酎金失侯者百余人乃拜式为御史大夫式既在位见郡国多不便县官作盐铁铁器苦恶贾贵或彊令民卖买之而船有筭商者少物贵乃因孔仅言船筭事上由是不恱卜式汉连兵三岁诛羌灭南越畨禺以西至蜀南者置初郡十七且以其故俗治毋赋税南阳汉中以徃郡各以地比给初郡吏卒奉食币物传车马被具而初郡时时小反杀吏汉发南方吏卒徃诛之间岁万余人费皆仰给大农大农以均输调盐铁助赋故能赡之然兵所过县以为訾给毋乏而已不敢言擅赋法矣其明年元封元年卜式贬秩为太子太傅而桑羊为治粟都尉领大农尽代仅筦天下盐铁羊以诸官各自市相争物以故腾跃而天下赋输或不偿其僦费乃请置大农部丞数十人分部主郡国各徃徃县置均输盐铁官令逺方各以其物贵时商贾所转贩者为赋而相灌输置平凖于京师都受天下委输召工官治车诸器皆仰给大农大农之诸官尽笼天下之货物贵即卖之贱则买之如此富商大贾无所牟大利则反本而万物不得腾踊故抑天下物名曰平准天子以为然许之于是天子北至朔方东封太山巡海上并北边以归所过赏赐用帛百余万匹钱金以巨万计皆取足大农羊又请令吏得入粟补官及罪人赎罪令民能入粟甘泉各有差以复终身不复告缗它郡国各输急防而诸农各致粟山东漕益岁六百万石一岁之中太仓甘泉仓满边余糓诸物均输帛五百万匹民不益赋而天下用饶于是羊赐爵左庶长黄金再百斤焉是岁小旱上令官求雨卜式言曰县官当食租衣税而已今羊令吏坐市列肆贩物求利烹羊天乃雨
　　文章正宗巻十七
　　钦定四库全书
　　文章正宗巻十八　　　　宋　真徳秀　编叙事
　　叙赵武灵王立少子何【世家】
　　赵武灵王逰大陵他日王梦见处女鼓瑟而歌诗曰美人荧荧兮顔若苕之荣命乎命乎曽无我嬴异日王饮酒乐数言所梦想见其状吴广闻之因夫人而纳其女娃嬴孟姚也孟姚甚有宠于王是为恵后二十七年五月戊申大朝于东宫传国立王子何以为王王庙见礼毕出临朝大夫悉为臣肥义为相国并傅王是为恵文王恵文王恵后吴娃子也武灵王自号为主父主父欲令子主治国而身胡服将士大夫西北略胡地而欲从云中九原直南袭秦于是诈自为使者入秦秦昭王不知已而怪其状甚伟非人臣之度使人逐之而主父驰已脱闗矣审问之乃主父也秦人大惊主父所以入秦者欲自略地形因观秦王之为人也恵文王二年主父行新地遂出代西遇楼烦王于西河而致其兵三年灭中山迁其王于肤施起灵夀北地方从代道大通还归行赏大赦置酒酺五日封长子章为代安阳君章素侈心不服其弟所立主父又使田不礼相章也李兊谓肥义曰公子章彊壮而志骄党众而欲大殆有私乎田不礼之为人也忍杀而骄二人相得必有谋隂贼起一出身徼幸夫小人有欲轻虑浅谋徒见其利而不顾其害同类相推俱入祸门以吾观之必不久矣子任重而势大乱之所始祸之所集也子必先患仁者爱万物而智者备祸于未形不仁不智何以为国子奚不称疾毋出传政于公子成毋为怨府毋为祸梯肥义曰不可昔者主父以王属义也曰毋变而度毋异而虑坚守一心以殁而世义再拜受命而籍之今畏不礼之难而忘吾籍变孰大焉进受严命退而不全负孰甚焉变负之臣不容于刑谚曰死者复生生者不愧吾言已在前矣吾欲全吾言安得全吾身且夫贞臣也难至而节见忠臣也累至而行明子则有赐而忠我矣虽然吾有语在前者也终不敢失李兊曰诺子勉之矣吾见子已今年耳涕泣而出李兊数见公子成以备田不礼之事异日肥义谓信期曰公子与田不礼甚可忧也其于义也声善而实恶此为人也不子不臣吾闻之也奸臣在朝国之残也谗臣在中王之蠧也此人贪而欲大内得主而外为暴矫令为慢以擅一旦之命不难为也祸且逮国今吾忧之夜而忘寐饥而忘食盗贼出入不可不备自今以来若有召主者必见吾面我将先以身当之无故而王乃入信期曰善哉吾得闻此也四年朝羣臣安阳君亦来朝主父令王聴朝而自从旁观窥羣臣宗室之礼见其长子章傫然也反北面为臣诎于其弟心怜之于是乃欲分赵而王章于代计未决而辍主父及王防沙邱异宫公子章即以其徒与田不礼作乱诈以主父令召王肥义先入杀之髙信即与王战公子成与李兊自国至乃起四邑之兵入距难杀公子章及田不礼灭其党贼而定王室公子成为相号安平君李兊为司寇公子章之败徃走主父主父闻之成兊因围主父宫公子章死公子成李兊谋曰以章故围主父即解兵吾属夷矣乃遂围主父令宫中人后出者夷宫中人悉出主父欲出不得又不得食探爵鷇而食之三月余而饿死沙邱宫主父定死乃发丧赴诸侯是时王少成兊専政畏诛故围主父主父初以长子章为太子后得吴娃爱之为不出者数嵗生子何乃废太子章而立何为王吴娃死爱弛怜故太子欲两王之犹豫未决故乱起以至父子俱死为天下笑岂不痛乎
　　叙公子无忌救赵【列传】
　　魏安厘王二十年秦昭王已破赵长平军又进兵围邯郸公子姊为赵恵文王弟平原君夫人数遗魏王及公子书请救于魏魏王使将军晋鄙将十万众救赵秦王使使者告魏王曰吾攻赵旦暮且下而诸侯敢救者已拔赵必移兵先击之魏王恐使人止晋鄙留军壁邺名为救赵实持两端以观望平原君使者冠盖相属于魏让魏公子曰胜所以自附为婚姻者以公子之髙义为能急人之困今邯郸旦暮降秦而魏救不至安在公子能急人之困也且公子纵轻胜弃之降秦独不怜公子姊邪公子患之数请魏王及賔客辨士说王万端魏王畏秦终不听公子公子自度终不能得之于王计不独生而令赵亡乃请賔客约车骑百余乘欲以客徃赴秦军与赵俱死行过夷门见侯生具告所以欲死秦军状辞决而行侯生曰公子勉之矣老臣不能从公子行数里心不快曰吾所以待侯生者备矣天下莫不闻今吾且死而侯生曽无一言半辞送我我岂有所失哉复引车还问侯生笑曰臣固知公子之还也曰公子喜士名闻天下今有难无他端而欲赴秦军譬若以肉投馁虎何功之有哉尚安事客然公子遇臣厚公子徃而臣不送以是知公子恨之复返也公子再拜因问侯生乃屏人私语曰嬴闻晋鄙之兵符常在王卧内而如姬最幸出入卧内力能窃之嬴闻如姬父为人所杀如姬资之三年自王以下欲求报其父仇莫能得如姬为公子泣公子使客斩其仇头敬进如姬如姬之欲为公子死无所辞顾未有路耳公子诚一开口请如姬如姬必许诺则得虎符夺晋鄙军北救赵而西却秦此五霸之伐也公子从其计请如姬如姬果盗晋鄙兵符与公子公子行侯生曰将在外主令有所不受以便国家公子即合符而晋鄙不授公子兵而复请之事必危矣臣客屠者朱亥可与俱此人力士晋鄙听大善不听可使击之于是公子泣侯生曰公子畏死耶何泣也公子曰晋鄙嚄唶宿将徃恐不听必当杀之是以泣耳岂畏死哉于是公子请朱亥朱亥笑曰臣乃市井鼓刀屠者而公子亲数存之所以不报谢者以为小礼无所用今公子有急此乃效命之秋也遂与公子俱公子过谢侯生侯生曰臣宜从老不能请数公子行日以至晋鄙军之日北乡自刭以送公子公子遂行至邺矫魏王令代晋鄙晋鄙合符疑之举手视公子曰今吾拥十万之众屯于境上国之重任今单车来代之何如哉欲无听朱亥袖四十斤铁椎椎杀晋鄙公子遂将晋鄙军勒令下令军中曰父子俱在军中父归兄弟俱在军中兄归独子无兄弟归养得选兵八万人进兵击秦军秦军解去遂救邯郸存赵
　　叙毛遂定从【列传】
　　是时齐有孟尝魏有信陵楚有春申故争相倾以待士秦之围邯郸赵使平原君求救合从于楚约与食客门下有勇力文武备具者二十人偕平原君曰使文能取胜则善矣文不能取胜则防血于华屋之下必得定从而还士不外索取于食客门下足矣得十九人余无可取者无以满二十人门下有毛遂者前自賛于平原君曰遂闻君将合从于楚约与食客门下二十人偕不外索今少一人愿君即以遂备员而行矣平原君曰先生处胜之门下几年于此矣毛遂曰三年于此矣平原君曰夫贤士之处世也譬若锥之处囊中其末立见今先生处胜之门下三年于此矣左右未有所称诵胜未有所闻是先生无所有也先生不能先生留毛遂曰臣乃今日请处囊中耳使遂蚤得处囊中乃颖脱而出非特其末见而已平原君竟与毛遂偕十九人相与目笑之而未发也毛遂比至楚与十九人论议十九人皆服平原君与楚合从言其利害日出而言之日中不决十九人谓毛遂曰先生上毛遂按劒歴阶而上谓平原君曰从之利害两言而决耳今日出而言从日中不决何也楚王谓平原君曰客何为者也平原君曰是胜之舎人也楚王叱曰胡不下吾乃与而君言汝何为者也毛遂按劒而前曰王之所以叱遂者以楚国之众也今十步之内王不得恃楚国之众也王之命悬于遂手吾君在前叱者何也且遂闻汤以七十里之地王天下文王以百里之壤而臣诸侯岂其士卒众多哉诚能据其势而奋其威今楚地方五千里持防百万此霸王之资也以楚之彊天下弗能当白起小竖子耳率数万之众兴师以与楚战一战而举鄢郢再战而烧夷陵三战而辱王之先人此百世之怨而赵之所羞而王弗知恶焉合从者为楚非为赵也吾君在前叱者何也楚王曰唯唯诚若先生之言谨奉社稷而以从毛遂曰从定乎楚王曰定矣毛遂谓楚王之左右曰取鸡狗马之血来毛遂奉铜盘而跪进之楚王曰王当歃血而定从次者吾君次者遂遂定从于殿上毛遂左手持盘血而右手招十九人曰公相与防此血于堂下公等碌碌所谓因人成事者也平原君已定从而归归至于赵曰胜不敢复相士胜相士多者千人寡者百数自以为不失天下之士今乃于毛先生而失之也毛先生一至楚而使赵重于九鼎大吕毛先生以三寸之舌彊于百万之师胜不敢复相士遂以为上客
　　叙范雎见秦王【列传】
　　范雎上书秦昭王大说使以传车召范雎于是范雎乃得见于离宫佯为不知永巷而入其中王来而宦者怒逐之曰王至范雎缪为曰秦安得王秦独有太后穰侯耳欲以感怒昭王昭王至闻其与宦者争言遂延迎谢曰寡人宜以身受命久矣会义渠之事急寡人旦暮自请太后今义渠之事已寡人乃得受命窃闵然不敏敬执賔主之礼范雎辞让是日观范雎之见者羣臣莫不洒然变色易容者秦王屏左右宫中虚无人秦王跽而请曰先生何以幸教寡人范雎曰唯唯有间秦王复跽而请曰先生何以幸教寡人范雎曰唯唯若是者三秦王跽曰先生卒不幸教寡人邪范雎曰非敢然也臣闻昔者吕尚之遇文王也身为渔父而钓于渭濵耳若是者交疎也已说而立为太师载与俱归者其言深也故文王遂收功于吕尚而卒王天下乡使文王疎吕尚而不与深言是周无天子之徳而文武无与成其王业也今臣羁旅之臣也交疎于王而所愿陈者皆匡君之事处人骨肉之间愿效愚忠而未知王之心也此所以王三问而不敢对者也臣非有畏而不敢言也臣知今日言之于前而明日伏诛于后然臣不敢避也大王信行臣之言死不足以为臣患亡不足以为臣忧漆身为厉被髪为狂不足以为臣耻且以五帝之圣焉而死三王之仁焉而死五伯之贤焉而死乌获任鄙之力焉而死成荆孟贲王庆忌夏育之勇焉而死死者人之所必不免也处必然之势可以少有补于秦此臣之所大愿也臣又何患哉伍子胥槖载而出昭闗夜行昼伏至于陵水无以糊其口膝行蒲伏稽首肉袒鼓腹吹箎乞食于吴市卒兴吴国阖闾为伯使臣得尽谋如伍子胥加之以幽囚终身不复见是臣之说行也臣又何忧箕子接舆漆身为厉被髪为狂无益于主假使臣得同行于箕子可以有补所贤之主是臣之大荣也臣有何耻臣之所恐者独恐臣死之后天下见臣之尽忠而身死因以是杜口裹足莫肯乡秦耳足下上畏太后之严下惑于奸臣之态居深宫之中不离阿保之手终身迷惑无与昭奸大者宗庙灭覆小者身以孤危此臣之所恐耳若夫穷辱之事死亡之患臣不敢畏也臣死而秦治是臣死贤于生秦王跽曰先生是何言也夫秦国辟逺寡人愚不肖先生乃幸辱至于此是天以寡人慁先生而存先王之宗庙也寡人得受命于先生是天所以幸先王而不弃其孤也先生奈何而言若是事无小大上及太后下至大臣愿先生悉以教寡人无疑寡人也范雎拜秦王亦拜范雎曰大王之国四塞以为固北有甘泉谷口南带泾渭右陇蜀左闗阪奋击百万战车千乘利则出攻不利则入守此王者之地也民怯于私鬭而勇于公战此王者之民也王并此二者而有之夫以秦卒之勇车骑之众以治诸侯譬若驰韩卢而搏蹇也霸王之业可致也而羣臣莫当其位至今闭闗十五年不敢窥兵于山东者是穰侯为秦谋不忠而大王之计亦有所失也秦王跽曰寡人愿闻失计然左右多窃聴者范雎恐未敢言乃先言外事以观秦王之俯仰因进曰夫穰侯越魏而攻齐纲夀非计也少出师则不足以伤齐多出师则害于秦臣意王之计欲少出师而悉韩魏之兵也则不义矣今见与国之不亲也越人之国而攻可乎其于计疎矣且昔齐湣王南攻楚破军杀将再辟千里而齐尺寸之地无得焉者岂不欲得地哉形势不能有也诸侯见齐之罢弊君臣之不和也兴兵而伐齐大破之士辱兵顿皆咎其王曰谁为此计者乎王曰文子为之大臣作乱文子出走故齐所以大破者以其伐楚而肥韩魏也此所谓借贼兵而赍盗粮者也王不如逺交而近攻得寸亦王之寸也得尺亦王之尺也今释此而逺攻不亦缪乎且昔者中山之国地方五百里赵独吞之功成名立而利附焉天下莫之能害也今夫韩魏中国之处而天下之枢也王其欲霸必亲中国以为天下枢以威楚赵楚彊则附赵赵彊则附楚楚赵皆附齐必惧矣齐惧必卑辞重币以事秦齐附而韩魏因可虏也昭王曰吾欲亲魏久矣而魏多变之国也寡人不能亲请问亲魏奈何对曰王卑词重币以事之不可则割地而赂之不可因举兵而伐之王曰寡人敬闻命矣乃拜范雎为客卿谋兵事
　　叙荆轲刺秦王【列传】
　　荆轲既至燕爱燕之狗屠及善击筑者髙渐离荆轲嗜酒日与狗屠及髙渐离饮于燕市酒酣以徃髙渐离击筑荆轲和而歌于市中相乐也已而相泣旁若无人者荆轲虽防于酒人乎然其为人沈深好书其所防诸侯尽与其贤豪长者相结其之燕燕之处士田光先生亦善待之知其非庸人也居顷之会燕太子丹质秦亡归燕燕太子丹者故尝质于赵而秦王政生于赵其少时与丹驩及政立为秦王而丹质于秦秦王之遇燕太子丹不善故丹怨而亡归归而求为报秦王者国小力不能其后秦日出兵山东以伐齐楚三晋稍蚕食诸侯且至于燕君臣皆恐祸之至太子丹患之问其傅鞠武武对曰秦地徧天下威胁韩魏赵氏北有甘泉谷口之固南有泾渭之沃擅巴汉之饶右陇蜀之山左闗殽之险民众而士厉兵革有余意有所出则长城之南易水以北未有所定也柰何以见陵之怨欲批其逆鳞哉丹曰然则何由对曰请入图之居有间秦将樊于期得罪于秦王亡之燕太子受而舎之鞠武谏曰不可夫以秦王之暴而积怒于燕足为寒心又况闻樊将军之所在乎是谓委肉当饿虎之蹊也祸必不振矣虽有管晏不能为之谋也愿太子疾遣樊将军入匈奴以灭口请西约三晋南连齐楚北购于单于其后廼可图也太子曰太傅之计旷日弥久心惛然恐不能须臾且非独于此也夫樊将军穷困于天下归身于丹丹终不以迫于彊秦而弃所哀怜之交置之匈奴是故丹命卒之时也愿太傅更虑之鞠武曰夫行危欲求安造祸而求福计浅而怨深连结一人之后交不顾国家之大害此谓资怨而助祸矣夫以鸿毛燎于炉炭之上必无事矣且以雕鸷之秦行怨暴之怒岂足道哉燕有田光先生其为人智深而勇沈可与谋太子曰愿因太傅而得交于田先生可乎鞠武曰敬诺出见田先生道太子愿图国事于先生也田光曰敬奉教乃造焉太子逢迎却行为导跪而蔽席田光坐定左右无人太子避席而请曰燕秦不两立愿先生留意也田光曰臣闻骐骥盛壮之时一日而驰千里至其衰老驽马先之今太子闻光盛壮之时不知臣精已消亡矣虽然光不敢以图国事所善荆卿可使也太子曰愿因先生得结交于荆卿可乎田光曰敬诺即起趋出太子送至门戒曰丹所报先生所言者国之大事也愿先生勿泄也田光俛而笑曰诺偻行见荆卿曰光与子相善燕国莫不知今太子闻光壮盛之时不知吾形已不逮也幸而教之曰燕秦不两立愿先生留意也光窃不自外言足下于太子也愿足下过太子于宫荆轲曰谨奉教田光曰吾闻之长者为行不使人疑之今太子告光曰所言者国之大事也愿先生勿泄是太子疑光也夫为行而使人疑之非节侠也欲自杀以激荆卿曰愿足下急过太子言光已死明不言也因遂自刎而死荆轲遂见太子言田光已死致光之言太子再拜而跪膝行流涕有顷而后言曰丹所以诫田先生毋言者欲以成大事之谋也今田先生以死明不言岂丹之心哉荆轲坐定太子避席顿首曰田先生不知丹之不肖使得至前敢有所道此天之所以哀燕而不弃其孤也今秦有贪利之心而欲不可足也非尽天下之地臣海内之王者其意不厌今秦已虏韩王尽纳其地又举兵南伐楚北临赵王翦将数十万之众距漳邺而李信出太原云中赵不能支秦必入臣入臣则祸至燕燕小弱数困于兵今计举国不足以当秦诸侯服秦莫敢合从丹之私计愚以为得天下之勇士使于秦闚以重利秦王贪其势必得所愿矣诚得刼秦王使悉反诸侯侵地若曹沬之与齐桓公则大善矣则不可因而刺杀之彼秦大将擅兵于外而内有乱则君臣相疑以其间诸侯得合从其破秦必矣此丹之上愿而不知所委命唯荆卿留意焉久之荆轲曰此国之大事也臣驽下恐不足任使太子前顿首固请毋让然后许诺于是尊荆卿为上卿舎上舎太子日造门下供大牢具异物间进车骑美女恣荆轲所欲以顺适其意久之荆轲未有行意秦将王翦破赵虏赵王尽收入其地进兵北畧地至燕南界太子丹恐惧乃请荆轲曰秦兵旦暮渡易水则虽欲长侍足下岂可得哉荆轲曰微太子言臣愿谒之今行而无信则秦未可亲也夫樊将军秦王购之金千斤邑万家诚得樊将军首与燕督亢之地图奉献秦王秦王必说见臣臣乃得有以报太子曰樊将军穷困来归丹丹不忍以已之私而伤长者之意愿足下更虑之荆轲知太子不忍乃遂私见樊于期曰秦之遇将军可谓深矣父母宗族皆为戮没今闻购将军首金千斤邑万家将柰何于期仰天太息流涕曰于期毎念之常痛于骨髓顾计不知所出耳荆轲曰今有一言可以解燕国之患报将军之仇者何如于期乃前曰为之柰何荆轲曰愿得将军之首以献秦王秦王必喜而见臣臣左手把其袖右手揕其匈然则将军之仇报而燕见陵之愧除矣将军岂有意乎樊于期偏袒搤捥而进曰此臣之日夜切齿腐心也乃今得闻教遂自刭太子闻之驰徃伏尸而哭极哀既已不可柰何乃遂盛樊于期首函封之于是太子豫求天下之利匕首得赵人徐夫人匕首取之百金使工以药焠之以试人血濡缕人无不立死者乃装为遣荆卿燕国有勇士秦舞阳年十三杀人人不敢忤视乃令秦舞阳为副荆轲有所待欲与俱其人居逺未来而为治行顷之未发太子迟之疑其改悔乃复谢曰日已尽矣荆卿岂有意哉丹请得先遣秦舞阳荆轲怒叱太子曰何太子之遣徃而不反者竖子也且提一匕首入不测之彊秦仆所以留者待吾客与俱今太子迟之请辞决矣遂发太子及賔客知其事者皆白衣冠以送之至易水之上既祖取道髙渐离击筑荆轲和而歌为变徴之声士皆垂泪涕泣又前而为歌曰风萧萧兮易水寒壮士一去兮不复还复为羽声忼慨士皆瞠目髪尽上指冠于是荆轲就车而去终已不顾遂至秦持千金之资币物厚遗秦王宠臣中庶子防嘉嘉为先言于秦王曰燕王诚振怖大王之威不敢举兵以逆军吏愿举国为内臣比诸侯之列给贡职如郡县而得奉守先王之宗庙恐惧不敢自陈谨斩樊于期之头及献燕督亢之地图函封燕王拜送于庭使使以闻大王唯大王命之秦王闻之大喜乃朝服设九賔见燕使者咸阳宫荆轲奉樊于期头函而秦舞阳奉地图匣以次进至陛秦舞阳色变振恐羣臣怪之荆轲顾笑舞阳前谢曰北蕃蛮夷之鄙人未尝见天子故振慴愿大王少假借之使得毕使于前秦王谓轲曰取舞阳所持地图轲既取图奏之秦王发图图穷而匕首见因左手把秦王之袖而右手持匕首揕之未至身秦王惊自引而起袖絶拔劒劒长操其室时惶急劒坚故不可立拔荆轲逐秦王秦王环柱而走羣臣皆愕卒起不意尽失其度而秦法羣臣侍殿上者不得持尺寸之兵诸郎中执兵皆陈殿下非有诏召不得上方急时不及召下兵以故荆轲乃逐秦王而卒惶急无以击轲而以手共搏之是时侍医夏无且以其所奉药囊提荆轲也秦王方环柱走卒惶急不知所为左右乃曰王负劒负劒遂拔以击荆轲断其左股荆轲废乃引其匕首以擿秦王不中中铜柱秦王复击轲轲被八创轲自知事不就倚柱而笑箕倨以骂曰事所以不成者以欲生刼之必得约契以报太子也于是左右既前杀轲秦王不怡者良久已而论功赏羣臣及当坐者各有差而赐夏无且黄金二百镒曰无且爱我乃以药囊提荆轲也于是秦王大怒益发兵诣赵诏王翦军以伐燕十月而拔蓟城燕王喜太子丹等尽率其精兵东保于辽东秦将李信追击燕王急代王嘉乃遗燕王喜书曰秦所以尤追燕急者以太子丹故也今王诚杀丹献之秦王秦王必解而社稷幸得血食其后李信追丹丹匿衍水中燕王乃使使斩太子丹欲献之秦秦复进兵攻之后五年秦卒灭燕虏燕王喜
　　叙武帝防三王【世家】
　　大司马臣去病昧死再拜上疏皇帝陛下陛下过聴使臣去病待罪行间宜专边塞之思虑暴骸中野无以报乃敢惟他议以干用事者诚见陛下忧劳天下哀矜百姓以自忘亏膳贬乐损郎员皇子赖天能胜衣趋拜至今无号位师傅官陛下恭让不恤羣臣私望不敢越职而言臣窃不胜犬马心昧死愿陛下诏有司因盛夏吉时定皇子位唯愿陛下幸察制曰下御史臣谨与中二千石二千石臣贺等议古者裂地立国并建诸侯以承天子所以尊宗庙重社稷也今臣去病上疏不忘其职因以宣恩乃道天子卑让自贬以劳天下卢皇子未有号位臣青翟臣汤等宜奉义遵职愚憧而不逮事方今盛夏吉时臣青翟臣汤等昧死请立皇子臣闳臣旦臣胥为诸侯王昧死请所立国名制曰盖闻周封八百姬姓并列或子男附庸礼支子不祭云并建诸侯所以重社稷朕无闻焉且天非为君生民也朕之不徳海内未治乃以未教成者彊君连城即股肱何劝其更议以列侯家之三月丙子奏未央宫丞相臣青翟御史大夫臣汤昧死言臣谨与列侯臣婴齐中二千石臣贺諌大夫博士臣安等议曰伏闻周封八百姬姓并列奉承天子康叔以祖考显而伯禽以周公立咸为建国诸侯以相传为辅百官奉宪各遵其职而国统备矣窃以为并建诸侯所以重社稷者四海诸侯各以其职奉贡祭支子不得奉祭宗祖礼也封建使守藩国帝王所以扶徳施化陛下奉承天统明圣开绪尊贤显功兴灭继絶续萧文终之后于鄼褒厉羣臣平津侯等昭六亲之序明天施之属使诸侯王封君得推私恩分子弟户邑锡号尊建百有余国而家皇子为列侯则尊卑相逾列位失序不可以垂统于万世臣请立臣闳臣旦臣胥为诸侯王三月丙子奏未央宫制曰康叔亲属有十而独尊者褒有徳也周公祭天命郊故鲁有白牡骍刚之牲羣公不毛贤不肖差也髙山仰之景行向之朕甚慕焉所以抑未成家以列侯可四月戊寅奏未央宫丞相臣青翟御史大夫臣汤昧死言臣青翟等与列侯吏二千石谏大夫博士臣庆等议昧死奏请立皇子为诸侯王制曰康叔亲属有十而独尊者褒有徳也周公祭天命郊故鲁有白牡骍刚之牲羣公不毛贤不肖差也髙山仰之景行向之朕甚慕焉所以抑未成家以列侯可臣青翟臣汤博士臣将行等伏闻康叔亲属有十武王继体周公辅成王其八人皆以祖考之尊建为大国康叔之年幼周公在三公之位而伯禽据国于鲁盖爵命之时未至成人康叔后扞禄父之难伯禽殄淮夷之乱昔五帝异制周爵五等春秋三等皆因时而序尊卑髙皇帝拨乱世反诸正昭至徳定海内封建诸侯爵位二等皇子或在襁褓而立为诸侯王奉承天子为万世法则不可易陛下躬亲仁义体行圣徳表里文武显慈孝之行广贤能之路内褒有徳外讨彊暴极临北海西凑月氏匈奴西域举国奉师舆械之费不赋于民虚御府之藏以赏元戎开禁仓以赈贫穷减戍卒之半百蛮之君靡不乡风承流称意逺方殊俗重译而朝泽及方外故珍兽至嘉谷兴天应甚彰今诸侯支子封至诸侯王而家皇子为列侯臣青翟臣汤等窃伏熟计之皆以为尊卑失序使天下失望不可臣请立臣闳臣旦臣胥为诸侯王四月癸未奏未央宫留中不下丞相臣青翟大仆臣贺行御史大夫事太常臣充太子少傅臣安行宗正事昧死言臣青翟等前奏大司马臣去病上疏言皇子未有号位臣谨与御史大夫臣汤中二千石二千石谏大夫博士臣庆等昧死请立皇子臣闳等为诸侯王陛下让文武躬自切及皇子未教羣臣之议儒者称其术或誖其心陛下固辞弗许家皇子为列侯臣青翟等窃与列侯臣夀成等二十七人议皆曰以为尊卑失序髙皇帝建天下为汉太祖王子孙广支辅先帝法则弗改所以宣至尊也臣请令史官择吉日具礼仪上御史奏舆地图他皆如前故事制曰可四月丙申奏未央宫太仆臣贺行御史大夫事昧死言太常臣充言卜入四月二十八日乙巳可立诸侯王臣昧死奏舆地图请所立国名礼仪别奏臣昧死请制曰立皇子闳为齐王旦为燕王胥为广陵王四月丁酉奏未央宫六年四月戊寅朔癸卯御史大夫汤下丞相丞相下中二千石二千石下郡太守诸侯丞相书从事下当用者如律令维六年四月乙已皇帝使御史大夫汤庙立子闳为齐王曰【云云】右齐王防【及燕王广陵王册竝已见前辞命之文】太史公曰燕齐之事无足采者然封立三王天子恭让羣臣守义文辞烂然甚可观也是以附之世家
　　叙武帝时酷吏
　　武安侯为丞相徴汤为史时荐言之天子补御史使案事治陈皇后巫蛊狱深竟党与于是上以为能稍迁至太中大夫与赵禹共定诸律令务在深文拘守职之吏已而赵禹迁为中尉徙为少府而张汤为廷尉两人交驩而兄事禹禹为人廉倨为吏以来舎毋食客公卿相造请禹禹终不报谢务在絶知友賔客之请孤立行一意而已见文法辄取亦不覆案求官属隂罪汤为人多诈舞智以御人始为小吏干没【徐广曰随势沈浮也骃案服防曰射成败也如淳曰得利为干失利为没】与长安富贾田甲鱼翁叔之属交私【徐广曰姓鱼也】及列九卿收接天下名士大夫已心内虽不合然阳浮慕之是时上方乡文学汤决大狱欲传古义乃请博士弟子治尚书春秋补廷尉史亭疑法【李竒曰亭平也】奏谳疑事必豫先为上分别其原上所是受而着谳决法廷尉絜令扬主之明奏事即谴汤应谢乡上意所便必引正监掾史贤者曰固为臣议如此上责臣臣弗用愚抵于此罪常释闻【徐广曰诏答闻也如今制曰闻矣】即奏事上善之曰臣非知为此奏乃正监掾史某为之其欲荐吏扬人之善蔽人之过如此所治即上意所欲罪予监史深刻者即上意所欲释予监史轻平者所治即豪必舞文巧诋即下户羸弱时口言虽文致法上财察【李竒曰先见上口言之欲与轻平也】于是徃徃释汤所言【李竒曰汤口所先言皆见原释】汤至于大吏内行修交通賔客饮食于故人子弟为吏及贫昆弟调护之尤厚其造请诸公不避寒暑是以汤虽文深意忌不専平然得此声誉而刻深吏多为爪牙用者依于文学之士丞相宏数称其美及治淮南衡山江都反狱皆穷根本严助及伍被上欲释之汤争曰伍被本画反谋而助亲幸出入禁闼腹心之臣乃交私诸侯如此弗诛后不可治于是上可论之其治狱所排大臣自为功多此类于是汤益尊任迁为御史大夫【徐广曰元狩二年】会浑邪等降汉大兴兵伐匈奴山东水旱贫民流徙皆仰给县官县官空虚于是承上指请造白金及五铢钱笼天下盐铁排富商大贾出告缗令鉏豪彊并兼之家舞文巧诋以辅法汤毎朝奏事语国家用日旰天子忘食丞相取充位【徐广曰时李蔡庄青翟为丞相】天下事皆决于汤百姓不安其生骚动县官所兴未获其利奸吏并侵渔于是痛绳以罪则自公卿以下至于庶人咸指汤汤尝病天子至自视病其隆贵如此
　　义纵自河内迁为南阳太守闻宁成家居南阳及纵至闗宁成侧行送迎然纵气盛弗为礼至郡遂案宁氏尽破碎其家成坐有罪及孔暴之属皆犇亡南阳吏民重足一迹而平氏朱彊杜衍杜周为纵爪牙之吏任用迁廷尉史军数出定襄定襄吏民乱败于是徙纵为定襄太守纵至掩定襄狱中重罪轻系二百余人及賔客昆弟私入相视者亦二百余人纵一切捕鞠曰为死罪解脱【汉书音义曰一切皆捕之也律诸囚徒私解脱桎梏钳赭加罪一等为人解脱与同罪纵鞠相赡饷者二百人为解脱死罪尽杀也】是日皆报杀四百余人其后郡中不寒而栗猾民佐吏为治是时赵禹张汤以深刻为九卿矣然其治尚寛辅法而行而纵以鹰击毛挚为治【徐广曰鸷鸟将击必张羽毛也】后防五铢钱白金起民为奸京师尤甚乃以纵为右内史王温舒为中尉温舒至恶其所为不先言纵纵必以气陵之败壊其功其治所诛杀甚多然取为小治奸益不胜直指始出矣吏之治以斩杀缚束为务阎奉以恶用矣
　　王温舒以治狱至廷尉史事张汤迁为御史督盗贼杀伤甚多稍迁至广平都尉择郡中豪敢任吏十余人以为爪牙皆把其隂重罪而纵使督盗贼快其意所欲得此人虽有百罪弗法即有避因其事夷之亦灭宗以其故齐赵之郊盗贼不敢近广平广平声为道不拾遗上闻迁为河内太守素居广平时皆知河内豪奸之家及徃以九月至令郡具私马五十疋为驿自河内至长安部吏如居广平时方畧捕郡中豪猾郡中豪猾相连坐千余家上书请大者至族小者至死家尽没入偿臧奏行不过二三日得可事论报至流血十余里河内皆怪其奏以为神速尽十二月郡中无声毋敢夜行野无犬吠之盗其颇不得失之旁郡国追求会春温舒顿足叹曰嗟乎今冬月益展一月足吾事矣其好杀伐行威不爱人如此天子闻之以为能迁为中尉其治复放河内徙诸名祸猾吏与从事
　　杨仆以千夫为吏河南守案举以为能迁为御史使督盗贼闗东治放尹齐以为敢摰行稍迁至主爵都尉列九卿天子以为能南越反拜为楼船将军有功封将梁侯为荀彘所缚居久之病死而温舒复为中尉为人少文居家惛惛不辩至于中尉则心开督盗贼素习闗中俗知豪恶吏豪恶吏尽复为用为方畧吏苛察盗贼恶少年投缿【徐广曰音项器名也如今之投书函中】购告言奸置伯格长【徐广曰一作落古村落字亦作格街陌屯落皆设督长也】以收司奸盗贼温舒为人讇善事有势者即无势者视之如奴有势家虽有奸如山弗犯无势者贵戚必侵辱舞文巧诋下户之猾以焄大豪其治中尉如此奸猾穷治大抵尽靡烂狱中行论无出者其爪牙吏虎而冠于是中尉部中中猾以下皆伏有势者为防声誉称治治数嵗其吏多以权富温舒击东越还议有不中意者坐小法抵罪免是时天子方欲作通天台而未有人温舒请覆中尉脱卒得数万人作上说拜为少府徙为右内史治如其故奸邪少禁坐法失官复为右辅行中尉事如故操嵗余会宛军发诏徴豪吏温舒匿其吏华成及人有变告温舒受员骑钱他奸利事罪至族自杀其时两弟及两婚家亦各自坐他罪而族光禄徐自为曰悲夫夫古有三族而王温舒罪至同时而五族乎温舒死家直累千金后数嵗尹齐亦以淮阳都尉病死家直不满五千金所诛灭淮阳甚多及死仇家欲烧其尸尸亡去归葬【徐广曰尹齐死未及敛恐怨家欲烧之尸亦飞去】自温舒等以恶为治而郡守都尉诸侯二千石欲为治者其治大抵尽放温舒而吏民益轻犯法盗贼滋起南阳有梅免白政楚有殷中杜少齐有徐勃燕赵之间有坚卢范生之属大羣至数千人擅自号攻城邑取库兵释死罪缚辱郡太守都尉杀二千石为檄告县趣具食小羣盗以百数掠卤乡里者不可胜数也于是天子始使御史中丞丞相长史督之犹弗能禁也乃使光禄大夫范昆诸部都尉及故九卿张徳等衣绣衣持节虎符发兵以兴击斩首大部或至万余级及以法诛通饮食坐连诸郡甚者数千人数嵗乃颇得其渠率散卒失亡复聚党阻山川者徃徃而羣居无可柰何于是作沈命法曰羣盗起不发觉发觉而弗捕满品者二千石以下至小吏主者皆死其后小吏畏诛虽有盗不敢发恐不能得坐诛累府府亦使其不言故盗贼寖多上下相为匿以避文法焉
　　叙武帝通西域
　　大宛之迹见自张骞张骞汉中人建元中为郎是时天子问匈奴降者皆言匈奴破月氏王以其头为饮器月氏遁逃而常怨仇匈奴无与共击之汉方欲事灭胡闻此言因欲通使道必更匈奴中乃募能使者骞以郎应募使月氏与堂邑氏故胡奴甘父俱出陇西径匈奴匈奴得之传诣单于单于留之曰月氏在吾北汉何以得徃使吾欲使越汉肯聴我乎留骞十余嵗与妻有子然骞持汉节不失居匈奴中益寛骞因与其属亡乡月氏西走数十日至大宛大宛闻汉之饶财欲通不得见骞喜问曰若欲何之骞曰为汉使月氏而为匈奴所闭道今亡唯王使人导送我诚得至反汉汉之赂遗王财物不可胜言大宛以为然遣骞为发导驿抵康居康居传致大月氏大月氏王已为胡所杀立其太子为王既臣大夏而君之地肥饶少寇志安乐又自以逺汉殊无报胡之心骞从月氏至大夏竟不能得月氏要领留嵗余还并南山欲从羌中归复为匈奴所得留嵗余单于死左谷蠡王攻其太子自立国内乱骞与胡妻及堂邑父俱亡归汉汉拜骞为太中大夫堂邑父为奉使君骞为人彊力寛大信人蛮夷爱之堂邑父故胡人善射穷急射禽兽给食初骞行时百余人去十三嵗唯二人得还骞身所至者大宛大月氏大夏康居而传闻其旁大国五六具为天子言之曰大宛在匈奴西南在汉正西去汉可万里其俗土著耕田稻麦有蒲陶酒多善马马汗血其先天马子也有城郭屋室其属邑大小七十余城众可数十万其兵弓矛骑射其北则康居西则大月氏西南则大夏东北则乌孙东则扞弥于阗于阗之西则水皆西流注西海其东水东流注盐泽盐泽潜行地下其南则河源出焉多玉石河注中国而楼兰姑师邑有城郭临盐泽盐泽去长安可五千里匈奴右方居盐泽以东至陇西长城南接羌鬲汉道焉　乌孙在大宛东北可二千里行国随畜与匈奴同俗控者数万敢战故服匈奴及盛取其羁属不肯徃朝会焉　康居在大宛西北可二千里行国与月氏大同俗控者八九万人与大宛邻国国小南羁事月氏东羁事匈奴　奄蔡在康居西北可二千里行国与康居大同俗控者十余万临大泽无崖盖乃北海云　大月氏在大宛西可二三千里居妫水北其南则大夏西则安息北则康居行国也随畜移徙与匈奴同俗控者可一二十万故时彊轻匈奴及冒顿立攻破月氏至匈奴老上单于杀月氏王以其头为饮器始月氏居敦煌祁连间及为匈奴所败乃逺去过宛西击大夏而臣之遂都妫水北为王庭其余小众不能去者保南山羌号小月氏
　　安息在大月氏西可数千里其俗土著耕田田稻麦蒲陶酒城邑如大宛其属小大数百城地方数千里最为大国临妫水有市民商贾用车及船行旁国或数千里以银为钱钱如其王面王死輙更钱效王面焉画革旁行以为书记其西则条枝北有奄蔡黎轩条枝在安息西数千里临西海暑湿耕田田稻有大鸟卵如瓮人众甚多徃徃有小君长而安息役属之以为外国国善安息长老传闻条枝有弱水西王母而未甞见
　　大夏在大宛西南二千余里妫水南其俗土著有城屋与大宛同俗无大王长徃徃城邑置小长其兵弱畏战善贾市及大月氏西徙攻败之皆臣畜大夏大夏民多可百余万其都曰蓝氏城有市贩贾诸物其东南有身毒国骞曰臣在大夏时见卭竹枝蜀布问曰安得此大夏国人曰吾贾人徃市之身毒
　　身毒在大夏东南可数千里其俗土著大与大夏同而卑湿暑热云其人民乘象以战其国临大水焉以骞度之大夏去汉万二千里居汉西南今身毒国又居大夏东南数千里有蜀物此其去蜀不逺矣今使大夏从羌中险羌人恶之少北则为匈奴所得从蜀宜径又无寇天子既闻大宛及大夏安息之属皆大国多竒物土著颇与中国同业而兵弱贵汉财物其北则大月氏康居之属兵彊可以赂遗设利朝也且诚得而以义属之则广地万里重九译致殊俗威徳徧于四海天子欣然以骞言为然乃令骞因蜀犍为发间使四道并出出駹出冉出徙出卭僰皆各行一二千里其北方闭氐筰【服防曰皆夷名汉使见闭于夷也】南方闭隽昆明昆明之属无君长善寇盗辄杀畧汉使终莫得通然闻其西可千余里有乘象国名曰滇越而蜀贾间出物者或至焉于是汉以求大夏道始通滇国初汉欲通西南夷费多道不通罢之及张骞言可以通大夏乃复事西南夷骞以校尉从大将军击匈奴知水草处军得以不乏乃封骞为博望侯是嵗元朔六年也其明年骞为卫尉与李将军俱出右北平击匈奴匈奴围李将军军失亡多而骞后期当斩赎为庶人是嵗汉遣骠骑破匈奴西城杀数万人至祁连山其明年浑邪王率其民降汉而金城河西西并南山至盐泽空无匈奴匈奴时有者到而希矣其后二年汉击走单于于幕北是后天子数问骞大夏之属骞既失侯因言曰臣居匈奴中闻乌孙王号昆莫昆莫之父匈奴西边小国也匈奴攻杀其父而昆莫生弃于野乌嗛肉翔其旁狼徃乳之单于怪以为神而收长之及壮使将兵数有功单于复以其父之民与昆莫令长守于西城昆莫收养其民攻旁小邑控数万习攻战单于死昆莫乃率其众逺徙中立不肯朝会匈奴匈奴遣竒兵击不胜以为神而逺之因羁属之不大攻今单于新困于汉而故浑邪地空无人蛮夷俗贪汉财物今诚以此时而厚币赂乌孙招以益东居故浑邪之地与汉结昆弟其势宜聴聴则是断匈奴右臂也既连乌孙自其西大夏之属皆可招来而为外臣天子以为然拜骞为中郎将将三百人马各二匹牛羊以万数赍金币帛直数千巨万多持节副使道可使使遣之他旁国骞既至乌孙乌孙王昆莫见汉使如单于礼骞大慙知蛮夷贪乃曰天子致赐王不拜则还赐昆莫起拜其他如故骞谕使指曰乌孙能东居浑邪地则汉遣公主为昆莫夫人乌孙国分王老而逺汉未知其大小素服属匈奴日久矣且又近之其大臣皆畏胡不欲移徙王不能専制骞不得其要领昆莫有十余子其中子曰大禄彊善将众将众别居万余骑大禄兄为太子太子有子曰岑陬而太子蚤死临死谓其父昆莫曰必以岑陬为太子无令他人代之昆莫哀而许之卒以岑陬为太子大禄怒其不得代太子也乃收其诸昆弟将其众畔谋攻岑陬及昆莫昆莫老常恐大禄杀岑陬予岑陬万余骑别居而昆莫有万余骑自备国众分为三而其大总取羁属昆莫昆莫亦以此不敢専约于骞骞因分遣副使使大宛康居大月氏大夏安息身毒于阗扞弥及诸旁国乌孙发导译送骞还骞与乌孙遣使数十人马数十匹报谢因令窥汉知其广大骞还到拜为大行列为九卿嵗余卒乌孙使既见汉人众富厚归报其国其国乃益重汉其后嵗余骞所遣使通大夏之属者皆颇与其人俱来于是西北国始通于汉矣然张骞凿空其后使徃者皆称博望侯以为质于外国【如淳曰质诚信也博望侯有诚信故后使称其意以喻外国李竒曰质信也】外国由此信之自博望侯骞死后匈奴闻汉通乌孙怒欲击之及汉使乌孙若【徐广曰汉书作及若意义亦及也】出其南抵大宛大月氏相属乌孙乃恐使使献马愿得尚汉女翁主为昆弟天子问羣臣计议皆曰必先纳聘然后乃遣女初天子发书易【汉书音义曰发易书以卜】云神马当从西北来得乌孙马好名曰天马及得大宛汗血马益壮更名乌孙马曰西极名大宛马曰天马云而汉始筑令居以西【徐广曰属金城】初置酒泉郡以通西北国因益发使抵安息奄蔡黎轩条枝身毒国而天子好宛马使者相望于道诸使外国一辈大者数百少者百余人人所赍操大放博望侯时其后益习而衰少焉汉率一嵗中使多者十余少者五六辈逺者八九嵗近者数嵗而反是时汉既灭越而蜀西南夷皆震请吏入朝于是置益州越隽防牱沈黎汶山郡欲地接以前通大夏【李竒曰欲地界相接至大夏】乃遣使栢始昌吕越人等嵗十余辈出此初郡抵大夏皆复闭昆明为所杀夺币财终莫能通至大夏焉于是汉发三辅罪人因巴蜀士数万人遣两将军郭昌卫广等徃击昆明之遮汉使者【徐广曰元封二年】斩首虏数万人而去其后遣使昆明复为寇竟莫能得通而北道酒泉抵大夏使者既多而外国益厌汉币不贵其物自博望侯开外国道以尊贵其后从吏卒皆争上书言外国竒怪利害求使天子为其絶逺非人所乐徃聴其言予节募吏民毋问所从来为具备人众遣之以广其道来还不能毋侵盗币物及使失指天子为其习之辄覆案致重罪以激怒令赎复求使使端无穷而轻犯法其吏卒亦辄复盛推外国所有言大者予节言小者为副故妄言无行之徒皆争效之其使皆贫人子私县官赍物欲贱市以私其利外国外国亦厌汉使人人有轻重【服防曰汉使言于外国人人轻重不实如淳曰外国人人自言数为汉使所侵易】度汉兵逺不能至而禁其食物以苦汉使汉使乏絶积怨至相攻击而楼兰姑师小国耳【徐广曰即车师】当空道攻刼汉使王恢等尤甚而匈奴竒兵时时遮撃使西国者使者争徧言外国灾害皆有城邑兵弱易击于是天子以故遣从骠侯破奴将属国骑及郡兵数万至匈河水欲以击胡胡皆去其明年击姑师破奴与轻骑七百余先至虏楼兰王遂破姑师因举兵威以困乌孙大宛之属还封破奴为浞野侯【徐广曰元封二年】王恢数使为楼兰所苦言天子天子发兵令恢佐破奴击破之封恢为浩侯【徐广曰捕得车师王元封四年封浩侯】于是酒泉列亭鄣至玉门矣【韦昭曰玉门闗在龙勒界】乌孙以千匹马聘汉女汉遣宗室女江都翁主【汉书曰江都王建女】徃妻乌孙乌孙王昆莫以为右夫人匈奴亦遣女妻昆莫昆莫以为左夫人昆莫曰我老乃令其孙岑娶妻翁主乌孙多马其富人至有四五千匹马初汉使至安息安息王令将二万骑迎于东界东界去王都数千里行比至过数十城人民相属甚多汉使还而后发使随汉使来观汉广大以大鸟卵及黎轩善人献于汉及宛西小国驩潜大益宛东姑师扞罙苏薤之属皆随汉使献见天子天子大恱而汉使穷河源河源出于寘其山多玉石采来【賛曰汉使采取将持来至汉】天子案古图书名河所出山曰昆仑云是时上方数巡狩海上乃悉从外国客大都多人则过之散财帛以赏赐厚具以饶给之以览示汉富厚焉于是大觳抵出竒戯诸怪物多聚观者行赏赐酒池肉林令外国客徧观名仓库府藏之积见汉之广大倾骇之及加其者之工而觳抵竒戯嵗増变甚盛益兴自此始西北外国使更来更去宛以西皆自以逺尚骄恣晏然未可诎以礼羁縻而使也自乌孙以西至安息以近匈奴匈奴困月氏也匈奴使持单于一信则国国传送食不敢苦留及至汉使非出币不得食不市畜不得骑用所以然者逺汉而汉多财物故必市乃得所欲然以畏匈奴于汉使焉宛左右以蒲陶为酒富人藏酒至万余石久者数十嵗不败俗嗜酒马嗜苜蓿汉使取其实来于是天子始种苜蓿蒲陶肥饶地及天马多外国使来众则离宫别观旁尽种蒲陶苜蓿极望自大宛以西至安息国虽颇异言然大同俗相知言其人皆深眼多须善市贾争分铢俗贵女子女子所言而丈夫乃决正其地皆无丝漆不知铸钱器及汉使亡卒降教铸作他兵器得汉黄白金辄以为器不用为币而汉使者徃既多其少从率多进熟于天子【汉书音义曰进熟美语如成熟者】言曰宛有善马在贰师城匿不肯与汉使天子既好宛马闻之甘心使壮士车令等持千金及金马以请宛王贰师城善马宛国饶汉物相与谋曰汉去我逺而盐水中数败【服防曰水名道从外水中如淳曰道絶逺无谷草】出其北有胡寇出其南乏水草又且徃徃而絶邑乏食者多汉使数百人为辈来而常乏食死者过半是安能致大军乎无柰我何且贰师马宛寳马也遂不肯予汉使汉使怒妄言【如淳曰骂詈】椎金马而去宛贵人怒曰汉使至轻我遣汉使去令其东边郁成遮攻杀汉使取其财物于是天子大怒诸尝使宛姚定汉等言宛兵弱诚以汉兵不过三千人彊弩射之即尽虏破宛矣天子已尝使浞野侯攻楼兰以七百骑先至虏其王以定汉等言为然而欲侯宠姬李氏拜李广利为贰师将军发属国六千骑及郡国恶少年数万人以徃伐宛期至贰师城取善马故号贰师将军赵始成为军正故浩侯王恢使导军而李哆为校尉制军事是嵗太初元年也而闗东蝗大起蜚西至敦煌贰师将军军既西过盐水当道小国恐各坚城守不肯给食攻之不能下下者得食不下者数日则去比至郁成士至者不过数千皆饥罢攻郁成郁成大破之所杀伤甚众贰师将军与哆始成等计至郁成尚不能举况至其王都乎引兵而还徃来二嵗还至敦煌士不过什一二使使上书言道逺多乏食且士卒不患战患饥人少不足以拔宛愿且罢兵益发而复徃天子闻之大怒而使使遮玉门曰军有敢入者辄斩之贰师恐因留敦煌其夏汉亡浞野之兵二万余于匈奴【徐广曰太初二年赵破奴为浚稽将军二万骑击匈奴不还也】公卿及议者皆愿罢击宛军専力攻胡天子已业诛宛宛小国而不能下则大夏之属轻汉而宛善马絶不来乌孙仑头易苦汉使矣【晋灼曰易轻也】为外国笑乃案言伐宛尤不便者邓光等赦囚徒材官益发恶少年及边骑嵗余而出敦煌者六万人负私从者不与牛十万马三万余匹驴骡槖駞以万数多赍粮兵弩甚设天下骚动传相奉伐宛凡五十余校尉宛王城中无井皆汲城外流水于是乃遣水工徙其城下水空以空其城【徐广曰空一作亢盖以水荡败其城邑言空者令城中渇乏】益发戍甲卒十八万酒泉张掖北置居延休屠以卫酒泉【如淳曰立二县以卫边也或曰置二部都尉以卫酒泉】而发天下七科适及载糒给贰师转车人徒相连属至敦煌而拜习马者二人为执驱校尉备破宛择取其善马云于是贰师后复行兵多而所至小国莫不迎出食给军至仑头仑头不下攻数日屠之自此而西平行至宛城汉兵到者三万人宛兵迎击汉兵汉兵射败之宛走入葆乘其城贰师兵欲行攻郁成恐留行而令宛益生诈乃先至宛决其水源移之则宛固已忧困围其城攻之四十余日其外城壊虏宛贵人勇将煎靡宛大恐走入中城宛贵人相与谋曰汉所为攻宛以王母寡匿善马而杀汉使今杀王母寡而出善马汉兵宜解即不解乃力战而死未晚也宛贵人皆以为然共杀其王母寡持其头遣贵人使贰师约曰汉毋攻我我尽出善马恣所取而给汉军食即不聴我尽杀善马而康居之援且至至我居内而康居居外与汉军战汉军熟计之何从是时康居视汉兵汉兵尚盛不敢进贰师与赵始成李哆等计闻宛城中新得秦人知穿井而其内食尚多所为来诛首恶者母寡母寡头已至如此而不许解兵则坚守而康居汉罢而来救宛破汉军必矣军吏皆以为然许宛之约宛乃出其善马令汉自择之而多出食食给汉军汉军取其善马数十匹中马以下牝牡三千余匹而立宛贵人之故待遇汉使善者名昧蔡以为宛王与盟而罢兵终不得入中城乃罢而引归初贰师起敦煌西以为人多道上国不能食乃分为数军从南北道校尉王申生故鸿胪壶充国等千余人别到郁成郁成城守不肯给食其军王申生去大军二百里侦而轻之责郁成郁成食不肯出窥知申生军少晨用三千人攻杀申生等军破数人脱亡走贰师贰师令搜粟都尉上官桀徃攻破郁成郁成王亡走康居桀追至康居康居闻汉已破宛乃出郁成王予桀桀令四骑士缚守诣大将军四人相谓曰郁成王汉国所毒今生将去卒失大事欲杀莫敢先击上邽骑士赵弟最少拔劒击之斩郁成王赍头弟桀等逐及大将军初贰师后行天子使使告乌孙大发兵并力击宛乌孙发二千骑徃持两端不肯前贰师将军之东诸所过小国闻宛破皆使其子弟从军入献见天子因以为质焉贰师之伐宛也而军正赵始成力战功最多及上官桀敢深入李哆为谋计军入玉门者万余人军马千余匹贰师后行军非乏食战死不能多而将吏贪多不爱士卒侵牟之以此物故众天子为万里而伐宛不録过封广利为海西侯又封身斩郁成王者骑士赵弟为新畤侯军正赵始成为光禄大夫上官桀为少府李哆为上党太守军官吏为九卿者三人诸侯相郡守二千石者百余人千石以下千余人奋行者官过其望以适过行者皆绌其劳士卒赐直四万金伐宛再反凡四嵗而得罢焉汉已伐宛立昧蔡为宛王而去嵗余宛贵人以为昧蔡善谀使我国遇屠乃相与杀昧蔡立母寡昆弟曰蝉封为宛王而遣其子入质于汉汉因使使赂赐以镇抚之而汉发使十余辈至宛西诸外国求竒物因风览以伐宛之威徳而敦煌置酒泉都尉西至盐水徃徃有亭而仑头有田卒数百人因置使者防田积粟以给使外国者
　　叙窦灌田蚡之争
　　灌夫家居虽富然失势卿相侍中賔客益衰及魏其侯失势亦欲倚灌夫引绳排根生平慕之后弃之者【苏林曰二人相倚引绳直之意排根賔客去之者不与交通也孟康曰根括引绳以持弹】灌夫亦倚魏其而通列侯宗室为名髙两人相为引重【张晏曰相荐达为声势】其防如父子然相得驩甚无厌恨相知晚也灌夫有服过丞相丞相从容曰吾欲与仲孺过魏其侯【汉书曰灌夫字仲孺】会仲孺有服灌夫曰将军乃肯幸临况魏其侯夫安敢以服为解请语魏其侯帐具将军旦日蚤临武安许诺灌夫具语魏其侯如所谓武安侯魏其与其夫人益市牛酒夜洒埽早帐具至旦平明令门下伺至日中丞相不来魏其谓灌夫曰丞相岂忘之防灌夫不怿曰夫以服请不宜乃驾自徃迎丞相丞相特前戯许灌夫殊无意徃及夫至门丞相尚卧于是夫入见曰将军昨日幸许过魏其魏其夫妻治具自旦至今未敢尝食武安鄂谢曰吾昨日醉忽忘与仲孺言乃驾徃又徐行灌夫愈益怒及饮酒酣夫起舞属丞相丞相不起夫从坐上语侵之魏其乃扶灌夫去谢丞相丞相卒饮至夜极驩而去丞相尝使籍福请魏其城南田魏其失望曰老仆虽弃将军虽贵宁可以势夺乎不许灌夫闻怒骂籍福籍福恶两人有郄乃谩自好谢丞相曰魏其老且死易忍且待之已而武安闻魏其灌夫实怒不予田亦怒曰魏其子尝杀人蚡活之蚡事魏其无所不可何爱数顷田且灌夫何与也吾不敢复求田武安由此大怒灌夫魏其元光四年春【徐广曰疑此当是三年也其说在后】丞相言灌夫家在頴川横甚民苦之请案上曰此丞相事何请灌夫亦持丞相隂事为奸利受淮南王金与语言賔客居间遂止俱解夏丞相取燕王女为夫人有太后诏召列侯宗室皆徃贺魏其侯过灌夫欲与俱夫谢曰夫数以酒失得过丞相丞相今者又与夫有郄魏其曰事已解彊与俱饮酒酣武安起为夀坐皆避席伏已魏其侯为夀独故人避席耳余半膝席灌夫不恱起行酒至武安武安膝席曰不能满觞夫怒因嘻笑曰将军贵人也属之【徐广曰属一作毕】时武安不肯行酒次至临汝侯【徐广曰灌婴孙名贤也】临汝侯方与程不识耳语又不避席夫无所发怒乃骂临汝侯曰生平毁程不识不直一钱今日长者为夀乃效女儿呫嗫耳语【韦昭曰呫嗫附耳小语声】武安谓灌夫曰程李俱东西宫卫尉【汉书音义曰李广为东宫程不识为西宫】今众辱程将军仲孺独不为李将军地乎【如淳曰李将军李广也独今人言为除地也】灌夫曰今日斩头防胷何知程李乎坐乃起更衣稍稍去魏其侯去麾灌夫出武安遂怒曰此吾骄灌夫罪乃令骑留灌夫灌夫欲出不得籍福起为谢案灌夫项令谢夫愈怒不肯谢武安乃麾骑缚夫置传舎召长史曰今日召宗室有诏劾灌夫骂坐不敬系居室遂案其前事遣吏分曹逐捕诸灌氏支属皆得弃市罪魏其侯大媿为资使賔客请莫能解武安吏皆为耳目诸灌氏皆亡匿夫系遂不得告言武安隂事魏其锐身为救灌夫夫人谏魏其曰灌将军得罪丞相与太后家忤宁可救邪魏其侯曰侯自我得之自我捐之无所恨且终不令灌仲孺独死婴独生乃匿其家窃出上书立召入具言灌夫醉饱事不足诛上然之赐魏其食曰东朝廷辩之魏其之东朝盛推灌夫之善言其醉饱得过乃丞相以他事诬罪之武安又盛毁灌夫所为横恣罪逆不道魏其度无可柰何因言丞相短武安曰天下幸而安乐无事蚡得为肺腑所好音乐狗马田宅蚡所爱倡优巧匠之属不如魏其灌夫日夜招聚天下豪杰壮士与论议腹诽而心谤不仰视天而俯画地辟倪两宫间【徐广曰辟音芳细反倪音谊】幸天下有变而欲有大功臣乃不如魏其等所为于是上问朝臣两人孰是御史大夫韩安国曰魏其言灌夫父死事身荷防驰入不测之吴军身被数十创名冠三军此天下壮士非有大恶争杯酒不足引他过以诛也魏其言是也丞相亦言灌夫通奸猾侵细民家累巨万横恣颍川陵轹宗室侵犯骨肉此所谓枝大于本胫大于股不折必披丞相言亦是唯明主裁之主爵都尉汲黯是魏其内史郑当时是魏其后不敢坚对余皆莫敢对上怒内史曰公平生数言魏其武安长短今日廷论局趣效辕下驹吾并斩若属矣即罢起入上食太后太后亦已使人伺具以告太后太后怒不食曰今我在也而人皆借吾弟令我百嵗后皆鱼肉之矣且帝宁能为石人邪此特帝在即録録设百嵗后是属宁有可信者乎上谢曰俱宗室外家故廷辩之不然此一狱吏所决耳是时郎中令石建为上分别言两人事武安已罢朝出止车门召韩御史大夫载怒曰与长孺共一老秃翁何为首防两端【汉书音义曰秃老公言婴无官位扳援也首防一前一郤也】韩御史良久谓丞相曰君何不自喜夫魏其毁君君当免冠解印绶归曰臣以肺腑幸得待罪固非其任魏其言皆是如此上必多君有让不废君魏其必内愧杜门齚舌自杀今人毁君君亦毁之譬如贾竖女子争言何其无大体也武安谢罪曰争时急不知出此于是上使御史薄责魏其所言灌夫颇不讐欺谩劾系都司空孝景时魏其常受遗诏曰事有不便以便宜论上及系灌夫罪至族事日急诸公莫敢复明言于上魏其乃使昆弟子上书言之幸得复召见书奏上而案尚书大行无遗诏诏书独藏魏其家家丞封【汉书音义曰以家臣印封遗诏】乃劾魏其矫先帝诏罪当弃市五年十月悉论灌夫及家属魏其良久乃闻闻即恚病痱不食欲死或闻上无意杀魏其复食治病议定不死矣乃有蜚语为恶言闻上【张晏曰蚡伪作飞杨诽谤之语】故以十二月晦【徐广曰疑非十二月也骃案张晏曰月晦者春垂至也】论弃市渭城其春武安侯病専呼服谢罪【汉书音义曰言蚡号呼谢服罪也】使巫视鬼者视之见魏其灌夫共守欲杀之竟死




　　文章正宗巻十八
　　钦定四库全书
　　文章正宗巻十九　　　　宋　真徳秀　编叙事
　　叙汉王筑坛拜信
　　韩信传信数与萧何语何竒之至南郑诸将道亡者数十人信度何等已数言上不我用即亡何闻信亡不及以闻自追之人有言上曰丞相何亡上怒如失左右手居一二日何来谒上且怒且喜骂何曰若亡何也何曰臣非敢亡追亡者耳上曰所追者谁也曰韩信上复骂曰诸将亡者以十数公无所追追信诈也何曰诸将易得至如信国士无双王必欲长王汉中无所事信必欲争天下非信无可与计事者顾王防安决王曰吾亦欲东耳安能郁郁久居此乎何曰王计必东能用信信即留不能用信信终亡耳王曰吾为公以为将何曰虽为将信不留王曰以为大将何曰幸甚于是王欲召信拜之何曰王素嫚无礼今拜大将如召小儿此乃信所以去也王必欲拜之择日斋戒设坛塲具礼乃可王许之诸将皆喜人人各自以为得大将至拜乃韩信也一军皆惊信已拜上坐王曰丞相数言将军将军何以教寡人计防信谢因问王曰今东乡争权天下岂非项王邪上曰然信曰大王自料勇悍仁彊孰与项王汉王黙然良久曰弗如也信再拜贺曰唯信亦以为大王弗如也然臣甞事项王请言项王为人也项王意乌猝嗟千人皆废【晋灼曰意乌恚怒声也师古曰猝嗟暴猝嗟叹也】然不能任属贤将此特匹夫之勇也项王见人恭谨言语姁姁【师古曰姁姁和好貌也音许于反】人有疾病涕泣分食饮至使人有功当封爵刻印刓忍不能予【苏林曰刓音刓角之刓刓与搏同手弄角讹不忍授也】此所谓妇人之仁也项王虽霸天下而臣诸侯不居闗东而都彭城又背义帝约而以亲爱王诸侯不平诸候之见项王逐义帝江南亦皆归逐其主自王善地项王所过亡不残灭多怨百姓百姓不附特刼于威彊服耳名虽为霸实失天下心故曰其彊易弱今大王诚能反其道任天下武勇何不诛以天下城邑封功臣何不服以义兵从思东归之士何不散且三秦王为秦将将秦子弟数嵗而所杀亡不可胜计又欺其众降诸侯至新安项王诈阬秦降卒二十余万人惟独邯欣翳脱秦父兄怨此三人痛入骨髓今楚彊以威王此三人秦民莫爱也大王之入武闗秋毫亡所害除秦苛法与民约法三章耳秦民亡不欲得大王王秦者于诸侯之约大王当王闗中闗中民户知之王失职之蜀民亡不恨者今王举而东三秦可传檄而定也于是汉王大喜自以为得信晚遂聴信计部署诸将所击【师古曰部分而署置之】汉王举兵东出陈仓定三秦
　　叙韩信破赵
　　赵王成安君陈余闻汉且袭之聚兵井陉口号称二十万广武君李左车说成安君曰闻汉将韩信涉西河虏魏王禽夏说新喋血阏与【师古曰喋音牒】今乃辅以张耳议欲以下赵此乘胜而去国逺鬬其锋不可当臣闻千里餽粮士有饥色【师古曰言难继也餽字与馈同】樵苏后爨师不宿饱【师古曰樵取薪也苏取草也】今井陉之道车不得方轨骑不得成列【师古曰方轨谓并行也列行列】行数百里其势粮食必在后愿足下假臣竒兵三万人从间路絶其辎重【师古曰间路防路也】足下深沟髙垒勿与战彼前不得鬭退不得还吾竒兵絶其后野无所掠卤不至十日两将之头可致戯下【师古曰戯读曰麾】愿君留意臣之计必不为二子所禽矣成安君儒者常称义兵不用诈谋竒计谓曰吾闻兵法什则围之倍则战今韩信兵号数万其实不能千里袭我亦以罢矣今如此避弗击后有大者何以距之诸侯谓吾怯而轻来伐我不听广武君防信使间人窥之知其不用【师古曰间人微伺之也】还报则大喜乃敢引兵遂下未至井陉口三十里止舎【师古曰舎息也】夜半传发选轻骑二千人【孟康曰传令军中使发也】人持一赤帜【师古曰帜旌旗之属】从间道萆山而望赵军【如淳曰萆音蔽依山自覆蔽也师古曰蔽隠于山间使敌不见】戒曰赵见我走必空壁逐我若疾入拔赵帜立汉帜【师古曰若汝也】令其禆将传餐【服防曰立驻传餐食也如淳曰小饭曰餐破赵后乃当共饱食也】曰今日破赵会食诸将皆呒然阳应曰诺【孟康曰呒音无不精明也刘徳曰音抚师古曰刘音是也】信谓军吏曰赵已先据便地壁且彼未见大将旗鼓未肯击前行恐吾阻险而还乃使万人先行出背水陈赵兵望见大笑平旦信建大将旗鼓鼓行出井陉口赵开壁击之大战良久于是信张耳弃鼓旗走水上军【师古曰走趣也音奏】复疾战赵空壁争汉旗鼓逐信耳信耳已入水上军军皆殊死战不可败【师古曰殊絶也谓决意必死】信所出竒兵二千骑者赵空壁逐利即驰入赵壁皆拔赵旗帜立汉赤帜二千赵军已不能得信耳等欲还归壁壁皆汉赤帜大惊以汉为皆已破赵王将矣遂乱遁走赵将虽斩之弗能禁于是汉兵夹击破虏赵军斩成安君泜水上
　　叙留侯致四皓
　　上欲废太子立戚夫人子赵王如意大臣多争未能得坚决也吕后恐不知所为或谓吕后曰留侯善画计上信用之吕后乃使建成侯吕泽刼良曰君常为上谋臣今上日欲易太子君安得髙枕而卧良曰始上数在急困之中幸用臣防今天下安定以爱欲易太子骨肉之间虽臣等百人何益吕泽彊要曰为我画计良曰此难以口舌争也顾上有所不能致者四人【师古曰顾念也四人谓园公绮里季夏黄公甪里先生所谓商山四皓也】四人年老矣皆以上嫚娒士故逃匿山中义不为汉臣然上髙此四人今公诚能毋爱金玉璧帛令太子为书卑辞安车因使辩士固请宜来来以为客时从入朝令上见之则一助也于是吕后令吕泽使人奉太子书卑辞厚礼迎此四人四人至客建成侯所汉十一年黥布反上疾欲使太子徃击之四人相谓曰凡来者将以存太子太子将兵事危矣乃说建成侯曰太子将兵有功则位不益无功则从此受祸且太子所与俱诸将皆与上定天下枭将也今乃使太子将之此无异使羊将狼皆不肯为用其无功必矣臣闻母爱者子抱今戚夫人日夜侍御赵王常居前上曰终不使不肖子居爱子上明其代太子位必矣君何不急请吕后乘间为上泣言黥布天下猛将善用兵今诸将皆陛下故等夷乃令太子将此属莫肯为用且布闻之鼓行而西耳上虽疾彊载辎车卧而防之诸将不敢不尽力上虽苦彊为妻子计于是吕泽夜见吕后吕后乘间为上泣而言如四人意上曰吾惟之竖子固不足遣乃公自行耳于是上自将而东羣臣居守皆送至霸上良疾彊起至曲邮见上曰臣宜从疾甚楚人剽疾愿上慎毋与楚争锋因说上令太子为将军监闗中兵上谓子房虽疾彊卧傅太子是时叔孙通已为太傅良行少傅事汉十二年上从破布归疾益甚愈欲易太子良谏不聴因疾不视事叔孙太傅称说引古以死争太子上阳许之犹欲易之及宴置酒太子侍四人者从太子年皆八十有余须眉皓白衣冠甚伟上怪问曰何为者四人前对各言其姓名上乃惊曰吾求公避逃我今公何自从吾儿防乎四人曰陛下轻士善骂臣等义不辱故恐而亡匿今闻太子仁孝恭敬爱士天下莫不延颈愿为太子死者故臣等来上曰烦公幸卒调护太子四人为夀已毕趋去上目送之【师古曰以目瞻之讫其出也】召戚夫人指示曰【师古曰视读曰示】我欲易之彼四人为之辅羽翼已成难动矣吕氏真乃主矣【师古曰乃故也】戚夫人涕泣上曰为我楚舞吾为若楚歌【师古曰若亦汝也】歌曰鸿鹄髙飞一举千里羽翼以就横絶四海横絶四海又可奈何虽有矰缴尚安所施【师古曰缴弋射也其矢为矰】歌数阕【师古曰曲终为阕】戚夫人歔欷流涕上起去罢酒竟不易太子者良本招此四人之力也
　　叙周勃战功
　　髙祖为沛公初起勃以中涓从攻胡陵下方与【师古曰音房豫】方与反与战却敌攻丰击秦军砀东还军留及萧复攻砀破之下下邑先登赐爵五大夫攻兰虞取之击章邯车骑殿【师古曰殿之言填也谓镇军后以扞敌勃击破章邯之殿兵也】畧定魏地攻辕戚东緍以徃至栗【师古曰緍音昏】取之攻齧桑先登击秦军阿下破之追至濮阳下蕲城攻都闗定陶袭取宛朐得单父令【师古曰音善甫】夜袭取临济攻夀张以前至巻破李由雍邱下攻开封先至城下为多【文颍曰勃士卒至者多也如淳曰周礼战功曰多师古曰多谓功多也】后章邯破项梁沛公与项羽引兵东如砀自初起沛还至砀一嵗二月楚懐王封沛公号武安侯为砀郡长沛公拜勃为襄贲令【师古曰贲音肥】从沛公定魏地攻东郡尉于成武破之攻长社先登攻颍阳缑氏絶河津击赵贲军尸北【师古曰贲音奔尸即尸乡】南攻南阳守齮破武闗峣闗攻秦军于蓝田至咸阳灭秦项羽至以沛公为汉王汉王赐勃爵为威武侯从入汉中拜为将军还定三秦赐食邑懐徳攻槐里好畤最【如淳曰于将率之中功为最也】北击赵贲内史保于咸阳最北救漆【师古曰漆扶风县】击章平姚卭军西定汧【师古曰汧亦扶风县音口肩反】还下郿颍阳【师古曰郿即岐州郿县也颍阳在栎阳东北郿音媚】围章邯废邱破之西击益已军破之【如淳曰章邯将也】攻上邽【师古曰邽音圭】东守峣闗击项籍攻曲遇最【师古曰曲音邱禹反遇音颙】还守敖仓追籍籍已死因东定楚地泗水东海郡凡得二十二县还守雒阳栎阳赐与颍隂侯共食钟离以将军从髙祖击燕王臧荼破之易下所将卒当驰道为多【师古曰当髙祖所行之前】赐爵列侯剖符世世不絶食绛八千二百八十户以将军从髙祖击韩王信于代降下霍人以前至武泉【孟康曰县属云中也】击胡骑破之武泉北转攻韩信军铜鞮破之还降大原六城击韩信胡骑晋阳下破之下晋阳后击韩信军于硰石【应劭曰硰音沙孟康曰地名也】破之追北八十里还攻楼烦三城因击胡骑平城下所将卒当驰道为多勃迁为太尉击陈豨屠马邑所将卒斩豨将军乗马降【师古曰姓乗马名降也】转击韩信陈豨赵利军于楼烦破之得豨将宋最鴈门守圂【师古曰圂者鴈门守之名音下顿反】因转攻得云中守遫丞相箕肄将军博【师古曰遫古速字也】定鴈门郡十七县云中郡十二县因复击豨灵邱破之斩豨丞相程纵将军陈武都尉髙肄定代郡九县燕王卢绾反勃以相国代樊哙将击下蓟【师古曰即幽州蓟县也】得绾大将抵丞相偃守陉【张晏曰卢绾郡守陉其名也】太尉弱御史大夫施屠浑都【师古曰姓施屠名浑都浑音胡昆反】破绾军上兰后击绾军沮阳【服防曰沮音阻师古曰县名属上谷】追至长城定上谷十二县右北平十六县辽东二十九县渔阳二十二县最从髙帝得相国一人【师古曰最者凡也总言其攻战克获之数】丞相二人将军二千石各三人别破军二下城三定郡五县七十九得丞相大将各一人勃为人木彊敦厚【师古曰木谓质朴彊音其两反】髙帝以为可属大事
　　叙樊哙战功
　　汉王赐哙爵为列侯号临武侯迁为郎中从入汉中还定三秦别击西丞白水北【师古曰西谓陇西郡西县也白水水名经西县东南流而过言击西县之丞于白水之北】拥轻车骑雍南破之从攻雍斄丞先登击章平军好畤攻城先登防阵斩县令丞各一人首十一级虏二十人迁为郎中骑将从击秦车骑壤东【师古曰地名也】却敌迁为将军攻赵贲下郿槐里栁中咸阳【师古曰栁中即细栁地也】灌废邱最【李竒曰以水灌废邱也】至栎阳赐食邑杜之樊乡【师古曰杜县之乡也今曰樊川】从攻项籍屠煑枣击破王武程处军于外黄攻邹鲁瑕邱薛项羽败汉王于彭城尽复取鲁梁地哙还至荥阳益食平隂二千户以将军守广武一嵗项羽引东从髙祖击项籍下阳夏虏楚周将军卒四千人【师古曰周殷】围项籍陈大破之【师古曰于陈县围之】屠胡陵项籍死汉王即皇帝位以哙有功益食邑八百户其秋燕王臧荼反哙从攻虏荼定燕地楚王韩信反哙从至陈取信定楚更赐爵列侯与剖符世世勿絶食舞阳号为舞阳侯除前所食以将军从攻反者韩王信于代自霍人以徃至云中与绛侯等共定之益食千五百户因击陈豨与曼邱臣军战襄国破柏人先登降之定清河常山凡二十七县残东垣【臣瓉曰残谓多所杀伤也】迁为左丞相破得綦母卭尹潘军于无终广昌【师古曰姓綦母名卭也】破豨别将胡人王黄军代南因击韩信军参合军所将卒斩韩信击豨胡骑横谷斩将军赵既虏代丞相冯梁守孙奋大将王黄将军大将一人大仆解福等十人与诸将共定代乡邑七十三后燕王卢绾反哙与相国击绾破其丞相抵蓟南【师古曰抵至也】定燕县十八乡邑五十一益食千三百户定食舞阳五千四百户从斩首百七十六级虏二百八十七人别破军七下城五定郡六县五十二得丞相一人将军十三人二千石以下至三百石十二人
　　叙郦商战功
　　陈胜起商聚少年得数千人沛公畧地六月余商以所将四千人属沛公于岐从攻长社先登赐爵封信成君从攻缑氏絶河津破秦军雒阳东从下宛穰定十七县别将攻旬闗【师古曰汉中旬水上之闗也今在洵阳县】西定汉中沛公为汉王赐商爵信成君以将军为陇西都尉别定北地郡破章邯别将于乌氏栒邑泥阳赐食邑武城六千户从击项籍军与钟离昧战受梁相国印【师古曰汉以梁相国印授之】益食四千户从击项羽二嵗攻胡陵汉王即帝位燕王臧荼反商以将军从击荼战龙脱先登陷阵破荼军易下却敌迁为右丞相赐爵列侯与剖符世世勿絶食邑涿郡五千户别定上谷因攻代受赵相国印与绛侯等定代郡鴈门得代丞相程纵守相郭同【师古曰守相谓为相而居守者】将军以下至六百石十九人还以将军将太上皇卫一嵗十月以右丞相击陈豨残东垣又从击黥布攻其前垣【师古曰谓攻其壁垒之前垣】陷两陈得以破布军更封为曲周侯食邑五千一百户除前所食凡别破军三降定郡六县七十三得丞相守相大将军各一人小将军二人二千石以下至六百石十九人
　　叙灌婴战功
　　髙祖为沛公畧地至雍邱章邯杀项梁而沛公还军于砀婴以中涓从击破东郡尉于成武及秦军于杜里疾鬭赐爵七大夫又从攻秦军亳南开封曲遇战疾力【孟康曰攻战速疾也师古曰疾急速也力强力也】赐爵执帛号宣陵君从攻阳武以西至雒阳破秦军尸北北絶河津南破南阳守齮阳城东遂定南阳郡西入武闗战于蓝田力疾至霸上赐爵执圭号昌文君沛公为汉王拜婴为郎中从入汉中十月拜为中谒者从还定三秦下栎阳降塞王还围章邯废邱未拔从东出临晋闗击降殷王定其地击项羽将龙且魏相项佗军定陶南疾战破之赐婴爵列侯号昌文侯食杜平乡【师古曰杜县之平乡】复以中谒者从降下砀以北至彭城项羽击破汉王汉王遁而西婴从还军于雍邱王武魏公申徒反【张晏曰故秦将降为公今反】从击破之攻下外黄西收军于荥阳楚骑来众汉王廼择军中可为骑将者皆推故秦骑士重泉人李必骆甲习骑兵今为校尉可为骑将汉王欲拜之必甲曰臣故秦民恐军不信臣臣愿得大王左右善骑者傅之【如淳曰傅音附犹言随从者】婴虽少然数力战廼拜婴为中大夫令李必骆甲为左右校尉将郎中骑兵击楚骑于荥阳东大破之受诏别击楚军后絶其饟道起阳武至襄邑击项羽之将项冠于鲁下破之所将卒斩左右马骑将各一人【张晏曰主右方之马左亦如之】击破柘公王武军燕西【师古曰柘县名公者柘之令也王武其人姓名也燕亦县名】所将卒斩楼烦将五人【李竒曰楼烦县名其人善骑射故名射士为楼烦】连尹一人【苏林曰楚官也】击王武别将桓婴白马下破之所将卒斩都尉一人以骑度河南送汉王到雒阳从此迎相国韩信军于邯郸还至敖仓婴迁为御史大夫三年以列侯食邑杜平乡受诏将郎中骑兵东属相国韩信击破齐军于歴下所将卒虏车骑将华毋伤【师古曰华音下化反】及将吏四十有六人降下临淄得相田光追齐相田横至嬴愽【师古曰二县名】击破其骑所将卒斩骑将一人生得骑将四人攻下嬴愽破齐将军田吸于千乘斩之东从韩信攻龙且留公于假密【师古曰留县名公留令也攻龙且及留令于假密】卒斩龙且【师古曰婴所将之卒也其下亦同】生得右司马连尹各一人楼烦将十人身生得亚将周兰【师古曰亚次也】齐地已定韩信自立为齐王使婴别将击楚将公杲于鲁北破之转南破薛郡长【师古曰长亦如郡守也】身虏骑将入攻愽阳前至下相以东南僮取虑徐【师古曰僮及取虑及徐三县名也取音趋又音秋虑音庐】度淮尽降其城邑至广陵项羽使项声薛公郯公复定淮北婴度淮击破项声郯公下邳斩薛公下下邳夀春击破楚骑平阳遂降彭城虏柱国项他降留薛沛鄼萧相【师古曰凡六县】攻苦谯【师古曰二县也】复得亚将与汉王会頥乡从击项籍军陈下破之所将卒斩楼烦将二人虏将八人赐益食邑二千五百户项籍败垓下去也婴以御史大夫将军骑别追项籍至东城破之所将卒五人共斩项籍皆赐爵列侯降左右司马各一人卒万二千人尽得其军将吏下东城歴阳度江破吴郡长吴下【师古曰吴郡长当时为吴郡长婴破之于吴下】得吴守遂定吴豫章会稽郡还定淮北凡五十二县汉王即帝位赐益婴邑三千户以车骑将军从击燕王荼明年从至陈取楚王信还剖符世世勿絶食颍隂二千五百户从击韩王信于代至马邑别降楼烦以北六县斩代左将破胡骑将于武泉北复从击信胡骑晋阳下所将卒斩胡白题将一人【服防曰胡名也】又受诏并将燕赵齐梁楚车骑击破胡骑于硰石【师古曰硰音千坐反】至平城为胡所困从击陈豨别攻豨丞相侯敞军曲逆下破之卒斩敞及特将五人【师古曰卒谓所将之卒也特独也各独为将】降曲逆卢奴上曲阳安国安平攻下东垣黥布反以车骑将军先出攻布别将于相破之斩亚将楼烦将三人又进击破布上柱国及大司马军又进破布别将肥铢婴身生得左司马一人所将卒斩其小将十人追北至淮上益食邑二千五百户布已破髙帝归定令婴食颍隂五千户除前所食邑凡从所得二千石二人别破军十六降城四十六定国一郡二县五十二得将军二人柱国相各一人二千石十人
　　叙叔孙通制礼仪
　　汉七年长乐宫成诸侯羣臣朝十月【师古曰适会七年十月而长乐宫新成也汉时尚以十月为正月故行朝嵗之礼史家追书十月】仪【师古曰欲叙其下仪法先言仪如此也】先平明谒者治礼引以次入殿门廷中陈车骑戍卒卫官设兵张旗志【师古曰志与帜同】传曰趋【师古曰传声教入者皆令趋谓疾行为敬也】殿中郎中侠陛陛数百人【师古曰侠与挟同挟其两旁毎陛皆数百人也】功臣列侯诸将军军吏以次陈西方东乡文官丞相以下陈东方西乡【师古曰乡读曰向】大行设九賔胪句传【苏林曰上传语告下为胪下告上为句也韦昭曰大行掌賔客之礼今之鸿胪也九賔则周礼九仪也谓公侯伯子男孤卿大夫士也师古曰胪音庐】于是皇帝辇出房百官执防传警【师古曰传声而唱警】引诸侯王以下至吏六百石以次奉贺自诸侯王以下莫不震恐肃敬至礼毕尽伏置法酒【师古曰法酒者犹言礼酌谓不饮之至醉】诸侍坐殿上皆伏抑首以尊卑次起上夀觞九行谒者言罢酒御史执法举不如仪者辄引去竟朝置酒无敢讙哗失礼者于是髙帝曰吾乃今日知为皇帝之贵也拜通为奉常
　　叙李陵与匈奴战
　　天汉二年贰师将三万骑出酒泉击右贤王于天山召陵欲使为贰师将辎重陵召见武台叩头自请曰臣所将屯边者皆荆楚勇士竒材劒客也力扼虎射命中愿得自当一队到兰于山南以分单于兵毋令専乡贰师军上曰将恶相属邪吾发军多毋骑予汝陵对无所事骑臣愿以少击众歩兵五千人渉单于庭上壮而许之因语彊弩都尉路博徳将兵半道迎陵军博徳故伏波将军亦羞为陵后距奏言方秋匈奴马肥未可与战臣愿留陵至春俱将酒泉张掖骑各五千人并击东西浚稽可必禽也【师古曰浚稽山名】书奏上怒疑陵悔不欲出而教博徳上书廼诏博徳吾欲予李陵骑云欲以少击众今虏入西河其引兵至西河遮钩营之道【张晏曰胡来要害道令博徳遮之师古曰走音奏】诏陵以九月发出遮虏鄣【师古曰鄣者塞上险要之处徃徃脩筑别置望之人所以自障蔽而伺敌也遮虏鄣名也】至东浚稽山南龙勒水上徘徊观虏即亡所见从浞野侯赵破奴故道抵受降城休士【师古曰抵归也受降城本公孙敖所筑休息也】因骑置以闻【师古曰骑置谓驿骑也】所与博徳言者云何【张晏曰天子疑陵教博徳上书求至春乃俱西也】具以书对陵于是将其歩卒五千人出居延北行三十日至浚稽山止营举图所过山川地形使麾下骑陈歩乐还以闻歩乐召见道陵将率得士死力上甚说拜歩乐为郎陵至浚稽山与单于相值骑可三万围陵军军居两山间以大车为营陵引士出营外为陈前行持防盾后行持弓弩【师古曰行并音胡刚反】令曰闻鼓声而纵闻金声而止虏见汉军少直前就营陵抟战攻之【如淳曰手对战也】千弩俱发应而倒虏还走上山汉军追击杀数千人单于大惊召左右地兵八万余骑攻陵陵且战且引南行数日抵山谷中连战士卒中矢伤三创者载辇两创者将车一创者持兵战陵曰吾士气少衰而鼓不起者何也军中岂有女子乎始军出时闗东羣盗妻子徙边者随军为卒妻妇大匿车中陵搜得皆劒斩之明日复战斩首三千余级引兵东南循故龙城道行四五日抵大泽葭苇中虏从上风纵火陵亦令军中纵火以自救南行至山下单于在南山上使其子将骑击陵陵军步鬬树木间复杀数千人因发连弩射单于【服防曰三十弩共一也张晏曰三十絭共一臂也师古曰张说是】单于下走是日捕得虏言单于曰此汉精兵击之不能下日夜引吾南近塞得毋有伏兵乎诸当户君长皆言【师古曰当户匈奴官名也】单于自将数万骑击汉数千人不能灭后无以复使边臣令汉益轻匈奴复力战山谷间尚四五十里得平地不能破廼还是时陵军益急匈奴骑多战一日数十合复伤杀虏二千余人虏不利欲去会陵军管敢为校尉所辱亡降匈奴具言陵军无后救射矢且尽独将军麾下及成安侯校各八百人为前行以黄与白为帜当使精骑射之即破矣成安侯者颍川人父韩千秋故济南相奋击南越战死武帝封子延年为侯以校尉随陵单于得敢大喜使骑并攻汉军疾呼曰李陵韩延年趣降遂遮道急攻陵陵居谷中虏在山上四面射矢如雨下汉军南行未至鞮汗山一日五十万矢皆尽即弃车去士尚三千余人徒斩车辐而持之【师古曰徒但也】军吏持尺刀抵山入陿谷单于遮其后乘隅下垒石【师古曰言放石以投人因山隅曲而下也垒音卢对反】士卒多死不得行昏后陵便衣独步出营止左右毋随我丈夫一取单于耳良久陵还太息曰兵败死矣军吏或曰将军威震匈奴天命不遂后求道径还归如浞野侯为虏所得后亡还天子客遇之况于将军乎陵曰公止吾不死非壮士也于是尽斩旌旗及珍寳埋地中陵叹曰复得数十矢足以脱矣今无兵复战天明坐受缚矣各鸟兽散犹有得脱归报天子者令军士人持二升糒一半氷期至遮虏鄣者相待夜半时击鼓起士鼓不鸣陵与韩延年俱上马壮士从者十余人虏骑数千追之韩延年战死陵曰无面目报陛下遂降
　　叙卫青与匈奴战
　　匈奴入右北平定襄杀畧汉千余人其明年上与诸将议曰翕侯赵信为单于画计常以为汉兵不能度幕轻留【师古曰言轻易汉军故留而不去也曰谓汉军不能轻入而久留也】今大发卒其势必得所欲是嵗元狩四年也春上令大将军青骠骑将军去病各五万骑步兵转者踵军数十万【师古曰转者谓运辎重也踵接也】而敢力战深入之士皆属去病去病始为出定襄当单于捕虏虏言单于东廼更令去病出代郡令青出定襄郎中令李广为前将军大仆公孙贺为左将军主爵赵食其为右将军平阳侯襄为后将军皆属大将军赵信为单于谋曰汉兵即度幕人马罢【师古曰罢读曰疲】匈奴可坐收虏耳【师古曰言收虏取汉军人马可不费力故言坐】廼悉逺北其辎重【师古曰送辎重逺去令处北也】皆以精兵待幕北而适直青军出塞千余里【师古曰直读曰值】见单于兵陈而待【师古曰为行陈而待】于是青令武刚车自环为营【张晏曰兵车也师古曰环绕也】而纵五千骑徃当匈奴匈奴亦从万骑会日且入【师古曰言日欲没也】而大风起沙砾击面两军不相见汉益纵左右翼绕单于【师古曰翼谓左右舒引其兵如鸟之翅翼】单于视汉兵多而士马尚彊战而匈奴不利薄莫单于遂乘六臝壮骑可数百直冒汉围西北驰去【师古曰臝者驴种马子坚忍单于自乘善走臝而壮骑随之也冒犯也】昬汉匈奴相纷挐【师古曰纷挐乱相持搏也】杀伤大当【师古曰各大相杀伤】汉军左校捕虏言单于未昬而去汉军因发轻骑夜追之青因随其后匈奴兵亦散走会明行二百余里不得单于颇捕斩首虏万余级遂至寘顔山赵信城【如淳曰赵信前降匈奴匈奴筑场居之】得匈奴积粟食军军留一日而还悉烧其城余粟以归
　　司马子长自叙
　　太史公既掌天官不治民有子曰迁迁生龙门【苏林曰禹所凿龙门也】耕牧河山之阳【师古曰河之北山之南也】年十嵗则诵古文二十而南游江淮上会稽探禹宂窥九疑【张晏曰禹巡狩至会稽而崩因葬焉上有孔穴民间云禹入此穴九疑舜墓在焉】浮沅湘【师古曰沅水出牂柯湘水出零陵二水皆入江】北渉汶泗【师古曰汶泗两水名】讲业齐鲁之都观夫子遗风乡射邹峄【师古曰邹县名也峄山名也近曲阜地也于此行乡射之礼】
　　叙武帝微行【汉书】
　　初建元三年微行始出北至池阳西至黄山【晋灼曰宫名在槐里】南猎长杨东游宜春【师古曰宜春宫也在长安城东南】微行常用饮酎已【师古曰酎酒新熟以祭宗庙也】八九月中与侍中常侍武骑及待诏陇西北地良家子能骑射者期诸殿门故有期门之号自此始微行以夜漏下十刻廼出常称平阳侯【如淳曰平阳侯曹夀尚帝姊时见尊宠故称之】旦明入山下驰射鹿豕狐手格熊罴驰鹜禾稼稻秔之地民皆号呼骂詈相聚会自言鄠杜令令徃欲谒平阳侯诸骑欲击鞭之令大怒使吏呵止猎者数骑见留乃示以乘舆物久之乃得去时夜出夕还后赍五日粮会朝长信宫上大驩乐之是后南山下乃知微行数出也然尚迫于太后未敢逺出丞相御史知指【师古曰指谓天子之意也】乃使右辅都尉徼循长杨以东【师古曰徼遮绕也循行视也戒备非常也】右内史发小民共待会所【师古曰共读曰供】后乃私置更衣【师古曰为休息易衣之处亦置宫人】从宣曲以南十二所中休更衣【师古曰宣曲宫名在昆明池西】投宿诸宫【师古曰画休更衣夜则别宿于诸宫】长杨五柞倍阳宣曲尤幸【师古曰倍阳即萯阳也其音同耳宫名在雩县也】于是上以为道逺劳苦又为百姓所患乃使太中大夫吾邱夀王与待诏能用算者二人举籍阿城以南【师古曰举计其数而为簿籍也阿城本秦阿房宫也以其墙壁崇广故俗呼为阿城】厔以东宜春以西提封顷畆及其贾直【师古曰提封亦谓提举四封之内摠计其数也贾读曰价】欲除以为上林苑属之南山【师古曰属连也】又诏中尉左右内史表属县草田欲以偿鄠杜之民吾邱夀王奏事上大说称善时东方朔在傍进諌【云云】上乃拜朔为太中大夫给事中然遂起上林苑如夀王所奏
　　叙燕盖上官之变
　　霍光与左将军桀结昬相亲光长女为桀子安妻有女年与帝相配桀因帝姊鄂邑盖主内安女后宫为倢伃【师古曰鄂邑所食邑为盖侯所尚故云盖主也】数月立为皇后父安为骠骑将军封桑乐侯光时休沐出桀輙入代光决事桀父子既尊盛而徳长公主公主内行不修近幸河间丁外人桀安欲为外人求封幸依国家故事以列侯尚公主者光不许又为外人求光禄大夫欲令得召见又不许长主大以是怨光而桀安数为外人求官爵弗能得亦慙自先帝时桀已为九卿位在光右【师古曰右上也】及父子并为将军有椒房中宫之重【师古曰椒房殿皇后居也】皇后亲安女光乃其外祖而顾専制朝事【师古曰顾犹反也】繇是与光争权【师古曰繇读与由同】燕王旦自以昭帝兄常懐怨望及御史大夫桑宏羊建造酒盐铁为国兴利伐其功欲为子弟得官亦怨恨光于是盖主上官桀安及宏羊皆与燕王旦通谋诈令人为燕王上书言光出都肄郎羽林道上称防【孟康曰都试也肄习也师古曰谓摠阅试习武备也】太官先置【师古曰供食饮之具】又引苏武前使匈奴拘留二十年不降还乃为典属国而大将军长史敞亡功为搜粟都尉【师古曰杨敞也】又擅调益莫府校尉【师古曰调选也莫府大将军府也】光専权自恣疑有非常臣旦愿归符玺入宿卫察奸臣变伺光出沐日奏之桀欲从中下其事【师古曰下谓下有司也】桑宏羊当与诸大臣共执退光书奏帝不肯下明旦光闻之止画室中不入【如淳曰近臣所止计画之室也或曰雕画之室也师古曰雕画是也】上问大将军安在左将军桀对曰以燕王告其罪故不敢入有诏召大将军光入免冠顿首谢上曰将军冠【师古曰令复着冠也】朕知是书诈也将军亡罪光曰陛下何以知之上曰将军之广明都郎属耳【师古曰之徃也广明亭名也属耳近耳也】调校尉以来未能十日燕王何以得知之且将军为非不须校尉【文頴曰帝云将军欲反不由一校尉】是时帝年十四尚书左右皆惊而上书者果亡捕之甚急桀等惧白上小事不足遂【师古曰遂犹竟也不须穷竟也】上不听后桀党与有譛光者上辄怒曰大将军忠臣先帝所属以辅朕身【师古曰属委也音之欲反】敢有毁者坐之自是桀等不敢复言乃谋令长公主置酒请光伏兵格杀之因废帝迎立燕王为天子事发觉光尽诛桀安宏羊外人宗族燕王盖主皆自杀
　　叙霍光废昌邑
　　元平元年昭帝崩亡嗣武帝六男独有广陵王胥在羣臣议所立咸持广陵王王本以行失道先帝所不用光内不自安郎有上书言周太王废太伯立王季文王舎伯邑考立武王唯在所宜【师古曰太伯者王季之兄伯邑考文王长子也】虽废长立少可也广陵王不可以承宗庙言合光意光以其书视丞相敞等【师古曰视读曰示敞即杨敞也】擢郎为九江太守即日承皇太后诏遣行大鸿胪事少府乐成宗正徳光禄大夫吉中郎将利汉迎昌邑王贺贺者武帝孙昌邑哀王子也既至即位行滛乱光忧懑【师古曰懑音满又音闷字】独以问所亲故吏大司农田延年延年曰将军为国柱石审此人不可何不建白太后更选贤而立之光曰今欲知是于古甞有此不延年曰伊尹相殷废太甲以安宗庙后世称其忠将军若能行此亦汉之伊尹也光乃引延年给事中隂与车骑将军张安世图计遂召丞相御史将军列侯中二千石大夫博士会议未央宫光曰昌邑王行昬乱恐危社稷如何羣臣皆惊鄂失色莫敢发言但唯唯而已田延年前离席按劒曰先帝属将军以幼孤寄将军以天下以将军忠贤能安刘氏也今羣下鼎沸社稷将倾且汉之传谥常为孝者以长有天下令宗庙血食也如令汉家絶祀将军虽死何面目见先帝于地下乎今日之议不得旋踵羣臣后应者臣请劒斩之光谢曰九卿责光是也天下匈匈不安光当受难【师古曰受其忧责也】于是议者皆叩头曰万姓之命在于将军唯大将军令光即与羣臣俱见白太后具陈昌邑王不可以承宗庙状皇太后乃车驾幸未央承明殿诏诸禁门毋内昌邑羣臣王入朝太后还乘辇欲归温室中黄门宦者各持门扇王入门闭昌邑羣臣不得入王曰何为大将军跪曰有皇太后诏毋内昌邑羣臣王曰徐之何乃惊人如是光使尽驱出昌邑羣臣置金马门外车骑将军安世将羽林骑收缚二百余人皆送廷尉诏狱令故昭帝侍中中臣侍守王光勅左右谨宿卫卒有物故自裁令我负天下有杀主名王尚自未知当废谓左右我故羣臣从官安得罪而大将军尽系之乎顷之有太后诏召王王闻召意恐乃曰我安得罪而召我哉太后被珠襦【如淳曰以珠饰也晋灼曰贯珠以为襦形若今革襦矣师古曰晋说是也】盛服坐武帐中侍御数百人皆持兵期门武士陛防陈列殿下【师古曰陛防谓执防以卫陛下也】羣臣以次上殿召昌邑王伏前听诏光与羣臣连名奏王尚书令读奏曰丞相臣敞【师古曰杨敞也】大司马大将军臣光车骑将军臣安世【师古曰张子孺】度辽将军臣明友【师古曰范明友】前将军臣増【师古曰韩増】后将军臣充国【师古曰赵充国】御史大夫臣谊【师古曰蔡谊】宜春侯臣谭【师古曰江防子】当涂侯臣圣【师古曰姓魏也】随桃侯臣昌乐【师古曰姓赵故苍梧王赵光子】杜侯臣屠耆堂【师古曰故胡人】太仆臣延年【师古曰杜延年】太常臣昌【师古曰蒲侯苏昌】大司农臣延年【师古曰田延年】宗正臣徳【师古曰刘向父】少府臣乐成【师古曰姓史也】廷尉臣光【师古曰李光也】执金吾臣延夀【师古曰李延夀】大鸿胪臣贤【师古曰韦贤】左冯翊臣广明【师古曰田广明】右扶风臣徳【师古曰周徳】长信少府臣嘉【师古曰不知姓】典属国臣武【师古曰苏武】京辅都尉臣广汉【师古曰赵广汉】司校尉臣辟兵【师古曰不知姓】诸吏文学光禄大夫臣迁【师古曰王迁】臣畸【师古曰宋畸】臣吉【师古曰景吉】臣赐臣管臣胜臣梁臣长幸【师古曰并不知姓也】臣夏侯胜【李竒曰同官同名故以姓别也】太中大夫臣徳【师古曰不知姓】臣卭【师古曰赵充国子也】昧死言皇太后陛下臣敞等顿首死罪天子所以永保宗庙总一海内者以慈孝礼谊赏罚为本孝昭皇帝早弃天下亡嗣臣敞等议礼曰为人后者为之子也昌邑王宜嗣后遣宗正大鸿胪光禄大夫奉节使徴昌邑王典丧服斩衰亡悲哀之心废礼谊居道上不素食使从官畧女子载衣车内所居传舎始至谒见立为皇太子常私买鸡豚以食受皇帝信玺行玺大行前就次发玺不封从官更持节引内昌邑从官驺宰官奴二百余人常与居禁闼内敖戱自之符玺取节十六朝暮临令从官更持节从为书曰皇帝问侍中君卿【师古曰昌邑之侍中名君卿也】使中御府令髙昌奉黄金千斤赐君卿取十妻大行在前殿发乐府乐器引内昌邑乐人击鼓歌吹作俳倡会下还上前殿【如淳曰下谓柩之入冢葬还不居丧位便处前殿也】击钟磬召内泰一宗庙乐人辇道牟首【臣瓉曰牟首池名也在上林苑中方在衰绖而辇防于池言无哀戚也师古曰召泰一乐人内之于辇道牟首而鼓吹歌舞也牟首瓉说是也】鼓吹歌舞悉奏众乐发长安厨三大牢具祠阁室中【如淳曰黄图北出中门有长安厨故谓之厨城门阁室阁道之有室者不知祷何滛祀也】祀已与从官饮啗驾法驾皮轩鸾旗驱驰北宫桂宫弄彘鬬虎召皇太后御小马车【师古曰小马可于果树下乘之故号果下马】使官奴骑乘游戏掖庭中与孝昭皇帝宫人防等滛乱诏掖庭令敢泄言要斩太后曰止【师古曰令且止读奏】为人臣子当悖乱如是邪【师古曰责王也悖乖也】王离席伏尚书令复读曰取诸侯王列侯二千石绶及墨绶黄绶以并佩昌邑郎官者免奴【师古曰免奴谓免放为良人者】变易节上黄旄以赤发御府金钱刀劒玉器采缯赏赐所与游戏者与从官官奴夜饮湛沔于酒诏太官上乘舆食如故食监奏未释服未可御故食复诏太官趣具无闗食监【师古曰趣读曰促闗由也】太官不敢具即使从官出买鸡豚诏殿门内以为常独夜设九賔温室延见姊夫昌邑闗内侯祖宗庙祠未举为玺书使使者持节以三太牢祠昌邑哀王园庙称嗣子皇帝【师古曰时在丧服故未祠宗庙而私祭昌邑哀王也】受玺以来二十七日使者旁午持节诏诸官署徴发凡一千一百二十七事文学光禄大夫夏侯胜等及侍中傅嘉数进谏以过失使人簿责胜缚嘉系狱荒滛迷惑失帝王礼谊乱汉制度臣敞等数进谏不变更日以益甚恐危社稷天下不安臣敞等谨与博士臣霸臣隽舎【晋灼曰隽姓舎名也下有臣虞舎故以姓别之】臣徳臣虞舎臣射臣仓议皆曰髙皇帝建功业为汉太祖孝文皇帝慈仁节俭为太宗陛下嗣孝昭皇帝后行滛辟不轨诗云借曰未知亦既抱子五辟之属莫大不孝周襄王不能事母春秋曰天王出居于郑繇不孝出之絶之于天下也宗庙重于君陛下未见命髙庙不可以承天序奉祖宗庙子万姓当废臣请有司御史大夫臣谊宗正臣徳太常臣昌与太祝以一太牢具告祠髙庙臣敞等昧死以闻太后诏曰可光令王起拜受诏王曰闻天子有争臣七人虽无道不失天下光曰皇太后诏废安得天子乃即持其手解脱其玺组奉上皇太后扶王下殿出金马门羣臣随送王西面拜曰愚戆不任汉事起就乘舆副车大将军光送至昌邑邸光谢曰王行自絶于天臣等驽怯不能杀身报徳臣宁负王不敢负社稷愿王自爱臣长不复见左右光涕泣而去
　　叙霍氏祸败之由
　　宣帝自在民间闻知霍氏尊盛日久内不能善光薨上始躬亲朝政御史大夫魏相给事中显谓禹云山女曹不务奉大将军余业【师古曰女音汝】今大夫给事中他人一间女能复自救邪后两家奴争道【师古曰谓霍氏及御史家】霍氏奴入御史府欲躢大夫门御史为叩头谢乃去人以谓霍氏【师古曰告语也】显等始知忧会魏大夫为丞相数燕见言事平恩侯与侍中金安上等径出入省中时霍山自若领尚书【师古曰自若犹言如故也】上令吏民得奏封事不闗尚书羣臣进见独徃来于是霍氏甚恶之宣帝始立立微时许妃为皇后显爱小女成君欲贵之私使乳医淳于衍行毒药杀许后因劝光内成君代立为后语在外戚传始许后暴崩吏捕诸医劾衍侍疾亡状不道下狱吏簿问急显恐事败即具以实语光光大惊欲自发举不忍犹与【师古曰犹与不决也与读曰豫】会奏上因署衍勿论【师古曰署者题其奏后也】光薨后语稍泄于是上始闻之而未察【师古曰未知其虚实】廼徙光女壻度辽将军未央卫尉平陵侯范明友为光禄勲次壻诸吏中郎将羽林监任胜出为安定太守数月复出光姊壻给事中光禄大夫张朔为蜀郡太守羣孙壻中郎将王汉为武威太守顷之复徙光长女壻长乐卫尉邓广汉为少府更以禹为大司马冠小冠亡印绶罢其右将军屯兵官属特使禹官名与光俱大司马者【苏林曰特俱也】又收范明友度辽将军印绶但为光禄勲及光中女壻赵平为散骑都尉光禄大夫将屯兵又收平骑都尉印绶诸领胡越骑羽林及两宫卫将屯兵悉易以所亲信许史子弟代之禹为大司马称病禹故长史任宣候问禹曰我何病县官非我家将军不得至是【如淳曰县官谓天子】今将军坟墓未干尽外我家【师古曰外谓疏斥之】反任许史夺我印绶令人不省死【师古曰不自省有过耳】宣见禹恨望深乃谓曰大将军时何可复行持国权柄杀生在手中廷尉李种王平左冯翊贾胜胡及车丞相女壻少府徐仁皆坐逆将军意下狱死史乐成小家子得幸将军至九卿封侯百官以下但事冯子都王子方等【服防曰皆光奴】视丞相亡如也【师古曰无如犹言无所象似也】各自有时今许史自天子骨肉贵正宜耳大司马欲用是怨恨愚以为不可禹黙然数日起视事显及禹山云自见日侵削数相对啼泣自怨山曰今丞相用事县官信之尽变易大将军时法令以公田赋与贫民发扬大将军过失又诸儒生多窭人子逺客饥寒喜妄说狂言不避忌讳大将军常讐之今陛下好与诸儒生语人人自使书对事多言我家者尝有上书言大将军时主弱臣彊専制擅权今其子孙用事昆弟益骄恣恐危宗庙灾异数见盖为是也其言絶痛山屏不奏其书后上书者益黠尽奏封事辄使中书令出取之不闗尚书益不信人显曰丞相数言我家独亡罪乎山曰丞相廉正安得罪我家昆弟诸壻多不谨又闻民间讙言霍氏毒杀许皇后宁有是邪显恐急即具以实告山云禹山云禹惊曰如是何不早告禹等县官离散斥逐诸壻用是故也此大事诛罚不小奈何于是始有邪谋矣初赵平客石夏善为天官【师古曰晓星文者】语平曰荧惑守御星御星太仆奉车都尉也不黜则死平内忧山等云舅李竟所善张赦见云家卒卒【师古曰卒读曰猝匆遽之貌也】谓竟曰今丞相与平恩侯用事可令太夫人言太后先诛此两人移徙陛下在太后耳长安男子张章告之事下廷尉执金吾捕张赦石夏等后有诏止勿捕山等愈恐相谓曰此县官重太后故不竟也【师古曰重难也竟穷竟其事也】然恶端已见又有弑许后事陛下虽寛仁恐左右不听久之犹发发即族矣不如先也遂令诸女各归报其夫皆曰安所相避【师古曰言无处相避当受祸也】会李竟坐与诸侯王交通辞语及霍氏有诏云山不宜宿卫免就第光诸女遇太后无礼【服防曰光诸女自以于上官太后为姨母遇之无礼】冯子都数犯法上并以为让【师古曰总以此事责之也】山禹等甚恐显梦第中井水溢流庭下鼃居树上又梦大将军谓显曰知捕儿不亟下捕之第中防暴多与人相触以尾画地鸮数鸣殿前树上【师古曰古者室屋髙大则通呼为殿】第门自壊云尚冠里宅中门亦壊巷端人共见有人居云屋上彻瓦投地就视亡有大怪之禹梦车骑声正讙来捕禹举家忧愁山曰丞相擅减宗庙羔菟鼃可以此罪也谋令太后为博平君置酒【文顿曰宣帝外祖母也】召丞相平恩侯以下使范明友邓广汉承太后制引斩之因废天子而立禹约定未发云拜为菟太守太中大夫任宣为代郡太守山又坐写秘书显为上书献城西第入马千匹以赎山罪书报闻【师古曰不许之】会事发觉云山明友自杀显禹广汉等捕得禹要斩显及诸女昆弟皆弃市唯独霍后废处昭台宫与霍氏相连坐诛灭者数千家上乃下诏曰乃者东织室令史张赦使魏郡豪李竟报冠阳侯云谋为大逆朕以大将军故抑而不扬冀其自新今大司马博陆侯禹与母宣成侯夫人显及从昆弟子冠阳侯云乐平侯山诸姊妹壻谋为大逆欲诖误百姓赖宗庙神灵先发得咸服其辜朕甚悼之诸为霍氏所诖误事在丙申前未发觉在吏者皆赦除之男子张章先发觉以语期门董忠忠告左曹杨恽恽告侍中金安上恽召见对状后章上书以闻侍中史髙与金安上建发其事言无入霍氏禁闼卒不得遂其谋皆讐有功【晋灼曰讐等也师古曰言其功相等类也】封章为博成侯忠髙昌侯恽平通侯安上都成侯髙乐陵侯
　　叙陈汤等诛郅支
　　先是宣帝时匈奴乖乱五单于争立呼韩邪单于与郅支单于俱遣子入侍汉两受之后呼韩邪单于身入称臣朝见郅支以为呼韩邪破弱降汉不能自还即西收右地会汉发兵送呼韩邪单于郅支由是遂西破呼偈坚昆丁令【服防曰呼偈小国名在匈奴北师古曰偈起厉反令与零同】兼三国而都之怨汉拥防呼韩邪而不助已困辱汉使者江乃始等初元四年遣使奉献因求侍子愿为内附汉议遣卫司马谷吉送之御史大夫贡禹愽士匡衡以为春秋之义许夷狄者不一而足今郅支单于乡化未醇所在絶逺宜令使者送其子至塞而还吉上书言中国与夷狄有羁縻不絶之义今既养全其子十年徳泽甚厚空絶而不送近从塞还示弃捐不畜使无乡从之心弃前恩立后怨不便议者见前江乃始无应敌之数知勇俱困以致耻辱即豫为臣忧臣幸得建彊汉之节承明圣之诏宣谕厚恩不宜敢桀若懐禽兽加无道于臣则单于长婴大罪必遁逃逺舎不敢近边没一使以安百姓国之计臣之愿也愿送至庭【师古曰单于庭】上以示朝者禹复争以为吉徃必为国取侮生事不可许右将军冯奉世以为可遣上许焉既至郅支单于怒竟杀吉等自知负汉又闻呼韩邪益彊遂西奔康居康居王以女妻郅支郅支亦以女予康居王康居甚尊敬郅支欲倚其威以胁诸国郅支数借兵击乌孙深入至赤谷城杀畧民人敺畜产【师古曰敺与驱同】乌孙不敢追西边空虚不居者且千里郅支单于自以大国威名尊重又乘胜骄不为康居王礼怒杀康居王女及贵人人民数百或支解投都赖水中【师古曰都赖郅支水名】发民作城日作五百人二嵗乃已又遣使责阖苏大宛诸国嵗遗【师古曰胡广云康居北可一千里有国名奄蔡一名阖苏然则阖苏即奄蔡也嵗遗者年常所献遗之物遗弋季反】不敢不予汉遣使三辈至康居求谷吉等死【师古曰死尸也】郅支困辱使者不肯奉诏而因都防上书言居困戹愿归计彊汉遣子入侍【师古曰故为此言以调戏也归计谓归附而受计防也】其骄嫚如此建昭三年汤与延夀出西域汤为人沈勇有大虑多防谋喜竒功毎过城邑山川常登望既领外国与延夀谋曰夷狄畏服大种其天性也西域本属匈奴今郅支单于威名逺闻侵陵乌孙大宛常为康居画计欲降服之如得此二国北攀伊列西取安息南排月氏山离乌弋数年之间城郭诸国危矣【服防曰山离乌弋不在三十六国中去中国二万里师古曰谓西域国为城郭者言不随畜牧迁徙以别于匈奴也】且其人剽悍好战伐数取胜久畜之必为西域患郅支单于虽所在絶逺蛮夷无金城强弩之守如发屯田吏士敺从乌孙众兵【师古曰驱帅之令随从也】直指其城下彼亡则无所之守则不足自保千载之功可一朝而成也延夀亦以为然欲奏请之汤曰国家与公卿议大防非凡所见事必不从延夀犹与不听会其久病汤独矫制发城郭诸国兵车师戊已校尉屯田吏士延夀闻之惊起欲止焉汤怒按劒叱延夀曰大众已集会竖子欲沮众邪延夀遂从之部勒行陈益置扬威白虎合骑之校【张晏曰西域陈法之名也师古曰张说非也一校则别为一部军故称校耳汤特新置此等诸校名以为威声也】汉兵胡兵合四万余人延夀汤上疏自劾奏矫制陈言兵状即日引军分行别为六校其三校从南道逾葱领径大宛其三校都防自将发温宿国从北道入赤谷过乌孙涉康居界至阗池西而康居副王抱阗将数千骑冦赤谷城东杀畧大昆弥千余人敺畜产甚多从后与汉军相及颇寇盗后重【师古曰重谓辎重也音直用反】汤纵胡兵击之杀四百六十人得其所畧民四百七十人还付大昆弥其马牛羊以给军食又捕得抱阗贵人伊奴毒入康居东界令军不得为寇【师古曰勿抄掠】间呼其贵人屠墨见之【师古曰间谓密呼也】谕以威信与饮盟遣去径引行未至单于城可六十里止营复捕得康居贵人贝色子男开牟以为导贝色子即屠墨母之弟【师古曰母之弟即谓舅者】皆怨单于由是具知郅支情明日引行未至城三十里止营单于遣使问汉兵何以来应曰单于上书言居困阸愿归计彊汉身入朝见天子哀闵单于弃大国屈意康居故使都防将军来迎单于妻子恐左右惊动故未敢至城下使数徃来相答报延寿汤因让之我为单于逺来而至今无名王大人见将军受事者【师古曰名王诸王之贵者受事受教命而供事也】何单于忽大计失客主之礼也兵来道逺人畜罢极食度且尽恐无以自还愿单于与大臣审计防明日前至郅支城都赖水上离城三里止营傅陈【师古曰传读曰敷敷布也】望见单于城上立五采幡帜数百人被甲乘城【师古曰乘谓登之备守也】又出百余骑徃来驰城下步兵百余人夹门鱼鳞陈【师古曰言其相接次形若鱼鳞】讲习用兵城上人更招汉军曰鬬来【师古曰更互也音工行反】百余骑驰赴营营皆张弩持满指之骑引却颇遣吏士射城门骑歩兵骑步兵皆入延夀汤令军闻鼓音皆薄城下【师古曰薄迫也】四面围城各有所守穿堑塞门户卤楯为前防弩为后卬射城中楼上人【师古曰卬读曰仰】楼上人下走土城外有重木城从木城中射颇杀伤外人外人发薪烧木城夜数百骑欲出外迎射杀之初单于闻汉兵至欲去疑康居怨已为汉内应又闻乌孙诸国兵皆发自以无所之【师古曰之徃也】郅支已出复还曰不如坚守汉兵逺来不能久攻单于乃被甲在楼上诸阏氏夫人数十皆以弓射外人外人射中单于鼻诸夫人颇死单于下骑传战大内【师古曰下骑谓下楼而骑马也传战转战也大内单于之内室也言且战且行而入内室】夜过半木城穿中人却入土城乘城呼【师古曰乘登也呼火故反次下亦同】时康居兵万余骑分为十余处四面环城亦与相应和夜数犇营不利辄却平明四面火起吏士喜大呼乘之钲鼓声动地康居兵引却汉兵四面推卤楯并入土城中单于男女百余人走入大内汉兵纵火吏士争入单于被创死军假丞杜勲斩单于首得汉使节二及谷吉等所赍帛书诸卤获以畀得者【师古曰畀予也各以与所得人畀必寐反】凡斩阏氏太子名王以下千五百一十八级生虏百四十五人降虏千余人赋予城郭诸国所发十五王【师古曰赋谓班与之也所发十五王谓所发诸国之兵共围郅支王者也】于是延夀汤上疏曰臣闻天下之大义当混为一昔有唐虞今有彊汉匈奴呼韩邪单于已称北藩唯郅支单于叛逆未伏其辜大夏之西以为彊汉不能臣也郅支单于惨毒行于民大恶通于天臣延夀臣汤将义兵行天诛赖陛下神灵隂阳并应天气精明陷陈克敌斩郅支首及名王以下宜县头槀街蛮夷邸间以示万里明犯彊汉者虽逺必诛
　　叙汉家庙祀之数
　　初髙祖时令诸侯王都皆立太上皇庙至惠帝尊髙帝庙为太祖庙景帝尊孝文庙为太宗庙行所尝幸郡国各立太祖太宗庙至宣帝本始二年复尊孝武庙为世宗庙行所巡狩亦立焉凡祖宗庙在郡国六十八合百六十七所【师古曰六十八者郡国之数也百六十七所宗庙之数也】而京师自髙祖下至宣帝与太上皇悼皇考各自居陵旁立庙【师古曰悼皇考者宣帝之父即史皇孙】并为百七十六又园中各有寝便殿【如淳曰黄图髙庙有便殿是中央正殿也师古曰如说非也凡言便殿便室者皆非正大之处寝者陵上正殿若平生路寝矣便殿者寝侧之别殿耳】日祭于寝月祭于庙时祭于便殿寝日四上食庙嵗二十五祠【晋灼曰汉仪注宗庙一嵗十二祠五月尝麦六月七月三伏立秋防娄又尝粢八月先夕馈飱皆一太牢酎祭用九太牢十月尝稻又饮蒸二太牢十一月尝十二月腊二太牢又每月一太牢如闰加一祀此十一十二为二十五祠师古曰晋说是也】便殿嵗四祠又月一游衣冠而昭灵后武哀王昭哀后孝文太后孝昭太后卫思后戾太子戾后各有寝园与诸帝合凡三十所一嵗祠上食二万四千四百五十五用卫士四万五千一百二十九人祝宰乐人万二千一百四十七人养牺牲卒不在数中至元帝时贡禹奏言古者天子七庙今孝恵孝景庙皆亲尽宜毁及郡国庙不应古礼宜正定天子是其议未及施行而禹卒永光四年乃下诏先议罢郡国庙
　　叙元帝京房问对
　　是时中书令石显颛权显友人五鹿充宗为尚书令与房同经论议相非二人用事房甞宴见问上曰幽厉之君何以危所任者何人也上曰君不明而所任者巧佞房曰知其巧佞而用之邪将以为贤也上曰贤之房曰然则今何以知其不贤也上曰以其时乱而君危知之房曰若是任贤必治任不肖必乱必然之道也幽厉何不觉寤而更求贤曷为卒任不肖以至于是上曰临乱之君各贤其臣令皆觉寤天下安得危亡之君房曰齐桓公秦二世亦甞闻此君而非笑之然则任竖刁赵髙政治日乱盗贼满山何不以幽厉卜之而觉寤乎上曰唯有道者能以徃知来耳房因免冠顿首曰春秋纪二百四十二年灾异以示万世之君今陛下即位已来日月失明星辰逆行山崩泉涌地震石陨夏霜冬靁春凋秋荣陨霜不杀水旱螟虫民人饥疫盗贼不禁刑人满市春秋所记灾异尽备陛下视今为治邪乱邪上曰亦极乱耳尚何道房曰今所任用者谁欤上曰然幸其瘉于彼又以为不在此人也房曰夫前世之君亦皆然矣臣恐后之视今犹今之视前也上良久乃曰今为乱者谁哉房曰明主宜自知之上曰不知也如知之何故用之房曰上最所信任与图事帷幄之中进退天下之士者是矣房指谓石显上亦知之谓房曰已谕
　　叙西南夷
　　南夷君长以十数夜郎最大其西靡莫之属以十数滇最大【师古曰地有滇池因为名也滇音颠】自滇以北君长以十数卭都最大【师古曰今之卭州本其地】此皆椎结【师古曰结读曰髻髻如椎之形也】耕田有邑聚其外西自桐师以东北至叶榆【师古曰叶榆泽名因以立号后为县属益州郡】名为嶲昆明【师古曰嶲即今之嶲州也昆明又在其西南即今之南寜州诸爨所居是其地也嶲音髓】编髪随畜移徙亡常处亡君长地方可数千里自嶲以东北君长以十数徙莋都最大【师古曰徙及莋都二国也徙后为徙县属蜀郡莋都后为沈藜郡徙音斯莋音村各反】自莋以东北君长以十数冉駹最大【师古曰今防州开州首领多姓冉者本皆冉种也駹音厐】其俗或土著或移徙在蜀之西自駹以东北君长以十数白马最大皆氐类也此皆巴蜀西南外蛮夷也
　　叙武帝通西南夷
　　建元六年大行王恢击东粤东粤杀王郢以报恢因兵威使番阳令唐防风晓南粤南粤食防蜀枸醤【晋灼曰枸音矩师古曰子形如桑椹耳食读曰飤】防问所从来曰道西北牂柯江【师古曰道由也由此而来】江广数里出番禺城下【师古曰番音普安反禺音隅】防归至长安问蜀贾人独蜀出枸醤多持窃出市夜郎夜郎者临防柯江江广百余步足以行船南粤以财物役属夜郎西至桐师然亦不能臣使也防乃上书说上曰南粤王黄屋左纛地东西万余里名为外臣实一州主今以长沙豫章徃水道多絶难行窃闻夜郎所有精兵可得十万浮船防柯出不意此制粤一竒也诚以汉之彊巴蜀之饶通夜郎道为置吏甚易上许之乃拜防以郎中将将千人食重万余人【师古曰食粮及衣重也】从巴莋闗入遂见夜郎侯多同【师古曰多同侯名】厚赐谕以威徳约为置吏使其子为令夜郎旁小邑皆贪汉缯帛以为汉道险终不能有也乃且听防约还报乃以为犍为郡发巴蜀卒治道自僰道指防柯江蜀人司马相如亦言西夷卭筰可置郡使相如以郎中将徃谕皆如南夷为置一都尉十余县属蜀当是时巴蜀四郡通西南夷道载转相饟数嵗道不通士罢饿馁离暑湿死者甚众西南夷又数反发兵兴击耗费亡功上患之使公孙宏徃视问焉还报言其不便及宏为御史大夫时方筑朔方据河逐胡宏等因言西南夷为害可且罢専力事匈奴上许之罢西夷独置南夷两县一都尉稍令犍为自保就【师古曰令自保守且脩成其郡县】及元狩元年博望侯张骞言使大夏时见蜀布卭竹杖问所从来曰从东南身毒国【师古曰即天竺也亦曰捐笃也】可数千里得蜀贾人市或闻卭西可二千里有身毒国骞因盛言大夏在汉西南慕中国患匈奴隔其道诚通蜀身毒国道便近又亡害于是天子乃令王然于栢始昌吕越人等十余辈间出西南夷【师古曰求间隙而出也】指求身毒国至滇滇王当羌乃留为求道【师古曰当羌滇王名】四嵗余皆闭昆明莫能通滇王与汉使言汉孰与我大【师古曰与犹如】及夜郎侯亦然各自以一州王不知汉广大使者还因盛言滇大国足事亲附天子注意焉及至南粤反上使驰义侯因犍为发南夷兵且兰君恐逺行旁国虏其老弱【师古曰恐发兵与汉行后其国空虚而旁国来寇钞取其老弱也且音子俞反】乃与其众反杀使者及犍为太守汉乃发巴蜀罪人当击南粤者八校尉击之会越已破汉八校尉不下中郎将郭昌卫广引兵还行诛隔滇道者且兰【师古曰言因军行而便诛之也】斩首数万遂平南夷为防柯郡夜郎侯始倚南粤南粤已灭还诛反者【师古曰谓军还而诛且兰】夜郎遂入朝上以为夜郎王南粤破后及汉诛且兰卭君并杀莋侯冉駹皆震恐请臣置吏以卭都为粤嶲郡莋都为沈黎郡冉駹为文山郡广汉西白马为武都郡使王然于以粤破及诛南夷兵威风谕滇王入朝【师古曰风读曰讽】滇王者其众数万人其旁东北劳深靡莫皆同姓相杖未肯听【师古曰杖犹倚也相依倚为援而不聴滇王入朝也】劳莫数侵犯使者吏卒元封二年天子发巴蜀兵击灭劳深靡莫以兵临滇滇王始首善以故弗诛滇王离西夷滇举国降请置吏入朝于是以为益州郡赐滇王王印复长其民西南夷君长以百数独夜郎滇受王印滇小邑也最宠焉
　　叙武帝讨南粤
　　建元四年他孙胡为南粤王立三年闽粤王郢兴兵南击边邑粤使人上书曰两粤俱为藩臣毋擅兴兵相攻击今东粤擅兴兵侵臣臣不敢兴兵唯天子诏之于是天子多南粤义【师古曰多犹重也】守职约为兴师遣两将军徃讨闽粤兵未隃领闽粤王弟余善杀郢以降于是罢兵天子使严助徃谕意南粤王胡顿首曰天子乃兴兵诛闽粤死亡以报徳遣太子婴齐入宿卫谓助曰国新被寇使者行矣胡方日夜装入见天子助去后其大臣谏胡曰汉兴兵诛郢亦行以惊动南粤且先王言事天子期毋失礼要之不可以怵好语入见【师古曰怵诱也不可被诱怵以好语而入汉朝也】入见则不得复归亡国之势也于是胡称病竟不入见后十余嵗胡实病甚太子婴齐请归胡薨諡曰文王婴齐嗣立即藏其先武帝文帝玺婴齐在长安时取邯郸樛氏女生子兴及即位上书请立樛氏女为后兴为嗣汉数使使者风谕婴齐犹尚乐擅杀生自恣惧入见要以用汉法比内诸侯固称病遂不入见遣子次公入宿卫婴齐薨諡为明王太子兴嗣立其母为太后太后自未为婴齐妻时甞与霸陵人安国少季通及婴齐薨后元鼎四年汉使安国少季谕王王太后入朝令辩士谏大夫终军等宣其辞勇士魏臣等辅其决卫尉路博徳将兵屯桂阳待使者王年少太后中国人安国少季徃复与私通国人颇知之多不附太后太后恐乱起亦欲倚汉威劝王及幸臣求内属即因使者上书请比内诸侯三嵗一朝除边闗于是天子许之赐其丞相吕嘉银印及内史中尉太傅印余得自置除其故黥劓刑用汉法诸使者皆留填抚之王王太后饬治行装重资为入朝具相吕嘉年长矣相三王宗族官贵为长吏七十余人男尽尚王女女尽嫁王子弟宗室及苍梧秦王有连【晋灼曰秦王即下赵光也赵本与秦同姓故曰秦王】其居国中甚重粤人信之多为耳目者得众心愈于王王之上书数谏止王王不听有畔心数称病不见汉使者使者注意嘉势未能诛王王太后亦恐嘉等先事发欲介使者权谋诛嘉等置酒请使者大臣皆侍坐饮嘉弟为将将卒居宫外酒行太后谓嘉曰南粤内属国之利也而君相苦不便者何也以激怒使者使者狐疑相杖遂不敢发嘉见耳目非是【师古曰异于常也】即趋出太后怒欲鏦嘉以矛【师古曰鏦谓橦刺之也音窓】王止太后嘉遂出介弟兵就舎【师古曰介甲也被甲而自卫也弟兵即上所云弟将卒居外者】称病不肯见王及使者乃隂谋作乱王素亡意诛嘉嘉知之以故数月不发太后独欲诛嘉等力又不能天子闻之罪使者怯亡决又以为王王太后已附汉独吕嘉为乱不足以兴兵欲使庄参以二千人徃参曰以好徃数人足以武徃二千人亡足以为也辞不可天子罢参兵郏壮士故济北相韩千秋奋曰以区区粤又有王应独相嘉为害愿得勇士三百人必斩嘉以报于是天子遣千秋与王太后弟樛乐将二千人徃入粤境吕嘉乃遂反下令国中曰王年少太后中国人又与使者乱専欲内属尽持先王寳入献天子以自媚多从人行至长安虏卖以为僮奴自脱一时利亡顾赵氏社稷为万世虑之意乃与其弟将卒攻杀太后王尽杀汉使者遣人告苍梧秦王及其诸郡县立明王长男粤妻子术阳侯建徳为王而韩千秋兵之入也破数小邑其后粤直开道给衣【师古曰縦之令深入然后诛灭之】未至番禺四十里粤以兵击千秋等灭之使人函封汉使节至塞上好为谩辞谢罪发兵守要害处于是天子曰韩千秋虽亡成功亦军锋之冠封其子延年为成安侯樛乐其姊为王太后首愿属汉封其子广徳为龙亢侯乃赦天下曰天子微弱诸侯力政讥臣不讨贼【师古曰力政谓以兵力相加也讥臣不讨贼者春秋之义】吕嘉建徳等反自立晏如令粤人及江淮以南楼船十万师徃讨之元鼎五年秋卫尉路博徳为伏波将军出桂阳下湟水主爵都尉杨仆为楼船将军出豫章下横浦故归义粤侯二人为戈船下濑将军【师古曰从粤来归义而汉封之】出零陵或下离水或抵苍梧使驰义侯因巴蜀罪人发夜郎兵下防柯江咸会番禺六年冬楼船将军将精卒先陷寻陿破石门得粤船粟因推而前挫粤锋以粤数万人待伏波将军伏波将军将罪人道逺后期与楼船会乃有千余人遂俱进楼船居前至番禺建徳嘉皆城守楼船自择便处居东南面伏波居西北面会暮楼船攻败粤人纵火烧城粤素闻伏波莫不知其兵多少【师古曰莫读曰暮也】伏波乃为营遣使招降者赐印绶复纵令相招楼船力攻烧敌反敺而入伏波营中迟旦城中皆降伏波吕嘉建徳以夜与其属数百人亡入海伏波又问降者知嘉所之遣人追攻其校司马苏宏得建徳为海常侯粤郎都稽得嘉为临蔡侯苍梧王赵光与粤王同姓闻汉兵至降为随桃侯及粤掲阳令史定降汉为安道侯粤将毕取以军降为□侯粤桂林监居翁谕告瓯骆四十余万口降为湘城侯戈船下濑将军兵及驰义侯所发夜郎兵未下南粤已平遂以其地为儋耳珠崖南海苍梧郁林合浦交阯九真日南九郡
</div>
    <div class="pagination">
<a href="文章正宗_page15.html">上一页</a><span>...</span><a href="文章正宗_page11.html">11</a><a href="文章正宗_page12.html">12</a><a href="文章正宗_page13.html">13</a><a href="文章正宗_page14.html">14</a><a href="文章正宗_page15.html">15</a><span class="current-page">16</span><a href="文章正宗_page17.html">17</a><a href="文章正宗_page18.html">18</a><a href="文章正宗_page19.html">19</a><a href="文章正宗_page20.html">20</a><a href="文章正宗_page21.html">21</a><span>...</span><a href="文章正宗_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
