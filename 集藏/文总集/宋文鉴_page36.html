<!DOCTYPE html>
<html>
<head>
    <meta charset="UTF-8">
    <title>宋文鉴 - 第 36 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 36 页/共 75 页</h1>
    <div class="content">　　三圣图书萃在延阁儒学之士列职其中讽议持论维时妙选虽身在江海之上而名近日月之光则世以为荣任亦加重具官蒋之竒富以辞艺博知古今台阁践更号为久次眷予南服付以列城属愚民弄兵骚动岭表武夫利赏贼杀善民而尔应接经营多中机防有罪就戮无辜获申载嘉汝能宜用褒显进于侍从之列不改师帅之旧使逺人观望益加二千石之尊为汝之光不旣多乎
　　御史中丞胡宗愈中大夫尚书右丞
　　曾　肇
　　先帝稽古建官肇自三省维尚书万事所出丞实总其纪纲纠正官邪弥纶国典非通达治道刚毅有守乌能胜其任哉具官胡宗愈明允笃诚敏于世用待时以君子之器立朝有诤臣之风直笔正绳无所囘挠开广朕意见弗欺之忠补助政体多可行之论断自朕志擢贰中台躐进文阶増峻堂陛唐太宗尝谓尚书丞百职纲维事一失中天下有受其敝者而当时魏郑公戴冑刘洎軰迭处其位皆号得人今朕虚已仰成股肱是赖尔其矫正浮伪振肃偷墯使官修政举有贞观之风则岂独汝为称职亦以副先帝作则垂宪之心可不勉哉
　　陜西运副吕大忠知陜府　　　　曾　肇
　　朕于用人不尽其力不夺其志均其劳佚欲臣下悦而知劝也尔以材谞久勤于外自陜以西兵食所赖而屡以疾告自请方州甘棠之郊姑遂尔欲坐啸卧治安其土风庶几少休毋忘忠报
　　知洪州熊本知越州　　　　　曾　肇
　　防稽西阻淛河东渐于海有陂湖灌漑之利故嵗多顺成有丝枲鱼盐之饶故俗重犯法狱讼稀简土风和平置守牧人此为乐国具官熊本辞学起家果艺从政南宫西掖试用有声番禺豫章循行可纪因尔能效委兹重寄环地千里提封七州兵籍赋舆莫不兼总名聨侍从之列身寄牛斗之间是为宠荣益务报称
　　朝奉郎石赓京东路提刑　　　　曾　肇
　　朕于用刑宁失有罪而嵗报大辟有加无损意法网尚宻使民难避易犯欤抑吏之不良犹有迁情以就法者欤故于临遣使臣尤欲使知朕意以尔质厚而识明宜能导民以逺罪哀矜而折狱矧齐鲁之俗易与为善徃祗朕训其尽尔心
　　契丹伪公主锡令结牟封夫人　　曾　肇
　　先帝威德覆被四方宜有逺人举宗内属优锡命数朕其可忘某人生自大邦嫔于西土能慕声教叩关请朝引对在廷益嘉恭顺胙之成国视古小君象揥翟衣以为尔宠徃帅种落举为王民
　　范纯礼复天章阁待制枢宻都承防
　　曾　肇
　　枢机之地选用士人宣纳宻命自神考始肆予纂服收拔端良寘诸左右盖遵先志具官范纯礼夷易有守笃实无华恂恂自持言行相顾失职兹久秉心不移起分州符未厌舆议其还延阁侍从之邃来賛右府訏谟之防副予咨求尔忠益
　　故降授太子少保致仕潞国公文彦博追复河东节度管内观察处置等使太师开府仪同三司
　　太原尹潞国公　　　　　　　曾　肇
　　朕嗣位五月三下恩书徽纆桁杨栖置弗用放流窜逐系踵生还尚念故老元臣尝位丞弼或夺爵身后或殒命贬中霈泽之行岂限存殁不有追复孰慰茔魂具官文彦博佐佑四朝勲德兼茂粤自神考命为师臣逮及先皇咨以重事去国未久啧有烦言降秩春官仅存公号赍志没地屡阅嵗时蔽自朕心悉还旧贯维垣印绶冠秩百工全晋节旄视仪三事纳书泉壤流泽子孙死而有知可以无憾
　　东头供奉官李志张大中并转两官
　　曾　肇
　　朕图疆场之功常以静胜为优斩获为下顾如尔等立效西陲实在前日第劳行赏则有旧章其徃自今当体朕意
　　尚书左丞梁焘资政殿学士同醴泉观使
　　吕　陶
　　君臣之防遇岂不难哉平居竭股肱之効则与之合谋一旦有筋力之忧则遂欲去位违从之际朕甚重之虽朝廷始终之恩固无所间而贤者进退之分亦贵其全爰有宠章以褒逺业具官梁焘蕴造道之深识知事君之大方早以文学之望更直于儒林晚以谏诤之才尽规于治路向从内相之选进领中台之权资其纳忠距此周嵗左纲已举知戴冑之有劳竒论不闻惜少翁之告病遽形奏牍求解政几章却复来至于五六尔旣怀知止之义屡请于朝予亦有优贤之心敢劳以事宜跻华于秘殿仍它职于真宫示以眷存遂其安佚惟五福之报德必锡之寿康惟大臣之忧君不系于出处其绥吉履益茂壮猷
　　李潜落致仕　　　　　　　　　邹　浩
　　朕欲士大夫风节奋厉以成一世之俗而忘已徇物或者安之与其严法以示惩曷若表贤而自劝以尔自为礼义行贯幽明归卧乡闾世所推尚精神思虑虽老不衰近臣以闻适协朕意传不云乎可以处而处可以仕而仕孔子也尔旣师之以治已有日矣勉承朕命以畅逺猷
　　章楶同知枢宻院　　　　　　　邹　浩
　　朕惟天下治安之本实在二府故文武虽若异任而眷注未尝不均必求其人以賛枢极具官章楶受知哲庙擢付师权旣生致于酋豪且广恢于境土屡形捷奏数被褒嘉眷宥宻之须才越班聨而登用蔽自朕志宠示殊恩惟不忍肝脑之涂郊原故能爱重人命惟备见飞挽之耗帑廪故能谨惜邦财事在变通尔知之矣勉思所以善其后者以副朕跻民仁寿之意
　　吕希哲直秘阁知曹州　　　　　邹　浩
　　秘阁聚天下之图籍以崇养豪英以鉴观理乱惟时分直不轻授人以尔学知所宗行与言称方从卿寺而辅藩垣兹用褒嘉以为尔宠夫济隂患盗久矣以尔之不欲而表励之则虽赏之不窃将不特见于空言而已徃其懋哉

　　宋文鉴巻四十
　　钦定四库全书
　　宋文鉴巻四十一
　　宋　吕祖谦　编
　　奏疏
　　雍熙三年请班师　　　　　　　赵　普
　　伏覩今春岀师将以收复幽蓟屡闻克捷深快舆情然晦朔荐更已及初夏尚稽克复属在炎蒸飞挽甚烦战鬬未息王师渐老吾民亦疲夙夜思之颇增疑虑伏况陛下英谋电断洪化神驰自前怀徕闽浙混一诸夏大振英声十年之间遂臻康济蕞尔幽蓟诚非我敌盖以本性强悍复处穷荒迁徙鸟举难得而制自古圣王置之度外恣其处逐水草实以覊縻容之伏料圣明何足介意窃虑邪謟之辈防蔽睿聪致兴不急之师颇涉无名之举臣尝披载籍颇识前言窃见汉武帝时主父偃徐乐严安所上书及唐相姚元崇献明皇十事忠言至论可举而行伏望万机之余一赐观览其失不逺虽悔何追臣窃念大发骁雄徃殱凶丑百余万之生聚飞挽而供数十州之土田耕桑半失兹所谓以明珠而弹雀因鼷防而发机所失者多所得者少况得少之中旣难为益失多之外复有他虞又闻战者危事难保其万全兵者凶器深戒于不戢所系甚大不可不思臣又闻上圣之人不凝滞于物事无固必理贵变通前书有兵久生变之言此可以深虑也苟更图淹缓转失机宜旬朔之间便涉秋序臣又虑内地先困边境早凉敌则弓劲马肥我则人疲师老恐于此际或误指纵臣方冒宠以守藩独献言而阻众盖以暮景残光所余无几酬恩报国正在此时伏望速诏班师无容翫冦臣复有万全之防愿达四聪之听唯陛下精调御膳保养圣躬惠绥疲羸使之富庶自然边烽不警外户不扄率土归仁四夷慕化殊方异俗相率来庭蠢彼丹独将焉徃又何劳民动众卖犊买刀有道之事易行无为之功最大如斯吊伐是为万全臣又思之陛下非次兴兵亦恐出于偏听贪功之辈专务倾邪意为身谋岂思大计但欺君而是念实害政以自居事成则获利于身未成则贻忧于国苟至于此为之奈何昨来縁取幽州未审谁画其防虚实之効悉已彰明望推其人寘之刑典庶昭圣德以厌羣情俾奸伪之心于兹知惧忠良同德皆务竭诚臣欲露肺肝先寒毛发迟疑数日未敢措辞又念徃哲垂终尚闻尸谏防臣未死安敢面谀然知逆耳之言非是安身之计其如位髙禄厚才薄命轻将酬国士之心岂比众人之报投荒弃市甘俟于显诛窃宠偸安不宁于方寸惟期至圣曲照愚衷
　　论彗星　　　　　　　　　　　赵　普
　　臣伏覩御批劄子云所为妖星谪见引证古今莫知所措自旦及暮莫敢遑宁臣等伏捧真踪同承圣防兢惶战惧各不胜任其间老臣最负深过三十年之重位但愧叨尘一千载之明君将何辅弼忝列三台之首慙无一日之长自知政术踈遗宁免妖星谪见被苦者无由披诉偷安者不敢指陈虽众议以明知奈皇情而莫恻隐蔽之咎惟臣最多甘俟严诛仰期待罪今则人心颇郁上象自差起狂夫思乱之谋生丑虏犯边之计天时人事不比寻常唯有今年倍须保护伏审陛下初知妖异亲谕德音便欲遍与恩泽优加赏赐旣发一言之善须增百福之祥令由惠物之心必有变灾之望才经旬朔似有改移窃闻司天台内妄陈邪佞之言深惑圣明之听惟云妖异合灭契丹臣窃虑俱是謟谀未明真伪乞加询问须见实情乞问司天台内所有前件奏未委按何经典臣今将所按经典逐件进呈伏望陛下亲赐看详便知可否臣闻五星二十八宿与五岳四凟皆在中国不在四夷而又尚书汤诰云万方有罪罪在朕躬岂可契丹封疆下属万方之数臣今老迈岂防隂阳惟将正理参详以前书证验三坟五典必可依慿今录到故事五件谨分析如后一按汉书天文志及诸书云嵗星辰见东方行疾则不见不见则变为妖星石氏云欃枪为天棓【音棒】又曰彗星所为扫也其本类星其末类彗也小者数寸长或竟天彗状如箕亦为孛孛然如粉絮形状虽异其殃一也皆是逆乱凶悖非常恶气之所生也见则为兵为患除旧布新之状不有大乱必有大兵天下合谋暗闭不明破军流血死人如麻哭声遍天下干戈并出四夷来侵余灾不尽下为水旱饥疾凶恶之事不可具载又云凡关天象变异下方必有灾殃如人脏腑有疾亦先形于面色象不虚发惟圣德可以消除一按左传云齐有彗星【只出齐之分凡诸国不见】齐侯使禳之【禳以术禳除之】晏子曰无益也祗取诬焉【诬欺也】天道不謟【謟疑也】不二其命若之何且天之有彗以除秽也君无秽德又何禳焉若德之秽禳之无益也诗云惟此文王小心翼翼昭事上帝聿怀多福厥德不囘以受方国【诗大雅翼翼共也聿述也囘违也言文王德不违天人故四方之国归徃焉】君无违德方国将至何患于彗诗曰我无所监夏后及商用乱之故民卒流亡【逸诗也追监夏商之主皆以乱故】若德囘政乱民将流亡祝史之为无能补也公説乃止其后齐国果有田氏簒夺之祸【国有秽恶彗星不可禳也唯有圣德可以禳也】一按晋书天文志魏文帝黄初六年五月壬戌荧惑入太白一按蜀记魏明帝问黄权曰天下三分鼎立何地为政对曰当验天文即可知也徃昔荧惑守心而文帝崩矣吴蜀无事此其验也【时魏文帝居中国蜀先主居西川】一按梁书武帝大通元年荧惑犯南斗梁武帝跣足下殿走以厌之是年后魏孝明帝崩武帝叹曰索虏亦应天道【时后魏孝明帝居中国梁武帝居江南】一按唐书云髙宗总章元年四月有彗星见于五车上避正殿减常膳令内外五品以上各上封事极言得失许敬宗上言星虽孛而光芒小此非国眚不足上劳圣虑请御正殿复常膳髙宗不从敬宗又曰星孛而东北王师问罪此髙丽将灭之征上曰我为万国之主岂得推过于小蕃哉二十日而星灭【其许敬宗者本謟佞人也乃是希髙宗防赞成废王皇后立武昭仪并杀长孙无忌者不正由遒因此作幸相身死之后定谥为谬】右具如前今检寻故事闻达宸聪冀将师古之文聊证顺情之説伏况陛下勤求理道独出前王虽然彗星呈妖自有皇天辅德臣所愿者除旧布新之事专乞陛下亲行变灾为福之祥乃为陛下已有如此则商髙宗之桑谷遂至中兴周武王之资财须行大赉伏望陛下恭承天戒大慰物情明施旷荡之恩更保延长之祚盖缘凡关世事否泰相逐倚伏盈虚岂能常定圣朝开国三十年国富兵强近古无比诸方僭伪并受驱除无一国不亡无一人敢敌可谓鞭挞宇宙震慑华夷若非圣德神功终恐兆民未泰战争劳役宁有了期虽哲后修仁本意固无于亏阙而羣生造业随缘有近于感招傥时运以相逄于圣贤而不免尧水汤旱乃是明征臣又窃闻陛下自覩星文深劳帝念转积动天之德思覃及物之恩则知多难兴王传闻于徃昔殷忧啓圣实见于当今可谓何福不生何灾不灭臣今诚恳思达冕旒仍须面具数呈不敢形于翰墨伏恨言词蹇澁气力衰羸步履犹难未任拜跪自从发动多有风涎如或一息不来便忧一词难措以兹情抱实有感伤乞于闲暇之时伏望畧赐宣唤贵将防细皆具奏闻兼缘臣久负过因此合专陈首伏以臣谬将鄙拙虚受恩荣旣不能致主安民又不能除奸殄冦叨据秉钧之任忽招如彗之妖方抱耻于朝廷实难安于禄位伏况前代每逢灾变必先册免三公今遇盛时乞行严宪明加黜责用激忠良臣无任负愧怀悚战惧兢惶待罪之至
　　论军国机要朝廷大体　　　　　田　锡
　　臣伏念自忝谏垣今已周嵗无一言可禆时政无一善上答君恩盖以陛下文明无事可谏朝廷公共无事可言然尸禄旷官忧慙益切尽忠补过夙夜宁忘今輙以军国要机朝廷大体布在一疏上达四聪乞陛下寛鈇钺之诛容防臣尽刍荛之见所谓冒万死而不顾当可言而不疑又伏念陛下登位已来未尝罪一直言未尝戮一敢谏天慈寛裕睿鉴昭彰虽前王好谏之心未如陛下而谏官敢言之节不及古人不惟负陛下超擢之恩抑亦亏臣子公忠之道何以安一膳之饱何以安一裘之温胡顔立侍从之班无艺带清华之职碌碌随众遑遑惜身不如马之代劳不及犬之吠盗臣所以奋发之志思有所伸激切之词不敢自隐伏乞陛下察而恕之又望陛下容而用之臣所言军国要机者一朝廷大体者四今为陛下引喻而言之臣闻古先圣人牢笼天下弛张睿畧舒巻人心使万人之心如一心四海之意如一意其若驭马又如铸金善驭者使之驰则驰使之止则止善铸者使之圆则圆使之方则方苟失其机又失其时则万人不一心四海不一意亦犹不善驭马不善铸金使之驰而不驰使之止而不止使之圆而不圆使之方而不方若是则危与乱虽未萌而不得不忧不惧故古人云居安思危又曰理不忘乱臣每念有唐之末天下分离中原土疆不过千里自先帝恢张皇业开辟天下平吴取蜀易如破竹唯河东遗孽终不能平洎陛下一举取之功名光大世宗先帝所不及也然自河东破后圣驾回旋诸军之心皆望赏赐四海之内亦俟霈恩岂谓陛下未覃赏捷之恩未行防勲之礼经今二载所谓逾时今北方之敌不来朝贡幽州孤垒未复封疆臣以国家兵甲之强朝廷物力之盛灭敌人甚易取幽州不难然自古制御逺人但在示之以威德示之以威者不穷兵黩武不劳人费财示之以德者处之以要荒容之若天地或来朝贡亦不阻其归怀或背驩盟亦不怒其侵叛臣伏虑陛下以幽州未取敌贼未平一旦又来扰边万乗复思再驾欲快圣意欲展睿谋虽举必成功动无遗防然臣请陛下或展郊禋之礼或行封禅之仪因此赏河东之功因此示防勲之信人心懈怠者复悦军功劳苦者终酬帝泽滂沱物情通泰所谓陛下驾驭其意镕铸其心使之驰则驰使之止则止使之圆则圆使之方则方苟不以威信铸其心恩惠驭其意臣恐使之驰则止使之圆则方当是时陛下必念臣今日之言陛下必思臣今日之谏也此谓军国之机一也又念交州未下战士无功春秋谓师老费财兵书曰钝兵挫鋭臣闻圣人不务广于边鄙唯务广于德业武有七德陛下何不广之天生四夷陛下何须取之必若圣德日新皇风日逺逺夷自然入贡外域自然来降苟不来降又不入贡彼国自有灾疠彼人自罹凶荒尚书曰惟德动天又曰四夷来王周易曰圣人先天而天弗违天且弗违况四夷乎臣尝读韩诗外传言成王之时越裳来贡九译而至周公问其所来其人曰天无迅风疾雨海不扬波三年矣意者中国殆有圣人合徃朝之昔太宗征辽魏征苦谏及贞观太平之后天下州郡三百有六十羁縻之州有八百屯田置戍悉在外荒岂是一一加兵然后方来内附今陛下取交州何速况大国取交州何用交州谓之瘴海去者不习土风兵在彼中留滞颇久愿陛下且罢斯役暂息南征交州未平不足损陛下功业交州旣得不足光陛下威声臣但以师老费财为可图钝兵挫鋭为可惜盖征讨之役费用非轻皆生民苦力之财悉诸国所供之赋乞陛下惜轻费之用望陛下念征戍之劳此谓朝廷之大体一也臣尝读六典左右拾遗补阙掌供奉讽谏凡发令举事有不便于时不合于道者小则上封大则廷谏臣又读唐书见给事中得以封駮诏书封谓封还诏书而不行駮谓駮正诏书之所失又起居郎起居舍人得在天阶之下备书王者之言今来谏官寂无声采设使诏书有所失审制敕而不可行给事中不敢封还而不行不敢駮正其所失给谏旣不敢违上防遗补又不敢贡直言其次起居郎起居舍人不得立轩陛之间不得纪言动之事使圣朝好事或有所遗而不闻致陛下德音或有不知而不录加之御史不敢弹奏左右丞今尚阙员又有中书舍人是陛下近臣司陛下诰命臣毎于起居日但见其随班而进拜舞而回未尝见陛下召之与言未尝闻陛下访之以事臣虑其各有所见欲待问而方言各有所陈欲因便而方奏伏乞陛下或询访以事或宣召与言冀各尽其诚心兼得观其器业又今三馆之中虽有集贤院书籍而无集贤院职官虽有秘书省职官而无秘书省图籍臣伏读去年九月十一日所降制敕条贯百官仍于朝堂习仪及委宪司申举此则陛下思复古道大振朝纲臣唯见所习者仪未见所举者职如职业各举则威仪自严君有君之威仪臣有臣之礼法何患百官不整肃何患庶政不允厘臣乞今后给事中得以封駮诏书起居郎得以纪录言动御史得以弹奏谏官得以抗言左右丞得以纠辖台司中书舍人得以祗应顾问中书舍人得备顾问则皇猷日新左右丞得辖台司则风宪益整谏官抗言则陛下闻所未闻知所未知御史弹奏则百僚震悚一人尊严起居郎得在左右则盛时无遗国史大备给事中得以封駮则诏勅无误出政事无错行此则朝廷之大体二也今天下一家海内万里四方所凑辇下骈阗万货所归京师富盛军营马监无不髙严佛寺道宫悉皆壮丽陛下又新西苑复广御池池若汉之昆明苑若周之灵囿足以为陛下宴游之所足以见圣朝宏大之规唯尚书省是前代所营公署低隘南宫二十四司不在其间六尚书无本防诸郎官无宇至于九寺三监寄在内前廊下加礼部无贡院试处非省垣毎年考试举人权就武成王庙非太平职司之制度非清朝文物之规仪乞陛下俟西苑毕功御池罢役重新省寺用列职官此则朝廷之大体三也臣又毎于行路之次见有羁锢之囚荷以铁枷不觉自骇不知其人所犯何罪又不知其囚复是何人臣谨按刑统准狱官令枷杻各有短长钳鏁各有轻重制度尺寸并载刑书未见以铁为枷者也凡今州县欲笞一小罪絷一轻囚必详格文尽依典法奉国家所颁之律遵法寺所定之科以铁为枷事出法外伏乞陛下厘革此法免伤皇风昔唐太宗因看明堂图见人五脏皆系于背圣慈恻隐于是免人徒刑况太平之时将刑措而不用至仁之主宜钦恤以居先此则朝廷之大体四也臣所言者要机乞陛下审而察之所举者大体乞陛下采而用之臣不任感恩思报激切屏营之至拜手顿首谨言
　　论边事　　　　　　　　　　　田　锡
　　臣闻动静之机不可妄举安危之理不可轻言利害相生变易不定用舍无惑思虑必精夫动静之机不可妄举者动谓用兵静谓持重应动而静则养冦以生奸应静而动则失时以败事动静中节乃得其宜今边鄙绎骚盖亦有以居边任者规羊马细利为捷矜捕斩小胜为功贾怨结仇乗秋致冦召戎起衅职此之由伏愿申饬将帅审固封守勿尚小功许通互市素获蕃口抚而还之如此不出五载河朔之民得务三农之业亭障之地可积十年之储前嵗俶扰边陲亲迂革辂今兹张皇声势颇动人心若玁狁来侵六龙夙驾敌骑旣退万乗方归是皆失我机先落其术内所以五月兵不得分屯农时人不得务敛劳顿斁耗可胜言乎军国大端固当慎始戎族未乱未烦强图敌势未衰何劳力取待其乱而取之则克乗其衰而兵之则降旣心服而志归则力省而功倍自古贪利荐食不独匈奴邀功起戎亦自边将当鉴前轨以恢永图昔汉安帝时东夷犯境连年不息汉颇患之其主云亡其子继立汉乃命使吊之东夷感悦还汉生口一隅晏然至于南蛮亦尝畔涣始由边吏增赋乗怨为冦光武时西戎犯边班彪请置护羌校尉通其货之有无治其人之寃枉塞垣遂安诚愿考古道务逺图示绥怀万国之心用驾驭四夷之防事戒輙发理在深谋臣又谓安危之理不可轻言者国家务大体求至理则安舍近谋逺劳而无功则危为君有常道为臣有常职是务大体也上不拒谏下不隐情是求至理也帝王之道忌萌欲心汉武帝躬秉武节遂登单于之台唐太宗手结雨衣徃伐辽东之国率义动之众徇无厌之求输常赋之财奉不急之役是舍近谋逺也沙漠穷荒得之无用邉徼之民杀之更生是劳而无功也位下秩卑敢言者少言而见听则进而无疑言而不从则退而惧罪臣又谓利害相生变易不定者兵书曰不能尽知用兵之害者则不能尽知用兵之利盖事有可进而退则害成之事至焉可退而进则利用之事去焉可速而缓则利必从之而失可诛而赦则奸宄之心或有时而生害可赦而诛则忠勇之人或无心而利国可赏而罚则有以害勤劳之功可罚而赏则有以利僭逾之幸能审利害则为聪明以天下之耳听之则聪以天下之目视之则明故书曰明四目达四聪惟此聪明在无壅塞尽去相防之弊仍协知几之神臣又谓取舍不可以有惑故曰孟贲之狐疑不如童子之必至虑思不可以不精故曰差若毫厘缪以千里自国家图燕以来连兵未解财用不得不耗人臣不得不忧恢复吊伐之名虽建洪业可否祸福之实宜留圣心愿陛下精其思虑决其取舍无使旷日持久穷兵极武为国大计不得不然
　　谏北征　　　　　　　　　　　张齐贤
　　方今海内一家朝野无事关圣虑者岂不以河东新平屯兵尚众幽燕未下辇运为劳以生灵为念乎臣每料之此不足虑也自河东初降臣即权知忻州捕得契丹纳米专典皆自山后转般以援河东以臣料契丹能自备军食则于太原非不尽力然为我有者盖有不足也河东初平人心未固岚宪忻代未有军寨入冦则田收顿失扰边则守备可虞而反保境偷生畏威自固及国家守要害增壁垒左控右扼疆事甚严恩信已行民心已定乃于鴈门阳武谷来争小利此则敌国之智力可料而知也取人举事动在万全百战百胜不若不战而胜若重之谨之则敌人不足吞燕蓟不足取自古疆塲之难非尽由敌国亦多边吏扰而致之若缘边诸寨抚御得人但使峻垒深沟畜力养鋭以逸自处宁我致人此李牧所以称良将于赵用此术也所谓择卒未如择将任力不及任人如是则边鄙宁边鄙宁则辇运减辇运减则河北之民获休息矣民获休息则田业增而蚕织广务农积谷以实边用且敌人之心固亦择利避害安肯投诸死地而为冦哉臣又闻家六合者以天下为心岂止乎争尺寸之事角强弱之势而已是故圣人先本而后末安内以养外人民本也要荒末也中夏内也邉徼外也是知五帝三王未有不先根本者也尧舜之道无他焉广推恩于天下之民尔推恩者何在乎安而利之民旣安利则敌人敛衽而至矣陛下爱民利天下之心真尧舜也臣所虑羣臣所闻多以纎防之利尅下之术侵苦穷民以为功能者彼为此效相习已久至于生民疾苦见之如不见闻之如不闻敛怨速尤无大于此伏望谨择通儒分路采访两浙江南荆湖西川河东有伪命日赋敛苛重者改而正之因而利之使赋税课利通济可经久而行为圣朝定法除去旧弊天下诸州有不便于民事委长史闻奏如敢循常不以闻白当严加典宪使天下耳目皆知陛下之心戴陛下之惠此以德懐逺以惠利民则幽燕据地之君沙汉乐战之众擒之与屈膝在术内尔















　　宋文鉴巻四十一
　　钦定四库全书
　　宋文鉴巻四十二
　　宋　吕祖谦　编
　　奏防
　　请除非法之刑　　　　　　　　钱　易
　　臣窃闻圣人之为政也太上以仁其次以智仁智不行上下无信是故刑之设也葢国家不得已而用之约礼从轻察罪肆赦圣人实有悯伤之心焉是以刑之用期于无刑尔非欲毒于民也凡有罪之狱则五辞五听无有疑屈然后择其时而行之又痛其不可尽行乃施许赎之典则君之省刑爱民断可知矣尧之时诛四罪止曰殛鲧于羽山窜三苗于三危放驩兠于崇山流共工于幽州何独不言杀鲧诛三苗戮驩兠斩共工于其处然此四者皆杀戮灭絶之典也葢尧之仁圣而四者虽凶尚恶言杀是故国之慎者莫先乎刑刑之伤者无甚于杀乃修其法式以节其用贵刑逾法法有所据不本于法则刑黩刑黩则法无据法无据则国政暴国政暴则臣不敢言臣不敢言则一人専善恶之心以独理天下独理不及则防于乱矣秦任商鞅仁智不行而厚于法天欲防秦而始皇复酷于民弃三代之法恣一时之威行肉刑族诛之例为秦民者皆寃之残害父母之体令受苦痛一人有过而九族遭诛戮汉祖既入闗萧何以文无害居宰相故约秦之法为三章文帝有德诏除肉刑此葢秦汉是非明在简策夫古之肉刑者劓椓黥刖之类然此刑者非死刑也以其身命尚存令受是刑后代尚以虐而絶之死刑者有二焉大斩小绞绞者以首领犹全故分二等百代奉之以为常法有司承式罔敢增变窃见近代以来非法之刑异不可测不知建于何朝本于何法律文不载无以证之亦累代法吏不敢言而行之至于今日或行劫杀人白日夺物背军逃越与造恶逆者或时有非常之罪者不从法司所断皆支解脔割防截手足坐钉立钉悬背略筋及诸杂受刑者身具白骨而口眼之具独动四体分落而呻痛之声未息置之阛阓以图示众四方之外长吏残暴更加增造取心活剥所不忍言十五年前杭州妖僧为变数嵗前蜀部两回作乱事败之后多用此刑亦恐仁圣之朝不能除之则永为讹法今葢以已死复加脔割防截此即古之五虐之刑不酷于今矣凡罪当死故重矣刑至于杀则绞斩行焉复使先受苦痛脔截割防然后就刑然亦非欲黩于刑所贵诫于后人令无犯者臣淳化中寄居寿春县见廵检使生钉一贼于集众之际有盗人物者此岂严刑可诫乎若无秦刑不可诫则秦之天下无一黔首为盗贼矣汉文措刑亦乱国矣三代以来跻民仁寿当先刑矣齐之以刑亦不当言免而无耻矣臣愚见以为一人爱民民诫则惧虽未至而怨巳深伏惟陛下仁理天下德感中外事天地如父母爱百姓如赤子伪悉荡祥瑞叠见古帝王不能行之者皆行之近代未复古者皆复之臣恐近世非法之刑非陛下能除之则近代相承益为常行矣臣又窃见唐太宗以人之五脏系于背有罪者仍不令鞭背葢虑伤其命故于今称善理天下能致社稷皆曰文皇放死罪四百令归毕农然后就法至期而无一人不到者此岂在严也且近广州僣称帝号理广以酷施于毒刑汤煎锯解靡所不至广民寃之立于刀【阙】今之史传贬以尚刑太祖神宗皇帝平之而絶其法广之于今歌颂鼔舞方保其生死亦无怨令或非法之刑不除亦恐政阙况剖心剒胫独夫受行之已爲万古所笑今以此为刑臣耻之陛下必亦耻之非臣尽心报政孰肯言于陛下非陛下大圣仁慈孰能信臣而行之哉臣不胜深有所望乞自今后明下诏书断天下非法之刑止存绞斩则仁政王道尽在此矣陛下从而行之则诛臣一身愚直之罪亦幸矣
　　应诏言事　　　　　　　　　　王禹偁
　　伏观陛下即位赦书云所宜开谏诤之路防茂异之材又奉御史台告报准诏命内文武臣僚并许直言极谏此实陛下诞彰圣德广达民情速致时雍追用古道之深防抑亦宗社无疆之休军民莫大之幸也臣才虽无闻谏则有素先皇帝时初拜右正言直史馆即日进端拱箴一篇又上御戎十事防先朝采纳擢陞纶阁判大理寺时抗防论道安之罪执法雪徐铉之寃贬官商山咎实因此寻沐征用再尘谏垣又上李继迁便宜寝而不报俄忝内庭兼驳正亦尝改更宣命封还敇书虽无报于朝廷葢粗伸于职业伏遇陛下钦奉顾命惟怀永图嗣位之初敕书既如彼听政之后诏命又如此臣苟有所见隐而不言是上负先帝用人之心下辜明主求谏之意也臣死罪死罪顿首顿首伏以圣朝享国四十余年边鄙未甚寕人民未甚防求利不已设官太多今陛下治之惟新救之在速臣伏虑书生执言有奏陛下以为三年无改于父之道可谓孝矣此不知古今异制家国殊涂者也假如帝尧既殂帝舜在位尧时有八元未进四凶未除舜乃放流举用善恶两分未闻后之人曰尧不及于舜也舜不孝于尧也伏惟陛下遏老生之常谈奋英主之独断则天下幸甚谨缘军国大政奏事五条倘稍动于圣心庶大开于言路其一曰谨边防通盟好使辇运之民有所休息方今北有契丹西有继迁契丹虽不犯边戍兵岂能减削继迁既未归命餽饷固难寝停闗辅之民倒悬尤甚臣愚以为陛下即位之始尚顺人心宜敕疆吏致书北人使达其主请寻旧好下诏赦继迁之罪复与夏台臣顷在翰林见继迁上表云乞残破夏州以奉拓防氏祭祝先皇帝虽有批答只许鄜州节度缘继迁本是反侧之人岂肯束身归国所有诏命不行今陛下嗣綂大振皇威亦恐继迁令人进奉因举前事彼必感恩此亦不战而屈人之师也如其不从则备御诛擒皆有方畧且使天下百姓知陛下屈已而为人也或曰富国强兵不可示人以弱此乃夸虚名而忽大计者也其二曰减冗兵并冗吏使山泽之饶稍流于下伏以干德开寳已来国家之事臣所目观当时东未得浙江漳泉南未得荆湖交广朝廷财赋可谓未丰然而击河东备北边国用亦足兵威亦强其义安在所蓄之兵鋭而不众所用之将专而不疑故也自后尽取东南数国又平河东土地财赋广矣而兵威不振国用转急其义安在所蓄之兵冗而不尽鋭所用之将众而不自专故也今诚能简鋭卒去冗兵而委之以将帅用恩威法令驾驭之资之以天下之财赋而曰兵不振用不丰未之有也臣愚以为陛下宜经制兵赋如开宝中则可以高枕而治矣至于引唐虞比三代者皆为空言臣所以不取臣又见开宝中设官至少何以验之臣本鲁人占籍济上未及第时常记只有刺史一人李谦溥是也司户一员今司门员外郎孙贲是也近及一年朝廷别不除吏当时未尝阙一事矣自后始有团练推官一员今枢密直学士毕士安是也太平兴国中臣及第归乡有刺史陈廷山通判阎暐副使阎彦进判官李延推官栁宣兵马监押沈继明监酒税又増四员曹官之外更益司理问其租税减于曩日也问其人民逃于昔时也一州既尔天下可知冗兵耗于上冗吏耗于下此所以尽取山泽之利而不能足也夫山泽之利与民共之自汉已来取为国用不可弃也然亦不可尽也方今可为尽矣何以知之只如茶法从古无税唐元和中以用兵齐蔡宰相王涯始建税茶之法唐史称是嵗得钱四十万东师以济今则钱数百万矣民何以堪之臣故曰减冗兵并冗吏使山泽之利稍流于下者也其三曰艰难选举使入官不滥古者乡举里选为官择人士君子行修于家学推于众然后荐用登之于朝故从政而政和临民而民防自三代涉两汉虽有沿革未尝远去此道者也隋唐已来始有科试得人之盛与古为侔然自唐初终太祖之世科试未尝不难矣每嵗进士不过三十人经学不过五十人重以周高祖之后外诸侯不得自辟士大夫罕有资荫故有终身不获一第没齿不获一官者先皇帝毓德王藩覩其如此临御之后不求备于一人舍短从长防十得五在位将逾二纪登第亦近万人不无俊秀之才亦有容易而得如臣者容易中一人耳臣愚以为数百年之艰难故先帝济之以泛取二十载之霈泽陛下宜紏之以旧章伏望以举塲选有司如故事至于吏部铨择官材亦非帝王躬亲之事比来五品以下为之指授官今则幕职州县而已京官虽有选限多不施行太祖已来始令后殿引见因为常例以至先朝调选之徒多求侥幸或以哀鸣泣涕便获起资或以防给山呼便陞京秩遂使长定格真同弃物吏部官只若备员既无耻格之心渐多阘茸之吏臣愚以为宜以吏部选有司依格勑注拟其四曰沙汰僧尼使疲民无耗夫古者惟有四民治民者士也故受养于农工以造噐用商以通货财皆不可阙也而兵不在其数葢用井田之法农即兵也有事则战无事则耕自秦以来以强兵定天下故战士不服农业矣是四民之外又生一民而为五也所以农益困然而执干戈卫社稷理不可去也但使帝王之道不得与三代同风汉明之后佛法流入中国度人修寺历代增加不蚕而衣不耕而食是五民之外又益一民而为六也故魏晋而下治道不及于两汉有唐大儒韩愈谏宪宗迎佛骨表云昔黄帝在位百年年百一十嵗少昊在位八十年年百嵗颛顼在位七十九年年九十八嵗帝喾在位七十年年百五嵗帝尧在位九十八年年百一十嵗帝舜及禹年皆百嵗当年未有佛也是知古圣人不事佛以求福古圣人必排佛以救人假使天下有僧万人每日食米一升用绢一疋是至俭也而月有三千斛之费有一万疋之耗何况五七万辈哉而又富僧钜髠穷极口腹一斋之食一袭之衣贫民百家未能供给此既不能治民又不能力战不造噐用不通货财而高堂邃宇丰衣饱食而已不曰民蠧其可得乎臣愚以为国家度人众矣造寺多矣计其费耗何啻亿万先朝不豫舍施又多佛若有灵虚不蒙福事佛无效继可知矣陛下深鉴前王精求理本亟宜沙汰厚生民若以嗣位之初未欲惊骇此辈且可一二十载不令度人不许修寺使自销铄渐而去之亦救之一端也又其五曰亲大臣远小人使忠良謇谔之士知进而不疑奸纎倾巧之徒知退而有惧夫君为元首臣为股肱言同体也得其人则勿疑非其人则不用凡今天下言帝王之盛者岂不曰尧舜尧舜之道具在方册是时百姓不亲五品不逊契作司徒敷五教蛮夷猾夏冦贼奸宄咎繇作士明五刑伯夷典礼后防典乐禹平水土益作虞官大哉尧之为君可谓委任责成而无疑矣或曰诚如是尧有功德耶臣曰有知人善任之德尔虽然尧之道去世辽远恐不可复臣以近事言之惟有唐之政可以损益而行焉臣读元和贤相裴垍传宪宗尝命垍铨品庶官垍奏曰天子择宰相宰相择诸司长官诸司长官自择僚属则上下不疑而政成矣以陛下之明择数十诸司长恐不逮若更令臣择庶官恐非致治之要当时识者以垍为知言伏望陛下远取帝尧近鉴唐室既得宰相用而不疑使宰相择诸司长官自取僚属则垂衣而治矣所谓忠良謇谔之士知进者也臣又闻古者刑人不在君侧语曰放郑声远佞人又曰浸润之譛肤受之愬不行焉可谓明也已矣是以周文王左右无可结韈者皆贤也夫小人之徒巧言令色先意希防事必害政心惟忌贤非圣帝明王不能深察臣又按旧制南班三品尚书方得登殿比者三班奉职卑贱可知或因遣差亦得陞殿惑乱天听防黩至尊无甚于此伏望陛下举纪纲尊严视听在此时矣不可不思所谓奸纎倾巧之徒知退者也臣愚以为今之所急在先议兵使众寡得其宜措置得其道然后议吏使清浊殊涂品流不杂然后难选举以塞其源禁僧尼以去其耗自然国用足而王道行矣今若不去冗兵不并冗吏不难选举不禁僧尼纵欲减人民之赋寛山泽之利其可得乎伏惟陛下承二圣之贻谋鉴千古之治道明比日月几先鬼神圣智所周不遗一民英断所及出于百王而又三事大臣受遗辅政岂容郎吏輙议国经葢以臣素被宠光常思报効有所贮蓄不敢缄藏臣又念诏书云言之而不用罪在朕躬求之而不言咎将谁执臣不胜大愿所以輙进狂瞽上干冕旒伏惟陛下践诏书之言则天下幸甚也谨斋戒拜防实封附逓以闻惟陛下寛其罪而念其诚以来谏诤之路则臣死无恨矣
　　论宰执不许接客　　　　　　　谢　泌
　　伏覩闻诏宰执枢密使不许接见賔客是疑大臣以私也书曰任贤勿贰去邪勿疑张説谓姚元崇外则踈而接物内则谨以事君此真得大臣之体今天下至广万几至繁陛下以聪明寄于辅臣自非接见羣官何以悉知外事若令都堂候见则羣官请见咨事略无解衣之暇古人有言曰疑则勿用用则勿疑若政在大夫禄去公室国祚衰季强臣擅权当此之时乃可为虑今陛下鞭挞宇宙总揽豪杰朝廷无巧言之士方面无姑息之人礼乐征伐自天子出书曰无偏无党王道荡荡今日之谓也奈何疑执政为衰世之事乎昔孔光不言温室中树顾雍封侯三日家人不知谢安石对客围棊防书至而客不觉大臣当密慎如此虽妻子犹不得闻况他人乎使非其人当斥去之既得其人任之以政又何疑也设若杜公堂谒见之礼岂无私室乎塞相府请托之渐岂无官径乎此非陛下推赤心以待大臣展四体以报下之道也王禹偁昧于大体妄有陈述上累圣德防蔽聪明狂躁之言不可聴用
　　论两省与台司非綂摄　　　　　李宗谔
　　臣按通典叙秩官以三师三公门下中书两省为先而防要亦以两省为首惟六典凖周礼六官以尚书省官居上而两省亦在御史台之前此不相綂摄一也唐开成三年御史台奉宣今后遇延英开拟中谢官委台司前一日依官班具名衔奏其两省官即令本司前一日奏是两省得以专达此不相綂摄二也朝防图门下省典仪设版位御史中丞班在丹墀上两省官后立此不相綂摄三也故事文武百官内殿起居失仪左右廵使奏文武班内有官失仪请付外勘当如两省官失仪即奏云供奏班内有官失仪请付所司以此言之惟两省官失仪左右廵使不敢请付外勘当此不相綂摄四也又御史台只奏南衙文武百官班薄门下中书两省各奏本省班牓子此不相綂摄五也文武常参官每遇假告皆经御史台陈牒惟两省官自左右正言以上假告直经宰相陈牒遇正衙见辞谢文武常参官皆于朝堂四方馆陈状两纸惟两省官止陈状一纸既不与百官叙班亦无台参之礼此不相綂摄六也文武常参官幕次并在朝堂惟两省官在中书门内每遇殿起居及大朝防防集并设次在御史中丞之上葢地望亲近在宪司之右此不相綂摄七也五代开延英奏事先宰相次两省次御史中丞次三司使次京尹又常朝叙班御史中丞羣官先入次东宫保傅次两省官次左右仆射及朝退仆射先出次两省官次东宫保傅次御史中丞羣官夫以后入先出为重不相綂摄八也伏以中书门下两省自正言以上皆天子侍从之官立朝叙班不与外司为比故在正衙则与宰相重行而立相衢则与中丞分路而行常参则师傅入于两省之前朝防则台官次于两省之后地望特峻职业有殊官之间不相綂摄御史台每牒本省并不平空所以本省移报亦如其仪而文仲止吏人之言遂有闻奏且无典章为据伏况台宪之职所宜紏察奸邪辨明寃枉廷臣有不法之事得以弹奏下民有无告之人得以申理而于文牒之内争平与不平空其事细乌足助于风威哉
　　论灵州事宜　　　　　　　　　　杨　亿
　　臣读旧史见汉武北筑朔方之郡平津侯谏以为罢敝中国以奉无用之地愿罢之上使辨士朱买臣等发十策以难平津侯不能对臣以为平津侯为汉贤相深明经术习知利害属武帝以雄俊自任志在开拓买臣等以词辨获进并侍左右前史又称平津每朝防论但开陈其端使人主自择不肯面折廷诤由此言之非不能折买臣之舌葢所以将顺人君之意尔即朔方之非便有自来矣且地在要荒之外中国声教不及元朔中大将军卫青攘却匈奴取其河南地以列置郡县今灵州是赫连昌地后魏置灵州葢朔方之故墟匈奴之旧壤僻介西鄙悬絶诸华数百里之间无水草烽火不相应亭障不相望当边境寕谧羗戎即叙道路不壅饟馈无虞犹足以张大国之威声为中原之捍蔽自匈奴作梗边邑屡警他部为其胁从凶党因而猖炽待之以爵赏颇骄蹇而不防讨之以甲兵又遁逃而无复凡有赢粮之役必兴狙击之谋每至灵武转输大须发卒防援离去内地皆无鬬心经涉畏途多有菜色自曹光实白守荣马绍忠及王荣之败资粮屝屦所失至多将士丁夫相枕而死以至募商人入谷输帛偿以数倍之价复以积石之孤壤别筑清远之一城边民绎骚国帑匮乏既不能制边人之死命又不能救灵武之急难数年之间防党逾甚灵武危堞岿然仅存河外五城继闻防没但坚壁清远坐食糗粮闭垒枕戈苟度朝夕且使贼迁横行沙漠俶扰疆陲系列镇之戍兵侵属国之蕃部虽有警急无候望而得知纵或凴陵但缮完而入保未尝出一兵驰一骑敢与敌确此灵武之存无益明矣平津所言罢敝中国以奉无用之地正如今日也臣以为存之有大害去之有大利且如国家募入粟偿以十倍之直发卒转饷涉兹不毛之地此古人所谓率三十钟而致一石殴民于死地者也今或弃之即可以嵗省戍卒分守内部一卒之费可给十夫国家无飞刍挽粟之劳士卒免暴露流离之苦必谓废之即亏失土地伤损威重且如尧舜夏禹圣之盛者也地不过数千里而明德格天四门穆穆武丁成王商周之明主也然地东不过江黄西不过氐羗南不过蛮荆北不过太原而颂声并作号为至治及秦汉拓土穷兵远畧虽疆理益广而干戈日寻府库之资财屡空生灵之肝脑涂地校功比德岂可同年而语哉夫蝮蛇螫手壮士断腕蚁壤不塞将漏山阿今灵武之存为害甚于蝮蛇供馈之费为蠧逾于蚁壤无鸿毛之益有防山之损岂可忽远大之略循悠悠之谈昔西汉贾捐之尝建议弃朱崖当时公卿亦有异论元帝能排众多之説奋独见之明下诏废之人颂其德元帝之意寜欲自弃其地当其内属为郡固已置吏而拊循及其称兵搆乱岂可劳民而征戍故其诏书曰议者以弃朱崖羞威不行夫通于时变即忧万民民之饥饿危孰大焉且宗庙之际凶年不备况乎避不嫌之辱哉臣以为正与今日灵武之事相类必以失地为耻则燕蓟八州河湟五郡所失多矣何必此为议者又以西北诸蕃戎马是产资其控制以通贸易环庆诸州内附蕃落借其屏翰以免惊骚此又迂阔之甚且戎人为利所诱故互市于边闗蕃部之族自强故能庇其种类必来冦于环庆固无隔于藩篱百雉危城千里悬隔自救不暇岂及于他议者又以其田沃饶有渼陂之利恐贼迁因而播种益以富强况戎人但以攻剽为能罔知耕稼之事河陇之外弃地甚多延袤百城提封万井西汉屯田之所疆畔犹存傥事力耕可以积谷何必独耕灵武乃能足食若灵武于贼有大利即是必争之地当朝夕攻取岂至于今皆为孟浪之谈殊非经久之计况又嵗有调发动致冦攘借冦兵而赍盗粮竭民力而耗国用为患之大无出于斯虽庸人子亦知其可弃也若或精选单介间道而行赍持诏书宣布王命令其尽焚庐舍自防而归丁壮尽令持兵老防以之襁负古称归师不可遏又曰置之死地而后生当此之时人百其勇临难思免其锋莫当又须申命偏师扬言出塞军声即振贼势自分即虚州东迁之民虞邀击之患虽有剽刼易为技捂且国家所惜者士民所急者财用岂可以骁果之旅委于饿虎之蹊府藏之实填于庐山之壑今若弃去灵武退守环庆卒免戍于絶域民思保其室家供馈不出于郊圻恩德自沦于骨髓民力不竭士气易扬何敌不摧何戎不克陛下又愤兹小丑思欲剪除臣以为不可黩武以穷兵止可伐谋而制胜臣窃料贼迁睢盱边塞之外倔强沙漠之中胁制诸啸聚不逞无耕桑之业无蚕织之工为鼠窃之谋以资衣食聚乌合之众以扰塞垣致蕃落之服从用凶威而驱逼非有厚利能诱其人朝廷今废弃虚州每嵗更无馈餫絶其觊望何所窥图平夏之西池塩斯在先是贸易粟麦用资糇粮今条禁甚严法网尤密无敢逾越渐至携离皆困贼迁之术也臣窃见太祖朝命姚内斌领庆州董遵海领环州二人所綂之兵才五六千而已阃外之事一以付之军市之租不从中覆用能士卒効命羗蕃畏威朝廷无旰食之忧疆场无羽书之警臣欲望于武臣中选有将帅之才知边鄙之事者三数人分布诸郡各量其所将兵多少付之除廪禄之外赐一大县租赋恣其犒设令开幕府辟召髦俊为之僚佐咨以策略勇力之士禀其指踪之用军旅之政许之便宜而行傥贼迁侵边郡军戍扰内属蕃部并唇齿相援腹背夹攻或战马正肥或军士思奋即召发内属讨服之羗俘获之余尽分麾下且戎人利于降附葢廹凶渠傥挠之以劲兵示之以大信怀荒振远推亡固存出金帛以购酋豪悬爵秩以宠降附明立赏格厚答战功即贼迁之腹心稍稍奔溃亲离众叛事去运乖焭焭独行谁与为伍但塞外一穷冦耳安能与大邦为讐哉若欲成谋庙堂功在漏刻臣以为北边方炽其材犹丰强劲之旅未可以嵗月破也直须废弃灵州退保环庆然后以计困之尔如臣之策只得三两骁将付以一二万精卒以数县租赋给其用度令分守边郡贼迁可以计日成擒朝廷可以高枕无事矣
　　论澶渊事宜　　　　　　　　　冦　准
　　臣伏奉圣防擘画河北边事及将来驾起与不起至何处者臣伏闻边奏敌人游骑已至深祁以东窃缘三路大军见在定州魏能张凝杨延朗田敏等又威虏军等处东路深赵贝冀沧德等州别无大军驻泊必虑边骑近东南下寨轻骑打刧不惟老小惊骚兼使贼盗团聚直至天雄军以来人户惊移若不早张军势必恐转啓戎心臣欲乞先那起天雄军兵马一万人徃贝州驻泊令周莹杜彦钧孙全照部辖若是敌骑在近即仰近城覔便掩杀兼令间道将文字与石普阎承翰照防掩杀畨贼近召募强壮入贼界烧荡乡村刼杀人口仍乞照管南北道路多差人探报畨贼次第闻奏及报天雄军一则贵安人心二则张得军势以疑敌人之谋三则石普阎承翰等闻王师北来壮得军威四则与邢洛地里不遥张得掎角之势一随驾兵士卫扈宸居固不可与敌人交锋原野以争胜负天雄军至贝州兵马大驾未起以前不过三万人万一敌兵至贝州已南下寨游骑渐更南来即须那起定州兵马三万以上人骑令桑赞等结阵南来镇州及令雷有终手下兵士出土门路与定州兵马防合相度事势慢那至洺州以东方可圣驾顺动假万乘之天声合数路之兵势更令王超等在定州近城排布照应魏能张凝杨延朗田敏等处兵马令作防合次第及前来累降指挥牵拽候抽移得定州河东兵马附近始得幸大名一或恐万一定州兵马被敌骑于镇定间下寨抽那不起邢洺之北游骑侵掠天雄军东北县分老小大段惊移须是分定州三路精兵差在彼将帅等防合及分魏能张凝杨延朗田敏等兵马渐那向东傍城寨牵拽如此则彼军必有后顾之患亦未敢轻议悬军深入若是车驾不起转恐畨兵残害生灵或是銮辂亲征亦须过大河即且幸澶渊就近易为制置防合兵马兼控扼津梁右臣叨列宰司素无竒略既承清问合罄鄙诚伏覩皇帝陛下睿智渊深圣猷宏远固已坐筹而决胜尚犹虚已以询谋兼彼军中颇乏粮糗窃惟猖獗之众必怀首尾之忧岂敢不顾大军但图深入然亦虑其凶狡须至过有防虞烦渎天聪伏増战惧
　　諌幸汾阴　　　　　　　　　　孙　奭
　　先王卜征五年嵗习其祥祥习则行不习则增修德而改卜陛下始毕东封更议西幸殆非先王卜征五年慎重之意其不可一也夫汾阴后土事不经见昔汉武帝将封禅故先封中岳祀汾阴始廵幸郡县遂有事于泰山今陛下既已登封复欲幸汾阴其不可二也古者圜丘方泽所以郊祀天地今南北郊是也汉初承秦惟立五畤以祀天而后土无祀故武帝立祠于汾阴自元成以来从公卿之议遂徙汾阴后土于北郊后之王者多不祀汾阴今陛下已建北郊乃舎之而远祀汾阴其不可三也西汉都雍去汾阴至近今陛下经重闗越险阻轻弃京师根本而慕西汉之虚名其不可四也河东唐王业之所起也唐又都雍故明皇间幸河东因祀后土圣朝之兴事与唐异而陛下无故欲祀汾阴其不可五也昔者周宣王遇灾而惧故诗人美其中兴以为贤主比年以来水旱相继陛下宜侧身修德以答天谴岂宜下徇奸回远劳民庶盘游不已忘社稷之大计其不可六也夫雷以二月出八月入者也育养万物有人君之象失时则为异今震雷在冬为异尤甚此天意丁寜以戒陛下而反未悟殆失天意其不可七也夫民神之主也是以圣王先成民而后致力于神今国家土木之功累年未息水旱洊沴饥馑居多乃欲劳民事神神其享之乎此其不可八也陛下必欲为此者不过效汉武帝唐明皇廵幸所至刻石颂功以崇虚名夸示后世耳陛下天资圣明当慕二帝三王何为下袭汉唐之虚名其不可九矣唐明皇狃于承平肆行非义稔致祸败今议者引开元故事以为盛烈乃欲倡导陛下而为之臣窃为陛下不取此其不可十也臣言不逮意陛下以臣言为可取愿少赐清问以毕臣説


　　宋文鉴巻四十二
　　钦定四库全书
　　宋文鉴巻四十三
　　宋　吕祖谦　编
　　奏防
　　论天书　　　　　　　　　　　　　孙　奭
　　臣窃见朱能者奸险小人妄言祥瑞而陛下崇信之屈至尊以迎拜归秘殿以奉安上自朝廷下及闾巷靡不痛心疾首反唇腹非而无敢言者昔汉文成将军以帛书饭牛扬言牛腹中有竒书杀视得之天子识其手迹又有五利将军妄言方多不讐二人皆坐诛先帝时有侯莫陈利用者以方术暴得宠用一旦发其奸诛于郑州汉武可谓雄材先帝可谓英断唐明皇得灵宝符上清防国经宝劵等皆王鉷田同秀等所为明皇不能显戮怵于邪説自谓德实动天神必福我夫老君圣人也傥实降语固宜不妄而唐自安史乱离乘舆播越两都荡覆四海沸腾岂天下太平乎明皇虽仅得归阙复为李辅国刼迁卒以馁终岂圣寿无疆长生久视乎夫以明皇之英睿而祸患猥至曾不知者良由在位既久骄亢成性谓人莫已若谓谏不足听心玩居常之安耳熟导谀之説内惑宠嬖外任奸回曲奉鬼神过崇妖妄今日见老君于阁上明日见老君于山中大臣尸禄以将迎端士畏威而缄口既惑左道即紊正经民心用离变起仓卒当是之时老君寜肯御兵宝符安能排难邪今朱能所为或类于此愿陛下思汉武之雄材法先帝之英断鉴明皇之召祸庶防灾害不生祸乱不作
　　諌作玉清昭应宫　　　　　　　王　曾
　　臣伏闻朝廷设谏争之官防政治之阙非其官而言者葢表其忠况当不讳之朝复忝非常之遇苟进思之无补惧窃禄以贻讥臣伏覩国家诞受殊祥荐膺秘箓祚洪图于万叶超盛烈于百王陛下寅畏寳符陟封名岳功垂不朽泽浸无垠奉若之心斯为至矣而清衷濬发成命亟行自经始以来庀徒斯广辇他山之石相属于道涂伐豫章之材远周于林麓累土陶甓挥锸运斤功极弥年费将钜万掩祈年之旧制逾葢日之前闻輙贵近以董临假使权而领防如此则国家尊奉灵文之意不为不厚矣崇餙台观之规不为不壮矣然则臣之愚恳或异于斯既有见闻安敢缄黙臣以为今之兴作有不便之事五焉虽鸠僝已行未可悉罢苟或万一采刍荛之説省其用功抑其制度亦及民之大惠而忧国之远图也所谓五者之目请为陛下陈之且今来所创立宫规制宏大凡用材木莫非楩楠窃闻天下出产之处收市至多般运赴宫尤伤人力虽云役军匠寜免烦扰乎民况复军人亦是黎庶此未便之事一也今者方毕封崇颇烦经费今兹兴造尤费资财虽府库之中货寳山积畚筑之下工徒子来然而内帑则积代之蓄藏百物尽生民之膏血散之孔易敛之维艰虽极丰盈尤宜重惜此未便之事二也夫圣人贵于谋始智者察于未形祸起隐防危生安逸今防阙之下万众毕臻暑气方隆作劳斯甚所役诸杂兵士多是不逞小民其或鼠窜郊狗偷都市有一于此足贻圣忧此未便之事三也王者抚御寰区顺承天地举动必遵于时令裁成不失于物宜靡崇奢侈之风罔悖隂阳之序臣谨按孟夏无发大众无起土功无伐大树今肇基下筑冲冒欝蒸俶扰厚坤乖违前训矧复旱暵卒痒雷电迅风防木飘瓦温沴之气比屋罹灾得非以失承天地之明效与此未便之事四也臣窃聆中间符命之文有清净育民之诫今所修宫阁葢本灵篇而乃过兴剞劂之功广务雕锼之巧虽屡殚于物力恐未协于天心此未便之事五也伏望遵祖之大猷察圣贤之深戒迁思回虑惩徃念来诏将作之官息勤苦之众辑寜羣品对越高穹如此则遐迩宅心人祗快望必若光昭大瑞须建灵宫将军相劳聿爰成绩则臣敢効愚计亦可必行但能损彼规摹减其用度止敦朴素无取瑰竒惟将之以承明仍重之以严洁名数之际加等是宜实费之资节敛为要俾四海之内知陛下爱重民力之意岂不美与昔太宗皇帝建太乙上清等宫亦不使穷极壮丽臣窃惟陛下宜遵而行之取为法制以示不敢逾即鸣谦大德光于千古矣奈何特欲过先帝之制作乎并观西京造太宗之影殿东岳置防真之宫计其工庸亦皆不啻中人十家之产然于尊祖礼神则盛矣其于邦国大计则犹未足为当时之急务也臣料陛下必为海内承平边隅清宴人康物阜时和年丰纵或筑宫无损于事则臣复谓其不然也方今疆场甫定边庭有姑息之虞民俗苟完仓箱无红腐之积况闗辅之地流亡素多近甸之民农桑失望虽令有司安慰亦恐未复田产秋冬之间饥歉是惧亟经营于神舘虑稍欝于舆情且徃古废兴之端前王得失之事布在方册足为商鉴者陛下览之详矣非假愚臣一二言焉试观自昔人君崇尚土木孰若清净无为者之安全乎愿陛下留神垂听无忽臣言则天下幸甚今虽上下之人皆知事理如此而人人自爱莫敢轻黩冕旒至于左右大臣则虑计之不从致见踈之悔中外百执则虑言之难达招妄动之尤使忠谠之谋未行良为此也惟臣出从边介遭遇文明特受圣知度越流辈官为侍从身服簪缨粗识安危之机未申补报之效捐躯思奋今也其时又安敢循黙苟容不为陛下别白而论之乎是以輙率妄庸轻冐宸严感发于中无所顾避陛下寛其鼎镬之罪矜其蝼蚁之诚深鉴古先试重采择无谓创一灵宫为一细事而弗恤也臣以为兴役动众尤系事机不可不察也当使乡校之中豪奸之党无所开窃议之由则微臣之望也天下之幸也
　　论官制　　　　　　　　　　　孙　何
　　六卿分职邦家之大柄也故周之防府汉之尚书立庶政之根本提百司之纲纪令仆率其属丞郎分其行二十四司粲焉星拱郎中员外判其曹主事令史丞其事四海九州之大若网在纲有吏部焉辨考绩而育人材有兵部焉简车徒而治戎备有户部焉正版图而阜财赋有刑部焉谨纪律而诛暴强有礼部焉祀神只而选贤俊有工部焉缮宫室而修隄防六职举而天下之事备矣有唐贞观之风最为称首于时封疆甚广经费尤多亦不闻别分利权特剏使额而军须取足玄宗侈心既萌贪地不已北事奚契丹南征阁罗鳯召发既广租调不于是萧景杨钊始以地官判度支而宇文融为租调地税使虽利孔始开祸阶将构然板籍根本尚在南宫肃代物力萧然于是有司之职尽废而言利之臣攘背于其间矣征税多端本于专置使额故德宗之初首降诏书追行古制天下钱谷皆归文昌咸谓故事复兴太平可致而天未悔祸叛乱相仍经费不使额又建于是裴延龄以利诱君甚于前矣宪穆而下或廹于军期切于国计用救当时之急率以权宜裁之五代短促曾莫之思国家三圣相承五兵不试太平之业垂綂立制在兹辰也所宜三部使额还之六卿或曰禄百辟赡三军皆是物也臣亦有其説夫盐鐡者葢管山海之谓也而物非自集须假牢盆户部者葢均一征税之谓也而财非自生须计田赋度支者葢供亿军国之谓也而粟非自行须资漕运但检勾专一相沿置之尔今莫若精择户部尚书一人专掌盐鐡使事俾金部郎中员外分判之又择本行侍郎二人分掌度支户部使事各以本曹郎中员外分判之则三使洎判官虽省犹不省也仍命左右司郎中员外总知帐目分勾稽违或曰事有便宜行之已久何必改作远师昔人斯又非通论也但雅俗兼资新旧参列则进无掊克之虑退有详练之名职守有常规程既定周官唐式可以复矣兹事非难在陛下行之与否
　　请询访晁李　　　　　　　　　刘　随
　　臣伏覩近除降书以客省使康州防御使李允则特授寜州防御使仍放朝谢与假将治者恩加勲旧事出非常凡居将帅之臣各励公忠之节窃以李允则素怀韬畧动有机权屡委边防务期安辑不邀功以生事无纵敌而失谋虽古之将无以加矣是以行命之日中外皆喜必若制置军马经略亭鄣枢近大臣成之外若召而赐对询以方畧则老将谙练必有所长臣又伏见太子少保致仕晁逈端庄植性冲澹自居歴仕三朝垂五十载徊翔两制逾二十年先帝宠遇便蕃讲求典礼议论详正无不察预加以继司文柄时谓得人今之台阁清流州郡循吏逈之论辨所得居多近者引年致政斯为达礼五常百行葢无缺焉文苑指为宗师朝野推为君子有兹儒雅之望未行优异之典臣亦愿两宫圣慈特同允从近例赐以全俸丰其燕居其或朝廷将行大礼时议大政宰司裁成之外特开延英访以经史耆儒详练必有可观每遇万防余闲温凉得所详延二老赐之从容俾説徃古治乱之因国初经制之务如此则文事武备尽美于昌朝养老乞言有光于古昔尊礼宿旧益厚时风传示方来用清史册臣以为文武班中功名雅望终始一致以至高年者惟此二人允谓时贤恐须旌别
　　请皇太后军国常务专取皇帝处分
　　刘　随
　　臣輙露危言上尘圣览退量僣易甘俟显诛况居有道之朝幸在得言之地念臣出入谏署于今八年才识本踈补报无状既临衰暮合尽忠规洪惟皇太后天资圣明手扶宗社爰自先朝不豫万防倦勤皇帝养德东朝选贤资善太后预闻政事参决居多洎皇帝膺龙跃之期年尚冲防太后承顾托之命心如坚石垂帘以对羣臣尽力以报先帝中外率服华夏乂安终始不渝中外咸仰于国家显隆平之业于皇帝极慈爱之情天地之功全母子之道备光耀简册垂亿万年然天下治矣王业崇矣皇帝长矣太后勤矣而犹祁寒盛暑劳曳圣躬一日万防烦于圣断臣闻虚心以致遐寿澄神以保太和欲乞今后军国常务并逐日专取皇帝处分所贵清神养素延圣母万寿之期内问安成皇帝孝治之德天下幸甚防臣愿毕
　　洪州请断妖巫　　　　　　　　夏　竦
　　臣闻左道乱俗妖言惑众在昔之法皆杀无赦葢以奸臣逆节狂贼乱规多假鬼神揺动耳目汉之张角晋之孙恩偶失防闲遂至屯聚国家宜有严制以肃多方窃以当州东引七闽南控百粤编氓右鬼旧俗尚巫在汉栾巴已尝剪理爰从近嵗传习滋多假托禨祥愚弄黎庶勦絶性命规取货财皆于所居塑画魅魑陈列旛帜鸣击鼓角谓之神坛婴孺襁褓已令寄育字曰坛留坛保之类及其稍长则传习妖法驱为童隶民之有病则门施符术禁絶徃来斥远至亲屏去便物家人营药则曰神不许服病者欲饭则曰神未听餐率令疫人死于饥渇洎至亡者服用又言余祟所凴人不敢留规以自入若辛而获免家之所资假神而言无求不可其间有孤孑单族首面防妻或絶户以图财或害夫而纳妇浸淫既久习熟为常民被非辜了不为怪奉之愈谨信之益深从其言甚于典章畏其威重于官吏竒神异像图绘嵗増邪箓祅符传冩日伙小则鸡豚致祀敛以还家大则歌舞聚人食其余胙婚塟出处动必求师刼盗闘争行须作水蠧耗衣食惑里闾设欲扇揺不难连结在于典宪具有章条其如法未胜奸药弗瘳疾宜颁峻典以革祅风当州师巫一千九百余户臣已勒令改业归农及攻习鍼灸之脉所有首纳祅妄神像符箓神衫神杖魂巾魂帽钟角刀笏沙罗等一万一千余事已令焚毁及纳官讫伏乞朝廷严赐条约所兾屏除巨害保宥羣生杜渐防萌少禆万一
</div>
    <div class="pagination">
<a href="宋文鉴_page35.html">上一页</a><span>...</span><a href="宋文鉴_page31.html">31</a><a href="宋文鉴_page32.html">32</a><a href="宋文鉴_page33.html">33</a><a href="宋文鉴_page34.html">34</a><a href="宋文鉴_page35.html">35</a><span class="current-page">36</span><a href="宋文鉴_page37.html">37</a><a href="宋文鉴_page38.html">38</a><a href="宋文鉴_page39.html">39</a><a href="宋文鉴_page40.html">40</a><a href="宋文鉴_page41.html">41</a><span>...</span><a href="宋文鉴_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
