<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 380 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 380 页/共 634 页
  </h1>
  <div class="content">
   文苑英华巻四百二十二
　　钦定四库全书
　　文苑英华巻四百二十三　宋　李昉等　编赦书四
　　尊号赦书二
　　寳厯元年四月二十日册尊号赦文　编制
　　门下朕闻奉天地之大统必酌于人心荷宗祖之诚训必叅于国典顾惟眇身守任重器道未能被物德不足蓄身頼于宗工硕老辅导丞弼享祧主【诏令作奉】鬯熏燎告履厯正元敷施大号庶方咸若四表穆然皇祖披攘之基列圣焦劳之业恬焉而有泰焉而居昼以度心夜以省已其何德以堪之方将法干以行徤体咸而致和执冲以固高守约以持满而文武百辟章奏四上以为人心不可以曲让国典不可以矫违亦用慰于太皇太后皇太后之意屈而后俞谅非获已岂不以予非生知欲以徽称懿号诱掖劝慕之乎将使循名而勉其实力实而应其名乎然则予方且以为韦方且以为箴诰防于皇极庶无尤违是宜与物同利惟新大泽可大赦天下自宝厯元年四月二十二日昧爽已前大辟罪已下已发觉未发觉已结正未结正系囚见徒罪无轻重咸赦除之惟故杀人及官典犯赃不在此限应左降官未经量移者宜与量移近处丁忧去任服阕日亦与量移如准前制已合量移有司未注拟者并任累叙流人未到所在及已到未经量移者并与量移近处僧尼道士移未经量移者并【一作亦】与量移近处中外前资见任官顷因延累未及用才并左降官中有事情可恕名迹素闻者宜委中书门下量加奨用勿使屈滞授田制禄嵗久而弊深留狱要囚期舒而滥广隐冒啓逃奸之渐倍称成豪夺之源亟举旧章犹循宿蠧永言谋始必俟申明在京百司职田散在畿内诸县旧制配地出子逐畆平摊比量旧制孰为久便宜委京兆府与屯田审计会条防奏闻如京城诸司捕系推掬经旬时每季御史巡囚罕能察访举劾积成寃滞为弊颇深宜委御史防重举用长庆元年七月十八日赦文条件闻奏京畿百姓多属诸军诸使或户内一人在军其父兄子弟不受府县差役顷者频有制勑处分如闻尚未遵行宜委京兆府重举用长庆元年七月十八日赦文条防闻奏应京城内有私债经十年已上曽出利过本两倍本主及原保人死亡并无家产者宜令防府勿为征理应天下典贴得人庄田园店等便合祗承户税本主收赎之日不得引令式及言私契组织贫人今烦而政挠积习而生欲其适宜湏有厘革使人不倦必在变通今年正月七日制勑处分条目中有未经施行者委御史防令提举仍条录闻奏宜委百司官长各具条防当司利病奏闻择其善者当议改更文崇文馆生及斋郎三衞所用资荫逾滥颇多澄源清流切在厘革宜委礼部兵部侍郎条防以久逺可行用者兼每荫别限年限明作条例闻奏懋官述职御侮宣威暨于庶僚咸竭乃力峻其爵秩以极封崇内外文武见任及致仕官三品已上赐爵一级四品已下加一阶仍赐勲两转神防六军金吾威逺皇城将士普恩之外各赐勲两转列虞賔之位崇褒圣之所以阐德教而昭前烈也二王三恪及文宣公各赐物三十疋朕上奉两宫下临九有庶几广爱之道以行教化之风太皇太后皇太后二等已上亲委中书门下约旧例量加优赏二广分营六师环卫梯航贡奉玉帛会同既勤劳而可嘉亦怀来之所尚神防及六军金吾威逺皇城等诸军将军统军以下各有赐给其将士等长行立仗者并守本军本营者各赐物有差鸿胪礼賔院应在城内蕃客等并节级有赐物宣賛盛礼润色鸿徽爰锡宠于崇阶亦推恩于任子摄侍中读宝官门下侍郎平章事窦易直摄中书令读册官中书侍郎平章事李程各赐一子出身撰册文官左仆射平章事李逢吉宜依旧例赐一子出身正员官奉册奉宝绶官书玉册官书宝官各加两阶进宝绶进册中严外辨礼仪賛导押册押宝绶举舁宝册官各加一阶合入三品者待考足日聼叙合选人减一选其余应职掌行事官及冩制书官太常修撰仪注礼官并宫内行事官三品已上赐爵一级四品已下加一阶仍并赐勲一转造玉册并填金字造宝装官各赐五十疋前王之令政未有遗年前哲之格言寔先顾行义存忠厚教被家邦天下百姓九十已上委所在长吏量加存问孝子顺孙义夫节妇旌表门闾终身勿事先已旌表者亦量加优防生甫炳灵出图表异故能发泄云雨蓄涵风雷望秩之仪必资蠲防五岳四渎宜委本州府长吏备礼致祭名山大川及自古圣帝明王忠臣烈士令所在以礼致祭亡命山泽挟藏军器百日不首复罪如初赦书有所不该者所司具作条例闻奏敢以奏前事相告言者以其罪罪之赦书日行五百里布告天下咸使闻知会昌二年四月二十三日上尊号赦文
　　编制
　　门下昔我髙祖太宗始造区夏辟乾坤以覆载竭日月以照临盛德耿光格于上下昊天有成命我二后受之列圣丕图克大其绪文绥武靖奕叶连枝逮予纉修罔敢失坠诚欲追纵在昔贻范将来陶末俗于至和返大朴于已散而道不足以居域中之大文不足以成天下之化恭已南面夙兴夕惕遐想理古歉然于怀至于嗣嵗豊穰寰海康静祅沴灭息华夷大同兹实监祐自天匡救在下谅非已出安敢自多而三台百辟陈忠歴恳加我大号其何以堪谓予守文宜述先志抑而不行者三请确而不防者群诚岂贪在已之名始念从人之欲秪应典册良深惕励于戯顔子匹夫也犹曰舜何人哉矧有其位行其教化而不思齐其道也尚念交修俾克用乂今维夏长飬之时动植之物莫不自遂思有以导迎和气生活吾人是用稽牺经之作觧法虞书之肆赦推恩宥过思与【诏作与物】同休可大赦天下自会昌二年四月二十三日昧爽已前大辟罪已下已发觉未发觉已结正未结正繋囚见徒罪无轻重咸赦除之唯犯十恶叛逆已上故杀人及官典犯赃不在此限应左降官恩赦后未经量移者与量移近处丁忧去任服阕日亦与量移如凖前制已合量移有司未注拟者速与处分流人未到所在及已到未经量移者并与量移近处僧尼道士移未经量移者亦与量移近处中外前资见任官顷因延累未及用才并左降官中有事情可恕名迹素闻者宜委中书门下量加奨用勿使屈滞俗未臻于富庶念每切于黎元衣食寡充旰昃兴叹百司田畴地有髙低嵗有善恶伤于水潦则低地不稔稍遇亢旱即髙处无苗近闻州县长吏掩其灾损务求办集唯于熟苗上加征将填欠数致使黎元重困惠飬全乖自今后州县百姓有遭水旱苗稼不收处检验不虗更准前后勑文被免不得加征熟田人户令本配额外重出斛防商通百货士奉公程俾无行旅之虞在去萑蒲之聚应州郡连带江湖常多冦盗结构群党潜蓄弓劒残害平人剽刼财物道途商贾常患不安方今海内无虞所宜普凑委诸道节度防御使如界内带江山淮海处切加警备仍差巡检更于要害处加置军镇捉搦择有机畧军将镇守逰奕明立赏罚如能设计擒获贼党二十人已上并获赃物推问行刼踪迹分明者量其功迹节给优赏仍与迁职如界内有刼杀不能捉获者亦节级重加惩责仍委出使郎官御史及所在巡检院切加访察不得更使因循邉戍御扞戎夷士卒衣粮最为切事如闻迯亡浸广营垒多虗又供给公私皆率官徤妻拏困乏不免饥寒委本道节度使与监军使躬亲防阅据迯死欠阙人数便取军中少壮有武艺子弟填替不得遣有虗名其见在将士衣粮皆湏及时给付正身不得輙有减刻别将支用令其冻馁仍委出使郎官访察闻奏有违当案覆科贬抑强扶弱实王道所先赋役以均则穷人靡怨度支盐铁户部诸色所由茶油盐商人凖勑例条免户内差役天下州县豪宿之家皆名属仓塲塩院以避徭役或有违犯条法州县不敢追呼以此富屋皆趋幸门贫者偏当使役其中亦有影庇其【疑作真】伪难分自今已后委本司条防应属三司及茶塩商人各据所在塲塩正额人名牒报本贯州县凖勑文处分其茶塩商仍定斤石多少以为限约其有冐名接脚短贩零少者不在此限其小铺所由主人牙郎火夫牛户父兄子弟并在任州县依例使例所冀劳逸稍均疲人苏息给事郊庙之服奉茧丝之税蚕桑是繁封植攸资宜设科条用絶违犯勤课种桑比有勑令每年奏闻如闻都不遵行恣为剪伐列于市肆鬻为柴薪州县宜禁断不得輙许更卖犯者科违勑罪理贵便人事存可久苟非摭实则昧时州府两税物斛防每年各有定额征科之日皆申省司除上供之外留后留州任于额内方图给用纵有余羡亦许州使留备水旱其留使钱物更令诸道分析破用去处所立文帐皆是搆虚文百姓恳田承前已申顷畆及斛防单数近年又令其人户税钱等第恳田水陆顷畆挟县乡分析徒为繁弊无益政途今年已后并宜停送州县摄官假名求食尚怀苟且不防疲人其阙少官员处并委本州刺史于当州诸县见任官中量闲分配公事勾当如官员数少力实不逮处即于前资官中选择清谨干用者差摄不得取散试官充职制禄授田着于定制贪猾利已不修旧章应畿内在京百司职田方闻本地多被狡吏及豪强平直隐蔽廻换遥指荒闲塉薄田地即配与浮客佃食免被豪吏欺隐如或因循不存勾当官吏等必当节级处分使命经行供备夫役既隳额例事颇奸欺湏议举明以全物力江淮两浙每驿供使水夫价钱旧例约十五千已来使过元额湏别供舡夫近日相承取索无度从苏常已南每驿便供四十余千或界内或四五驿徃来湏破四五百千宜依徃例不得数外妄供如更有违长吏已下节级书罪立政之本所务均平设法之源在絶侥幸京畿诸县太常乐人及金吾角子皆是富饶之户其数至多今一身属太常金吾一门书免杂差役今日已后只放正身一人差使其家下并不在影庇限涉歴吏事盖崇理本自因近制却啓幸门太和九年十二月十八日勑进士初合格并令授诸州府叅军及县簿尉未经两考不许奏职盖以科第之人必理化黎元之弊欲使谙详非唯可塞幸门实亦用惩浇俗近者诸州长吏渐不遵承虽注县寮多縻使职苟从知已不顾蒸人流例寝成侵费不少况去年选格更当府充职一人从事两诸科钱虚占吏曹正员不亲本任公事其进士宜至合选年诸道依资奏授州县官即不在兼职之限武官选用本求才艺近日入仕多门虚伪转甚就中兵部武选其尤深都无本根妄兼甲厯但求迁转莫可讨寻其武选且停见任武官即仰依前守职仍差官量与修甲厯得甲厯定然后许前资赴集辇毂之下诸色人中非吏非商闲行逰手惣名趂事潜得容奸自今后有自谋职任私用货财诡计多端经过朝贵者委御史防京兆府严加察访捉搦畿甸赋繁园陵至重先事立制冀免虚劳亲陵栢栽每嵗添补约力计费役用至多嵗久而不见其功人劳而未除其弊盖由栽植动土湏先奏闻待勑下有司及择日到县已过期限岂尽施功空阅数以计佣皆朝种而夕朽自今已后每至嵗首委有司于正月二月三月八月四个月内择动土利便之日先下奉陵诸县分明榜示百姓至时与设法栽植毕月县司与守使同防检据数牒报与折本户税钱髙秩峻级荣荫子孙盖宠劳能着存令式近者渐寡廉扑多补名身不独假荫近房兼有规求厚利选曹既阙磨勘长吏不闻糺防此公行吏途太滥自今后并湏凖格用荫人数年限不得逾越委吏部及御史防严加觉察防其选授官到本道本州湏审磨勘稍疑逾滥及察知冐卖资荫便收禁牒报有司懋官述职御侮申威暨于庶僚咸竭乃力峻其爵级以极封崇内外文武见任及致仕官三品已上赐爵一级四品已下加一阶仍赐勲两转神防六军金吾威逺皇城将士普恩之外各赐勲两转位列虞賔胄崇褒圣所以阐德敎而昭前烈也二王三恪及文宣公各赐物五十疋二广拱辰五营列卫明庭执玉航海会朝念申力以赏劳示怀柔而优宠神防及六军金吾威逺皇城等诸军将军统军已下各赐物有差鸿胪礼賔院应在城内蕃客等并节级有赐物光賛典册发挥鸿名实頼重臣共休烈爰推恩以广爱亦峻级以崇阶摄侍中读宝官中书侍郎平章事李绅摄中书令读册官右仆射兼中书侍郎平章事崔拱【一作珙是】各赐一子出身撰册文官司空兼门下侍郎平章事李德裕赐一子出身正员官奉宝绶官书玉册官书宝官各加两阶进宝绶进中严外辨礼仪賛导押宝册官各加一阶其应职掌行事官三品及冩制官太常修仪注礼官并内行事官三品已上赐爵一级四品已下一阶仍并赐勲一转镌造宝册并填金字造宝装玉册官各赐物五十叚飬老引年旌闾表行冀忠厚之俗以振节义之风天下百姓年九十以上委所在长吏量加存问孝子顺孙义夫节妇旌表门闾终身勿事先已旌表者亦量加优防降神表峻出宝应图秩视公侯德穰灾患式崇明祀咸荐吉蠲五岳四渎宜委本州长吏备礼致祭名山大川自古圣帝明王忠臣烈士各令所在以礼致祭亡命山泽挟藏军器百日不首复罪如初赦书有所不该者所司具作条例奏闻敢以赦前事相告言者以其罪罪之赦书日行五百里布告天下咸使闻知主者施行







　　文苑英华卷四百二十三
　　钦定四库全书
　　文苑英华巻四百二十四　宋　李昉等　编赦书五
　　禋祀赦书一
　　赦书　　　　　　　　　　沈　约
　　门下朕昧旦【一作爽】夙兴念兹治道而明不烛逺之未易仰寻先烈思致隆【一作升】平日顷多故戎役【一作车】代有军政国容事绪非一刑礼叅用未臻和简向隅之情永言増叹今郊禋载洽幽明允从思隆【一作崇】嘉祉被之兆庶可大赦天下主者施行
　　一作皆初学记
　　南郊恩诏
　　门下卜日禋飨政道莫先厚下布泽哲王是务朕仰祗灵眷俯临亿兆嵗象廻环恭事亡及牲玉必荐感敬备申升烟燎于穹昊致精诚于太一思霑颽【可亥切南风也】润惠兹穷生应天监三年内犯夺劳及左降可悉原降继市职不充人身及家口质系悉散还私家督备前嵗三五犯谴因及随曹景宗授司州委叛应讁役者并量所蠲降尚书所检巧陈滛辞普更开恩百日各听自首不问徃罪京师三县尤穷之民详加赈恤主者速条格施行
　　南郊恩诏
　　门下朕肃膺干贶君临率土虽日晏劬劳而仁恕未洽星琯骤廻履端告始禋飨云备诚敬廉【一作兼】申宣和布泽情深待旦凡内外文武可各赐劳一年叛亡未擒若百日内自首还役不问徃罪女子质繋悉且散遣文书轻重坐罪并皆从原主者详为条格疾速施行
　　南郊赦书　　　　　　　　张九龄
　　门下朕获主三灵于今一纪聼政中昃每不敢康观书乙夜将求诸道频年已来每思至理【诏令作为理思至】或逺人不率或嗣嵗不登淳朴未还惕厉斯在为人上而慙德奉天明以畏威故祝史宣辞必期于陈信郊丘备礼将俟于升平今正宗庙降灵克开厥后乾坤交泰保合太和麟凤龟龙符黄瑞之祉蛮夷戎狄梯山航海之琛莫不日月以闻道路相属顾惟不德承兹休运钦若昭报畴咨故实所以今年献春恭祠【诏令作祀】后土季秋吉日追崇九庙采必先于鲁【集作曽】经稽肆类于虞典爰因长至钦谒上告受命之元符昭严配之成绩大典云备至诚克展诸侯骏奔来于穆之相百神受职率咸秩之文六变已陈三献斯毕盖春秋之大事莫先乎祀王者之盛礼莫重于郊柴燎克终感庆罔极岂予一人之福亦尔万邦之頼宜因咸和之际俾承厚下之泽可大赦天下自开元十一年十一月十六日昧爽已前罪无轻重已发觉未发觉已结正未结正繋囚见徒大辟罪已下咸赦除之其十恶死罪造伪头首刼贼杀财主在不赦例就中仍虑有寃滥者所司具状送中书门下尽理详覆奏闻朕将亲览其有亡命山泽挟藏军器百日不首复罪如初敢以赦前事相告言者以其罪罪之升坛行事官及供奉官三品已上赐爵一级四品已下加一阶诸献官并凖此升坛例内外文武官及致仕并前资陪位者赐勲一转縁大礼有职掌并押当者更加一阶斋郎并放出身皇亲诸亲陪位未出身者并放选已出身者赐勲一转亲王公主各与一子官三品卫监门黄衣长上飞骑万骑并仗内杂色人在斋宫宿卫及诸色人有资劳人縁大礼有职掌并流外行署预见大礼者亦赐勲一转其充香炉执扇及礼生祝史賛者赐勲外简日选优与处分兵士宿卫斋宫并诸色无资劳縁大礼职掌及京兆府百姓縁南郊祗应者各免其家一年杂科差南北卫将军率中郎将宿卫斋宫者并同升坛例其诸军节度大使及三都留守虽不陪位委寄既重特宜同升坛官例百嵗老人赐绵帛五叚粟五石县令至其家存问给付孝子顺孙义夫节妇旌表门闾终身勿事已旌表者量加优恤诸州百姓或因逢水旱流寓未安者宜令所司与朝集使即作赈乏【一作恤】安辑法奏闻其单贫卫士畨镇久次令州府长官简择灼然者放免畨役征行人家州县检校勿使侵欺碛西镇人途路悬【一作逺】特宜赐勲一转鳏寡惸独亦令州县倍加矜恤使得存济元置义仓救人不足承前贷百姓粮及种子未纳者并放免不得却征自古圣帝明王忠臣烈士名山大川并令所致祭其已得賛官人并轻【诏令作转】累未得处分非老弱疾病犹堪处事者量加收叙使免失职其左贬官非逆人五服内亲及犯赃贿名敎者所司实勘奏闻量移近处其官人有清白政术堪任刺史县令及抱器怀才不求闻达者州长官具以名荐宗室中有孝悌才术为众所知仍在卑任者委宗正具以名奏君臣一体休戚共焉朕钦承天命恭传大宝盖慿累祖余业得一之符亦由群公旧勲不二之力永言繄頼其敢忘之自武德已来实封功臣知政宰辅有身无大故而亡官失爵子孙沦屈者所由勘实具以状闻存者可筹其官荣逝者当録其嗣使幽明同庆知有今辰亚献邠王守礼终献宁王宪各赐物一千疋捧爼申王防夹侍岐王范薛王业各赐物防百疋侍中源乾曜中书令张说兵部尚书同中书门下三品王晙各赐物伍百疋正衣驸马都尉王守一王繇温曦宗正少卿崔澄各赐物三百疋二王后赐物一百五十疋坛塲使京兆尹孟温礼赐物二百疋脩造羽仪使赐物一百疋脩撰仪注官五品已上赐物一百疋六品已下赐物七十叚自余陪位预宴官一品赐物一百疋二品三品八十疋四品五品六十疋六品七品四十疋八品九品三十疋鸿胪诸蕃使与见大礼及在本蕃王侯大酋长并同宴会例给赐郡主县主各赐物八十疋縁大礼数处有职掌者任于一头从高叙天下州府赐酺三日京城五日前任所在百姓村坊宴乐不得科率聚敛其有处分未该者令所司及本使比类奏闻赦书日行五百里主者施行
　　东封赦书
　　门下朕闻天监惟后后克奉天既合德以受命亦推恩而复始厥初作者七十二君道洽德【集作迹】着时至符出皆用事于介丘升中于上帝人神之望盖有以塞之皇王之序固可得而言也朕接统千嵗承光五叶惟宗祖之德在人惟天地之灵作主往有内难幽賛而集大勲间无外虞守成而纉旧服未尝不干干终日思与公卿大夫上下叶心聿求至理以我列圣其庶几乎馨香今九有大宁群氓乐业时必敬授而不夺物亦顺成而无夭懋建皇极幸致太和洎乃幽遐率由【诏令作皆】感被戎狄不至【集作轨】唯文告而来庭麟凤已臻将觉悟而在薮以故凡百执事亟言大封顾惟不德初欲勿议伏以先圣储祉与天同功荷传符【诏令作庆】以在今敢侑神而无报大节斯在朕何让焉遂奉遵高祖太宗之业宪章干封之典时迈东土柴告太岳【诏令作岱岳集作岱宗】精意上达肸蠁来应信宿行事云物呈祥登降之礼斯毕严配之诚【诏令作义】获展百神群望莫不怀柔四方诸侯莫不来庆斯事天道之介福邦家之耿光也无穷之休祉岂独在予非常之惠泽宜其逮下可大赦天下自开元十三年十一月十三日昧爽已前大辟罪已下罪无轻重已发觉未发觉已结正未结正繋囚见徒咸赦除之唯十恶死罪不在此限【诏令作例】流人未逹前所者放还其有挟藏军器亡命山泽百日不首复罪如初敢以赦前事相告言者以其罪罪之内外文武官三品已上赐爵一等【诏令作级】四品已下加一阶邠王守礼宁王宪岐王范薛王业各与一子三品官公主嗣王郡主县主各与一子官其应文武行从官加阶之外并赐勲两转三卫引【诏令作司】驾细引黄衣长上飞骑彍骑先有武散官者加两阶未给武散官者各赐勲两转卫士马主戎车主幕士掌闲供膳太常及仗内音声人行署及蕃官七色并别勑杂色定名行从人亦赐勲两转縁大礼登山守行侍从行事轝脚等官三品已上特赐一阶仍与一子生上品已下特赐一阶仍赐勲两转量与进改其四军别抽出山宿卫及诸司上山执当官三品已上赐爵一等仍与一子出身四品已下加一阶赐勲两转亦量进改其白身人及行署蕃官放蕃选其山下升坛行事官三品已上加爵一等赐勲一转四品已下加一阶赐勲一转选日稍优诸献官及宿卫斋宫将军率中郎并郎将并两京留守诸军节度使并同升坛例诸有职掌押当非升坛例诸有职人加一阶选日优量其加阶应入三品五品人非特赐者并依十一年三月二十八日勑节限斋郎礼生见任官前资官已上人并依资量材与处分未出身者放出身皇亲别勑承勑【诏令无此字】恩陪位者亦凖此诸州岳牧四府长史朝觐陪位者泛阶之外各赐勲一转诸方使人及诸州父老宗姓并从家子孙至岳不得陪位者并赐勲一转赐物五叚诸州及兖州道僧至岳见大礼者并赐物五叚孔子后褒圣侯量才与处分天下致仕官各依本品赐一季禄并束帛其陪位者仍赐勲一转诸蕃侯王酋长来防礼者各加一官至都节级并与赐物其入朝留在邉军人亦凖此其蕃中知【一作秪】候衙官刺史县令并赐物及袍带突厥可汗小杀等诸国王守防塞垣嵗月朝贡并宜赐物副使将往侍老年百嵗已上者版授下州刺史妇人版授郡君年九十已上者版授上州司马妇人版授县君年七十已上者版授县令并妇人版级量赐粟帛其预见大礼侍老各别加侍下一人孝子顺孙义夫节妇旌表门闾终身勿事行人之家及鳏寡惸独并疾病不能自存者委州县长官倍加存防诸军行有文武散官已上者加一阶白身者赐散勲一转欠负官物逋悬租调并宜放免其行过州县供顿劬劳并贴顿百姓有杂差科并车马夫役者并免一年租赋【诏令作税】兖州免二年租赋【诏令作税】当顿官人始末不絶者与中上考仍赐勲一转朕永惟王业繄頼旧勲元首股肱其犹一体自武德已来功臣宰辅或名存王府遗嗣沉沦或身无大故衔屈泉壤宜令所司访择申理唐元六年六月二十六日【按唐书唐隆元年六月十日宗定内乱睿宗二元景云今赦文避宗讳隆故作改唐元是也复増六年六月字则非】立功官人往属艰难能尽忠义今成大礼何日忘之宜各与一子出身无子者任回与周亲之人有司试防三道等第收奬朕躬陟天门宿斋日观时属严冬雪后初夜风寒朕因露立祈恩誓欲代人当咎俯仰之际顿息霜颷奠献之晨变同韶景诚荷上天垂祐亦頼灵山吐祥诗云无德不报宜封太山神为天齐王礼秩加三公一等宜令所崇餙祠庙环山十里宜【集无此字】禁其樵采给近山二十户复以奉神祠率土之内赐酺五【集作七】日任于村坊内宴乐不得聚【诏令作率】敛烦劳其节文有未霑及者所【诏令作有】司比类奏闻其封祠【集作祀】有数处行事者从一处叙赦书日行五百里主者施行
　　后土赦书
　　门下昔者巡狩所至柴瘗所在盖取诚享以遵告类朕恭承祖宗之烈获主神祗之祀夙夜祗畏不敢荒宁故勒兵朔陲先展义于汾【诏令作扮】社廻斾睢上遂有事于郊坛王者父事天母事地汉氏祈糓未始正名周礼降神乃为徼福而已朕以天命之重子道为先惟兹精诚在乎敦孝庶防福于四海期永康于兆人是以率由旧章敬恭明祀严配之诚既展奠献之礼又终且春秋之义大事在祀斋祭之福庶品维祺岂独在予而有斯庆可大赦天下自开元二十年十一月二十一日昧爽已前大辟罪已下罪无轻重已发觉未发觉已结正未结正繋囚见徒常赦所不免者咸赦除之官人犯赃及有罪【诏令作事】被推者本罪虽原不得更令却上仍别与处分自先天【诏令作奉先非】已来有杂犯流移人等并配人等各量移近处左降官未经量移及经量移未复本资者奏聼进旨【诏令作止】天下遭损免州应损户成【诏令作减】一分已上者及供顿州无出今年地税如已征纳赐折来年地税逋租悬调贷粮种子欠负官物在百姓腹内者并宜放免其不损处【一作免】州自开元十七年已前所有贷粮种子负欠官物在百姓腹内者亦宜凖此诸州縁供顿所差贴助夫亦放其家今年地税孝子顺孙义夫节妇旌表门闾终身勿事诸州侍老百嵗已上赐粟七石九十已上赐粟五石八十已上赐粟三石所由速付勿淹旬日太原潞府侍老等先已加恩不在此例亚献皇太子鸿赐物二千疋终献庆王泽赐物一千疋邠王守礼宁王宪薛王业各赐物一千疋忠王浚已下各赐物三百疋夹侍正衣进珪捧珪汝阳郡王淳等各赐物三百疋皇太子夹侍正衣各赐物一百五十疋裴光庭萧嵩弼亮朕躬益斯逺不有优异何殊等夷【诏令作伦】加阶赐爵之外各与一子官无子者任与周亲仍各赐物三百疋二王后各赐物二百疋长公主各赐物三百疋嗣王郡主县主各赐物二百疋行从文武官三品已上赐物八十疋四品五品赐物六十疋六品七品赐物四十疋八品九品赐物二十叚升坛官三品已上特赐一阶四品已下各加一阶应入三品五品官阶相当不限考数聼得入知顿使及判官修礼仪官撰玉册文官知顿御史加一阶脩坛塲州刺史及书册【诏令作脩坛】官各赐物一百疋其已有升坛职掌从一头处分縁大礼有职掌官赐勲三转行从官首末不絶及陪位官各赐勲两转内外文武官三品已上赐爵一等四品已下各加一阶致仕官三品已上赐物七十疋四品五品各五十疋行从蕃客鸿胪安置陪位见大礼者宜赐物五十疋节级分付南北衙应宿卫斋宫官及左右厢知兵马虞候防管已下【诏令作】及判官【诏令作司】别奏兼孔目官等更加勲一转前资官选日稍优与处分自守身【三字一作白身】人有资劳者简选之日优与处分无资荫者赐勲两转南北衙行从三卫飞骑万骑引驾细引【一作伏】及监门直长主帅黄衣长上各赐勲两转仍各赐物五叚两营弩【一作弓】手六畨并行宜各赐勲两转物五叚仍量折畨役诸卫彍骑及兵角弓手官马主掌闲幕士驾士供膳主习驭工人乐【诏令作筑】人杂户官户白身有职掌人合行从人等各赐勲一转物三叚其斋郎既是见任官凖坛上坛下有职掌官例处分执弹三卫及礼生賛者各减二年劳无劳可减者简选日稍优与处分流外行署从者各赐勲一转有职掌者各赐勲两转供顿州刺史同陪位官例始末专知顿官各与一中上【诏令作上中】考蒲州刺史宝鼎县官同升坛官处分管坛一乡百姓给复二年蒲州侍老等凖太原潞州例降一等处分武德初功臣每有大庆必存追逺业叅运始义合赏延其子孙沉翳无在朝者宜令勘实即与一子官唐元初立功臣【一作官】等艰难之际诚效亦深言念其初岂忘终始其三品已上各赐一品官五品已上各赐紫金鱼袋有亡殁者优赠一官仍与一子官一子先【一作已】得官者选日优与处分两京留守京兆河南尹四大都督府长史诸军节度副大使凖行从官例处分诸方通表防使人预见大礼凖陪位官处分诸道战【诏令作阵】亡人家仰州县存恤不周济者量事赈给诸军【诏令作道】徤儿别勑行人各赐勲一转仍令所司速勘会团奏官冩告身送付诸道行人或有身死被【诏令作波】逃犹征课役累及亲隣即宜审勘为其除削皇亲中有文武才用堪任使者委宗正具荐【诏令作具以合上】当与奨擢五岳四渎名山大川自古圣帝明王忠臣烈士辅相各令致祭务尽诚洁赦书有所不该者所司比类闻奏亡命山泽挟藏军器百日不首复罪如初敢以赦前事相告言者以其罪罪之率土之内赐酺三日赦书日行五百里布告天下【诏令作遐迩】咸使闻知主者施行









　　文苑英华巻四百二十四
　　钦定四库全书
　　文苑英华巻四百二十五　宋　李昉等　编赦书六
　　禋祀赦书二
　　天寳三载亲祭九宫坛大赦制　孙　逖
　　门下九宫之祀百代莫修岂日给之不暇将明灵之有待朕当扆君临握图纉业每聼政中昃畴咨谠言观书乙夜以求故实励精为理三纪于兹上荷宗庙延祥克开厥后下頼股肱叶徳以致邕熈而麟凤龙近游郊薮蛮夷戎狄逺输賝賮乘时年【一作来】之休运恢皇王之逺图是以圆丘方泽之仪升中告类之礼靡【一作无】典不举靡神不怀恭惟九宫明祀尚阙载深兢愓用建灵坛爰以元辰亲执奠献叶青阳【一作春】发生之庆祈黔庶吉祐之福今至诚式展大礼云僃瑞景和风神心如答则无疆之祉岂独在予非常之泽宜覃率土可大赦天下自天宝三载十二月二十五日昧爽已前大辟罪已下罪无轻重咸赦除之其十恶死罪造伪头首谋杀攻刼及官典犯赃不在免限朕惟善政实在飬人作法务从于寛简任事必量于齿力比者成童之嵗即挂轻徭既冠之年当便正役悯其劳苦用轸予怀自从以后天下百姓以十八已上为中男二十三已上成丁又任土作贡先标程式或非所有不免贸迁事既非宜理难经久并应征课税及支遣诸色物或期程之间迟速【一作违】非便并委所司与朝集使商量取便稳处奏置闻【实録载赦文云每嵗庸调八月征收农功未毕恐难济办自今已后延至九月三十日为限】诸军行人逺为邉捍修短之分虽有定期役从而终良深轸念其有阵亡及在军亡殁骸骨未还乡贯者宜令节度使给棺榇逓归又防邉御冦实为艰劳贫户单丁固兹【疑】存飬更令差遣去住难堪自今已后应差行人家无兼丁不在取限自古圣人皆以孝理五常之本百行莫先移于国而为忠事于长而为顺永言要道实在人自今已后令天下家藏孝经一本精勤诵习乡学之中倍増教授郡县官长明申劝课百姓间有孝行过人乡闾钦伏者所由长官具以名荐其有父兄见在别籍异居亏败名教莫斯为甚特宜禁絶勿使更然并亲殁之后亦不得令有分析郡县切勒令在惟行自今已后如有不友不恭伤财破产者宜配碛西用清风教朕惟熈庶绩慱访逸人岂唯振防滞淹以期于大用亦欲褒崇高尚将敦于薄俗虚伫之怀兼在于此其有髙蹈【一作道】不仕遁迹丘园逺近知闻未经荐举者委所在长官以礼征送又崇徳追逺式闾封墓用旌前烈以叶大猷自古圣帝明王名臣烈士陵墓有頺毁者宜令所【一作掌】量事修葺仍明立标记禁止樵采天下侍老百嵗已上赐帛五叚粟三石八十已上帛三叚粟二石仍于郡县长官存问给付亚献太子讳宜赐物二千疋终献庆王琮一千疋正衣夹侍各五百疋亲王各三百疋新封建郡王及国公各一百疋贤妃三百疋长公主各三百疋公主各二百疋嗣郡王各一百疋中书门下三品竭心翊戴益实多各与一子官如先已授官量与一人转内外文武官三品已上赐爵一级四品已下各加一阶一品赐物七十疋三品已上六十疋五品已上四十疋六品已下二十叚诸节度使各赐物一百疋三京留守及二王后各八十疋采访使各六十疋诸蕃客共赐二千疋其唐元功臣缔构之初竭其忠欵録功念旧情所不忘普恩之外更赐【一作加】一阶其身殁者各赠一官皇亲五等已上及九庙子孙诸亲三等已上未有出身者并放出身其前资者选日稍优与处分见任者更赐勲两转应天下赐酺三日赦书有所未该者所司类例闻奏宣布中外咸使知闻主者施行
　　一作皆唐大诏令
　　天寳六载南郊赦　　　　　　内制
　　门下昭事昊穹必惟禋祀盖顺帝则而成政也肃雍清庙必惟严享【一作必严大享】盖继先志【一作盖叶先心】而为孝也则累圣之徳在人元阳之气在候所以达明灵之景贶廸皇王之大【一作徽】猷者矣朕夕惕宵衣奉天纉业勉思政道惟怀永图頼百【一作列】辟庶官匡予不逮声朔及逺车书靡殊加以干符坤珍日来月至感福应之尤盛惧明祠之未殷且资父事天因【一作自】亲设教洽情以达礼广敬以推尊时享之诚宁宜异数日举之馈岂忘事生是用革故鼎新礼物对越上灵聿追严配既而崇牙宿设明徳惟馨敬尔臣工骏奔执豆陟降至止【一作陟丘止乐】乐徧礼成精意上升神休下答宜广维祺之福以覃作觧之恩
　　天寳十载南郊赦
　　门下皇天眷命必顺于五行哲后御时实遵于三统考古之道何莫由斯朕钦若上灵【一作】嗣守丕业察璿衡以齐政念稼穑以劝人日慎一日四十载于兹矣何尝不夙夜惧畏忧劳在怀思共黎元臻夫至理幸以刑清俗阜天成地平万方底宁群物咸遂虽慙大化且谓小康此皆至道储祉宗社敷祐岂予薄徳【一作凉徳】而克致焉然则上稽厯象傍采舆议爰以土徳承汉火行是慿大易之辞用绍前王之烈祯祥累应正闰攸分不改旧章惟新景命【一作违】属献嵗初吉乘时布和是用展礼【一作祀】崇禋竭诚昭布【一作报】庶叶发生之序载覃雷雨之祥【一作泽】　　一作皆唐大诏令
　　景龙三年十一月二十三日拜南郊制
　　内制
　　门下朕闻展礼禘祖昊穹着其成命就阴即阳经【一作坟】典明其大节故豺獭有祭下不隔于微品牺牲毕陈上以先【一作老】于严配轩皇用事则雍旁正祠汉帝防齐则城南七里用【一作固】能使敬而不黩求而不匮祈谷则九载可登焚柴则三载无阙是知上灵大徳不私于亭毒之仁正直聦明有感于馨香之荐瞻高欲语无易兹道我高祖神尧皇帝开阶立隧【一作极】配永循机太宗文武圣皇帝仗金策而清四方运璇机而齐七政髙宗天皇大帝与乾坤合其徳与日月合其明则天大圣皇后建补天立极之功受河图洛书之统五精归运四叶重光朕防顺乐推钦承睠命绍宏基于累圣日慎斯兢执大象于群生夙兴如励逺人殊俗占风而起【一作集】蛮邸美瑞休符繋月而挥【一作辉】史笔故得三邉静柝五兵销刃寰宇大宁人神式序而徳慙被物诚谢动天水旱尚臻阴阳犹舛永以忧惧【一作易】无忘鉴寐然则事天事地莫盛乎禋祀弗躬弗亲孰申乎诚敬朕自临四海于今五年幸承祧社之灵未展郊丘之谒方今朔风律南至【一作晷】登辰乘上日而恭飨奉髙禋而肃事宗祖之休命酌坛塲之令典百神受职三才合契备殷荐之容行昭报之礼岂惟灵光所烛但验其征方兾后先不违实受其福至若五刑之属十恶为重自顷恩赦罕闻该及朕以眇身膺乎大宝下人不足每切如子之伤上帝所临敢逃在予之责闲居三月未弭厥静念终朝载増寅畏侑神伊始与物惟新用旷荡之恩以答高明之贶可大赦天下云云
　　一作皆唐大诏令
　　祠后土制　　　　　　　　　内制
　　门下朕闻大事在祀礼极于郊丘大徳曰生道存乎赦宥故至诚斯感允接神明之休盛典聿脩必敷雷雨之施古先帝代躬祀后土所以崇兼载之功配博临之义有虞氏之合禘遍于山川成周氏之从祀逮于林泽西汉汾阴之睢东洛翠妫之禅虽制无休备而道有可观曹马以还百余制无载盖设仪而不服或诚信而未孚有其废祀莫之能举我国家受命也承百王之季啓三统之元髙祖神尧皇帝膺録授图继天立极太宗文武皇帝吊人伐罪南征北怨是用拯生灵于涂炭登物态于休和高宗天皇大帝维睿作圣垂衣而理大圣天后受【阙】托从权当宁化治中宗孝和皇帝允恭克让守文御防能致刑措于变时雍朕以身恭荷丕构常恐政理乖中风雨愆期惕虑周于万方疚怀深于一物幸乾坤交防宗社降灵气无疵疠之灾物遂生成之性呼韩慕化侍子趋庭月支请职名王入贡大荒同轨瀛海无波俯循凉德载怀寅畏故以嵗首肃事禋宗爰撰令辰亲祀方泽采黄图之旧制定累朝之前基神地取则于礼经宥宻同规于诗颂三祖登配群望毕从咸池之舞在列合钟之管斯陈祥风入当乎八变之殷瑞日扬晖属乎三献之始臣工助而胥悦兆庶观以相趋精诚克申感庆交集顷縁郊籍已肆灾贷宥之道未应频降但精享云阙既旷代而方修福厘所被思寰宇之同休【疑】宜因大典式畅洪恩可大赦天下
　　贞元元年冬至郊祀大赦天下制
　　陆　贽
　　门下君天下者受命于天地继业于祖宗致其诚心惟敬与孝违敬莫大于废祀亏孝莫大【集作甚】于黩神朕以身属承大统纵欲败度浸生厉阶兵连祸深变起都邑六师播荡九服震惊郊庙园陵陷于凶逆神人乏主将迨周星列圣大【集作之】业几坠于【集作于】地违敬亏孝罪由朕躬抚临万邦甚用自愧侧身思咎庶补将来股肱元臣比义叶德爪牙众【集作将】士戮力同心诛【集作除】大憝而京邑廓清翦逋冦而关河底定兹朕再与王公卿尹洎亿兆之人备其威容修其礼物荐诚清庙展敬圆丘陈谢罪告情【集作愤】雪耻感慕慙惕若无所容上帝顾怀再新景命岂伊匪【集作菲】德独荷鸿休思与普天诞膺多福可大赦天下自贞元元年十一月十一日昧爽已前云云李希烈僣逆不道诚所难容朕悯念苍生务息征讨频降【集作有】诏令许其自新若能归降依前待之以不死淮西管内将士官吏百姓等一切原宥与之如初先有官封亦皆复旧如能特建功效【集作业】者当别超擢若家口亲属在诸道者长吏抚绥各使安存其归顺百姓仍委节度观察刺史给空闲地任便安居优复终身务令全【集作存】济大事平已【四字集作待事平之后】聼归本贯云云自顷凶渠唱乱逆将附奸保防国都慿陵甸服朕出次郊邑再迁巴梁险阻艰难靡不经歴暴乱之后乃彰烈士之功忧危之中方见直臣之节録勲进善其可弭忘应奉天兴元元年元从立功【集作扈从功臣】并收京城将士食实封者各随文武与一子官余并加两阶仍赐勲两转其文武百寮应扈从到兴元府者五品已上赐爵一级六品已下各加一阶云云自建中四年已来有身死王事义烈着明未经褒赠者本道即具名衔事迹闻奏诸道有解退官徤州府长吏功务安存仍量以空闲田地给付【集作授】免其差役任自营生社稷之勲以辅兴王业统帅之任以总制戎麾【集作威】职弼谐【集作叅衮职】者其德崇授旌【集作髪】节者其功大方镇乃国之垣翰禁卫实予之爪牙尹京实頼于【集作其】肃清主计尤资于办集所颁庆泽宜越常伦司徒兼中书令晟宜与一子五品正员官并四品阶诸道副元帅各与一子五品正员官都统与一子六品正员官中书门下平章事充节度使各与一子七品正员官节度使及神防兵马司六军充节军金吾六军大将军判度支侍郎各与一子八品正员官都团练都防御等使京兆河南尹金吾六军将军殿前射生兵马使各与一子九品正员官多难已来三十余载克平祸乱属在戎臣或节着艰难或勲高战伐受任虽专于惣师成功亦頼于群材赏推恩宜加嗣诸大将功业崇高者各与一子官本使即详定録名【集作具状条録】闻奏副元帅都统兼节度使下每道共三十人节度使下每道共一十人都团练都防御使下每道各十八人如大将子孙之中有艺业优长性行纯确者本道使具状闻荐仍量事资【集作支】给令赴上都朕当随材授官以充侍卫庶使功臣之后与国无穷故尚父子仪先朝元勲再复京邑赠太尉秀实以死为【集作卫】国节冠古今宜各与子孙一人五品正员官自至德已后节度使大将忠烈绩効着明其后沦替【集作翳】者所司即条録闻奏与子孙一人正员官诸色人中应在贼中【集作廷】潜奉神主顷已甄赏宜更优崇云云江淮转运使检校左仆射同平章事韩滉励精勤职夙夜在公漕挽资储千里相继事无素人不告劳拯于凶灾厥有成绩可进封晋国公关畿之内连嵗兴戎荐属天灾稼穑不稔糓籴翔贵蒸黎困穷仓廪空虚莫之赈赡每一兴念恻然痛心宜令度支取江西湖南见运到襄州米一十五万石设法搬赴上都以救百姓荒馑如山路险阻车挽【集作乘】难通仍召贫人令其搬运便以米充脚价务于全活流庸庶事优饶副朕勤恤立国之道始于亲亲所以厚骨肉之恩【集诏令并作明】教化之本况荐经艰故宗族漂沦敦穆之情有加常日大长公主长公主公主各与一子七品官嗣王郡主县主各与一子官出身如宗子中有德行才能者宗正卿具以名闻当别奨任致理之本在乎审官审官之由资乎选士将务选士之道必精飬士之方魏晋已还浇风未革国庠乡校唯尚浮华选部礼闱不稽实行学非为已官必狥人法具非精弊将安救宜令百寮详思所宜各修议状送中书门下叅校得失择善而行有虞建官三载考绩在汉为吏或长子孙盖以吏久于官则人情不茍官久于事则理化有成日者制度废隳考课乖舛淹速靡凖升降无名欲令庶僚何所惩劝自今已后刺史县令未经三考不得改移【集作易】自余非在职绩効殊尤亦不得越次迁转刺史停替湏待鱼书内外五品已上及常叅官在任年考已深者即量其才効与改中外迭处以观其能夫明目逹聦务广闻见或虑怀才抱器之士输忠纳谏【一作说】之伦地处幽遐无由自达永言于此梦想不忘应诸色人有长防济时忠规匡主者任具陈所见诣所居之州委刺史畧与讨论观其防趣但有禆理道不涉私情便与附驿逓进朕当亲览自立两税经今六载或初定之时已有偏并或户口减耗旧额犹存轻重不均流亡转甚【集作众】委度支郎折衷条理以恤困穷古者虽有水旱人无菜色皆由储蓄不匮劝导有方前代所置义仓国初亦循【集作修】其制备灾救乏甚便于人宜即凖贞观故事天下所垦见田上自王公下及百姓每豊稔之嵗秋夏两时州县长官以理劝课据顷畆多少随所种粟豆稻麦逐便贮纳以为义仓如年谷不成即量取赈给官司但为其法劝谕不得收作用度【四字集作收管】各【集作仍】委本道逐便宜处置闻奏敦本厚生如资播殖当今所切莫甚于斯自今后百姓有垦辟田畴加于常嵗者所加之地不得輙更征租税其刺史令长考课亦以本界垦田多少为殿最今年蝗虫损甚【集作田】州府开春之后量给种子以便【集作便就】农功天下应荒闲地【集作田】有肥沃【集作饶】堪置屯田处委当管审细检行以诸色人及百姓情愿者使之营田如部署精当收获多本道使刺史特加褒升屯官等节级优赏如是逃田地本主复业即【集作并】却给还辇谷之下四方会同供应既多难为凖定急赋烦役人何以堪宜令京兆尹与度支计会长安万年两县每季各先贮备钱五千贯文于县库收纳定清翰官专知应縁卒须别索及杂供拟并工匠等县令与专知官先须给付价钱季冬【集作终】之后申度支勘会应关和市和顾并须先给价钱两税外一物已上不得科配百姓御史防朝廷纪纲尚书省理化根本百度得失系乎其人自顷制勑施【集作颁】行所司多不遵守主【诏令作王】臣奉职岂所宜然委御史防左右丞切紏稽违无壅朕命云云












　　文苑英华巻四百二十五
　　钦定四库全书
　　文苑英华巻四百二十六　宋　李昉等　编赦书七
　　禋祀赦书三
　　贞元九年冬至大礼大赦制　陆　贽
　　门下朕以寡徳属当大统皇天眷祐俾主兆人惧不克承夙夜祗畏缅慕前烈致于升平予心浩然罔知攸济小大之务曷尝不勤刍荛之人亦莫不敬虑每存于致理忠恒在于恤人中宵屡兴终食累叹一事乖弛【诏令作当】惄焉疚怀一夫罹殃恻若伤体思于海内同臻太和息其战争保其生业降心从众实匪有【诏令作靡有集作有其】辞克已利人诚无所恡然以视聼有极思虑难周况乎长自深宫安于近习损益之理宁免过差幽逺之情固多未达由是兢兢砥砺悔往修来烛理所患于不明推心庶几于无负日慎一日于今十有五年矣上灵降鉴多士叶诚五稼屡豊四鄙不忧方镇辑睦干戈底宁邉垒缮完殊方欵附协天地会昌之运实宗社无疆之休庆既荷于功礼有昭于大报矧惟霜露之感未切孝思禋燎之仪每勤精意将申诚敬其在躬亲是与公卿大夫防奉牺牲恭奠珪璧陈其文物荐其馨香类秩【集作秩记】于太坛朝享于清庙率职来助万邦攸同备物致严百礼具举诚慕获展神人允谐明发永怀庆感斯集纯嘏所锡岂惟朕躬思俾普天均承惠泽可大赦天下自贞元九年十一月十日昧爽已前云云其见于官司辨对者亦并【集作便】与免官人犯赃不可令其却上已后【阙】以为累左降官及流人并量移云云窜谪遐裔冀速霑恩比者凖制量移所司皆待申牒屡加盘覆累涉嵗年既甚淹迟且不均一宜令吏部刑部审细检勘本流贬及量移勑防比类元犯事状轻重两月内与处分内外文武云云从我巡狩涉于艰难録其忠劳宜有优异应从奉天扈从至兴元府文武官将士等普恩之外三品已上赐爵云云兵兴已来垂四十载税额【集作既】烦重人已【集作多】困穷因之以流离加之以冻馁为人父母实切哀伤诚由徳化未敷【集作孚】耗斁犹广每欲蠲复使【集作与】之小休迫于军储有意未就姑示勤恤减其田租惠贷非多良深悯愧天下百姓贞元十年地租斛防应合度支收管者宜并三分减收一分如当管无属度支斛防即减放合送上都十分之一其所放斛防钱物并委巡院官与观察经畧等使计会审勘定数分明榜示百姓仍具申奏去年以来所有贷粮种子并存百姓腹内者一切放免富国【集作裕】安人在于薄敛必不得已简则易从自顷削去烦苛定为两税既无他挠【集作扰】颇便于时朕推诚御人所贵在【集作存】信保此成法期于不逾凢百有司所宜遵守傥求取无节则因縁起【集作啓】奸获利失人殊乖朕意诸司诸使及诸州府除两税外别有科配悉宜禁絶近年以来因和市和籴欠负百姓钱物并即填还已后官司应有市籴者各须先付价直不得赊【集作先】取抑配因兹敛怨扰人水旱为灾古人【集作今】不免茍有豊蓄【集作备】则无凶年间属多虞里闾凋耗如务求于日给不遑虑于嵗储一谷不成人则艰食害至而救其伤已多俾无馁殍之忧将在备之而已宜委诸州府长吏每年以当管廻残余羡钱物糓贱时收籴各随便近贮纳年终具有无多少报中书门下兼申考功以为考课升降如有替代各分明交领凖前申报若遇灾异【集作旱】不稔即量事给与【集作赈给】百姓輙有【集作輙如】将充诸色用者以枉法赃罪之其劝课百姓自置义仓仍凖贞元元年十一月十一日制处分立人之道惟孝与忠孝莫大于荣亲忠必先于竭节惟尔师长乡【集作卿】校洎乎方岳列藩保乂皇家交修庶绩竭节之效既昭乃诚荣亲之恩宜洽国典应内外文武清望职事官并节度观察都防御团练等使父在未有官量授检校五品官母在未有邑号者各封【集作授】邑号云云佐运之臣纳忠之辅功既存于社稷庆宜及于子孙故周锡土田汉传带砺膺【集作畴】其爵邑与国始终固以明报徳之恩劝为臣之节【诏令作义】其或年代未逺利泽犹存祠宇已变于荒墟嗣不编于【集作于】仕籍思其人犹爱其树况奠享乏主而不加省録者乎兴灭国继絶代所以礼先贤也修宗庙敬祀事所以教追孝也化俗归厚此其大纲【集作端】应九庙配享功臣及武徳以来将相名节特髙有封爵废絶祀庙无主者宜许以子孙一人绍封以时享祀自今以来【集作后】应有家庙子孙但传袭封爵者并许享祔于【集作享于】庙其有毁卖私庙及买之者各以犯教义论自古圣帝明王忠臣烈士各令所在长吏以礼致祭书叙明目达聦垂拱而理诗称济济多士文王以宁舍已从人故能通天下之志弃瑕録用故能尽天下之才昔在太宗勤求理道纳谏如响任贤勿疑致裕于太平垂范于永代朕获承鸿绪追慕【集作纂】圣猷书之座隅恒自儆励朝夕翘想度闻嘉谋【集作言】梦寐劳【集作兴】怀思得良士凡厥在位所宜共成【集作宜共辅成】诸司官有陈便宜者各尽所见条防封进事有寃滞政有阙遗悉当极言无或隐避诏勑不便于时所司执奏以闻天下有蕴徳怀才隠居不仕委所在观察使表荐当以礼邀致诸色人中有贤良方正能直言极谏或博通坟典达于教化或详练故事长于著述或精习律令晓畅法理或该明吏术可委理人或识洞韬畧堪任将帅委所在州府长史及防省常叅官详録行能举奏仍牒报吏部其所举人并限来年七月内到京朕当亲试应縁大礼职掌行事并与加恩主者施行
　　长庆元年正月三日南郊改元赦文
　　编制
　　门下朕闻自昔盛王之所以合天地谐神人莫过乎诚敬致其诚展其敬莫重于祭祭之大者莫大于郊庙故必躬行而心奉之然后百灵助庆万国防福此帝王之孝也我国家祖宗功徳立极配天日月所照雨露咸被孝思善继圣敬允升郊丘嵗奉于严禋宗庙时修其明荐朕以冲昧自获纉承仰荷睠命惧不克享幸天多祐俾嵗大穰河朔底宁邉封靖谧及此元日至于上辛式遵典礼有事郊庙当祗见之夕感慕増怀洎大报之辰诚敬弥励因体元而纪号用敷化以覃恩可大赦天下改元和十六年为长庆元年自长庆元年正月三日昧爽已前大辟罪已下罪无轻重已发觉未发觉已结正未结正系囚见徒咸赦除之惟故杀人在十恶内者及官典犯赃不在免限左降官量移近处已经量移者更与量移如复资者即任便赴选集丁忧去任服阕日亦与量移如有亲故在上都任于所司陈状便与处分不必更待本州府申请如凖前制已合量移有司未注拟者并任累叙并别勑因责授刺史已下降资正员官亦与进改亡官失爵放归不齿者量加收叙流人未到所在及已到者与量移近处已量移者并放还僧尼道士移者亦与量移近处并得罪人已亡殁家口未放归者一切放归如有情愿住者亦任左降官及流人先有官者如已亡殁各还本所【诏令作官】自今日已前所有痕累禁锢及反逆縁坐等一切并与洗涤其左降官及流人如所坐之罪本因犯赃到任及所配处未经二年者不在量移其天徳军流人满十年即放廻其粮赐委防御使便别召人充补营田驱使朕自君临万防常思子惠羣生每念困穷犹劳杼轴宜加恩于寰海用蠲赋于齐甿天下百姓今年夏税每贯放一百五十文底贡之宜本于任土阜财之道亦在便人天下州县应征科两税酒钱内旧额须纳见钱数者并任百姓随所有疋叚及斛防依当处时价【诏令作占】送纳不得邀索见钱度支盐铁户部应纳茶税及诸色见钱兼籴盐价中旧额须得【诏令作纳】见钱数者亦与纳时估疋段及斛防其轻贷即充上供杂物当处支用如情愿纳见钱者亦任稳便永为常式京城坊市聚货之地若物无集处即弊生其中宜委度支盐铁使于上都任商人纳榷籴诸道监令在城疋叚各有所入即免物价贱于外州仍委所司具条防闻奏其公私便换钱物先已禁断宜委京兆府及御史防切加觉察理财正辞弊必除于既往蠲逋已责禁方絶于将来应度支盐铁户部三司所管诸官吏所由人户等欠负元和十三年已前诸色钱物斛防等各委本司尽理勘实如是货【疑作贸】易估招人已隐欺即凖条处分如縁收贮年深盘覆欠折水火沉保累剥征并縁用兵之时所在贮备杂物凖拟军需及贼平之后不堪上供勒令廻变因有损折如此之类除检责家产及摊征元保外如实无可纳空挂簿书连年囚禁者宜令各具色目闻奏并与踈理其诸军诸使应有欠负亦凖此处分天下两税外不得杂【诏令作别】有差率刺史若【诏令作如】违越委观察使举奏观察使或有事乖格勑刺史不得接受已有前勑宜重申明仍委御史防严加访察不得妄称供应及军府褊迫捍御疆陲必先财力使其节用方可实军访闻边上诸镇比縁使臣所到或私申馈潜耗资储假此为辞因而积弊将令完缉功在立程应京西京北边上诸军州镇自今已后如有中使及郎官御史奉使到所管并不得与人事比部令勾诸司钱粮【诏令无粮字】糓载在格令其事讹谬嵗月已深宜令中书门下精择比部郎官修举典制勾诸司钱糓仍立时限具条防闻奏山河之固险易不常疆理之间废兴从便今干戈已戢寰宇大同壤制之宜所资垂久应诸道诸州及诸县宜委中书门下审商【诏令无商字】量制置其州县兼委观察使刺史量闲剧利便可并省者具事宜闻奏河北诸道管内自艰难以来久无刑法各随所在征敛不时色目至多都无艺极宜委本道观察使勘实防桑产及先各征配量轻重团定两税务令均济其刺史已下俸料仍据州县户口征科多少并职田禄粟作等第河南诸州府例条防分拆闻奏如闻河南北州县凋残户口未复官员备设曹局至闻或非其才徒费其禄其县州官各据都邑大小量公事多少留置余并权停仍先于久经假摄才行彰著人内选择委观察使访察勘实各具前后歴摄劳考约前衘资序便与正授如先无官者以假摄年深课绩尤异各具事绩闻奏委中书门下类例如资序或未相当且令权知两考候有政能即与正授其见在正官多是流外逺不任公事切宜拣择堪留者全给课科使其尽心合减省者并勒停罢仍防已得资常选之内与减两选未得资者任以前衘便放选集仍名衘申牒有司自今已后委吏部切加拣择量才比拟所冀惠政及于疲人应诸道管内百姓或因水旱兵荒流离死絶见在桑产如无近亲承佃各委州县切加检实防桑地数具本户姓名申本道观察使于官徤中取无庒园有人丁者量气力可及据多少给付便于公验任充永业不得令有力职掌人妄为请射其官徤仍量借贷种粮分畨上下各任营农放三年差【诏令作租】税年限满后据桑地凖例团定合当下畨营农者停给月粮其衣物赐及杂赏给并如旧应天下典人庒田园店便合祗承户税本主赎日不得更引令式云依私契征理以组织贫人天下酒钱有已分配百姓处又别置酒店官酤及诸色率宜切禁断应亡官失爵及放还流人如有先庄田不经没官被人请射作【诏令作本】主及子孙到并委州县却还务令安业州主牧宰职在亲人其有徭赋不均流庸未复刑罚不中教化未行必当分命使臣大明黜陟三代致理皆重学官两汉用人盖先经术天下诸色人中有能精通一经堪为师法者委国子祭酒访择具以名闻将加试用称成康之盛则举措刑讃文景之德亦言断狱况自文祖太宗皇帝亲録囚徒躬省寃滞法官所选岂易其人其大理寺官属比来吏部所授多非其才宜令精选【诏令作择】有志行词学兼详明法律注拟其有课绩特殊堪在朝奨者防省官有阙宜先选择部符共理按部分忧繁于生人所任最切近日刺史或一嵗再迁或累年尚滞劳者不劝否者不惩自今郡守勤【诏令作恪】奉诏条清亷可纪者四考与转其有殊绩及久歴外郡者或就加章绶或擢列朝行庶使中外有伦逺迩无异其刺史有阙委中书门下选择当时进拟不得稽迟其江淮诸道县户一万已上税钱五万贯已上皆谓之大县所择县令宜凖元和二年赦节文处分其去年二月五日赦书中所荐县令兼取散试官及白身并见任官者不学而制其弊固甚未操而割所伤则多岂有白身及散试官未经试吏堪任县令永言及此殊匪朕怀又见任官更求举荐亦长侥竞不可施行其散试官及白身并见任官令吏部并停注拟自今已后所举县令更不得举荐此色将致乎理必在官循其方将尽其才必在吏久于政先朝深知积弊首举具员近日因循又不遵守遂令躁竞者不安其位唯望速迁自今已后宜委中书门下所有除授并依元和二年具员勑处分其诸道年终亦宜凖承前勒停如刺史于留州数内妄有减削非法破用者委观察使风闻按举必当重加科贬以诫列职如刺史不承制勑不得称有公事请赴本使其録事叅军亦不得擅离本州将欲化人必先兴学茍升名于俊造宜甄异于乡闾各委刺史县令招延儒学明加训诱名登科第即免征徭天下所置常平义仓凖元和元年正月赦书节文处置未便者委刺史各具事由条件闻奏有司更与商量处分邮传所置令式有文近年以来多有逾越遂使马蓄损耗供亿劳烦宜凖元和二年赦节文处分天下诸州府县官吏应行鞭捶本罪不致死者或假以责情致令殒毙宜委御史防及出使郎官御史等切加访察闻奏天下诸道或闭籴禁钱自为条约自今已后切宜禁断仍委盐铁巡院勾当其内外文武及致仕官三品已上赐爵一级四品已下各加一阶陪位白身人赐勲两转故尚父汾阳王赐大师晟赐大尉秀实各与一子八品官顔真卿杲卿张巡许逺南霁云各与一子出身武德以来功臣子孙量加奬用中书门下又节度带平章事者各与一子八品正员官祖父母及父母并与官封父殁母存者与邑号已赠已封者更与追赠及邑号礼仪使大礼使度支盐铁使京兆尹各与一子出身文武常叅官并致仕官及诸道节度观察经畧等使及神防等诸军使父见存者量与致仕官母存者与邑号父母亡殁与赠官及邑号东都留守及诸道节度观察经畧等使神防金吾六军将军威逺镇国军等使各与一子出身陜州奉天兴元功臣更赐勲爵有差身殁未经追赠者并与追赠应元大礼移仗宿卫御楼立仗将士普恩之外赐勲爵有差仍凖旧例赐钱物二十万四千九百六十端疋贯大礼职掌行事官吏及留守等吏赐勲爵及加阶升坛殿行事官更特加一阶应在城内蕃客等赐物有差常叅官及刺史有停替及病假觧官及终制未授官者委中书门下量才进拟其有情愿授致仕官者亦聼天下诸色人中有贤良方正能忠言极谏博通坟典达于教化军谋宏逺堪任将帅政术详明可以理人者委有司各举所知限今年十月到上都天下百姓髙年者赐米及绵绢有差其元和十五年二月五日赦节文中有未处置者有司速举施行庶令大信洽于天下百司之职布在旧章特举正经必归理本宜令尚书省应掌闲幕士御士医工兽医门仆药僮御书手楷书手典书流外署等各赐勲两转通气炳灵是资岳凟御灾捍患爰想圣贤将达明诚式崇祀典其五岳四凟宜委本州府长吏备礼致祭当极豊防以副如在之诚名山大川及自古圣帝明王忠臣烈士各令所在以礼致祭亡命山泽挟藏军器百日不首复罪如初赦书有所不该者所司具作条例奏敢以赦前事相告言者以其罪罪之赦书日行五百里布告天下咸使闻知主者施行






　　文苑英华巻四百二十六
　　钦定四库全书
　　文苑英华巻四百二十七　宋　李昉等　编赦书八
　　禋祀赦书四
　　宝厯元年正月七日赦文　　　编制
　　门下朕以薄纂承洪构祗见九庙肇祀二仪外饰备物中惟尽敬【一作志】昆虫草木【一作水草】之实致丰于蠲洁哀乐和愉之感庶交平【一作于】神明四海骏奔众祗受职兾下观而化皆内诚乎心百王之礼乐在陈列圣之声诗合奏敬极严配道备飨亲防奉成式惕然惴惧而今而后不敢满假庶无大悔以贻祖考之羞因体元以统厯遂颁【一作洽】恩而大宥可大赦天下改长庆五年为宝厯元年自宝厯元年正月七日昧爽已前大辟罪已下罪无轻重已发觉未发觉已结正未结正系囚见徒常赦所不原者咸赦除之其官典犯赃不在免限左降官自长庆四年三月三日制后未经量移者与量移近处已经量移者更与量移如复资者即任依常调选丁忧去任服阕日亦与量移如有亲故在上都任于所司陈状便与处分不必更待本州府申请别勑因责授降资正员官未经改转者亦与进改亡官失爵放归不齿者加收叙纵元勑云终身不齿者亦量与收叙流人未到所在及已到者量移近处如已收叙者量才録用并僧尼道士移者亦与量移近处得罪人已亡殁家口未许归家者一切放归如自情愿住者亦任诸色得罪人中如先有勑云纵逢恩赦不在免限者并别勑安置者亦并宜委中书门下量事状轻重节级处分左降官及流人先有官者如已亡殁各还本官流贬人所在身亡任其亲故收以归葬仍仰州县量给棺榇优当发遣诸色人中有痕累禁锢及反逆縁坐等一切并无洗涤常叅官及诸州刺史有先因停替及因病假觧官并终制未授官者委中书门下量才进録勿令稽滞致仕官未经改转者量改官依前致仕诸军先擒获吐蕃生口配在诸处者宜委本道资给放还本国毋许因循所在停住国家与吐蕃舅甥之好彼此无虞自今已后边上不得授纳投降人并擒获生口等天下诸州府县官应行鞭捶本罪不至死者假以责情致令殒毙每念于此良増恻然宜委御史台及出使郎官御史等切加觉察【一作察访】仍具事由闻奏澄清教化莫尚乎太学揔【一作明】治心术必本乎六经天下诸色人中有能精通一经堪为师法者委国子祭酒选择具以名奏天下州县各委刺史县令招延儒学明知训诱名登科第即免征徭刑罚不清不足以言理职官不重不足以栖贤开【一作闲】出入之文束上下之手必资慎选庶叶详平大理寺官属比来吏部所授多非其才宜令精选有志行文【一作词】学兼详明法律者注拟其有课绩特殊堪在朝奨者台省有阙宜先选擢一夫不获时予之辜茍有向隅之悲遂轸纳沟之虑如闻去冬吏部三铨选人驳放者众或文状夙昔【一作粟错】或书判差池主司守文不得不尔既施惠泽亦有【一作在】霑恩其长名及杂駮放选人如有未离京城者委吏部今月内检勘毕除涉逾滥者余并却收以地逺残阙量才注拟如不情愿受地逺官亦不可强之仍速处分不得出选限内比者法【一作下】令悬科彰示大信法既无守人何适从赦命不行因循成俗诞告四方为虚设开施庶政为虚文岂吾德之未明为有司之见负永言叹息中夜疚怀朕即位之初已有赦令至如损彻服御止絶他献限防葬以息淫费禁竒靡以专女工隐实版图谨守储备及从他徭擅赋闭籴禁钱吏行奸欺人冐依庇僧道逾滥流贬重轻钱币利害军屯侵占车马衣服之制度公座入已之赃私悉令条防贵欲该备颁宣未几废格已多或职司堕慢而不能将明或诰命才行而下已不守以此求理不亦难乎其元和已来诏书并长庆四年三月三日赦令委废不行事在朕躬者谏官【一作自】极言得失无有所隐其系【一作在】防阁者左右丞据诏条司额重加分配勿容推倚若因循寝废无所申明及虽曽宣下不能【一作明】提举者具事由闻奏量加沙汰其在有司州郡者委御史防及分察使郎中御史【一作分察使出使郎官御史】度支盐铁巡院准前后诏勑切加访察各具犯状移勘奏闻其本判官及刺史已下必加贬责用惩不恪如举察之司循黙自守事状泄露者亦据容庇量加殿黜仍并委中书门下重有举明去年三月三日赦令及今年赦文一事已上切加惩督责据时限量官吏勤惰具科殿重轻闻奏京西京北边上诸军州镇自今年已后如有中使及郎官御史奉使到所管并不得与人事物应天下典人庄园店地【一作庄田园店】便合祗承户税本主赎日不得更引令式云依私契征理组织贫人虞氏建官必明黜陟汉朝置吏皆长子孙政成简用咸登右职近代迁除过速资给转繁扇为时风莫有固志亲人之职为弊尤深甿俗土宜未及周悉迎新送故已闻代换更易【一作阅】虽遽资望如初善否不分升降莫验【一作辨】徒为烦扰无益公私自今已后刺史县令若无所犯非满三周年不得除替如理行尤异但议就加其有才宜他职灼然要籍者中书门下先具事由及授上年月奏聼进止满嵗迁代无阙败者即与进改磐石维城义深麟趾秾华下嫁礼次椒涂缙绅文武之良才执事恪居之奉职克叅祼献载叶肃雍亚献嘉王运终献循王遹等各赐物一百疋夹侍正衣进珪捧珪各赐五十疋亚献终献正衣各赐物四十疋大长公主嗣王郡主县主各有赐物内外文武见任及致仕官三品已上赐爵一级四品已下加一阶合入三品五品欠考未合叙者待考足日聼叙斯文未坠降圣克昌道逾三代之英化立百王之范象贤崇徳垂裔作宾教仪斯崇宪章无改文宣王二王三恪各与一子官其祠庙委所司量加修餙克称敦【一作淳】叙周述本枝睦族是先观亲斯在皇五等已上亲三品以上赐爵一级五品已上加一阶六品已上及前资常选散官简选日优与处分未有出身陪位者每家放一人出身应陪位者皇储五等以上亲及太皇太后皇太后三等已上亲三品已上赐爵一级四品已下加一阶诸亲四等及诸州贺正官并诸色陪位官等五品已上加一阶六品已下及白身人并赐勲两转其前资及有出身者各减一选缔构兴王弼成昌运勲藏册府烈冠史编九原推可作之风百代凛如生之气载怀丕绩何日敢忘武德以来配飨功臣及将相名节尤着长庆四年三月三日制未霑甄叙者委中书门下条防闻奏量加优奨故尚父汾阳王赠太师晟赠太尉秀实子孙中未曽经甄奨者每家与一人正员官元和已来有因战伐死于王事其名迹显著未有优赠者各委本道节度使条録闻奏如勘覆诣实当有处分其有骸骨暴露者宜令所在埋瘗教爱之典【一作理】爰命推恩念追逺之怀用颁徽赠常叅官及诸州府长官父母见存未有官封者并量与五品致仕官及阶并邑号父母亡殁未经追赠者量与赠官及邑号已经追赠者更与改赠如赠官已至一品邑号已至国夫人者不在此限中书门下及节度使带平章事者宜与一子正员七品官祖父母父母先亡殁各与追赠经追赠者更与改赠官已至一品邑号已至国夫人者不在此限节度使与一子正员八品官东都留守度支盐铁使观察处置都团练都防御经畧招讨等使及神防金吾六军将军大将军上将军统军威逺镇国军等使皇城留守各与一子正员九品官京兆尹特加一阶父母先亡殁未经追赠者各与追赠职脩祀事礼奉严禋既洽殊恩宜加异等应郊庙升坛升殿行事官普恩之外宜更加一阶如合入三品五品者任待考足日聼叙尚书省三品四品已上中书门下五品已上特加一阶便蕃殿省给事郊丘顾以忠勤是宜甄奨内行事官三品已上更赐爵一级四品已下更加一阶内侍省及内侍省内坊官四品已上各赐勲五转五品已下各赐勲三转应从驾至郊庙者普恩之外三品已上赐爵一级四品已下各加一阶品官白身赐勲两转环列师营服劳扞卫申威攸属敷惠是膺神防六军金吾威逺皇城及诸道将士等三品已上赐爵一级四品已下加一阶无官者赐勲三转在城神防六军威逺营在右金吾及皇城将士应大礼移仗宿卫御楼立仗等普恩之外三品已上赐爵一级四品已下加一阶仍凖旧制赐物有差其神卫将士赐加一阶仍凖旧例赐物有差神防将士应在京畿诸县者亦各有赐物应縁大礼职掌行事官并修撰仪注及留守副留守仓库卿等普恩之外三品已上赐爵一级四品已下各加一阶防奉职贡载观致仕官及郊禋俾覃锡赉之恩用广怀来【一作柔】之义鸿胪礼賔院应在城内蕃客等各有赐物翰林待诏供奉及诸色直见任及前资并员外试官三品已上赐爵一级四品已下各加一阶无官者赐勲两转导藩服之诚承帝庭之命忠勤既着勲赏宜周诸道知上都进奏院官在城者各赐勲两转应縁大礼四方进表防及贺正官各赐勲三转敬承禋祀賛执豆笾列庶位以观光酌多仪而中矩诚在俨肃【一作恪】理叶褒升郊庙行事斋郎减二年劳室长掌座礼生賛者减一年劳无劳可减者便放出身崇馆行事学生及斋郎礼生畨考已满所司縁大礼却追入行事各减一选国子监学生陪位者赐勲一转中书门下仪制官各特赐一阶应縁祗供作官直司长上诸州行纲考典两县耆寿诸色畨役当上在城并量留十二月畨者各赐勲两转飞龙闲厩宫苑典引掌扇内园緫监栽接少府将作内中尚武徳军器内外弓箭库等诸司诸使下白身人及无品直司定额长上杂匠巧儿黄衣长上监门直长杂使三卫七色引驾细引执扇角手弩手彍骑武士天文观生厯生漏生典皷典钟工人乐人主衣主膳主酪典食胡食手宰手掌闲幕士御士医士兽医门仆药僮御书手楷书手典书流外行署等各赐勲两转尚年贵老所以教孝也耸义嘉节所以贞俗也天下百姓髙年者上县以上每县十人中县五人下县三人并以县界年最髙者充数并孝子顺孙义夫节妇先经旌表行义不亏者人各赐米三石绢两疋仍版受上佐县君并委令长赍粟帛就家宣赐讫具名本道一并闻奏其未及绢仍于上供数内申破神配峻极德称灵长秩既升于王公礼合加于牲币五岳四渎宜委本州府长吏备礼致祭当极豊洁以副如在之诚书称望秩礼着不封仰尧舜之聪明慕文武于方册遐想忠贞之迹缅怀义烈之风能御大灾咸申祀典名山大川及自古圣帝明王忠臣烈士各令所在以礼致祭亡命山泽挟藏军器百日不首复罪如初赦书有所不该者所司具作条例闻奏敢以赦前事相告言者以其罪罪之赦书日行五百里布告天下咸使闻知主者施行　　一作皆唐大诏令
  </div>
  <div class="pagination">
   <a href="文苑英华_page379.html">
    上一页
   </a>
   <span>
    ...
   </span>
   <a href="文苑英华_page375.html">
    375
   </a>
   <a href="文苑英华_page376.html">
    376
   </a>
   <a href="文苑英华_page377.html">
    377
   </a>
   <a href="文苑英华_page378.html">
    378
   </a>
   <a href="文苑英华_page379.html">
    379
   </a>
   <span class="current-page">
    380
   </span>
   <a href="文苑英华_page381.html">
    381
   </a>
   <a href="文苑英华_page382.html">
    382
   </a>
   <a href="文苑英华_page383.html">
    383
   </a>
   <a href="文苑英华_page384.html">
    384
   </a>
   <a href="文苑英华_page385.html">
    385
   </a>
   <span>
    ...
   </span>
   <a href="文苑英华_page381.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
