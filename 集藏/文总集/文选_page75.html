<!DOCTYPE html>
<html>
 <head>
  <meta charset="utf-8"/>
  <title>
   文选 - 第 75 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 75 页/共 102 页
  </h1>
  <div class="content">
   臣早奉龙潜，与贾马而入室；易曰：潜龙勿用。法言曰：若以孔门用赋，贾谊升堂，相如入室。晚属天飞，比严徐而待诏。易曰：飞龙在天，利见大人。答宾戏曰：泥蟠天飞者，应龙之神也。汉书曰：严安、徐乐上疏言世务，上召见，乃拜乐、安偕为郎中。又曰：东方朔待诏金马门。惟君知臣，见于讷言之旨；左氏传，君子曰：古人有言曰：知臣莫若君。论语，子曰：君子欲讷于言而敏于行。取求不疵，表于辩才之戏。左氏传曰：初，申侯有宠于楚文王，文王曰：唯我知汝，汝专利不猒，余取余求，不汝疵瑕也。裴诡集有辩才论。谨輙牵率庸陋，式詶天奖，拙速虽効，蚩鄙已彰。孙子兵法曰：兵闻拙速，未睹工久。陈琳笺曰：蚩鄙益着。阎缵上诗表曰：劳者歌其事，贵露蚩鄙。临启惭恧女六切，罔识所寘。谨启。
　　文选考异
　　注「裴诡集有辩才论」　袁本「诡」作「頠」，是也。茶陵本亦误「诡」。
　　为卞彬谢修卞忠贞墓启萧子显齐书曰：卞彬，字士蔚，官至绥建太守，卒。济阴卞录曰：壸字望之，永嘉中除著作郎。苏峻称兵，为尚书令右将军，领右卫。峻至东陵口，六军败绩，壸乘马被甲赴贼。二子眕、盱见父去，随从，俱为贼所害。赠侍中、开府。谥忠贞公。眕，音真忍切。盱，休于切。
　　任彦升
　　臣彬启：伏见诏书幷郑义泰宣勑，当赐修理臣亡高祖晋故骠骑大将军建兴忠贞公壸坟茔。臣门绪不昌，天道所昧，忠遘身危，孝积家祸，名教同悲，隐沦惆怅。王隐晋书述曰：壸及二子死，征士翟汤闻而叹曰：父为忠臣，子为孝子，忠孝之道，萃于一门，可谓贤哉！名教谓王隐，隐沦谓翟汤。世说，乐广曰：名教中自有乐地。桓子新论曰：天下神人五，二曰隐沦。而年世迁，孤裔沦塞。广雅曰：，易也。遂使碑表芜灭，丘树荒毁，狐成穴，童牧哀歌。桓子新论曰：雍门周以琴见孟尝君曰：臣切悲千秋万岁后，坟墓生荆棘，狐穴其中，樵儿牧竖，踯躅而歌其上也。感慨自哀，日月缠迫。刘公干赠五官中郎诗曰：感慨以长叹。
　　陆下弘宣教义，非求効于方今；杜预左氏传序曰：弘宣祖业。仲长子昌言曰：引之于教义。说苑曰：圣王布德施惠，非求报于百姓也。壸余烈不泯，固陈力于异世。春秋元命苞曰：文王积善所润之余烈。论语，子曰：周任有言曰：陈力就列，不能者止。但加等之渥，近阙于晋典；左氏传曰：凡诸侯薨于朝会，加一等，死王事，加二等。樵苏之刑，远流于皇代。战国策，颜触谓齐王曰：秦攻齐，令曰：敢有去柳下季垄五十步樵采者，罪死不赦。臣亦何人，敢谢斯幸？不任悲荷之至！谨奉启事以闻。谨启。
　　文选考异
　　注「名教谓王隐隐沦谓翟汤」　袁本、茶陵本无此十字。
　　注「颜触谓齐王曰」　案：「触」当作「斶」。袁、茶陵二本作「蠋」，亦非。说见前。
　　启萧太傅固辞夺礼刘璠梁典曰：昉为尚书殿中郎，父忧去职，居丧不知盐味，冬月单衫，庐于墓侧。齐明作相，乃起为建武将军、骠骑记室，再三固辞。帝见其辞切，亦不能夺。
　　任彦升
　　昉启：近启归诉，庶谅穷款，奉被还旨，未垂哀察，悼心失图，泣血待旦。左氏传，楚薳启强曰：孤与二三臣悼心失图。毛诗曰：鼠思泣血。尚书曰：坐以待旦。君于品庶，示均镕造，鵩鸟赋曰：品庶每生。仓颉篇曰：镕，炭炉，所以营销铁也。干禄祈荣，更为自拔。论语曰：子张学干禄。亏教废礼，岂关视听，言己之所陈，但正亏教而废礼，岂敢关白于视听哉！所不忍言，具陈兹启。言事迫情切，口不忍言，故陈此启。公羊传曰：谓之新宫，不忍言也。
　　昉往从末宦，禄不代耕。晋中兴书，简文诏曰：禄不代耕，非经通之制也。饥寒无甘旨之资，限役废晨昏之半。礼记曰：命士已上，父子皆异宫。昧爽而朝，慈以旨甘。郑玄曰：慈爱敬进之也。又曰：凡为人子之礼，冬温而夏清，昏定而晨省。膝下之欢，已同过隙；孝经曰：故亲生之膝下，以养父母。礼记曰：君子三年之丧，二十五月而毕，若驷之过隙，然而遂亟之，则是无穷。几筵之慕，几何可凭。孙卿子，孔子谓鲁哀公曰：君入庙而右，登自阼阶，仰视榱栋，俛见几筵，其器存，其人亡。君以此思哀，则哀将焉不至矣！左氏传曰：人寿几何？且奠酹不亲，如在安寄。郑玄周礼注曰：丧所荐馈曰奠。声类曰：酹，以酒祭地也。酹，力外切。论语，子曰：吾不与祭，如不祭。又曰：祭神如神在。晨暮寂寥，苦觅切若无主。埤苍曰：，静也。丧服传曰：无主者，其无祭主。王隐晋书曰：傅咸遭继母忧，上书曰：咸身无兄弟，到官之日，丧祭无主。所守既无别理，穷咽岂及多喻。吕安答嵇康论曰：易了之理，不在多喻。
　　明公功格区宇，感通有涂，尚书曰：时则有若伊尹格于皇天。东京赋曰：区宇乂宁。周易曰：寂然不动，感而遂通。若霈然降临，赐寝严命。孟子曰：沛然下雨。是知孝治所被，爰至无心；孝经曰：昔者明王之以孝治天下也。韩诗外传曰：阿谷之女谓子贡曰：吾鄙野之人，僻陋无心。锡类所及，匪徒教养。毛诗曰：孝子不匮，永锡尔类。不任崩迫之情，谨奉启事陈闻。谨启。
　　文选考异
　　昉启　何校「昉」改「君」，陈同。下「君于庶品」，袁本、茶陵本「君」作「昉」，校语云善作「君」。「昉往从末宦」，校语亦云善作「君」。盖此三字善皆作「君」，五臣改其下二字为「昉」，唯存第一字为「君」，故济注有「昉家集讳其名但云君」云云，而二本于此独无校语也。后乃幷改成「昉」，不但失善旧，亦与五臣不相应，甚非。其「君于品庶」已校正，此及后仍沿各本之误。
　　注「然而遂亟之」　茶陵本无「亟」字，是也。袁本作「极」，亦衍。
　　注「丧祭无主」　袁本、茶陵本「丧」作「哀」。案：此尤校改之也。
　　
　　文选卷第四十
　　
　　弹事笺　奏记
　　　弹事
　　
　　奏弹曹景宗
　　任彦升梁典曰：高祖卽位，昉为吏部郎，迁中丞。
　　御史中丞臣任昉稽首言：臣闻将军死绥，咫步无却；司马法曰：将军死绥。注曰：绥，却也。有前一尺，无却一寸。杜预左氏传注曰：古名退军为绥。顾望避敌，逗桡奴教切有刑。汉书曰：廷尉王恢逗桡当斩。音义曰：逗，曲行避敌也。桡，顾望也。至乃赵母深识，乞不为坐；史记曰：赵王将使赵括为将，其母上书曰：括不可使将。王曰：母置之，吾已决矣。母曰：王终遣之，卽有不称，妾得无坐乎？王许诺。魏主着令，抵罪已轻。魏志，太祖令曰：自命将征行，但赏功而不罚罪，非国典也。其诸侯将出征，败军者抵罪，失利者免官。是知败军之将，身死家戮，爰自古昔，明罚斯在。魏志，太祖令曰：将者，军破于外，而家受罪于内也。汉书，广武君曰：败军之将，不可以语勇。新序曰：臣侮其主，身死，妻子为戮。吕氏春秋曰：民有逆天之道者，罪死家戮也。
　　臣昉顿首顿首，死罪死罪。窃寻獯猃侵轶，暂扰疆陲，王师薄伐，所向风靡。獯、猃，谓后魏也。魏收后魏书曰：太祖道武讳珪，改称魏王。左氏传曰：北戎侵郑，郑伯曰：彼徒我车，惧其侵轶我也。杜预曰：轶，突也。毛诗曰：于铄王师。又曰：薄伐玁狁，至于太原。晋起居注曰：檀道济所向风靡。是以淮徐献捷，河兖凯归。尚书曰：海岱及淮惟徐州。左氏传曰：齐侯来献戎捷。尚书曰：济、河惟兖州。周礼曰：师有功则凯乐。东关无一战之劳，涂中罕千金之费。吴历曰：诸葛恪作东关，魏军距之，恪令丁奉等兵便乱斫，遂大破北军。历阳郡图经曰：东关，历阳县西南一百里。史记，蔡泽曰：白起一战举鄢、郢。吴志曰：晋命镇东大将军司马伷向涂中。伏滔北征记曰：金城西沂涧，魏步道所出也。文子曰：起师十万，日费千金。张湛曰：日有千金之费。而司部悬隔，斜临寇境，沈约宋书曰：宋世分郢州为司州。故使狡虏凭陵，淹移岁月。杜预左氏传注曰：狡，狡猾也。左氏传，子产曰：今陈介恃楚众，凭陵弊邑。故司州刺史蔡道恭，刘璠梁典曰：天监三年，司州刺史汉寿伯蔡道恭卒于围。道恭少以勇力闻，及病，犹自力行城，数日，不能起，闻战鼓声，愤咤而卒。众犹拒守，无有二心。攻围二年，无有叛者。入秋，霖雨洪澍，一夜城颓，壮士犹战不降。及城陷，捶其余众，求恭尸，卒不能得。率厉义勇，奋不顾命，潘安仁汧马督诔曰：率厉有方。司马迁书曰：常思奋不顾身。全城守死，自冬徂秋，潘安仁汧马督诔，大将军疏曰：临危奋节，保谷全城。论语，子曰：守死善道。犹有转战无穷，亟摧丑虏。史记曰：骠骑将军转战过乌支山。毛诗曰：铺敦淮濆，仍执丑虏。方之居延，则陵降而恭守；比之疎勒，则耿存而蔡亡。汉书曰：武帝遣骠骑都尉李陵将兵五千人出居延北，与单于战，陵兵败降匈奴。范晔后汉书曰：耿恭，字伯宗，为戊己校尉。恭以疏勒城傍有涧水可固，乃据之。匈奴复来攻，恭于城中穿井，十五丈不得水。恭仰叹曰：闻昔贰师将军取佩刀刺山，飞泉涌出。今汉德神明，岂有穷哉！乃整衣服向井再拜，为吏士祷，有飞泉奔出。众皆称万岁。乃令吏士扬水示虏，虏以为神明，引去也。若使郢部救兵，微接声援，邹阳上书曰：臣恐救兵之不专。英雄记曰：袁术严兵为吕布作声援。则单于之首，久悬北阙，汉书，宣帝诏曰：傅介子斩楼兰王安归首，悬之北阙。岂直受降可筑，涉安启土而已哉！汉书曰：武帝遣因杅将军公孙敖筑塞外受降城。杅，音盂。又曰：涉安侯于单于以匈奴单于太子降。尚书曰：建邦启土。
　　寔由郢州刺史臣景宗，受命致讨，不时言迈，晋起居注，诏曰：檀道济奉命致讨，所向风靡。毛诗曰：旋车言迈。故使猬音谓结蚁聚，水草有依，汉书曰：贾谊曰：高帝王功臣，反者猬毛而起。吴志曰：钱唐大帅种式等蚁聚为寇。汉书曰：猃狁、獯粥，居于边地，逐水草迁徙。方复按甲盘桓，缓救资敌，魏志曰：司马文王征诸葛诞，六军按甲而诞自困。广雅曰：盘桓，不进也。李斯上书曰：今逐客以资敌。遂令孤城穷守，力屈凶威。谢承后汉书，胡爽曰：耿恭以甲兵守孤城于绝域。史记，李左车谓韩信曰：今足下情见力屈，欲战不拔。左氏传，晋温季曰：逃威也。杜预曰：凶贼为害，故曰威也。虽然，犹应固守三关，更谋进取，而退师延颈，自贻亏，刘璠梁典曰：宣城王以冠军将军曹景宗为郢州刺史。初，司州被围，诏荆、郢发兵往援，曹景宗为都督。及荆州援军至三关，顿兵不进，闻司州没，卽日退还延颈。敌人纵暴缘边，景宗不能御，遂失三关诸戍。有司奏罚罪，景宗闻之輙去州，伏阙泥首待罪。帝一无所问。三关、延颈，二戍名也。管子曰：民无耻不可以固守。汉书曰：诸将曰：楚数进取。如淳曰：进取，多所攻也。毛诗曰：自贻伊戚。陈琳檄豫州曰：伤夷折。，折挫也。疆埸侵骇，职是之由。左氏传曰：齐人侵鲁疆，疆吏来告，公曰：疆埸之事，慎守其一。又范宣子数诸戎曰：言语漏渫，则职汝之由。不有严刑，诛赏安寘，景宗卽主。史记曰：繁法严刑而天下振。西征赋曰：峻徒御以诛赏。毛苌诗传曰：寘，置也。主谓为主首也。王隐晋书，庾纯自劾曰：醉酒荒迷，昏乱仪度卽主，谨按河南尹庾纯，云云。然以主为句，则臣当下读也。
　　臣谨案使持节都督郢司二州诸军事、左将军、郢州刺史、湘西县开国侯臣景宗，擢自行间，遘兹多幸，汉书，卫青曰：臣幸得待罪行间。左氏传，羊舌职曰：民之多幸，国之不幸也。指踪非拟，获兽何勤。汉书曰：上先封萧何为酇侯，功臣皆曰：萧何未有汗马劳，顾居臣等上，何也？上曰：诸君知猎乎？曰：知之。上曰：知猎狗乎？曰：知之。上曰：夫猎，追杀者，狗也；而发踪指示兽处者，人也。今诸公徒能走得兽者，功狗也；如萧何发踪指示，功人也。羣臣莫敢言。赏茂通侯，荣高列将，汉书，苏武谓李陵曰：武父子位列将，爵通侯。应劭曰：通侯者，言其功德通于王室。张晏曰：后改为列侯。列侯，见序列也。方言曰：列，班列也。负檐裁，锺鼎遽列，左传曰：齐侯使敬仲为卿。辞曰：于负檐，君之惠也。又曰：宋左师每食击锺。家语曰：子路南游楚，列鼎而食。广雅曰：列，陈也。和戎莫効，二八已陈。左氏传曰：郑人赂晋侯以女乐二八。晋侯以乐之半赐魏绛，曰：子教寡人和诸戎、狄也。自顶至踵，功归造化，孟子曰：墨子兼爱，摩顶致于踵。赵岐曰：致，至也。淮南子曰：大丈夫恬然无为，与造化逍遥也。润草涂原，岂获自已。喻巴蜀曰：肝脑涂中原，膏液润野草而不辞也。且道恭云逝，城守累旬；景宗之存，一朝弃甲。史记曰：沛令闭城守。左氏传曰：宋华元为植，巡功。城者讴曰：睅其目，皤其腹，弃甲而复。生曹死蔡，优劣若是，惟此人斯，有腼面目。毛诗曰：彼何人斯？居河之湄，又曰：有腼面目，视人罔极。毛苌曰：腼，姡也。郑玄曰：汝姡然有面目也。
　　昔汉光命将，坐知千里；东观汉记曰：代郡太守刘兴将数百骑，攻贾览，上状檄至，光武知其必败，报书曰：欲复进兵，恐失其头首也。诏书到，兴已为览所杀。长史得檄，以为国家坐知千里也。魏武置法，案以从事。魏书曰：太祖自作兵书。诸将征伐，皆以新书从事。从令者克捷，违教者负败。故能出必以律，锱铢无爽。周易曰：师出以律。郑玄礼记注曰：八两为锱。汉书曰：二十四铢为两。伏惟圣武英挺，略不世出，汉书，蒯通说韩信曰：功无二于天下，略不世出。料敌制变，万里无差，赵充国颂曰：料敌制胜，威谋靡伉。奉而行之，实弘庙筭。西征赋曰：彼虽众其焉用？故制胜于庙筭。孙子曰：夫未战而庙筭胜，得筭多也。惟此庸固，理绝言提。晋起居注，宋公表曰：臣寔庸固。毛诗曰：匪面命之，言提其耳。
　　自逆胡纵逸，久患诸夏。刘琨劝进表曰：逆胡刘曜，纵逸西都。汉书匈奴传赞曰：久矣夷、狄之为患。圣朝乃顾，将一车书。汧马督诔曰：圣朝西顾，关右震惶。礼记曰：书同文，车同轨。愍彼司氓，致辱非所。晋起居注曰：大司马表曰：园陵辱于非所。早朝永叹，载怀矜恻。致兹亏丧，何所逃罪？宜正刑书，肃明典宪。左氏传，仲尼曰：叔向，古之遗直也。邢侯之狱，言其贪也，以正刑书。臣谨以劾，请以见事免景宗所居官，下太常削爵土，收付廷尉法狱治罪。其军佐职僚、偏裨将帅絓胡卦切诸应及咎者，别摄治书侍御史随违续奏。臣谨奉白简以闻云云。
　　文选考异
　　注「廷尉王恢逗桡」　陈云「尉」下脱「当」字，是也。各本皆脱。
　　注「全城西沂涧」　袁本、茶陵本「沂」作「泝」，下有「曰涂」二字，是也。尤初有，修误去。
　　注「壮士犹战不降」　袁本、茶陵本无「战」字。
　　犹有转战无穷　案：「有」当作「其」。袁、茶陵二本校语云善有「其」字。尤所见非。
　　注「毛诗曰旋车言迈」　袁本作「言迈已见潘岳金谷集诗」，是也。茶陵本复出，非。此初同袁，修改误依复出。
　　注「卽主谨按」　袁本、茶陵本「谨」上有「臣」字。案：此尤校删也。
　　注「则臣当下读也」　袁本、茶陵本无「则」字。
　　注「上曰知猎狗乎曰知之」　袁本、茶陵本无此九字。
　　云云　袁本、茶陵本无此二字，有「臣昉诚惶诚恐顿首顿首死罪死罪臣昉稽首以闻」二十字。案此似善、五臣之异也。
　　奏弹刘整沈约齐纪曰：整，宋吴兴太守兄子也。历位持节都督交、广、越三州也。
　　任彦升
　　御史中丞臣任昉稽首言：臣闻马援奉嫂，不冠不入；泛毓字孤，家无常子。东观汉记曰：马援事寡嫂，虽在闺内，必衣冠然后入见。王隐晋书曰：泛毓，字稚春，济北人也，敦睦九族。青土号其家儿无常母，衣无常主也。泛，音凡。毓，音育。是以义士节夫，闻之有立，左氏传，臧哀伯曰：武王克商，迁九鼎于洛邑，义士犹或非之。东京赋曰：贞夫怀节。班固汉书赞曰：孟子曰：闻伯夷之风，懦夫有立志。千载美谈，斯为称首。公羊传曰：鲁人至今以为美谈。封禅书曰：永保鸿名，而常为称首也。
　　臣昉顿首顿首，死罪死罪。谨案齐故西阳内史刘寅妻范，诣台诉列称：出适刘氏，二十许年。刘氏丧亡，抚养孤弱，叔郎整，常欲伤害侵夺。分前奴教子、当伯，幷已入众。又以钱婢姊妹弟温，仍留奴自使伯；又夺寅息逡婢绿草，私货得钱，幷不分逡。寅第二庶息师利，去岁十月往整田上经十二日，整便责范米六哺食。米未展送，忽至户前，隔箔攘拳大，突进房中，屏风上取车帷准米去。二月九日夜，婢采音偷车栏夹杖龙牵，范问失物之意，整便打息逡。整及母幷奴婢等六人来至范屋中，高声大骂，婢采音举手查范臂。求摄检，如诉状。
　　輙摄整亡父旧使奴海蛤到台辩问，列称：整亡父兴道，先为零陵郡，得奴婢四人。分财，以奴教子乞大息寅。亡寅后，第二弟整仍夺教子，云应入众，整便留自使，婢姊及弟各准钱五千文，不分逡。其奴当伯，先是众奴。整兄弟未分财之前，整兄寅以当伯贴钱七千，共众作田。寅罢西阳郡还，虽未别火食，寅以私钱七千赎当伯，仍使上广州去。后寅丧亡，整兄弟后分奴婢，唯余婢绿草入众。整复云寅未分财赎当伯，又应属众。整意贪得当伯，推绿草与逡。整规当伯还，拟欲自取，当伯遂经七年不返。整疑已死亡不回，更夺取婢绿草，货得钱七千。整兄弟及姊共分此钱，又不分逡。寅妻范云，当伯是亡夫私赎，应属息逡。当伯天监二年六月从广州还至，整复夺取，云应充众，准雇借上广州四年夫直，今在整处使。
　　进责整婢采音，刘整兄寅第二息师利，去年十月十二日忽往整墅停住十二日，整就兄妻范求米六斗哺食。范未得还，整怒，仍自进范所住，屏风上取车帷为质。范送米六斗，整卽纳受。范今年二月九日夜，失车栏子夹杖龙牵等，范及息逡道是采音所偷。整闻声，仍打逡。范唤问何意打我儿？整母子尔时便同出中庭，隔箔与范相骂。婢采音及奴教子、楚玉、法志等四人，于时在整母子左右。整语采音：其道汝偷车校具，汝何不进里骂之？既进争口，举手误查范臂。车栏夹杖龙牵，实非采音所偷。
　　进责寅妻范奴苟奴，列娘去二月九日夜，失车栏夹杖龙牵，疑是整婢采音所偷。苟奴与郎逡往津阳门籴米，遇见采音在津阳门卖车栏龙牵，苟奴登时欲捉取，逡语苟奴已尔不须复取。苟奴隐僻少时，伺视人买龙牵，售五千钱。苟奴仍随逡归宅，不见度钱。
　　幷如采音、苟奴等列状，粗与范诉相应。重核当伯、教子，列娘被夺，今在整处使，悉与海蛤列不异。以事诉法，令史潘僧尚议：整若輙略兄子逡分前婢货卖，及奴教子等私使，若无官令，輙收付近狱测治。诸所连逮絓应洗之源，委之狱官，悉以法制从事。如法所称，整卽主。昭明删此文大略，故详引之，令与弹相应也。
　　臣谨案：新除中军参军臣刘整，闾阎闟茸，名教所绝。史记，太史公曰：李斯自闾阎历诸侯。吊屈原曰：闟茸尊显，谗谀得志。世说曰：王平子、胡母彦国诸人皆任放为达，或有裸体。乐广曰：名教中自有乐地，何为乃尔。直以前代外戚，仕因纨袴，汉书曰：班伯出与王、许子弟为羣，在绮襦纨袴之间，非其好也。恶积衅稔，亲旧侧目。左氏传，苌弘曰：毛得必亡，是昆吾稔之日也。杜预曰：稔，熟也。恶积与桀同诛。汉书郅都传，列侯宗室见都侧目而视。理绝通问，而妄肆丑辞；谓大骂也。礼记曰：嫂叔不通问，诸母不漱裳。包咸论语注曰：肆，极意敢言也。诗曰：好言自口，莠言自口。毛苌曰：莠，丑也。终夕不寐，而谬加大杖。谓打逡也。谢承后汉书曰：或问第五伦曰：公有私乎？对曰：吾兄子尝病，一夜十往，退而安寝，吾子有病，虽不省视，而竟夕不眠。若是者岂可谓无私乎？家语曰：孔子谓曾子曰：汝不闻乎？昔瞽叟有子曰舜。舜事瞽叟也，小捶则待过，大杖则逃走。故瞽叟不犯不父之罪，而舜不失烝烝之孝。薛包分财，取其老弱；范晔后汉书曰：汝南薛包，字孟尝，好学笃行。弟子求分异居，包不能止，乃中分其财。奴婢引其老者，曰：与我共事久，若不能使也。田庐取其荒颓者，曰：吾少时所治，意所恋也。器物取朽败者，曰：我素所服食，身口所安。后征拜侍中。高凤自秽，争讼寡嫂。东观汉书曰：高凤，字文通，南阳人也。凤年老，声名着闻。太守连召请，恐不得免，自言凤本巫家，不应为吏。又与寡嫂诈讼田，遂不仕。未见孟尝之深心，唯斅文通之伪迹。颜延年咏向秀曰：深心托毫素。袁彦伯名臣颂曰：迹洿必伪。昔人睦亲，衣无常主；颜延年陶征士诔曰：睦亲之行。衣无常主，已见上文。整之抚侄，食有故人。谓责米也。西京杂记曰：公孙弘起家徒步为丞相，故人齐高贺从之，弘食以脱粟饭，覆以布被。贺怨曰：何用故人富贵为？脱粟布被，我自有之。弘大惭。贺乃告人曰：公孙弘内厨五鼎，外一肴，岂可以临天下。于是朝右疑其矫焉。弘叹曰：宁逢恶宾，不逢故人。何其不能折契锺庾，而襜昌占切帷交质，谓取车帷也。汉书曰：高祖从王媪、武负贳酒，两家常折券弃责。左氏传，晏子曰：釜十则锺。杜预曰：六斛四斗也。包咸论语注曰：十六为庾。诗曰：渐车帷裳。毛苌曰：惟裳，妇人车饰。郑玄曰：帷裳，童容也。方言曰：江、淮谓襜褕为童容也。左氏传曰：郑伯怨王，王曰：无之。故周、郑交质。人之无情，一何至此！庄子，惠子谓庄子曰：人故无情乎？庄子曰：然。惠子曰：人而无情，何谓之人？实教义所不容，绅冕所共弃。仲长子昌言曰：引之于教义。嵇康绝交书曰：世教所不容。
　　臣等参议，请以见事免整所除官，輙勒外收付廷尉法狱治罪。诸所连逮应洗之源，委之狱官，悉以法制从事。婢采音不款偷车龙牵，请付狱测实。其宗长及地界职司，初无纠举，及诸连逮，请不足申尽。臣昉云云，诚惶诚恐以闻。
　　文选考异
　　注「宋吴兴太守兄子也」　陈云「守」下有脱字。各本皆同，无以补也。
　　六　袁本、茶陵本「」作「斗」。案：下文仍作「斗」，疑「斗」是。
　　忽至户前隔箔　袁本、茶陵本云善无「隔箔」二字。案：二本所见是也。此尤添之，以五臣乱善。
　　分财　袁本、茶陵本云「财」善作「赋」。案：此尤改之。
　　整兄弟未分财之前　袁本、茶陵本云善无「未」字。案：此尤添之。
　　进责整婢采音刘　案：「刘」当作「列」。下文云「并如采音苟奴等列状，粗与范诉相应」，此卽「采音列」也。各本皆误，今特订正。
　　范唤问何意打我儿　袁本、茶陵本云善无「唤」字。案：此尤添之。
　　婢采音及奴教子　袁本、茶陵本云善无「婢」字。案：此尤添之。
　　进责寅妻范奴苟奴列　袁本、茶陵本云善无「苟奴」字。案：此尤添之，依下文盖当有。
　　遇见采音　袁本、茶陵本「遇」下校语云善作「过」。案：此尤改之。
　　注「汉书郅都传列侯宗室见都侧目而视」　袁本、茶陵本「郅都传」作「音义曰」，见下有「郅」字而视作也。案：此尤校改之也。
　　薛包分财　袁本、茶陵本云「包」善作「苞」。案：此亦以五臣乱善也。注中字二本并作「苞」，尤尽改作「包」，非。
　　注「东观汉书曰」　陈云「书」，「记」误，是也。各本皆误。
　　唯斅文通之伪迹　袁本、茶陵本「斅」作「效」。案：二本不着校语，无以考也。
　　注「高祖从王媪武负贳酒两家」　袁本、茶陵本作「高祖每贳酒岁更而酒家」。案：此尤校改之也。
　　臣昉云云诚惶诚恐以闻　袁本、茶陵本无「云云」二字，以上有「顿首顿首死罪死罪稽首」十字。案：说已见前。
　　奏弹王源
　　沈休文吴均齐春秋曰：永明八年，沈约为中丞。
　　给事黄门侍郎兼御史中丞吴兴邑中正臣沈约稽首言：臣闻齐大非偶，着乎前诰；辞霍不婚，垂称往烈。左氏传曰：齐侯欲以文姜妻郑太子忽，忽辞。人问其故，太子曰：人各有偶，齐大，非吾偶也。汉书曰：隽不疑为京兆尹，大将军霍光欲以女妻之，不疑固辞不肯当。班固不疑述曰：不疑肤敏，应变当理；辞霍不婚，逡巡致仕。若乃交二族之和，辨伉合之义，升降窳隆，诚非一揆。礼记曰：婚礼者，将合二姓之好，上以事宗庙，下以继后代也。左氏传，施氏之妇怒施氏曰：己不能庇其伉俪。尚书曰：道有升降，政繇俗革。吴都赋曰：窳隆异等。孟子曰：先圣后圣，其揆一也。固宜本其门素，不相夺伦。尚书曰：八音克谐，无相夺伦。使秦晋有匹，泾渭无舛。左氏传曰：晋公子重耳至于秦，秦伯纳女五人，怀嬴与焉。奉匜沃盥。既而挥之，怒曰：秦、晋匹也，何以卑我？孙绰子曰：或问雅俗，曰：泾、渭分流，雅郑异调。自宋氏失御，礼教雕衰，答宾戏曰：周失其御。衣冠之族，日失其序。范晔后汉书，霍谞奏记曰：宋光衣冠子孙。袁子正书曰：古者命士已上，皆有冠冕，故谓之冠族。左氏传，郑庄公曰：周之子孙，日失其序。姻娅沦杂，罔计厮音斯庶，毛诗曰：琐琐姻娅，则无膴仕。毛苌曰：两壻相谓曰娅。汉书曰：有厮养卒。如淳曰：厮，贱也。贩鬻祖曾，以为贾音古道，郑玄周礼注曰：居卖物曰贾。明目腆颜，曾无愧畏。丁德礼厉志赋曰：苟神祇之我昭，永明目而无怍。孔安国尚书传曰：腆，厚也。毛诗曰：不愧于人，不畏于天。若夫盛德之胤，世业可怀，左氏传，史赵曰：盛德必百世祀。幽通赋曰：违世业之可怀。栾郄之家，前徽未远。左氏传，叔向曰：栾、郄、胥、原，降在皁隶。杜预曰：晋旧臣之族也。既壮而室，窃赀莫非皁隶，礼记曰：三十壮有室。郑玄曰：有室，有妻，妻称室也。解嘲曰：司马长卿窃赀卓氏。左氏传曰：人有十等，士臣皁。又曰：舆臣隶。结褵以行，箕咸失其所。诗曰：亲结其褵，九十其仪。毛苌曰：褵，妇人之帏也。母戒女施衿结褵。国语曰：越王勾践行成于吴，曰：一介适女，执箕于王宫者也。志士闻而伤心，旧老为之叹息。论语，子曰：志士仁人，无求生以害仁也。自宸历御，弘革典宪，虽除旧布新，而斯风未殄。左氏传曰：有星孛于大辰。申须曰：彗所以除旧布新也。尚书曰：商俗靡靡，利口惟贤。余风未殄，公其念哉！陛下所以负扆于纪切兴言，思清弊俗者也。礼曰：天子负斧扆南向而立。郑玄曰：负之言背也。斧依，为斧文屏风。扆与依同。诗曰：兴言出宿。尚书曰：弊化奢丽，万世同流。
　　臣实儒品，谬掌天宪，范晔后汉书，刘陶上疏曰：今权臣口含天宪。虽埋轮之志，无屈权右；范晔后汉书曰：张纲，字文纪，为侍御史。顺帝遣八使询风俗，余人受命之部，纲独埋其车轮于洛阳都亭，曰：狼当路，安问狐狸？遂奏大将军梁冀。东观汉记曰：皇甫嵩上言，四姓权右，咸各敛手也。而狐鼠微物，亦蠧大猷。应璩诗曰：城狐不可掘，社鼠不可熏。晏子春秋，景公问晏子曰：治国亦有常乎？对曰：谗佞之人，隐在君侧，犹社鼠不熏也。去此乃治矣。范晔后汉书，虞延谓马成曰：尔民之巨蠹，久依城社，不畏熏烧。毛诗曰：秩秩大猷也。风闻东海王源，嫁女与富阳满氏。汉书曰：尉佗曰：风闻老夫父母墓已坏削。贾逵国语注曰：风，采也，采听商旅之言也。源虽人品庸陋，冑实参华。曾祖雅，位登八命；檀道鸾晋阳秋曰：王雅，字茂德，东海郯人，为右仆射。周礼曰：八命作牧。郑司农曰：，一州之牧也。王之三公，亦八命也。祖少卿，内侍帷幄；父璇，升采储闱，亦居清显。尚书曰：亮采惠畴。孔安国注曰：采，事也。何法盛陈郡谢录曰：谢石以有大勋，遂居清显。源频叨诸府戎禁，豫班通彻。应劭汉书注曰：旧曰彻侯，避武帝讳，曰通侯也。而托姻结好，唯利是求，左氏传，晋侯使吕相绝秦，曰：秦与晋出入，秦惟利是视。玷辱流辈，莫斯为甚。孝经钩命诀曰：名毁行废，玷辱先人。源人身在远，輙摄媒人刘嗣之到台辩问。嗣之列称：吴郡满璋之，相承云是高平旧族，宠奋胤胄，魏志，满宠，字伯宁，景初二年为太尉，薨，子伟嗣。世说曰：伟弟子奋，元康中至司隶校尉。荀绰冀州记曰：奋，高平人也。家计温足，见托为息鸾觅婚。汉书，董仲舒对策曰：家温而食厚禄。王源见告穷尽，卽索璋之簿阀，汉书，朱博曰：王卿忧公赍阀阅诣府。音义曰：明其等曰阀，积功曰阅也。见璋之任王国侍郎，鸾又为王慈吴郡正合主簿，吴均齐春秋曰：王慈，字伯宝，早有令誉，稍历侍中，吴郡太守。源父子因共详议，判与为婚。璋之下钱五万，以为聘礼。娶妻及纳征皆曰聘。周礼曰：谷圭以聘女。源先丧妇，又以所聘余直纳妾。如其所列，则与风闻符同。
　　窃寻璋之姓族，士庶莫辨。满奋身殒西朝，胤嗣殄没，武秋之后，无闻东晋，晋初都洛阳，故曰西朝；后在江东，故曰东晋。臧荣绪晋书，陈晷有誉西朝。干宝晋纪曰：苗愿杀司隶校尉满奋。荀绰冀州记曰：满奋，字武秋。公羊传曰：纪子伯者何，谓无闻焉尔。其为虚托，不言自显。王满连姻，寔骇物听，汉书音义曰：连，亲也。尚书大传曰：文王施政而物皆听。潘杨之睦，有异于此。潘岳杨仲武诔曰：潘、杨之睦，有自来矣。曹子建求自试表曰：古之受爵禄者，有异于此。且买妾纳媵，因聘为资，左氏传，郑子产曰：故志曰：买妾不知其姓，则卜之。施衿之费，化充床笫，仪礼曰：女嫁，母施衿结帨。郑玄曰：帨，佩巾也。左氏传曰：赵武过郑，伯有赋鹑之贲贲。赵孟曰：床笫之言不踰阈。杜预曰：笫，箦也。鄙情赘行，造次以之。蜀志，诸葛亮表李平曰：臣知平鄙情，欲因行止之际，逼臣取利也。老子曰：自伐无功，自矜不长，其在道曰余食赘行。王弼曰：更为疣赘也。纠慝绳违，允兹简裁。源卽主。言其违慝，信当此简之所贬裁。尚书曰：绳愆纠缪，格其非心。
　　臣谨案：南郡丞王源，忝藉世资，得参缨冕，汉书音义曰：无忌却秦，有地资也。同人者貌，异人者心，列子曰：夏桀、殷纣、鲁桓、齐穆，状貌七窍皆同于人，而有禽兽之心也。以彼行媒，同之抱布。礼记曰：男女非有行媒，不相知名。诗曰：氓之蚩蚩，抱布贸丝；匪来贸丝，来卽我谋。且非我族类，往哲格言；熏莸不杂，闻之前典。左氏传曰：公欲求成于楚而叛晋，季文子曰：史佚之志有之，非我族类，其心必异。论语考比谶曰：格言成法。家语，颜回曰：回闻熏莸不同器而藏。汧马督诔曰：闻之前典。岂有六卿之胄，纳女于管库之人；尚书曰：六卿分职。礼记曰：晋文谓赵文子知人，所举晋国管库之士七十有余家。郑玄曰：管，管键者也。宋子河鲂，同穴于舆台之鬼。毛诗曰：岂其食鱼，必河之鲂，岂其娶妻，必齐之姜；岂其食鱼，必河之鲤；岂其娶妻，必宋之子。又曰：谷则异室，死则同穴。左氏传曰：皁臣舆。又曰：仆臣台。高门降衡，虽自己作；陆云答兄书曰：高门降衡，修庭树蓬。蔑祖辱亲，于事为甚。说文，懱，轻易也。蔑与懱古字同。此风弗剪，其源遂开，点世尘家，将被比屋。尚书大传曰：周民可比屋而封。宜寘以明科，黜之流伍。使已污之族，永愧于昔辰；方媾之党，革心于来日。贾子曰：宋昭公革心易行。
　　臣等参议，请以见事免源所居官，禁锢终身，辄下禁止视事如故。言禁止其视事之法，当如故事也。源官品应黄纸，臣辄奉白简以闻。臣约诚惶诚恐，云云。
　　文选考异
　　礼教雕衰　袁本、茶陵本「雕」作「雕」。案：此尤本讹字。
　　注「礼记曰三十壮有室」　袁本、茶陵本无此八字。案：盖二本因已见五臣而节去，尤有，是也。
　　注「礼曰天子」　袁本、茶陵本「曰」作「记」。案：此当「记」、「曰」两有。
　　臣实儒品　袁本、茶陵本「儒」作「懦」。案：此尤本讹字。
　　而托姻结好　袁本无「结」字，云「好」善作「结」。茶陵本无「好」字，云「结」五臣作「好」。案：此盖尤校改两存。依文义，善不当无「好」字，而以「而托姻结」为句。二本所见必有误，校语未足据也。
　　注「魏志满宠」　袁本、茶陵本「志」下有「曰」字，是也。
　　注「世说曰」　陈云「说」，「语」误，是也。各本皆误。
　　注「谓无闻焉尔」　袁本、茶陵本无「谓」字，是也。
　　注「连亲也」　袁本、茶陵本「」作「姻」。案：史记集解引作「」，汉书南越传颜注引孟康亦作「」，皆与善不同。索隐云：「连者，连姻也。」恐尤延之以彼语校改，复错误如此耳。
　　注「鲁桓齐穆」　何校「齐」改「楚」，陈同，是也。各本皆误。
　　注「礼记曰晋文」　何校「文」改「人」，是也。各本皆误。
　　注「陆云答兄书曰高门降衡修庭树蓬」　何校「书」改「诗」，此十四字，茶陵有，袁无。案：无者疑脱。
　　　笺
　　
　　答临淄侯笺
　　杨德祖典略曰：杨修，字德祖，太尉彪子，谦恭材博。自魏太子以下，并争与交好。又是时临淄侯以才捷爱幸，秉意投修，数与修书，修答笺。后曹公以修前后漏泄言教，交关诸侯，乃收杀之。
　　修死罪死罪。不侍数日，若弥年载。毛苌诗传曰：弥，终也。岂由爱顾之隆，使系仰之情深邪！损辱嘉命，蔚矣其文，易曰：君子豹变，其文蔚也。诵读反复，虽讽雅颂，不复过此。说文曰：讽，诵也。若仲宣之擅汉表，陈氏之跨冀域，徐刘之显青豫，应生之发魏国，斯皆然矣。仲宣投刘表，寓流楚壤，故云汉表。孔璋窘身袁氏，故云冀域。伟长淹留高密，故云青也。公干沦飘许京，故云豫。德琏时居汝、颍，汝、颍，太祖食邑，故云魏也。至于修者，听采风声，仰德不暇，尚书曰：树之风声。自周章于省览，何遑高视哉？家语曰：孔子出乎四门，周章远望。曹植书曰：足下高视于上京也。
　　伏惟君侯，少长贵盛，体发旦之资，有圣善之教。发，武王名也；旦，周公名也。毛诗曰：凯风自南，吹彼棘心。母氏圣善，我无令人。远近观者，徒谓能宣昭懿德，光赞大业而已；毛诗曰：宣昭义问。又曰：人之秉彝，好是懿德。周易曰：富有之谓大业。不复谓能兼览传记，留思文章。今乃含王超陈，度越数子矣。汉书，桓谭曰：杨子之书，文义至深，必度越诸子矣。观者骇视而拭目，听者倾首而竦耳。非夫体通性达，受之自然，其孰能至于此乎？老子曰：天法道，道法自然。锺会曰：莫知所出，故曰自然。又尝亲见执事，握牍持笔，有所造作，若成诵在心，借卽书于手，曾不斯须少留思虑。仲尼日月，无得踰焉，论语，子贡曰：仲尼不可毁也。仲尼日月也，无得而踰焉。修之仰望，殆如此矣。是以对鹖而辞，作暑赋弥日而不献，植为鹖鸟赋，亦命修为之，而修辞让。植又作大暑赋，而修亦作之，竟日不敢献。见西施之容，归增其貌者也。越绝书曰：越王乃饰美女西施、郑巴，使大夫种献之于吴王。
　　伏想执事，不知其然，猥受顾锡，教使刊定。郑玄礼记注曰：刊，削也。春秋之成，莫能损益；吕氏淮南，字直千金。然而弟子箝口，市人拱手者，圣贤卓荦，固所以殊绝凡庸也。史记曰：孔子在位，听讼文辞，有可与共者，弗独有也。至于为春秋，笔则笔，削则削，子夏之徒，不能赞一辞。桓子新论曰：秦吕不韦请迎高妙，作吕氏春秋；汉之淮南王聘天下辩通，以着篇章。书成，皆布之都市，悬置千金，以延示众士，而莫能有变易者。乃其事约艳，体具而言微也。今之赋颂，古诗之流，不更孔公，风雅无别耳。两都赋序曰：赋者，古诗之流也。文虽出此，而意微殊。修家子云，老不晓事，强着一书，悔其少作。曹植书曰：杨雄犹称壮夫不为。杨子法言，或问吾子少好赋，曰：然，童子雕虫篆刻。俄而曰：壮夫不为。少，失照切。若此仲山周旦之俦，为皆有諐邪！毛诗序曰：七月，周公遭变，陈王业之艰难。然诗无仲山甫作者，而吉父美仲山父之德，未详德祖何以言之。君侯忘圣贤之显迹，述鄙宗之过言，窃以为未之思也。楚辞曰：吾闻作忠以造怨，忽谓之过言。论语曰：未之思也。
　　若乃不忘经国之大美，流千载之英声，曹植书曰：采庶官之实录，成一家之言。东京赋曰：忘经国之长基。封禅书曰：飞英声。铭功景锺，书名竹帛，国语，晋悼公曰：昔克路之役，秦来图败晋功，魏颗以其身却退秦师于辅氏，亲止杜回，其勋铭于景锺。韦昭曰：景锺，景公锺也。墨子曰：以其所获书于竹帛，传遗后世子孙也。斯自雅量，素所畜也，岂与文章相妨害哉？輙受所惠，窃备蒙瞍诵咏而已，诗曰：蒙瞍奏工。敢望惠施以忝庄氏？曹植书曰：其言之不惭，恃惠子之知我也。修言己岂敢望比惠施之德，以忝辱于庄周之相知乎？庄周，喻植也。惠施，庄周相知者也，故引之。季绪璅璅，何足以云。曹植书曰：刘季绪好诋诃文章。魏志曰：刘季绪，名修，刘表子，官至乐安太守。反答造次，不能宣备。修死罪死罪。
　　文选考异
　　修死罪死罪　袁本、茶陵本不重「死罪」。案：此尤添之也。
  </div>
  <div class="pagination">
   <a href="文选_page74.html">
    上一页
   </a>
   <span>
    ...
   </span>
   <a href="文选_page70.html">
    70
   </a>
   <a href="文选_page71.html">
    71
   </a>
   <a href="文选_page72.html">
    72
   </a>
   <a href="文选_page73.html">
    73
   </a>
   <a href="文选_page74.html">
    74
   </a>
   <span class="current-page">
    75
   </span>
   <a href="文选_page76.html">
    76
   </a>
   <a href="文选_page77.html">
    77
   </a>
   <a href="文选_page78.html">
    78
   </a>
   <a href="文选_page79.html">
    79
   </a>
   <a href="文选_page80.html">
    80
   </a>
   <span>
    ...
   </span>
   <a href="文选_page76.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
