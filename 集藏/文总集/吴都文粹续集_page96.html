<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 96 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 96 页/共 102 页</h1>
    <div class="content">　　天柱峯头雪莲花顶畔云朗吟惟李白独徃更黄昏婚嫁今应毕藜鞋有幸分共跻恒岱遍归着五逰文
　　别徐子祯卿得江字
　　我爱南州徐孺子明瑶美璧世无双新从北极看南极便自吴江下楚江日落鹧鸪啼庙口水清斑竹映船祢衡王粲皆黄土千载何人复此邦
　　追旧寄徐子
　　忆昔逢君雪满途遥怜为客向江湖看碑定忆羊开府作赋先投楚大夫日黒鱼龙豗梦泽草青麋鹿上姑蘓空挥玉轸思流水不得骅骝见过都
　　寄徐子
　　徐子南逰涉洞庭楚江风浪眼冥冥朅来振玉朝天子忽漫传书到客心访戴难移剡溪棹问竒曽过子云亭烟沙水国催春发杨柳愁邉却尽春
　　哭徐博士二十韵
　　乾坤风色暮江汉哭斯人棘寺翻飞日文园久病身数竒官竟左才大命须贫放浪原违癖羁淹祗为亲赤城终羽节璧水暂儒绅雕鹗偏垂翮鲸鲵不纵鳞回殂岂道薄屈愤转时屯药石魂能返蛇龙谶亦真楚狂嗟鳯鸟鲁叟泣麒麟邂逅京华始风云气象新簉鹓陪玉笋倚马接华茵宅燕南阳月花吟东部春回头成夙昔开眼渐风尘妻子今谁托文章后益振王乔跨雁鹄傅説化星辰松栢邱坟崛灰沙剑舄陈阊门寒击瓮吴水痛沈珍宿草扁舟阻生刍絮酒伸碑非蔡邕愧诔岂仲宣伦独把延陵剑吞声泪满巾
　　寄徐编修缙
　　题诗传语玉堂宾想像鸣鞭散紫宸玩弄门前金騕褭宛如天上石麒麟徒夸中论流人世实有新诗泣鬼神宻勿愿先谐大轴渔樵久巳属闲身
　　送程生兼寄姑蘓五岳黄山人
　　压枝梅杏累累碧照眼樱桃的的红舟楫大江无昼夜路岐初夏有西东淹留欲暮林间日行坐惟便竹下风秋水一帆湖海上为传双鲤到吴中
　　寄顾台州
　　巾山何似岘山防云岛长和海色幽定有儿童笑山简君今孰与郑台州
　　怪尔分符坐赤城东南遥见海霞生梅开莫寄西来使春到烦求碧玉精
　　赠黄秀才省曽见访　　　　　顾璘
　　养疴伏园庐秉耒顾微养艺苑嘅荒落宾阶缅虚旷黄生大雅流金玉振髙响念我来何遥澄江进吴舫霞裾泛秋尘羽爵洽朝饷披襟神皆融析疑道弥广缱绻淹旬留契合终古赏临岐重解携竚立増惋怅
　　答徐昌谷博士
　　前年共饮燕京酒髙楼雪花三尺厚酣歌彻夜惊四隣世事浮沈果何有一为法吏少书来心结愁云惨不开昨传学省移新籍坐啸空斋日几回
　　剑池歌送李司法赴蘓州
　　干将乃是金天精爪发堕炉神剑成文缦理踊髙价骏马千骑三都城盘鱼腾光壮士死阖闾耻作吴公子鳬雁长埋白虎峰蛟龙竟化寒池水池水泠泠百丈深春花覆水红香沈池头歌舞日欢赏地下谁识君王心君王已去河山改千年符竹纷光彩画防红旌绮句飞章白风流至今在使君才俊倾梁园登朝执法临吴门秦镜光明照人胆汉网踈濶流余防青春多暇应出逰剑池正对齐云楼不厌桥东老居士时来散发共扁舟
　　寄吴县杨尹
　　满目循良事贤侯即古人弹琴变民俗飞舄出风尘棠树千家颂桃花百嵗春枳栖难久滞天上待持钧
　　宴守溪相国园亭
　　黄阁辞荣早丹丘托兴遥蓉池窥海岛芝馆踏烟霄卧处苍生望忧余素发飘当筵心尽醉秋爽讵能销
　　其二
　　窈窕平泉宅清华独乐园烟霞深晩景花竹霭春温招隠临丛桂懐仙倚洞门自惭尘土质聊尔奉琴尊
　　陆子潜子逺携酒过宿赠一首
　　二陆吾邦彦携壶问草亭醇醪雨中醉寒烛夜深青宝气腾双璧人伦赡六经坐余论洽倾耳为君聴
　　答徐昌谷博士
　　旧爱张廷尉今知郑广文髙情疎法网丽藻播词芬台省尔何恋交情殊有闻南楼望明月一倍惜离羣
　　吴门懐古
　　南眺荒原思惘然阖闾城古淡苍烟吴宫已没弹丝处胥渚犹伤赐剑年晴湖浮逺岫萋萋春草下平田长洲废苑那堪问落日祗余麋鹿眠
　　答徐昌谷
　　十年书札阻交亲忽枉篇章转愧人何日行台堪倒屣殊方离恨久伤神杨雄总畏才难敌王翰还要晩共隣肺病一春抛酒盏问竒虚负故园春
　　卧病寄钱元抑
　　潘岳愁多病不禁南楼髙枕独长吟懐人更度西风节望逺徒伤故国心芳草卷帘空暮色乱山回首正秋隂遥怜积雨凋新稼嵗计应资卖赋金
　　逰故相守溪公园亭【见中舍君新栽花木】
　　丞相园亭旧数来平泉花木后重栽武陵桃苑逶迤转太华莲峯绰约开月出众宾俱酩酊云移髙阁更徘徊门墙惠泽思无尽踏遍三槐树下苔
　　文征仲翰苑约防西湖不至次韵奉嘲
　　懐君不见动经年有约犹悭访戴船草阁自含悬榻愧莲舟终少聴歌缘徒闻避俗称髙士未必寻幽损大贤落日依防空伫立海山千防淡苍烟
　　送客归吴
　　草际日华淡水边云意间翩翩五陵客骑马入秋山
　　赠文征仲
　　志士厉清节夫君狷者流举足惟大道邪径焉肯由田仁甫弱冠却赙矜清修元城寡内欲亦自既壮秋揜面过行女闭门拒王侯天然氷玉操不与思虑谋师资吾党少少长咸低头五车聚腹笥发咏崇温柔鲜云淡华泽美玉辞雕锼待诏入金马玩世存薄游脱冠挂神武遂返莼鲈舟頥神击罄室放歌埋剑丘掉笔弄图画尽揜松雪俦乃惊鐡石肠遗韵仍绸缪伯阳信龙物变化不可求
　　赠蔡九逵
　　文章有神秀譬彼造物宰变发云霞章焕为日星采自非研精人妙解讵能逮糟粕莽成苴疮疣祗増痗蔡君事鑚攻搦管四十载攀危屡登天防极已归海谓兹燿烂间乃有黯者在珠得罔象至味失鼎鼐翻然恣挥洒涂辙忽尔改天机互奔凑神化絶需待有灵驱万象无色备五采遂使郊岛徒搃获刻薄罪蹇予离羣久索居亦荒猥日诵林屋编充然饥馁
　　赠蘓州节推陈君天祐赴任
　　星文髙执法地望切专城司马家风峻王畿宦籍荣吴都包海濶震泽际天清此去悬霜月偏临万户明
　　江南乐八首代内作　　　　徐祯卿
　　生长在江南不爱江北往家在阊门西门垂双桞树阳春二月时桃李花参差寄言诸姊妹莫遣恶风吹还乡信自乐望近转于邑阿母见儿归定自持侬泣野鳬生雏时乃在河沚中可怜生羽翼各自恋菰丛橘生江上洲过江化为枳情性本非殊风土不相似人言江南薄江南信自乐采桑作蚕丝罗绮任侬着与郎计水程三月定到家庭中赤芍药烂漫齐着花江南道里长荆襄在何处闻郎昨夜语五月潇湘去
　　赠钱元抑【题小像】
　　钱郎毛髪鬈且防秀骨挿鬓苍厓开骅骝黯黯有竒气一蹴万里空长埃今之画工不可数画马无过曽韩武吴生落魄笔有神不求貌马求貌人英物由来岂殊相麟鳯圣贤俱絶伦却恨丹青损真趣独事毫拂纨素生象蠕蠕指间出大巧无乃遭神怒故人三岁不相见开图忽讶钱郎面小儿八岁快目睛问之咥然呼姓名呜呼画马虽工只画形风云道路俱冥冥岂知钱郎貌如此冯冯大腹储沧溟髙蹄昔蹶未可轻今日近前凡马惊吴江之湄浙之涘我行于南从此始掉头不见眼中人寂莫行歌向湘水
　　王敬止御史始窜海南继移永嘉今自燕中迎其亲就养
　　朱厓昔长窜连州始量移借问东瓯土何如南海湄霞标建台岳桃源带武夷雁山荣桂树象浦合珠漪玉氊非一族海错被珍竒金盘湛碧露【酒名】黄柑满绿枝欢此三春日复惬暮秋时鸣琴坐髙馆抚景幸华池迎舆侍潘令进酒舞莱儿顾以今时笑还怆昔朝离丰泽亨雷雨瑶草变芳蕤永嘉多懋宰建徳易弦丝昔慕文翁化【文宗儒昔宰永嘉有声】今防叶尹慈长沙非逺谪宣室契前思光华冀一接胡越讵能追河东欲有献及此汾隂祠
　　答顾郎中华玉
　　昔居长安西今居长安北蓬门卧病秋潦繁十日不出生荆棘牵泥匍匐入学宫马痩翻愁足无力慵疏颇被诸生讥虚名何用时人识京师卖文贱于土饥肠不救虀盐食去年作吏在法曹月俸送官空署职牀头一瓮不满储囊里无钱作估值归来困顿不得醉儿女荒凉妇叹息今年调官去懊恼苦笑先生禄太啬釡中粟少作糜薄白椀盛来映肤色丈夫但免沟壑辱日饮藜藿胜羊肉平生富贵亦何有羸躯幸自弛畊牧但愿时丰民物安官府清亷盗贼伏人人鼓腹厌粱菽先生虽病甘苜蓿一朝雷雨濯亨衢坐中诸公执中轴先生翛然巻懐退茆斋归向南山卜
　　登半塘寺阁
　　夙有山水慕苦为形役拘澹兹夏日永聊得狎浮图攀云凌广阁霭霭见吴都诸川散林上平野郁芬敷法花垂缥缈晴采动虚无烟火下方襍昏明时态殊境起自生乐疲心忽重蘓因伤人世子扰扰即长途
　　秋日过故尚书吴公池馆
　　平泉旧时里秋日水亭开苑树涧隂合鱼梁山照来野人临逸钓公子进新醅兴尽何须谢垂鞭醉即回
　　其二
　　不见尚书履阶隂空绿苔菊花三径在枣熟众禽来迹为怜幽驻图因好事开秋风悬剑处落日首重回
　　送友人还吴
　　阳月随阳鸟遥从塞上来北人江北望不见陇头梅坐下杨朱泪吟为庄舄哀聊传数行札千里送君回
　　送盛斯徴赴长沙
　　昔愁越嶲千峯仄转入巴渝万里赊岂料圣防怜贾谊犹烦佐郡出长沙蛮中瘴逺三湘水江畔春逢十月花遥聴岳阳楼上笛可能回首忆京华
　　唐生将卜筑桃花之坞谋家无资贻书见让寄此以解嘲
　　予昔攀白日虹蜺干紫庭浮沈帝座侧无人知歳星侧侍公车无所欢聊骑天马出长安南下苍江浮七泽还携谢客弄波澜青蜺中开秀庐岳瀑布洒入千峯寒冥冥仙气贯南斗直欲凌身烧大丹回裾西拂巫山浦浩荡欢心间云雨归来欲奏楚王书汉主上林方好武黄金不遇心自吁白璧无媒翻见侮昨日结交燕少年酣歌击筑市中眠正逢天子失顔色夺俸经时无酒钱入门百结鹔鹴尽笑立文君明镜前却思旧日髙阳侣黄公酒垆何处邉天下绨袍谁不怜郄卿未具山中槖何人为买剡溪田唐伯虎真侠客十年与尔青云交倾心置腹无所惜击我剑拂君缨请歌鹦鹉篇为奏朱丝绳胡为扰扰苍蝇之恶声我今蹭蹬尚如此嗟尔悠悠世上名
　　寄华玉
　　去嵗君为蓟门客燕山雪暗秦云白马上相逢脱紫貂朝回沽酒城南陌燕山此日雪纷纷祗见秦云不见君高天白雁南飞尽千里相思那得闻
　　寄子容
　　芳月髙堂晏辞君楚水逰那知临嵗晩犹此对沧洲津暖空云度江明霁雪浮新诗仍自惜何以离忧
　　登吴城晩眺
　　墟市依依半夕阳凭君指防説兴亡河山满眼孤臣恨天地愁人傀儡塲野鹿绕台烟没草城乌啼夜月含霜繁华搃识丰年乐犹自临风涕两行
　　过故宫六首【即伪周遗址】
　　自畏时讥掩口吟文章曽説筑黄金江山不作千年计枉费英雄万里心
　　城外旌旂蔽日尘宾筵歌酒自逡廵小儿未有平淮捷惭愧围碁晋室臣【士诚建宾筵馆延名士郑元祐辈防戏文墨国城临破犹挥洒不辍】谁使宫城坐陆沈仓庾食尽亦难禁绮罗一把咸阳火犹是豪雄慷慨心【时围久城中食尽李司徒伯升使人输情于王师于是大将军徐达引军破城入先是士诚与妻约曰设事不济辄聚宫自焚士诚见缚即使人纵火人尽焚死】
　　扰扰干戈谁解纷吾能谈笑却三军江山赢尽将何用销得荒郊数尺坟
　　感慨当时壮士心不图行客一沾衿千年刘项元同死垓下何须叹楚音
　　木叶萧萧朝市平空教才子赋芜城百年销尽繁华梦唯有寒蛩泣月明
　　次韵石田登姑蘓台
　　墟城带山色感慨几经防路闇牛羊夕台空蔓草秋忠何辞佞死国竟与恩休忍説干戈事销魂万古愁
　　再咏
　　秋风古城曲落日送清哀吴越今如此忠防安在哉江流背寒郭山色吊荒台不见悬门眦空余血溅苔
　　其二
　　危楼何代谯晩日倚岑寥多病仍伤古悲歌独聴樵恨缄花下骨怒想月中潮忠魄凭谁吊临风诵楚骚
　　其三
　　孤城犹突兀徃事已茫然青草干戈后荒祠豕鹿前云遮双目恨山接五湖船零落争蜗梦兴亡共可怜
　　其四
　　危机岂在明衅酿巳深成剑石真吴寇娃宫有越兵奢淫亡自取孤愤死难平愁杀城南树昏鸦未息争
　　防资庆寺
　　啼禽声断野花疏一径桑麻到净居松偃重门分两院竹开别径有精庐茶炊灶火薪衔鹤饭洗云波鉢绕鱼惭示山僧尘土面灵珠何日防泥淤
　　归自松陵
　　十里风帆日未斜江城春晩见桃花深深门巷无人过燕子还随客到家
　　上林郡侯【思铭】
　　宝册轩墀亲付托句吴土宇古提封腰间左佩绯鱼贵户外分排画防重汉牧循良无峻法唐租平缓不伤农甘棠今日称慈父骢马当年号鐡容奏牍匡时多苦乐文章胜敌有偏锋蹔成逺郡三秋滞堪御长城万里冲报捷荐书惊扰扰愿迟仁泽慰喁喁相逢旧齿曽闻说要与君王少借龚
　　赠唐居士
　　闲居防防醉呜呜转觉微情与世疏贫剰毹毡犹养鹿【伯虎时畜一鹿】病抛鱼肉久甘蔬一龛碧火蒲圑夜十畆黄柑酒瓿车此事若成须报我莵裘随分着吾庐
</div>
    <div class="pagination">
<a href="吴都文粹续集_page95.html">上一页</a><span>...</span><a href="吴都文粹续集_page91.html">91</a><a href="吴都文粹续集_page92.html">92</a><a href="吴都文粹续集_page93.html">93</a><a href="吴都文粹续集_page94.html">94</a><a href="吴都文粹续集_page95.html">95</a><span class="current-page">96</span><a href="吴都文粹续集_page97.html">97</a><a href="吴都文粹续集_page98.html">98</a><a href="吴都文粹续集_page99.html">99</a><a href="吴都文粹续集_page100.html">100</a><a href="吴都文粹续集_page101.html">101</a><span>...</span><a href="吴都文粹续集_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
