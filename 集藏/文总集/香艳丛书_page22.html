<!DOCTYPE html>
<html>
<head>
    <meta charset="UTF-8">
    <title>香艳丛书 - 第 22 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 22 页/共 467 页</h1>
    <div class="content">　　母送女适何氏，忽有白鹅自空而堕，女乘之去。陈轩诗曰： 
　　白鹅乘去人何在，青鸟飞来信不遥。 
　　若使何郎有仙骨，也应同引凤凰箫。 
　　焦静贞 
　　静贞谓薛季昌曰：“司马承祯得道，高于陶都水，当为东华上清真人。” 
　　酒家女 
　　女眉生而连，耳细而长，众以为异。邺人犊子，牵一黄犊过，女悦之，遂随去。冬日常献桃李市中。 
　　太真 
　　杨通幽道士，至蓬莱最高处，多楼阁。有户东向，署曰“玉妃太真院”。 
　　江妃二女 
　　女游江湄，逢郑交甫，解所佩明珠赠之。行数十步，女不见，珠亦随失。 
　　谢自然 
　　自然登天台玉霄峰，见沧海蓬莱，亦应非远。乃浮一席，航海访蓬莱。 
　　王氏祖母 
　　母二百余岁，两眼白皆碧，夜多不睡。每月余，忽不见，数日复来。床头秘一柳箱，可尺余，封锁甚密。一日母不在，因窃开之，中止一小铁篦，自是不归。 
　　洛神女 
　　萧旷遇神女问曰：“陈思王精灵安在？”曰：“为遮须王”。 
　　明节刘后 
　　林灵素云：“后是九华玉真安妃。”后有青城翁，见后于巫山。 
　　禅黎王女 
　　女生而不言，其国枯旱，地下生火，王怖。女为仰啸，天降洪水至十丈。 
　　卖酒姥 
　　姥善采百花酿酒，王方平尝以千钱过蔡经家，与姥沽酒。后有人经洞庭湖，见卖百花酒者，姥也。 

 　潮嘉风月记　清　山阴俞蛟清源　撰 

　　青楼珠箔，能勾荡子之魂，赤仄云缯，难实妖姬之壑。被无穷之遗害，溯作俑于何年？金缕歌残，艳名花而早折；玉箫声咽，伤幽会以难期。洞号迷香，入寻何众？泥惟沾絮，洗脱者谁？仆也，不解温柔，贻讥风雅。遇紫云于席上，敢发狂言；赓缘水于墙边，顿忘绮梦。墨堆雪岭，美丑无烦加黑白之评；风飐荷珠，姻缘何必有短长之喻？乃梅州带水，毗接封圻；而潮郡连疆，地邻瀛海，彻夜之笙歌叠奏，拨鹍弦而惊起潜鳞；侵晨之纷黛皆香，笼蝉鬓而艳留碧浪。采风问俗，纪载宜详；品翠题红，篇章争丽。逞掷心而卖眼，每气尽于绮袴围中；竭献笑以呈欢，徒魂断于蓬窗深处。迨夫色荒情倦，继以裘敝金残。对此日之萧条，伤怀殊甚；忆当年之佳丽，回首难堪。是用箴规，爰资搜辑。 

　　丽景 
　　潮州居羊城东北，山海交错，物产珍奇，岭表诸郡，莫与之京。以故郭门内外，商族辐辏，人烟稠密，俨然自成都会。昔韩文公贬潮州刺史，驱鳄鱼之害，开文教之端。后人追慕其德，名其江曰“韩江”。越今七百余年，烟波浩渺，无沧桑之更。而绣帏画舫，鳞接水次；月夕花朝，鬓影流香；歌声戛玉，繁华气象，百倍秦淮。此外如梅州之八角亭前，齐昌之西河塘外，虽规模不及，而雨丝风片，滞人魂魄，如出一辙也。若非在上者惠养有方，则荒徼之区，安能富庶华美至此极哉。 
　　潮嘉曲部中，半皆蜒户女郎。而蜒户，惟麦、濮、苏、吴、何、顾、曾七姓，以舟为家，互相配偶，人皆贱之。间尝考诸纪载：蜒，谓之水栏。辨水色，即知有龙。又曰“龙户”。秦始皇使屠睢统五军监禄杀酉瓯王，越人皆入丛薄中与禽兽处，莫肯为秦。意者，今之蜒户，即西瓯之遗民欤？生男专事篷篙，只在清溪、潮阳五百里内，往来载运物货，以受值。生女则视其姿貌之妍媸，或留抚畜，或卖邻舟。父母兄弟，仍时相顾问。稍长，辄勾眉敷粉，擪管调丝，盖其相沿之习。有不能不为娼者，非如燕赵之区；随处可游，资生多术，乃不顾廉耻，以身为货，可同日而语。故遇交好者，择纯谨可倚，即托以终身，不侯老大始嫁作商人妇也。广东蜒户，与浙江堕民，曾蒙谕旨，准其为良，与居民一体安居习业。土豪地棍，横加逼辱，依律治罪，载在令典，此真胞与为怀，欲涤斯民旧习之污。无如结习莫除，甘于下贱，亦可哀也己。 
　　六筵船形势，昂首巨腹而缩尾。首长约身之半，前后五舱。首舱，居则设门，并几席之属，行则并篷去之，以施篙楫。中舱为款客之所，两旁垂以湘帘，虽宽不能旋马，而明敞若轩庭，前后分为燕寝，几榻、衾枕、奁具、熏笼、红闺雅器，无不精备。卷幔初入，竟锦绣夺目，芬芳袭人，不类尘寰，然此犹丽景之常耳。顷年更有解事者，屏除罗绮，卧处横施竹榻、布帷，角枕，极其朴素。榻左右各立高几，悬名人书画。几上位置胆瓶、彝鼎。闲倚蓬窗，焚香插花，居然有名士风味。对榻设局，脚床二，非诗人雅志不延坐。韩江抵清溪，往回千余里，处处修篁夹岸。每乘此船，与粉白黛绿者凭栏偶坐，听深林各种野鸟声，顿忘作客。是何异古之迷香洞，非胸有卓识，安得不为之惑？谚云：“少不入广？，职此故欤？” 
　　潮嘉风俗朴鲁，良家妇女，布衣椎髻，颇形恶劣。舟中则云鬓分梳，薄如蝉翅，蛾眉约秀，淡若春山。彩袖曳风，唾花凝碧。绣鞋步月，瘦玉生香。至于环佩声低，芳踪渐远，钗钿制巧，新样频翻，更有不能枚举者。而伧荒之徒，囿于习俗，每嫌莲船不束，无论妍媸，见而齿冷，是皆措大之见，鸟足与品题佳丽哉？从来歌咏美人，未尝语及其足。史称杨妃罗袜，宋书称妇人圆履。韩冬郎诗云：“六寸圆肤光致致”，皆不缠足之明验。且昔人论东坡诗，如名家女大脚步便出。是女之美恶，不在足之大小。今有人焉，浓眉阔目，硕腹粗腰，虽裙底双钩，不盈三寸，亦谓之佳丽乎？如余所见，潮州之竹姑，兴宁之贞娘、月凤、郭十娘、麦莲凤，梅州之吴小金，麦凤妹皆眉黛楚楚，一笑嫣然，缓行独立，倍觉娉婷。余虽不解个中三昧，而知当日西子、太真，足以倾人城者，断不在凤头窄小也。 
　　琵琶，古乐器也。自康昆仑而后，能弹五十四丝者，己久无其人矣。然当时太常卿王瑀尝云：“琵声多，琶声少，亦未可弹大弦，”岂俗手所能擅其技哉？今舟中女校书度曲，动辄乱拨石槽，以倚和其韵，虽有巧者，时变新声，究不足兴言乐也。但空江秋夜，月印澄潭。雁横碧落，箕踞蓬窗，静听邻船，轻弹低唱。亦复不恶。友人金柳南赠林香竹姬人大美云：“香枫一曲欲销魂，红烛青尊忽夜分。无限幽怀写不尽，满江凉月白纷纷。” 
　　鸦片烟出外洋诸国，色黑而润。凡游粤者，无不领其旨趣。余初不知为何物，后按《本草纲目》云：“鸦片，一名阿片，又名阿芙蓉。天方国种红罂粟花，不令水淹头。七八月花谢后，刺青皮取之。”此说甚确。余尝见人煮烟熬膏，其中尚有花瓣如莲者，不过形体略小，其为罂粟所制无疑。友人姚春圃尝为余道鸦片之美，谓：“其气芬芳，有味清甜。值闷雨沉沉，或愁怀渺渺，矮榻短檠，对卧递吸，始则精神焕发，头目清利，继之胸膈顿开，兴致倍佳，久之骨节欲酥，双眸倦豁。维时拂枕高卧，万念俱无，但觉梦境迷离，神魂骀荡，真极乐世界也。”余笑曰：“其然，岂其然乎？”然近日四民中，惟农夫不尝其味。即仕途中，多有耽此者，至于娼家，无不设此以媚客。然嗜好过分，受害亦甚酷。 
　　工夫茶烹治之法，本诸陆羽《茶经》。而器具更为精致，炉形如截筒，高约一尺二三寸，以细白泥为之。壶出宜兴窑者最佳，圆体扁腹，努嘴曲柄，大者可受半升许。杯盘则花瓷居多，内外写山水人物极工致，类非近代物，然无款识，制自何年，不能考也。炉及壶盘各一。唯杯之数，则视客之多寡，杯小而盘如满月。此外尚有瓦铛、棕垫、纸扇、竹夹，制皆朴雅。壶盘与杯，旧而佳者，贵如拱璧。寻常舟中，不易得也。先将泉水贮铛，用细炭煎至初沸，投闽茶于壶内，冲之。盖定复遍浇其上，然后斟而细呷之。气味芳烈，较嚼梅花更为清绝，非拇战轰饮者得领其风味。余见万花主人于程江月儿舟中题吃茶诗云： 
　　宴罢归来月满阑，褪衣独坐兴阑珊。 
　　左家娇女风流甚，为我除烦煮凤团。 
　　小鼎繁声逗响泉，蓬瀛夜静话联蝉。 
　　一杯细啜清于雪，不羡蒙山活火煎。 
蜀茶久不至矣，今舟中所尚者，惟武彝，极佳者，每斤需白镪二枚。六篷船中食用之奢，可想见焉。 
　　潮州土俗，以蛇之青色者为青龙，奉之如神。每岁二月，望前结彩为舆，管弦钲鼓，舁之以行，名曰“迎青龙”。女郎之未经梳拢者，皆浓妆艳服，扮剧中故事，随神游行。望之粲然，发锦始濯，如花始发，艳心悦目，莫可名言。纨绔子弟，裙屐少年，争备金鏳，择佳丽者，以次给之，受者名曰“得标”。得标多者声名噪甚，即有大腹腹贾，不惜千金为制衣饰，与之梳拢。昔邱海阳铁香有《观妓诗》云： 
　　凤城二月好春光，社鼓逢逢报赛忙。 
　　百戏具张全不顾，争围台阁看新妆。 
又云： 
　　一枝花斗一枝新，公子王孙逐后尘。 
　　夺得锦标载月返，不知春思属何人。 
盖实录也。 
　　曲中称谓，多不可解。如余澹心《秦淮杂志》，所载妓家，仆婢称之曰“娘”，外人呼之曰“小娘”，假母称之曰“娘儿”，客至称客曰“姐夫”。客称假母曰“外婆”之类，皆不离乎本来面目。惟潮嘉妓呼客曰“老燕”，客呼妓曰“老襄”，外人呼之曰“阿嫂”。或曰：潮人“阮”读如“燕”，“襄”读如“相”，即刘阮、楚襄之意，是真痴人说梦。楚襄非女子，何以客反呼妓为襄耶？‘燕、襄“之称，必有命意者在，惜乎无从考据耳。舟中妓女亲生者少，皆买自贫家，或得诸他舟。教习弦歌，传授衣钵，颇费劬劳。迨梳栊后，一切家计，取给于女，谓之当”家“。当家日久，遇意中人，任其缱绻，不甚管束。唯私本船篙工，则与良妇犯奸无异。阿母忿相责詈，不少宽容。姊妹中亦鄙薄之，此娼家家法也。 

　　丽品 
　　濮小姑，韩江人。态度丰艳，柔情绰约。虽不娴文翰，而吐属温和。遇少年服饰炫丽，举止浮荡者，厌薄之。名士骚客，联句飞觞，则樱唇微绽，粉靥生涡，侍坐终日不倦。否则邀之亦不至，即至，酒数行，先姊妹歌《满江红》一曲，便向座客敛衽辞去。虽有力者，咬以金帛，挟以威势，亦不顾也。故当时才流，凡有雅集，必登小姑舟，如奉为吟坛主。临安吴殿撰颉云：校试潮嘉，适乘其舟，严谕从人禁妓不得入谒。小姑窃窥而心慕之，然以学使尊严，何敢遽为毛遂？辘轳于中。莫可排解者，累日矣。一日傍晚，舟次齐昌江口，密雨如注，小姑曰：“此天赞我也。”因舆其母定计设筵，醉仆从于他舟，潜令篙师约当吴寝所穴篷数处。顷之，衾枕淋漓，吴急起狂呼，莫有应者。小姑伪自梦中惊觉，挑灯出视，谓吴曰：“湫隘何可憩息，后有小榻尚洁，敢请贵人移寝。何如？”吴睨之，嫣然一笑，媚致横流，不觉心动。遂与燕婉。及试罢，返省，题便面以赠小姑曰： 
　　轻衫薄鬓雅相宜，檀板低敲唱《竹枝》。 
　　好似曲江春宴后，月明初见郑都知。 

　　折柳河干共黯然，分襟恰值暮秋天。 
　　碧山一自送人去，十日蓬窗便百年。 
小姑捧诗而拜，欲脱籍随行。吴不可，殷勤慰谕而止。于是潮人咸呼小姑为“殿撰夫人”云，小姑益自矜贵，即名士骚人，亦难轻觌其面。假母逼之，小姑曰：“儿尝侍寝玉堂，何可复理故业。”遂出私囊千金于湘子桥边，筑精舍数间，焚香礼佛。后闻吴君逝世，设位哭奠，数日不食而卒。至今潮人艳称之。噫，歌妓中如濮小姑者，亦佣中佼佼者乎！余闻吴公胪唱后，告假完姻。其夫人双目失明，自惭非偶，告之父母，遣人谢绝。吴曰：“夫妇之义，一与之盟，终身不易。汉宣帝即位，尚求微时故剑。余何人斯，敢背此盟。”卒为夫妇，其高义有足多者，因纪其遇小姑，而并及之。 
　　艳妹，不知其姓氏，或曰：即濮小姑之妹。姿态丰艳，举止蕴藉，颇有小姑风。浙人沈子静常，赠以诗曰： 
　　兰汤试罢倚新妆，回忆巫云几断肠。 
　　宝树自归珊网后，一枝红艳独凝香。 
生平不谙歌弦，酷喜弹棋，客至其舟，有善奕者，即煮茗对局，终日不倦。静常每劝其脱藉，而妹不悟，因题诗棋枰以寄之： 
　　残棋一局费思量，小劫频经未散场。 
　　困到垓心才回首，满枰花影已斜阳。 
妹得诗泣下曰：“静常真爱我也。敬当什袭藏，无负明训。”然同心难得，至今尚在曲中。 
　　才娘眉目如画，能学内人装束。樵风居士赠诗云： 
　　百结云鬟七宝钗，晓妆才试镜奁开。 
　　不知宋玉伤秋甚，镇日墙东盼楚才。 
其邻舟有福来青姑，色艺与才娘颉颃，而谈吐流利，应酬圆转，则过之。有无名子赠福来云： 
　　石槽一曲奏新声，弹向江天月正明。 
　　泪湿青衫缘底事，儿家前岁学初成。 
又赠青姑云： 
　　素馨百杂缀钗梁，蝉鬓轻盈灿雪光。 
　　匀罢晚妆人倚槛，好风吹去隔江香。 
　　曾春姑，澄海人。自幼父母俱丧，依于婶母蓉娘。丰姿秾粹，如碧桃初放，满座生春。顾性情孤峻，每日晨起梳洗毕，辄闭户焚香，或临窗刺绣，不喜见人。尝有贩米客备百金，愿亲芗泽。春姑鄙其人，毁妆称疾。客去。蓉娘让之，春姑曰：“抚育之恩，儿岂忘怀。容俟得当以报，无相迫也。”蓉娘无如之何，然春姑之名从此噪甚。欲缔交者，鹢首履满，俱不当意。吴江金大司马听涛为诸生时，作客韩江，闻其名访之。值午睡，因朗吟梁简文《美人春睡图》“低鬟压落花”之句，惊回幽梦，倦眼斜注，觉金公神彩，不似庸流，整巾徐起，叙谈良久，情意顿洽，遂成燕婉。未几，金公乡试旋里，春姑祖饯江边，揽衣挥涕。金公取小端砚勒其事于背，赠之曰：“我苟富贵，携此而来，当不相负。”春姑珍如赵璧。后十余年，金公以内阁学士校试潮嘉，向例：当道往来，蜒船应役。时春姑犹在舟中，未脱藉，随蓉娘至清溪，闻学使姓名里居甚确，伏蓬底窥之，态度宛然。密谓蓉娘曰：“是诚前度刘郎也。”夜分设筵舟中，延其幕客沈静常者，邀金公过饮，春姑作别时装束，俟酒酣，用盘承砚献之。金公就烛取视，惊询曰：“尔岂昔年韩江曾氏春姑耶？”春姑呜咽不成一语。金公携砚返舟作诗二首，赠白金五百两，慰遣之。春姑遂留金于蓉娘，曰：“儿不能复事贱役，聊借金公之惠，以报阿母恩。”因择士人委身而去。诗曰： 
　　含颦忆昔侍尊前，丽服明妆似水仙。 
　　今日相逢卿老矣，不堪回首问当年。 

　　不抱琵琶过别船，芳心与石一般坚。 
　　相思有证分明在，泪渍模糊满砚田。 
潮嘉河畔，至今传诵焉。 
　　蓉娘字秋卿，不善饮酒，每酹半杯，即红晕满颊，如落日芙蓉，情致缠绵缱绻，凡与交者均不能忘怀。黄冈张司马赠诗云： 
　　被池香暖睡昏昏，日过高舂尚掩门。 
　　怪煞雪衣频唤起，梨花满地见春痕。 

　　江头小宴捧霞觞，风送芙蕖隔岸香。 
　　侑酒却防呼唱曲，潜邀姊妹理霓裳。 
其侄女曾春姑落藉后，蓉娘老大，随土人而去。 
　　郭十娘，居齐昌西门外。早着艳名，一时名流争妍取媚，寻盟责诺，无虚日。十娘蔑如也，独与余友金柳南倾盖输心，如董小宛之遇辟疆，柳如是之怀蒙叟。其私心窃计，谓意中目中，微斯人莫可委身者。柳南名作机，与余同里，家计山。卓荦不群，意豪气迈，工吟咏，屡应童子试不售，即弃去。游于滇楚，临流揽胜，慷慨悲歌。久之赋归，益无聊。因挟申、韩业游岭南公卿间，理文案。详慎明敏，虽久居要津者，不能及，人多忌之，以是恒赋闲。然虽贫，犹典衣聚书至数千卷，啸歌不废，而所为诗益工。宜其纵情风月，欲销块垒郁勃之气于温柔乡也。先是，柳南游幕齐昌，公余登河滨之嫏嬛楼，屡招十娘不至，因以蝉翼纱二端、并蒂兰一枝，遣僮申款曲。十娘收兰返纱，谓僮曰：“归语汝主，好珍重此花，拜惠多矣。”越日，柳南张筵邀姬，少选，十娘珊珊来。雅服靓妆，容华妍秀。席间奏《湘妃怨》一曲，宛然幽篁浥泪，音韵凄楚。定情未几，而十娘遽婴疾，柳南为之焚香默祷。由是十娘情意逾密，欲脱籍相从。而柳南旅囊羞涩，因裂如意一钩，各执半要盟，以待异日。适某邑某公，夙闻柳南名，端伻厚币以聘，势不可却。刻日戒涂，十娘设宴以饯，相对汍澜。酒半，柳南伪醉，离席驰马去。从此关河间隔，欢会难期矣。柳南以世无黄衫客，恒郁郁，因赋《如意诗》寄十娘曰： 
　　如意不如意，其如如意何？ 
　　望穿春信杳，别久泪痕多。 
　　孤月照裙屐，重云锁黛螺。 
　　回头似一梦，壮志尽销磨。 
后十年，柳南重过嫏嬛，十娘已卧病床第，玉容憔悴。握手失声，柳南赋诗二十首，歌以当哭。节录其半： 
　　十载重来事已非，梨花零落燕分飞。 
　　徐娘未老风姿减，泪湿当年旧舞衣。 

　　幽兰一剪证前因，蝉翅纱轻稳称身。 
　　对镜嫣然浑一笑，分明我是意中人。 

</div>
    <div class="pagination">
<a href="香艳丛书_page21.html">上一页</a><span>...</span><a href="香艳丛书_page17.html">17</a><a href="香艳丛书_page18.html">18</a><a href="香艳丛书_page19.html">19</a><a href="香艳丛书_page20.html">20</a><a href="香艳丛书_page21.html">21</a><span class="current-page">22</span><a href="香艳丛书_page23.html">23</a><a href="香艳丛书_page24.html">24</a><a href="香艳丛书_page25.html">25</a><a href="香艳丛书_page26.html">26</a><a href="香艳丛书_page27.html">27</a><span>...</span><a href="香艳丛书_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
