<!DOCTYPE html>
<html>
<head>
    <meta charset="UTF-8">
    <title>中州名贤文表 - 第 3 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>中州名贤文表 - 第 3 页/共 22 页</h1>
    <div class="content">　　西秦乞伏国仁据金城四主四十七年
　　后燕慕容垂据中山邺四主二十五年
　　夏赫连勃勃据朔方三主二十五年
　　国家仍处逺漠无事论此必如今日形势非用汉法不宜也陆行资车水行资舟反之则必不能行幽燕以北服食宜凉蜀汉以南服食宜热反之则必有变异以是论之国家当行汉法无疑也然万世国俗累朝勲贵一旦驱之下从臣仆之谋改就亡国之俗其势有甚难者茍非聪悟特达晓知中原实歴代帝王为治之地则必咨嗟怨愤諠哗其不可也窃尝思之寒之与暑固为不同然寒之变暑也始于微温温而热热而暑积百有八十二日而寒气始尽暑之变寒其势亦然山木之根力可破石是亦积久之验也茍能渐之摩之待以歳月心坚而确事易而常未有不可变者然事有大小时有久近期小事于逺则迁延虚旷而无功期大事于近则急迫仓惶而不达此创业垂统也以北方之俗改用中国之法非三十年不可成功在昔金国初亡便当议此此而不务孰为可务顾乃宴安逸豫垂三十年养成尾大之势祖宗失其机于前陛下继其难于后外事征伐内抚疮痍虽曰守成实如创业规摹之定又难于向时矣然尾大之势计圣谋神算已有处之之道非臣区区所能及也此外唯当齐一吾民使之富实兴学练兵随时损益裁为定制如臣辈者皆能论此在陛下笃信而坚守之不杂小人不营小利不责近效不恤浮言则天下之心庶防可得而致治之功庶防可成也
　　中书大要二
　　中书管天下之务固不胜其烦也然其大要在用人立法二者而已近而譬之发之在头不以手理而以栉理又譬之食之在器不以手取而以匕取手虽不能自为而能用夫栉与匕焉是即手之为也上之用人何以异此不先有司直欲躬役庶务将见日勤日苦而日愈不暇矣古人谓得士者昌自用则小意正如此夫贤者识治之体知事之要与庸人相悬盖十百而千万也布之周行百职具举宰职总其要而临之不烦不劳此所谓省也然人之贤否未能灼知其详固不敢用或巳知其孰为君子孰为小人复畏首畏尾患得患失坐视其弊而不敢进退之徒曰知人而实不能用人亦何益哉人莫不饮食也独膳夫为能致气味之美莫不睹日月也独术者为能歩亏食之数得法与不得法固难一律论有马不能习必使廐人乘之有玉不能治必求玉人雕琢之小物尚尔况堂堂天下神器可使不得法者为耶古人谓为山必因丘陵为下必因川泽意正如此夫治人者法也守法者人也人法相维上安下顺而宰职优游廊庙之上不烦不劳此所谓省也里巷之谈动以古为诟戏不知今日口之所食身之所衣皆古人遗法而不可违者岂天下之大国家之重而古人成法反可违耶其亦弗思甚矣用人立法今虽未能尽如古昔然已仕者便当颁降俸给使可养亷未仕者且当寛立条格俾就叙用则失职之怨少可舒矣外设监司纠察汚滥内専吏部考定资歴则非分之求渐可息矣再任三任抑髙举下则人才爵位畧可平矣舎此则堆积壅塞参差谬戾茍延歳月莫知所期俸给之数叙用之格监司之条例先当拟定至于贵家世袭品官任子驱良抄数之便宜续当议之亦不可缓也此其大要须深探古人所以用人立法之意推而行之则何难见之有若夫得行与不得行在上之委任者何如而能行与不能行又在执政者得人不得人尔此非臣之所能及也
　　为君难三【践言　防欺　任贤去邪得民心　顺天道】
　　生民有欲无主乃乱上天眷命作之君师必与之聪明刚断之资重厚包容之量使首出庶物而表正万邦此盖天以至难任之非予之可安之地而娯之也尧舜以来圣帝明王莫不兢兢业业小心畏慎日中不暇未明求衣诚知天之所畀至难之任初不可以易心处知其为难而以难处则难或可易不知为难而以易处则他日之难有不可为者矣孔子谓人之言曰为君难为臣不易则其説所由来远矣为臣不易臣已告之安图至为君之难尤陛下所当専意者臣请举其切而要者欵陈于后
　　践言　人君不患出言之难而患践言之难知践言之难则其出言不容不慎矣昔刘安世见司马温公问尽心行已之要可以终身行之者公曰其诚乎刘公问行之何先公曰自不妄语始刘公初甚易之及退而自櫽括日之所行与凡所言自相掣肘矛盾者多矣力行七年而后成自此言行一致表里相应遇事坦然常有余裕臣按刘安世一士人也所交者一家之亲也一乡之众也同列之臣不过数十百人而止耳然以言行相较犹有自相掣肘矛盾者况天下之大兆民之众事有万变日有万防而人君以一身一心酬酢之欲言无失岂易能哉故有昔之所言而今日不记者今之所命而后日自违者可否异同纷更变易纪纲不得布而法度不得立臣下虽欲黾勉而竟无所持循徒汩没于琐碎之中卒于无补况因之为弊者又日新月盛而不可遏在下之人疑惑惊且议其无法无信一至于此也此无他至难之地不以难处而以易处之故也茍从古者大学之道以修身为本凡一事之来一言之发必求其所以然与其所当然不牵于爱不蔽于憎不因于喜不激于怒虚心端意熟思而审处之虽有不中者盖鲜矣奈何为人上者多乐舒肆为人臣者多事容悦容悦本为私也私心盛则不畏人矣舒肆本为欲也欲心炽则不畏天矣以不畏天之心与不畏人之心感合无间则其所务者皆快心事耳快心则口欲言而言身欲动而动又岂肯兢兢业业以修身为本一言一事熟思而审处之乎此人君践言之难所以又难于天下之人也
　　防欺　人之情伪有易有险险者难知易者易知易知者虽谈笑之顷几席之间可得其底蕴难知者虽同居共事阅月穷年犹莫测其意之所向虽然此特系夫人之险易者然也又有众寡之辨焉寡则易知众则难知难知非不智也用智分也易知非多智也合小智而成大智也故在上之人难于知下而在下之人易于知上其势然也处难知之地御难知之人欲其不见欺也盖难矣昔包孝肃刚严峭直号为明察有编民犯法当杖脊吏受赇与之约曰今见尹必付我责状汝第呼号自辩我与汝分此罪汝决杖我亦决杖既而包引囚问毕果付吏责状囚如吏言分辩不巳吏人厉声诃之曰但受脊杖出去何用多言包谓其恃权捽吏于庭杖之十七特寛囚罪止从杖坐以沮吏势不知乃为所卖卒如素约臣谓此一京兆耳其见欺于人不过误一事害一人而已人君处亿兆之上所操者予夺进退赏罚生杀之权不幸见欺以非为是以是为非其害可胜既耶人君惟无喜怒也有喜怒则赞其喜以市恩鼓其怒以张势人君惟无爱憎也有爱憎则假其爱以济私借其憎以复怨甚至本无喜也诳之使喜本无怒也激之使怒本不足爱也强誉之使爱本无可憎也强短之使憎若是则进者未必为君子退者未必为小人予者或无功而夺者或有功也以至赏之罚之生之杀之鲜有得其正者人君不悟日在欺中方仗若曹擿发细隠以防天下之欺欺而至此欺尚可防耶大抵人君以知人为贵以用人为急用得其人则无事于防矣既不出此则所近者争进之人耳好利之人耳无耻之人耳彼挟诈用术千蹊万迳以蛊君心于此欲防其欺虽尧舜不能也
　　任贤　贤者以公为心以爱为心不为利回不为势屈寘之周行则庶事得其正天下被其泽贤者之于人国其重固如此也然或遭时不偶务自韬晦有举一世而人不知者虽或知之而当路之人未有同类不见汲引则人君无由知也人君虽或知之召之命之泛如厮养而贤者有不屑就矣虽或接之以貌待之以礼而其所言不见信用有超然引去耳虽或信用复使小人参于其间责小利期近效有用贤之名无用贤之实贤者亦岂肯尸位素餐徒费廪禄取讥诮于天下哉虽然此特论难进者然也又有难合者焉人君位处崇髙日受容悦大抵乐闻人之过而不乐闻已之过务快已之心而不务快民之心贤者必欲匡而正之扶而安之使如尧舜之正尧舜之安而后已故其势难合况奸邪佞婞丑正恶直肆为诋毁多方以陷之将见罪戾之不免又可望庶事得其正天下被其泽耶自古及今端人雅士所以重于进而轻于退者盖以此尔大禹圣人闻善即拜益戒之曰任贤勿贰去邪勿疑贰之一言在大禹犹当警省后世人主宜如何哉此任贤之难也
　　去邪　奸邪之人其为心险其用术巧惟险也故千态万状而人莫能知【如以甘言卑辞诱人于过失然后发之之类】惟巧也故千蹊万径而人莫能御【如势在近习则诱近习势在宫闱则谄官闱之类】人君不察以谄为恭以讦为公以欺为可信以佞为可近喜怒爱恶人主固不能无然有可者有不可者而奸邪之人一于迎合窃其势以立已之威济其欲以结主之爱爱隆于上威擅于下大臣不敢议近亲不敢言毒被天下而上莫之知此前人所谓城狐也所谓社鼠也至是而求去之不亦难乎虽然此由人主不悟误至于此犹有説焉如宇文士及之佞太宗灼见其情而竟不能斥李林甫妬贤嫉能明皇洞见其奸而卒不能退邪之惑人有如此者可不畏哉得民心　上以诚爱下下以忠报上有感必应理固宜然然考之徃昔有不可以常情论者禹抑洪水以救天下其功大矣啓贤能敬承继禹之道其泽深矣然一传而太康才畋于洛万姓遽仇而去之吁可怪也汉髙帝起布衣天下之士云合景从其困荥阳也纪信至捐生以赴急人心之归可见矣及天下已定而相聚沙中有谋反者此又何耶窃尝思之民之戴君本于天命初无不顺之心也特由使之失望使之不平然后怨望生焉禹啓爱下既如赤子矣民之奉上亦如父母矣今太康尸位以逸豫灭厥徳非所以为父母也是以失望秦楚残暴故天下叛之汉政寛仁故天下归之今髙帝用爱憎行诛赏非所以为寛仁也是以不平推是二者叅较古今凡有恩泽于民而民怨且怒者莫不类乎此也大抵人君即位之始多发美言诏告天下天下悦之冀其有实既而实不能副遂怨心生焉一类同等无大相逺人君特以已之私好独厚一人则其不厚者巳有疾之之意况厚其有罪而薄其有功岂得不怒于心耶失望之怨不平之怒郁而不觧虽曰爱之恶在其为爱之也必如古者大学之道以修身为本凡一言也一动也举可以为天下法一赏也一罚也举可以为天下公则亿兆之心将不求而自得又岂有失望不平之累哉奈何此道不明为人君者不喜闻过为人臣者不敢尽言合二者之心以求天下之心则其难得也固宜顺天道　三代而下称盛治者无若汉之文景然考之当时天象数变如日食地震山崩水溃长星彗星孛星之类未易遽数前此后此凡若是者小则有水旱之应大则有乱亡之应未有徒然而已者独文景克承天心消弭变异使四十年间海内殷富黎庶乐业移告讦之风为醇厚之俗且建立汉家四百年不防之业猗欤伟哉未见其比也秦之苦天下久矣加以楚汉之战生民糜灭户不过万文帝承诸吕变故之余入继正统専以养民为务其忧也不以已之忧为忧而以天下之忧为忧其乐也不以已之乐为乐而以天下之乐为乐今年下诏劝农桑也恐民生之不遂明年下诏减租税也虑民用之或乏恳爱如此宜其民心得而和气应也臣窃见前年秋孛出西方彗出东方去年冬彗见东方复见西方议者或谓当除旧布新以应天变臣谓与其妄意揣度曷若直法文景之恭俭爱民为理明义正而可信也天之树君本为下民故孟子谓民为重君为轻书亦曰天视自我民视天听自我民听以是论之则天之道恒在于下恒在于不足也君人者不求之下而求之髙不求之不足而求之有余斯其所以召天变也变已生矣象巳着矣乖戾之防已萌而不可遏矣犹且因仍故习抑其下而损其不足谓之顺天不亦难乎右六者难之目也举其要则修徳用贤爱民三者而已此谓治本治本立则纪纲可布法度可行治功可必否则爱恶相攻善恶交病生民不免于水火以是为治万不能也
　　农桑学校四
　　语古之圣君必曰尧舜语古之贤相必曰稷契盖尧舜能知天道而顺承之稷契又知尧舜之心而辅赞之此所以为法于天下而可传于后世也天之道好生而不私尧与舜亦好生而不私若克明俊徳至黎民于变敬授人时至庶绩咸熈此顺承天道之实也稷播百谷以厚民生契敷五教以善民心此辅赞尧舜之实也是义也出书之首篇曰尧典曰舜典臣自十七八时已能诵説尔后温之复之推之衍之思之又思之苦心极力至年五十始大晓悟以是防诸徃古而徃古圣贤之言无不同验之歴代而歴代治乱之迹无不合自此胸中廓然无有凝滞断知此説实自古圣君贤相平天下之要道既幸得之常以语人而人之闻者忽焉泛焉莫以为意察其所至正如臣在十七八时盖无臣许多思虑许多工夫其不能领解理固宜然然间与一二知者相与讲论心融意防虽终日竟夕不知其有倦且怠也盖此道之行民可使富兵可使彊人才由之以多国势由之以重臣夙夜念之至熟也今国家徒知敛财之巧不知生财之由【不惟不知生财而敛财之酷又害于生财也】徒欲防人之欺不欲养人之善【所以防者为欺也不欺则无事于防矣欲其不欺非衣食以厚其生礼义以养其心则不能也】徒患法令之难行不患法令无可行之地【上多贤才皆知为公下多富民皆知自爱则令自行禁自止】诚能自今以始优重农民勿使扰害尽敺游惰之人归之南亩歳课种树恳谕而督行之十年以后当仓盈库积非今日比矣上都中都下及司县皆设学校使皇子以下至于庶人之子弟皆从事于学日明父子君臣之大伦自洒扫应对至于平天下之要道十年以后上知所以御下下知所以事上上下和睦又非今日比矣能是二者则万目皆举不能是二者则他皆不可期也是道也尧舜之道也尧舜之道好生而不私惟能行此乃可好生而不私也孟子曰我非尧舜之道不敢陈于王前臣愚区区窃亦愿学
　　慎微五【定民志　崇退让慎喜怒　守信】
　　定民志　民志定则不乱下知分则上安夫天下所以定者民志定也民志定则士安于为士农安于为农工商安于为工商则在上之人有可安之理民不安于白屋必求禄仕仕不安于卑位必求尊荣四方万里辐辏并进各懐无厌无耻之心在上之人可不为寒心哉
　　崇退让　臣闻取天下者尚勇敢守天下者崇退让不尚勇敢则无以取天下不崇退让则无以守天下取也守也各有其宜君人者不可以不审也
　　慎喜怒　审而后发发无不中否则触事遽喜喜之色见于貌喜之言出于口人皆知之徐考其故知无可喜者则必悔其喜之失无可怒者则必悔其怒之失甚至先喜后怒先怒后喜先喜是则后之怒非也先怒是则后之喜非也号令数变无他也喜怒不节之故是以先王潜心恭黙不易喜怒其未发也虽至近莫能知其发也虽至亲莫能移故号令简而无悔无悔则自不中变也人之揣君必于喜怒知君之喜怒者莫如近爱是以在下希进之人求托近爱近爱不察乃与之为地【七姬七珥之类】甚至无喜生喜无怒生怒在上一人独以喜之怒之为当理而不知天下四方讥笑怨谤正以为不当理也最宜深念其失在于不守大体易于喜怒也
　　守信　数变巳不可数失信尤不可周幽王无道不畏天不爱民酒荒色荒故不恤方今无此失何苦使人不信
　　奏对
　　至元三年二月二十有六日檀州北李家庄后山见上面奉徳音窦汉卿独言生以道重当时汝亦知之何为徇情不言岂孔子教法使汝若是耶汝不遵孔子教法自若是耶徃者不咎今后无尔也是云是非云非可者行不可者勿行我今召汝无他也省中事前虽命汝意犹未悉今特面命汝也人皆誉汝想有其实汝之名分其斟酌在我国事所以无失百姓所以得安其谋谟在汝也谓汝年老未为老谓汝年小非小也正当黾勉从事无负汝生平所学安图尚幼未苦更事汝谨辅导之汝有嘉谟先告安图以逹于我我将择焉
　　对曰圣人之道至大且逺而学者所得有浅深臣生平虽读书而所得甚浅然既叨特命愿罄所知者言之其所不知亦不能强也安图聪悟且有执持告之古人言论悉能领解臣以所知者尽告之但虑中有人间之则难行外用势力纳人其中则难行臣衡窃意国家自壬辰之后便当询求贤哲商论歴代创业垂统之宜酌古今稍为定制使后世子孙垂拱守成此有国者之先务也因习宴安以为不可而其委任又多残民蠧国之流壬寅以还民益困弊至于己酉庚戌民之困弊极矣困弊极殆将起乱当是时陛下有爱民之誉好贤之名闻于天下天下望之如旱之望雨故先皇帝继统民皆忻悦将谓信从陛下选任善人更改政以兴太平不意仍踵前失再用此徒委天下之民使之刻剥付天下之物使之侵欺大为失望所赖者分河南关中得陛下委之诸贤不一二嵗疲民大安恩虽未普而天下之心巳归之矣此曹畏避威名不敢纵横但于君臣骨肉之间隂行谮愬将为不利于陛下但天命人心皆在于此故不得遂其所愿然委付一事实为不可而其间节目又少有可不可焉其可者巳在不可之中不得为可其不可者是又不可之不可者也浅见若此未知是否臣衡伏覩先皇帝圣防叮咛恳至其大要欲事办民安二者而巳然所委之人惟能刻剥害民阿附近要肆为欺蔽窃据宠权又乌知事之所以办民之所以安乎虐政所加无所控告先皇帝在潜固知此弊及其继统不惟不见黜逐且遽复大权而委用之于此见欺而所命之防皆属不可不必更于其中有可不可之辩也贾谊告文帝削地制敌文帝虽喜贾谊之言犹谦让以为未遑然终能举行其説者审而后发发无不中也


　　中州名贤文表巻一
　　钦定四库全书
　　中州名贤文表巻二　　　　明　刘昌　编许文正公
　　杂著
　　读易私言
　　初初位之下事之始也以阳居之才可以有为矣或恐其不安于分也以隂居之不患其过越矣或恐其愞弱昏滞未足以趋时也四之应否亦类此义【无应则或困于弱有应则或伤于躁坎无应而凶颐有应而凶之类是也】大抵柔弱则难济刚健则易行故诸卦柔弱而致凶者其数居多【豫剥坎恒困井旅小过未济】刚健而致凶者惟颐大壮夬而巳若总言之居初者易贞居上者难贞易贞者由其所适之道多难贞者以其所处之位极故六十四卦初爻多得免咎而上每有不可救者始终之际其难易之不同盖如此【一本作其难易之势固如此】
　　艮六居初者凡八隂柔处下而其性好止故在谦则合时义而得吉在咸则感未深而不足进也以是才居遯则后于人而有厉然位卑力弱反不若不徃之为愈也蹇之时险在前也止而不徃自有知防之誉勉于进则陷乎险也艮以止于初为义故但戒以利永贞渐之才宜若此也虽小子有言于义何咎旅虽有应而不足援也斯其所以琐琐乎小过宜下而反应于上斯其有飞鸟之凶乎柔止之才大率不宜动而有应动而有应则应反为之累矣【谦最吉小过最凶】坤六居初者凡八坤柔顺处下其初甚微而其积甚着故其处比与否之初也皆能获吉豫有应在上是动于欲而不安于分也凶亦宜乎【一本无上二段】
　　二二与四皆隂位也四虽得正而犹有不中之累况不得其正乎【一本乎上有者字】二虽不正而犹有得中之美况正而得中者乎四近君之臣也二逺君之臣也其势有不同此二之所以多誉四之所以多惧也二中位隂阳处之皆为得中中者不偏不倚无过不及之谓其才若此故于时义为易合时义既合则吉可断矣究而言之凡为阳者本吉也阳虽本吉不得其正则有害乎其吉矣虽得正矣不及其中亦未可保其吉也必也当位居中能趋时义然后其吉乃定凡为隂者本凶也隂虽本凶不失其正则有缓乎其凶矣虽失正矣茍或居中犹可以免其凶也必也不正不中悖于时义然后其凶乃定故阳得位得中者其吉多焉隂失位失中者其凶多焉要其终也合于时义则无不吉悖于时义则无不凶也大矣哉时之义乎【一本自究而言之以下文少不同今重录如左○凡阳本吉凡隂本凶阳虽本吉不得其正则害乎吉矣得正矣不及其中亦未保其吉也必也当位居中能趋时义然后其吉乃定隂虽本凶不失其正则缓其凶矣失正矣或能居中犹可免其凶也必也不正不中悖于时义然后其凶乃定故阳得位得中其吉多焉隂失位失中其凶多焉要其终也合于时义则无不吉悖于时义则无不凶也大矣哉时之义乎】干九二九刚健之才也而承乗又刚健之至也处隂得中有溥博渊泉时出之义臣才若此其于职位盖绰绰然有余裕矣夫刚健则有可久之义得中则有适时之义兼二者而得虽无应可也况六五虚中以待已者乎此八卦所以无悔吝而有应者尤为美也兑九二兑之九二刚而得中也虽上承于柔邪不足为累此以得中之义为胜也独节之为卦自有中义所不足者正而已今既不正矣其何以免于凶乎巽九二兑之中以刚为説巽之中以刚为入皆有才适用之臣也然兑务于上【上一隂为主】巽务于下【下一隂为主】其势有所不同如井之义贵于上行也而九二无应徇巳才而下之违时拂义人莫肯与以谷射瓮敝取象其亦宜乎
　　坎九二下隂柔之始也上隂柔之极也而巳以阳刚之才独居中焉是已无赖于彼而彼有待于巳也加以至尊【一作君主】应之则险道大行不尔【一作然】则防于困矣大率有应而道行则以贞干之义为重无应而处中则以须守之义为重错举而言【一本作错举而吉】则卦之才皆备焉
　　坤六二否之时不为穷厄所动豫之时不为逸欲所牵非安于义分者莫能也坤六二居中履正且又静而顺焉宜其处此而无败也虽然创物兼人阳之为也柔顺贞静隂之徳也以隂之徳而遇剥观则剥伤于柔而观失于固矣夫何故时既不同义亦随异此六爻所以贵中正而中正之中又有随时之义也震六二六二隂柔而在动体虽居中履正然下乗阳刚成卦之主其势不得安而处也非惟其势不得安而处揆其资性【一本作才质】亦不肯安其处也或上应或下依有失得之辨焉复无应而下仁吉之道也过此则违道而非正矣【颐随】益之方受彼也上下之来又何患焉无妄之世方存诚也或应或依秪足为累他卦皆以乗刚之义为重也【屯震噬嗑】大率处则乗刚动有得失非坤二柔中之比也【一本震六二在艮六二后】
　　艮六二以刚处上以柔处下尊卑之势顺也艮之大体既备此象矣而六二又承刚履柔居中得正宜其处诸卦而无过也虽然柔止之才动拘礼制若当大有为之时则有不可必者故在蹇未能济处艮莫能止究其用心忠义正直终不以事之成否为累也【一本不可必作不可卑究其用心作究论其心为累也作为疵也】
　　离六二初与三刚而得正皆有为之才也然其明照各滞一偏惟六二中正见义理之当然而其才干有不逮其明者甚矣才智之难齐也得有应于上则明有所附矣然非刚之善用明实明之能自用也大抵以刚用明不若以明用刚之为顺故八卦应五附三其势畧等而离之六五有应于下者为最美也
　　三卦爻六位惟三为难处盖上下之交内外之际非平易安和之所也故在干则失于刚暴在坤则伤于柔邪震动而无恒巽躁而或屈离与艮明止系于一偏坎与兑险説至于过极皆凶之道也然干之健虽不中也犹可胜任坤之顺虽不正也犹能下人二者之凶比他爻为少缓若夫坎之与兑以隂处阳以柔乗刚不中不正悖于时义其为凶也切矣是知乾坤为轻坎兑为重总而论之亦曰多凶而已矣
　　干九三过刚而不中难与义适然以其有才也故谆谆焉戒命之曰夕惕曰敬慎曰艰贞庶或有可免者不然则用所偏而违乎义矣凶其可逃乎
　　四四之位近君多惧之地也【一本作近君之位先生亲改如此】以柔居之则有顺从之美以刚居之则有僭逼之嫌然又须问居五者隂邪阳邪以隂承阳则得于君而势顺以阳承隂则得于君【一本作隂】而势逆势顺则无不可也势逆则尤忌上行上行则凶咎必至离之诸四皆是也震则四为成卦之主才干之臣也是动而知戒是以有补过之道以阳承阳以隂承隂皆不得于君也然阳以不正而有才隂以得正而无才故其势不同有才而不正则贵于寡欲故干之诸四例得免咎而随之四夬之四有凶悔之辞焉无才而得正则贵乎有应故艮之诸四皆以有应为优无应为劣独坤之诸四能以柔顺处之虽无应援亦皆免于咎此又随时之义也
　　干九四九而居四势本不顺然以其健而有才焉故不难于趋义又上卦之初未至过极故多为以刚用柔之义以刚而用柔是有才而能戒惧也有才而能戒惧虽不正犹吉也
　　兑九四处下而说则有乐天之美处上而説则有慕爵之嫌初九虽无应犹可也【一本作故初九无应犹可得吉】九四虽有应尚多戒辞也然以刚説之才易得胜任故有应者无不吉而无应者亦有免之之道云【一本胜任下作故有应无应有得吉之道云】
　　离九四阳处近君而能保其吉者以其有才而敬慎故也火性上炎动成躁急非惟不顺君之所用且反为君之所忌也恣横専愎鲜有不及祸惟噬嗑之去睽离之相保与覉旅而亲寡之时取君义为甚轻故其所失亦比他爻为甚缓究而言之固非本善之才也
　　震九四离之成卦在乎中故以中为美震之成卦在乎下故以下为贵若是则震之九四乃才干之臣也君之动由之师之动亦由之其功且大矣其位已逼矣然而卒保其无祸者何哉盖震而近君有戒慎恐惧之义以阳处隂有体刚用柔之义持其术以徃其多功而寡过也宜乎虽然功大位逼而不正不可以久居其所也久居其所则勲德反下此恒之所以戒于田无禽欤【一本作然而卒保无祸者以有戒慎恐惧之义也阳处隂位为体刚用柔持是以徃其多功而寡过宜哉虽然功大位逼而不正不可久居其所也久则勲德反下此恒之象有田无禽欤】
　　巽六四隂柔之质自多惧也顺入之才能承君也以是而处每堪其任故八卦皆无凶悔之辞【一本作阳上隂下与坎不殊顺而入之相得尢固此所以亦无凶悔之辞】
　　坎六四其以隂柔得位而上承乎中正之君畧与巽同然又有以险之性焉以此处多惧之地则宜矣故八卦亦无凶悔吝之辞【一本作以隂承阳其势已顺而其才质且能周旋曲折不违于正道是宜处多惧而无咎也】
　　艮六四以柔止之才承柔止之君虽已身得正【一本已身得作曰居】而于君事则有不能自济者必借阳刚之才【一作应】而后可以成功故离九应之则终得婚媾震九应之则颠颐获吉至于止干之健纳兑之说皆可成功而有喜不尔处剥见凶处蒙蛊见吝矣艮以能止为义能止其身则无咎可也【一本凶咎不作盖臣之道子之道妻之道主于贞顺贞顺则无过矣】
　　坤六四坤之六四不问有应与否皆无凶咎盖为臣之道大体主顺不顺则无以事君也
　　五五上卦之中乃人君之位也【一本作人君位也】诸爻之徳莫精于此【一本作莫有粹于此者】故在干则刚健而断在坤则重厚而顺未或有先之者至于坎险之孚诚离丽之文明【一本无二之字】巽顺于理艮笃于实皆能首出乎庶物不问何时克济大事传谓五多功者此也【一本此也作以此】独震忌强辅兊比小人于君道为未善观其戒之之辞则可知【一本作观其辞则戒之之意可见矣】
　　干九五刚健中正得处君位不问何时皆无悔咎惟履之刚决同人之私昵不合君道故有厉有号咷也【一本干九五是以刚健中正之才而处人君之位也不问何时皆无悔咎惟履之刚决同人之私昵不合君道故有厉与号咷也】
　　兑九五下履不正之强辅上比柔邪之小人非君之善道也然以其中正也【一本作势非善也以其中正】故下有忌而可胜上有说而可决大哉中正之为徳乎【一本无徳字】离六五强辅强师而六以【一本无六字】文明柔中之才而丽之【一本无之才而字】悔可忘也事可济也然更得九二应之为贵【济也下一本作更得刚阳下应则尤善】故大有睽鼎未济皆吉而他卦止以得位得中而免也【一本无得位二字有有应于下者五字】震六五九四阳刚不正之臣【一本无九之臣三字】为动之主而六五以柔中乗之【一本无六字】其势可嫌也【一本无也字】得九二刚中应之【一本之臣】其势颇振动故恒大壮解归妺比他卦为优而丰之二五以明动相资故其辞亦异焉【一本作故亦胜于豫震小过之无应也】
　　巽九五以巽顺处中正又君臣相得而刚柔相济相得则无内难相济则有成功不待于应自可无咎应则尤为美也【一作以巽顺之道处中正之位君与臣相得也刚与柔相济也相得则无内起之难相济则有成功之理不待于应而自能无咎也】
　　坎九五以刚阳之才处极尊之位中而且正【一本无之位之才四字】可以有为也然适在险中未能遽出【能一作得】故诸卦皆有须待之义夫能为者才也得为者位也可为者时也有才位而无其时【一无其字】不缓待之则有咎矣【一本作惟待为可待而至于可则无咎矣】
　　艮六五君辅皆柔且无相得之义本不可有为也【一无且也二字】以六有静止得中之才上依而下任也【一作时以静止柔中止依下籍】故仅能成功【一无故字能作及】然非可大有为也【一无然字可作能】更或无应【一本更作二】则独依刚傅于君道为愈下矣【一作是不得于臣又不得于君于君道何取焉】
　　坤六五坤六居五虽不当位然柔顺重厚合于时中有君人之度焉得九二刚中应之则事乃有济故师泰临升或吉或无咎而他卦则戒之之辞为尤重盖隂柔之才不克大事且鲜能永贞故也【一作以六居五中而不正得九二刚中济之事乃可立故师泰升临或无咎而他爻率皆戒辞盖隂柔之才不克自立又鲜能永贞故也】
　　上上事之终时之极也其才之刚柔内之应否虽或取义然终莫及上与终之重也是故难之将出者则指其可由之方【否解困涣未济】事之既成者则示以可保之道【蛊无妄颐家人革渐】才适时甚足贵也【随离临艮】时过适则难与行也【乾坤小畜泰节中孚大过恒益巽兑小过既济】义之善或不必劝则直云其吉也【大有剥大畜遯睽鼎】势之恶或不可解则但言其凶也【屯讼比噬嗑复坎眀夷夬归妹丰旅巽小过既济】有始不得志而终无悔吝者【同人姤】有始餍其欲而终有祸败者【萃旅】因其偏而用者才尚可也【蒙晋升】反其常而动者事已穷也【师谦贲损】质虽不美而冀其或改焉则犹告之【豫大壮益震节】位虽处极而见其可行焉则亦论之【需蹇】艮有成终之义故八卦皆善【防蛊贲剥大畜颐损艮】履系于所履观系于所生吉凶不敢主言也大抵积微而盛过盛而衰有不可变者有不能不变者六爻教戒之辞惟此为最少大传谓其上易知岂非事之已成乎【一作盖其事势已成也】
　　读文献公揲蓍说
　　卢君校正揲蓍之说【一本作校定耶律公蓍说】曲折艰深辞意隐晦及探其所以去取之由则有甚可疑者如旧说一爻变究以四齐之而不合乾坤六子之率及自为说乃以八齐之一法而两其数其为不同也甚可怪况四齐八齐之后尤不能【一无能字】见静变徃来之实虽能茍合其率而不知实不相似也且初揲必令多少之数均是分二之后不挂一而挂二也既违大传又悖先儒其不敢以为然也审矣因演八卦静变徃来之数云
　　为干而静者八千【一本自注云诸卦大抵静者最多而一爻变者次之二爻变者又次之三爻变者为最少】
　　一爻变而之巽之离之兊者皆四千八百
　　二爻变而之艮之震之坎者二千八百八十三爻皆变而之坤者一千七百二十有八【一无有字】计三万二千七百六十有八【正合十五画卦之数立方除之得三十二并坤卦则六十四矣六子皆仿此本无正合至仿此止下云坤与六子同】
　　为坤而静者二万一千九百五十二
　　一爻变而之震之坎之艮者三千一百三十六二爻变而之兊之巽之离者四百四十八
　　三爻俱变而之干者六十四【爻以老动而隂性本静故在坤而变者为极少】
　　计三万二千七百六十八【一本无此】
　　为震为坎为艮而静者皆一万五千六百八十一爻变而之坤者皆七千四百有八而震之兊离坎之兊巽艮之离巽者皆二千二百四十
　　二爻变而之干者皆三百二十而震之坎艮坎之震艮艮之坎震者皆一千三百四十四
　　三爻皆变而为巽为离为兊者皆一百九十二右三卦亦皆三万二千七百六十八【一本无此数】
　　为巽为离为兊而静者皆一万一千二百
　　一爻变而为干者皆一千六百而巽之艮坎离之艮震兊之坎震者皆六千七百二十
　　二爻变而为坤皆四千【阙】　三十二而巽之离兊离之巽兊兊之离巽者九百六十
　　三爻皆变而为震为艮为坎者皆五百七十六右三卦亦皆三万二千七百六十八【一本无此数却有八卦静变之数计二十六万二千一百四十四凡一十八字】
　　诸卦之数大率静者最多而一爻二爻变者次之【一本作一爻变者次之二爻变者又次之】三爻俱变为最少蔡氏曰一竒二耦对待者隂阳之体阳三隂一一饶一乏者隂阳之用故四时春夏秋生物而冬不生物天地东西南可见人之瞻视亦前与左右可见而背不可见也不然则以四十九蓍虚一分二挂一揲四则为竒者二为耦者二而老阳得八老隂得八少阳得二十四少隂得二十四不亦善乎圣人之智岂不及此而其取此而不取彼者诚以隂阳之体数常均用数则阳三而隂一也观此则卢君之得失可见戊申八月庚辰识于家塾用验他日学之进否
　　论隂阳消长
　　凡隂阳消长皆始于下故得下则长失下则消自始长而至长极凡八消自始消而至消尽凡八长盖消之中复有长焉长之中复有消焉长中之消其消也渐微消中之长其长也亦渐微故一【复】长而至三【益】三复消而为二【震】二长而至四【无妄】四复消而为二【明夷】二长而至四【家人】四复消而为三【丰】三长而至五【同人】五复消而为二【临】二长而至四【中孚】四复消而为三【归妹】三长而至五【履】五复消而为三【泰】三长而至五【小畜】五复消而为四【大壮】四长而不消遂至于极也虽然此姑论六画者然也积而至于九至于十二以至于无穷则所谓纯阳纯隂者正犹一尺之棰日取其半万世不竭其细微之极非特不可取而得亦不可视而不可见也是知天下古今未有无阳之隂亦未有无隂之阳此一物各具一太极一身还有一乾坤也孟子谓万物皆备于我者是已苐未得一元之数沿而下之以见吾生亦未得吾生之数泝而上之以见其元安得如康节邵先生者从而问之至元三年十一月二十有一日谨记时寓燕京崇天观中
　　长
　　一三　　二四　　二四　　三五
　　一四　　三五　　三五　　四极
　　消
　　五三　　四二　　四二　　三一
　　四二　　三一　　三一　　二尽


　　中州名贤文表巻二
　　钦定四库全书
　　中州名贤文表卷三　　　　明　刘昌　编许文正公
　　杂著
　　纪疑二事答李仲叔
　　家语亡弓
　　圣人之道惟仁与义仁则物我兼该义则职业有分体用参错莫可相离故语仁而不及义非仁也其流必入于兼爱语义而不及仁非义也其弊必至于为我考西铭理一分殊之説尤为着明四五年来执此以为是用是心以揆昔者人亡人得之説故卒难领防近又推而论之似终有不可行者且弓之为物细物耳虽曰人亡人得而勿求其失未甚显也使楚子亡其夫人亦曰人亡人得而勿问则已不可矣况桀纣所失之天下即汤武所得之天下使曰人亡人得而勿恤则滛暴之恶未可非而天命之断未足惧也其可乎哉窃谓楚子亡弓之初当趣令求之求之不得当自反曰我莅事不敬也委任非人也徃者既不可追矣继自今日兢兢焉业业焉任贤使能俾无再失则庶乎古人改过不吝克勤小物之义今乃舎此不务以能忘为贵则是既失于外而遂遗其内职业不守而以溥博自居无亦近于兼爱之流欤
　　论语予所否者
　　圣人之心固天地之心然其处事接物必以巳义制之初不问彼之天命何如也若以孔子之不与者遽为天之所厌则其説反似过髙而有难充其类者如不见赵简子而赵氏之世方兴请讨陈恒而陈氏之族方盛若以赵氏田氏为不义则可也若遽以天厌言之则有碍矣田横若不死而仕汉则郦商必无可友之义曽子出妻所适之人曽晳必无受防之理应事接物恐止以巳义制之不必要彼以天之厌不厌也今日所见若此未知何如
　　衡再拜言来谕以反身而诚为顔子乐处意极精切衡虽未能悟厥防谨受教矣家语论语説犹未尽晓敢言所疑
　　论子玉请复曹卫
　　论君子者必以德论小人者必以诈以德度徳则君子之优劣见矣以诈较诈则小人之胜负分焉德也诈也虽有善恶之殊然各就其中间论之则未始不以深造者为得也为君子而不至于善之长为小人而不至于奸之雄则未见有以过人者盖尝于晋楚争覇之际观之楚之得臣不自料其诈力之所造与文公君臣孰浅孰深遽使伯棼请战于楚子告于晋师请复卫侯而封曹徒欲急间谗慝勇于立功而不知区区小数已堕文公之谲矣以诈力之浅者角夫诈力之深者是犹以瑕而攻坚以弱而制强吾未见其可也城濮之师其所以溃乱而莫能支者是果谁之咎耶子玉请复曹卫愚请数其失而论之自周衰以来世以诈力相髙然其诈力之所以髙者亦皆有过人之才焉识虑浅而不险者不足以为诈故伯比之间随也遗其祸于数年之后喜怒轻而量不宏者不足以为诈故句践之灭呉也忍其心于屡请之时今得臣既昏且蔽又躁而急廼欲拥西广东宫与若敖六卒以挫堂堂之晋宜乎其败也彼文公君臣巧谲万变自古为诈之人未有出其右者且明分曹卫之田以赐宋者非厚于宋也激齐秦之怒也私许曹卫之复使絶于楚者非爱曹卫也致楚师之战也至于退三舎而言愈恭者用以骄敌用以报徳用以感诸侯之心用以作三军之忿而得臣于此岂惟不知多方以误彼又且甘投陷穽以致敌于人噫诈力之浅者见挫于诈力之深者亦不足重烦吾儒之议然于楚子怒得臣之际愚独有矜焉自楚之窃据东南也凭陵上国号召诸侯其声威气熖慑动当世亦可谓甚强矣然楚子既命无从晋师而得臣不忍私忿固请一战楚子虽怒其不可而竟不能止孰谓以防扈之君反不能下制一臣吁可怪也巳三纲倒置人伦不明国虽强大而君子已为寒心城濮之战万不可胜政使偶而或胜则得臣他日恃功専恣之祸必有甚于丧师之惨矣世之诋覇者犹以尚功利为言殊不知覇者之所为横斜曲直莫非祸端先儒谓王道之外无坦途举皆荆棘仁义之外无功利举皆祸殃彼诋覇者以功利何其僭誉之深耶斯言其至矣
　　辨说
　　辨欲其信也辨而后信未若不辨而信辨而不信尤未若不辨之为愈也辨之要在于自克自克则喻喻则无事于辨矣偶或未晓则尽其心善其说以恳导之犹或未晓不强也【二晓字一本皆作喻字】幸而开悟则归美而加敬焉晦其迹使人不知其出于已也此辨之善也虽然辨出于不得已得已而不肯自已者是易言也易言则难信难信则人亦不信病其不信也力辨之辨之愈力而愈不信较胜不已至于忿争敌日益多力日益困至其败也犹悔辨之不至此岂辨之不至辨之巳甚也吾窃叹悯思有以告之未识其果信否也既而悔之以楔出楔以酒投酒是亦得已而不肯自已五十歩百歩又奚辨焉姑记其说时用自省
　　王生名字说
　　王氏子昔尝从予游曽未阅歳乃迁居燕然于今盖十数年矣顷来复过吾门状貌加伟而其礼节恭谨无异平时予嘉其处心近厚也思有以教之因其求更前名遂为说以命之夫有礼则安无礼则危君子有以终身守之者诚以大中至正而不可去也薄俗昏愚鲜克由礼昔为师友今为路人滔滔者皆是也之子从学未久而独能眷眷于相从之旧非本心之明有以自守其何以能之谨训其名曰遵礼字之曰安卿诚能因其所已知而扩其所未知因其所已能而推其所未能则他日修身事亲之际将不止如今日之王生也
　　呉氏伤寒辨疑论序
　　先朝国医呉敏修着伤寒辨疑论实得仲景伤寒之要先生犹子墇乱后独有其书顷尝幸得而详读之概见先生医学所造之妙尝谓医方有仲景犹儒书有六经也必有见于此然后可与议医然其文古其义隐学者读之茫乎不可涯涘今是书辨析疑似类括药证至发先贤之未发悟后人之未悟虽以愚之不敏一读且有开益彼専门业医者得是说而推之则所谓茫乎不可涯涘者当了然矣目曰辨疑夫岂徒云已未冬十月戊戌河内许衡序
</div>
    <div class="pagination">
<a href="中州名贤文表_page2.html">上一页</a><a href="中州名贤文表.html">1</a><a href="中州名贤文表_page2.html">2</a><span class="current-page">3</span><a href="中州名贤文表_page4.html">4</a><a href="中州名贤文表_page5.html">5</a><a href="中州名贤文表_page6.html">6</a><a href="中州名贤文表_page7.html">7</a><a href="中州名贤文表_page8.html">8</a><span>...</span><a href="中州名贤文表_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
