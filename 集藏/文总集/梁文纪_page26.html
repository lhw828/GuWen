<!DOCTYPE html>
<html>
<head>
    <meta charset="UTF-8">
    <title>梁文纪 - 第 26 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>梁文纪 - 第 26 页/共 26 页</h1>
    <div class="content">　　贞阳旦至侯景夕反【南史】
　　啓武帝
　　高氏心怀鸩毒怨盈北土人愿天从欢身陨越子澄嗣恶计灭待时所以昧此一胜者盖天荡澄心以盈凶毒耳澄茍行合天心腹心无疾又何急急奉璧求和岂不以秦兵扼其喉胡骑扼其背故甘辞厚币取安大国臣闻一日纵敌数世之患何惜高澄一竖以弃亿兆之心窃以北魏安彊莫过天监之始钟离之役匹马不归当其彊也陛下尚伐而取之及其弱也反虑而和之舍已成之功纵垂死之虏使其假命彊梁以遗后世非直愚臣扼腕实亦志士痛心昔伍相奔吴楚邦卽灭陈平去项刘氏用兴臣虽才劣古人心同徃事诚知高澄忌贾在翟恶防居秦求盟请和冀除其患若臣死有益万殒无辞唯恐千载有秽良史
　　又啓【上遣使吊澄景又啓】
　　臣与高氏衅隙巳深仰慿威灵期雪雠耻今陛下复与高氏连和使臣何地自处乞申后战宣畅皇威
　　武帝报侯景
　　朕与公大义巳定岂有成而相纳败而相弃乎今高氏有使求和朕亦更思偃武进退之宜国有常制公但清静自居无劳虑也
　　又啓
　　今臣蓄粮聚众秣马潜戈指日计期克清赵魏不容军出无名故愿以陛下为主耳今陛下弃臣遐外南北复通将恐微臣之身不免高氏之手
　　武帝又报
　　朕为万乘之主岂可失信于一物想公深得此心不劳复有啓也【并资治通鉴】
　　遗临贺王正德书
　　【正德为侍中抚军将军凶暴日甚招聚亡命景知其有奸心乃密令诱说厚相要结遗正德书正德览书大喜曰侯景意暗与我同此天赞也遂报之】
　　今天子年尊奸臣乱国宪章错谬政令颠倒以景观之计日必败况大王属当储贰中被废辱天下义士窃所痛心在景愚忠能无忿慨今四海业业归心大王大王岂得顾此私情弃兹亿兆景虽不武实思自奋愿王允副苍生鉴斯诚【梁书】
　　临贺王正德报侯景书
　　朝廷之事如公所言仆之有心为日乆矣今仆为其内公为其外何有不济机事在速今其时矣【资治通鉴景立正德为帝卽伪位于仪贤堂改年正平景自为相国天柱将军及拔建业复使啓武帝为王　啓前载】
　　又上武帝表【景为东魏败于涡阳奔寿春监州韦黯纳之旣据寿春遂怀叛志高祖复与魏连和景举兵反乘胜至阙下乃抗表曰】
　　臣闻书不尽言言不尽意然则意非言不宣言非意不尽臣所以含愤蓄积不能黙巳者也窃惟陛下睿智在躬多才多艺昔因世季龙翔汉沔夷凶剪乱克雪家怨然后踵武前王光宅江表宪章文武祖述尧舜兼属魏国陵迟外无勍敌故能西取华陵北封淮泗结好高氏輶轩相属疆埸无虞十有余载躬览万机劬劳治道刋正周孔之遗文训释真如之秘奥享年长乆本枝磐石人君艺业莫之与京臣所以踊跃一隅望南风而叹息也岂图名与实爽闻见不同臣自委质防名前后事迹从来表奏巳具之矣不胜愤懑复为陛下陈之陛下与高氏通和岁逾一纪舟车往复相望道路必将分灾恤患同休等戚宁可纳臣一介之服贪臣汝颍之地便絶好河北檄詈高澄聘使未归陷之兽口扬兵击鼓侵逼彭宋夫敌国相伐闻丧则止匹夫之交托孤寄命岂有万乘之主见利忘义若此者哉其失一也臣与高澄旣有仇憾义不同国归身有道陛下授以上将任以专征歌钟女乐车服弓矢臣受命不辞实思报效方欲挂斾嵩华县旌冀赵刘夷荡涤一匡宇内陛下朝服济江告成东岳使大梁与轩黄等盛臣与伊吕比功垂裕后昆流名竹帛此实生平之志也而陛下欲分其功不能赐任使臣击河北欲自举徐方遣庸懦之贞阳任骄贪之胡赵裁见旗鼓鸟散鱼溃慕容绍宗乘胜席巻涡阳诸镇靡不弃甲疾雷不及掩耳散地不可固全使臣狼狈失据妻子为戮斯实陛下负臣之深其失二也韦黯之守寿阳众无一旅慕容凶锐欲饮马长江非臣退保淮南其势未之可测旣而逃遁边境获宁令臣作牧此州以爲藩捍方欲収合余烬劳来安集励兵秣马尅申后战封韩山之尸雪涡阳之耻陛下丧其精魄无复守气便信贞阳谬啓复请通和臣频陈执疑闭不听翻覆若此童子犹且羞之况在人君二三其德其失三也夫畏懦逗留军有常法子玉小败见诛于楚王恢失律受戮于汉贞阳精甲数万器械山积慕容轻兵众无百乘不能拒抗身受囚执以帝之犹子而面缚敌庭实宜絶其属籍以衅征鼓陛下曾无追责怜其茍存欲以微臣规相贸易人君之法当如是哉其失四也悬瓠大藩古称汝颍臣举州内附羊鸦仁固不肯入旣入之后无故弃之陛下曾无嫌责使还居北司鸦仁弃之旣不为罪臣得之不以为功其失五也臣涡阳退防非战之罪实由陛下君臣相与见误乃还寿春曾无悔色只奉朝廷掩恶扬善鸦仁自知弃州切齿叹恨内怀慙惧遂啓臣欲反欲反当有形迹何所征验诬陷顿尔陛下曾无辩究黙尔信纳岂有诬人莫大之罪而可并肩事主者乎其失六也赵伯超拔自无能任居方伯惟渔猎百姓多蓄士马非欲为国立功直是自为富贵行货拥幸徼买声名朱异之徒积受金贝遂使咸称胡赵比昔关张诬掩天听谓为真实韩山之役女妓自随裁闻敌鼓与妾俱逝不待贞阳故只轮莫返论其此罪应诛九族而纳贿中人还处州任伯超无罪臣功何论赏罚无章何以为国其失七也臣御下素严无所侵物关市征税咸悉停原寿阳之民颇怀优复裴之悌等助戍在彼惮臣检制遂无故遁归又啓臣欲反陛下不责违命离局方受其浸润之谮处臣如此使何地自安其失八也臣虽才谢古人实颇更事抚民率众自幼至长少来运动多无遗防及归身有道罄竭忠规每有陈奏恒被抑遏朱异专断军旅周石珍总尸兵仗陆验徐驎典司谷帛皆明言求货非令不行境外虚实定计于舍人之省举将出师责奏于主者之命臣无贿于中故恒被抑折其失九也鄱阳之镇合肥与臣邻接臣推以皇枝每相只敬而嗣王庸怯虚见备御臣有使命必加弹射或声言臣反或啓臣纤介招携当须以礼忠烈何以堪于此哉其失十也其余条目不可具陈进退惟谷频有表疏言直辞强有忤龙鳞遂发严诏便见讨袭重华纯孝犹逃凶父之杖赵盾忠贤不讨杀君之贼臣何亲何罪而能坐受歼夷韩信雄桀亡项霸汉末为女子所烹方悔蒯通之说臣每览书传心常笑之岂容遵彼覆车而快陛下佞臣之手是以兴晋阳之甲乱长江而直济愿得升赤墀践文石口陈枉直指画臧否诛君侧之恶臣清国朝之秕政然后还守藩翰以保忠节实臣之至愿也
　　告城中士民书【景围台城朱异遗景书为陈祸福景报书并告城中士民】
　　梁自近岁以来权幸用事割剥齐民以供嗜欲如曰不然公等试观今日国家池苑王公第宅僧尼寺塔及在位庶僚姬姜百室仆从数千不耕不织锦衣玉食不夺百姓从何得之仆所以趋赴阙庭指诛权佞非倾社稷今城中指望四方入援吾观王侯诸将志在全身谁能竭力致死与吾争胜负哉长江天险二曹所叹吾一苇航之日明气浄自非天人允协何能如是幸各三思自求元吉【与下并资治通鉴】
　　奉东魏主啓
　　臣进取寿春暂欲停憩而萧衍识此运终自辞宝位臣军未入其国巳投同泰舍身去月二十九日届此建康江海未苏干戈暂止永言故乡人马同恋寻当整辔以奉圣颜臣之母弟乆谓屠灭近奉明敕始承犹在斯乃陛下寛仁大将军恩念臣之弱劣知何仰报今辄赍啓迎臣母弟妻儿伏愿圣慈特赐裁放
　　啓武帝【景围建业援军云集景军疾疫大半景累乞和朝廷许焉请割江右四州之地设坛为盟永安侯萧确与直阁将军赵威方有勇力为景所惮景使帝征确等不从帝为手书与诸军确等不得巳乃赴台】
　　永安侯赵威方频隔栅见诟臣云天子自与汝盟我终当逐汝乞召入城卽当进发【梁书】
　　武帝与诸军手书
　　确若不入宜以军法处之【魏书】
　　又啓武帝
　　西岸信至高澄巳得寿春钟离便无处安足权借广陵谯州须征得寿春钟离卽以奉还朝廷【梁书】
　　矫武帝诏【景攻城陷悉卤掠乘舆服玩后宫嫔妾彻二宫侍卫援兵尽散景矫诏】
　　日者奸臣擅命防危社稷赖丞相英发入辅朕躬征镇牧守可各复本任
　　矫简文帝诏【台城旣陷高祖忧愤崩简文即位景又矫诏加宇宙大将军以诏文呈帝帝惊曰将军乃有宇宙之号乎】
　　盖县象在天四时取则于辰斗羣生育地万物仰照于大明是以垂拱当扆则八纮共辏负图正位则九域同归故乃云名水号之君龙官人爵之后莫不啓符河洛封禅岱宗奔走四夷来朝万国逖听虞夏厥道弥新爰及商周未之或改逮幽厉不竞戎马生郊惠怀失御胡尘犯跸遂使豺狼肆毒侵穴伊瀍猃狁孔炽巢栖咸洛自晋鼎东迁多歴年代周原不复岁实永乆虽宋祖经略中息逺图齐号和亲空劳冠盖我大梁膺符作帝出震登皇浃宇归仁绵区饮化开疆辟土跨瀚海以扬镳来庭入觐等涂山而比辙出洛白雉归丰鸟塞同文胡天共轨不谓高澄跋扈防刘魏邦扇动华夷不供王职遂乃狼顾北侵马首南向値天厌昏伪丑徒数尽龙豹应期风云防节相国汉王上德英姿盖惟天授雄谟勇略出自怀抱珠鱼表应辰昴叶晖剖析六韬锱铢四履腾文豹变凤集虬翔奋翼来仪负图而降爰初秉律实先啓行奏兹朝算克除獯丑直以鼎湖上征六龙晏驾干戈暂止九伐未申而恶稔贯盈元凶殒毙弟洋继逆续长乱阶异彼好音同兹荐食偷窃伪号心希举斧丰水君臣奉图乞援关河百姓泣血请师咸愿承奉国灵思覩王化朕以寡昧纂戎下武庶拯尧黎兾康禹迹且夫车服以庸名因事着周师克殷鹰扬创自尚父汉征戎狄明友实始度辽况乃神规叡算眇乎难测大功懋绩事絶言象安可以习彼常名保兹守固相国可加宇宙大将军都督六合诸军事余悉如故
　　为侯景檄【伟囚送江陵于狱为诗赠元帝下要人帝爱其才将舍之朝士言伟前作檄文有异辞句帝大怒使以钉钉其舌于柱而后烹之】
　　项羽重瞳尚有乌江之败湘东一目宁为四海所归【南史四海一作赤县】
　　庄铁
　　绐田英郭骆书
　　【铁本梁歴阳太守降侯景后虑景不克托称迎母与左右数十人趣歴阳先遣书绐田英郭骆骆等大惧弃城奔寿阳铁入城不敢守奉其母奔寻阳王复叛为侯瑱杀于豫章】
　　侯王巳为台军所杀国家使我归镇
　　王琛
　　报黄罗汉书
　　【西魏兵伐梁且至元帝召公卿议领军胡僧祜太府卿黄罗汉曰二国通好必应不尔使侍中王琛使魏琛至石梵未见魏军驰书报罗汉帝闻而疑之】
　　吾至石梵境上帖然前言皆儿戏耳【并资治通鉴】
　　盘盘国王
　　奉武帝表【大通元年使使奉表】
　　扬州阎浮提震旦天子万善庄严一切恭敬犹如天净无云明耀满目天子身心清净亦复如是道俗济济并蒙圣王光化济度一切永作舟航臣闻之庆善我等至诚敬礼常胜天子足下稽首问讯今奉薄献愿垂哀受
　　于陁利国王毗邪跋摩
　　奉武帝表【天监十七年遣长史毗员跋摩奉表】
　　常胜天子陛下诸佛世尊常乐安乐六通三达为世间尊是名如来应供正觉遗形舍利造诸塔像庄严国土如须弥山邑居聚落次第罗满城郭馆宇如忉利天宫具足四兵能伏怨敌国土安乐无诸患难人民和善受化正法庆无不通犹处雪山流注雪水八味清浄百川洋溢周囘屈曲顺趋大海一切众生咸得受用于诸国土殊胜第一是名震旦大梁扬郡天子仁廕四海德合天心虽人是天降生防世功德宝藏救世大悲为我尊生威仪具足是故至诚敬礼天子足下稽首问讯奉献金芙蓉杂香药等愿垂纳受
　　狼牙修国王婆伽达多
　　奉武帝表【天监十四年遣使阿撒多奉表】
　　大吉天子足下离淫怒痴哀愍众生慈心无量端严相好身光明朗如水中月普照十方眉间白毫其白如雪其色照耀亦如月光诸天善神之所供养以垂正法宝梵行众增庄严都邑城阁高峻如干陁山楼观罗列道途平正人民炽盛快乐安穏着种种衣犹如天服于一切国为极尊胜天主愍念羣生民人安乐慈心深广律议清浄正法化治供养三宝名称宣扬布满世界百姓乐见如月初生譬如梵王世界之主人天一切莫不归依敬礼大吉天子足下犹如现前忝承先业庆嘉无量今遣使问讯大意欲自往复畏大海风波不达今奉薄献愿大家曲垂领纳
　　婆利国王防陈如【此其姓】
　　奉武帝表【天监十六年】
　　伏承圣王敬重三宝兴立塔寺校饰庄严周徧国土四衢平坦清浄无秽台殿罗列状若天宫壮丽微妙世无与等圣主出时四兵具足羽仪导从布满左右都人士女丽服光饰市廛丰富充积珍宝王法清整无相侵夺学徒皆至三乘竞集敷说正法云布雨润四海流通交防万国长江渺漫清泠深广有生咸资莫能消秽隂阳和畅灾厉不作大梁扬都圣王无等临覆上国有大慈悲子育万民平等忍辱怨亲无二加以周穷无所藏积靡不照烛如日之明无不受乐犹如浄月宰辅贤良羣臣贞信尽忠奉上心无异想伏惟皇帝是我真佛臣是婆利国主今敬稽首礼圣王足下惟愿大王知我此心此心乆矣非适今也山海阻远无縁自达今故遣使献金席等表此丹诚
　　中天竺国王屈多
　　奏武帝表【天监初遣长史竺罗达奉表】
　　伏闻彼国据江海山川周固众妙悉备庄严国土犹如化城宫殿庄饰街巷平坦人民充满欢娱安乐王出游四兵随从圣明仁爱不害众生国中臣民循行正法大王仁圣化之以道慈悲羣生无所遗弃常修浄戒式导不及无上法船沈溺以济百官氓庶受乐无恐诸天防持万神侍从天魔降服莫不归仰王身端严如日初出仁泽普润犹如大云于彼震旦最为殊胜臣之所住国土首罗天守防令国安乐王王相承未曾断絶国中皆七宝形像众妙庄严臣自修检如化王法臣名屈多奕世王种惟愿大王圣体和平今以此国羣臣民庶山川珍重一切归属五体投地归诚大王使人竺达多由来忠信是故今遣大王若有所须珍奇异物悉当奉送此之境土便是大王之国王之法令善道悉当承用愿二国信使往来不絶此信返还愿赐一使具宣圣命备敕所宜至之诚望不空返所白如允愿加采纳今奉献琉璃唾壷杂香吉贝等物
　　师子国王伽叶伽罗诃梨耶
　　奉武帝表【大通元年】
　　谨白大梁明主虽山海殊隔而音信时通伏承皇帝道德高逺覆载同于天地明照齐乎日月四海之表无有不从方国诸王莫不奉献以表慕义之诚或泛海三年陆行千日畏威怀德无逺不至我先王以来唯以修德为本不严而治奉事正法道天下欣人为善庆若已身欲与大梁共三宝以度难化信还伏听告敕今奉薄献愿垂纳受【以上海南诸国】
　　后梁【附】
　　萧詧【字理孙梁昭明太子第三子封岳阳王元帝即位江陵詧附西魏引兵攻江陵平之命詧为梁主至周保定初薨】
　　为雍州刺史下敎【詧在襄阳务修刑政志在绥养乃下敎】
　　昔之善为政者不独师所见借听众贤则所闻自逺资鉴外物故在瞩致明是以厐参卹民盖访言于高逸马援居政每责成于掾史王沈爰加厚赏吕防功有所由故能显美政于当年流芳尘于后代吾以陋识来牧盛藩每虑德不被民政道或紊中宵拊枕对案忘饥思纳良谟以匡弗逮雍州部内有不便于民不利于政长吏贪残戌将弱愞关市恣其裒刻豪猾多所苞藏并密以名闻当加厘正若刺史治道之要弛张未允循酷乖理任用违才或爱狎邪佞或斥废忠謇弥思啓告用祛未悟盐梅舟檝允属良规苦口恶石想勿余隠并广示乡闾知其意
　　连珠二首
　　常闻盈虚之道虽修平而必陂损益之由在至象而无蠲是以谓地之厚而东南阙唯天为大而西北悬常闻山有藏玉则卉草常荣林有猛兽则丛枝莫探是以汉仪重见皇王之迹有真周礼犹存蒙之田无改【前首之由一作为用】
　　萧岿【字仁逺周末嗣父詧为梁主入隋文帝甚见恩礼女为炀帝后】
　　临终上表
　　臣以庸闇曲荷天慈宠冠外藩恩逾连山爰及子女尚主婚主每愿躬擐甲胄身先士卒扫荡逋寇上报明时而摄生乖舛遽罹疴疾属纩在辰顾隂待谢长违圣世感恋呜咽遗嗣孤藐特乞降慈伏愿圣躬与山岳同固皇基等天日俱永臣虽九泉实无遗恨
　　萧欣【梁宗室事后梁主萧詧见北史】
　　谢赐甘露啓
　　臣欣啓某奉宣敕防垂赉便殿桃叶甘露拜受雀跃载懐鸟抃伏以圣德至大和气茂远是以神液甘流灵滋膏被求之前代镜诸中古或降邑都尚君臣动色遐迩趋庆未有发瑞殿庭呈祥翫瞩视听罕闻祥行絶代臣与奉休明曲蒙兹锡独深抃舞实有常品不任下情谨以啓事以闻【初学记】
　　王琳
　　防表【后梁王琳明帝时为中书舍人博学有才藻好否臧人物众畏其口常拟孔稚珪文为防表以托刺当时其词曰】
　　臣防言伏见除书以臣为糁蒸将军油蒸校尉州刺史脯腊如故者肃承明命灰身屏息慿临鼎镬俯仰兢惧臣闻高沙走姬非有意于绮罗白鮹女儿岂期心于珠翠臣美愧夏鳣味慙冬鲤常恐鲐腹之讥惧贻鼈岩之诮是以漱流河底枕石泥中不意高赏殊宏曲蒙钧拔遂得起升绮席忝预玉盘爰厠玳筵猥烦象筯泽覃紫腴恩加黄腹方当鸣姜动桂纡苏佩欓轻瓢才动则枢槊如云浓汁尝停则兰膏成列婉转绿虀之中逍遥朱唇之内衔恩噬泽九殒弗辞不任屏营之至谨到铜铛门奉表以闻
　　诏答
　　省表是公卿池沼缙绅波渠俊乂穿蒲入藻肥滑系彰正膺兹选无劳谢也【藻一作苻太平广记】

　　梁文纪巻十四
</div>
    <div class="pagination">
<a href="梁文纪_page25.html">上一页</a><span>...</span><a href="梁文纪_page21.html">21</a><a href="梁文纪_page22.html">22</a><a href="梁文纪_page23.html">23</a><a href="梁文纪_page24.html">24</a><a href="梁文纪_page25.html">25</a><span class="current-page">26</span>
    </div>
    <div class="pagination"><a href="index.html">返回目录</a></div>
</body>
</html>
