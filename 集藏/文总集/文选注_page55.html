<!DOCTYPE html>
<html>
 <head>
  <meta charset="utf-8"/>
  <title>
   文选注 - 第 55 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选注 - 第 55 页/共 67 页
  </h1>
  <div class="content">
   ※夏侯孝若臧荣绪《晋书》曰：夏侯湛，字孝若，谯国人也。美容仪才华富盛，早有名誉，与潘岳友善，时人谓之连璧，为散骑常侍。此赞为当时所重。

　　大夫讳朔，字曼倩，平原厌次人也。《汉书》曰：朔为太中大夫。又曰：朔，字曼倩，平原厌次人。《汉书·地理志》无厌次县，而《功臣表》有厌次侯爰类，疑《地理》误也。魏建安中，范晔《后汉书》曰：献帝改兴平三年为建安元年，今云魏，疑误也。分厌次以为乐陵郡，故又为郡人焉。《汉书》：平原郡有乐陵县也。事汉武帝，《汉书》具载其事。

　　先生环玮博达，思周变通。《家语》孔子曰：老聃博古而达今。王肃曰：博达古今而好道。《周易》曰：化而裁之谓之变，推而行之谓之通。又曰：变通者，趋时者也。以为浊世不可以富贵也，故薄游以取位。王逸《楚辞》序曰：不忍以清白久居浊世。苟出不可以直道也，故颉颃以傲世；《论语》曰：直道而事人。《解嘲》曰：邹衍以颉颃而取世资。慠世不可以垂训也，故正谏以明节。《家语》南宫叔曰：孔子作《春秋》，垂训后嗣。班固《汉书》赞曰：朔正谏似直。明节不可以久安也，故诙谐以取容。班固《汉书》赞曰：朔诙谐逢占，其事浮浅。《字书》曰：诙，啁也。孔安国《尚书传》曰：谐，和也。《史记》太史公曰：王翦偷合取容。洁其道而秽其迹，班固《汉书》赞曰：朔秽德似隐。清其质而浊其文。弛张而不为邪，进退而不离群。《礼记》孔子曰：一张一弛，文武之道。郑玄曰：张弛，以弓弩喻人也。班固《汉书》东方朔述曰：弛张沈浮。《周易》曰：上下无常，非为邪也。进退无常，非离群也。若乃远心旷度，赡智宏材。杨子云《解嘲》曰：虽其人之赡智。倜傥博物，触类多能。《史记》曰：鲁仲连好奇伟倜傥之画策。《左氏传》晋侯闻子产之言曰：博物君子也。《周易》曰：触类而长之。《论语》太宰曰：夫子圣者与，何其多能也。合变以明笇，幽赞以知来。《周易》曰：夫爻者何也？言乎变者也。又曰：幽赞於神明而生蓍。又曰：神以知来，智以藏往。自《三坟》、《五典》、《八索》、《九丘》，《左氏传》曰：左史倚相趍过。王曰：是良史也，能读《三坟》、《五典》、《八索》、《九丘》。阴阳图纬之学，百家众流之论。《汉书》曰：阴阳家流者，盖出於羲和之官。图，《河图》也。纬，五纬也，谢承《后汉书》曰：尤明图纬，百家众流，已见任昉《策秀才文》。周给敏捷之辩，支离覆逆之数。《庄子》曰：支离疏鼓策播糈，足以食十人。糈音所。《汉书》曰：上尝使诸数家射覆，不能中，使朔射之，连中，辄赐帛。逆，逆刺也。经脉药石之艺，射御书计之术。《汉书》曰：医经者，原人血脉经络，而用度箴石汤火之所施，调百药齐和之所宜。《周礼》曰：六艺，礼、乐、射、御、书、数也。乃研精而究其理，不习而尽其功。孔安国《尚书序》曰：研精覃思。《易》曰：不习，无不利。经目而讽於口，过耳而闇於心。孔融《荐祢衡表》曰：目所一见，辄诵於口。耳暂闻，不忘於心。夫其明济开豁，包含弘大，凌轹卿相，嘲哂豪桀，笼罩靡前，跆籍贵势。《汉书》曰：张楚并兴，兵相跆籍。苏林曰：跆音台。邓展曰：蹑也。出不休显，贱不忧戚，戏万乘若寮友，视俦列如草芥。《十洲记》曰：朔弄万乘，傲王公。《孟子》曰：天下大悦而将归已，视之如草芥。雄节迈伦，高气盖世，《汉书》项羽歌曰：力拔山兮气盖世。可谓拔乎其萃，游方之外者已。《孟子》曰：圣人之於人，亦类也。出於其类，拔於其萃，自生民以来，未有盛於孔子也。《庄子》曰：子桑户、孟子反、子琴张三人相与友。子桑户死，未葬，孔子闻之，使子贡往侍事焉。或编曲，或鼓琴相和而歌。子贡趋而进曰：敢问临尸而歌，礼乎？二人相视而笑，曰：是恶乎知礼意！子贡反，以告孔子。孔子曰：彼游方之外者也。而丘也游方之内者也。司马彪曰：方，常也。言彼游心於常教之外也。

　　谈者又以先生嘘吸冲和，吐故纳新，蝉蜕龙变，弃俗登仙。《庄子》曰：吹呴呼吸，吐故纳新，此导引之士，养形之人也。《淮南子》曰：至人蝉蜕蛇游，忽然入冥。《史记》赵高曰：圣人龙变而从之。《列仙传》曰：东方朔，武帝时为郎，宣帝时弃去，后见会稽。神交造化，灵为星辰。《淮南子》曰：大丈夫恬然无为，与造化逍遥。高诱曰：造化，天地也。应劭《风俗通》曰：东方朔是太白星精，黄帝时为风后，尧时为务成子，周时为老聃，在越为范蠡，齐为鸱夷子。言其变化无常也。此又奇怪惚恍，不可备论者也。

　　大人来守此国。此国，谓乐陵也。其父为乐陵郡守，史传不载，难得而知也。仆自京都，言归定省。京都，洛阳也。《毛诗》曰：言告言归。《礼记》曰：凡为人子之礼，昏定而晨省。睹先生之县邑，想先生之高风，徘徊路寝，见先生之遗像，《楚辞》曰：冯翼遗像，何以讥之。逍遥城郭，观先生之祠宇。慨然有怀，乃作颂焉。其辞曰：

　　矫矫先生，肥遯居贞。矫矫，轻举之貌也。《毛诗》曰：矫矫武臣。《周易》曰：肥遯，无不利。又曰：居贞之吉，顺以从上也。退不终否，进亦避荣。《周易》曰：物不可以终否，故受之以同人。临世濯足，希古振缨。《楚辞》渔父歌曰：沧浪之水清，可以濯我缨。沧浪之水浊，可以浊我足。涅而无滓，既浊能清。《论语》子曰：涅而不缁。《老子》曰：孰能浊以静之徐清。《淮南子》曰：浊而徐清，冲而徐盈。无滓伊何，高明克柔。《尚书》曰：沈潜刚克，高明柔克。能清伊何，视汙若浮。班固《东方朔述》曰：怀肉汙殿，弛张浮沈。乐在必行，处沦罔忧。《周易》曰：乐则行之，忧则违之。跨世凌时，远蹈独游。瞻望往代，爰想遐踪。邈邈先生，其道犹龙。《庄子》曰：孔子见老聃，而弟子问曰：夫子见老聃，亦何规哉？孔子曰：吾乃於是乎见龙合而成体，散而成章，乘乎灵气，而养乎阴阳。余口张而不能胁，予有何规於老聃哉！染迹朝隐，和而不同。《史记》东方朔曰：如朔所谓避俗於朝廷间也。《论语》子曰：君子和而不同。栖迟下位，聊以从容。《毛诗》曰：或栖迟偃仰。《孟子》曰：居下位而不获於上，不可得而治也。《尚书》曰：宽而有制，从容以和。

　　我来自东，言適兹邑。兹邑，谓乐陵也。《毛诗》曰：我来自东，零雨其濛。《尔雅》曰：適，往也。敬问墟坟，企伫原隰。王仲宣《赠蔡子笃诗》曰：允企伊伫。墟墓徒存，精灵永戢。民思其轨，祠宇斯立，徘徊寺寝，遗像在图，周旋祠宇，庭序荒芜。《尔雅》曰：东西墙谓之序。榱栋倾落，草莱弗除。《吕氏春秋》曰：农夫弗除。肃肃先生，岂焉是居，是居弗形，悠悠我情。悠悠，已见上文。昔在有德，罔不遗灵，天秩有礼，神监孔明。《尚书》咎繇曰：天秩有礼，自我五礼五庸哉！《毛诗》曰：祀事孔明。仿佛风尘，用垂颂声。

　　【三国名臣序赞一首】

　　※袁彦伯檀道鸾《晋阳春秋》曰：袁宏，字彦伯，陈郡人。为大司马府记室参军，稍迁至吏部郎，出为东阳郡守，卒。

　　夫百姓不能自治，故立君以治之。《汉书》成帝诏曰：天生众民，不能相治；为之立君，以统理之。明君不能独治，则为臣以佐之。《墨子》曰：古者同天之义，是故选择贤者，立为天子。天子以其知力为未足独治天下，是以选择其次，立为三公。然则三五迭隆，历世承基。《史记》楚子西曰：孔丘述三五之法，明周召之业。《西京赋》曰：若历世而长存。又曰：继体承基。揖让之与干戈，文德之与武功，《孔丛子》曾子谓子思曰：舜禹揖让，汤武用师，非相诡，乃时也。《尚书》，武王曰：称尔戈，比尔干。宋均乐动声仪注曰：武象，象伐时用干戈也。莫不宗匠陶钧，而群才缉熙。《邓析子》曰：圣人逍遥一世间，宰匠万物之形。《汉书》邹阳上书曰：圣王制世御俗，独化於陶钧之上。《音义》曰：陶家名模下圆转为钧。《毛诗》曰：维清缉熙。元首经略，而股肱肆力。《尚书》，咎繇歌曰：元首明哉，股肱良哉！遭离不同，迹有优劣，王命论曰：遭遇异时，禅伐不同。《孝经钩命决》曰：俱在隆平，优劣殊迹。至於体分冥固，道契不坠，言至於君臣之体分，既固於冥兆。上下之契，亦存而不坠。风美所扇，训革千载，其揆一也。《苍颉篇》曰：革，戒也。《孟子》曰：先圣后圣，其揆一也。故二八升而唐朝盛，伊、吕用而汤武宁。舜举八元八恺，用之於尧时也。成汤得伊尹，武王得吕望，而社稷安也。三贤进而小白兴，五臣显而重耳霸。三贤，管仲、鲍叔牙、隰朋也。五臣，狐偃、赵襄、颠颉、魏武子、司空季子。中古凌犀，斯道替矣。居上者不以至公理物，为下者必以私路期荣，御圆者不以信诚率众，执方者必以权谋自显。《吕氏春秋》曰：天道圆，地道方，圣人之所以立上下。主执圆，臣处方。方圆不易，国乃昌。高诱曰：上，君也。下，臣也。於是君臣离而名教薄，世多乱而时不治。故蘧、甯以之卷舒，柳下以之三黜，《论语》子曰：君子哉蘧伯玉。邦有道则仕，邦无道则可卷而怀之。又曰：甯武子，邦有道则智，邦无道则愚。又曰：柳下惠为士师，三黜之。接舆以之行歌，鲁连以之赴海。《论语》：楚狂接舆，歌而过孔子。《史记》曰：鲁连子下聊城，田单归而欲爵之，鲁连逃隐於海上。襄世之中，保持名节，君臣相体，若合符契。则燕昭、乐毅，古之流也。《魏志》董昭谓太祖曰：明公乐保名节。《论语·比考谶》曰：君子上达，与天合符。《剧秦美新》曰：地合灵契，《史记》曰：乐毅贤，好兵。为魏昭王使於燕，燕昭王以客礼待之，乐毅遂委质为臣，燕王以为亚卿。夫未遇伯乐，则千载无一骥。《战国策》楚客谓春申君曰：昔者骐骥驾盐车，上吴坂，迁延负轭而不能进，见伯乐仰而鸣之，知伯乐知己也。时值龙颜，则当年控三杰。《汉书》曰：高祖隆准而龙颜。应劭曰：颜，额颡也。《汉书》上曰：夫运策於帷幄之中，决胜於千里之外，吾不如子房。镇国家，抚百姓，给馈饷，不绝粮道，吾不如萧何。连百万之军，战必胜，攻必取，吾不如韩信。三者皆人杰也。汉之得材，於斯为贵。高祖虽不以道胜御物，群下得尽其忠，萧曹虽不以三代事主，百姓不失其业，静乱庇人，抑亦其次。《左氏传》宰孔谓晋侯曰：君务静乱，无勤於行。又，刘子谓赵孟曰：盍远续禹功，而大庇民。《论语》，子曰：抑亦可以为次也。

　　夫时方颠沛，则显不如隐，万物思治，则默不如语。《毛诗序》曰：下泉，思治也。《周易》曰：君子或默或语。是以古之君子，不患弘道难，遭时难，遭时匪难，遇君难。《论语》子曰：人能弘道，非道弘人。庄子谓魏王曰：士有道德而衣弊履穿，此所谓非遭时者也。《文子》《老子》曰：欲治之主不世出，可与之臣不万一。以不世出求不万一，此至化所以千载不一也。故有道无时，孟子所以咨嗟，有时无君，贾生所以垂泣。孟子曰：齐人有言，虽有智慧，不如乘势，虽有鎡基，不如待时。《汉书》贾谊上疏曰：臣窃惟事势，可为流涕者二。夫万岁一期，有生之通涂。《桓子新论》曰：夫圣人乃千载一出。然此文云万岁一期，盖甚言之，以避下文也。《庄子》曰：万世之后，而遇大圣。知其解者，是旦暮遇之也。千载一遇，贤智之嘉会。《东观汉记》太史官曰：耿况彭宠，俱遭际会，顺时承风，列为蕃辅。忠孝之策，千载一遇也。《博弈论》曰：诚千载之嘉会，百世之良遇也。《周易》曰：亨者，嘉之会也。遇之不能无欣，丧之何能无慨？古人之言，信有情哉！余以暇日，常览《国志》。考其君臣，比其行事，虽道谢先代，亦异世一时也。

　　文若怀独见之明，而有救世之心。《文子》曰：必有独见之明，然后能擅道而行。《左氏传》子产曰：吾以救世。论时则民方涂炭，计能则莫出魏武。《尚书》曰：有夏昏德，民坠涂炭。故委面霸朝，豫议世事。举才不以标鉴，故久之而后显；筹画不以要功，故事至而后定。虽亡身明顺，识亦高矣！

　　董卓之乱，神器迁逼。《老子》曰：天下神器，不可为也，为者败之。公达慨然，志在致命。《论语》子张曰：士见危致命。由斯而谈，故以大存名节。至如身为汉隶，而迹入魏幕。源流趣舍，其亦文若之谓。所以存亡殊致，始终不同，将以文若即明，名教有寄乎？言文若殒身，既明仁义之道，且寄迹於名教之地也。夫仁义不可不明，则时宗举其致；《庄子》曰：仁义已明，而分守次之。生理不可不全，故达识摄其契。《鹪鹩赋》曰：生生之理足矣。相与弘道，岂不远哉！弘道，已见上文。

　　崔生高朗，折而不挠。《管子》曰：夫玉温润以泽，仁也。折而不桡，勇也。所以策名魏武，执笏霸朝者，盖以汉主当阳，魏后北面者哉。锺会《与吴主书》曰：执笏之心，载在名策。《左传》甯武子曰：诸侯朝正於王，王宴乐之。於是乎赋湛露，则天子当阳，诸侯用命也。《礼记》曰：君之南乡，答阳之义也。臣之北面，答君也。若乃一旦进玺，君臣易位。《汉书》曰：群臣谨奉天子玺符，代王遂即天子位。则崔子所不与，魏武所不容。夫江湖所以济舟，亦所以覆舟。《孙卿子》孔子曰：君者舟也，人者，水也。水则载舟，亦能覆舟。仁义所以全身，亦所以亡身。然而先贤玉摧於前，来哲攘袂於后，仁义，已见上文。《汉书》公孙获曰：攘袂而正议者，独大王耳。岂非天怀发中，而名教束物者乎？

　　孔明盘桓，俟时而动，遐想管、乐，远明风流。《蜀志》曰：诸葛亮每自比於管仲、乐毅，时人莫之许也。唯博陵崔叔平、颍川徐元直与亮友善，谓为信然。《周易》曰：君子藏器於身，待时而动。《琴赋》曰：体制风流，莫不相袭。治国以体，民无怨声。《论语》曰：为国以礼。《孝经援神契》曰：得万国之懽心，人说喜无怨声。刑罚不滥，没有馀泣。《蜀志》曰：廖立为长水校尉，诽谤先帝，於是废立为庶人，徙汶山郡。闻诸葛亮卒，垂泣曰：吾终为左衽矣。《左传》声子曰：善为国者，赏不潜，而刑不滥。虽古之遗爱，何以加兹！《左氏传》曰：子产卒，仲尼闻之，出涕曰：古之遗爱也。及其临终顾讬，受遗作相，刘后授之无疑心，武侯处之无惧色，继体纳之无贰情，百姓信之无异辞。君臣之际，良可咏矣！《蜀志》曰：先主於永安病笃，召亮成都，属以后事。谓亮曰：若嗣子可辅，辅之，如其不才，君可自取。亮涕泣曰：臣敢竭股肱之力，继之以死。又敕后主，汝与丞相从事，事之如父。《尚书》曰：成王将崩，作顾命。班固《汉书》述曰：博陆堂堂，受遗武皇。春秋元命苞曰：继体守文之君，不害圣人之王。公瑾卓尔，逸志不群。总角料主，则素契於伯符；《吴志》曰：孙策，字伯符。《江表传》策令曰：周公瑾与狐有总角之好，骨肉之分。《毛诗》曰：总角丱兮。晚节曜奇，则叁分於赤壁。《吴志》曰：曹公入荆州，权遂遣周瑜与备并力逆曹公，遇於赤壁，初一交战，公军披退。惜其龄促，志未可量。《吴志》曰：瑜还江陵，於道疾卒，时年三十六。

　　子布佐策，致延誉之美；《国语》曰：使张老延君誉于四方。辍哭止哀，有翼戴之功。《吴志》曰：策薨，以事授权，权哭未及息，张昭谓权曰：孝廉，此宁哭时耶？乃扶权上马，使出巡军士。《左氏传》叔向谓宣子曰：文之伯也。翼戴天子。神情所涉，岂徒蹇愕而已哉！《周易》曰：王臣蹇蹇，匪躬之故。《史记》赵良谓商君曰：千人诺诺，不如一士之愕愕。《东观汉记》戴冯谢上曰：臣无蹇愕之节，而有狂瞽之言。《字书》曰：愕，直言也。然而杜门不用，登坛受讥。《吴志》曰：权以公孙渊称蕃，遣张弥至辽东，拜渊为燕王。昭谏，权不听。昭忿言不用，称疾不朝。权恨之，土塞其门，昭又於内以土封之。《江表传》曰：权既即尊位，请会百官，归功周瑜。昭举笏欲襃赞功德，未及言，权曰：如张公计，今已乞食矣。昭大惭，伏地流汗，然而登坛即位之时也。夫一人之身，所照未异，而用舍之间，俄有不同。《论语》子曰：用之则行，舍之则藏。况沈迹沟壑，遇与不遇者乎！《汉书》高祖功臣颂曰：沈迹中卿。《孟子》曰：志士不忘在沟壑。《汉书》曰：杨雄以为遇不遇命也。

　　夫诗颂之作，有自来矣。《家语》孔子曰：诸侯之有冠礼，有自来矣。或以吟咏情性，或以述德显功。子夏《毛诗序》曰：国史明乎得失之迹，吟咏情性，以风其上。颂者，美盛德之形容，以其成功，告於神明者也。虽大旨同归，所讬或乖，若夫出处有道，名体不滞，风轨德音，为世作范，不可废也。故复撰序所怀，以为之赞云。

　　《魏志》九人，《蜀志》四人，《吴志》七人：荀彧，字文若；诸葛亮，字孔明；周瑜，字公瑾；荀攸，字公达；庞统，字士元；张昭，字子布；袁焕，字曜卿；蒋琬，字公琰；鲁肃，字子敬；崔琰，字季珪；黄权，字公衡；诸葛瑾，字子瑜；徐邈，字景山；陆逊，字伯言；陈群，字长文；顾雍，字元叹；夏侯玄，字泰初；虞翻，字仲翔；王经，字承宗；陈泰，字玄伯。

　　火德既微，运缠大过。火德，谓汉也。班固《汉书·高纪赞》曰：旗帜尚赤，协于火德。《周易》曰：大过，大者过也。洪飙扇海，二溟扬波。扬波，喻乱也。虬虎虽惊，风云未和。《周易》曰：云从龙，风从虎。潜鱼择渊，高鸟侯柯。《周书》曰：美为士者，飞鸟归之蔽於天，鱼鳖归之沸於渊。《左氏传》曰：仲尼曰：鸟则择木，木岂能择鸟。赫赫三雄，并回乾轴。潘岳《为贾谧赠陆机诗》曰：三雄鼎足。竞收杞梓，争采松竹。《国语》声子谓子木曰：若杞梓皮革，楚实遗之。《韦昭》曰：杞，良才也。《孙子》曰：真人在冬则松竹也。凤不及栖，龙不暇伏。谷无幽兰，岭无亭菊。香草善鸟，皆喻贤也。

　　英英文若，灵鉴洞照。应变知微，探赜赏要。《周易》曰：君子知微知章。又曰：探赜索隐，钩深致远。日月在躬，隐之弥曜。《庄子》曰：孔子围於陈蔡之间，太公往吊之曰：子甚者脩身以明汙，昭昭乎？如揭日月而行，故不免也。文明映心，钻之愈妙。《孙卿子》曰：君子通则文而明，穷则约而详。《论语》颜渊曰：钻之弥坚。沧海横流，玉石同碎。《孟子》曰：当尧之时，洪水横流。《尚书》曰：火炎昆岗，玉石俱焚。达人兼善，废己存爱。《孟子》曰：古人穷则独善其身，达则兼善天下。谋解时纷，功济宇内。《老子》曰：解其纷。始救生人，终明风。《魏志》曰：太祖进彧为汉侍中，守尚书令。董昭等谓太祖宜进爵国公，九锡备物，以彰殊勋，密以咨彧。彧以为，太祖本兴义兵，以匡朝宁国，君子爱人以德，不宜如此。太祖军至濡须，彧病，留寿春。《魏氏春秋》曰：太祖馈彧食，发之，乃空器也。於是饮药而卒。

　　公达潜朗，思同蓍蔡。《法言》曰：樗里之智也，使知国若葬，吾以疾为蓍蔡也。运用无方，动摄群会，爰初发迹，遘此颠沛，神情玄定，处之弥泰。《魏志》曰：荀攸与议郎何禺等谋杀卓，垂就而觉，收禺攸系狱。禺忧惧自杀，攸言语饮食自若，会卓死，得免。班固《汉书》述曰：子明光光，发迹西疆。蔡邕《机复碑》曰：景命不延，遘此颠沛。愔愔幕里，算无不经。《魏志》，荀攸自从太祖征伐，常谋谟帏幄，时人及子弟，莫知其所言。《左氏传》右尹革曰：祈昭之愔愔。亹亹通韵，迹不暂停。虽怀尺璧，顾哂连城。《史记》：赵惠文王得和氏璧，秦昭王闻之，使人遗赵王书，原以十五城易璧。知能拯物，愚足全生。魏志曰：魏国初建，攸为尚书令，从征孙权。薨。太祖每称公达外愚内智，外怯内勇。外弱内强。不伐善，无施劳，知可及，愚不可及。《新序》《温斯子》曰：古者有愚以全身。《庄子》曰：可以全生。

　　郎中温雅，器识纯素。《魏志》曰：魏国初建，涣为郎中令。《庄子》曰：圣人贵纯素之道，唯神是守。素也者，谓其无所杂也。纯也者，谓其不亏其神也。能体纯素，谓之真人。贞而不谅，通而能固。《论语》子曰：君子贞而不谅。恂恂德心，汪汪轨度。《论语》曰：孔子於卿党，恂恂如也。《毛诗》曰：济济多士，克广德心。范晔《后汉书》郭林宗曰：黄叔度，汪汪若万顷之陂。志成弱冠，道敷岁暮。《礼记》曰：人生二十日弱冠。《韩诗》曰：蟋蟀在堂，岁聿其暮。薛君曰：言君之年岁已晚也。仁者必勇，德亦有言。《论语》子曰：有德者必有言，仁者必有勇。虽遇履虎，神气恬然。《魏志》曰：吕布击袁术於阜陵，涣往从之，遂复为布所拘留，布初与刘备和亲。后离隙，布欲使涣作书骂辱备，涣不可，再三强之，不许。布大怒，以兵肋涣曰：为之则生，不为则死。涣颜色不变，笑而应之曰：涣闻唯德可以辱人，不闻以骂。使彼固君子耶，且不耻将军之言；彼诚小人耶，将复将军之意，则辱在此不在於彼。且涣佗日之事刘将军，犹今日之事将军也。如一旦去此，复骂将军可乎？布惭而止。《周易》曰：履虎尾，不咥人亨。《列子》曰：至人者，神气不变。行不脩饰，名迹无愆。班固《汉书》赞曰：隽不疑遂立名迹，终始可述。操不激切，素风愈鲜。

　　邈哉崔生，体正心直。天骨疏朗，墙宇高嶷。蔡邕《度侯碑》曰：朗鉴出於自然，英风发於天骨。《论语》子贡曰：夫子之墙数仞。忠存轨迹，义形风色。义形於色，已见上文。思树芳兰，剪除荆棘。芳兰以喻君子，荆棘以喻小人。人恶其上，时不容哲。《左氏传》曰：伯宗之妻曰：盗憎主人，民恶其上。琅琅先生，雅杖名节。虽遇尘雾，犹振霜雪。孔融《荐祢衡表》曰：忠果正直，志怀霜雪。运极道消，碎此明月。《魏志》曰：炎为中尉，太祖为魏王。杨训发表褒述盛德。琰取训表草视之，与训书。有白炎此书傲世怨谤者，太祖怒，於是罚琰为徒隶。使人视之，辞色无挠，太祖遂赐炎死。《周易》曰：小人道长，君子道消。

　　景山恢诞，韵与道合。《桓子新论》曰：老子其心玄远，而与道合。形器不存，方寸海纳。《周易》曰：形乃谓之器。王辅嗣曰：成形曰器。《列子》文挚谓叔龙曰：吾见子之心矣。方寸之地虚矣。和而不同，通而不杂。和而不同，已见上文。《庄子》曰：纯粹而不杂。遇醉忘辞，在醒贻答。《魏志》曰：太祖时科禁断酒，而徐邈私饮，至於沈醉，校事赵达问以曹事，邈曰：中圣人。达白太祖，甚怒。度辽将军鲜于辅进曰：平日醉客，谓酒清者为圣人，浊者为贤人。邈性循慎，偶醉言耳。竟坐免刑。文帝践祚，历颍川典农中郎将，车驾幸许昌，问邈曰：颇复中圣人不？邈对曰：昔子反毙於穀阳，御叔罚於饮酒。臣嗜同二子，不能自惩，时复中之。然宿瘤以丑见传，臣以醉见识。帝大笑，顾左右曰：名不虚立。后为光禄大夫薨。

　　长文通雅，义格终始。思戴元首，拟伊同耻。《尚书》曰：昔先正保衡，作我先王，乃曰：予弗克俾厥后惟尧舜，其心愧耻，若挞于市。民未知德，惧若在己。嘉谋肆庭，谠言盈耳。《魏书》曰：群前后数陈得失，群为司空录尚书事，薨。《尚书》曰：尔有嘉谋。《汉书》成帝曰：久不见班生，今日复闻谠言。《论语》子曰：洋洋乎，盈耳哉！玉生虽丽，光不逾把。德积虽微，道映天下。言德喻王。

　　渊哉泰初，宇量高雅。器范自然，标准无假。全身由直，迹洿必伪。处死匪难，理存则易。《魏志》曰：曹爽见诛，徵夏侯玄为大鸿胪。数年，徙太常。中书令李丰谋欲以玄辅政，诛大将军，以玄代之。大将军征闻，事下廷尉，玄临斩东市，颜色不变，举动自若，班固《汉书》杨雄述曰：渊哉若人，实好斯文。《史记》，太史公曰：非死者难，处死者难。万物波荡，孰任其累。六合徒广，容身靡寄。范晔《后汉书》李熊说公孙述曰：方今四海波荡，匹夫横议。荀悦《汉纪论》曰：以六合之大，一身之微，而匹夫无所容，岂不哀哉！君亲自然，匪由名教。敬授既同，情礼兼到。《孝经》曰：资於事父以事母，而爱同；资於事父以事君，而敬同。烈烈王生，知死不挠，求仁不远，期在忠孝。《汉魏春秋》曰：魏帝见威权日去，不胜其忿。乃召侍中王沈、尚书王经、散骑常侍王素谓曰：司马昭之心，路人所知也。吾不能坐受废辱，今日当与卿自出讨之。《世语》曰：王沈、王丛驰告文王。尚书王经以正直不出，遂被文王杀之。《魏志》曰：清河王经，甘露中为尚书，坐高贵卿公事诛。裴松之曰：经字彦纬，今云承宗，盖有二字也。班固《汉书》述曰：乐昌笃实，不桡不诎。《论语》子曰：仁远乎哉？我欲仁，斯仁至矣。玄伯刚简，大存名体，志在高构，增堂及陛。《汉书》贾谊上书曰：人主之尊，譬如堂，群臣如陛。故陛九级上，廉远地，则堂高，陛亡级，廉近地则堂卑。高者难攀，卑者易凌，理势然也。端委虎门，正言弥启，临危致命，尽其心礼。干宝《晋纪》曰：高贵卿公之弑，司马文王会朝臣谋其故，太常陈泰垂涕入。文王待之曲室，谓曰：玄伯，卿何以处我？对曰：诛贾充以谢天下。文王曰：为吾更思其次。泰言唯有进於此，不知其次。文王乃久不言。为侍中，转左仆射，薨。《左氏传》曰：晏平仲，端委立於虎门之外。见危致命，已见上文。

　　堂堂孔明，基宇宏邈。堂堂，已见上文。器同生民，独禀先觉。《孟子》曰：伊尹曰：天之生斯人，使先觉觉后觉也。予，天民之先觉者也。标榜风流，远明管乐。《孙绰子》曰：圣贤极其标榜，有大力矣。管乐，已见序也。初九龙盘，雅志弥确。《周易》曰：初九，潜龙勿用，何谓也？子曰：龙，德而隐者也；确乎其不可拔，潜龙也。《方言》曰：未升天之龙，谓之蟠龙。百六道丧，干戈迭用。《汉书》，阳九厄曰：初入，百六阳九。《音义》曰：《易传》所谓阳九之厄，百六之会者也。苟非命世，孰扫雰雺？《孟子》曰：五百年必有王者兴，其间必有名世者。《广雅》曰：命，名也。《尔雅》曰：天气下，地气不应，曰雺。孔安国《尚书传》曰：雺，阴气也，武功切，今协韵音梦。宗子思宁，薄言解控。《蜀志》曰：刘备，汉景帝子中山靖王后也，故曰宗子也。解控，谓彼有急而控告於已，已能解之也。《左氏传》王子伯骈曰：无所控告。杜预曰：控，引也。释褐中林，郁为时栋。亮为丞相，故曰时栋。袁崧《后汉书》郭林宗《与陈留盛仲明书》曰：足下诸人，为时栋梁。

　　士元弘长，雅性内融。谢承《后汉书》曰：严遵雅性高厉。崇善爱物，观始知终。《孟子》曰：亲亲而仁民，仁民而爱物。《六韬》曰：圣人见其所始，则知其所终。《周易》曰：终以知始，始以知终。丧乱备矣，胜途未隆。先生标之，振起清风。胡广书曰：建洪德，流清风。绸缪哲后，无妄惟时。毛诗曰：绸缪束薪。毛苌曰：绸缪。犹缠绵也。《周易》曰：无妄之行，穷之灾也。夙夜匪懈，义在缉熙。《毛诗》曰：夙夜匪懈，以事一人。缉熙。已见上文。三略既陈，霸业已基。《蜀志》曰：刘璋既还成都，先主当为璋北征汉中，统说曰：阴选精兵，昼夜兼道，径袭成都。璋既不武，素无备豫，大军卒至，一举便定，此上计也。杨怀、高沛，璋之名将，各仗强兵，据守关头，闻数有笺谏璋，使发遣将军还荆州。将军未去，遣与相闻，说荆州有急，欲还救之，并使装束，外作归形。此二子既服将军英名，又喜将军之去，必乘轻骑来见将军，因此执之，进取其兵，乃向成都，此中计也。退还白帝，连引荆州，徐还图之，此下计也。若沈吟不去，将致大困，不可久矣。先主然其中计，即斩怀、沛，还向成都，所过辄克，为军中郎将，卒。

　　公琰殖根，不忘中正。岂曰摸拟，实在雅性。亦既羁勒，负荷时命。推贤恭已，久而可敬。《蜀志》曰：琬为大将军录尚书事，卒。司马迁书曰：推贤进士为务。《论语》子曰：君子，其行已也恭。又曰：晏平仲善与人交，久而敬之。

　　公衡仲达，秉心渊塞。毛诗曰：秉心塞渊。媚兹一人，临难不惑。《毛诗》曰：媚兹一人，应侯顺德。畴昔不造，假翮邻国。《蜀志》，先主将东伐吴，权谏曰：吴人悍战，又水战顺流，进易退难，臣请为先驱以当寇，陛下宜为后镇。先主不从，以权为镇北将军，督江北军。先主自在江南，吴将陆议乘虚断围，南军败绩，先主引退而道隔，权不得还，故率将所领降于魏。拜镇南将军。进能徽音，退不失德。《蜀志》曰：魏文帝谓权曰：君舍逆效顺，欲追踪陈、韩耶？权对曰：臣过受刘氏殊遇，降吴不可，还蜀无路，是以归命。且败军之将，获免为幸，何古人之可慕，先主薨问至魏，群臣咸贺，权独否。后为车骑将军，卒。六合纷纭，民心将变。鸟择高梧，臣须顾盼。鸟择木，已见上文。

　　公瑾英达，朗心独见。披草求君，定交一面。崔寔《本论》曰：且观世人之相论也，徒以一面之交，定臧否之决。桓桓魏武，外讬霸迹。志掩衡霍，恃战忘敌。衡霍，二山，在吴之境。卓卓若人，曜奇赤壁。三光参分，宇宙暂隔。《淮南子》曰：夫道，纮宇宙而章三光。高诱曰：三光，日、月、星也。

　　子布擅名，遭世方扰。抚翼桑梓，息肩江表。《吴志》曰：张昭，彭城人也。汉末大乱，徐方士民，多避难杨土，昭南渡江，孙策创业，命昭为良史，抚军中郎将。升堂拜母，如比肩之旧，文武之事，一以委昭。班固《汉书》述曰：携手遯秦，抚翼俱起。《毛诗》曰：惟桑与梓，必恭敬止。《左氏传》郑成公子驷曰：请息肩于晋。王略威夷，吴魏同宝。应玚《释宾》曰：九有威夷，始失其政。遂献宏谟，匡此霸道。《史记》商鞅曰：吾说孝公以霸道，其意欲之。桓王之薨，大业未纯。把臂讬孤，惟贤与亲。《吴志》曰：孙策临亡，弟权讬昭，昭率群寮立而辅之。《东观汉记》张堪把朱晖臂曰：欲以妻子讬朱生。辍哭止哀，临难忘身。成此南面，寔由老臣。《吴志》张昭谓权曰：昔太后桓王，不以老臣属陛下，而以陛下属老臣。才为世出，世亦须才。《苏武答李陵书》曰：每念足下，才为世出，器为时出。得而能任，贵在无猜。

　　昂昂子敬，拔迹草莱。荷檐吐奇，乃构云台。《吴志》曰：初肃见权，说权曰：为将军计，惟有鼎足江东，以观天下之衅，然后建号帝王，以图天下。陆机《谢平原表》曰：振影拔迹。《庄子》曰：农夫无草莱之事。《淮南子》曰：云台之高。高诱曰：高际於云，故曰云台。

　　子瑜都长，体性纯懿。谏而不犯，正而不毅。都长，谓体貌都闲而雅性长厚也。谢承《后汉书》曰：朱皓德行纯懿。《礼记》曰：事亲有隐而无犯。郑玄曰：无犯颜色谏也。《论语》曰：事父母几谏。将命公庭，退忘私位。《吴志》曰：建安二十年，权遣使蜀，通好刘备，与弟亮但公会相见，无私面。《论语》曰：将命者出。《毛诗》曰：公庭万舞。岂无鹡鸰，固慎名器。毛诗曰：鹡鸰在原，兄弟急难。《左氏传》仲尼曰：惟器与名，不可以假人。

　　伯言蹇蹇，以道佐世。蹇蹇，已见上文。出能勤功，入能献替。《国语》史黯谓赵简子曰：夫事君者，谏过而赏善，荐可而替不，献能而进贤。谋宁社稷，解纷挫锐。《老子》曰：挫其锐，解其纷。正以招疑，忠而获戾。《吴志》曰：逊为丞相，太子有不安之议。逊上疏陈太子正统，宜有盘石之固，鲁王藩臣，当使宠秩有差，彼此得所，上下获安，谨叩头流血以闻。书三四上，太传吴粲坐数与逊交书，下狱死。权累遣中使责让逊，逊，愤恚致卒。

　　元叹穆远，神和形检。如彼白珪，质无尘玷。《毛诗》曰：白圭之玷，尚可磨也。斯言之玷，不可为也。《东观汉记》杜诗《荐伏湛》曰：自行束脩，讫无毁玷。立上以恒，匡上以渐。《吴志》曰：雍访及政职所宜，辄密以闻。若见纳用，则归之上，不用，终不宣渫。《周易》曰：君子以言有物，而行有恒。清不增洁，浊不加染。言得清浊之宜也。清浊，已见上文。

　　仲翔高亮，性不和物。《吴志》曰：翻性不协俗，多见毁谤。好是不群，折而不屈。屡摧逆麟，直道受黜。《吴志》曰：翻数犯颜谏诤，权不能悦。权与张昭论及神仙，翻指昭曰：彼皆死人而语神仙，俗岂有仙人也！权积怒非一，遂徙翻交州。班固《汉书》赞曰：大雅卓尔不群。《韩子》曰：龙之为虫也，扰柔，可狎而骑。然其喉下有逆鳞径寸之处，若婴之，则杀人。人主有逆鳞，说者婴之，则不几矣。《论语》，柳下惠曰：直道而事人，焉往而不三黜。叹过孙阳，放同贾屈。《楚辞》曰：骥踌躇於弊輂兮，遇孙阳而得代。王逸曰：孙阳，伯乐姓名也。《孔丛子》子高对魏王曰：驽骥同辕，伯乐为之咨嗟，玉石相糅，和氏为之叹息。《汉书》曰：天子以贾谊任公卿之位，绛灌之属害之，乃毁谊，天子亦疏之，以谊为长沙王太傅。谊既適去，意不自得，及度湘水，为赋以吊屈原。屈原，楚贤臣也，被谗放逐，作《离骚》。谊追伤之，因以自谕。

　　诜诜众贤，千载一遇。毛苌《诗传》曰：诜诜，众多也。千载一遇。已见上文。整辔高衢，骧首天路。《鹦鹉赋》曰：蓐收整辔。《登楼赋》曰：假高衢而骋力。邹阳上书曰：蛟龙骧首奋翼。枚乘《乐府诗》曰：天路隔无期。仰挹玄流，俯弘时务。毛苌《诗传》曰：挹，也。名节殊涂，雅致同趣。《周易》曰：殊涂同归。嵇康《赠秀才诗》曰：仰募同趣。日月丽天，瞻之不坠。《周易》曰：日月丽乎天！《礼记》曰：夫日、月、星辰，所以瞻仰也，非此族也，不在祀典。《吕氏春秋》曰：德行昭美，比於日月，不可息也。仁义在躬，用之不匮。《论语比考谶》曰：仁义在身，行之可强。《毛诗》曰：孝子不匮。毛苌曰：匮，竭也。尚想重晖，载挹载味。羊秀《卫公诔》曰：仰晞遐风，重晖冠世。后生击节，懦夫增气。《魏略》王朗答太祖曰：承旨之日，抚掌击节。《孟子》曰：闻伯夷之风者，贪夫廉，懦夫有立志。  
　 
卷四十八　符命

　　【封禅文一首】

　　※司马长卿《史记》曰：长卿病甚，武帝使所忠往求其书。及至，长卿已卒。其妻曰：长卿未死时，为一卷书，曰：有使来求书，奏之。其遗札书，言封禅事，所忠奏言。

　　伊上古之初肇，自昊穹兮生民。张揖曰：昊穹，春夏天名。郭璞《尔雅注》曰：伊，发语辞也。历选列辟，以迄於秦。文颖曰：选，数也。辟，君也。率迩者踵武，逖听者风声。《汉书·音义》曰：率，循也。迩，近也。踵，蹈也。武，迹也。逖，远也。近者蹈其迹，远者听其风声。纷纶威蕤，湮灭而不称者，不可胜数。张揖曰：纷纶，乱貌。善曰：湮，没也。胜，尽也。继韶、夏，崇号谥，略可道者七十有二君。文颖曰：韶，明也。夏，大也。德明大相继，封禅於泰山者，七十有二人也。《管子》曰：封太山禅梁父者，七十有二家。罔若淑而不昌，畴逆失而能存。应劭曰：罔，无也。若，顺也。淑，善也。畴，谁也。服虔曰：无有始善而后不昌者，又无逆失而能存之者。罔与冈同。

　　轩辕之前，遐哉邈乎，其详不可得闻已。五三《六经》载籍之传，维风可观也。《汉书·音义》曰：五，五帝也。三，三王也。经籍所载，善恶可知也。《书》曰：元首明哉！股肱良哉！《尚书》益稷之文也。因斯以谈，君莫盛於唐尧，臣莫贤於后稷。后稷创业於唐尧，《汉书·音义》曰：唐尧之世，播殖百穀。公刘发迹於西戎。《汉书·音义》曰：公刘，后稷曾孙。文王改制，爰周郅隆，大行越成，文颖曰：郅，至也。行，道也。文王始开王业，改正朔，易服色，太平之道，於是成也。如淳曰：越，於也。而后陵迟衰微，千载亡声，郑氏曰：无声，无有恶声也。岂不善始善终哉！《汉书·音义》曰：美周家终始相副若一也。《庄子》曰：善始善终，人犹效之。然无异端，慎所由於前，谨遗教於后耳。言周之先王，创制垂业，既慎其规模，又谨其遗教也。故轨迹夷易，易遵也；夷易，皆平也。言周之轨迹平易，易可遵奉也。湛恩庞鸿，易丰也；湛，深也。庞鸿，皆大也。言湛恩广大，易可丰厚也。湛音沈。宪度著明，易则也；垂统理顺，易继也。张揖曰：垂，悬也。统，绪也。理，通也。文王重易六爻，穷理尽性，悬於后世。其道和顺，易续而明，孔子得错其象，而彖其辞。是以业隆於襁褓，而崇冠於二后。孟康曰：襁褓，谓成王也。二后，谓文武也。周公辅成王以致太平，功德冠於文、武者，遵法易故。揆厥所元，终都攸卒。张揖曰：都，於也。卒，终也。《尔雅》曰：元，始也。未有殊尤绝迹，可考於今者也。然犹蹑梁父，登泰山，建显号，施尊名。显号尊名，谓封禅也。大汉之德，逢涌原泉，沕潏曼羡；张揖曰：逢，遇也。喻其德盛，若遇原泉之涌出也。服虔曰：潏，泉貌。徐广曰：沕，没也。《音义》或曰：曼羡，广散也。旁魄四塞，云布雾散；张揖曰：旁魄，布衍也。魄音薄。上畅九垓，下溯八埏。孟康曰：畅，达也。垓，重也。溯，流也。埏，若瓮埏，地之八际也。言其德上达於九重之天，流於地之八际。怀生之类，沾濡浸润，怀生气之类，皆被恩泽。协气横流，武节飙逝，协气，和气也。横流，多也。飙逝，远也。迩陿游原，遐阔泳沫，孟康曰：迩，近也。原，本也。遐，远也。阔，广也。泳，浮也。恩德比之於水，近者游其原，远者浮其沫。首恶郁没，晻昧昭晰，孟康曰：始为恶者，皆湮灭晻昧。喻夷狄皆化之也。《穀梁传》曰：诸侯不首恶。昆虫闿泽，回首面内。文颖曰：闿泽，皆乐也。韦昭曰：面，向也。闿，音恺。泽音驿。然后囿驺虞之珍群，言驺虞之群，在於苑囿之中。毛苌《诗传》曰：驺虞义兽，有至信之德则应也。徼麋鹿之怪兽，《汉书·音义》曰：徼，遮也。遮麋鹿，得其奇怪者，谓获白麟也。导一茎六穗於庖，郑玄曰：导，择也。一茎六穗，谓嘉禾之米，於庖厨，以供祭祀。犠双觡共柢之兽。服虔曰：犠，牲也。觡，角也。柢，本也。武帝获白麟，角共一本，用以为牲。获周馀珍，放龟于岐，文颖曰：周放畜馀龟於沼池之中，至汉得之於岐山之旁，龟能吐故纳新，千岁不死。招翠黄乘龙於沼。《汉书·音义》曰：翠黄，乘黄也，龙翼马身，黄帝乘之而仙。言见乘黄而招呼之也。《礼乐志》曰：訾黄其何不来下。余吾渥洼水中出神马，故言乘龙於沼。鬼神接灵圉，宾於闲馆。文颖曰：是时上求神仙之人，得上郡之巫。长陵女子，能与鬼神交接，疗病辄愈。置於上林苑中，号曰神君；有似於古灵圉，礼待之於闲馆舍中。奇物谲诡，俶傥穷变。《汉书》·音义》或曰：俶傥，卓异也。奇伟之物，谲诡非常，卓然绝异，穷极事变。钦哉！符瑞臻兹，犹以为德薄，不敢道封禅。盖周跃鱼陨航，休之以燎。应劭曰：航，舟也。休，美也。《尚书》旋机钤曰：武得兵钤，谋东观。白鱼入舟，俯取鱼以燎也。微夫此之为符也，以登介丘，不亦恧乎！服虔曰：介，大丘也。言周以白鱼为瑞，登泰山封禅，不以惭乎！《小雅》曰：心惭曰恧。进让之道，何其爽欤？张揖曰：进，周也。让，汉也。爽，差也。言周未可封禅为进，汉可封禅而不为为让。

　　於是大司马进曰：陛下仁育群生，义征不譓；文颖曰：大司马，上公也，故先进议。譓，顺也。诸夏乐贡，百蛮执贽，德侔往初，功无与二。休烈浃洽，符瑞众变，期应绍至，不特创见。文颖曰：不独一物造见也。创，初创也。意泰山、梁甫，设坛场望幸，盖号以况荣。《汉书·音义》曰：意者言太山梁甫设坛场，望帝封禅纪号，以表荣名也。望幸，望帝之临幸也。盖者，发语之辞也。陛下谦让而弗发。文颖曰：弗发往意。挈三神之欢，缺王道之仪。应劭曰：挈，绝也。李奇曰：缺，阙也。韦昭曰：三神，上帝、太山、梁父也。群臣恧焉。或曰：且天为质闇，示珍符，固不可辞。孟康曰：天道质昧，以符瑞见意，不可辞让。若然辞之，是泰山靡记，而梁甫罔几也。《汉书·音义》曰：泰山之上，无所表记。梁父坛场，无所庶几。亦各并时而荣，咸济厥世而屈，说者尚何称於后，而云七十二君哉？应劭曰：屈，绝也。言古帝王，若但作一时之荣，毕世而绝者，则说无从显称於后世也。夫修德以锡符，奉命以行事，不为进越也。文颖曰：越，逾也，不为苟进而逾礼也。故圣王不替，而修礼地祇，谒款天神，《汉书·音义》曰：谒，告也。款，诚也。言不废脩礼地祗，告诚天神之义也。勒功中岳，以章至尊；张揖曰：盖先礼中岳，而幸泰山。舒盛德，发号荣，受厚福，以浸黎元。黎元，已见上文。皇皇哉，此天下之壮观，王者之卒业，不可贬也。皇皇，美也。卒，终也。贬，损也。卒或为本。原陛下全之。张揖曰：原以封禅全其终。而后因杂搢绅先生之略术，使获燿日月之末光绝炎，以展寀错事。《汉书·音义》曰：寀，官也。使诸儒记功著业，得睹日月末光殊绝之明，以展其官职，设错事业也。犹兼正列其义，祓饰厥文，作《春秋》一艺。孟康曰：犹，因也。春秋者，正天时，别人事，诸儒既得展事业。因兼正天时，别人事，叙述大义为一经也。将袭旧六为七，摅之亡穷。服虔曰：旧为六经，汉欲七经。孔安国《尚书传》曰：袭，因也。俾万世得激清流，扬微波，蜚英声，腾茂实。蜚，古飞字也。前圣所以永保鸿名，而常为称首者用此，宜命掌故，悉奏其仪而览焉。”《汉书·音义》曰：掌故，太史官属，主故事者也。

　　於是天子俙然改容曰：俞乎，朕其试哉！张揖曰：俙，感动之意也，许皆切。俙或为沛。乃迁思回虑，总公卿之议，询封禅之事，诗大泽之博，广符瑞之富。《汉书·音义》曰：诗，歌咏功德，下四章之颂也。大泽之博，谓自我天覆，云之油油。广，博也。符瑞之富，谓班班之兽以下三章。言符应广大之富饶也。遂作颂曰：

　　自我天覆，云之油油。《汉书·音义》曰：油油，云行貌。孟子曰：天油然作云。甘露时雨，厥壤可游。游，遨也，言祥瑞屡臻，故可游遨也。滋液渗漉何生不育！《说文》曰：渗，下漉也。又曰：漉，水下貌。嘉穀六穗，我穑曷蓄？李奇曰：我之稼穑，何等不蓄积。

　　非惟雨之，又润泽之。非惟遍之我，汜布护之。万物熙熙，怀而慕思。《周书》王子晋曰：万物熙熙，非舜而谁。名山显位，望君之来。韦昭曰：名山，泰山也。显位，封禅之事也。君乎君乎，侯不迈哉！李奇曰：侯，何也。言君何不行封禅。

　　般般之兽，乐我君圃。谓驺虞也。《春秋·考异邮》曰：虎班文者，阴阳杂也。白质黑章，其仪可嘉，毛苌《诗传》曰：驺虞，白虎黑文。旼旼穆穆，君子之态。《汉书·音义》曰：旼旼，和也。穆穆，敬也。言容态和且敬，有似君子也。张揖曰：旼，音旻。盖闻其声，今亲其来。亲见其来。厥涂靡从，天瑞之徵。文颖曰：其道何从乎？此乃天瑞之应。兹亦於舜，虞氏以兴。文颖曰：百兽率舞，则驺虞在其中。

　　濯濯之麟，游彼灵畤。《汉书·音义》曰：武帝祠五畤，获白麟，故言游灵畤也。《毛诗》曰：麀鹿濯濯。孟冬十月，君徂郊祀。驰我君舆，帝用享祉。帝，天帝也。白麟驰我君车之前。因取燎祭於天。天用歆享之，答以祉福也。三代之前，盖未尝有。

　　宛宛黄龙，兴德而升。文颖曰：起至德而见也。《楚辞》曰：驾八龙之宛宛。采色炫燿，焕炳煇煌，正阳显见，觉悟黎蒸。文颖曰：阳，明也。於传载之，云受命所乘。如淳曰：书传揆其比类。或以汉土德，则宜有黄龙之应於成纪是也，故言受命者所乘。
  </div>
  <div class="pagination">
   <a href="文选注_page54.html">
    上一页
   </a>
   <span>
    ...
   </span>
   <a href="文选注_page50.html">
    50
   </a>
   <a href="文选注_page51.html">
    51
   </a>
   <a href="文选注_page52.html">
    52
   </a>
   <a href="文选注_page53.html">
    53
   </a>
   <a href="文选注_page54.html">
    54
   </a>
   <span class="current-page">
    55
   </span>
   <a href="文选注_page56.html">
    56
   </a>
   <a href="文选注_page57.html">
    57
   </a>
   <a href="文选注_page58.html">
    58
   </a>
   <a href="文选注_page59.html">
    59
   </a>
   <a href="文选注_page60.html">
    60
   </a>
   <span>
    ...
   </span>
   <a href="文选注_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
