<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 21 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 21 页/共 134 页
  </h1>
  <div class="content">
   钦定四库全书
　　明文海巻八十三　　　　余姚黄宗羲编
　　议十
　　复河套议【尹耕】
　　盖闻智者之图事揆理以立本审势以达用是故理有所当尽而机有所宜察志有所必奋而谋有所不可畧者是之不备难与虑终矣河套之地沦于边外借冦赍粮孰不为忾然以今日事势论之则有可复之理而无可乘之机有奋发之志而鲜万全之算故不能不为图事者虑也何者河套本吾内地周秦以来为国为郡汉制朔方唐城受降扼塞据险往迹俱在我太祖以神武定天下成祖躬御六飞三犂北庭其时彼既残破我亦未暇后遂因循弃河守山使中国之地巢穴盘固滋其畜牧遂彼生养往来驰突迫吾近塞可为深惜者也又黄河千里于守为便昔人固有筑城于外以规全利者矣而乃弃之不守任其出入涉流履氷无所顾忌遂使榆林一镇孤悬独立外之不足恃为藩篱内之无所需其供给捐天设之险失沃野之利有志之士谈之扼腕触之冲冠盖不能一日忘懐者也然当其时我虽未守彼亦未取不见可欲其心不动不夺所赖其争不力取之可也而我终不取之先总制余肃敏公置镇榆林亦有志斯举矣然套终不复镇则空置开恳无闻转饷难继不有其利而当其劳事之不可悔者也今敌已盘据其中资用其产譬之为家成业久矣又控之众视昔为强一旦复之无乃难乎故曰有可复之理而无可乘之机有奋发之志而鲜万全之算也请极言其故以干天聴可乎孟子曰天时不如地利地利不如人和夫天时者非止时日支干孤虚旺相之属也敌有盛衰我有强弱以强值弱仅足相当以弱值强是为无策夫汉武雄断天啓卫霍不世之将也絶幕四出不能一屈单于之膝成哀短祚内衅且生而呼韩稽颡愿保塞北是何也汉武值其胜强而成哀际其衰弱也是胜衰强弱者天之所谓时也地利者非止险阻城池山溪疆域之属也马步矢刄各有所宜主客劳逸从来异状韩信背水置阵死地以生魏武舍鞍马与吴越争于舟楫之间乌林削迹是何也韩信以死地为生而得其逸魏武舍中国之长而困于所短也是长技所宜与主客异势者地之所谓利也人和者固所谓得道多助也而事体利害之缓急人情好恶之向背有不齐不可以不虑也夫人情莫不爱其亲然负米以致其养与遇变而捍其患缓急自有不同人情莫不爱其身然一劳以永其逸与暂息以休其体向背亦为殊絶丧先王之乘舟不如死则取艅艎者必济义兵讴歌思归则定三秦者易为力也故曰万有不齐不可以不虑也我国家拯天下于前元天威所及电击风扫遗种逰魂仅存喘息年来牧养残畜兼之掳我生口日滋月息即今吉囊俺答辈部落动号十万视昔之奔命穷荒不见马矢者胜耶衰耶强耶弱耶而我承平日久军政多偷三五年来虽赖上下协德中外一心渐次振举而其竭筹虑耗财用夺工业也不少矣回视二祖之时其胜衰强弱又何如耶是揆之天时未见其可也河套旧固中国地也陷没日久间谍罕至人不屋居畜牧其内山川之险易路途之纡直水草之有无我不可必知也提军深入其境能无虑乎夫塞以内吾中国地也将领讲求其形势不能如彼前时所遣奸细者履步之为详卒伍谙记其要害不能如彼临时捕内地人指引之为慎而况塞以外乎今我劳以徃彼逸而待我马出塞三日而疲彼骑遍野一呼而集得有小利归途尚难倘失乡导全军何赖数万之众缓行持重则敌备益严疾行趋利则辎重在后且刻日有定期褁粮有定数敌迁徙靡常则战无定地逺近不测则战无定期一战之后敌或保聚或阳为逃遁笳角时闻壁垒相持已离复合终不渡河而我军于此战耶退耶两相守耶数万之众出塞亦必有数万之众援之否耶有骁将以通粮道否耶保无摽掠不至匮乏否耶是皆至难而不可任者也夫驰击者彼之所长也守险者我之所便也弓矢利于驰击而火器利于守险者也舍火器守险而与之驰射突击于黄沙白草之间得耶失耶是揆之地利未见其可也夫塞下兵即塞下人也坟墓庐舍先人之所营妻孥眷属骨肉之所居禾黍桑麻产业之所具牛马牲畜身养之所供迫于兵刄怵于生死尚每每退怯以烦上人之督责今驱之于无人迹之地限之以可垂尽之食要之以难必成之功苦之以不即罢之役恐之以将徙居之祸而欲人和可得乎是又不可之大者也议者欲以整立下指挥其将领以边事得罪者相望而行伍之人曽不肯为其将奋勇以请赎每遇军法严厉之将辄行谤毁今处之数难岂能一一知我为彼建久安长治之防乎是人和未得更不可之大者也详味议者之意其所谓建城置卫募卒分田率平定之后事选将练兵信赏备器亦饬备之常规独所谓整六万之众为三嵗之期防春夏马瘦为彼弱而我利于征秋冬马肥为彼强而我利于守春搜于套秋守于邉三年三举彼必难支待其行遁拒河为守是固一説矣然天时物性不相逺也秋冬马肥而我马不亦肥乎乃止利于守耶春夏马瘦矣而我马不亦瘦乎乃独利于征耶夫春夏马瘦彼诚弱矣虽不能入冦而坐以待我惧其扰击我也秋冬马肥彼固强矣既能为冦则多方谋我惧其报复我也六万之众非所以袭人千里之途非所以自逸转盼之间情态异致嵗一为之以俟三举其可得乎一举失利士伤马耗议论蜂起则将已之乎竭天下之力排天下之议以俟成乎三年三举咸可得志彼败而守我去复来终不渡河版筑难举则将何时已乎盖议者见近时捣巢之举恒获首功昔年城大同五堡诸邉敌亦不来深竞遂谓套地可复然复套与是二者不同盖捣巢因其近塞乗其不备胜则倐忽而归败亦支持以退举足南向便是家门壕堑城墩为援可恃复套则深入人境后援不继胜固艰难败虞陷没事势异也夫必胜之兵有限之矢此李陵所以失也今我将士能为陵之所不能为者乎往城诸邉实近我土又沿邉之地彼原不以为利故虽城邉筑垣少有侵取亦不恤也套地则彼自治以来据以为家资以为生四时之间三时在内一旦欲取而有之彼岂晏然不有争乎事体异也故曰杀虎者易夺虎子者难夺虎子者易夺虎穴而居者难今未能杀虎而夺其子处其穴得乎夫先据北山将勇者胜赵奢之所以胜也今我将士能为赵奢之所为乎若曰伺敌出套拒河为守先将渡口及可以履氷道路稍筑墙垣以次移置邉堡沿河如昔年总兵官周尚文所论似若可为而不知套地敌之巢穴各有分地岂有空套以出之理二千里沿河之地其间可渡应防道路不止百余筑垣为限岂时日可完移置邉堡非百数十不相联络堡置人非千人不可而逰徼瞭望哨守者不与当三十万众不止也布置未完而争穴之虎至矣况我邉去河动辄千里一年之食为数亿万此亦未尝深思逺虑者也然则套中之地其终不可复乎曰事变之来至无常也要之君子不可有徼幸之心夫秦之所虑者边而终秦无北邉之警汉之所备者边而中叶有欵塞之顺事变之来孰能逆覩圣天子在上文德日修天心助顺将来敌之盛衰强弱安能保耶自相攻击如匈奴之南北洊遭疾疫如先零之殄灭岂无期耶彼有其隙吾乘其弊套地之复此其时乎谨我塞障饬吾戎备和吾行伍固吾元气以俟其隙为计之得也故曰知彼知已百胜之道也若不察敌势之强弱不审事势之难易不揆我力之有余不足使塞下之民迫于备邉者喘息不获定沿邉之卒伤于锋刄者疮痍不获起而复横挑强冦以事非常则愚所不解者也

　　明文海巻八十三
　　钦定四库全书
　　明文海巻八十四　　　　　余妣黄宗羲编论一
　　井牧论【胡翰】
　　天地养万物圣人养万民故天下之利圣人不私诸已亦不以私于人井田之制是也井田者仁政之首也井田不复仁政不行天下之民始敝敝矣其后二百三十有二年而汉始有名田之议犹古之遗意也又其后六百有三年而元魏始有均田之法犹古之遗制也先王之遗制遗意由秦以来仅一二见又皆行之不逺天下之民益敝敝矣为政者南面以子万姓一夫之饥犹己饥之一夫之寒犹己寒之孰无是心也而讫莫之拯焉方汉承秦苛虐之后民新脱去汤火未遑苏息髙帝因而抚之逮及文景之世国家晏安无事宗戚大臣凭藉贵髙之势争取美田宅以为子孙利益郡邑富商大贾周流天下赀累钜万治生产畜牧膏壤十倍上儗封君编戸之氓无立锥之地则卑下之为役为仆不暇顾其身贫富不均势所驯致也故董仲舒言于孝武以古井田法虽难卒行宜少近古限民名田以抑兼并名田者占田也占田有限是富者不得过制也其后师丹孔光之徒因之令民名田无过三十顷期尽三年而犯者没入之议者以三十顷之田周三十夫之地也一夫占之过矣晋石苞令民男女二人占田百畆丁男女有差有国食禄者有差或十顷或五十顷兼以品防其亲属自啓奸端矣民无恒产不能制之专事要求之间不劳民骇众坐获井田之利此吾所未喻也殆不过为兼幷之闲耳非有资于畮细民能无不足之患也故名田虽有古之遗意不若均田之善李安世在魏太和中其得君非令哲之主也其得民非归马牧牛之时也以魏国之大独能均其土地审其经术差露田别世业魏人赖之力业相称北齐后周因而不变隋又因之唐有天下遂定为口分永业之制而取以租庸调之法口分即露田也露田夫四十畆妇人二十畆而率倍之口分八十畆而不倍惟嵗易之田倍之永业即世业也夫家受而不还皆二十畆所以课莳桑麻也民有多寡乡有寛狭田有盈缩狭乡之民受田半之为工商者不给而在寛乡者给之亦半也老疾寡妻妾给之三十畆四十畆虽不耕不可无养也当戸者益之二十畆虽已有田不可不优也以此均天下之田贫不得粥富不得兼犹惧不能守吾法而乃听民粥永业以葬粥口分以迁是以小不足而大乱法也何救于弊振穷恤贫民获保息周典也何惜而不为之粥而加罚永徽之禁抑末耳议者如宋刘敞又以魏齐周隋享国日浅兵革不息土旷人稀其田足以给其众民获其实唐承平日乆丁口滋多官无闲田给受民不复获其实徒为具文不知隋唐之盛丁口相若耳开皇十二年发使均天下之田狭乡一夫仅二十畆隋之给受何加于唐也唐虽承平日乆贞观开元之盛其人户犹不及隋何至其田具文无实也敞言过矣但狭乡之民多而田不盈永业之田粥而民不固如陆贽所谓时弊者执驯致也时弊则法亦弊故均田虽有古之遗制不若井田之善周制九夫为井井有沟四井为邑四邑为丘四丘为甸甸有洫四甸为县四县为都都有浍地方百里是为一同治都鄙者以之夫间有遂遂有径十夫有沟沟有畛百夫有洫洫有涂千夫有浍浍有道万夫有川川有路万夫之地三十二里治乡遂者以之孟轲氏请野九一而助国中什一使自赋盖二法并行遂人匠人多寡异数而内外相经纬焉王畿之内五十里为近郊百里为逺郊六乡六遂居之六遂之余地为甸地距国中二百里即公邑之田天子使吏治之者也甸地之外为稍地距国中三百里大夫所食之采地也稍地之外为县地即小都之田距国中四百里卿及王子弟之疏者所食之采地也县地之外为畺地即大都之地距国中五百里公及王子弟之亲者所食之采地也此王畿之制井田常居十之六其不为井者四郊甸地耳其曰夫三为屋屋三为井则出地贡者亦三三相任如井田之法八家树艺一夫税入于公孟轲氏所谓皆什一者是也乡遂之地菜五十畆或百畆二百畆而都鄙之田或不易或一易再易是亦名异而实同也地有肥硗为之井者必有牧以济之所谓菜与易者则皆牧也故小司徒曰井牧其田野井者其正也牧者其变也井地均不必牧也井地不均必牧以均之也由是达于天下虽有山林川泽不可以开方制者以井牧授之以贡助取之诸侯之国可按而定也楚人东南之要服也蒍掩为司马度山林鸠泽薮辨京陵表淳卤数畺潦规堰潴町原防牧隰毕井衍沃量九土之入脩千乗之赋况中国之地无山林泽薮之阻无淳卤畺潦之患原隰衍沃举目千里夏后氏用之以为贡商人用之以为助而周人兼用之以制畿甸经邦国其法可考者往往存于周官之书其不合者以孟轲氏为之权衡岂不较然也哉故尝以为井田之法行有十便民有恒产不事末作知重本一也同井并耕劳逸巧拙不相负齐民力二也奉生送死有无相赡通货财三也货财不匮富者无以取赢絶兼并四也取以什一天下之中正吏无横敛五也比其丘甸革车长毂于是乎出有事以足军实六也一同之间万沟百洫又有川浍戎马不得驰突无邉患七也畎浍之水涝则疏之旱干则引以溉注少凶荒八也少壮皆土著奸伪不容善心易生以其暇日习诗书俎豆养老息物成礼俗九也逺近共贯各安其居乐其业尊君亲上长子孙其中不烦刑罚而成政教十也一举而十者具矣何惮而不为乎其谓不可为者盖亦有二焉丘甸县都其间万井为沟洫者又万计包原隰而为之穷天下之力倾天下之财非数十年之乆不克溃于成也非大有为之君不能致其决也此不可者一也中古以降淳厚之俗薄浇伪之风炽恭俭之化衰功利之习胜经乆之虑少侥幸之弊多以限田抑富强犹有挠之者况使尽弃其私家之产乎以均田授农民犹有不能周之者又况生齿滋众之时乎怨归于上奸兴于下此不可为者二也以余论之二者何足厄吾事乎古者步百为畆汉人益以二百四十为畆北齐又益之以三百六十为畆今所用者汉畆步也今之五十畆古之百畆也汉提封田万万顷惟邑居道路山林川泽不可垦余三千二百二十九万顷皆可垦元始初遣司农劝课定垦田八百二十七万五百三十顷是时天下之民一千二百二十三万三千戸以田均之计户得田六十七畆古之百四十畆也家获百四十畆耕之未为不给也加之简稽则工商禄食之可损者又不知其几也虽唐盛时永徽民户不过三百八十万至开元七百八十六万亦不汉过也以天下之田给天下之民征之汉唐则后世寕有不足之患乎田无不足之患则取诸臣以与民天下皆知吾君之不私也天下有如卜式者且将先吾民而为之孰不响应于下也秦长城之役袤延万里堑山堙谷暴兵三十万而阿房之作督用徒刑者又七十余万郡邑之民发谪徙邉者又歳不休息不徳甚矣天下怨诽未闻有一人违者况下令如流水之源固民心之所欲也王政之所本也今先取一乡之田井之其制定其事便其民恱然后行之一郡取一郡之田井之其制定其事便其民恱然后行之天下天下之制定事便而民恱也亦何异于乡郡乎是天下之田可井也事不劳者不永逸欲长治乆安而不于此图之亦茍矣唐太宗尝读周官之书至体国经野设官分职以为民极慨然叹曰不井田不封建不足以法三代之治人君负有为之才操可致之埶其时又非难也封建议而不行井田知而不复君子盖深为唐惜之吾闻春气至则草木生秋气至则草木落生与落必有使之者矣物莫知之也故使之者至物无不为使之者不至物无可为上之人审其所以使故物莫不为用管商之法孰与先王之制天下皆知其非民利也而齐秦举国听之其故又可知也以先王之制使若管商者为之以纪人事经地利吾知天下之田可限也可均也亦可井也此无他善操其所使而己矣忠信之道赏罚之柄上之所以使也
　　慎习【胡翰】
　　天下之埶穷则变由治而趋乱者其变易虽一憸人壊之而有余由乱而趋治者其变难虽合天下之智力为之而不足由秦以来天下之变数矣议者莫不慨然欲迢复先王之旧歴汉唐千数百年而卒循乎秦人之敝者此岂其势难而力不足哉荀卿子曰法后王一天下制度又曰法贰后王谓之不雅盖卿有以啓之也自卿之论兴其徒李斯用之以相秦凡可以变古者莫不假秦之柄奋其恣睢之心而为之虽商鞅之刻薄不若是之烈也鞅废井田止秦之土地改法令止秦之人民而斯也尊主为皇帝举天下以为郡县举天下不复有井田夷其城郭销其兵刃人主之势孤立于上而怨起于下计无所出益倒行而逆施之燔诗书以涂民之耳目黜儒术以灭天下之口说所守者律令也所师者刀笔吏也其变既极其习既成秦亡而汉承之圣王之继乱世扫除其迹而悉去之崇教化而兴起之此其几也陈经立纪以为万世法程此又一几也髙帝以寛仁定天下规模宏逺矣然未尝有一于此其后贾谊言之于文帝董仲舒言之于武帝皆不能用又其后王吉言之而宣帝亦恬不以为意观髙帝命叔孙博士之言令度吾所能行为之天下事孰非人主所能者奈何帝之自画如此而群臣不足佐之创业之君后昆所取法由是而文帝有卑之无甚髙之喻宣帝有汉家自有制度之语当更化而不更化当改制而不改制一切縁秦之故杂伯以为治逮于中兴光武以吏事责公卿显宗以耳目为明察文法宻而职任违督责过而恩意少虽从事儒雅投戈讲艺临雍拜老有缉熈揖让之风未能尽更化改制之实也故朱浮言罢斥之扰于前陈宠建轻刑之议于后建初之政所以济永平之失也之数君者在当时号为贤主且去古未逺而因陋就简未尝取先王之法一试为之为之而不效舎之可也不为而舎之乌知其不可乎盖其溺于所习者乆矣辟之戎人生于戎蛮人生于蛮少长所濡染者皆其类也中国之礼义未尝接焉虽知其美不能使之一朝去其旧习之俗此岂其性殊习固使之耳古今之相去何以异此有能善变其习者果孰御之魏晋之衰天下之乱极矣元魏起代北其先土托后防之裔也其人民被旃控之属也与汉不侔矣宜未易以礼法理也而孝文迁都洛邑挈其人民而居之均田别里崇祀建学国人莫不有忤心焉独排众议而咨之王肃李安世之流释干橹而事弦歌去朴野而事诗书王通氏曰中国之道不坠孝文之力也岂不信乎及隋之衰天下又大乱而唐承之太宗却封伦之对从魏征之劝贞观之初力行仁义其为化也得矣制官以六典制兵以府衞制民以均田制赋以租庸调其为制也备矣行之数歳家给人足行旅不赍粮外戸不待闭方制四边之外太平之效可谓盛矣故宋儒以为由文武之治千有余歳而有太宗之为君方之于汉其寛仁孰与髙帝其黙孰与文帝其所以致此者由其不惑于后世之论能自拔于秦汉之习也向使孝文无卓然之见必为之志虽得中国终于败壊而止耳使太宗有躬行之实名世之佐举唐之治又岂殷周之不若乎故俗之不淳不患也刑之不措不患也功之不遂不患也而患无必为之志躬行之实持之者未乆也惟圣为能尽伦惟王为能尽制三代之兴其王皆圣人也其所以为天下者莫不本诸天理要诸人心大法之则大治小法之则小治茍以为逺而莫之法也其道固存其意犹可识也春秋讥变法而大复古圣人岂好为异哉惧后世不知有先王之法故假笔削力争之然犹惧不胜况顺而下之是犹决江河而放之陆势必胥溺而已耳故余不责斯之不师古而深悼况之法后王由其有以啓之也君子度已以绳接人用枻夫与世迁从而偃仰者战国之遗习也卿之意不过如此学术不醇而遂以毒天下太史公曰法后王何也以其近已而俗变相类议卑而易行也天下有能知其近而相类者为不可法也卑而易行者为不可行也则秦人之敝去矣非圣人其孰能之
　　物初论【朱右】
　　或问天地果有初乎曰有人物果有初乎曰有然则有初必有终曰恶乎无方噫气之大息也混混沌沌冲漠无始一气既复隂阳遂判清浊以分髙下以形非天地之初乎于时万象森罗已具有初而迹未形也天地一隂阳而已人物固囿于隂阳以生者也阳生有六是谓之干隂生有六是谓之坤阳生子中极于午中乾道立矣隂生午中极于子中坤道成矣乾坤者万物之父母也当一阳初复二阳既临阳在地中草木生焉故草木之本皆居下而末反居上阳在下也三阳既交四阳渐壮鳞介羣生羽虫次之故鱼鼈身横飞鸟两足而昻首阳未足也五阳健而决膏脂生焉故兽形近人至于六阳既全乾道始备人斯立矣故人首居上足固在下得天地之全气以生者也阳以生之隂以成之自午至子为六隂成物之气故能全乾坤之徳者为圣人圣人得天地之全气而尽性践形者也讵非人物之初乎然则曷为终曰生长敛藏一歳之终滋育消灭一物之终非吾所谓终也若夫生物屏息天地无有斯为终矣曰终当奈何曰有终必有初作物初论
　　分野论【苏伯衡】
　　分野之说其传也逺而周礼春秋传始详焉春官保章氏以星土辨九州之地所封封域皆有分星以观妖祥左氏内传曰参为晋星商主大火外传曰歳星所在则我有周之分野也此分野之说见于周礼春秋传然也至汉地理志言分野乃始详宻谓秦为东井舆之分野魏为觜觹参之分野周为柳七星张韩为角亢氐赵为昴毕燕为尾箕齐为危虚鲁为奎娄宋为房心衞为营室东璧楚为轸翼吴为斗越为牵牛婺女而郑康成则谓堪舆虽有郡国所入度非古数也今其分可言者十二次之分也星纪吴越也元枵齐也娵訾衞也降娄鲁也大梁赵也实沈晋也鹑首秦也鹑火周也鹑尾楚也寿星郑也大火宋也析木燕也观乎左氏谓荧惑守心宋景禳其咎实沈为祟晋侯受其殃郑氏谓分野之妖祥主用客星彗孛之气以为象则验灾祥于星土其法盖古有之不可诬也然而吴越之地南而星纪则在丑齐之地东而元枵则在子晋之地亦东而降娄则在戌东西南北往往相反而不相配是则诚为可疑者杜预等注既莫能详而郑氏则谓中国之封域于星则有分焉其书亡矣夫有其书而既亡此后人所以求其说而不得自汉以下星官史家参之以度数毫分缕析各极其至而十二次分野相配之理卒莫有明言之者嗟乎夫岂不以不足言而不言之欤唐天文志浮图一行皆以河汉为言固己疎逺及贾公彦辈乃援古昔受封之日歳星所在之辰其国属焉以为证若然则三代之分野皆当不同而列国所属亦必有同焉者矣尝试论之分野视分星古不谓地也地有彼此之不齐而分野在天则一定而不易以彼此不齐之地必欲求配于在天十二次整然之分野其说之难通也固宜盖天有三垣紫微太微天市是也紫微太微皆将相辅佐之位而天市下垣则列国星宿之所在其星东西二十有二宋南海燕东海徐吴越齐中山九河赵魏韩楚梁巴蜀秦周郑晋河间河中曰分野者指列宿所属之分而言也郑氏所谓星土者星所主土是也其国在此而星则在彼彼此若不相配而其为象未尝不相属非地之在北者其分野在天亦居北地之在南者其分野在天亦居南也列国之在天下彼此从衡之不齐犹犬牙然而欲以其地之不齐者求合乎在天分野之整然者彼此之不相配无足怪者甚者至以天之北极为天之首其体及背故有吴北鲁东之差其惑甚矣易不云乎在天成象在地成形水火木金土其形在地者也而天有其五星焉所谓象者岂惟五星哉凡物莫不皆然矣故夫齐吴燕宋韩楚周秦魏赵诸国之地地之形也而其星在天象之谓也地有是形则天有是星天有是星则有是名曰齐吴燕宋韩楚周秦魏赵列国者非后世有是名而举以为分野之名也何以知其然也徴诸东海南海九河河间河中巴蜀中山在天皆为列星而东海南海九河河间河中非国中山巴蜀非若诸国之显也故曰地有是形则天有是星而分野者指列星所属之分而言也或曰若然则十二次之说将无所徴欤曰十有二次所以验天运之度数日躔之次舎此盖古法而厯家之所取证者也因其度数次舎之所在而妖祥见焉则其所属之地从亦可征矣抑分野之说岂专系于是哉
　　兵礼【吴沉】
　　愚读周官之书未尝不叹夫圣人之于兵政何其详也盖兵之设乆矣唐虞之前不见于经而唐虞之际则士师之官实掌之士刑官也兵者刑之大者也古人所谓大刑用甲兵是也尚书所言冦贼奸宄此岂象刑之所能尽服哉兵藏于田赋徒众主于司徒军师领于秩宗虞则马政之司而共工则军械之所出也故兵虽无专官而事初未尝废焉吁九官之兵刑合为一而六典之兵刑分为二亦可以观世道之变矣且六官之制周公之所定也九伐之法既専委大司马矣而五官之属亦互相参领太宰统众职即百揆之无不总也宗伯即秩宗而司空即共工也司冦虽不主兵而军刑涖戮则其任焉平居虽各司其司以听上之命有事则各职其职以趋上之令官非虚设而法非文具圣人之经制纎悉如此哉且兵者将使之以杀人者也圣人不取之于浮闲凶暴之徒而必取之于勤苦稼穑之农夫使其为农之日不知有兵之害而为兵之日不敢忘农之劳用之则驱之于戎行不用则归之于田里岂有后世招聚之害供馈之费乎此则立法之最善者也然天下之事不习则废不祥之器岂可以常施于日用之间乎无故而习兵是习杀人也故圣人又为之搜狩之制因祭而田因田而阅申之以战陈部曲之法诏之以坐作进退之节以天子之尊而遂取禽兽草莽之野不以为烦也不特此也干戈之舞射御之方盖自成童以及于壮其教未尝一日而废也至于弓劔之献矛防之进亦必谨其仪焉圣人之虑以为平时授受之不谨则当夫仓卒必有不善于用者矣王朝邦国之中朝祭賔享之日上以射而择士下以射而贡士以考徳行以观威武是以当是之时公卿大夫以及士庶其所以为御侮克敌之备无不能焉他日用之民皆良兵而吏皆良将也呜乎弓矢斧钺人情之所畏也田狩宴享人情之所恱也先王以饰怒之具而为饰喜之仪寓至险于顺动而伏天下之所畏于君臣之所共恱此则其微意之所在也使天下之人而皆从容于礼让之域焉固圣人之所大愿也不幸而用之将以除残去暴而圣人之心亦必欲行之以道杀人之中而有礼焉非古之聪明神武者何足以与此乎惜夫有虞之礼不可得见而成周之制度可考者仅若是而己先王之礼既废不能讲宜天下后世之争驰于变诈之末而不自觉也岂不可哀也哉











　　明文海巻八十四
　　钦定四库全书
　　明文海巻八十五　　　　　余姚黄宗羲编论二
　　深虑论一【方孝孺】
　　虑天下者常图其所难而忽其所易备其所可畏而遗其所不疑然而祸常发于所忽之中而乱常起于不足疑之事岂其虑之未周与盖虑之所能及者人事之宜然而出于智力之所不及者天道也当秦之世而灭六诸侯一天下而其心以为周之亡在乎诸侯之强耳变封建而为郡县方以为兵革可不复用天子之位可以世守而不知汉帝起陇畆之匹夫而卒亡秦之社稷汉惩秦之孤立于是大建庶孽而为诸侯以为同姓之亲可以相继而无变而七国萌篡弑之谋武宣以后稍剖析之而分其势以为无事矣而王莽卒移汉祚光武之惩哀平魏之惩汉晋之惩魏各惩其所由亡而为之备而其亡也皆出其所备之外唐太宗闻武氏之杀其子孙求人于疑似之际而除之而武氏日侍其左右而不悟宋太祖见五代方镇之足以制其君尽释其兵权使力弱而易制而不知子孙卒困于边庭此其人皆有出人之智负盖世之才其于治乱存亡之机思之详而备之审矣虑切于此而祸兴于彼终至于乱亡者何哉盖智可以谋人而不可以谋天良医之子多死于病良巫之子多死于鬼彼岂工于活人而拙于活己之子哉乃工于谋人而拙于谋天也古之圣人知天下后世之变非智虑之所能周非法术之所能制不敢肆其私谋诡计而惟积至诚用大徳以结乎天心使天眷其徳若慈母之保赤子而不忍释故其子孙虽有至愚不肖者足以亡国而天亦不忍遽亡之此虑之逺者也夫茍不能自结于天而欲以区区之智笼络当世之务而必后世之无危亡此理之所必无者也而岂天道哉
　　深虑论二【方孝孺】
　　药石所以治疾而不能使人无疾法制所以备乱而不能使天下无乱不治其致疾之源而好服药者未有不死者也不能塞祸乱之本而好立法者未有不亡者也人身未尝有疾也疾之生也必有致之之由诚能预谨于饮食嗜欲之际而慎察于喜怒悲乐之间以固其元气而调其荣衞使寒暑燥湿之毒不能奸其中虽微药石固不害其为生泄败之壊伤之而恃药石以为可免于死此死者交首于世而不悟也夫天下固未尝好乱也而乱常不絶于时岂诚法制之未备欤亦害其元气故也夫人民者天下之元气也人君得之则治失之则乱顺其道则安逆其道则危其治乱安危之机亦有出于法制之外者矣人常拘拘焉尽心于法制之内而不尽心于法制之外非惑欤圣人之法常禁之于不待禁之后而令之于未尝为之先故法行而民不怨欲禁民之无相攘夺盗窃也必先思其攘夺盗窃之由使之有土以耕有业以为有粟米布帛以为衣食而后禁之则攘夺盗窃可止也欲禁民之无为暴戾诈伪不率伦纪也必先为学以教之行道以化之使之浸渍乎礼让薫蒸乎忠厚知暴戾诈伪不率伦纪之为非然后可得而息也欲其无相淫乱也必先使之知畏戮辱而重亷耻夫先使之可以无犯乎法而犹犯之者此诚玩法之民也玩法者非特法之所不容亦民之所不容也故刑罚加于下而民视之如霜雪之杀雷霆之击以为当然而不敢以为非故民晓然知上之法所以安己也非所以虐已爱戴其上而不忍离卒有至凶极悍之徒萌无上之心亦无由而成事以其能固民之心也不能使之安其生复其性而责其无为邪僻禁其无为暴乱法制愈详而民心愈离欲保国之无危是犹病内铄之疾而欲求活于针砭及其死也不尤养生之无道而责针砭之不良呜呼曷若治其本邪
　　深虑论三【方孝孺】
　　继世而有天下者必视前政之得失而损益之知其得而不知其失惩其失而尽革其旧此皆乱之始也夫有天下逺者至于数十世近者百余年而后亡其先之政必有善者及其子孙一旦而败之亦必有不善者茍去其不善而复其善增益其所未足而变更其所难循求其宜于民情则可矣奚必使其一出于己而后为政哉三代以降昏主败国相寻于世者非他皆欲以私意更其政而无公天下之心故也舜继尧未尝改于尧之政禹继舜守舜之法而不敢损益汤之继桀武王之继纣反桀纣之所为复之于禹汤之旧损益之而已未尝敢以私意为之也以私意为天下者惩其末而不究其本者也周之政可谓善矣本于唐虞二代之为而损益于武王周公二圣人之心后世虽有智者岂能过于二圣人哉暴秦起而继之见其子孙败于削弱则曰周之政弱于是更之以强周之政过于寛于是易之以猛而不知周之法未尝过于寛与弱也当周之衰国自为政苛刑宻禁四布而百出武王周公之遗意扫荡无遗民不堪其主之暴虐于是亡六国而为秦则周之诸侯以强与暴而亡非过于弱与寛也秦不知其故不反武王周公之旧而重之以强济之以猛于是天下怨苦而叛之非民之罪也变更之道非也夫政譬之弓然日用之则调越月逾旬而不用之则欹善治弓者见其欹则檠之使其调而己不善治弓者则折而弃之而更以朽株败枲为弓以射射而不中乎禽岂禽之过哉弃良弓之过也天下之弓不能必其良否惟羿之弓不问可知其良以其善射而择之精也后世之政其得失未可定也千载之后举而行之而无失者其惟武王周公之法乎
　　深虑论四【方孝孺】
　　治天下有道仁义礼乐之谓也治天下有法庆赏刑诛之谓也古之为法者以仁义礼乐为谷粟而以庆赏刑诛为盐醢故功成而民不病弃谷粟而食盐醢此乱之所由生也山谷之民固多不待盐醢而生者矣其害不过羸惫而无力以盐醢为食不至于腐肠裂吻而死岂遂止哉人性非好死也常趋死之道而违生者告之者非也夫仁义礼乐之道非虚言而己必有其实本其实而告之人宁有不知其美者乎仁义礼乐之为人忌于世者由夫虚言而不为事实者始告之以为仁之故彼将曰此虚言耳奚可用哉告之以为义为礼乐而不告之事彼将曰此特其名耳安足信哉此圣人之道所以见弃于世而不振也持劔拥盾而谓人曰我善鬬人必信之儒衣冠而谓人曰我善鬬不笑则怒矣故欲人之见信必先示之以其事圣人之为仁非特曰仁而已也必有仁之政欲民之无饥也口授之田欲民之无寒也教之桑而帛麻而布欲老者之有养祭享賔客之有奉也教之陂池而鱼鼈牢栅而鸡豚欲民之安也不为苛役以劳之欲民之无夭也不为烦刑以虐之亲老子独者勿事胎育而贫者有给以至于猎而不伤麛卵樵而不斩萌蘖皆仁也其为义也必有义之政上之取之也有常用之也有节均之也有分疆界也以防其争邻保也以洽其欲车服也以昭贵贱衡量也以信多寡饥寒也减其力役之征略其婚娶之仪学于闾也使其知长幼之序书于乡也使其知善恶之效推而至于安生而达分尊上而趋事皆义也为礼之政而使民自揖让拜跪献酬之微各极其敬以至于五伦叙而三纲立为乐之政而使民自咏歌推舞蹈之事充而大之至于和乐忠信不怨不怒而易使圣人之用是四者持之以坚凝而守之以悠乆如待获于秋濬泉于深必得其效而后止四者之化成天下之民胶结而不可解有不齐者从而以法令之则令之易服而治之不难故三代之民非异于后世之民也后世之民常好乱而三代之时未尝有一民为乱者治之者异也仁义礼乐入其心民虽知可以为乱而不能赏罚旌诛动其心民虽欲为乱而不敢不能者有所耻而不敢者有所畏也治天下而能使人耻于为非虽无刑罚可也恃法威而使民畏民其能常畏乎及其衰则不畏之矣三代以下虽有贤主而不足致治者欲民畏而不知仁义礼乐之说也故为治不可以不察也
　　君职【方孝孺】
　　能均天下之谓君能覆兆民之谓君立政教作礼乐使善恶各得其所之谓君生民之初固未尝有君也众聚而欲滋情炽而争起不能自决于是乎有才智者出而君长之世变愈下而事愈繁以为天下之广非一人所能独治也于是置为爵秩使之执贵贱之柄制为赏罚使之操荣辱修短之权位乎海内之人之上其居处服御无以大异于人不可也于是大其居室彰其舆服极天地之嘉美珍奇以奉之而使之尽心于民事故天之立君所以为民非使其民奉乎君也然而势不免粟米布帛以给之者以为将仰之平其曲直除所患苦济所不足而教所不能不可不致夫尊荣恭顺之礼此民之情然非天之意也天之意以为位乎民上者当养斯民徳髙众人者当辅众人之不至固其职宜然耳何以为功哉后世人君知民之职在乎奉上而不知君之职在乎养民是以求于民者致其详而尽于己者卒怠而不脩赋税之不时力役之不共则诛责必加焉政教之不举礼乐之不修弱强贫富之不得其所则若罔闻知呜呼其亦不思其职甚矣夫天之立君者何也亦以不能自安其生而明其性故使君治之也民之奉乎君者何也亦以不能自治自明而有资乎君也如使立君而无益于民则于君也何取哉自公卿大夫至于百执事莫不有职而不能修其职小则削大则诛君之职重于公卿大夫百执事逺矣怠而不自修又从侵乱之虽诛削之典莫之加其曷不畏乎天邪受命于天者君也受命于君者臣也臣不供其职则君以为不臣君不修其职天其谓之何其以为宜然而祐之耶抑将怒而殛絶之耶奚为而弗思也天与人其形虽殊其好恶就去不甚相逺也使君命一人焉而治民而困踣之厉虐之其有不怒者乎怒而能舎其禄位乎天之于君虽不若君臣相接之明且着然未尝不明且着也幸其未形以为无忧幸其未至以为爱己呜呼其果可恃也乎
　　正俗【方孝孺】
　　行于一人之身而化极四海之内观于数百年之前而验于数百年之后者风俗是也故风俗之所成至微也其效至着也所系似小也所由甚大也不可忽也昔者楚灵王好细腰举国之人皆约食束膂引而后能起凭而后能立伊川之民被发而祭智者知其俗将变矣风俗之端可不深察哉夏之忠商之质周之文其先之所尚传之数十世而不变守之至于国亡而后已其俗素已定也故商之不能为忠犹周之不能为质也周公岂不知文之不若质哉至于商之末质渐散而繁文兴矣周公知其莫可反也故因而文之恐其趋于浮薄也为之礼以节之作之乐以和之惟其如此故能至于七百余年然其后亦己不胜其矣战国之世逰说之士螽聚蚊合以謟言邪说防诸侯倾动天下诚二代之所未有也由是生民日流于变诈岂非文胜之弊哉及秦惩其病遂坑杀儒生举先圣贤之遗文余法一火而尽燔之曾不师古而任其深刻巧苛之律不旋踵而遂亡其所尚非道故也汉兴务以寛大更之法疎禁濶四百年之基用此以立然其时朝无人不知以礼义为俗其所因仍大率皆秦制也乌望其如三代哉至于近世惟宋之俗为近古尊尚儒术以礼义渐渍其民三百年之间宰相大臣不受刑戮外则庶官顾养亷耻虽曰纲纪未备其所崇尚逺非秦汉以下之所能及故其垂亡之际孀后少主既己就掳而其臣抱君之遗孤奔走海岛誓天指日拥立为帝朝夕请命如事神明卒之无一人有背叛之心至于溺死于海而后已虽三代之亡未闻忠厚恻怛有若是者孰谓风俗无益于国哉且夫秦皇帝之死未乆而其黔首相与奋梃而呼愿食其肉汉唐之衰皆逼于其簒弑之臣而夺之而宋乃独若此者何也秦弃礼义汉唐不知以礼义为俗而宋风俗淳美故也假使宋无边庭之祸尊其前世之俗国安遽亡哉以是知风俗之至急也宋亡元主中国者八十余年中国之民言语服食器用礼文悉合于礼教者鲜矣其初尚有一二贤者教之参用宋法而亦颇以寛大为政故民亦安之然而暴戾贪鄙未得贤良以处要职黩货紊法终以此乱其俗大壊以至于今譬如敝钟漏鐻非重皷而铸之其音不可得而调也夫欲因乱国之俗而致治虽圣人不能也势不可也俗之既壊则日甚而歳滋耳无以匡持之岂遂止哉今愚下之民父子兄妇同室而寝污秽防狎不知礼数盂饭设匕咄尔而呼其翁对坐于地而食之为学子者其顽不知教其于大伦悖弃若此甚非国家之便也上下有则乃所以民故古者士民不非其大夫今小民得以执郡县之短长挝皷而诉之阙下弟子或讼其师子侄或证诸父礼义不立曷所不至哉法令非不明也有司按四方之罪非少怠也而犯者不为衰止黠胥巨吏开口肆然征取于人而不顾问之则曰行且输作不取何以为资或曰身死而妻子何所仰食姑取之以自给耳其设心自以为明逹见执贫守法者众且羣指而笑之而其人亦不幸卒无赦以死于是益坚贪者之心小民转之穷苦割剥次骨鬻产赁室以奉其无懕之欲非特为此也国之大柄可以贫富者惟寳钞为然无赖之民聚徒勅板而伪之御史中使国之亷察天下者妄诈男子假其衣冠符印乗传而横行夫伪钞僞官之律至重也而若不爱其死而冒之者岂诚不爱也哉彼见死者之多而死不之畏也且人虽至愚奚不畏死彼诚见生之不足乐也知生之足乐则安肯言死哉顷者富民受挫辱于官府或裾其衣而跽或庭拽而诟骂其心大耻掩面而不敢见人里中吊者填其戸杀羊为酒而祓除之其人亦终身以为病况犯有名之律至于死地哉今人则俱不顾矣鞭一百扶而出于外掲其疮以示人笑谈而道之人亦不以为怪一百之刑曾不直旧时之诟骂刑愈多而人愈不知耻则刑之不足化民亦明矣故欲民之重死而难犯法莫如省无用之刑而以礼义教之夫牧者之于羊操长鞭而逺麾之未尝及其体则逐逐然行矣茍步步而鞭之则必驰突散走而不可制故刑者非所以治民者也不得已而后用民知其不得已而后用则乌忍犯之哉俗之不美至此甚矣少迟而不变法令将不足禁之不可不深计也三代之变俗各视前代而变之凡旧俗贪鄙暴戾故今宜用礼义为质而行周之制今周之制亦有行者矣学校非不立也乡饮之礼非不修也然而俗尚未善者未尝灼然示之以所尚也夫示之以礼义者朝廷之上皆不言他而以礼义御史出行郡县不以搏击责之而责之以礼义化民之事守令者考覈之等不以兴利增戸求之而求之以刑罪息学校兴歳举其孝弟忠信之民而尊异之使小民皆知朝廷之意在乎成俗而不求利在乎任徳而不任刑则信让立而亷耻兴亷耻兴而民重其死然后取先王防范天下至于七百年之法举而尽行之三代之俗必复见而成康之治不难致矣世尝谓古与今不同俗岂其然哉今也民啜粟饮水与三代之民同养老育幼与三代之民同独人君不可行三代之政乎用今之法而欲致古之治犹食乌喙而望其引年附独木而济大川也
　　斥妄【方孝孺】
　　君子之于众人其生与死同惟生而有益于世死而无愧于心者为君子其不能然者为众人此其所由异也使饮且食焉以养其生而于世无补虽有乔松之寿犹无生也不能奉天之道尽人之性自致其身于无过虽正而毙犹不得其死也古君子所以汲汲若不及者未尝以生死入其心惟修其可以无愧之道焉耳天之全以赋我者吾能全之而弗亏推之俾明养之俾成扩而施之泽于天下后世于人之道无所愧虽不幸而乖于天迕于人死于疾病患难何害其为君子哉不能尽人之道而欲善其死者此异端之惑也异端之徒其立身行己固己大畔于君子视伦理之失夷然以为宜尔而不恠其身虽生其心之亡己乆矣而犹务乎不死或尸居以求其所谓性命或饵金石服草木而庶几乎坐化而立亡以预知其死为神以不困于疾病为髙彼既以此夸于世世之惑者又从而慕效之不知其所云性命者果何道而预知不困者果何益耶孔子曰穷理尽性以至于命斯圣贤所以为教而所当为者也穷天下之理而见之于躬行尽乎三纲六纪而达之于天道尧舜禹汤周公孔子之所传人之为人不过学此而已生者知此而后可生死者明此而后可死入乎此则为人出乎此则且无人之理不可毫髪去也异端者果足以知此乎其所云性命果不异于圣贤之所云乎其去世俗凡类果逺乎皆不能然而惟缓死之求审如其言能阅千载而不死与木石何异曾何足以夸人而效之耶况其生死亦与恒人同其不为疾病所困而预知其死之期特寡欲清心使然耳不足以为异也茍以几而死为异则植物皆立枯茍以预知为神则鸟有知死而哀鸣者此二物者亦足异耶故不能尽人道虽不死而无益尽人之道虽不得其死犹不死也记礼者称孔子将终曵杖负手而歌圣人之于死生宜先知之然不若是不害其为圣人也圣贤之于道不茍同于人于迹不茍异于俗道欲其同则枉己迹欲其异则骇世皆非圣人所为也舎圣人不效而惟异端怪术之师几何而不陷于匪类耶
　　司马孚【方孝孺】
　　斯道之在天下犹日月之在天也淫风怪雨弥时而止日月未尝不行乎其间乱臣贼子恣横乎世而天理之在人心者终不少变秦能灭六国之君而不能使六国之民不思其故主王莽能窃汉之位而不能使海内之民一日忘汉之徳力可以服人身而不可以服人之心智可以扰人纪而不可以灭天之道先王所以欲明斯道于天下者岂诚欲务迂逺难行之事以为观美乎其意以为茍徒用法以禁之使不敢为邪不若使之各知斯道自不能为乱之为愈也周自昭穆以下皆可以亡国强侯钜伯环拥而迭兴皆可以兼幷然而却视竦顾莫敢发口萌犯上之言者非其势力之不及特以斯道犹有存者畏受悖道之名而不忍也秦之土地兵力岂皆过于诸国哉卒至于刼其主而不顾者虎狼之俗教化不明君臣上下不知道也一家之败必始于不学之人一国之乱必兴于不教之地天下之祸常发于无道之国先王必以教化为先务而不敢忽者岂茍然哉曹氏以诈力得国而不知所教当是之时斯道不明甚矣故丕叡父子坐席未暖而司马懿己瞷其旁而欲攘取之临终涕泣托以幼孤少不合意则引其手而易其位如易偶人然公卿大臣迎合将顺莫以为非积习既乆至于弑君簒位以为常耳而不复怪盖举中国而从之矣而其宗室之中若司马孚者独恳欵悲痛不忍与其谋子姓为天子而身为王公可谓尊显矣独惭愧若不忍居者身死于晋犹愿为魏之贞士夫魏之亡已乆奸佞小人若贾充之徒咸以为尧舜之禅无以过而孚独拳拳懐其旧君岂有所求而然哉吾以是知虽大乱之世斯道未尝亡国可以灭而斯道不可灭也求之二千载间生于逆乱之族而不为所变者三人司马氏之孚武氏之攸绪朱温之兄全昱皆能知簒逆之非唯攸绪辞位避去不受宠禄为最贤孚固非全昱可及然卒至受王爵而不辞其归与全昱无异全昱故羣盗惑于利而失其本心无足异者惜孚知忠而不知迁义之方也使孚为魏而死谓之魏贞士可也魏亡而不仕乎晋谓之贞士亦宜也既分土而居之是与师昭无别矣犹欲自托为魏臣其不智岂不甚哉虽然孚当废弑之际不失臣礼使曹氏之臣皆能如孚师昭虽暴终不敢夺魏而自立也然则孚焉可少而斯道乌可忽哉
　　殷民叛周论【周洪谟】
　　或问武王之伐商也书曰前徒倒戈攻其后以北是言王者无敌也又曰篚厥黄昭我周王是言人心恱服也夫何天下甫定武王既崩而四国殷民扇乱不已虽化训三纪之乆而闲之犹艰故先儒谓大诰康诰酒诰梓材召诰洛诰多士多方八篇皆为殷人不服周而作又谓方殷之虐人如在膏火中归周如流不暇念先王之徳及天下稍定人自膏火中出即念殷之先王如父母虽以武王周公之圣相继抚之而莫能御也由是观之则所谓倒戈执篚于吊伐之日者不几于虚文乎圣人以至仁伐至不仁何其人心之不易服哉南皋子曰是盖不然向之倒戈而不敌执篚而来迎者非商之臣也乃纣所虐害之蒸民也所播弃之黎老也其后不服周而念商者非商之民也乃纣所比昵之罪人也所崇信之奸回也何以明之书曰乃惟四方之多罪逋逃是崇是长是信是使是以为大夫卿士俾暴虐于百姓以奸宄于商邑又曰为天下逋逃主萃渊薮则商臣之党纣虐民者皆天下之奸回罪人不可谓不众也故孟子谓武王驱飞亷于海隅而戮之灭国者五十而朱子以为皆党纣虐民者也然灭之云者岂噍类无遗哉不过殱其渠魁而余孽之犹存者不知几千万人诛之不可胜诛也既不之诛而子弟念其父兄之死臣仆念其国统之絶者愤怨不己故乗三监之隙而胁其民以叛也今夫盗蹠一呼聚党数百犹能麋人之国其故何哉胁之而己矣岂有纣党之在渊薮者犹众而不能胁四国之民以叛哉故多士曰予大降尔四国民命多方曰我维大降尔四国民命皆谓商民为所胁者众故寛宥之而不加诛也虽以四国民命为言而曰商王士曰尔殷多士曰殷侯尹民曰胥伯小大多正则实告殷臣而非告殷民也至于毕命曰毖殷顽民亦指殷之余孽而言故下文言世禄之家鲜克由礼兹因庶士席宠惟旧则极数殷士之恶而无一语以及殷民也数千载之下读者不得其意乃谓殷民既怨殷而归周又叛周而思殷且或谓周之顽民乃殷之忠臣夫殷之臣孰有忠于微子箕子而叛周者非微子箕子乃纣子武庚及其余党耳使诚以为叛周者非纣余党乃前日涂炭之民则圣人伐暴救民之意终无以白于天下后世而乱臣贼子得以借口矣予故为详辨之












　　明文海巻八十五
　　钦定四库全书
　　明文海巻八十六　　　　　余姚黄宗羲编论三
　　宋论【刘定之】
　　安石为神宗变法大取民财与力而用之也在于兵兵之所用至于破辽而志愿毕矣取民财之法曰青苗春贷而秋偿之收息十二秋又贷而春偿之亦收息十二歳再收息则名为十二其实十四也名为贷偿其实无故取民财也曰免役凡民出力以役于官者皆无出力而但输钱官自以钱雇民应役名为均役而其实欲自操其雇钱之奇赢也夫民孰皆不贷偿而自足哉私贷偿焉治世之所不免今也禁其贷偿而官与之贷偿以利其息钱之入民孰皆不雇募而自役哉私雇募焉亦治世之所不禁今也免其自役而官与之雇募以利其雇钱之余即此二端言之其他取民财之法无遗巧矣而又编保伍以练兵则民自为兵而养兵之费不以烦官是曰保甲编保伍以养马则马皆在民而养马之费不以烦官是曰保马岂不谓古者寓兵于农也然今既有保甲矣而待餔之兵何尝为之废亦岂不谓汉尝括民马今使民养无害也然民既増保马之劳而他劳何尝为之损是其取民力几于竭矣民财与力悉归于我自以为我非用之于土木非用之于狗马声色非用之于仙佛欲用之于兵而复汉唐之故疆无不可也然畏辽之大故将于辽必先于夏又先于羣小自小至大尝试以图之安石君臣相与深谋宻议而悉扫异已者之论无非此心也于是王韶试于熈何章惇试于湖北熊本试于泸夷郭逺试于交趾皆能尚有所得而试于夏则驯至于徐禧之死得不偿其失彼辽者不待其试而先来求地安石低徊踌躇为欲取之必与之之说卒遣韩缜割与七百里之地无得而有失焉若猎者罝狐兔刺鹿豕而辟易于虎失其所操以归盖安石之技穷而神宗渐以沮悔矣然而援引共事之人固在也踵其故智以用于哲徽之时互起迭进以至贤路尽壅民命仅存之秋适值辽衅跃然攻之以卒安石之所图而遽以国毙焉故宋之亡本于安石为神宗谋破辽而己向使其不谋破辽则不用兵不用兵则不大取民财与力不大取民财与力则何至俾羣小为之交攫互噬于天下也抑遂其始谋亦不过如唐太宗擒颉利可汗然太宗用魏征先以养民为务而兵自强安石先弊其民不及魏征矣乃动以尧舜周孔借口其诬矣哉
　　宋论二【刘定之】
　　康王前尝为质于金营而宋使姚平仲刼营金疑其非亲王且尝与较射而连发中的意其将家子因郤还之泊宋复遣王奉使讲解而为民所遮止因此得脱而遂继宋统盖天留之也使其在围城中则与诸王幷俘以北矣昔者周汉宗室皆分封于宇内非独资之于泰山磐石得以固其存不幸而亡矣死灰复然犹得以续其统又不幸而统絶矣苗裔蔓衍犹得以保其姓周东迁而晋以强宗为霸主纠合诸侯为周翊卫至于战国而燕韩魏居七雄之三以祀姬姓之祖祢秦虎视东周不敢吞者数百年自载籍以来未有若周之长所谓固其存者也汉惩吴濞楚戊之强而犯上尽封各国支庶以裂其壤至于哀平之际宗室载属籍者十二万人莫不据士民之上有王公之势莽既盗汉而光武兄弟呼于南阳此十二万人者近逺响应故东京之复旧物易于反掌灵献之末表琮焉璋犹能崛强荆益以资昭烈之兴所谓续其统者也唐宋则不然其宗室皆聚居于京师故朱温簒唐而徳王等九人一日同沈于九曲池濮王等数百人夜同阬于龙兴寺女真取宋而惟康王以出使孟后以被废二人得脱其举宗北迁卒见屠戮于金人无一人幸免盖无以保其姓矣夫聚居之也乐其易防制此利之小者而其后有大害观于唐宋可见矣分封之也恶其难约束此害之小者而其后有大利观于周汉可见矣苏子瞻诸人言封建之害胡明仲诸人言封建之利各有其说而未尝言其大利害见于继世之后如此然则有天下者为其子孙计可以无疑于此矣抑宋统之幸而絶而天留康王以续之何也曰汴宋二百年矣仁如庆厯元祐之日多不仁如熈丰崇宣之日少其不仁也民怨之而其仁也民怜之其怨之也足以亡而其怜之也足以不絶民之心即天之意也善得天者得于民而已矣善得民者以其仁而己矣
　　无论【包瑜】
　　或有问于予曰世人多言有而儒者以为无果孰是而孰非欤予应之曰无之言是也问者曰嗤神之徳见于经训载一车着于易象阮瞻不信而现形温峤不信怪而怪呈状信有矣今子言无无乃背于前闻而为好异之论乎予应之曰吾之言无非无也子之言有以人有也天地日月风霆流形庶物露生莫非神所为此圣贤之所垂训者也非若今人之所谓也今人之所谓者夜啸于梁昼瞰其室献妖梦露光景凭依土木假托人言乃妖由人兴者也然人不知其若此而举世信尚之者犹以其能知人之隠匿也能前知吉凶也奉之而有福谤之而有祸殊不知天地间至灵者人而己人之所以至灵者心而已神之灵其能外人心而有知哉神之祸福其有去人心而外至哉人心所向彼亦向之人所不知彼亦不知之因人之福而乗之以为惠因人之祸而乗之以为威又况不能为之祸福者焉昔者臧防欲为僣卜之则曰僣吉南蒯欲为叛卜之则曰叛吉然而一成一败效验不同者盖以僣者见其僣叛者见其叛皆人之所自发见耳夫以僣之与叛使有识者观之必知其不吉也使神有知不受不臣之愬况肯以僣与叛为吉哉惟其以僣与叛为吉而复不效吾以是知因人心所向而无预于神之前知也然世所谓祸福者又有说以晓焉昔者晋悼公在宋宋公享之用桑林之乐晋侯由是得疾卜之曰桑林见或请祷焉荀防以义防之以为神不当加祸于我卒不祷而晋侯之疾亦瘳他如狄梁公毁淫祠而爵愈显孔道辅击神蛇而名益彰果能为之祸乎后汉佛法初入中国楚王英最先好之洁斋三月与神为誓及图谋不轨废徙自杀坐诛死者以千数又如闽王昶恃神而寻遇祸害张遇贤信而因致诛夷果能为之福乎举此数端则天下之事莫不皆然矣呜呼天下之事当听于人而不当听于神当求于己而不当求诸不为逸欲则灾患无自生不为非辟则罪戾无自至神何损于我哉不先播种则不能输之粟不先学业则神不能显其名神何加于我哉或者曰然则自古圣贤制为祭祀之礼洋洋乎如在其上如在其左右者亦岂为是虚文而不究其实哉曰古人之为祭祀惟尽我心之诚而己洁粢丰盛非以求福也斋戒严肃非以畏祸也追惟其本则报之仰慕其徳则祭之有功于民则祀之惟求尽此心之诚而己夫岂有他故哉曰然则子独不事神乎曰予何为不事苐予之所事者司马公所谓心神也非黍非稷而明徳之惟馨非腥非羶而道腴之味厚为善也则心广体胖优游暇豫神已降之福矣失一善也则心常戚戚惴栗危惧神己奋其怒矣是以上帝临女无贰尔心湛天君之泰然不敢有一毫之慢毋曰不显莫予云觏俨神明于不测不敢有一息之违为其所当为无慕乎其外是以处下位而不忧居困厄而自亨是皆所事之得其正者之明效也大哉心乎于天地灵于神吉凶祸福皆出于其间矣尚何外求而从淫巫瞽史之说乎问者唯唯而退因葺是语作无论
　　世变【刘玉】
　　呜呼世变之下可胜道哉古之为士者知有道徳而己知有义理而己修诸身而徳以立措诸人而道以行证诸经而义以明修诸辞而理以达虽无心于功名训诂述作也而后世之功名训诂述作莫尚焉此士习之最隆也降世以还管仲出而事功啓李膺出而名节兴郑作而训诂章韩愈生而述作胜道徳变而事功理义变而训诂述作此士习之既下也然道徳而功名固有依于道徳者义理而训诂述作固有达于义理者迨夫末世则士之所志者科第而己士之所营者禄位而已士之所习者呫哔而己士之所述者蹈袭而己功名变为科第禄位训诂述作变而为呫哔蹈袭此又士习之愈下者也呜呼山夷而陆陆沈而渊渊溃而流流溢而海诗云譬彼舟流不知所届安得豪杰之士一挽斯世而归诸古哉
　　碑志论【胡侍】
　　夫俾幽贞潜徳流光莫掩鸿勲骏伐垂馥靡尽髙岸为谷而硕懿永存委骨成尘而声华益亮不有碑志其何赖乎故孝子文孙靡不丐笔词人阐其先烈中世以降蔼然同风固弥文之通懐含灵之极致也而时变道凉俗靡文敝墟墓之制率是夸诬奬其元忠则行齐八凯称其笃孝则迹迈二连或云散粟凶年施非望报或云却金暮夜清恐人知苦节与泛柏同贞义教共防机等辨状枭獍为鸾鳯进蹻跖为勋华虽语有精粗而咸归矫饰夫以存多遗行没获嘉名淑慝俱旌真赝谁别不论其世孰匪令人譬则冩照传神眉目尽舛素交卒覩未免谁何傥昧平生秪云惟肖殆令汉台之画耿邓不分傅野之贤旁求靡及矣意者非分之誉亦腼顔无情之辞后将奚信而作者无愧色受者无逊心观者无异论有识之士所深憎也盖近代史编惟凭碑志碑志乌有史编子虚矣又缙绅寿耉乃可君公才士雅人方堪别号碑表之等倬有王章夫孺之衔并须廷授乃今贾竖败夫咸冒君子之号乗田筦库辄树神道之碑市妾里妻诈假夫孺之贵只以自罔宁曰罔人犯分诬亲憝兹弥甚且仲叔繁缨宣尼致惜重耳请隧周襄不许方物则饰马之具小丽罚则阙地之罪均而不学之徒蔑礼任心僣侈颠越秉文之士依阿取信不知所裁俾表徳之器林列丘陇之间华衮之辞波及舆台之凭风诡滥其说愈长冠履混同无复等别矣然金石之撰体异汗青史法则褒贬两存碑志则揄扬独运故纂文贞石表镇途例皆黼藻温华斧钺不用傥于事理泥阂便当婉言莫承勿令回我兔锋彼来叶茍或情在难咈势不可辞其于命翰遣言须存商订不识避就将贾衅端盖虽空空鄙夫平生讵无一善猎其可欲舎其深瑕裁辨之间颇加恢润譬诸刻鹜畧企鹄形若画无盐不沦魍魉庶几是非不逺梗概犹存在彼既获称情于我亦非曲笔亦摛章之活术御物之圎机也






　　明文海巻八十六
　　钦定四库全书
　　明文海巻八十七　　　　　余姚黄宗羲编论四
　　春秋天子之事【席书】
　　孟子曰孔子惧作春秋春秋天子之事也是故孔子曰知我者其惟春秋乎罪我者其惟春秋乎此数语者千万世春秋之宗旨也惜乎后之儒者误读孟子之言遂使宗旨一失而百家之纷纷者出矣谨按孟轲氏本谓孔子惧乱贼纵横是非莫辨故取春秋之文削其繁污笔其领要以白天下是非而后乱贼知惧此春秋所以作也然春秋鲁史也鲁史所载礼乐征伐皆天子事也其曰天子之事犹曰天下国家之事也以天下之事国家之政司史职者可以作之奉王命者可以作之孔子不在其位不可得而作也是故知孔子者谓有惧世之心不知孔子者谓有出位之罪孟轲氏之本意也读孟子者乃曰孔子作春秋以寓王法惇典庸礼命徳讨罪大要皆天子之事也知孔子者所云佀矣罪孔子者谓无其位而托二百四十二年南面之权使乱臣贼子禁其欲而不得肆则戚矣直谓夫子欲代天子之赏罚也呜呼释经而至于如此则亦无所不至矣孟子所云春秋天子之事而孔子作之也世儒所云春秋天子之事而孔子行之也孟子所云孔子作春秋以明王道于世也世儒所云孔子作春秋以任王法于身也呜呼释经至于如此则亦无所不至矣此非直文定之言也公谷以来盖已有之至文定则大着矣考亭平日议论春秋大不类此至释天子之事复取文定之言是盖一时之所采非终身所持之定论也尝读文定春秋数十万言君臣之分王伯之别义利之旨本诸性道发诸言议刚大之气塞乎天地之间自春秋以来未有也然而识者穷其所论与仲尼所书不能无抵牾者褒贬之说惑之也褒贬之说生于赏罚之义赏罚之义出于托南面之权托南面之权则春秋天子之事一言悮之也自夫儒者一言之悮也遂真谓孔子假春秋之权行天子之事是故吴楚降王爵而为子秦晋贬侯伯而为人子突下士进勲阶于大夫咺纠大臣退等列于中士善者赏之恶者罚之乱臣贼子秉鈇钺以诛之宛然王者被衮冕于明堂之上而进退乎百官也呜呼诬亦甚矣吾不意仲尼之圣所为一至此也然犹可也至于春无王以着天下之无王王无天以贬王者之不天是夫子非特行天子之事以赏罚乎诸侯而又行天之事以赏罚乎天子也夫子将为之乎夫子不为天以赏罚乎天子则亦不为天子以赏罸乎诸侯也其为诬也则亦不俟辨矣且天子之事岂惟春秋马迁之史记班固之汉书温公之通鉴朱子之纲目凡为史者皆天子之事也今必曰然岂数君子者亦欲托诸史以行天子之事乎其为诬也则亦不俟辨矣或曰作春秋非僣乎曰僣虽然吾所谓僣也异于是修史者史官也非天子自为史也圣人之僣非僣天子也僣国史也或曰如子言春秋之法安在曰吾所谓春秋之法异于世儒所谓天子之法也彰善恶以垂天下之惩劝辨是非以训天下之去取此春秋万世之大法也如必曰然吾不敢以诬春秋也夫以万古之春秋坐一言之乖误以至于今莫可易者此余所以不避迂朽而过为论也不知孔孟再作将取于余言否耶
　　夹谷前【席书】
　　孔子相夹谷之防仲由毁强僣之都众皆颂之而有识者疑焉夫经有不俟传而可考者夹谷之防郈费之堕是也两书平防之后而继以齐来归田则齐田之归归以平也不平则不防不防则不归也两书围郈之后而继以堕郈及费则郈费之堕堕以叛也二邑不叛二氏二氏亦将资为保障而不堕也三传乃谓夹谷之防孔子相齐人悔过惧归鲁田仲由为季氏宰将堕三都于是堕郈及费谓兹二举皆出孔子仲由之谋也是果然哉大凡兵生于怨怨生于不平也齐既平矣胡自复有莱兵之刼哉古之君子固有从容谈笑之间折冲千里之外者传载夹谷之防齐出莱兵孔子歴阶而升不尽一等视归乎齐侯说以十数余言且曰而不反我汶阳田罢享礼诛侏儒目动神怒殆类曹刿齐柯之盟樊哙鸿门之防于圣人气象大不侔也自左氏作之公谷附之儒者从而争颂之曰仲尼一语威重三军信非大圣人不能也是岂惟圣人哉其在春秋战国申包胥兰相如郑子产苏秦张仪李左车郦食其之徒皆优为之矣岂惟圣人哉二氏欲堕二邑移辰堕之孟氏不欲堕成公围之而不克也以此见进退不在公而在三家也而谓由孔子哉郈费克而成不能克何孔子长于郈费短于谋成也臣举之则易君举之则难孔子仕鲁岂释君而臣是助乎三家季氏最强孟氏最顺未见行于强者斯易行于顺者却难若曰有能有不能圣人之化未足神也所谓圣人者固将异于人也堕郈费而至于命将帅师防已下矣费人入及公侧计己踈矣仲尼命申句须乐颀下伐之而仅免功亦卑矣斯亦无异于人也夫子则曰逺人不服则修文徳以来之圣人若果用鲁成人不服固将明分义以谕之也谕而不来将唱其罪以讨之乎将轻千乗之主犯矢石以围之乎既围矣夫子曽不出一奇防擒处父而诛于两观之下至无功而还威亦防矣后之人见围成无功诿之公也向使成叛孟氏孟氏帅师堕成必不重劳鲁公之围也后之人追见围成之事不以归孟氏而以归仲尼多见其因成败以附人也且曰堕曰围皆非有道时事也茍以堕都为功夫子同于用鲁之年既专堕都之功当服围成之咎儒者不究所从功则归于仲尼过则归于鲁定设令仲尼再生必不诬功于己假曰围成之时孔子去鲁其与史记所载孔子四十年为鲁司冦季桓子归女乐而后行其事未合可尽信哉其诸好事者见吾夫子备帝王之徳不得一日少试其政故借夹谷之防以神孔子之功而不知非所以尊夫子之道也或曰夹谷无孔子堕都无仲由乎曰谓有孔由可谓出孔由不可曰孔子之仕如斯而己乎曰此正不必出孔子其事不出于孔子奚害为孔子仕哉今夫济人者舟也非天也有欲颂天之功者曰天也非舟也以夹谷之功归夫孔子之圣奚异指舟之功为天之功哉正惟不知天也
　　夹谷后【席书】
　　自有夹谷之防尊孔氏者皆曰孔子拒强齐伐叛费文事武备于此见之巍乎大哉是岂知孔子哉孔子所以师万世者岂惟此哉立言者将曰孔子悲凤麟之不至作文教以启天下后世之人惧天下后世谓我夫子周于文徳缺于武事不足以絶古今重尊仰也故为斯言使凡世人知我夫子具文武之全材诚帝王之师范也不知孔子之大岂惟此哉今夫天日星之布其文也雷霆之威其武也天之大岂惟此哉其在圣人武固一艺孔子圣人也非文人也誉孔氏以文武将以孔子为文人乎子贡曰固天纵之将圣又多能也所谓多能己非孔子之极者况以其一而状之哉居孔氏之门以好勇名世者曰子路以文学名科者子游子夏设以武人而目子路以文人而目游夏三子者固将怫然不居矣而谓孔子居之乎今必以文武而赞孔子欲尊之反卑之欲大之反小之也尊孔子者以道孔子之道尧舜禹汤文武周公之道也道在舜禹揖逊禅受道在汤武牧野鸣条易地皆然夫岂二哉道即太极太极包万变而无外孔子太极也所谓文武者固一以贯之矣孔子曰天之将丧斯文也所谓文者道徳之文也非文武之文也后世吕孔二祀文武两途且谓孔庙曰文庙吕庙曰武庙正所谓以文武者当之矣道之不明其有自也文武果足以名圣秦汉而下英杰之君固有武戡祸乱文致太平其臣之出将入相者往往有之矣岂必孔氏哉斯议也作于左氏附于汉儒后人因而尊大之也左传附载诬媱祸福家语儒行诸篇皆语孟所不道者以彼之谬质此之疑不可一二尽信之矣设或有焉愚既陈于前矣固不足以尽圣人也左氏公糓数君子者未闻圣人之大道其所侈大之言则亦不足试已
  </div>
  <div class="pagination">
   <a href="明文海_page20.html">
    上一页
   </a>
   <span>
    ...
   </span>
   <a href="明文海_page16.html">
    16
   </a>
   <a href="明文海_page17.html">
    17
   </a>
   <a href="明文海_page18.html">
    18
   </a>
   <a href="明文海_page19.html">
    19
   </a>
   <a href="明文海_page20.html">
    20
   </a>
   <span class="current-page">
    21
   </span>
   <a href="明文海_page22.html">
    22
   </a>
   <a href="明文海_page23.html">
    23
   </a>
   <a href="明文海_page24.html">
    24
   </a>
   <a href="明文海_page25.html">
    25
   </a>
   <a href="明文海_page26.html">
    26
   </a>
   <span>
    ...
   </span>
   <a href="明文海_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
