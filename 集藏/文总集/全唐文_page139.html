<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 139 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 139 页/共 603 页
  </h1>
  <div class="content">
   万岁通天二年三月朔日，清边道大总管建安郡王某，敢以牲牢告军牙之神：盖先王作兵，以讨有罪，奸慝窃命，戎夷不龚，则必肆诸市朝，大戮原野。我皇周子育万国，宠绥百蛮，青□吕，白环入贡，久有年矣。契丹凶羯，敢乱天常，蜂聚丸山，豕食辽塞，宴安鸩毒，作为枪。天厌其凶，国用致讨，皇帝命我，肃将王诛。今大军已集，吉辰协应，旄头首建，羽旆前列，夷貊咸威，将士听誓，方俟天休命，为人殄灾。惟尔有神，尚歼丑，召太一，会雷公，翼白虎，乘青龙，星流彗扫，永清朔裔，使兵不血刃，戎夏来同，以昭我天子之德，允神之功，岂非正直聪明哉？无纵大雠，以作神羞，急急如律令。
    ○海文
    万岁通天二年月日，清边军海运度支大使虞部郎中王元，敢以牲酒驰献海王之神，神之听之：我国家昭列象胥，惠养戎貊，百蛮率职，万方攸同。鲜卑猖狂，忘道悖乱，人弃不保，王师用征。故有渡辽诸军，横海之将，天子命我，赢粮景从。今旌甲□屯，楼船雾集，且欲浮碣石，凌方壶，袭朔裔，即幽都。而涨海无倪，□涛洄，胡山远岛，鸿洞天波。惟尔有神，肃恭令典，导蠲首，骑鲸鱼，呵风伯，遏天吴，使苍兕不惊，皇师允济，攘慝剿虐，安人定灾，苍苍群生，非神何赖？无昏汨乱流，以作神羞，急急如律令。
    ○国殇文（并序）
    丁酉岁三月庚辰，前将军尚书王孝杰败王师於榆关峡口，吾哀之，故有此作。
    天未悔祸兮，炽此山戎，虐老昏幼兮，人罹其穷。帝用震怒兮，言翦其凶，出金虎兮曜天锋。扫宇宙之甲，驰燕蓟之冲。何士马之沸渭？若□海之汹汹。荆、吴少年，韩、魏劲卒，戈矛如林，白羽若月。且欲蹈鸟丸之垒，刈赤山之旗，联青邱之缴，封黄龙之尸。凶胡猖獗，奸险是凭，蛇伏泥滓，蚁斗邱陵。哀我将之仡勇兮，无算略以是膺。陷天井之死地，属□骑以相腾。短兵既接，长戟亦合，星流飚驰，树离（一作离）山沓。智无所施其巧，勇不能制其怯。顿金鼓之雄威，沦舆尸之败业。呜呼哀哉！矢石既尽白日，主将已死士卒哀。徒手奋呼谁救哉？含愤抗怒志未回。杀气凝兮苍□墓，虎豹忄栗兮殇魂惧。殇魂惧兮可柰何？恨非其死兮弃山阿。血流骨积殪荒楚，思归道远不得语。降不戮兮北不诛，殁不赏兮功不图。岂力士之未徇？诚师律之见孤。重曰：壮士虽死精魂用，凶丑尔雠不可纵。我闻强死能厉灾，古有结草抗杜回。苟前失之未远，傥冥雠之在哉，呜呼魂兮念归来！
    ○吊塞上翁文
    居延海南四百馀里，有古城焉。土人云：“是塞上翁城，今为戍，其基扃趾迹，盖数千年也。”丙戌岁兮，我征匈奴。恭闻北叟，托国此都。子尚于叟，日月遐迈。及今来思，实获心契。欣问于叟，何德其愚？僻居幽漠，浩与代殊。忘情逸马，胡宁而知福？谢於邻人，何达而不淑？丁男既存，君子知复。人以为极也，伊怀兹土。既板且筑，扃禁天崇，墉隍□矗，今则荒秽。代亦不毓，其故何哉？贤叟之德，发叟之堂，天道何远？而兹理茫茫。人代自故兮，邱垅崩荒。魂魄何独，不归故乡？叟乎叟乎！我心之伤。
    ○祭孙府君文
    维年月日，谨以牲酒之奠，致祭故延俊府折冲燕然军孙府君之灵：惟君少驰英武，早效成功，声雄塞上，名重关中。忄詹棱威於敌国，存大节於家风。既挥金而退老，方饵药於仙童，何昊天之不吊？随大化以长终。白马故人，青乌送往，素车永诀，黄垆谁赏，醑酒盈觞，魂兮尚飨。
    ○为建安王祭苗君文
    维某年月曰，朔方道大总管建安郡王攸宜，以酒馔之奠，祭故壮武将军左玉钤卫中候左三军营主苗君之灵：群忠勇兼资，戎麾夙济，乌丸作逆，赤羽从军。方且任君先锋，仍驰後劲，刈鲜卑之垒，摧冒顿之师，执馘献俘，归受国赏。何图大勋示立，随命先凋，永怀咨嗟，情用兼恸。故命酒奠，告尔殇魂，君其有灵，歆兹薄酹。呜呼尚飨！
    ○祭黄州高府君文
    维年月日朔，孙女夫某等，谨以清酌庶羞之奠，敢昭告於故黄州高府君之灵：惟府君含德元亨，保和光大，才堪济代，而运属承平；器允登台，而命锺流落。有瑚琏之宝，无廊庙之资。岂图大位不跻，幽灵永昧，尊仪潜翳，三十馀年，元琬既开，黄肠已古。今青乌改卜，丹来归，窀穸即期，幽明永诀。某等忝承嘉惠，奉事门阑，兴言追慕，实增感咽。窃惟精意以享，黍稷非馨，敢陈薄酹，以献明灵。呜呼哀哉！伏惟尚飨。
    ○祭外姑宇文夫人文
    维年月日朔，女夫某，谨以清酌嘉蔬之奠，奉祭於故高氏河南宇文夫人之灵：恭闻夫人有清穆之德，皓洁之行，淳懿肃恭，内外仰则。而遗风素范，蕙郁兰滋，用能惠心光孚，氤氲沼。崇严壶训，芬郁母仪，中馈柔嘉，娣姒有则。岂图慈颜幽翳，於今十年，毫水已拱，尊灵廓然。今吉辰协应，幽殡方开，容象如在，器质已灰。改卜礼典，宅兆方迁，山园既列，祖载行焉。哀子号兆，女也蝉媛，终天永诀，泣血流涟。某谬承嘉惠，预叨姻戚，生事早睽，送终空积。窃闻精意以享，黍稷非馨，敢陈薄酹，以献明灵。伏惟夫人，明神尚飨。
    ○祭韦府君文
    维年月日，左拾遗陈子昂，谨以少牢清酌之奠，致祭故人临海韦君之灵：惟君孝友自天，忠义由己，有经世之略，怀轨物之量。甘心苦节，风雨不改，常欲穷则独善其身，达则兼济天下。感激遐咏，邈然青□，何期良策未从，大运奄忽。呜呼哀哉！昔君梦奠之时，值余在丛棘，狱户咫尺，邈若山河，话言空存，白马不吊。迨天纲既开，而宿草成列，言笑无由，梦寐不接，永言感恸，何时可忘？今旌言归，关河方远，兴言永诀，今古长辞。邓攸无子，天道何知？洛阳旧陌，拱木犹存；京兆新阡，孤松已植。已矣韦生，云何及矣！大运之往，贤圣同尘。呜呼哀哉！伏维尚飨。
    ○祭率府孙录事文
    维年月日朔，某等谨以云云：古人叹息者，恨有志不遂，如吾子良图，方兴青□自致。何天道之微昧，而仁德之攸孤？忽中年而颠沛，从夭运而长徂。惟君仁孝自天，忠义由已，诚不谢於昔人，实有高於烈士。然而人知信而必果。有不识於中庸，君不惭於贞纯，洗心於名理。元常既没，墨妙不传，君之逸翰，旷代同仙。岂图此妙未极，中道而息，怀众宝而未摅，永幽泉而掩魄。呜呼哀哉！平生知己，畴昔周旋，我之数子，君之百年。相视而笑，宛然昨日。交臂而悲今焉已失。人代如此，天道固然，所恨君者，枉夭当年。嗣子孤藐，贫窭联翩，无父何恃？有母焉。呜呼孙子！山涛尚在，嵇绍不孤，君其知我，无恨泉途。呜呼哀哉！尚飨。
    ●卷二百十七
    ☆崔融（一）
    融字安成，齐州全节人。擢八科高第，累补宫门丞兼直崇文馆学士，累拜国子司业。神龙二年预修《武后实录》成，封清河县子。因撰《武后哀册文》，用思精苦，绝笔而卒，年五十四。追赠卫州刺史，谥曰文。
    ○瓦松赋（并序）
    崇文馆瓦松者，产於屋ニ之上。千株万茎，开花吐叶，高不及尺，下才如寸，不载於仙经，靡题於药录。谓之为木也。访山客而未详；谓之为草也，验农皇而记：岂不以在人无用，在物无成乎？俗以其形似松，生必依瓦，故曰瓦松。杨炯谓余曰：“此中草木，咸可为赋。”其辞曰：
    宾馆兮沈沈，明月高兮重海深。试一望兮，上楝下宇，开阳阖阴，彼美嘉族，依於夏屋。煌煌特秀，状金芝兮产ニ；历历空悬，若星榆而种天。苯丰茸，青冥芊眠，葩条郁毓，根柢连拳。闻青苔而露，陵碧瓦而含烟，春风摇兮郁起，冬雪糅兮苍然。讵充采掇？任雕镌，桐君莫赏，梓匠难甄。用匪适于地要，必滥闻於俗传，惭魏宫之乌韭，恧汉官之红莲。观其众开荣列，虚心独洁，高宁我慕，无木禾之五寻；卑以自安，类石蒲之九节。进不必媚，居不求利，芳不为人，生不因地。其质也菲，无忝於天然；其阴也薄，才足以自庇。望之常见其表，寻之罔得其秘。肃穆承华，堂皇不赊，绳悬麦穗，户刻菱花。竹苍Υ而众色，树连理而相加，芙蓉发池兮照烂，日及悬ニ兮芬葩。彼怀宝以遇赏，此不材而见嗟，虽有慕於阶闼，亦无混於泥沙，已矣哉！不学悬萝附柏，直蓬倚麻，固将含美恶以同贯，齐是非於一家。乱曰：少阳之地兮於何不春？博望之苑兮莫匪正人。纤根弱植兮生君之馆，荷施г恩兮为人所玩。物不谢生，不知其荣，惟愿圣皇千万寿，但知倾叶向时明。
    ○代宰相上尊号表
    臣某言：臣闻形器以陈，万物有名之谓母；尊卑既位，两仪合德之谓皇。非母则不能慈爱域中，非皇则不能导化天下。历考前政，详窥旧牒，金匮玉版，帝王之迹易推；铁轴铜浑，天地之情可验。不知谁子，气母握其灵机；厥初生人，维皇启其光宅。然则仪坤配永，至圣者所以降天符；建极施尊，至神者所以塞人望。礼存知贵，事叶强为，天命则休应毕臻，人心则休应允集。不可得而避也，不可得而违也，其唯圣人乎？其唯神用乎？伏见某日制书，以天授圣图，群臣上尊号曰圣凝获皇，昭备典册，肃应景命，大赦天下，赐五日。含生之类，禀识之俦，雍雍如，欣欣如，洎鸟兽率舞，与草树咸乐。中谢。臣闻以凡测圣者，理绝於名言；以管窥天者，事迷於远近。虽帝其何力，自闻田父之歌；而事有不谈，终获樵夫之笑：亦安敢梗概而无述哉？
    粤若稽古，圣凝获皇，阴阳和而德生，日月合而冲灵降。其在家也，御戎氏之瑶台；其正位也，绾汉皇这玉玺。维皇高祖肇创王业，惟太宗克成帝功，惟高宗发挥二圣之耿光，惟陛下对越三后之明命。显承遗托，敬守前基，弘济艰难，躬亲政事，情深社稷：义切园陵，其至公有如此者。七月而葬，三年免丧，顾明辟，载怀高蹈。陛下致还君之美，德盛於谦尊；皇帝竭为子之孝，诚深於覆育，八弦无外，六合一家：其冲让有如此者。八代之礼，讲三王之乐，定齐斩之数，革靡曼之音，草章程，待习诫，除指斥之坐，议故误之条，百官以理，万人以察：其制作有如此者。慎终追远，因心罔极，崇七庙，广三雍，仁不遗於一物，教必行於百姓：有虞舜大孝之德焉。训甲兵，誓将帅南北清宴，东西缉穆：有轩皇战伐之功焉。定都邑，殊徽号，居三统之政，处六合之中：有周成隆平之业焉。锦绣罗，雕文刻镂，人君之美色也。而陛下汗濯之服，大帛之衣。珍羞圆方，滋味重累，人君之甘旨也，而陛下藜藿之羹，粢粝之饭。黄金白玉，青珠紫贝，人君之骄也，而陛下所宝惟贤，所重惟。上林禁苑，层台累榭，人君之丽也，而陛下宫垣不葺，廊宇莫修。置拾遗补阙之官，则前疑後承，仰天俯地，孰云尚也？创通贤招谏之匦。则听声之鼓，告善之旌，畴以懿兹。
    夫然後不登而高，不行而远。天降以瑞，地外以符，日月光，风雨润，庆□出，神泉涌凤凰翔於庭，麒麟臻於囿，□集雾散，日至月书，固不可得而言也。陛下犹固守冲挹，深惟惕厉，以元默为神，澹泊为德，回圣虑，运全谟，采衢室之旧仪，酌明台之故事，因人之欲，不日而成。於是灵命孔彰，元心总集，山开秘篆，洛出祥图。每缨冕同观，轩墀共谒，则有曦车五色，对玉匣而如迟；□盖三层，伴琼缄而不去。岂非显见神物，觉寤黎蒸者欤？可以昭报昊穹，可以抑扬宗社，明至德，表至功。阴阳不测之谓神，应变不穷之谓圣，洋洋乎发育万物，荡荡乎人无能名，尊号之来，岂徒然而已也？圣凝获皇不得已而从之，命有司膺大礼，秩群望，怀百神，配诸侯於四渎，视上公於五镇。百姓有皋，思与天下涤之；一人有庆，思与天下覃之。垂动钥之深思，降合钱之普泽，凡百在宥，不知手之舞之足之蹈之者也。岂使女娲神化，仍参泰古之皇；太姒徽音，独擅隆周之母而已？
    微臣早г扬历，亟奉恩荣，惭拥肿之曲材，荷生成之大德。山涛者浑金之器，魏国擢之以尚书；伊尹者饰玉之姿，殷朝待之於右相。在臣驽暗，远谢贤明，徼逢振拭，擢登左右，陛下不以臣不肖，复使臣待罪元戎，顾无平虏之能，未答破羌之寄。恭闻瑞典，载沐鸿私，幸属皇羲之代，欣承帝魁之美。冕旒端拱，既不获接景前行；玉帛来朝，又不获趋风後位。横行万里，限中国以长城；悚踊一隅，望东朝於西域。不任悦豫翘勤之至，谨遣某官奉表称贺以闻。
    ○代百官请上尊号第二表
    臣等言：一昨仰稽旧章，虔上尊号，至诚犹郁，冲旨未回，孤遐迩之心，阙神之望，群臣百辟，相顾罔然。中谢。臣闻古先王者，奉天命，遭时为法，因事制宜，不必相沿，各有所立，化而裁之存乎变，推而行之存乎通。故庖牺是生，创天下之法则；周成既作，改人闲之制度。况煌煌大宝，穆穆中兴，至道已迈於胥庭，鸿名尚袭於汉代，臣子之地，悚迫不安。又谢。伏惟陛下绍开圣图。光复丕绪，继文之体，行汤之政，抚绥兆庶，清荡二凶。旧物不失，能收夏众，老吏垂涕，复见汉官。昌淆皇之阙文，缉五帝之漏目，享太庙，祀明堂，禁纲疏阔，凡事简易。道德海浸，符瑞山承，百蛮向风，万人乐业。固以萌开辟。弹压往初，自可去故而取新，何必同条而共贯，循季末之常躅，忽殊尤之盛仪乎？臣等禺禺，不胜致恳。又谢。臣闻天为上帝，九名所以示崇高；佛为法王，十号所以称具足，陛下安得徇小节，遗至公，推而不居，犹以为薄？臣等敢昧死谨再拜重上尊号曰应天皇帝，伏乞顺万国之欢心，答三灵之眷命，不违诚请，昭备典册，使百代垂景光而作程，飞英声而不朽，岂不美欤！岂不盛欤！臣等幸逢兴运，夙参朝列，累献非常之祈，愿奉维新之庆，所冀日回三舍，天移二山，愚有不夺，期有必遂。无任悃款屏营之至，谨诣朝堂奉表固请以闻。
    ○进洛图颂表
    臣某言：奉某年月日敕，令臣撰《洛图颂》。伏以陛下圣烈丰懿，应期首出，珍符炳铄，旷代闻。虽皋繇歌虞，伯禹申叹，其或生於今日，尚不足以谈天。况臣涉学盖浅，揆才多陋，安可润色皇化，对扬神休？窃读古文，幽寻旧式：言大道者，莫先於典诰，序以之生焉；美盛德者，莫近於诗什，颂以之成焉：其辞婉而微，其事简而要。今臣斟酌前训，拟议鸿猷，述《洛图颂》一篇并序，谨诣宣义门奉进，诚未能探索元奥，宪章经书，庶几竭肝胆，效尘露，增日月之末光，偕天地而不朽，期亦微臣之愿足矣。臣拜手稽首冒颜以闻，死罪死罪。
    ○为朝集使于思言等请封中岳表
    臣某言：臣闻《易》有太极，是生两仪：有父子焉，有君臣焉。道莫尊於三皇，皇合符於奕叶；德莫高於五帝，帝展事於□亭；礼莫盛於三王，报功於岱畎；政莫隆於两汉，纪号於仙闾：皆所以省方观人，增天益地，刻玉篆，印金泥，激清流於渗漉，翔仁风而萌动。然则业隆不封禅，何以答三灵？道备不巡游，何以会万国？为人上者，可不敬哉！中谢。伏惟圣凝获皇陛下宝命。元期，包混元而建极，宅造化而开阶，剖灵符於天，合至德於地，渥泽浸润万物，恩光明悬四海，不言而含气风从，无为而流形日用，允所谓荣镜绝代，弹压振古者焉。
    臣闻古之圣王，受命者然後得封禅。又云：“功成道洽，符出封。”又云：“致太平，必封禅。”今陛下获瑞铭於广武，得宝图於温洛，星连月合，□起风摇上以拥神休，下以塞天望；崇徽号，定都邑，文质再而复，正朔三而改，义在得天，立天统；非受命者，孰能臻兹？因时创宜，以顺制逆，建三庙，崇五茔，广太学以教胄子，开明堂而祀上帝；彼东夷西戎，南蛮北狄，殊方绝界。穷幽极远，蠢然莫敢不来享，莫敢不来王，非功成者，孰能臻兹？三阶平，万方晏，岩廊无事，囹圄云空，狱讼清而王风淳，礼乐和而人气乐，衢路有雁行之序，邑里得鹑居之时，五尺童儿，羞论霸道，八十父老，不知帝力，非道洽者，孰能臻兹？乾符总集，不召而自至，坤瑞昭，应图而合谍，庆□出，神池涌，毛宗扰，羽族驯，树连理而麦两岐，（阙一字）黄黍而（阙一字）元，匪朝伊夕，以时继年：非符出者，孰能臻兹？命既受於天矣，功既成於人矣，道已洽於古矣，符已出於今矣：若此者，非太平之效欤？可以外中名山，可以肆类上帝。嵩高维岳，峻极於天，风雷所起，设险於畿甸；霜露所均，作镇於邦国。虽复千八百处，未尝游玉女之台；七十四家，不能幸仙人之洞。区区汉武，止听三呼；汲汲晋炎，但喧群议。臣等窃以为秘有云：“中岳之神姓武。”天意若曰神皇其封中岳乎？藏纤纬以须时，蓄符祥而待圣，显见神迹，觉寤黎蒸，天祚岳姓，必将封祀，封礼神岳者，非陛下而谁？
    由是王公侯伯，日夕登封之奏；礼宫博士，岁时符命之书。鸿儒硕学，思献仪於野外；川后山，愿前驱於阙下。天人之望久矣，陛下何得而辞哉？伏乞深惟至公，仰灵眷，傍稽瑞命，俯顺歌，龙驾帝服，背河洛而上溯；星陈天行，指に嵩而东迈。石芝生而五色可以为盛，贝树长而三花可以为籍。埋玉报地，燔柴告天，载巍巍，扇翼翼，上以答昊穹之储祉，下以副率土之欢心，永保鸿名，长为称首，盛矣美矣！猗欤伟欤！臣等忝职外台，受委方玉，宣太平之风化，听古老之讴谣，望属车而未来，思叫阍而至极。庶千年一会，陛下垂不让之恩；使五载四朝，群臣有庆成之地，孰不幸甚？不胜悃款之至，谨诣朝堂奉表诚请以闻。
    ○贺封禅表
    臣某等言：伏奉某日诏书，有霜年月日有事於中岳，恭闻大礼，不胜欣。臣闻巡狩者何？观人风而叶时月；对禅者何？增天高而益地厚。然则圣帝临下，必有玉帛万国之事焉；明王在上，必有柴望百神之礼焉。伏惟天皇御宝位，膺历，宅颢气以开元，鼓神风以成化。宗文祖武之业，天祚弥光；制礼作乐之功，皇猷载远。四方无事，不闻犬吠於国中；六合同归，唯睹雁行於道路。恩周动植，德洞沦冥，东鱼西鸟，不召而自至；元黄，应图而合牒。嵩维中岳，洛阳下都，三台崛起，五衢相映。风雨交会，实惟天地之中；威灵肃然，固是神明所伏。可以光昭累圣，可以谒款上元，展时迈於仙宫，叶岁巡於福地。象天之道，备法驾而非遥；望君之来，因名山而有日。臣等饮和昌运，冒宠崇班，用虽微於犬马，情谅兼於鸟兽。三呼在听，欣承汉后之仪；群议不行，穷鄙晋皇之德。限以官守，不获称贺轩墀，无任悚踊之至，谨附某奉表申贺以闻。
    ○代皇太子请停幸东都表
    臣某言：臣闻乘□驾羽者，非以逸乐其身；观风设教者，将以宏济於物。故後予胥怨，几望汤来，吾王不游，尝思禹会。伏惟天皇察帝道，敷皇极，一日二日，智周於万几；先天後天，化成於四序。虽鸿名已建，铭日观而知尊，而膏泽未流，御□台而不怿。市朝之邑，天地所中，四方枢会，百物阜殷，爰降恩旨，行幸东都。然以星见苍龙，日缠朱鸟，清风用事，庶汇且繁，桑翳叶而眠蚕，麦飞芒而ず雉。详求《易纬》，是君无发众之辰；博访《礼经》，当人急劝农之月：固未可陈诗展义，拜洛观河。况序属亢阳，时方避暑，露台风馆，尚多薰灼之劳；帐殿帷宫，将有郁蒸之弊。天皇昔常服饵，近更躬亲，睿情勤苦，天仪憔悴，若何以万能乘之重，四海之尊，暴露而行，旰日而食者也？加以官僚扈从，或少资粮，程期迫促，未遑周办。必若事应巡狩，务从宽恤，犹望白露凉风，然後清畿洒道，下不违於人欲，上无隔於天心，可举而行，庶几於此。臣又闻关中属县，畿内旁州，百姓驱驰，颇多饥馁。天皇仁深覆育，并令赈赡：求转徙者，任其逐粮；欲宁居者，加其廪食：家怀再造，人得安全，乞至秋来，不烦圣虑。特讫少留元鉴，俯察丹诚，回太阳之末光，纳蒙泉之馀沥。臣三朝问寝，常候色於宸慈；五日诣台，每承言於圣奖。取陈冗职，轻进刍词，蹈地知惊，窥天自失。无任私恳之至，谨遣某官奉表以闻。
    ○代皇太子上食表
    臣某言：伏见臣妹太平公主妾李令月嘉辰，降嫔公族。诗人之作，下嫁於诸侯；易象之兴，中行於归妹。又臣铜楼再惕，常荷荫於中慈；金屋相惊，忽承恩於内辅。周官典瑞，旁稽聘女之仪；晋朝加玺，兼采纳妃之制。圣怀感尉，皇泽г濡，愿垂扶木之光，俯遂甘芹之请。谨上礼食若干举如列。尊师四学，虽有谢於温文；问竖三朝，窃无违於视膳。谨遣某奉表以闻。
    ○代皇太子请复膳表
    臣某言：臣闻善持国者，舒惨必系於天时；德称皇者，动静莫违於物理。故百姓不足，一人所以载怀；四海为家，万方由其在虑。伏惟天皇观风设教，拜洛游河，光华前乎日月，法象齐乎天地。顷以岁储微耗，年未登，睿旨忧劳，宸情戒惕。菲饮食而卑宫室，居常夏禹之期；减厨膳而彻锺悬，重取黄轩之事。由是神灵，景气氤氲，雪千里而朝飞，雨四溟而夜下。两河之甸，瑞麦盈畴；三川之境，嘉苗被隰：天意人事，其在兹乎！可以随道抑扬，可以与时通变。周王之本支百代，每进鲜庖；殷帝之亢旱七年，犹资鹤鼎：昔贤具称其美，往圣不议其非，唯此小心，将乖大德。臣又闻下之奉上，犹枝附根，君以人作基，人以君为命。天皇恩深子育，念切家安，损己励精，无违早晏，停滋罢味，已隔岁时，圣躬有劳瘁之容，群&lt;娄页&gt;动兢惶之责。伏乞俯从人欲，仰顺灵心，具珍物以登羞，随太阳而复膳，莆知送凉之地，芝英识驻寿之期。岂使眇眇燧皇，独流名於番炙；悠悠黄帝，空纪称於庖牺而已哉？臣寄忝元良，任当监守，春冬胄序，学书礼而空勤；朝夕寝门，视寒温而未节。无任悃款之至，谨遣某官奉表陈请以闻。
    ○代皇太子请起居表
    臣某言：今月某日，起居舍人某至，伏承圣躬顷稍不安，今已痊复，手舞足蹈，庆跃兼深。臣闻孝於事亲，为子之方已极；恭於奉上，为臣之道则先。臣自违侍轩墀，已淹时序。周储故事，一日三至於寝门；晋室旧仪，一月五朝於左阁。今之望古，臣独何人？日者沥胆陈祈，焦心觐谒。伏惟天皇以关河镇重，监守务殷，睿旨冲邈，未垂矜亮。今既十月筑场，三农事隙，特乞暂息恩召，俯念丹诚，遂以起居，假以时月，得晨拜旒，遂臣私情；则暮辞阙庭，在臣无恨。不胜恋慕之至，谨遣某官奉表陈请以闻。
    ○代皇太子请修书表
    臣闻昔者明王，学以化人成俗；古之君子，文以纬地经天。虽有阆风之高岳，弗登弗知其峻也；虽有浴日之巨溟，弗涉弗知其广也。伏惟天皇域中居大，天下化成，百官以理，万人以察，日行中道而淑清，岁起摄提而位序。光薰万物，岂直芝珥{艹}？泽加四海，宁惟寿麻孤竹？地成形而天成象，其道弥光；河出图而洛出书，其徵可验。环林璧沼，金门石室，坟典积於邱山，笔墨盈於泉海。圣朝多士，自可包二代之文；臣顾不才，何足奉三王之教？皇慈渥洽，帝奖优隆，擢公望为太师，徵子房为少传，所冀习与智长，化与心成，尝辛苦於岁馀，终未阶於日就。臣闻学者殖也，问以辨之，积必有成，勤则不匮。以周公之上圣，日读百篇；以孔父之多能，韦编三绝。臣虽不敏，窃所庶几，然以列代遗章，先王旧典，康成兴业，才鉴卷於八千；士安覃思，愿加年於累百：岂不以学而时习，博则难精者乎？今欲搴其萧稂，撮基枢要，可以出忠入孝，可以益国利人，极贤圣之大猷，尽今昔之能事，商扌百氏，勒成一家，庶有人於箴规，长不违於左右。又近代书钞，实繁部帙，至如华林园《遍略》，修文民殿《御览》，寿光《书苑》，长洲《玉镜》，及国家以来新撰《艺文类聚》、《潍博要》等，并包括宏远，卒难详悉。亦望错综群书，删成一部。艺官宾馆，亦既天皇立之矣；端士正人，说既天皇致之矣。伏乞俯人微愿，特降鸿私，许臣撰缉，遂臣诚请，当宫学士如少，仍望通取京官。谨当开桂树之山，凿芙蓉之水，引甘泉之词赋，总望园之宾客，下芸阁而长谣，临梓厨而高会。一游兰芷，伫变蓬麻，区区之诚，敢希矜允。岂使肃成门内，惟传魏国之名；崇政殿中，独纪晋朝之事而已？无任诚恳之至，谨遣某官某奉表陈请以闻。
    ○为皇太子贺甘露表
    卢某言：某至，伏承某月日，甘露降於金阙亭，肃奉休徵，不胜跃。中贺。臣闻五材并用，天地合而凝津；四序递来，阴阳和而洒润。望之成雪，右坠昆仑之山；尝之则甘，似降轩辕之国。伏惟天皇御元，气平太阶，正圭表於都畿，考铜阎於宫室。荐河图而外洛范，日载祥编；过竹苑而憩芝台，宵零瑞液。尔其涂涂被物，滴滴流膏，承以玉杯，凌汉宫而擅美；献之琼爵，掩魏殿而称珍。可以致灵仙之寄，可能延帝王之寿，《孝经援神契》未足叙其和平，《春秋运斗枢》不能议其清浊。臣滥膺国本，多惭人望，仰宸游而不及，倍恋恒情；闻帝泽而先惊，庆深常位。无任喜之至，谨遣某官某奉表陈贺以闻。
    ○代皇太子贺白龙见表
    臣某言：伏见某官等奏称，某月日玉山宫西南王上有白龙见。臣闻天地和平，圣人所以乘九五；帝王符命，神物所以寤黎蒸。粤若皇家，既高居而远望；於惟史阁，亦舒图而负玺。服星辰之冕衮，彩夺华虫；建日月之常，文腾翠凤。出东方而据木，天下知春；临北荒而衔火，容光是烛。风雨顺，阴阳和，五登，百宝用，岂孙氏所谓出入应命，上下以时，无道则处，有圣则见矣！大火中星，长风季月，详乎戴《礼》，则帝喾乘龙之时；校以河图，是黄轩梦龙之晦。裁金别宇，扌延玉名区，宫模抗殿之基，山接陵阳之路。翩翩素翼，矫矫白鳞，异彩霜封，风姿雪澡。徵邺城之故事，若下神祠；探吴郡之遗尘，疑过象穴。臣闻感通之效，人事可寻；嘉瑞之来，天心易察。地称王，先题王者之名；壤号玉山，实兆南山之固。天皇以帝出乎震，自天锺有德之期；天后以致养乎坤，承天得西南之位：披图按谍，影响合符。汉朝之出在上封，特其小者；晋国之来从京兆，曾何足云？唯我后能得之，固前王所不逮，方使见龙于甸，一人系年月之书，岂直囿龙于池，百姓为朝夕之观而已？臣业谢温文，观闻绝瑞，虽四灵为畜，未足以舞之蹈之；而万国欢心，敢忘於美矣盛矣！不胜凫藻之至。
    ●卷二百十八
    ☆崔融（二）
    ○代皇太子贺嘉麦表
    臣某言：伏见雍州司马徐庆称，所部有嘉麦，一茎六穗。纤芒濯露，疑因黑壤之宜；香稼摇风，若吐黄金之色，岂非灵心昭应，睿德感通？降之自天，何必来之咏？尝之于庙，先符孟夏之时。凡在含生，相趋动色，臣谬当居守，肃奉宗祧。一穗两岐，徒说张君之咏；十亩千石，方轻范氏之书。仰天意而增欢，顾人心而载跃。无任喜之至，谨附起居使某官甘奉表陈贺以闻。
    ○为皇太子贺瑞木表
    臣某言：臣闻惟德劝天，无远而不格；惟神感物，有来而必应。伏惟天皇提乾象，运斗柄，戴黄屋而临太阶，正紫宫而开列室。伏见某官奏称，石门元内玉山宫侧，秋水漂木三万馀根。林衡悚迫，匠人惊视，仙桂来於月中，灵查下於天上。昔开阳门之肇建，飞柱潜移，太极殿之初营，浮梁远至。论其壮观，犹尺烬之窥寻木；喻以皇家，若牛涔之望鳌海。方见凌□之构，匪日而成，负黼而朝百神，垂衣裳而会万国，盛矣美矣！轮焉奂焉！臣德谢元良，滥膺储贰，寝门来竭，常取候於难鸣；大厦既成，窃自欢於雀贺。不任凫藻之至，谨遣某官某奉表称贺。
    ○代皇太子贺芝草表
    臣某言：伏承某月日，芝草生於乾元殿。瑞命天来，符祥日至，煌煌三秀，分芰井而攒柯；煜煜九光，闲梅梁而吐叶。晋都宫阁，何必灵芝之台？洛邑山川，居然密芝之地。中贺。伏惟天皇天临海内，帝有域中，兼汉制而宅两京，用尧心而加百姓。神精下降，洽至道於邱陵；灵液旁г，被深仁於草木。观其如盖如阁，如日如星，得五方之气象，合四时之景色。仙人在上，则车马疑飞；神龙居下，则风□不去。谓蓬瀛之海到（一作列），即昆阆之山开，魏皇之双莫俦，汉帝之九茎为劣：可以荐郊庙，可以觞公卿。臣谬践储闱，膺守国，不获亲承在右，目览休徵，虽玉胫延龄，在神仙而可致；而刀圭入膳，视朝夕而犹赊。是用心驰仁寿之前，庆集肃成之下。无任跃之至，谨遗某官某奉表称贺。
    ○代皇太子贺石黾负图表
    臣某言：臣闻虞舜五帝也。夏禹三王也，应历数则星昴告期，度水土则河精授象。故知至诚上感，无往而不通；神道曲成，有来而先见。伏惟天皇运斗极，平太阶，漏德泽於海河，散皇明於日月。烟□郁郁。鸟兽跄跄，百宝用而银瓮满，五丰而丹甑出。化之远及，阴阳不测之谓神；德之广被，天地无名之曰道。嵩高维岳，洛阳下都，此焉符理之所，古则仙灵之地。伏见洛州牧相王所奏，嵩山下顶封禅坛侧，掘得石龟负图篆文一百六十字者，臣亟闻其言矣。昔者黄辕东省，河献龙书；苍颉南巡，洛呈龟字：古犹今也，其若兹乎！夫惟气挟风霜，文含星象，玉经山上，匪藉旁求；银丹地中，居然暗发。颂国祚之长久，孕育於万八千年；歌卜筮之叶从，牢笼於六十四卦。况复复高临泰室，近控洛坛，伫降王者之封，常有君来之望。由是神工不召，若镌金镂之名；天意潜彰，似刻银绳之篆。岂与玉黾在泰山之上，莫睹其祥；石黾出吴江之右，空传其迹，可同年而语哉？臣才谢元良，忝当储贰，三灵眷命，预闻东序之图；万国欢心，愿奉南山之寿。无任悦豫之至，谨遣某官奉表称庆以闻，臣某诚欢诚喜云云。
    ○代皇太子贺天后芝草表
    臣某言：臣闻德合天地，仁之所及也深；道贯神明，孝之所也极。故有元功，灵命氤氲，瑶光发辰象之精，金色吐阴阳之秀。伏惟天后化含万物，训正六宫，天下被涂山之音，海内仰河洲之教。今月某日，使某至，伏承芝草生於东都太原寺舍利塔屋下。芝英绕殿，疑王母之台；芝草成田，聊比宓妃之馆。其蒂紫，其茎白，г濡雨露之津，摇动风□之气。斜临纲树，分贝叶而骈开；近对轮池，接莲花而倒下。岂与夫生於石室，空传好道之言；产自珠宫，徒事不经之说，可同年而语哉？臣滥承天祚，多惭国本，始钦元涧之祥，更喜黄□之地。颂声无辍，在郊庙而方传；御膳有凭，俯神仙而何远？臣子之庆，倍百恒情，无任欣之至。
    ○代皇太子请放罪囚表
    臣某言：臣闻尧、舜推心，谅因於百姓；禹、汤责己，必在於庶人。顷以炎亢逾时，资储颇乏，天皇情勤戒慎，务切忧劳，发仓廪以穷，罢珍羞而酌损。红粟未阜，愈兢御朽之怀；白粲有形，特轸推沟之念。爰降恩旨，俯加宽恤，丹生灵，不胜鼓舞。然以和风所被，兰艾同荣；膏两所流，公私并润。徒刑之辈，已沐於深慈；杖罪之流，未г於厚渥。且五刑之内，笞坐为轻；两造之闲，原情可恕。时当惨劲，命甚漂浮，因兹决罚，或从颠踬。伏乞迎春布泽，应天道而无违；任地成功，顺人时而不夺：数淆农有望，万物知归。臣滥守储闱，叨陪帝幄，乾坤覆载，荷至德而徒深；日月昭明，在末光而何助？无任区区之至。
    ○代皇太子请家令寺地给贫人表
    臣某言：臣闻法天之道，义属於有馀；象地之宜，理存於益寡。顷以咸城近县，市傍州，颇积风霜，或侵苗稼。天皇两仪合德，百姓为心，发仓廪以赈贫人，垂两露以滋微物，俗荷财成之施，家怀亭毒之恩。臣滥奉宗祧。亲承覆载，岁时衣物，咸凭府藏之馀；朝夕膳羞，必伫饔饩之办：过此以往，臣亦何求？但知问竖寝门，尊师胄序，魏两文儒之盛，窃所系心；汉储汤沐之资，未尝留意。但关辅之地，萌庶孔殷，丁壮受田，能充足，所以水旱之岁，家室未丰。正末端本，思有裨助，臣家令寺有地九百馀顷，特请回授关中贫下等色。虽地非安邑，宁期千户之封；而价等露台，虚费十家之产。伏乞皇恩远及，圣泽旁流，矜臣愚效，遂臣诚请。谨遗某官某奉表以闻。
    ○代皇太子请给庶人衣服表
    臣某言：臣闻心有所至，谅在於闻天；事或可矜，必先於叫帝。庶人不道，徙窜巴州，臣以兄弟之情，有怀伤悯，昨者临发之日，辄遣使看，见其缘身衣服，微多故弊，男女下从，亦稍单薄。有至於是，虽自取之，在於臣心，能无愤怆？天皇衣被天下，子育苍生，特乞流此圣恩，霈然垂许：其庶人男女下从等，每年所司，春冬两季，听给时服。则浸润之泽，曲г於蝼蚁；生长之仁，不遗於萧艾。无任私恳之至，谨遣某官奉表陈请以闻。
    ○为百官贺雨请复膳表
    臣某等文武官若干人言：臣等闻太平之代，天地合而流津；至德之时，阴阳和而布泽：所以三农滋殖，百姓阜安。伏惟天册金轮圣神皇帝陛下宝命，元期，包混元而建极，宅造化而开阶，德教布，仁声洋溢。增高益厚，已修中岳之仪；顺时班令，更缉正阳之礼。近以少愆甘澍，亲发至诚，怀宋景之一言，采殷汤之六事。德音才降，灵心允协，捧瑶缄而风趣民，迎宝字而星流。□不崇朝，复三千之药草；雨必以夜，通百亿之江河。遍高下而同г，在公私而并及：陈留雨，譬此非多；栎阳雨金，方斯未重。邦国延有年之庆，黎元罢望岁之忧，臣等中贺。伏愿陛下凝神保和，颐情养寿，复鲜庖之旧膳，进鹤鼎之常羞，使芝英有驻液之期，莆知送凉之地，则光天之下，率土之滨，孰不欣戴？孰不幸甚？微臣等幸逢休运，预沐恩波，混虞兽而同欢，比齐禽而累。无任悚荷之至，谨诣朝堂奉表称贺。
    ○为西京百官贺老君见表
    臣某等文武官若干人言：臣闻至德之运，必有告圣之符；大道之行，必有通灵之应。故虞舜氏作，五老出游於河渚；周武勃兴，四神来朝於洛邑。伏惟皇太后陛下补天为盛，配地居尊，体因经野，肇建惟新之业；应天顺人，果得非常之事。伏见某日敕，虢州阌乡县界老君见，并授邬元宗语。皤然鹤首，至哉龙德，若游涡水之年，疑往流沙之路。叙皇威之有截，论国祚之无疆，道可以济天下，功可以侔造化。元言妙键，关令受教而先迷；神理希微，河公愿谈而莫测。方验老人见於南极，但谓承天；黄人游於後池，止云乘土，固不可同年而议也。臣等豫睹嘉祥，早参簪笏，惟神降福，欣承帝系之隆；惟德洞冥，愿奉元元之庆。无任感悦之至，谨附某奉表称贺以闻。
    ○驾赦表
    臣某言：臣伏奉久视元年十月十日墨制，以一月为正，大赦天下。服周之冕，衣冠混於无外；行夏之时，正朔覃於有截。伏惟皇帝陛下天地合德。历数在躬，交日月於龙躔，会风□於凤纪。取新之化，首出於九皇；除旧之恩，曲成於庶类。加以载怀孝享，肃事天田，休声动於万国，盛礼悬於百代，凡在形气，孰不昭苏？微臣庆偶时来，荣沾日用，同草树而知乐，类鸟兽而增欢。迹虽限於一隅，心每驰於双阙，舞昌运，倍百恒情。不任屏营之至，谨附贺正使某官奉表称贺以闻。
    ○为泾州李刺史贺庆□见表
    臣某言：伏奉诏书，上御武殿，有庆云映日，见於辰已之闲，肃奉休徵，不胜跃。中贺。臣闻诸《瑞应图》曰：“天下太平，则庆□见。大子大孝，则庆□见。”伏惟皇帝陛下早朝宴坐，忧劳庶政，远无不肃，迩无不怀，神感潜通，至诚上格。凉秋中月，滞雨移旬，天心合而喜气腾，阳德动而愁阴歇。文章郁郁，惠日照而成彩；花{艹}蓬蓬，晴风摇而不散。虽复紫□来汉皇殿，白□入殷帝房，校其优劣，畴以为喻。臣运奉休明，荣沾刺举，千年多幸，已逢河水之清；百辟相欢，重偶丛□之曲。不任悚跃之至，谨遣某官奉表称庆以闻。
    ○为百官贺断狱甘露降表
    臣某等文武百官若干人言：一昨伏见御史中丞吉顼称，某日承制，推法司断事，恶逆者会赦不免，谋反者会赦从流，主上以为轻重不当，陷人入罪，制曰：“君亲无将，将而必诛，安有忠孝同极，而流罪异贯？若此者岂钦恤之意邪？”旋命主司奏上沿革。谨按《贞观律》唯有十卷，其《捕亡》、《断狱》两卷，是永徽二年长孙无忌等奏加，果非庭坚所制。百寮蒙瞽，一朝开凿，圣鉴元通，有如影响，自发德音之後，每夜触处有甘露降者。臣等中贺。臣等闻刑罚者人之鞭策，号令者国之舟车：所以惩恶止奸，辅政助化。故轩辕之为君也，设法而天下安乐；陶唐之为帝也，察令而天下昭明；然则不令而诛，不教而杀，是虐人也；法不胜奸，刑不制罪，是陷人也。有以知悬之象魏，布以都鄙，是谓禁人为非；铭之锺鼎，铸之金石，是谓丕天之责：为人上者，可不务乎？若前主所是疏为律，後主所是疏为令，事有不合於古，不务於时，则弛而更张，矫以归正，正朔三而改，文质再而复，王礼不相袭，帝乐不相沿：夫何为乎？亦云适时而已。
    惟天册金轮圣神皇帝陛下躬明哲之性，秉淑圣之姿，顺风雨以发生，乘雷电以震耀。推功天地，所以告成太室；致孝祖考，所以宗祀明堂：陈宝鼎於帝庭，正土圭於王邑。能事毕，颂声兴，冤积之气不彰，刑残之尸复育。断狱四百，愈鉴寐於淳源；科条三各，尚劬劳於画象。日者有司奏牍，议事不明，大圣当枢，囚人轸虑。但臣之事主，犹子之事亲，父子则身体发肤，君臣则股肱元首。出忠入孝，义在俱全；芦坚冰，法无异罚。曲礼垂教，子处ㄜ宫之条；大传立文，臣从潴室之坐。何以才经赦宥，顿隔刑书，反逆首条而遂生，恶逆末坐而犹死？下上簪履，颠倒衣裳，遂使吏生淫巧，人无常禁，逆节所以时萌，凶党由其或在，夫立杀止杀，制刑息刑，重其死然後生，峻其法然後禁。礼以齐君子，刑以齐小人，非惟闻义而输忠，固亦知教而迁善。斩雕为朴，自然登至道之初；墨赭衣，何必独上皇之代？铨也法也，念兹在兹。昔者仲尼修《春秋》，乱臣贼子惧；梁靖撰《七序》，窃位素食惭。况我大君财成，上帝制作，昭昭焉若日月之代明，累累焉似星辰之错行，有典有则，是彝是训，怀生幸生而有馀，群下瞻仰而不足。萧相国捃摭秦法，窥天无阶；杜武库参定汉章，地失措：诚可以垂後，诚可以达幽。
    至人无心，灵契昭於元极；昊天有命，神物萃於休期。巽风未行，甘露频降，亦何止言善而星退，躬祷而□来？夫其素液繁洒，芳滋丰溢，丛骈六气之英，摇动二仪之粹。匝园林而并润，溥郡邑而同г，汉宫无假於玉杯，魏殿不劳於琼爵。臣等谨按：甘露者美露也，一名膏露，一名天酒。其凝如脂，其甘如饴，盖神灵之精，仁瑞之泽。《稽命徵》云：“称谥正名，则苇竹受甘露。”《孙氏图》云：“王者和气茂，则降於草木，食之寿。”《援神契》云：“天子刑於四海，德洞沦溟，则甘露降。”《冠子》曰：“圣人之德，上及太清，下及太宁，中及万灵，则膏露下。”《白武通》云：“甘露之降，则百物无不盛也。”陛下俯回冲眷，亲定律文，必也正名，果符稽命。是使孟坚持论，谈功德而未详；抱朴裁书，称太平而不尽。上可以辅圣躬之寿，下可以延庶物之和，言之动天，一至於是！臣等庇阴昌运，接景清朝，常勉志於克家，每勤诚於报国。恭闻大典，伏览殊祥，臣知拱极之尊，子识阳之庆。无任跃之至，谨诣朝堂奉表称驾以闻，仍请宣付所司，颁告遐迩。
    ○为许智仁奏怀州黄河清表
    臣智仁言：臣闻德水清漪，诗人以之兴颂；浊流澄镜，大圣於是登期。伏惟皇帝陛下道叶二仪，功超万古，上元降祉，变孟津於绿波；厚载呈祥，发荣光於翠浼。臣以去月得河内县申云：自太平屯阝已下，三十馀里，河水变清，各遂浅深，泠然彻底，鳞介之族，无所藏形。谨自依极（疑）息阅（一作同）其状。又嵩高维岳，形入清流；少室奇峰，参差具写。谨按《易坤灵图》曰：“圣人受命，瑞见於河。”伏见凉州立石，式昭灵命，臣部黄河，应时清彻。天祯地贶，既符易象之文；圣祚河清，暗合灵图之义。古人叹其难候，臣今得亲观，身体太平之风，目击会昌之瑞。无任悦豫之至。
    ○贺秦州河清表
    臣闻崇高不及之谓天，广博无涯之谓地，若参天地之元化，代覆育之神功者，其在圣人乎？故能俯同五情，恩浸八，允膺千载，仁г万代，明灵之贶，自我所招，幽显合符，斯其效矣。伏惟皇帝陛下家六合，驭三光，推明允之一心，置於天下之腹；用徇齐之四目，招於万物之情。虫は卵之所安，犹怀夕惕；舆颂刍荛之瞽说，尚回天眷。其所爱育者多矣，而况於鳏寡孤独乎？其所容纳者众矣，而况於公侯卿士乎？至若削平宇宙，混一华夷，武也；政教会昌，乐新礼创，文也；穆岩廊以凝睇，调风雨於绝垠，圣也；运埏埴以裁成，动阴阳而不测，神也：体兹四霁，侔彼两仪，神物之来，盖惟常理。伏见秦州刺史表今月某日，黄河水复清，深浅澄映，百有馀里。清自龙门之下，验登期以御天；波及万春之卑，表无疆以弥寿。臣闻道之所格者宏，则灵之所感者大；德之所包者厚，则地之所应者深。是以千祀登期。自古叹其难遇；一岁之内，祚圣人而再清。求诸典坟，竟无伦匹，在於明世，绝後光前。宜其上答灵心，外中告禅，金声玉振，合百神於介邱；玉辂朱轮，副万国之翘首；则普天幸甚！何其乐欤？臣等越自下才，欣逢上德，致百王之不致，闻亿载之未闻。舞蹈之深，实百恒品。
    ○为泾州李使君贺庆山表
    臣某等言：某日奉某月诏收，新丰县有庆山出，曲赦县囚徒，改新丰为庆山县，赐天下三日。凡在含生，熟不应幸？中贺。微臣详窥海记，微臣详窥海记，博访山经，方丈蓬莱，人迹所到；层城元圃，道家之妄说。伏惟皇太后陛下应天顺人，正位凝命，中外咸一，阴阳以和。嘉木四方而平春，露草三旬而候月，冲恩浃洽，嘉贶骈阗。当雍州之福地，在汉都之新邑，圣渚潜开，神峰见。政平而涌，自荡於□日；德茂而生，非乘於风雨。游龙蜿蜿，疑呈八卦之图；鸣凤，似发五音之奏。仙蚕曳茧，美稼抽芒，一人有合於天心，百姓不知其帝力。方验镇星垂象，山萌辅地之徵；太岁加年，水兆载坤之应：天人交际，影响合符。雷雨既作，嘉气冲於三象；锺石以陈，欢心动於万物。臣幸忝簪带，滥守藩隅，不获驰苍阙而拜手，望紫庭而继足，殊祥踵至，宝算无疆，厚赍傍г，群生幸甚。不任悚踊之至，谨遣某官奉表以闻。
    ○为百官贺千叶瑞莲表
    臣某等文武官若干人言：伏奉恩旨，垂示臣等千叶瑞莲。观其绿裹红葩，缃茎素萼，露摇珠点，霞拆金须。百星交映，羽盖张而一色；万目齐明，车轮合而千状。谓翔鸾之欲舞，若群之并飞峰形耸而半天，石势蹲而临海。冲气积其下，惠风流其上，服之可以登仙，采之可以驻寿。虽复释梵天王之国，千影离娄；善住天子之池，双辉烁烂：校之今日，未可同年。臣等谨按《华严经》云：“莲花世界是卢舍舟阝佛成道之国，一莲花有百亿国。”《无量清净经》云：“无量清净佛七宝池中生莲花上。”夫莲花者，出尘离染，清净无瑕，有以见如来之心，有以察如来之法：道之行也，曾不徒然？伏惟天册金轮圣神皇帝现此妙身，当兹巨瑞，符契冥合，影响不差。有百亿国，无量清净者，天意若曰：护苏蚁结，默啜蜂飞，闻鼓な而革面，望旌旗而悬首，指挥而边境获安，高枕而中国无事。风行电扫，纳噍类於百亿之区；雾廓尘销。反游魂於清净之域：深仁所及，不亦宏哉！臣等滥奉朝恩，亲披瑞牒，非常之贶，旷古未闻，殊特之珍，历代一见，手舞足蹈，倍百常情。无任庆跃之至，谨诣朝堂奉表陈贺以闻。
    ○为魏州成使君贺白狼表
    臣某言：某月日得所部魏县申称，得令孟神符牒称，某日得佐吏长寿乡单守中状称：隆周、长寿两乡界有白狼见。臣等尝恐是虚，未敢即申，因处分诸乡，若有见者，辄令系取。某日长寿乡致仕前游击将军上柱国朱佛儿，於长寿乡界内逢白狼，驯狎无惧人意，遂以绳络头系得随送者。臣谨按《瑞应图》云：“白狼者金狼精也，殷汤时衔钩入於庭，王者仁智明哲即至，动准法度即见，周宣王时见而犬戎服。”伏惟皇帝陛下元期兆朕，灵命氤氲，物类有感而必通，符祥不召而总集。金精累烁，鼓铸於阴阳；玉毳霜翘，腾倚於郊甸。应时出，野心狎而无惊；有道则游，贪性驯而不搏：亦何必兕豹可履，元蛇可弄者哉？徵故事於璇钤，考异闻於玉册，出自神符之县，显符命之通神；来於长寿之乡，明久长之益寿。重以陛下独尊三界，高视四天，身运明哲，动循法度，既合周王之时，仍彰犬戎之服。上元潜惊，佛儿来送，天尊若曰，陛下养众生，其如二乎？善守其中，亦可知矣。谨寻令式，唯合申台。臣以尊号初加，神聪显应，守文不奏，恐爽灵心。无任跃悚之至，谨冒死遣官奉表称贺以闻。其白狼既非常兽，臣未敢即放之山野，见令佛儿养饲，伏听进止。
    ○代家奉御贺明堂成表
    臣某言：臣闻昭昭上天，五座列降神之府；赫赫中国，九筵开布政之宫。自轩皇肇制，帝尧嗣作，历虞、夏而维新，在殷周而克壮：斯皆尊祖配帝，从时统天，节寒暑而吹律，顺阴阳以班令。降及有汉，颇采前章，虽年惟屡丰，而日不暇给，过此以往，寂寥无声。伏惟天册金轮圣神皇帝陛下兴复旧邦，光启新邑，万物睹而圣人作，百宝用而神灵滋，远肃迩安，功成道洽。泥金刻玉，已修中岳之仪；乘鸾驾龙，更葺正阳之礼。乾策坤策，具禀宸聪；左个右个，亲承式。朴略淹中，莫能言其制度；崎岖汶上，畴克效其规模。土事不文，木事不镂，九柱自立，岂藉琅琊之飞？二石潜开，宁烦城之采。板筑星奔而化造，斧斤风动而神助，圣有通於上帝，产无费於中人。由是日抱红辉，□丛紫霭，霜毛下翥，电翼群飞。夕见神光，似对庄严之国；昼闻仙响，疑过数乐之天。匪日而成，冲霄特起，仰浮圆笠，俯镇方舆，金而将飞，玉骊龙而若动。三辰引曜，相望於复道之间；六气氤氲，旁魄於重檐之半。可以发大教，陈盛容，会百神，朝万国，比二仪而永固，齐四序而偕行，允所谓穆皇皇、巍巍荡荡者矣。微臣攀光日用，荷荫天休，接五尚之隆班，г九清之下列。方圆任，叨重寄之呈材；轮桷无施，滥殊私於构厦。仰之不逮，虽谢於翔；成辄相欢，窃同於燕贺。手舞足蹈，倍百恒情，无任悚跃之至，谨奉表称贺以闻。
    ○代百官贺明堂成上礼表
    臣某以下文武官若干人等上言：臣等闻上帝居高，悬太微之府；先王建国，辟宗祀之堂：不有圣人，谁其经始？伏惟天册金轮圣神皇帝陛下尊祖扬祢，严之德再光；统天顺时，布政之道尤急。亲纡睿思，躬运元模，故能上合乾象，下当坤策，柱将扶而已立，石未凿而悬开。丹是甍，似鸣岐而远至；苍虬绕楝，疑出河而欲飞。神光熠於向晚，仙乐清泠而方昼。月惟孟夏，时属正阳，张文物於阙庭，震声名於县。圣皇戾止，诸侯在列，穆穆焉，禺禺焉，交喜气於三灵，动欢心於万类者也。臣等进窥朝典，既逢尝麦之辰；旋顾野诚，轻袭献芹之礼。谨上礼若干举如别项。滋疏鹤鼎，味劣鲜庖，何以延莆之凉，契芝英之寿？无任丹恳之至，谨奉表称贺随进以闻。
    ○为韦右相贺平贼表
  </div>
  <div class="pagination">
   <a href="全唐文_page138.html">
    上一页
   </a>
   <span>
    ...
   </span>
   <a href="全唐文_page134.html">
    134
   </a>
   <a href="全唐文_page135.html">
    135
   </a>
   <a href="全唐文_page136.html">
    136
   </a>
   <a href="全唐文_page137.html">
    137
   </a>
   <a href="全唐文_page138.html">
    138
   </a>
   <span class="current-page">
    139
   </span>
   <a href="全唐文_page140.html">
    140
   </a>
   <a href="全唐文_page141.html">
    141
   </a>
   <a href="全唐文_page142.html">
    142
   </a>
   <a href="全唐文_page143.html">
    143
   </a>
   <a href="全唐文_page144.html">
    144
   </a>
   <span>
    ...
   </span>
   <a href="全唐文_page140.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
