<!DOCTYPE html>
<html>
<head>
    <meta charset="UTF-8">
    <title>香艳丛书 - 第 26 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 26 页/共 467 页</h1>
    <div class="content">　　月幌歌阑寻尘尾，风床书乱觅搔头。 
　　五湖烟水常如此，愿逐鸱夷泛急流。 
其馀篇什，多附见牧翁《有学集》，不尽载也。 
　　大江以南，藏书之富，无过于钱。自绛云灾，其宋元精刻，皆成劫灰。世传牧斋《绛云棂书目》仍牧斋暇日，想念其书，追录纪之，尚遗十之二三。惟故第在东城，其中书籍无恙，北宋板《前、后汉书》幸存焉。初，牧翁得此书出三百馀金。以《后汉》缺二本，售之者故减价，仅获金三百馀。牧翁宝之，如拱璧。遍嘱书贾，欲补其缺。一书贾停舟于乌镇，买面为晚食，见铺主人于败簏中取旧书一页，作包裹具。谛视，则宋板后汉书也。贾惊窃喜，因出数金买之。而首页已缺，贾问主人求之。主人曰：“顷为对邻包面去，索之可也”。乃并首页获全，星夜来常。钱喜欲狂，款以盛筵，予以廿金。是书遂为完璧。其纸质黑色，炯然夺目，真藏收家不世宝也。入本朝，为居要津者取去。 
　　牧翁一日赴亲朋家晏，肓舆归过迎恩桥，舆夫蹉跌，致主人亦受倒仆之惊，忽得奇疾，立则目欲上视，头欲翻拄于地，卧则否，屡延医诊视不效。时邑有良医俞嘉言适往地郡治疾，亟遣仆往邀。越数日，俞始至。问致疾之由，遽曰：“疾易治无恐。”因问掌家曰：“府中舆夫强有力善走者，命数人来。”于是呼数人至。俞命饮以酒饭，谓数人曰：“汝辈须尽量饱食，且可嬉戏为乐也。”乃令分列于庭四角，先用两人夹持其主，并力疾趋，自东至西，自南至北，互相更换，无一息之停。主人殊苦颠播，俞不顾，益促之骤。少顷令息，则病已霍然矣。他医在旁，未晓其故。俞曰：“是疾乃下桥倒仆，左旁第几叶肝搐折而然。今扶掖之疾走，抖擞经络，则肝叶可舒。既复其位，则木气舒畅，而头目安适矣。此非药饵之所能为也。”牧翁益神其术，称为圣医。 

　　附俞嘉言 
　　嘉言本姓朱，江西人，明之宗室也。鼎革后，讳其姓，加朱以捺为余。后又易朱以则为俞。向往来于牧斋之门，结草庐北城之山麓。嘉言，少遇异人，授以秘方。兼善黄白之术，弟子有祈得其术者，辄语曰：“吾誓以济世，不以私。故先师强以授我，然尚不免大谴二：一天殛、一无后。汝愿天殛乎？无后乎？二者必于设誓时，愿受其一，乃可。”弟子闻而惧，不复请。人或疑其托辞以拒，然嘉言无后。 
　　嘉言治疾，尤加意贫人。药笼中预贮白金，或三星，或四五星。育贫人来就医者，则量其病之轻重为多寡杂白金于药中，予之。临去则语之曰：“归须自检点，乃可煮也。”其人如言得金，喜若天赐。药未进而病已去其半。其金其黄白之术成之也。闻其炼时，掌火者皆隔，于穴中运扇，不令一人见。然亦不常炼也。炼亦不过十金，多则廿金而己。 
　　嘉言往乡舟，过一村落，见一少女于沙际捣衣，注视良久。忽呼停棹，命一壮仆曰：“汝登岸潜近此女身，亟从后抱之，非我命无释手。”仆如其言。女怒且骂，仆抱之益力。女益怒骂，大呼其父母。其父母出，欲殴之。嘉言徐谕曰：“我俞某，适见此女将撄危症，故相救，非恶意也。”女父母素闻其名，乃止。俞问曰：“此女未豆乎？”曰：“然”。俞曰：“数日将发闷豆，万无可救。吾所以令仆激其怒者，乘其未发，先泄其肝火，使势稍衰，后日药力可施也。至期可于北城外某处来取药，无迟。”越数日，忽有夜叩俞庐者，则向所遇村中小女之父也。细言女得热疾，烦燥不宁状，俞问：“肤间有豆影否？”曰：“不但现影，且现形。”俞慰之曰：“汝女得生矣。”乃畀以托裹之剂，此女渐致发透其痘，获无恙。 
　　北城多败屋，居民多停柩其中。嘉言偶见一棺似新厝者，而底缝中流血若滴，惊问傍邻。则曰：“顷间某邻妇死，厝柩于此。”嘉言急见其人，为语之曰：“汝妇未死。凡人死者血黦，生者血鲜。吾见汝妇棺底血流出甚鲜，可启棺速救也。”盖其妇实以临产，昏迷一日夜，夫以为死，故殡焉。闻俞言，遂启棺诊妇脉示绝，于心胸间针之。未起而下己呱呱作声。儿产，妇亦苏矣。夫乃负妇抱儿而归。 
　　邑有大老某致仕家居，其夫人年已五十，忽呕吐不欲饮食。诸医群集，投剂俱不效。邀嘉言视脉，侧首沈思，迟久而出。乃拍大老之肩曰：“高年人犹有童心耶。是忍受非病，吾所以沈思者，欲一辨其男女耳。以脉决之，其象为阴裹阳，定是男也。”已而果验。嘉言以医名世，奇效甚多，不尽载。 
　　己酉豫王兵渡江南，在京诸臣，相率迎降，致礼币有至万金者。牧斋独致礼甚薄，盖表己之廉洁也。柬端细书“太子太保礼部尚书兼翰林院学士臣钱谦益百拜叩首，谨启上贡”，计开：“鎏金银壶一具，法琅银壶一具，蟠龙玉杯一进，宋制玉杯一进，天鹿犀杯一进，夔龙犀杯一进，葵花犀杯一进，芙蓉犀杯一进，法琅鼎杯一进，文玉鼎杯一进，法琅鹤杯一对，银镶鹤杯一对，宣德宫扇十柄，真金川扇十柄，弋阳金扇十柄，戈奇金扇十柄，白子宫扇十柄，真金杭扇十柄，真金苏扇四十柄，银镶象箸十双，右启上贡。”又署“顺治二年五月二十主日太子太保兼礼部尚书翰林院学士臣钱谦益。”时郡人张滉与豫王记室诸暨曾王佐善，因得见牧翁送礼帖子而纪之以归。又语滉云：“是日钱捧帖入府，叩首墀下，致词王前，王为色动，接礼甚欢”云。 
　　乙酉五月之变，柳夫人劝牧翁曰：“是宜取义，全大节以副盛名。”牧翁有难色。柳夺身欲沉池水中，持之不得入。其时长洲沈明伦馆于牧斋家，其亲见归说如此。后牧斋偕柳游拂水山庄，见石涧流泉，洁清可爱。牧翁欲濯足其中而不胜前却。柳笑而戏语曰：“此沟渠水，岂秦淮河耶？”牧翁有恧容。 
　　拂水山庄，在西郭锦峰之麓。牧翁先茔在焉，依丙舍为别业，曰耦耕堂、曰秋水阁、曰小苏堤、曰梅圃溪堂、曰酒楼。时絜河东君游息其中，每于早春时，梅花将绽，则坐鹢首轻飏而来，令僮系鼓舟中，音节清越，谓之催花信。 
　　芙蓉庄即红豆村，在吾邑小东门外，去城三十里，白苑顾氏之别业也。牧斋为顾氏之甥，故其地后归于钱。红豆树大合抱，数十年一花。其色白，结实如皂荚，子赤如樱桃。顺治十八年辛丑，牧翁八十寿诞，而是花适开，盖距前此时已二十年矣。遂与诸名士赋诗以志其瑞。（见《有学集》。）至康熙三十二年，癸酉再结实数斗，村人竞取之。时庄己久毁，惟树存野田中耳。今树亦半枯，每岁发一枝，枝无定向，土人云：“其枝所向之处，稻辄歉收”，亦可怪也。 
　　弘光僭立，牧翁应召，柳夫人从之。道出丹阳，同车携手，或令柳策蹇驴而已随之。私语柳曰：“此一幅昭君出塞图也。”邑中遂传钱令柳扮昭君妆炫煌道路。吁！众口固可畏也。 
　　牧翁仕本朝，亦不得志。以礼部侍郎内弘文院学士还乡里。丁亥岁，忽为蜚语所伤，被急征。河东君实为职橐饘，长君孙爱性暗懦，一筹莫展。牧翁于金陵狱中，和东坡《御史台寄弟》诗，有“恸哭临江无孝子，徒行赴难有贤妻”之句。盖纪实也。孙爱见此诗，恐为人口实，托翁所知百计请改“孝子”二字。今集中刻“壮子”，是求改后更定者。牧翁游虎邱，衣一小领大袖之服，士前揖问：“此何式？”牧翁对曰：“小领者，遵时王之制；大袖乃不忘先朝耳。”士谬为改容曰：“公真可为两朝领袖矣。”又有题诗寺壁者，曰：“入洛纷纭意太浓，莼驴此日又相逢。黑头早己羞江总，青史何曾惜蔡邕？（弘光时牧翁奏请在家修史不许）昔去尚宽沈白马，今来应悔卖卢龙。可怜北尽章台柳，日暮东风急阿侬。”或云是云间陈卧子所作。 
　　牧斋欲延师教令嗣孙爱而难其人，商之程孟阳。孟阳曰：“吾有故人子嘉定黄蕴生，名淳耀，足当此席。但其耿介，未可轻致。惟渠同里侯某素为亲信，嘱之转恳，乃可。”牧翁如其言，以嘱侯。侯致钱旨力为劝驾，黄意不悦，不得己于侯而应钱聘焉。牧翁相得恨晚。一日程出海棠小笺示黄，黄曰：“唱者为谁？”程曰：“牧老如君柳夫人作也。子帖括之暇，试黠笔可乎？”黄变色曰：“添居师席，可与小君酬和乎？先生耆年硕德，主人为老友，固可无嫌，若淳耀则断不可。”后孟阳语牧翁，牧翁益加惊。 
　　一乡人入城，闻异香浓郁，随风而来，俄见妇女数十人，皆靓妆，簇拥彩舆，至一大第。居邻各呼伴入第往观，乡人杂于众中，亦立于阶下观之。彩舆停置中堂，若有所俟，而旁女肃伫久之，俄而中门启，白须老人乌巾红履，翔步而出。女从揭舆廉，扶一丽姝登猩绒褥。环佩璆然，珠襦绣帔，催灿夺目。俯首下拜，老人抗颜受之。拜己，携丽姝手，欢然笑语而入。乡人怪之，问于众人之同观者，始知某官女从师学诗。白须老人，则学士牧翁也。 
　　牧斋长君名孙爱，性暗懦，亦颇迂阔。其居在东城，与海防公署邻。比防署火，延及内衙，防尊仓猝而出，暂借钱厅事一憩。孙爱出迎，始亦无失礼。及坐定，便问：“老父台何科举人。第几甲进士？”防尊系是满州，非由科甲，嗫嚅未有以应。一吏从旁微语：“系某旗下、某堡人。”孙爱默然，未及待茶，便拂衣进内弗出。防尊大窘而去。 
　　田雄执宏光至南京，豫王幽之司礼监韩替周第，令诸旧臣一一上谒。王铎独直立戟手数其罪恶，且曰：“余非尔臣，安所得拜？”遂攘臂呼叱而去。曾王佐目击其事。是日独钱宗伯见故主伏地恸哭，不能起。王佐为扶出之。 
　　柳夫人生一女，嫁无锡赵编修玉森之子。柳以爱女故招婿至虞，同居于红豆村后。柳没，其婿携柳小照至锡，赵之姻戚，咸得式瞻焉。其容瘦小而意态幽娴，丰神秀媚，帧幅间几呼之欲活矣。坐一榻，一手倚几，一手执编，牙签缥轴。浮积几榻，自跋数语于幅端。知写照时，适牧翁选《列朝诗》，其中《闺秀》一集，柳为勘定，故即景为图也。 
　　康熙初，长君孙爱己与乡荐，迎牧翁同居。柳与女及婿仍居红豆村。逾二年，牧翁病，柳自乡奔候。未几牧翁卒。柳留城守丧，不及归也。初，牧翁与其族素不相睦，乃托言牧翁旧有所负，聚百人交讼于堂。柳泣而前曰：“家有长嫡，义不受凌削。未亡人奁有薄资，留固无用，当捐此以赂凶而抒难。”立出千金授之。诘朝，群凶喧集如故。宗人闻风来求，沾惠者益多。柳遣人问曰：“今将奚为？”族人曰：“昨所颁者，夫人之长物耳，未足以赡族。长君华馆连云，腴田错绣，独不可分其半以给贫族耶？”斯时孙爱闻而惧甚，匿不敢出。柳念若厌其求，则如宋之割地，地不尽，兵不止，非计也。乃密召牧斋懿亲及门人之素厚者，复绊家仆数辈。部署己定，立与之誓曰：“苟念旧德，无逾此言。”咸应曰：“诺”。柳乃出语族人曰：“妾资巳尽，不足为赠。府君之业故在，期以明日。杯酒合欢，所须惟命。”众始解散。是夕，柳果执豕煮羊，肆筵以待。申旦而群宗麕至，柳与列坐丧次，潜令仆锔前扉，乃入室登荣木楼，似将持物以出者。久之不出，家人心讶，人视，则己投缳矣。大书于壁曰：“并力缚凶党，然后报之官。”孙爱哭之恸，家人急出。尽缚族人，门闭无一脱者。而维系之具，柳于前一日预备一室，故数十人顷刻就缚。柳之女鸣之官，邑令某穷治得实，系群凶于狱，以其事上闻，悉置之法。牧翁之不致身死而家毁者，柳之力也。于是邑中之能诗者，作殉节诗以挽之，而长洲顾荃作《河东君传》。 
　　予友震泽徐奎伯孝廉，有《咏河东君》诗云：“一死何关青史事，九原羞杀老尚书。”缳蒙叟有知难乎？其为夫婿矣。庚戌正月上浣一日皞皞子附识。 
　　 
　　金姬小传　明　杨仪 撰 

　　金姬传序（原阙） 
　　吴之士喜谈张氏，有吴时事，其书所载有异闻。若《金姬传》者，盖海虞前宁副五川杨先生着也。予尝数过姬墓，一丘穹然于水溪，闻其为借国之遗，不知其事始若是方。张氏自淮南渡江以窥吴，豨突鲸吞，其弟实将有徒常熟，于是首受兵，疆守弛备，遂至不支。而杨氏能以其家力与寇鏖战，虽不克济，岂非一时之雄乎？张氏既宅吴，假王称兵，宾贤才，谋缨组，尚礼乐，诵说太平，以文其治。士如饶介之、苏昌龄、陈敬初、陈汝言辈，言议信合。 
　　 
　　小传 
　　金姬，姓李氏，名金儿，济南章邱人李素女也。五世祖嘉谟，伪齐刘豫时，以四郡强壮应募，为云从亲卫子弟。豫爱其年少精敏，又自言与李俦侍郎通谱，时俦亦受伪齐官，因纳为婿，将加爵都尉，嘉谟坚辞不拜。然能谦恭下士，排难解纷，以全善类，人多德之。豫败，故得免祸。归田里为富翁。宋亡，其孙以乡役部发岁运至元都，尝夜对月悲歌，闻邻妇有倚楼而泣者。明日访之，则宋旧宫人金德淑也，因过语。德淑本杭人，心怀故土，欲以身托南行。遂与通，生一子，名都生，竟留都下。父死，都生从母为金姓，不复与章邱之族相闻。及长，娶大都女子，复生一女。都生亦早亡，家贫甚。偶章邱有李生至，欲求为妾，谋之媒氏，即以都生女应之。李见生以百金酬聘，眷恋不复思归。居数年，亦生一女，名金儿，即姬也。明敏妙丽，世罕其匹。日诵古今经史及仙佛百家之书。父得张明远之传，精于医卜，悉以其术授之，遂玄妙。言人祸福皆响应，父自谓不能及也。元室政乱民穷，李生将携家还山东，兵阻从间出，羁离旅寓盱贻县。 
　　夏暑，金氏尝裸体纳凉，李生见其肘下有黑痣，大如五铢。生曰：“吾肘亦有一黑痣，形甚似，岂天以形类作合乎？抑亦同苗裔耶？”因各言家世，妾曰：“吾先父章邱士人之子，本亦姓李，父早丧，从母姓为金，闻先大父有遗文可验也。”出书示之。备载族属姓李，生名亦在焉。生即素，都生即李生祖孙妇子，（孙妇谓金德淑）妾固生从女弟也。相顾惭恨，不能自存。金儿闻之，剪发自誓，愿为尼以赎骨肉之耻。自是以兄妹别处，求归愈切。 
　　时至正十四年甲午，张士诚伪称周诚王。六月已酉，兵陷泗州，李生一家悉被游兵所掠。金儿时年未及笄，分配太妃曹氏帐中为侍儿。曹氏颇贤智，偶问及其乡里。金儿具陈始未。又言：“自幼祝发为尼，颇知经典医卜杂艺。‘是岁十月朔，士诚因避苗军之锋，自扬州退保高邮。 元右丞相脱脱统兵十万围其城，用部将董抟霄之言，分兵复其侵地天长、六合等城。高邮危急，曹氏命金儿卜之，得”无妄之小过“，执策进曰：“天下雷行，刚自外来。而为主于内，其占利正而获大亨。说者谓：‘首颠颠，趾延延，刚以正之，畏以齐之，乃可得顺而合道。变体以柔得中。下怫上悸，趾起爪坠，故必畏以省同政，夺威以惩小人，乃可对时育物以当天命也。’然其繇曰：‘伊尹智士，去桀耕野，执顺以终，天佑无咎。主公今方改元，天佑显着。’卜词事同图识，取威定霸，决于此矣。”既而脱脱兵日集，势号百万，遂坠其城。士诚危蹙，计将背城死战。曹氏复命卜之，得“需之坎”。金儿曰：“虽需于泥，其利用恒，能敬慎则不败也。”又以立准之曰：“耎之初一，赤卉方锐，利进以退，”其测曰“赤卉方锐，退以动也。 盖阳能刚能柔，能作能休，见难而缩。家性为耎，虽勿肆，终无怫。慎毋妄动也。”更二夕，时当冬，忽闻雷发城中，金儿夜起贺曰：“明日可出师战矣。”遂拿楼仰观良久，天将曙，趋告曹氏曰：“龙文虎氛，悉儿我营上，时不可失，请急击之。”曹氏即以告士诚。俄而谍者缘城至，言元主有诏削夺脱脱官爵。四更时，亲卫铁甲军闻报，皆丧气散去矣。士诚乘隙开门纵击之，大败元兵，军势复振。由是帐中悉以金儿言验，称为“姑姑”。曹氏益宠爱，父母皆留幕下。盖自被录以后，虽不复髡缁而修持如故。 
　　明年乙未，江阴大盗朱英、江宗三自相雠杀。英不能胜，过江求援于士诚。疑为元兵说客，按剑临之，辞拒不许。自夏徂秋，往复数四，英乃盛陈江南饶富，玉帛子女冠于海内，且曰：“妻子皆在军门，愿以为质。”士诚夜入帐中，言于其妻刘氏，遂闻于其姑，同召金儿问之。对曰：“伯王之相，自与凡流不类。昨从太夫人帐后，窥见主公颜色，似得之天成。妾见太阴累犯垒壁轩辕，又见太白，自五月至九月，累经天昼见，入犯太微，光扫天梁，其应在吴。江南之祸，必不能免。”曹氏强之卜，乃请扶乩。占之曰：“天遣魔兵杀不平，世人能有几人平？待看日月双平照，杀尽不平方太平。”明日，事闻于士诚，时士诚改历明时，大喜，以为日月双照之符，遂定计过江。先遣其弟士德，选高邮兵三千人，以英为向导，击横栅以渡，至福山时，已逼岁除。英曰：“兵贵神速，常熟守臣，虽已知我渡江，今当除夕，官民且耽庆节醉饱，未必有备。乘间即趋之，可即破也。”夜半兵至九浙港，士德尚疑之，乃遣李伯升将高邮兵千人，统率朱英兵，直趋城中。而自将大军，以英子清为向导，从虞山南入。约明日合兵县治，其实欲以英尝敌也。 
　　先是蜀人杨椿字子寿来吴，自言裔出关西，为宋少师杨栋之嗣，与杨文靖公五世祖汝江为近族。因隐居虞山，买田结庐于湖村，又立家庙，与文靖子孙之居邑中者相为伦次，遂土著。椿为人尚气节，好文章，镇帅脱寅知其贤，召为馆客，既又署为参谋，留居郡中。至是闻士诚声言南渡，脱寅恐常熟失守，先遣椿将兵二千至县相机调兵，至则与县鲁达花赤议论不合。椿叹曰：“我本邑人，为元帅守御。而守臣谋不合，事何由济？”顷之闻士诚巳渡江，乃移兵伏虞山北麓兴福寺中，计士德必从福山塘直入，将伺其兵半渡要击之。及士德分兵南行，椿夜闻报，率将士越维摩岭，迳趋湖桥，伏于其家园圃及林木中以伺。 
　　十六年正月朔，士德将至墅桥。朱清曰：“此去湖桥数里耳。过此则湖山相逼，林木繁茂，不可不为之备。”士德乃遣其将韩谦、钱辅将兵前行。至湖桥，椿从其家庙中鼓噪而出，伏兵尽集。谦、辅兵出不意，不战而走。椿追至小山头，士德闻变疾趋之，溃卒望见士德旗帜，反兵夺击，一以当十。椿见势不敌，且战且却，循山而南，复湖桥，整旗肃队，坚壁以待。士德仰战不能胜，三被流矢所中，方自危惧。时伯升兵已入城，官民弃城走，不血刃而下。遂遣朱英将其步卒，从虞山顶来迎。英望见两军相持，疾驰下攻之，椿遂败。然犹杀伤及蹂躏死者，各千馀人，血流遍野，椿仅以身免。遁入郡中。 
　　士德既据常熟，复用维扬人苏昌龄计。二月壬子朔，士德兵抵齐门，附城而入。脱寅告急于椿，椿曰：“士德兵已入城，吾闻巷战将勇者胜，请以身当大敌。”乃自率枭锐，直赴士德搏斗。自辰至晡，士德身被数创。辅、谦持短兵接战，亦皆重伤。忽屋瓦飞堕马，士德持枪突前刺椿，洞其胸，椿死骂不绝口。脱寅方与伯升战于娄门，闻椿死，亦败走。匿丛条中，乱兵杀之，苏州遂下。士德据承寺为王室，立省院，六部百司之职，皆以部将及所亲爱者布列。改平江路为隆平府，以锻工周仁为太守。悉以郡中院寺及豪府第宅分给居之。捷至高邮，士德以苏昌龄为弘文馆学士，遣斋书来迎士诚。以是月二十五日，发高邮至通州，期以三月三日渡江，仍由福山入，服御器用，皆假乘舆。 
　　三月朔，奉其母登狼山，观长江之险。心惮之，设斋祈福。曹氏谓士诚曰：“舟中有金姑姑，智算神妙，非尘世间物也。试与议之如何？”士诚曰：“我每用其占，皆奇验。军旅事多，未暇见耳。”趣使召之。金儿青衣跣足，垂涕而出，众皆骇愕，曹氏大诟。侍从令易衣，金儿收泪徐对曰：“妾本俘获子女，罪当万死。初见主公，安敢妆饰取便？一时悉眉怨语，体儿不端。”士诚疑立忘言，注目谛视，唯唯再三，遣去。 
　　顷之，易常服出拜。士诚曰：“汝事太夫人己久。刘夫人每言汝缝策定数，灼龟观兆，变化无穷。然占有数宗，汝得其几。”金儿曰：“占有定，天人宗太乙，宗五行。堪舆宗建除，宗丛辰，宗历宗。妾皆究之，惟象纬蓍龟之占，乃出圣贤正论。故古之卜者，扫除设座，正其衣冠起居，自誓以当乡人，颜色严正以对懈妇。法天地，象四时，顺于仁义。分策定卦，按式正棋，然后言天地之利害，人事之成败。此天下之重事，不敢不以敬也。后世之卜，齐楚异语，瓦玉异用，而其人又多夸浮虚矫，居卑行污，何足与论卜哉？夫卜而不审，不见夺糈。为人主计而不审，身无所处。故古之圣王，建国受命，未尝不宝卜筮以助善。越王勾践仿文王八卦占体辞象，用范蠡、文种为谋臣，而推远西子，故能破敌国而霸天下。桀纣之时，与天争功，壅遏鬼神，使不得通。又用赵梁，左疆为谋臣，宠妲已、妹喜以为内嬖，卒使蔽其耳目以亡其国。此皆经史所著也。”士诚曰：“苏州虽已新服，地万百里，四面皆非吾有。元末革命，人心反侧，将奈之何？”金儿对曰：“军国大事，非儿女子之所知。今蒙主公再生之恩，老夫人解衣推食之爱，不敢不言。妾闻创业开基，与守成之主不同。非仁与义，无以收四海之望。非才与知，无以服英雄之心。天下，神器也，可以智取，而不可以力争；可以群策谋，而不可与群才断。是故君德莫善于运干刚之断，莫不善于任匹夫之勇。守成且然，而况创业之君乎？今以天时人衷占之，江南政乖民困，征赋烦剧，威力迫协，万姓离心，久矣。主公以江淮先声，士卒效命，乘破竹之势，南定嘉湖，北抚淮泗，鼎足千里，角立群雄，不过一投鞭之劳耳。然闻江南捷至，而子女玉帛，尽入私门府署。官爵已皆滥给，损举义伐暴之名，失厉世赏功之柄。政教号令，非出一门，入吴之后，方将为国家深虑耳。” 
　　时金儿初见士诚，察其意有所属。每答问，辄高其论以动之。盛陈纲纪，约束其邪思。士诚果端然改容，致席召前谓曰：“吾闻古之圣人，不居朝廷，必居卜筮之中。诚如太夫人言，汝真天人也。安得沉埋在此？且勿他言。但今江波浩渺，天险为限，又闻江中沙洲盘绕，舟师皆新集乡民，未能尽悉。汝为我卜之。”得“蛊之剥”。词曰：“羊肠九萦，相推稍前。止须王孙，乃得上天。对山江中，风浪虽险，当自有降人相助。姑伺之。”俄顷而福山富人曹氏闻士诚将渡，先已协于士德之威，恐祸及家门，遂发江舡百艘，杀牛酾酒，犒士诚之师。 
　　士诚初以癸已岁起兵后，用是有十二日癸已入吴，欲知国祚修短，自起焚香再拜祝蓍卜之。得“中孚之晋”。金儿进曰：“中孚，阴阳变动，六位周币，反及游魂之卦，互体见民止于信义。辛未土以壬午水火用事，与干为飞伏。晋，阴阳反复，进退不居，精粹气钝，是为游魂。已酉金用丙戌火土用事，与民为飞伏。词曰：日月运行，一寒一暑。荣光赫赫，创业大数。俟天运一周，乃决国祚灵长，当与日月并明矣。”士诚喜，谓金儿曰：“帷幄运筹，多汝之功。伺戒事稍暇，当行册赏。今即渡江矣，闻汝能诗，有诗以作士气乎？”命将校收庭中列帜置金儿前，立缀诗其上曰： 
　　万队旌旗临北斗，运江笳鼓动雄风。 
　　君王自欲观朝日，驱石行看到海东。 
舟遂发，蔽江而南。 
　　金儿父母舟中乘间私问曰：“主公以国祚卜，终当何如？”金儿曰：“中孚之卦准立之中，其体最尊，其象则混沦旁薄。正天作主，而必待思贞当位，乃受其福。至于阴阳神战，覆常是虞，巅灵之反，或难免也。故先贤拿繇，既赞其荣光赫赫矣。”又言“不得保巅踬陨坠，更为士伍，其意可见。”父曰：“然则汝告主公日月运行，一寒一暑，荣光赫赫，似谓国祚灵长者何居？”金儿曰：“一寒一暑，大运周也。历以十二辰为一纪，自今起丙申后十二年为丁未，别有真人当其荣光者矣。但我时命已促，他日当自验之。”其父惊曰：“吾本穷途羁旅，俘获余生。赖汝天赋敏质，乘时遭际。今江南已下，鼎足势成，定策帷幄之勋，当首及汝。同享富贵，无异邱子明之遇武帝，何自出不祥之言若此？”金儿对曰：“《传》有之矣。美好佳丽，为众人患。故骐骥不能与骡驴为驷，凤凰不能与燕雀为群。而贤者亦不与不肖同列。且强得者必暴亡，强取者必无功。吾不愿臣妾末流也。” 
　　士诚既至福山，曹氏迎致其家，献金帛米谷，各以鉅万计，珠玉锦绣数千器，及暮，将士纵掠，积货一夕而空，仅免屠戮而已。时以巨舟重载，恐塘水浅涩，复发人浚治，乘潮平壅绝江口，又收曹氏所蓄竹木，每数里为一闸，舟至发之。命其将徐志坚督守巡察。故所驾龙舟战舰，大或万斛，小或数百石，江河略无阻滞。至九浙港，苏昌龄曰：“入郡必由县治，河狭不能容舟，莫若仍回道以行？”士诚从之。是为三月十日，时和景明，自福山以达郡城。士马腾跃，甲仗鲜华，壅塞两岸，将二百里，旌旗鼙鼓，振撼天地。士诚黄屋左毒，搴帷顾盼，意满志骄，追忆金儿之占验，使人如见。 
　　初，金儿见士诚于狼山，属军旅急遽，危疑未安，又为金儿危言所恐，敬畏之未敢他有所冀。及金儿入舟，发容明丽，进止端庄，帷幄侍御，人人自失，不觉心动。绐之曰：“我有所求，汝试卜之。”意欲金儿自为卜吉也。卦成，得“大畜之观”，进曰：“卜词不协，不敢以告。”士诚曰：“试举其词。”金儿不肯答。士诚强之，乃以繇进曰：“三蛆逐蝇，陷坠釜中。灌沸瀹殪，与女长诀。”士诚曰：“吾闻神龟知吉凶而首直空楛，卜可尽信哉？”自起取桃花赞其鬓，笑曰：“此为聘。”金儿曰：“吾卜处吉凶，别然否，多中于人。昔献公贪骊姬之色，卜而兆有口象，其祸竟流五世。主公方受命为王，岂忍以妾为骊姬乎？”士诚不从，尽出所得曹氏珠翠锦绣赐之，而命参军王敬去撰册金姬词，且俟他日加妃号，位次刘氏。金儿苦辞不得，忽轻翠已覆体矣，知不能免。乃曰：“妾受老夫人厚恩，不可不先往谢之。”士诚曰：“此固当然。”即命谨厚女士数人从之。至曹氏舟，屏去盛妆，复其常服，进拜具陈。曹氏曰：“汝天赋敏妙，分所当得，不必辞也。”又拜刘，刘语亦如之。又召其父母所亲，各叙讫，忽就舟中启其故箧，出香焚之，向天列拜长跪私祝。环视者皆无所闻，莫测其意。须臾闭目，奄然无语。父母惊赴，急趋呼之，已绝息矣。士诚仓皇至，执其手，哀恸不已，求良材为棺不可。 或曰：“曹闸木皆梗楠油杉，可用也。”即出诸水中，架空熬沸油灌其顶，水下出如注。俄棺成，悉以所赐珠玉从葬，筑坟道旁。土既实，乃行。舟次湖桥，昌龄指陈士德战地，士诚停驻观之，见阵亡将士，尸骨横籍，积如邱垄，心恨椿。又见椿旧宅祠宇尚存，即命守将尽撤之，徙建金姬墓道。其园圃中嘉树珍草，悉令乘时移种，又发曹氏园亭益之。由是数日间，花木品列，台榭参差；老柏乔松，交蔽内外。繁华盛观，虽出一时，而栋宇花石，皆成旧林，俨然一古寺古宅也。又藉杨椿产业以给姬亲党，从行者使留守姬墓。将俟成大业后，别为陵寝徙之。未几拜其父素为隆平府丞（时有阴阳术人李行素为丞相，或即其人）姬母封夫人，与素别县而处，避兄妹之嫌也。其亲党皆得出入十诚府中。 
　　二十六年，士诚谋取江阴，久未得逞，因感金姬之言，加对护国定仙妃。饶介之撰文，周伯奇书篆，刻石神道，（国初张羽所撰之七姬权厝志并铭）祠而卜之。其夜刘氏梦姬对刘泣曰：“国家举事大错，天意已不在主公。若不早修德以塞天谴，来岁此时，难为计矣。”他日，又梦姬抚士诚二子曰：“妾受夫人恩，有不测，当相庇。”刘氏私心扰惧，秘不敢言。预召姬母厚抚之，赏赉日多，人莫知其故。明年天兵下苏州，士诚失败，城将陷，刘氏以二子付姬母及二乳母各给银三斤，且曰：“非不能多也，但汝不可过取，多则反为吾儿累矣。”城破，姬母匿儿民家舍。月余，严稍解，乘间驰至湖村，视姬墓，则已成邱墟矣。其同时亲党尚多窜伏山中，渐相聚，言：陆将军从江阴来，乱兵发姬墓，尸已脱去，棺中惟衣衾在焉。葬姬时，事起仓卒。士诚先以珠宝金银尽埋上中，其母独识其处，乃就废穴旁，又发土数尺，悉存无失者。母尽取之，复自福山渡江还章邱。二子长，遂冒李姓，亦不复知有张也。 
　　洪武之末，其季领山东乡荐，将赴都下，母戒之曰：“京师平字街南官房口，有一盲母，年八十馀矣，汝可密访之。勿令人知。寄言我犹无恙，急归报我知也。”儿奉母教以行。至京，拜户部主事，访得之。夜入其家，姆盲不能视，隔屏问曰：“客从何来？乃夜入此。”儿答曰：“我章邱李氏子。吾母金夫人寄声问起居耳。”姆遽起扪其面，连披二掌曰：“何物小子，声之似我弟也。国亡幸留此孽，敢不畏死来此耶？可速还家。”竟即推出，闭其户。盖姆即士诚姊，得赦不死，当时预闻托孤者也。明日儿称疾还乡里，其子孙至今编籍章邱云。 

　　附记 
　　《题盱贻客舍》（金儿初渡淮作）： 
　　马足燕山雪，船头泗水云。 
　　客身和雁影，飘泊过孤村。 
　　《常熟县志》曰：“金鸡墩，在县治西北二十五里。世传张士诚渡江，妃死，权厝于此，讹‘姬’为‘鸡’，因有妄言下有金宝，其气化为鸡，夜鸣其上。” 


　　金姬传别记　明　杨仪　撰 

　　李嘉谟不拜伪齐官 
　　李嘉谟世为章邱农家。刘豫初僭位，外节俭而内淫佚，人多献妻女姊妹以求官。习以成风，又禁偶语，喜棓克士。豫妾至百七十人，子麟妾百二十人。嘉谟父惧祸，见其子年少精敏，玉肌莹白，遂命以四郡强壮应募云从亲卫。时麟驻军魏博，投谒灵岩山谷间，冒雨出云树中，军从皆竦立而观。及拜麟马前，辞旨清辨，了无惧色，拭雨而退，色愈明洁，精彩射人，一时军门呼为“云中仙子”。麟遂留幕下，称“帐中小李”。月余，豫见问之，自言“与李畴侍郎通谱”，俦亦受伪齐官。豫妾钱氏，有女玉英，豫所钟爱。因纳为婿，常与麟并马出入，宠幸无比。豫欲加爵都尉，嘉谟坚辞不拜。钱氏强之，嘉谟泣曰：“我本章邱小民，一旦际风云，身极富贵，文不知笔砚，武不识于戈；宠冠三军，富当万户，何德以堪之？”玉英曰：“父母为帝后，女为宫主，都尉之职，古今通典。君才貌回出流辈，虽欲辞之，恐不能免。”嘉谟引妻至屏后语曰：“吾非不知都尉之荣。然视汝父母兄弟，皆无远谋，昨闻遣刘从善为河南浪沙官，意在发掘宋室陵寝。吾苦谏不从，且虐害小民，斩戮忠义，败亡可待也。吾与汝身尚不知何托，况敢思高位以自速夷灭乎？”妻曰：“今将奈何？”曰：“吾意，待汝生子后受爵，汝当从中劝止之，再俟别图，或可免祸也。”由是竟不拜官，然能谦恭下士，排难解纷以全善类。每独出，则儒衣缓带，从仆不过三四人，恂恂如书生，路人不知其为贵婿也。及豫败，与其妻逃入荆湘，泛舟为商，竟得免祸。初，玉英恃父母之爱，所得金宝鉅万，悉遣亲仆以渐运送章邱，藏之地中。后金以李俦改汴京同知副留守，嘉谟始归，遂成富家翁。 
　　杨椿死节灵异 
　　杨椿既死，士德弃其尸水中。椿妇王，携其子往求不得，躄踊号泣于战地。明日巡掠将士遇之，遮道扣马哭且骂。将士欲兵之，知为椿妻子，执送士德，不屈。苏昌龄为椿友善，谓士德曰：“公方开国定基，与江北时不同，不可不以节义风厉其下。椿既死义，其妻复犯严不逊，是妻不失烈妇，子不失孝子，宜以义宥之。”士德怒解，昌龄使人扶归其家。王氏病甚，席地假寐，梦椿谓曰：“我尸在张香桥，急收之。”妻扶创往，则尸当流倚桥而立，得以礼剑葬虎丘。复神附王曰：“虏乘我坠马杀我，已得请上帝，不一年，当复吾冤。然吾不愿妻子陷虏，后五日来取同往矣。”时子颖年十五，女满年九岁，皆无疾与王氏如期一日并死。明年三月，士德兵援常熟，果亦坠马为虎所擒死。 
 
　　滇黔土司婚礼记　清　江阴陈鼎定九　撰 

　　滇黔龙土司，本鸗氏也，于周为汉上诸姬，左氏传所载罗人鸗人是也。楚灭宋、蔡、罗、鸗四国，俘其宗室，放之南徼，遂成苗彝。今滇黔之间，有宋家、蔡家、罗家、鸗家之苗，即其裔也。四家之冠裳服饰，冠婚丧祭，一秉周礼。以十一月建子为岁首，婚姻重媒妁，备六礼，然后成。鸗氏于三国时，伯仲从诸葛武侯平南蛮有功。兄王于滇东为龙氏，弟王于滇南为凤氏。一去鸟为龙，一增几为凤，世为诸苗之长，盖与黔西安氏火济同受爵于蜀汉者也，故至今第宅仍王家规模焉。四家世为姻好，嫁嫡长女为嫡长妇，必一媵八人，古诸侯一娶九女之遗意也。然所媵或养同姓，或选良家，或庶产，嫡女则不能矣。中国士大夫嫡长子娶四家长官嫡长女亦然。王臣加于诸侯也，常人则否。长官女亦靳与常人，其宗族则勿论矣。 
　　余幼以文字见知宣慰父子，以嫡长女许字，问名、拜允、纳采、下聘，以及亲迎奠雁，一遵周礼。余飘流异域，一贫如洗，安能备礼？皆内父母资之而后行也。内父母以余为士也，不可以筚门圭窦而成大礼，乃为治第于宣慰府西之里许，即蜀汉阜东柘察第故址也。柘察者，苗语也。峒主呼婿为“柘察”，呼女为“以纳”，即汉语“郡马”、“郡主”之称也。龙氏既封王，其婿阜东母拜司隶副尉，曾列第于此。时以材武从武侯入蜀，官侍中，举家迁焉，第遂废，故即其址而堂构也。 
　　四旁瓦草房数千楹，皆其族属及僮仆所居。俱刀耕火种为业，其俗淳庞，大有三代遗风焉。第轻杀重奸罪，犯者男女皆斩，即亲子弟毋赦。其所属部落，有作奸犯科、魇蛊、劫杀汉人者，长官即率众掩而斩之，俘其子女以归。若申请上司，动辄累岁月，彼奸苗即拥众叛，不可制矣。盖不可治以鞭朴之刑，而威以斩杀之罪辟，庶乎得以久安长治也。 
　　所治第凡三十层，中十层，层各五楹，有头门、仪门、大堂、二堂、三堂，皆平屋。其后即书楼、妆楼、藏楼、绣楼、护楼。层各有厢，厢各二楹。三堂之后，左右各五层皆楼，楼各三楹，厢各二楹。左右各分贮四媵，媵各侍女四人，老媪一人。处左后一层为内厕，右后一层为内庖。三堂之前，左右亦各五层，层三楹，厢二楹，皆平屋。左则二层为外庖，庖前两层居僮仆。一层豢骡马，右则二层为外书房，以待宾客。前两层居僮仆，一层奉香火，盖室西南隅奥是也。三堂之外，即宅门，常扃钥匙交宣慰府。欲启，发牌付司阍者驰取之。旁辟一窦，深咫有半，置辘轳，所以进饮食者也。左右有巷，中绝别内外。内置铜缸，可容十石，以刳竹穿墙，引山涧水注之，分流各院，以应用。护楼后有隙地，可五六亩，半种箐，凿池畜水以供浣濯；半为晒曝地，周以大石，墙高数仞。墙外丈余，即巉岩峭壁，矗汉高山矣。其材木皆采于海南，大都铁梨檀柘之属。地墁铅砖，夏不发潮，冬不作冷。屋成，费不赀矣。盖土司于前朝盛时，多产五金珍宝，最称丰富，所谓时逢至治，天不吝瑞，地不爱宝也。及其季年，诸货绝产，而民困矣。余值其已衰，犹得叨其余光，况全盛乎？ 
　　去其居三十里，过峻岭，即有水道可达南海，通交趾西南诸国。故所用器皿多紫檀、花梨，焚皆沉速、安息之类。女子尚短衣，衣齐腰长裙，裙百折，或二百折。富者穿五重，贫者亦两三重，男子亦然。其衷衣及裈冬夏皆纻。处女夜卧，不脱不沐，临嫁方沐。既嫁日一沐，沐毕，涂以苏合油，贫者涂以羊膏，故肤如凝脂也。其衷衣与裈相接，皆联金扣，以百数。裈口与罗袜相接，亦密以扣，扣皆圆而扁者，贫家以铅锡为之，合卺之夕，始解。既定情，复起穿如故，生子然后去。惟仲家、牯羊苗、黄毛仡佬、白猓猓、黑猓猓五种苗，以跳月为婚者，皆不裈。 
　　跳月为婚者，元夕立标于野，大会男女。男吹芦笙于前，女振金铎于后，盘旋跳舞，各有行列。讴歌互答，有洽于心，即奔之。越日送归母家，然后遣媒妁，请聘价焉。既成，则男就于女，必生子然后归夫家。《周礼》：幕春之月，大会男女，过时者奔之勿禁，不及时者勿许。今此五苗，无论过时与不及时者皆奔，殆其流弊欤？ 
　　长官家女有缚足者，民闻多不缚，便于工作也。其缚也甚易，山中有草曰“威灵仙”者，取其根汁煎濯之，不数日而步步金莲矣。苗种类甚多，而习俗各异，婚礼亦不同，惟宋、蔡、罗、龙、凤五姓得其正。其条节甚繁，不用乐，三月庙见，方作乐，大会亲戚。新郎君见长者，用斑竹箸、雉羽扇为贽，长者赠以原砂石青牛马犬豕。新妇见尊者用枣栗榛松为贽，尊者赠以峒巾、苗锦、金宝、簪珥。此四姓五家古例也。 
　　余娶时，杂行汉礼，用乐器，兼苗中铜鼓。亲迎绛纱灯百对，筏炬百燎，火爆以千计。彩舆蓝盖，用先人仪仗为前导。头一、牛一、豕一、犬一，皆涂以彩。酒二瓮，钱百缗，犒司阍，其执事人皆役所属诸苗。抵府，奏乐者七，发炮者七。开门，外舅公服趋立阼阶（《尔雅》：妻之父为外舅），揖婿及傧相入。傧相皆痒中知名士，闲于礼者也，具巾衫顶带以从事。婿与相者从右入，再拜堂下。相者引婿升堂，布席南向，请外舅坐，外舅辞焉。婿入拜，外舅受四答四，婿下堂，奉雁币陈上奠之。再拜毕，婿与相者东向坐，外舅北向坐，进桂子汤者三，鞠躬者六。相者引婿入后堂，发炮者三，奏乐垂帘，相者凡三诵词请外姑（妻之母为外姑）。少顷，外姑率媵出坐帘内，婿入拜于帘外，亦受四答四，即命坐帘外，进梅花汤者三。饮毕，帘内一绯衣老媪出，以软红罗丈许，束婿腰，牵入帘内，相者不得入。外姑引入三堂，再拜讫，又遍拜诸媵母，母皆跪答。引婿南向坐，外姑西向坐，诸媵母皆退外姑一等坐。进玫瑰汤者三，毕，又进枣栗莲子汤者三。每进汤，必再鞠躬，毕起再拜谢。外姑出赠金玉杯各一对，金象箸廿双，金银镇纸，彷圈各一对，金二条，银二绽，命绯衣媪送出大堂，坐席演剧。饮三爵，彻席更衣，上攒盘，又饮三爵起，复衣公服。相者引至堂下，再拜谢，外舅乃出缎纱绫罗各十二束，黄金十二锭，玉碗二只，古炉二座为赠，婿再拜谢。引婿从后堂，历三堂，由书楼至妆楼。凡门，相者必唱礼再拜，谓之“拜门”。将见其女，故重其门而劳婿也。吁！有苗氏可谓愚矣！夫拜门，岂见门而拜之谓耶？门何知而拜之乎？ 
　　相者出，外舅引婿见外姑，又两揖两拜，诸媵母亦两揖两拜。乃引婿中堂北向立，奏苗女乐。数十小婢衣绯，击诸葛铜鼓震天，盘旋环绕于庭中，讴苗歌，抑扬宛转，如莺啼芳树焉。俄而衣绯媪以朱丝一缕，系婿左臂，引丝入室，系女左臂，牵出。女以锦蒙首，与婿并立，拜其祖宗神位。凡八拜毕，夫妇交拜，次拜外舅姑，凡八拜，命坐。外舅姑北向，诸媵母皆侍立，婿与女东向并坐，绯衣媪揭女绣盖以面示婿，诸媵母俱作苗语，啧啧颂女。若曰：“吾女不辰婿也。”送粉团汤同牢，婿与女皆侍女引匙进食毕。外舅引婿出，女送婿出妆楼至书楼中堂止。绯衣媪解婿左臂丝，引女还。绯衣媪者，女傧相也。己而呼相者入，苗更锦衣舞蹈，击铜鼓，讴苗词，请新人登车。引车入，举家涕泣以送。媵母拥女登车，诸媵女皆涕泣，就车内击铜鼓吹芦笙送之。乐奏天鹅声，外发炮，开中门，外舅送婿至堂下，鞠躬者三，上马奏乐驰归第。少顷，鸾车至，诸女亲于大门外，设香案，焚楮帛，送家神毕，迎入书楼。相者诵词三，请新妇。绯衣媪持钥启门，引新妇左臂朱丝付新郎君，牵新妇下车。侍女扶诸媵出，共簇新妇归卧房。相者立中堂唱礼，夫妇交拜。诸媵皆随新妇后行礼，不坐床，席地而坐。饮交杯，诸媵皆雁行列坐，新郎君新妇各一饮，推递诸媵。饮毕，相者击铜鼓歌喜词，撒红豆，为祝多男。奏乐毕，相者请新郎君安诸媵室，乃与诸媵皆出。绯衣媪即合房门为新妇更衣履，进香汤，凡三沐焉。相者引新郎君先从右奏乐安室，其俗尚右，故先右。侍女扶媵者参新郎君，新郎君坐受二拜，答二拜。老媪进媵者酒，手奉新郎君，饮半，媵者接，跽饮毕，起，鞠躬者四，侍女扶入帏中。相者复引新郎君安第二室，亦如之。西四毕，至东四，俱如右。相者引新郎君还正室，更衣毕，相者出，新妇出迎，鞠躬者四，新郎君答以四揖，相携入绣帏。诸媵者新沐毕，更衣俱来帏中，亦鞠躬者四，新郎君新妇答礼毕，告辞，各归房讫。鸡初鸣，诸媵俱栉沐至新房，递茶道喜。候新妇妆毕，偕新郎君于姑寝门外递茶，姑受茶不接见，令婢辞焉。新郎君新妇率诸媵于寝门外，再拜而退。新郎君即公服策马诣外舅府谢，先于大堂拜外舅毕，入后堂拜外姑留饮，陪者皆其娣姒姑姊之属，以百数，俱各再拜，饮毕归。日幕，新郎君新妇率诸媵递酒核，姑亦辞焉，如前行礼而反。如是者五日，第六日，张乐设席于后堂，新郎君新妇，先拜天地，次祠家神，次祀灶，次拜姑，次女亲，次小姑，诸媵者俱随新妇后行礼。南向一席坐新妇，东向八席坐媵者，西向四席坐诸女亲，西北向一席，则姑小姑主焉。姑递杯箸，新妇跪辞。小姑代行礼毕，新妇跪递姑杯箸。次女亲，次小姑，饮三爵彻席。更衣再饮三爵，新妇率媵下堂拜谢讫，随姑入堂，为姑进帏帐、衾枕、衣服、首饰奉沃盥，候姑寝，乃率诸媵退。自是每鸡初鸣，必起栉沐，率诸媵至姑寝门。如未醒，即默候。既醒，即呼内侍女启门入，为姑着衣履栉沐，进早膳讫，乃退。中午亦率媵奉饭，每日以一媵侍其役。日幕，为姑涤溺器，整衾枕，候寝，然后退。日日如是。如疾病必令媪请假，俾诸媵奉事如前。三月，请设三代祖宗神主，夫妇率媵谒焉。盛设酒筵，大堂会男，后堂会女，夫妇执贽，遍拜长者，各受贻赠而成妇焉。 
　　余幼时胆最怯，常闻舅氏钱伯可先生曰：“苗俗淫乱，惟蔡、宋、罗、龙、凤五家，风气最正，即亲子弟奸僮仆妇女，必杀不宥。”余悚然。于是每遇苗女艳者，皆不敢仰视。及侥幸后，入见座师大主考阎公，问曰：“尊庚几何矣？”余对曰：“十六岁。”副主考沈公问曰：“曾有姻事否？”余即颈面发赤，不能答一辞。同年友项汪蕙代答曰：“想犹未尔。”沈公曰：“尚赧颜耶？”阎公曰：“如未聘，到京联捷，吾为子即柯。”余益羞赧不能对。 
　　及合卺时，一由傧相主持，唱揖即揖，唱拜执拜，安诸媵室，以为皆送亲来之女，我有主道，故相者令我安之也。至于媵者奉酒，直以为内家之人，敬我新郎君耳。自后日见其同妇侍姑，稍稍悟其为侍妾。又见其与妇同起居，若非卑贱之流，见余辄侍立，并不敢抗坐。夫妇又言语不通，妇固识汉语而不能讲，虽解余言而余不解其言也，故无可问处，竟不识其何等人。总由处于万山之中，孤陋寡闻，别无交游知心同辈，为我谈其风俗。又在家日少，总不解其语言，止有一慈母之舅，又老成持重，亦难以亵语与甥言。家慈平日极严，又不敢问，亦难于启齿，且家慈亦不解苗语，故无从以教予也。一表妹即慈母舅所出，年虽幼，最聪颖，然以异姓故，见余辄匿影，踽踽凉凉，甚可悲也。且心又畏舅氏“亲子弟必杀”之言，故平日见诸媵者，皆以宾客待之，不敢或狎也。 
　　初，外姑月一至， 三月之后，月两三至，或四五至。至辄熟视女眉目及婿眉目，时与室老作密语，我又不解其所语何事，揣其意若婿与女未尝定情者。又时时密问女，女辄融然面赤，俯首不答，固问固不答，彼辄顿足而去。我见之，烦闷欲绝。家慈亦讶之，诘予故，予以不解对。家慈烦懑抑郁，惟吁嗟而已。他日又来密问女，见女不对，辄垂涕。女不得已，乃附其母耳语数语，彼辄翻然喜悦，抚予肩背者再而去。曩外姑数与室老密语，妹侍家慈常陪从，尽闻之。时妹在苗中两载余，尽解苗语，知其所语。故及家慈见外姑屡形不豫之色，心甚忧之，妹告母曰：“毋忧也，无他事耳，我知之矣。”又不告母所以然，盖难于言也。而母忧疑益深，余益不安。及半载后，夫妇言语相通矣，我能解苗语。内子及诸媵妾皆学于家慈，略通汉书，能汉语矣。因问内子：“曩者尊慈密语！顿足垂涕者何耶？”内子告以故，果不出予所揣也。室老者，老年寡居有德之妇，亦龙氏宗人也。聘来掌一室之事，举室听其指挥，善报文，室中皆登僰薄以僰内父母者也。为人极端严，内子及诸媵并侍女，稍不合，辄骂詈，轻则挥掌，重则提以杖，见之无不胆落。忽一夕，外姑携酒筵来，大张花烛，于下房盛设帏幔衾枕，令媵者兰彷，严妆出拜家慈，再拜余夫妇，及室老诸人；然后拜外姑，各奉酒三爵毕，归下房。日幕，外姑去，家慈亦入，内子携双烛引余寝下房，余曰：“何为者？”内子曰：“寒门家教，凡女子适人，半载不孕，即令媵妾入值，冀早生子。今妾空侍巾栉六阅月矣。兰姊长，当首入侍，故家慈送花烛来耳。且男子结缡，敝乡风俗，期一年举子，不举则嗣续艰矣。故家慈前者之皇皇，为妾之不娠也。”予方悟，乃就下房寝。鸡初鸣，室媪促媵者归，内子亦起栉沐。顷臾诸媵集，即率往家慈处，递茶万福，奉姑栉沐早膳而退。促予诣谢外姑，行再拜礼焉。自是间两日，兰必入值，至鸡初鸣，即去。《诗》所谓“戴星而往还者”是也。两月，兰不孕，内母如前携花烛酒筵来，送甄姑入值。 
　　月余，内子有孕，兰与甄俱孕。孕者，室老即不令入值，且有厉禁。盖苗中婴儿，最忌种痘，痘必死，百无一二生者。其气又易沾染，即壮夫染之，无不痘。痘无不死。常见一儿痘，而祸延一乡，竟绝噍类者。求其不痘，无如一受孕，即不与男子同处，则他日所产儿，决不痘矣。故大家有室老之设，专护其事。小户，其姑即严护之，其孕也易识。今夕受胎，明晨妇眉间即有一缕红丝，隐隐而现。大家妇人，每早必参见室老。室老一见即知曰：“若有孕矣，毋与男子同处”，立为移置别室，夜必扃钥。室老日夜堤防，至七阅月，胎成方解严。盖关系非一人一家故也。外姑闻三妇皆有孕，大悦。以次备花烛酒筵，送媵者郑重、琬香、蕙雪、安节、蕊珠、琼钿六女入值乃已。 
　　从嫁八媵，半属宗人，半选良家，大都其家臣之女也。其齿以内子居中，上而递长至四龄止，下而递幼至四龄止，盖亦周制也。服饰皆同，惟内子多一金项环，而钏则起花金样也，他皆素金为之。 
　　琬香者，良家女也，长内子一岁。同月日时生，声音笑貌皆同，惟发差短耳。余皆酷肖之。至余结缡半载后，夫妇言语虽通，然仓卒间常不能辨之，往往见琬香来，辄起欲拉与语。彼曰：“吾非小姐也，郎君幸尊重。”如是者再矣，室人皆目笑之。即家慈亦尝错认为媳而呼焉，盖无一不相同，不能辨也。他日内子与余作戏，以项环戴琬香，令入寝室。余方踞坐于榻，以为内子来也，即欲拉与语。彼辄翩若惊鸿，踉跄趋出。余深讶内子之急递，异于寻常也。少顷内子入，颈无环矣，余以为琬香也。问之曰：“小姐何在？”内子曰：“谁为小姐者？”辄与余并坐于榻，余又深讶琬之唐突，盖媵者，向不与主人抗也。须臾琬入，探环戴内子项，顾余曰：“还郎君小姐。”举室皆哄然一笑。古语云：“人心之不同，如其面焉。”谓面皆不同也，然天下竟有相同者，岂特仲尼、阳货而已哉！大都苗女状同者最多，余往往见有双双而来，似无分于彼此者，不特亲姊娣然也。乃至妯娌姑嫂亦有然者，甚而相隔数十百里，亦有相同者，不一而足也。盖苗中之山，峰峦多有相同者，故产人面目，亦多相同者。 
　　内子尝谓余曰：“妾年十七必死，继妾席者，必琬香也。夫子善视之，善琬香即善妾矣。”余怪而诘之故。对曰：“妾尝梦游一山，有环楼玉宇焉。一女冠引妾入谒玉真仙姬云。仙姬锦衣霞冠南向坐，妾拜于堂下，旁一女官以笏指妾，谓姬曰：‘是女慧，且有道缘，可留为侍。’仙姬曰：‘尚幼，姑令读汉书，须十七龄耳。’遂挥妾出。妾还至卧室，见一女踞妾榻，妾叱之，因惊寤。后家君选媵得琬香，妾一见，即梦中踞榻之人也。妾之榻，谁得而踞之？而踞者乃琬香，故继妾席者必琬香也。且曩不识所谓《汉书》者，今从姑读《论语》、《孝经》，非《汉书》而何耶？故知妾十七必死也。”余闻其言而悲之。然梦也，乌足以为据？后内子果十七而死，未半载而琬香亦故，余即续钱氏，继席之说殊谬。盖内子与琬香状相类，梦魂自外来，见踞其榻者即已躯也，非琬香也。不自识其为已躯而叱之。适琬香状与相类，故疑继其席者为琬香，而琬香卒不应也。 
　　各媵女独处，室老皆有法，不许偃仰纵横。既覆以衾，外加绣袄，四角镇以铜兽，重或至二三斤，若不令其转侧者，寝后即禁复起溲溺。帏外张灯彻夜，榻前每夕轮一婢伺值。室老时行潜察，一闻发鼾呼声，辄排闼入，捉其发而扑之，即侍女亦不得有鼾声也。每二鼓即寝，至鸡初鸣，室老辄击铜版者七，各房室媪，亦击铜版以应之，俱促诸妇起栉沐。栉沐毕，皆集正室为主妇治妆，妆毕则偕往候姑。凡有身者，立稍不端，坐不正，卧或偃仰纵横，及酣酒茹荤者，室老辄诫之。诸媵与主妇，常同坐起，或嬉戏投博皆勿论。见主人则不敢坐，常侍立终日，不敢生怠傲色。总因室老之严，举室从无喧哗声。侍女森立左右，屏气似不息者，肃然如三军之禀大将军令也。主人欲与诸媵坐，必其卧榻。若于椅，室老闻之必加挞。媵者或逢怒主人，室老必勒媵者去其下衣，当庭而痛扑之，无赦也。 
　　凡为姑涤溺器，浣衣服，治裳履，愁衾枕，进饮食，生子者连三日，女者二日，未生者一日，次第以行，无敢或紊，皆室老主之，即内子亦不敢假手侍女。如有身及疾病，必请假始免。次者行，产后病痊复入。噫！此真三代之礼也。不意中原绝响，乃存边徼。 
　　古语云：“礼失而求诸野”，今野不可求，乃在苗蛮之中，亦可慨矣。家慈一切动用，内子总之，八媵各有分掌。一事不备，一事不工，职者耻之。嗟乎！苗蛮之有礼，不如诸夏之亡也。嗟乎！龙氏富贵，自汉迄今矣，其世守勿失者，非有坚甲利兵之足恃也。所恃者，世有其德耳。今其所产女，能尽妇道如此，则其家教之善可知矣。夫女能尽妇道，子能尽子职，则德立矣，又何有富贵之不久且远哉？今中国之士大夫，妄希富贵久远，不于孝友是求，而反从事于无伦之浮屠氏，以诵经、布施、饭僧、塑像以行善，悲夫！ 

　　衍琵琶行　清　新建曹秀先冰持　撰 

　　余过浔阳，访所谓琵琶亭者，有亭岿然，不闻琵琶之声。忆白司马歌咏，当时情景，宛然在目。引其词而长之，命曰“衍琵琶行。 
　　
　　浔阳江头夜送客，吴楚中间开水驿。 
　　儿童报道司马来，名曰居易姓曰白。 
　　枫叶荻花秋瑟瑟，一派秋声吹觱篥。 
　　江上凄清总可哀，况是相逢骊唱日。 
　　主人下马客在船，纷纷别绪若为牵。 
　　冀得石尤风一起，明朝系缆此江边。 
　　举酒欲饮无管弦，寂然对酌当离筵。 
　　多少渔灯散江面，照成李郭两神仙。 
</div>
    <div class="pagination">
<a href="香艳丛书_page25.html">上一页</a><span>...</span><a href="香艳丛书_page21.html">21</a><a href="香艳丛书_page22.html">22</a><a href="香艳丛书_page23.html">23</a><a href="香艳丛书_page24.html">24</a><a href="香艳丛书_page25.html">25</a><span class="current-page">26</span><a href="香艳丛书_page27.html">27</a><a href="香艳丛书_page28.html">28</a><a href="香艳丛书_page29.html">29</a><a href="香艳丛书_page30.html">30</a><a href="香艳丛书_page31.html">31</a><span>...</span><a href="香艳丛书_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
