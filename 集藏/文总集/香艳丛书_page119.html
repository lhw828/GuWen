<!DOCTYPE html>
<html>
<head>
    <meta charset="UTF-8">
    <title>香艳丛书 - 第 119 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 119 页/共 467 页</h1>
    <div class="content">
　　〖万历丁酉冬，公安袁小修客金陵。新安一少年，游太学，狎一妓，情好甚笃，遂倾囊娶之。其人久失怙，兄主家政甚严正，遗书切责之，必欲遣去，否则不复相见，且理之官。少年忧惧，不能措辞裁答，因谓小修曰：“事已如此，可奈何。但我兄亦知读书，颇爱才，若得数千言一书以感动之，吾事济矣。才思蹇涩，求先生为我捉刀，使此人不去帷，当效环草之报。”小修为作一书，淋漓数千言，才气可喜，达之于兄。月馀晤少年欣然曰：“我兄有字致云：与弟别未数年，笔下便已如此，既有读书之志，即携新妇归，余不以一眚盖平生也。”即束装偕归。因置酒为小修寿，令姬捧觞，为歌一曲。友人笑谓小修曰：“相如作《长门赋》得千金，今子得闻此人歌一曲，胜相如千金多矣。”明晨送之江干，挥泪而别。其书曰：〗 
　　信来，得奉严教，感激惭恧，不可胜言。自先人没后，得吾兄提携，以有今日。某虽不才，沾雨露之润，获教诲之益，亦既有年。虽有童心，粗知名教，若夫逐野水之鸳鸯，忘沼上之鸿雁，赋花间之曲，背霜后之筠，即死不为也。但一时迷昧，忽忽如梦，今事定情牵，有不能顿遣者。缘斯人十七，自离阳昌酒墟，即永居竹桥旅庽。不意入室之柳叶，遂成结子之桃花，怀孕已经四朔。念乌衣之派不蕃，青箱之望尚杳，兄与弱弟，皆难嗣息。设得一儿，蒸尝有托，如莫愁之产阿侯，胡婢之生遥集，亦为幸事。且近日维扬间，有以红粉妖姬，育青云上客者，兄所目击。天下事不可知，淤泥出莲花，粪土产芝菌。此其未能顿遣者一也。斯人虽在烟花，志坚松柏，勉离旧巢。彼阿母本重惜钱树，恨切肌骨，大骂分袂，恩断义绝。设令再入故栈，颜面何容？磨折何堪？恐登车之日，即毕命之时。昔严武与妓俱亡，追者继至，杀之灭迹，后祟不止。我虽不杀，由我而死，恐倩女相逐，出有芳魂。小玉不仁，能为厉鬼。此其未能顿遣者二也。斯人自入门，改去钿蝉，卸下堕马，舞衣歌扇，付之尘土，缟衣綦巾，晨起操作。言不出户，苦不惜身，宛似良人，克相妇道。且夜勤刀尺，相伴膏火，相勉吾以致终宵。此其未能顿遣者三也。邸中所藏，虽乏长物，尚有博山旧炉，雀尾遗鼎，砂象斑烂之器，牙玉辉映之章。画则为小李将军，书则为海岳外史，皆令之收藏，司其管钥。设为德不终，将燕莺化为鹯鸷，恐付之祖龙，尽成灰烬，则先代所遗，皆为乌有。此其未能顿遣者四也。自吾兄严命一到，斯人即泣曰：“微豸小生，亦知护子怜儿。妾虽烟花下贱，幸已有身。设欲逐我，候分娩之日，为君家存引一脉，然后自觅白练，永赴黄泉。”弟闻之亦自伤心矣，即欲处之，亦须少缓。今兰玉几何，岂稻麻也哉！而弁髦之乎。此其未能顿遣者五也。处此五不能顿遣之势，即弟之宜遣而不即遣者，亦略有可原矣。 
　　至兄责弟以罪，罪何敢辞？生平读古人书，见夫桃根桃叶，同登子敬之舟；阿田阿钱，共列稼轩之帐。白太傅之小蛮樊素，苏学士之朝云榴花，集中皆不自讳。误信古人风流，沿习未能顿除，尤而效颦，此其罪一也。岁月如流，未必吾与，开口而笑，宁有几时？一席多姿，忘同安石之癖；千金丧尽，宁甘太白之贫。遂使班嗣之赐书仅存，陆贾之遗产渐罄，此其罪二也。古人有云：文有仗景生情，托物寄兴。丽人燃烛，远山磨墨，千古一道。弟每遇枯坐，文思不属，微闻香泽，倚马万言，出鬼入神，惊天动地。两仪发耀于行中，列星迸落于纸上，此其罪三也。江左烟月繁华，六朝金粉旧地。谢家调马之蹊，尚馀芳草；王氏鼓楫之所，仍有文波。土风习俗，偶而相沿，此其罪四也。近日文人，概多胜事。如某某皆少年冶游，目为荡子，一旦腾蛟变化，立致青云，岂留连烟月，即属尘土下士乎？弟不肖谬有此见，此其罪五也。弟又有昧死一言：世间亦惟英雄豪杰，能为格外之事。财色小夫，自当赦除。天下有事，正赖命世长才，曲谨小廉，岂能成事。当北宋与契丹为邻，大小七十馀战，屡致败北。而能大破之者，乃欲娶薛居正子妇之张齐贤也。澶渊之役，宋几不保，而能拥驾渡河，重造社稷者，乃溺爱倩桃之寇莱公也。宋既南辕，金兵破竹而下，而能于黄天荡上，几制兀术之死命者，乃娶妓女梁氏为妻之韩王也。宋时止有此三大伟人，皆能造非常之功，而亦未必无非常之过。彼恂恂谨饬如张德远辈，终身无声色如王安石辈，何益于败亡之数？弟虽不才，设国家有事，寄之一面，尚能谈笑却虏，樽俎破敌。自信才略，不后古人。不能自致其身，而轻作此语以示长者，此其罪六也。抑情忍事，本非易易。古人云：不迩声色。今不幸迩之矣，迩之而能不溺，非圣贤不能。樊通德有言：夫淫于色，非慧男子不至也。慧则流，流则通，而淫生焉。自古英雄，不能不牵情于帷幕。苏武于嚼雪吞毡之时，而犹有胡姬之娶。瞿昙氏不云乎：一切有情，皆因情欲而正性命。即参禅上士，亦虞习气难除，尚借安般数息之禅，白骨流光之观，然后暂能驱遣。假使兄当盛年，有多情女子，苦相流连，以死自誓，不出兄门，兄遽能以慧剑斩之乎？弟不能如柳下惠坐怀，头陀一宿，而致堕落有情之痴。此其罪七也。有此七罪，弟何以见我兄哉！惟兄见其七罪，察其不能顿遣之情，而解三面之纲，令弟得遂私愿，同归旧居。绝意铅华，精心竹素，发二酉之藏，竟三馀之秘，见子雪之肠，反思王之胃。三年之后，不弋取大物为一家光宠者，愿兄摈绝之，以为荡子之戒。皇天厚土，实闻斯语。匆匆言辞无叙，幸惟原宥。 


　　小脚文　清　旷望生　撰 

　　脚以小传，昭其美也。夫脚非尽人能小也。自有缠之讲究者，其小遂盛傅于人口耳。且自窅娘作俑而，缠脚之风，遂遍于古今天下矣。然传其风者，或未必能共得其法，而大小之见出焉。于是妇女苦矣，而取法乎下者，评骘亦从此起矣。今夫物之以小为贵者，非妇人之脚乎哉！脚之小者，其形必尖，尖而瘦焉，斯愈形斌媚矣。脚之小者，其气必郁，郁而臭焉，则别饶风味矣。其为初缠之脚欤？一缸之泪嗟其苦，三角与拐肖其形，侧目而过之可也。其为半拦之脚欤？穿条焉而笑其轧伤，木礅焉而怜其受累，谈笑而去之可也。或谓宁波之脚，不过一拳，然而裙底评量，恍若猪啼之拥肿，取其短而损其美，其亦何以餍阅者之心？或谓广东之脚，不盈三寸，然而灯前玩视，俨同鸡距之零丁，强而致亦勉而行，其亦何足娱游人之目？故夫脚之缠者，以小为归，而脚之小者，以纤为度。是盖俗尚之所趋焉。夫唐虞之世，不闻英皇二女，裂帛而束双趺；蛮貊之邦，不闻闺阁群娃，制履而成一握。迄于今中原弱质，偏欲争奇竞胜，于跬步而别妍嗤。袜之细也，裹以轻云；弓之纤也，弯以新月。无大家亦无小户，寝成风会，虽迫以有司禁令而难裁。落落寰区，殆于梳头穿耳之馀，尤为注意者尔。是又人工之所致焉。夫闺媛骄纵性成，或以慈母爱怜，反致莲船之盈尺；村女窭贫自守，或以萱亲懈惰，遂令鸦袜之生尘。及夫观绣闼雏姬，莫不茹苦含辛，争束缚以成婉丽。踵之平也，分重台之瓣，趾之锐也，若解结之锥。短合度而纤得中，稳其步趋，虽例以掌上之轻盈而无愧。娟娟此豸，其惟锺阜邢沟之地，别有倾心者尔。 


　　冷庐杂识（节录）　清　桐乡陆以湉敬安　撰 

　　首饰 
　　《毛诗》副笄六珈传云：“副者后夫人之首饰，编发为之。”首饰二字始此。刘熙《释名》有首饰篇，凡冠、冕、弁、帜、簪、缨、笄、真之属绵列焉，是统男妇，而通名曰“首饰”矣。今独以号妇人钗铒等物，盖犹沿诗传之说。 

　　汉口竹枝词 
　　馀姚叶茂才调元，《汉口竹枝词》三百首，述人情风土，俚语居多。其赋后湖词有云 
　　散步人来远市阛，一回心境得宽闲。 
　　眼光直到天穷处，夕照黄陂数点山。 
笔意独俊逸可喜。 

　　勺药椒 
　　勺药，香草也，而赠之于相谑之日。椒，芳物也，而贻之于鬷迈之时。人汩其情，物亦违其用矣。世之治也，礼教隆而妇职修，草木皆得其所。《周南》所以次《采葛》，《召南》所以次《采蘩》也。 

　　湘江竹枝词 
　　吾邑费春帆中丞瑔，由明经起家县令，历官至湖南巡抚。自幼即耽吟咏，在长沙切署时，筑校经堂课士。尝以《湘江竹枝词》命题，自赋十二绝，极绵邈悱恻之致。录二首于此： 
　　斑竹涓涓泪尚零，望湘亭上吊湘灵。 
　　孤逢听雨巴陵岸，一夜愁心满洞庭。 

　　三十六湾芦荻秋，飞花如雪扑郎舟。 
　　请看今夜湾湾月，双宿鸳鸯已白头。 

　　虞凤娘 
　　明义鸟虞凤娘姊，嫁徐明辉而卒，明辉闻凤娘贤，恳其父欲聘为继室。女知，泣谓父母曰：“兄弟未尝同妻，姊妹可知。”父执不听，女绝口不言，自经死。余谓女之死徒以伤亲之心。史传载之，岂但以其志之洁，为末俗所难能，而书以示风欤。 

　　露筋祠诗 
　　王阮亭题露筋祠诗云： 
　　翠羽明珰尚俨然，湖云祠树碧于烟。 
　　行人系缆月初堕，门外野风开白莲。 
论者推为此题绝唱。按：米襄阳露筋祠碑云：“神姓萧，名荷花。”诗不即不离，天然入妙，故后来作者，皆莫之及。 

　　卷面题诗 
　　咸丰壬子浙江乡试第二场，山阴某生闱中发狂病，曳白而出，卷而题二绝句云： 
　　记否花前月下时，倚阑偷赋定情诗。 
　　者番新试秋风冷，露湿罗鞋君未知。 

　　黄土丛深白骨眠，凄凉情事渺秋烟。 
　　何须更作登科记？修到鸳鸯便是仙。 
款书山阴胡佃娘，某生旋卒于寓所。轻薄之报，可不畏欤。 

　　顾亭林母 
　　顾亭林先生之母，王氏。崇帧时旌表切孝，即《明史?列女传》所称王贞女也。先生有与叶讱庵书辞荐举云：“先妣国亡绝粒，以女子而蹈首阳之烈，临终遗命，有无仕异代之言，载于志状。故人人可出，而炎武必不可出矣。”记曰：“必贻父母令名必果，将贻父母羞辱必不果。七十老翁何所求，正欠一死。若必相逼，则以身殉之矣。一死而先妣之大节，愈彰于天下，使不类之子，得附以成名，此亦人生难得之遭逢也。”盖其辞决而其志弥可哀矣。 

　　白衣送子观音殿联 
　　天竺白衣送子观音殿，楹联甚多，皆庸浅不足道。惟钱塘魏春松侍御成宪所题，裁对自然，不失读书人吐属。句云： 
　　白衣仙人，瓶中水杨柳； 
　　朱芾男子，天上石麒麟。 

　　小缘筠女史 
　　钱塘朱缘筠女史璘，聪慧能文，矢志不嫁，当代闻人，欲见一面不可得。家贫，售诗画以自给。余尝见其扇头画菊题诗云： 
　　无心开尔后，风雨已重阳。醒却繁华梦，甘为冷淡妆。 
　　有心难向日，无骨不凌霜。底事蹁跹蝶，犹思挹晚香。 
是真能孤芳自赏者。 

　　醵钱启 
　　同邑沈芝岩秀才逢源，天才亮特，为督学山阳汪文端公廷珍所赏拔。少订姻于张氏，家贫力学，锐志进取，誓不登科不娶。年逾三十，犹未售。亲戚劝其毕姻为似续计，而孑然一身，家无担石，乃为醵钱以成婚焉。既屡不得志于有司，益纵于酒。每当夜深人静，持杯独酌，狂呼恸哭，辄惊其四邻。遂以是得病，卒年三十有六。无子，遗葶散佚，录其《醵钱启》云： 
　　伏以纳币无过，五两判于周官；有财振人，八厨茂于汉纪。谢公移帐，助隐之为周旋，仆射营婚，致子琮无暇日。盖合独以时者礼也，假人以德者义也。自来逸轨，多载前闻。源束发受经，早谙昏义；弱冠弄翰，间肄闺辞。慕鲍宣之风流，企何曾之酬酢。素门合牉，订两姓于朱丝；张姓连天，系一纱于玉臂。固已姻联白建，喜得胜流，缘合老人，即期报板矣。然以为情萦儿女，惧累英雄，肘系香囊，恐妨书史。求凰有曲，不惊在御之声；特雉无媒，未设早婚之令。以故凉宵弋雁，星剩匏瓜；春社飞鸳，凤虚少女。乃者，仲卿龙具，京师弃其无才；昭谏白衣，云英笑其未脱。十年不字，负此韵华；三星在天，歌残邂逅。历姹紫嫣红之候，春事已阑；闻口脂面药之颁，痴情渐悔。满身风露，识季迪之欲婚；一痊朝飞，笑牧子为未达。梦已征于桑下，曲待奏夫房中。所虑缣练茧绸，难捐嘉饰；方樏牢烛，不少门财。在戴良有布被之将，亦希高隐；而裴航无杵臼之聘，终隔仙源。库乏男钱，罂干女酒，盖几几呼泥中有絮，春风徒吹，洞口无桃，胡麻空熟矣。于是草元弟子，戴笠故人，将使凫不单行，心成一袜。集千狐之腋，暖到鸳帏；分一叶之阴，春回鸾树。乌珰十事，不令贻笑纯材；玉镜一枚，即可相攸温峤。是则长源迎妇，供帐遍有北军；宁戚欲妻，平章待乎管子。阮修婚费，欲自名流；黄姑聘钱，贳从天帝。以今拟古，足可轩渠。故乃洒墨管城，命词侧理，抒予结约，告尔苔岑。类杲卿索花粉之需，异吴市竞金钱之掷。行见两行花烛，悉有耀之自他；一色禄纱，等解衣之惠我。有情谁能遣此，且慰目前介特之心；此事使卿有功，预防他日揶揄之语。 

　　一日不见如三月兮 
　　“一日不见，如三月兮”。《采葛》咏之，见谗谤交构之际，犹不忘君也。读之可以怨。《子衿》咏之，见学业废衰之时，尤亟须友也。读之可以群。 

　　梳铭 
　　《明诗综》七十一卷，项真名下《静志居诗话》云：“予尝见其为闺人铭梳奁曰：‘人之有发，旦旦思理，有身有心，奚不如是？’笔法极其飞舞。绎其语，殆亦非真狂生也。予按铭乃卢仝所作，见《唐文粹》云：‘人之有发兮，旦旦思理。有身兮，有心兮，胡不如是？’”项盖减易其字而书之耳。 

　　七夕诗 
　　馀杭陈铎卿女史尔士，钱新梧给谏之室也。习经史，工吟咏，赋《七夕》诗，命意最高： 
　　梧桐金井露华秋，瓜果聊因节物酬。 
　　却语中庭小儿女，人间何事可干求。 

　　周孟侯先生宫词 
　　吾邑周孟侯先生拱辰，明季贡生，吾母之七世祖也。先世累着清德，母夫人梦砚生花，而生公。比长，聪颖绝人，又励志于学。尝坐小楼去梯三年，读古今文五千篇有奇。由是才藻艳传，名噪一时。吴兴庄廷钺，将刊《明史》，以厚币聘公，先一夕，公梦其父，畀以一合，启视之，则赫然一人头也。惊而寤，适庄使至，有警于是梦，峻辞却之。及《明史》祸发，诸名士株连被戮者多，公独脱然无累，识者谓世德之报。屡不得志于有司，牢骚抑塞之气，悉寓于文辞。着有《圣雨斋集》。其宫词八十首，寄兴无端，尤足令才士读之，同声感喟。摘录五首，以当尝鼎一脔。  
　　露痕高漾月痕低，六院笙歌五院迷。 
　　莫道襄王惜香梦，巫山只在画栏西。 

　　垂杨深闭画楼春，花送黄昏莺送晨。 
　　三十六宫间似水，平明催送虢夫人。 

　　金铃猧踏落花泥，辇路苔痕旋欲迷。 
　　谁道举头刚见日，凤楼疑在十洲西。 

　　碧箫吹破思依依，听尽宫莺半掩扉。 
　　最是无聊看不得，桃花片片背侬飞。 

　　翠鬀宝鬓玉膏新，一对菱花一怆神。 
　　无恨蛾眉绿如许，不如影里李夫人。 

　　何间妇传 
　　柳子厚《河间妇传》，遣词猥亵，昔人曾讥之，然其文固有为而作。其记游戏之所，一则曰浮图，再则曰浮图，可知佛庐之贻害甚烈。而妇人之喜入庙者，可以警矣。 

</div>
    <div class="pagination">
<a href="香艳丛书_page118.html">上一页</a><span>...</span><a href="香艳丛书_page114.html">114</a><a href="香艳丛书_page115.html">115</a><a href="香艳丛书_page116.html">116</a><a href="香艳丛书_page117.html">117</a><a href="香艳丛书_page118.html">118</a><span class="current-page">119</span><a href="香艳丛书_page120.html">120</a><a href="香艳丛书_page121.html">121</a><a href="香艳丛书_page122.html">122</a><a href="香艳丛书_page123.html">123</a><a href="香艳丛书_page124.html">124</a><span>...</span><a href="香艳丛书_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
