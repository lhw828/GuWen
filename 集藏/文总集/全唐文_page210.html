<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 210 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 210 页/共 603 页
  </h1>
  <div class="content">
   守泰，莫州人。
    ○记山顶石浮图後
    大唐开元十八年，金仙长公主为奏圣上，赐大唐新旧译经四千馀卷，充幽州范阳县为石经本。又奏范阳县东南五十里上伐村赵襄子淀中麦田庄，并果园一所，及环山林麓，东接房南岭，南逼他山，西止白带山口，北限大山分水界，并永充供给山门所用。又委禅师元法，岁岁通转一切经。上延宝历，永福慈王；下引怀生，同攀觉树。粤开元廿八年庚辰岁朱明八日，前莫州吏部常选王守泰记。送经京崇福寺沙门智、检校送经临坛大德沙门秀璋、都检校禅师沙门元法。
    ☆齐汗
    汗字洗心，定州义丰人。圣历初进士，以拔萃补州司法参军。景□初官监察御史。开元中累擢秘书少监，出历濠、常、润三州刺史，徙汴州，充两道采访使，以老放归田里。天宝初召为太子少詹事，留司东都。卒年七十二，赠礼部尚书。
    ○请禁鞭挞僧道奏
    伏以至道冲虚，生人宗仰，未免鞭挞，孰瞻仪型？其道士僧尼女冠等有犯，望准道格处分。所由州县官，不得擅行决罚，如有违越，请依法科罪，仍书中下考。
    ○请开伊娄河奏
    润州北界，隔江为限，每船绕瓜步江沙尾迂回六十里，多为风涛所损。臣请於京口埭下，直截渡江二十里，开伊娄河一十五里，即达杨子县。无风水之灾，岁收利有亿。并立伊娄埭，自是免漂损之灾。
    ☆苗晋卿
    晋卿字元辅，潞州壶关人。第进士，累进中书舍人。天宝中封高平县男，累迁宪部尚书兼左丞。肃宗即位，拜左相，封韩国公。改侍中，册为太保，罢政事。永泰元年薨，年八十一，赠太师，谥曰懿献。元载入相，以旧恩讽有司改谥文贞。大历七年配享肃宗庙廷，
    ○上肃宗辞摄冢宰表
    臣闻古者殷高宗在谅ウ之中，百官听於冢宰，更无事迹，但存文字。且一时之事，礼不相沿。今残寇犹虞，日殷万务，皆缘兵马屯守讨袭，善算良谋，立胜擒敌。陛下若行古之道，居丧不言，苍生何依，百事皆废。伏读国家《起居注》，亦於礼部检见旧敕。恭惟太宗、高宗、大行皇帝在位之日，皆有国哀，视事不辍，以为君临天下，难徇常情。今遗诏有处分，皇帝宜三日而听政。陛下遵太宗故事，则无冢宰；遵大行皇帝遗诏，便合听朝。万姓禺禺，不胜大愿。伏惟陛下知理国之重，顺人心之切，以义断恩，从宜无改。今朝臣一命已上，皆言臣心貌朽，加以疾病，事有急速，断在须臾，凡圣不同，岂合受诏？陛下发哀已五日矣，愿准遗诏听政，则四夷万国，无任悲幸。
    ○上代宗辞摄冢宰表
    臣以昔者天子居丧之时，百官听於冢宰者，盖君幼小，御极事殷，情理当然。沿革不一，今古异同。而周武汉文，合於通变，垂范作则，可举而行。又士或墨，时遇金革，岂非衔恤，谓义在断恩。且百善之至，无加於孝也。其有容瘁心绝，指景悼生，此匹夫守节之常情，殊王者嗣续之大计。昨二十日陛下於大行皇帝柩前即位，是承先帝遗顾之言，亦前代不易之典。则知所略不为害，所存是适权，防微灭端，所利者大。陆下因心纯至，天地明察。伏以报劬劳之恩，申罔极之思，终身之痛，岂计朝夕？但以一日之内，万务在中，须达宸聪，始成国政。百寮万姓及僧道耆寿等，相顾聚言，以臣老且无能。愚岂测圣？况久无居摄，臣不敢奉诏。特乞陛下遵遗命，三日而听政。臣博听众情，不胜恳愿，伏望割育抑哀，则天下悲幸。
    ○皇帝奉迎上皇请编史册表
    伏见工部侍郎李遵及殿中监李辅国言，皇帝於望贤宫奉迎上皇，望楼趋驰，捧足呜咽，问安既退，侍膳皆亲。及出宫之时，亲选龙媒，侍从归阙。孝敬之至，傍感人神，四海归心，恩深锡类。群臣何幸，得睹盛美？陛下武功冠於千古，孝德逾於百王。昔夏之有穷，少康复其业；汉之新莽，光武缵其绪。虽复崇名茂绩，辉映当时，而皆旷日持久，动数十载，致使宗社郡邑，荡无复遗。未有如陛下神武奋发，睿谋独断，曾不再稔，扫清群凶，奉迎圣皇，不失旧物，蒸蒸翼翼，荣辉区宇。考之传记，振古木闻。天地人神，孰不庆幸？臣请编诸史册，传之不朽。
    ○对文词雅丽策
    问：朕闻至道虽微，不言而化，皇天阴骘，相叶其彝。信寒暑而生成，施□雨而沐润。垂范作训，树君育人，时有浇淳，教垂繁略。成汤既圣，禹道云亡。《桑扈》、《谷风》，屡动诗人之刺；塞门、反坫，时遗宣父之嫌。我国家拯彼颓纲，开兹盛业，朕以不德，袭号乘时。而皇极之道未敷，谟明之轨尚阙。思宏厥理，其义安从？至如视听貌言，恒若时若，会极归极，作哲作。一以贯之，何方而可？夫礼以饰情，情疏则礼略，乐以通感，感至则神和。理内为同，修外为异，同异之用，有昧其功。人俗未融，伫明斯要。又《四时》、《武德》，制自何君？《五行》、《文始》，本之谁代？《昭德》、《盛德》，莫辨所尊；《昭容》、《礼容》，未详所出。悉情以对，用释余疑。
    对：陛下顷与三事大夫议于朝，以计天下有奇才异行，含光而不扬其辉，诏诸侯咸举之。臣实至愚，不通大识，循才审行，不副高求。臣闻《论语》曰：“天何言哉？四时行焉，百物生焉。”《孝经》曰：“王者则天之明，因地之利，以理天下。”是以其教不肃而成，其政不严而理；所谓天地设位，圣人成能，而保大定功，勋业盖时也。逮金石斯缅，步骤不同，时有浇淳，教随繁略。《桑扈》、《谷风》之刺，三归、八佾之嫌，人用僭忒，一至於此。孔子曰：“上失其道，人散久矣。”《传》曰：“国家之弊，恒必由之。”陛下嗣守丕绪，茂昭大德，能使百家承式，万邦作。所谓孕虞育夏，甄殷陶周，革弊移风，自前代未有也。陛下乃赐臣策曰“皇极之道未敷，谟明之轨尚阙”者，岂不以采刍荛之义，诚考试之端？不宰其功，俯垂下问，实陛下谦德也，微臣何足以知之？制策曰“至如视听貌言，恒若时若，会极归极，作哲作。一以贯之，何方而可”者。臣闻刘歆以为伏羲氏继天而王，受河图，则而画之，《八卦》是也。禹理洪水，天赐洛书，法而陈之，《洪范》是也。故河、图洛书，相为经纬；《八卦》、《九畴》，相为表裹。圣人行道，各保其真。若人有乖方，数必徵於错逆；政惟协雅，理必应於调和。考之咎徵，粲然著矣。陛下随阳泽以著恩，慎严霜以肃威。鹰隼未击，{维}不施；草木未零，山林不伐。足可使垂景星而降甘露，腾休气而漏醴泉。臣以为一以贯之，其道久矣。
    制策曰：“礼以饰情，情疏则礼略；乐以通感，感至则神和。理内为同，修外为异，同异之用，有昧其功。人俗未融，伫明斯要”者。臣闻六经之道同归，礼乐之用为急。孔子曰：“安上理人，莫善於礼；移风易俗，莫善於乐。”董仲舒对策曰：“王者欲有所为，宜求其端於天。天道大者，在於阴阳，阳之为德，阴之为刑。王者承天意以从事，故务德教而省刑罚。”陛下修先王之好生，存《大易》之缓死，顷者省囹圄，去桎梏，此则省刑罚之谓也。臣闻乐以理内为同，礼以修外为异；同则和亲，异则畏敬；和亲则无怨，畏敬则不争。二者并行，合为一体。揖让而理天下者，礼乐之谓也。适时之要，斯并存焉。制策曰：“《四时》、《武德》，制自何君？《五行》、《文始》，本之谁代？《昭德》、《盛德》，莫辨所尊；《昭容》、《礼容》，未详所出。悉情以对，用释余疑”者。臣以为斯并汉主之乐，载於班氏之书，必先究其明徵，考其敏博，既劳更仆，何易尽言？虽敢略而陈之，尚未臻其极也。臣闻《易》曰：“先王以作乐崇德，殷荐上帝，以配祖考。”古者制宗庙，太祝迎神於庙门，其义也。《四时》、《武德》者，汉文所作以示天下之安和也；而《武德》奏于高庙焉。《五行》舞者，本之周武也，秦始皇二十五年更为《五行》也，汉高祖六年更名曰《文始》，以示不相袭也。《昭德》、《盛德》，孝景、孝宣之所以尊宗庙。《昭容》、《礼容》者，出《武德》、《文始》、《五行》之舞也。谨对。
    ○对不帅寄军献二毛判
    国子监称，胄子不帅教，将寄之。省让其侵冒刑章，之理监，固论不已。又军旋凯，献俘毛有二者，执法止而劾之，军司云拔距投石者。
    文以经邦，武以御寇，开石渠而设教，整金鼓以宣威。爰施上下之庠，式奉孤虚之术。语兹国序，相彼军容。槐市立谈，未展先王之礼；柳营作法，但见将军之令。抠衣不闻守道，擐甲已见伐功。靡好成麟之名，且许贪狼之意。入室虽无鼓箧，出塞终有解鞍。既亏来学之能，当令诱进；未识出师之律，谁为否臧？纵暴虎冯河，犹期三省；岂拔距投石，方禽二毛？夫子之道未行，齐侯之失斯在。自可因其雩咏，令尔志之各言；岂得承彼凯歌，遂责人之不法？投诸寄，稍均束湿之严；劾以干城，恐挫横行之气。矜乎愚戾，何异宰予；劝此苦辛，宜哀去病。握兰称过，正合清明；执简弹违，稍乖深识。欲存疏网，宁失不经。
    ○寿州刺史郭公神道碑
    公讳敬之，字敬之。昔王季之列乎周，虢叔之允或谓郭。建国命氏，百代可知。则有燕昭筑台，尊贤师隗；汉祖分邑，行赏封亭。曾祖广意，光禄大进修生。益儒为。冯翊之表也，鸡犬之声相闻。公先祖後徙宅於华山之下，今为华州郑县人也。烈祖履球，金州司仓。大父昶，凉州司法。并丕绪齐美，不殒其名，端操履正，有恒其德。故乡党交友，以为法度。尝谓人曰：“吾居闲而不闷其寂，望荣而不贵其厚。有道则仕，岂牵乎禄？则居之所以从好，利贞亦其自然，所以不至大官大邑也。各尚其志，夫复何言？”皇考通，美原主簿。器大孤特，识兼精照，明究群书，英声夸迈於远近矣。初履畿甸，缙绅归高；将台阁，□霄自远。惜乎才仰馀地，命嗟促龄！公受天正性，承家高范，致用成於私室，可试进於公门，望形而高深莫窥，听言而是非不惑，所莅造适，不可得其详也。凡历州掾至别驾者三，转府僚迁郎将者五，兼团练监牧使各一，除吉渭绥寿刺史共四州，累勋上柱国，进阶中大夫。其牧守之理，皆政闻一方，化行千里，变俗思义，酌物从宜。而节费尚俭，用简镇静，清可率下，宽能安众。举事皆当，察情必尽。所谓恺悌君子、人之父母，何异乎仁风甘雨，被於万物也？故天子玺书慰勉，以彰分忧休责之闻焉。未尽百禄，可延三寿。享年七十八，以天宝三年正月十日，遘疾终於京师常乐里之私第。闻者永怀，咨嗟挥涕。夫人平原郡君河内向氏，配哲生才，夫贤子令，德高佐美，慈加训深。呜呼哀哉！庆可延而灵不，先穷泉而别华堂。天宝十三载四月二十日，合於京兆少陵原，礼也。顷羯虏犯顺，王师讨逆，公之子仪，任总元戎，誓清大盗。常山擒敌之後，灵武诩圣之初，成我六军，前驱效死。於是扫秦里之寇，复开奉天；系陕郊之俘，更收洛邑。加以蒲坂之下，淇水之上，摧暴廓地。二城无虞，况师不迁延，功皆战伐，岂敢言病，必先启行。此由许国捐躯，输忠奋勇。或谓公曰：“书勋畴赏，莫与为二。”公曰：“我国家将去否，复必反正。仗圣威而谁敢不雄？奉睿谋而举无遗策。非为己力，所谓天功。”帝曰：“朕嘉尔竭诚禀命，平凶除恶。”遂自御史大夫拜兵部尚书同中书门下平章事，俄而改司空、换仆射，又除司徒、兼中书令。列爵代国，实赋千户。盖武定声伟，若兹巍巍者也。他日又追赠公亡祖兵部尚书、亡考太保、亡妣魏国夫人。弟侄子孙，皆进禄位，纡金紫，此又殊常之恩也。太保公礼毕封树，悲深岁月。今庆延身後，仰雨露而无涯；德发生前，比金石而不朽。永言淑懿，实在昭宣；无穷之闻，光乎刊刻；铭曰：
    北州望崇，左辅源同。代无违德，庆延我公，仁能济众，信必由衷。邑裹（疑）支持，凛凛清风。知周才美，君子不器。掾州佐藩，戎秩军使。砥开直道，笔遣流事。骐骥长途，可遣百辔。四郡循良，政一人康。道之轨度，终焉允臧。於惟圣善，辅训义方。何怙何恃？痛极悲长。少陵原上，尽为幽宅。何代邱陇？谁家松柏，司徒所天，太保追策。哀荣超冠，千秋圣泽。行由已全，名自人传。勒兹铭记，表於墓田。继代者未知先德，行路者过想遗贤。纪实昭懿，俾奋亿年。
    ☆啖助
    助字叔佐，赵州人，後徙关中。天宝末调临海尉、丹阳主簿，秩满屏居。年四十七卒。
    ○春秋统例序
    孔子修《春秋》，意以为夏政忠，忠之敝野，商人承之以敬；敬之敝鬼，周人承之以文；文之敝塞，救亻塞莫若忠。夫文者，忠之末也。设教於本，其敝且末；设教於末，敝将奈何？武王、周公承商之敝，不得已用之。周公没，莫知所以改，故其敝甚於二代。孔子伤之曰：“虞夏之道，寡怨於民。商周之道，不胜其敝。”故曰：“後代虽有作者，虞帝不可及已。”盖言唐虞之化，难行於季世，而夏之忠，当变而致焉。故《春秋》以权辅用，以诚断礼，而以忠道原情云，不拘空名，不尚狷介，从宜求乱，因时黜陟。古语云：“商变夏，周变商，《春秋》变周。”而《公羊子》亦言：“乐道尧舜之道以拟後圣。”是知《春秋》用二帝三王法，以夏为本，不壹守周典明矣。又言：“幽厉虽衰，《雅》未为《风》。逮平王之东，人习馀化。苟有善恶，当以周法正之。”故断自平王之季，以隐公为始，所以拯薄勉善，救周之敝，革《礼》之失也。
    ○春秋统例自序
    三传分流，其源则同，择善而从，且过半矣。予考三传，舍短取长，又集前贤注释，亦以愚意裨补阙漏，商扌得失，研精宣畅，期於浃洽，尼父之志，庶几可见。疑殆则阙，以俟君子。谓之《春秋集传集注》。又撮其纲目，撰为《统例》三卷，以辅集传，通经意焉。
    ☆王岳灵
    岳灵，开元中进士，天宝中累官监察御史。
    ○对升高判
    解式与长年行因升高不从所视遂杖之式诉州断斗论省科失入。
    长者与行，登高各视。古之用典，决事原心，越则谓，逞而生害。是夫鞠稚，从陟邱陵，已实处卑，执奚有黩。拾足于後，固合益恭；肆目以游，无乃长傲。远有所望，问而莫知。使曳练吴门，宣尼尚惑；彻蕃晋壁，楚子徒观。苟由礼以防非，则记过而及杖。况尊能制幼，刑期就均。所罚则可，岂宜有诉？嗟州议之非当，招省司之是诘。
    ○责龟文
    万物之贵者人也，人惟秀；介虫之智者龟也，龟惟神。隐括无形，神之谓也；穷通有极，秀之道也。况天之与人，其道甚远，不有以也，将何远焉？则吉凶之祥，假子以告；变化之象，因子以明。欲爰谋稽疑，必先蔽昆命。宜蠲割诱慕，展布心腹，子无欺於人，人有望於子。成天下之，岂不率道与？何诸吕弄权，昭大横於汉帝；帝辛毒，匪告繇於周武？揆恶之轻重也，吕之恶不浮於辛；量德之休明也，昌之德靡及於发。子二其行，谁不解体矣？夫义礼之舆也，信身之干也。何陈氏之母，不疾而称疾；鲁孙之臣，卜僭而告义？丧於礼失，其徒实繁，吾不殚悉考。夫演卦繇者蓍也，蓍之灵而不如子长；定妍媸者镜也，镜之明而不如子之知。铭乎？竹帛，万代不泯，奚起矛，俾吾反惑於古人？孰谓子原天地之美，达五行之理，徒使疏沦澡雪，仰止蒙求，曾莫之校。何异乎曹邱生遇拒季布，羊舌已虞国侨哉？必以剥桂刻漆，非材木所愿；拔裂冠，非禽鸟所欲。当潜伏ち湾，违祸罾罟。九江锡命，其可得乎？岂不免氓之蚩蚩，荧惑於耳目也？
    ●卷三百五十四
    ☆宋昱
    昱，杨国忠之党。国忠领山南西道采访处置使，开幕府，引以自佐，又用为御史，督屯戍，後官中书舍人。元宗西幸，国忠既诛，昱亦为乱兵所杀。
    ○日暮碧□合赋
    夕望兮见碧□之出岑，过太液，拂上林；配藜四施，掩映千寻；混苍苍之正色，垂漠漠之轻阴。西陆月弦，南山风落；轻浓象似，倏忽龙蠖；集高议之台，连寓直之阁。亭亭广陌，异公子之飞盖；裔裔长空，如美人之卷幕。遂能不远仙宅，来游帝乡。无心而生，自浮洛以徼瑞；感化而动，乃干吕而呈祥。同君子之出处，均至人之行藏。故吾侪从政之暇，观此而一咏一觞。已乎已乎！余未始兮可量者也。
    ○对献贤能书判
    〈甲岁终致事不献贤能之书御史纠不能教其所理辞曰待经三年则以礼宾之。〉
    考艺尚实，进贤受赏，必久於其道，乃不失其人。甲也齿乡，职於汲引。观其所与，以德行为先；察其所安，则文理为後。纵举不失选，佥曰能贤，犹同三年乃宾，以旌五物无爽。筐篚以将其意，笙歌以劝其从，儒者为荣，词宗立志。始於司徒授法，终以大夫献书。俊宠於君，旧史每令於续食；成赋於国，前王肇俾於计偕。将慎荐延之仪，遂下崆峒之拜。登於天府，贰於史职，当由致事之岁，则匪抡才之时。卿则守官，谅不愆於侯度。台因懵理，颇有乖於纪律。有词不伐，无简可听。
    ☆源涓
    涓，天宝中（阙一字）南道观察使。
    ○上□气图奏
    江陵郡古纪城东有紫气成□，中有一人，衣白衣，乘□气向上。其时安南招讨使康令谦及同行军将等同见。臣谨画图奉献，伏望宣示中外，编诸史册。
    ☆齐光义
    光义，开元中郴州博士。
    ○安陵县石记
    大唐开元十二年冬十月，刺史赵呈奏割郴县北之二千室，置安陵焉，因其江以名县。越十三年秋七月，敕乃可其奏。若乃考传验图，辨方经野，天文当翼轸之分，地理在衡疑之西。《禹贡》别於荆州，此其南郡，项王封於义帝。（阙二字）上游，代历北朝，年逾千祀。自楚都而析壤，时有贸迁；因桂水而为名，不恒其（阙八字）皇运勃兴，造有区夏，大司徒所以知土地，职方氏所以掌封畿。万物由庚而得宜，群灵仰（阙八字）元泽既漫，苍生阜成，此邦之人，既庶而富。下邑颇逾於四甸，属城或过於百里，故可分其域而辨其官，施其职而平其政。朝议大夫守别驾上柱国崔公无讠皮，博陵人也。伯夷典礼，尚父专征，迁汶阳之两派，分秘书之（阙二字）。光赫丕业，启迪後人，荷清茂之（阙一字）孕文明之秀。宏中律度，博艺周求，礼乐以由其躬，忠信以开於物。承涣汗，驭屏星，州将出师，任归别乘。而吴轻楚险，悍其风；侮吏强宗，舛悖於理。浮食而田畴自芜，末游而庠塾辍业。公览其颓弊，永叹良图，正其法以肃违，清其身而励下。若到家户，翕从威令，自整纲目，三年于兹。由（阙一字）之教，确乎无拔。明科禁而奸盗不兴，陈艺极而程课斯辨，诚德既敷，刑章具举。然後宏恤隐，示轨仪，道变齐鲁，人知俎豆。其施化（阙二字）仁而恕，其（阙六字）风（阙二字）於路衢，义让行於陇亩。虽居刺史之半，已专邦国之功。恭惟睿谟，首（阙一字）兴建。判官（阙十二字）奉古殷墟诞裔，那处迁苗，铄前代之风，森殊向之节。资忠履义，学《礼》闻《诗》，栖枳棘以仍留，刷（阙一字）风而示远。从事不挠，当官而行，澄止水而逾清，禀西霜而自肃。昔晋阳为礼，厥趾修高，手足贻（阙二字）延於化族。国家既旌善之贷削（阙一字）之思井（阙一字）若（阙一字）孰副天奖。任其谷货，我则司存，贤谓功曹，犹当议事。乃从（阙一字）履郊甸（阙一字）险难（阙一字）京陵鸠发（阙十字）而考据，爰得兹山，是称爽垲。自初（阙一字）他所义於（阙三十字）地亦无馀信合（阙四字）关於思虑挟（阙三字）仍因（阙五十字）经始模制（阙一字）出于二公而费量庀材（阙一字）令南平县丞向激（阙十五字）奥闻绿竹之诗产灵无泯。贤材经世滥（阙五字）途郁遥俟三年之举。从（阙二十五字）校功徒於（阙二字）悦以忘劳，人多竞劝，陈版筑（阙二十一字）相望气雄南极，势，（阙三字）於是立社稷，置胶庠，令其尽神教以从学建仓廪（阙二字）交易有无，廨宇星罗以棋布，衢街（阙一字）平而（阙二字）其川陆襟带，南驰北走，旌引炎徼，连彼洞庭，兼茯闾之众，积以膏腴之壤。万类所产，宁独齐都？四姓名家，岂惟吴国？信一湘之中，一邑之凑也。先是豹江之北，羊山之西，邻莫闻於协比。疆屡移於彼此，及创斯邑，方掩（阙二字）宜都之峰无化，督邮之石知远。前梧州戎域县令王思谨、吉州永新县令、曹节封州开建县尉赵辨令录事李遂良与曹等，并权干便楠，曜（阙一字）江郁，舒逸翮於区外，薄浩气於湘江。或相如罢归，旧是文园之令；或符融未达，且历都官之曹。相与聚族而谋曰：昔此未县，同夫野庐。首（阙一字）崔公草创之（阙五字）为理众务咸熙，惠恤优畅，规模宏远。轩升闻，骤彻於上，积翰所高（阙十字）图其法述作者所以著其言。岂名冠曩踪，业高前代，使千载之下，所述无闻，故托於石。时县丞文林郎郑侯（阙一字）、尉文林郎段元仓曹许（阙一字）开元十五年岁在丁卯七月辛未朔九日己卯，竖此郴州安陵县石记。
    ○后汉&lt;了凵&gt;亭乡侯蒋澄碑
    《後传》载“凡蒋邢茅胙祭”，周公之允，则蒋氏系业可知。封土期思，为汉东之国，後以吞削，楚实尽之，而子孙散於郡县。苗裔守业，重侯累相，有若来叶到弋阳之徙，大族致杜陵之迁。则亦龟组联徽，熊︶并拜。逮我高祖诩之临兖州也，属王莽秉政，归卧长安，唯行三径，老而不起。曾祖助，会稽太守。祖冕，司徒公。或良二千石，或敬敷五教，并立名当代，垂裕後昆。父横，大将军、浚遒侯，服大勋於王室。遭遇谗慝，功业不遂，所生九子，悉从降徙。公即大将军之第九子也，讳澄，字少朗。贻庆丕构，降生灵哲，怀忠国之志，立全家之踪。虽灭迹江湖，而克雪冤耻。大将军初遘祸薨也，为司隶羌路所谮，延以非罪。泣血枕戈，誓将雠复，时童谣曰：“君用谗慝，忠烈是殛。鬼怨神怒，妖气充塞。”帝以觉悟，覆羌路之族焉。诸子各於所居之处受封，故以&lt;了凵&gt;亭乡侯遂家於此。其必复也，自凭於我裔；其大门也，不待於他宗。洎三方鼎分，楚材晋用，各为佐命，位在︳谟。所以降延代之休，所以垂不朽之称。由是体江山之便，图土物之宜，有泰伯克让之风，有延陵退耕之地。其俗质，其气，吾何以增之？乃崇墉筑室於周山之阳，将老於此。冯岩阜之固，无郛郭之劳，就土壤以为高，因泉源而养正。芝术未效，形解告薨，享年七十有一。与夫人司马氏葬於封内之都山。顺也，公所怀罔极，以逮形消，取彼谗人，感於天罚。孝者德之本，又何加焉？用心惟微，允报群艺。立身之道，适意为先，故留名道学，传存其事也。故城旧庙，犹遵馀祀。嗣子丹阳太守休，袭&lt;了凵&gt;亭乡侯。可谓公孙之子，有後於鲁；敬仲之裔，复为正卿乎？我族之炽，有如斯也。及将军元逊，列於《陈史》；尚书孝俨，见於实录，无遗德矣。司农岑之，尽力王室，克著休勋，遭彼败言，远从播黜。虽清明昭洗，而旧位不跻。以诬盛德，岂其若是？&lt;了凵&gt;窜迹之初也，非求形胜，取致蕃阳，後以就封，始有兹所。今之後嗣，夹湖千室，秀异於是乎出，礼乐於是乎生。节义成风，而衣冠继武。虽克修代德，乃谋孙之贻，亦地产惟灵，天其与善矣。裔孙监察御史晁，即司农第三子。所志之心，厝怀自远，痛夫艰难在目，邱陇云平。茫茫之迹，永迷承奉之地；累累之墓，莫辨薪刍之所。故以聚宗党，饰馀踪，刻珉石，示来裔。《大雅》云：“无念尔祖，聿修厥德。”不然，子孙何以知之？文曰：
    爰分我祖，始自&lt;了凵&gt;亭。瞻望代祀，倏忽千龄。山门失记，荒隧沈铭。裔孙陟难，今来一经。用建碑碣，载饰松。其庶几乎！昭明之迹，古而弥清。令闻之响，幽而重聆。吁嗟兮垄树，永兮青青。
    ☆袁怀光
    怀光，开元时人。
    ○通元观铜钟铭
    唐开元十五年单阙岁纯阳月再旬有三日辛卯，常州江阴县通元观道士缪行崇等，炼众宝以成神钟。其火朵盘龙，掘千钧而驻迥；花开明月，衔五音而照空。威警三天，声搏八极。员渊偶韵，夜息焚烧；紫府聆音，书飞真气。鸿因严备，乃记铭云：
    元元圣众炼珍精，铸出神钟响玉京。香台曙击莲花月，华虚宵悬福德声。音飞碧落回真驾，韵度蓬莱喷水鲸。恒沙道力无时尽，就吟仙府警群生。
    ☆钱嘉会
    嘉会，开元十五年太常博士。
    ○睿宗配九月雩坛享礼议
    准《月令》及九月令，农功毕，大享五帝於明堂。贞观及神龙，皆於南郊报祭，中间寝废，有亏祀典。准《孝经》，宗祀文王於明堂，以配上帝，请每年九月於南郊雩坛行享礼，以睿宗皇帝配。
    ☆王从敬
    从敬，开元末官司勋员外郎。
    ○授李彭年等中书舍人制
    门下：朝请大夫守给事中李彭年等，器业宏深，风规颖秀，士林桢干，文苑英髦。并综前言，闲习政事。琐闱正，既称详密；画省弥纶，允推精练。俾迁掌於纶，咸列侍於轩墀，可依前件。
    ○授陈山庆监察御史制
    敕：宣议郎行大理评事摄监察御史河西节度采访处置使判官陈山庆，植性方雅，从事公勤，评刑有钦恤之名，摄职著军州之效。任惟执宪，寄以佐边，此焉择才，伫闻成绩。可监察御史。
    ☆敬括
    括字叔弓，河中河东人。乡贡进士，又应制登科，再迁右拾遗、内供奉。出为果州、同州刺史，累迁御史大夫。大历六年卒。
    ○八卦赋
    太古之气，是生两仪，浩然莫测，渊乎勿为。虽混沌之已判，尚冥蒙而未知。既不辨其两偶，孰能察其三奇？爰有皇圣，其惟伏羲，索四营之妙理，究三才之大规。乃画八卦，以穷万象；神可以测来，智可以藏往。辨庶品於奇功，握群形於指掌。使六位之恒存，乃百王之是仰。故乾以至健，坤以利贞；含千变之象，类万物之情。起潜龙以设位，立牝马而开名；为大易之门户，极天下之至精。离以象日，巽以为风；既明照於天下，复扇动於虚空。凡有象而皆见，无幽而不通；诚自然之妙理，亦变化之神功。尔其震位生木，坎方生水；擢修木於千寻，汨长波於万里。和众籁而成响，写群峰而倒峙。则有兑取於金，艮乃为止；既兼山而立卦，亦丽泽而成轨。表三索於永终，瞻万物於资始。莫究其探赜之妙，虚测其精微之理；物欲象而斯来，穷则变而无已。信可决疑辨误，训人轨物。必定志以先占，乃端蓍而後揲。以通其变，使人不倦。贤哲好之以洗心，愚夫睹之以革面。则知卦之为道，其亦至微：妙不可测，理不可违。既设爻以尽数，亦观象而知几；天地由其开辟，阴阳由其发挥。总百虑而一致，混殊途而同归。（谨案此文一作周存作。）
    ○神蓍赋（以天生神物用配灵照为韵）
    神蓍之用兮，诚禀灵於自然。惟神也，适变之义至；惟用也，极数之理全。钩深孰云乎筮短，藏密弥彰於德圆。再三则蒙，舍我而惧渎；五十以学，由我而乐天。揲之而虽隐必索，保之而其静愈专。易之重者，胡可比焉？原夫质禀精纯，丛分{艹对}；覆青□以表奇，伏元龟而克配。佐尔筮之贞吉，观我生之进退；知微知章而可期，何思何虑而或昧。於是命，彼筮人，择乎上春；韫之而必致其用，揲之而爰动其神。感以洗心，遂通端策之志；执之指掌，空嗤握粟之伦。《礼》事其仪，《易》赞其妙；探彼幽赜，观其秘要。皆多假尔之能，必叶穷神之照。将欲观贞，谅无与京；乾道变化而悟，神明幽赞而生。原始要终，思尽性於大衍；知来数往，翼明彖於小成。非我无以昭效法之道，非我无以稽作易之情。於以致百虑，於以类万物。象四时，四十九数而有常；推三才，三百六旬而不拂。惟蓍之用，惟神是听；运不穷而或变，通其志而遂宁。且提携而成列，有感应而协灵。滋而後数，布之而可辨；生而成象，审之而必形。何一卉之时育，配十朋之天纵。耻红兰之见锄，鄙白茅之藉用。则知夫蓍之可贵也，庶类安能而共之哉！
    ○季秋朝宴观内人马伎赋（以文彩节奏发扬蹈厉为韵）
    夫何至德之极兮，越五帝而作君。羌柔远以服外，廓县而同文。若乃寅奉上天，畴咨亮采；道备淳白，朝无阙殆。由是修乐以省风，虑未善而将改。高楼隐映，广场肃洁。冠剑惟序，奉天子之风仪；笙镛以和，得先王之制节。寿觞既已，雅乐斯阕。然後罢朝，宴百僚与耆耋。於是旁分美人，下彻金奏；玉勒齐习，周弓并彀。鸿骞龙翥，却略以骁腾；左旋右抽，突绚练而驰斗。沛艾多状，蹁跹不歇。香汗与桂条争薰，丽色比桃花竞发；应繁鼓以顿挫，历层台而超越。何登降之し悍，乍回旋以抑扬？宝钗曜目，罗衣沐香；乍倏忽以变态，亦终然而允臧。徒观其匪疾匪徐，以舞以蹈；旋中规而六辔沃若，动合节而万人鼓噪，日既逮昏，圣心攸憩。斯帝皇所以因壮观而戒逸，遂居安而若厉。岂淫乐以惑人，见终朝於郑卫？
    ○花萼楼赋（以花萼楼赋一首并序为韵）
    大哉神武，四三皇而作主；赫矣勋华，一六合而为家。莫不北荒於穷，西极於流沙。故得殊方效祥，则黄银紫玉；禁苑呈瑞，则芝草仙花。彼成康与文景，又安足以道邪？美夫一人有作，庶品咸若，以为不壮不丽，无以彰至尊。是以上栋下宇，将以信景铄。於是建百堵之崇墉，起九重之层阁。上郁律兮中窈窕，灵煌煌兮神漠漠。形直举而孤标，势将飞而不却；俯兰丛之长坂，对旗亭之延郭。銮舆屡降，岂写望於桂岩；金榜遄开，遂兴名於花萼。懿哉鸿纷以光宠，夫何佳气之萧索？洎夫冰开御沟，春满皇州；青气始霁，旭日初浮。皇帝乃被法服，登兹楼；罗彩仗，驻鸣驺；开绣户之银锁，卷珠帘之玉钩。冠盖穆然而仰敬，容端拱而倚旒；将欲居北辰而观万国，响南面而朝诸侯。岂徒爰居爰处，以遨以游而已哉？邈邈凌□，崇崇作固；虹梁幽而霞，皓壁晶晃而月素。亘以遐路，近对东郭之门；周以缭垣，遥接上林之树。流云冲牖而中断，飞鸟拂檐而斜度。贲育之捷，犹Ф眙而不能跻；扬马之才，斯侍从而为之赋。若乃雷雨作解，乾坤得一；泽布三春，欢逢五日。陈簪笏之济济，耀威仪之秩秩，皇帝乃臻夫此楼也。若其旁倚凤城，却瞻龙首；幕夥以分布，车徒纷以相柔。奉常陈百戏之乐，大官进千锺之酒。巍巍天子，南面山寿；德洽苍生，乐乎大有。别有失路营营，栖迟此情；时哉未遇，命也难并。参岁赋兮徒延伫，怀明君兮变芳序；思入仕以尽忠，怅良时而谁与？傥仙郎之高鉴，冀夫鹭而为侣。
    ○嘉量赋（以金锡无耗然後量之为韵）
    作之嘉量，其义惟深。嘉者以善为节，量者用平其心；穷微於子谷之数，酌宪於黄锺之音。盖取诸象，爰范於金。亦既成止，其仪可觌。坚外可程，虚中受益；功格於衡镜，实同乎圭锡。以分多少，宁患乎不均；以立信仁，抑行之无ル。然美其方能立矩，卑莫可逾；出入罔吝，包含式孚。徇公灭私，乃为而勿有；纳新吐故，亦用当基无。理将神而共契，迹与道而相符。且器守乎谦，人惟厥操；人非器罔主，器非人奚导。不谨则诈伪生端，无方则羡溢为耗。职是司者，胡颜相冒？由此言旃，不其至然。外乎则，&lt;斗&gt;乃旁穿；既因物以进退，亦与时而懋迁。施於政而四方仰则，毗乎理而百代犹传。诚可美而可尚，愿斯焉而取焉。异乎大小区分，高卑奇偶；始增撮而就合，卒聚升而成斗。随求而获进获退，顺动而何光何後。洎乎职与都尉，计起宏羊；洽平籴而作典，布均输而有方。常平由是以实，大国因之用强。岂比天有斗而酒浆不挹，山有谷而牛马空量？然而当春秋分之期，为书夜至之时，於以较矣，於以用之。实万人之所欲，敢望闻於有司。
    ○观乐器赋
    明明国章，礼乐其康；掌在宗伯，司乎太常。所以纳九土之器物，崇百王之经教。命伶伦使调准，徵夔龙使典效。於以游止，非礼不履；於以观焉，惟乐之先。去澜漫之淫视，咏清贞之雅篇。是瞻是赏，必诚必信。游方有日，同季札之来观；入庙以时，类孔宣之每问。观其有典有则，为纪为纲。土木异象，金石殊光；宫商节其声韵，丝竹分其短长。错龟龙以为饰，会□霞而作章；垂锺炫以清布，农瑟穆以高张。堂庭别悬置之次，左右分文武之行；节以鼓动，流戛击以抑扬。远而瞻，则金石丝竹杂之而殊状；俯而察，则东西南北悬之而异方。乃既埏埴，为之埙篪；貌有古象，制无新规。其气混，其音吹，此土之器也。及夫汶阳之条入用，曲沃之匏见娱。爰裁爰截，为笙为竽。其气散，其音吁，此匏之器也。收犬羊之皮，取虎豹之郭；为鼗为路，是模是度。其气勃，其音博，此革之器也。峄阳之桐孤生，荆山之玉秀出；是炼是斫，为琴为瑟。其气清，其音密，此木之器也。皆能协六律，畅八声；合天地，交神明。调风雨以顺序，布阴阳以元亨；既粲然以盈目，盖难得而缕名。且夫颂功乃作乐，因乐乃造器；乐盛而德崇，器存而乐备。乐为和物之所，器乃积声之地。所以观器者思述其由，听声者愿歌其事。伊小人之不敏，终援翰而翘思。
    ○玉斗赋（以他山之玉琢成宝器为韵）
    玉以至宝见珍，斗以至平为器；聚圭合而成量，莹瑜瑕以表义。蕴石而山谷增辉。握枢而春秋定位。秘以重璞，攻以他山；中虚有待，旁达无间。内倍殊璧，外圆若环；用之则称物平施，运之则含照自闲。燕石既分，楚圭未剥；平准献度，良工就琢。剡则为璋，合而成；口应吐纳，柄随把握。有异击刁汉营，进缀赵幄。议其远迩，曾是悠邈。特达垂名，切磋有成；炯光月皎，沿澈冰清。揣摩律度，比较权衡。法帝车之杓，如轩如轾；较嘉量之趾，不缩不盈。至若刘项争帝，龙蛇起陆；楚塞瞻乌，秦原逐鹿。羽轻灞上之敌，汉厄鸿门之酷。亚夫按剑，张良献玉；虽碎斗以棱威，终拔山而取辱。比德者何？邀功则多，佩服惟允，关石用和；既执契而不远，谅求仁而靡他。尔以至公秉彝，我以不贪为宝。扣之则清越流响，秘之则含宏守道；光照庑以如虹，价连城而无考。岂徒玉卮无当，冰壶见杲而已？是以在天成象，在物可师；立身而温润无匹，应用而盈虚有时。当为国器，藏诸有司。若暴新之所执，吾何以则而象之？
    ○羡鱼赋（有序）
    闰正月旬有八日，李、崔二侯命余於邑之南涧，以求鱼也。洎至止，人鲜力微，网则虚设，遂无所获，愿莫我从。且渔者卑事，非其人犹不可，力行特取，岂容易哉？因贻赋云：
    南有涧兮，其流：北有人兮，温温寡侔。涉春水兮，以遨以游；羡嘉鱼兮，载沈载浮。且人以功为志，鱼以水为利；功高则其事易成，水深则其鱼易致。况我网孔张，我心匪臧；网无及则鱼以遐遁，鱼已遁而人犹未忘。亦何异驱倚市者就战，俾善驾者持航？虽终朝而筋骨之劳备尽，徒悉力而尺寸之功不扬。振振者李，胡为乎至此？平陆不可以行舟，干将不可以补履。归止归止！振振者崔，胡为乎忽来？过屠之嚼何益，临川之羡空回。归哉归哉！
    ○蜘蛛赋
    蠢尔蛸，乐居闲邃；不资毛羽以为力，不假晖光以为媚。挺自然之巧，蓄多端之思；托玉堂以谋生，当金窗而得地。得地於中，因而致功。委曲面实，回环接空；长丝於柔指，拖纤网於轻躬。妙技将临，爱南轩之上月；清心欲就，愁北户之生风。始裔裔而将尽，几绵绵而不穷。是经是构，既勤既勖；或连延於壁隅，时蒙幂於楹曲。杂花幌而在右交引，缘锦屏而远近相属。尔其轧轧务生，运动多情。窈窕前移，有作调梭之势；逶迤下退，无闻震蹑之声。远而瞻，笼络纷披，如罾罟罘ぜ之结出；迫而察，婵娟斐，似绫纨绮之缀成。至如河汉佳人，濮阳美妇；蜀江新制，秦楼妙手。将积功之多涂，固仁智而同寿。且验以张弛，效其萦纡。疏而不漏，细而勿逾。贴飞花则乱锦，г皓露则垂珠。彼苍蝇兮，则萦萦而见絷，此粉蝶兮；亦栩栩而就拘。则知系缧纟曳者，信非其罪；囚里者，又菲其辜。韩非所以饮恨，伍子所以捐躯。痛凝脂兮若尔，祝一面而得乎？虽复龙之神兮，深其穴而自全；隼之捷兮，高其巢而取乐。龙竟入於炮醢，隼终婴於弋缴。彼守道者尚然，况履危而可作。既而倚伏无次，职此之由。应塞而止，从波而流，四皓可以投契，五湖可以泛舟。即松石之堪保，奚名利之足求。子徒羁牵於代网，斯远害而能无少忧。
    ○枯杨生ㄗ赋（以青春光耀为韵）
    柔得乎刚，则变化无方。故能令老者以安分，使衰者而再芳。不然，爻之均，奚独殊其栋挠；木之众，奚独举其枯杨。徒观其枝叶滋润，色带韶光；发枯槁，擢毫芒。直干森梢，浮於青翠；高柯偃蹇，渐变於苍黄。岂比夫颠木贵，瑰材称良而已哉？至如和风稍吹，迟日久照；淡清烟而幂ャ，合晚霭而凝耀。苟非怀蠹，状虽死而犹生；忽应鸣禽，类先号而後笑。是知心动於内，气变於形；以类相感，因时则冥。或丛生落落，或孤峙亭亭；映平林而迥秀，倚长空而半青。爰有翰林墨客，懿此惟新。睹物生兴，与时为春；在阳当荣於枯木，理代实资於哲人。遂稽大道，将期小伸；相长杨以体物，希百中於兹辰。
    ○豫章赋
    东南一方，淮海惟扬；爰有乔木，是名豫章。根坎，天纲；郁四气，焕三光。矗缩□耸，离披翼张；一擢而其秀颖发，七年而其材莫当。懿夫倚荆衡，连楚越；回合湘沅之浦，芬敷吴会之阙。点彭蠡而烟垂，汨沧浪而吹发。清辉艳艳，朝洒阳台之□：翠影亭亭，夕皓巫山之月。尔其孤干直指，交茎乱倾；绀叶烟绿，朱华日明。掩冥灵之光价，夺若木之芳荣；卉不暇植，蔓不及萦。总此众美，畴之与京。其下则啼飞猱，逐暴武；突兀鹿{鹿吴}，爪牙钩。盘游其下，盖难胜数。其上则陆鸿渐，谷鹦迁；孔翠曳曳，鸾鹄翩翩。翼翳日，声闻天；巢集其颠，动盈百千。嗟乎？不不轮，有典有则。其荫也广，其材也直；空怀宝以自弃，谅斤斧之未识。日者龙宫是构，鹊观云修；罄山材之木，应榱桷之求。何独不见千金而留？为媒绍也阙，为出处也幽；为尔不任大，为贤而致尤。今丛木之所忽，吾亦为之心忧。借如将赵括於上军，秩长聊于下令；良骥为盐车上伏，谷松为山苗所映。以曼倩而等侏儒，尚俳优而轻雅正；虽物情之共尔，故君子之攸病。向若廓君之林池，充君之苑囿。膏泽既沐，鸿休亦覆；门柳不可齐华，庭梧不能独秀。已矣夫！用之则哲，抑之则沈；随取舍之攸措，何栋梁之所任？梓匠之瞻望靡及，江潭之岁月空深。谁当徙植天池畔，终冀成君桃李阴。
    ○建木赋
  </div>
  <div class="pagination">
   <a href="全唐文_page209.html">
    上一页
   </a>
   <span>
    ...
   </span>
   <a href="全唐文_page205.html">
    205
   </a>
   <a href="全唐文_page206.html">
    206
   </a>
   <a href="全唐文_page207.html">
    207
   </a>
   <a href="全唐文_page208.html">
    208
   </a>
   <a href="全唐文_page209.html">
    209
   </a>
   <span class="current-page">
    210
   </span>
   <a href="全唐文_page211.html">
    211
   </a>
   <a href="全唐文_page212.html">
    212
   </a>
   <a href="全唐文_page213.html">
    213
   </a>
   <a href="全唐文_page214.html">
    214
   </a>
   <a href="全唐文_page215.html">
    215
   </a>
   <span>
    ...
   </span>
   <a href="全唐文_page211.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
