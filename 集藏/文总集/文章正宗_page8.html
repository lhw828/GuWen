<!DOCTYPE html>
<html>
 <head>
  <meta charset="utf-8"/>
  <title>
   文章正宗 - 第 8 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文章正宗 - 第 8 页/共 27 页
  </h1>
  <div class="content">
   晋士防帅师灭赤狄甲氏及留吁铎辰【杜氏曰甲氏留吁赤狄别种铎辰留吁之属】三月献狄俘【献于王也】晋侯请于王戊申以黻冕命士防将中军且为大传【代休父将中军且加以大传之官黻冕命卿之服大傅孤卿】于是晋国之盗逃奔于秦羊舌职曰吾闻之禹称善人【称举也】不善人逺此之谓也夫诗曰战战兢兢如临深渊如履薄氷善人在上也【言善人居位则无不戒惧】善人在上则国无幸民谚曰民之多幸国之不幸也是无善人之谓也
　　仲尼论赏仲叔于奚【成二年】
　　卫侯使孙良夫石稷甯相向禽将侵齐与齐师遇【杜氏曰齐伐鲁还相遇于卫地良夫孙林父之父】石子欲还孙子曰不可以师伐人遇其师而还将谓君何【言无以荅君】若知不能则如无出今既遇矣不如战也夏有【阙文失新筑战事】石成子曰师败矣子不少须众惧尽【成子石稷也卫师已败而孙良夫复欲战故成子欲使须救】子丧师徒何以复命皆不对又曰子国卿也陨子辱矣子以众退我此乃止【我于此止御齐师】且告车来甚众【新筑人救孙桓子故并告令军中】齐师乃止次于鞫居【鞫居卫地】新筑人仲叔于奚救孙桓子桓子是以免【于奚守新筑大夫】既卫人赏之以邑【赏于奚】辞请曲县【轩县也周礼天子乐宫县四周诸侯轩县阙南方】繁缨以朝许之【繁缨马饰皆诸侯之服】仲尼闻之曰惜也不如多与之邑唯器与名不可以假人【器车服名爵号】君之所司也名以出信信以守器器以藏礼【车服所以表尊卑】礼以行义义以生利利以平民政之大节也若以假人与人政也政亡则国家从之弗可止也已
　　叔孙豹论不朽【襄二十四年】
　　穆叔如晋范宣子逆之问焉曰古人有言曰死而不朽何谓也穆叔未对宣子曰昔匄之祖自虞以上为陶唐氏【杜氏曰陶唐尧所治地大原晋阳县也终虞之世以为号故曰自虞以上】在夏为御龙氏【谓刘累也】在商为豕韦氏【豕韦国名】在周为唐杜氏【唐杜二国名】晋主夏盟为范氏其是之谓乎【晋为诸侯盟主范氏复为之佐言已世为兴家】穆叔曰以豹所闻此之谓世禄非不朽也鲁有先大夫曰臧文仲既没其言立其是之谓乎豹闻之大上有立徳【黄帝尧舜】其次有立功【禹稷】其次有立言【史佚周任臧文仲】虽久不废此之谓不朽若夫保姓受氏以守宗祊【祊庙门】世不絶祀无国无之禄之大者不可谓不朽【传善穆叔之知言】
　　大叔论甯喜置君【襄二十五年】
　　卫献公自夷仪使与甯喜言求复国也甯喜许之大叔文子闻之【杜氏曰大叔仪也】曰乌乎诗所谓我躬不说皇恤我后者甯子可谓不恤其后矣【皇暇也诗小雅言今我不能自容说何暇念其后乎谓甯子必身受祸不得恤其后也】将可乎哉殆必不可君子之行思其终也【思使终可成】思其复也【思其可复行】书曰慎始而敬终终以不困诗曰夙夜匪解以事一人今甯子视君不如奕棋【奕围棊也】其何以免乎奕者举棋不定不胜其耦而况置君而弗定乎必不免矣九世之卿族一举而灭之可哀也哉【甯氏出自卫武公及喜九世也】
　　子罕论向戍去兵【襄二十七年宋向戍善于赵文子又善于令尹子木欲弭诸侯之兵以为名余见后合晋楚之成】
　　宋左师请赏曰请免死之邑【杜氏曰欲宋君称功加厚赏故谦言免死之邑也】公与之邑六十以示子罕子罕曰凡诸侯小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必防所以亡也天生五材【金木水火土也】民并用之废一不可谁能去兵兵之设久矣所以威不轨而昭文徳也圣人以兴【谓汤武】乱人以废【谓桀纣】废兴存亡昏明之术皆兵之由也而子求去之不亦诬乎以诬道蔽诸侯罪莫大焉纵无大讨而又求赏无厌之甚也削而投之【削赏左师之书】左师辞邑向氏欲攻司城【司城子罕】左师曰我将亡夫子存我徳莫大焉又可攻乎君子曰彼已之子邦之司直【诗郑风司主也】乐喜之谓乎【乐喜子罕也善其不阿向戍】何以恤我我其収之【逸诗恤忧也収取也】向戍之谓乎【善向戍能知其过】
　　申无宇论公子围【襄三十年】
　　楚公子围杀大司马防掩而取其室【杜氏曰防掩二十五年为大司马】申无宇曰王子必不免【无宇芋尹】善人国之主也王子相楚国将善是封殖而虐之是祸国也且司马令尹之偏【偏佐也】而王之四体也絶民之主去身之偏艾王之体以祸其国无不祥大焉何以得免【为昭十三年楚杀灵王传】
　　子羽论诸大夫讥公子围【昭元年经叔孙豹防晋赵武楚公子围齐国弱宋向戍卫齐恶陈公子招蔡公孙归生郑罕虎许人曹人于虢传三月甲辰盟】
　　楚公子围设服离卫【杜氏曰设君服二人执戈陈于前以自卫离陈也】叔孙穆子曰楚公子美矣君哉【美服似君】郑子皮曰二执戈者前矣【礼国君行有二执戈者在前】蔡子家曰蒲宫有前不亦可乎【公子围在防时缉蒲为王殿屋屛蔽以自殊异言既造王宫而居之虽服君服无所怪也】楚伯州犂曰此行也辞而假之寡君【闻诸大夫讥之故言假以饰令尹过】郑行人挥曰假不反矣【言将遂为君】伯州犂曰子姑忧子晳之欲背诞也【襄三十年郑子晳杀伯有背命放诞将为国难言子且自忧此无为忧令尹不反戈】子羽曰当璧犹在假而不反子其无忧乎【子羽行人挥当璧谓弃疾事在昭十三年言弃疾有当璧之命围虽取国犹将有难不无忧也】齐国子曰吾代二子愍矣【国子国弱也二子谓王子围及伯州犂围此冬便篡位不能自愍州犂亦寻为围所杀故言可愍】陈公子招曰不忧何成二子乐矣【言以忧生事事成而乐】卫齐子曰苟或知之虽忧何害【齐子齐恶言先知为备虽有忧难无所损害】宋合左师曰大国令小国共吾知共而已【共承大国命不能知其祸福】晋乐王驸曰小旻之卒章善矣吾从之【小旻诗小雅其卒章义取非唯暴虎冯河之可畏也不敬小人亦危殆王驸从斯义故不敢讥议公子围】退防子羽谓子皮曰叔孙绞而婉【绞切也讥其似君反谓之美故曰婉】宋左师简而礼【无所臧否故曰简共事大国故曰礼】乐王鲋字而敬【字爱也不犯凶人所以自爱敬】子与子家持之【子子皮子家蔡公孙归生持之言无所取与】皆保世之主也齐卫陈大夫其不免乎国子代人忧子招乐忧齐子虽忧弗害夫弗及而忧与可忧而乐与忧而弗害皆取忧之道也忧必及之大誓曰民之所欲天必从之三大夫兆忧忧能无至乎【开忧兆也】言以知物其是之谓矣【物类也察言以知祸福之类八年陈招杀大子国弱齐恶当身各无患】
　　叔向论楚令尹不终【同上】
　　赵孟谓叔向曰令尹自以为王矣何如【杜氏曰问将能成否】对曰王弱令尹彊其可哉【言可成】虽可不终赵孟曰何故对曰彊以克弱而安之彊不义也【安于胜君是彊而不义】不义而彊其毙必速诗曰赫赫宗周褒姒防之彊不义也【诗小雅褒姒周幽王后幽王惑焉而行不义遂至防亡言虽赫赫盛彊不义是以防之】令尹为王必求诸侯晋少懦矣【懦弱也】诸侯将徃若获诸侯其虐滋甚【滋益也】民弗堪也将何以终夫以彊取【取不以道】不义而克必以为道【以不义为道】道以滛虐弗可久已矣【为十三年楚弑灵王传】
　　晏婴叔向论齐晋【昭三年】
　　齐侯使晏婴请继室于晋既成昏【杜氏曰许昏成】晏子受礼【受宾享之礼】叔向从之宴相与语叔向曰齐其何如【问兴衰】晏子曰此季世也吾弗知齐其为陈氏矣【不知其佗唯知齐将为陈氏】公弃其民而归于陈氏【弃民不恤】齐旧四量豆区釡钟四升为豆各自其四以登于釡【四豆为区区斗六升四区为釡釡六斗四升登成也】釡十则钟【六斛四斗】陈氏三量皆登一焉钟乃大矣【登加也加一谓加旧量之一也以五斗为豆五豆为区五区为釡则区三斗釡八斗钟八斛】以家量贷而以公量収之【贷厚而収薄】山木如市弗加于山鱼盐蜃蛤弗加于海【贾如在山海不加贵】民参其力二入于公而衣食其一【言公重赋敛】公聚朽蠧而三老冻馁【三老谓上寿中寿下寿皆八十已上不见养遇】国之诸市屦贱踊贵【踊刖足者屦言刑多】民人痛疾而或燠休之【燠休痛念之声谓陈氏也】其爱之如父母而归之如流水欲无获民将焉辟之箕伯直柄虞遂伯戏【四人皆舜后陈氏之先】其相胡公大姫已在齐矣【胡公四人后周始封陈之祖大姬其妃也言陈氏虽为人臣然将有国其先祖鬼神已与胡公共在齐】叔向曰然虽吾公室今亦季世也戎马不驾卿无军行【言晋衰弱不能征讨救诸侯】公乘无人卒列无长【百人为卒言人皆非其人非其长】庶民罢敝而宫室滋侈【滋益也】道殣相望【饿死为殣】而女富溢尤【女嬖宠之家】民闻公命如逃冦雠栾郤胥原狐续庆伯降在皁【八姓晋旧臣之族也皁贱官】政在家门【大夫专政】民无所依君日不悛以乐慆忧【慆藏也悛改也】公室之卑其何日之有【言今至】防鼎之铭【防鼎名也】曰昧旦丕显后世犹怠【昧旦早起也丕大也言夙兴以务大显后世犹解怠】况日不悛其能久乎晏子曰子将若何【问何以免此难】叔向曰晋之公族尽矣肸闻之公室将卑其宗族枝叶先落则公从之肸之宗十一族【同祖为宗】唯羊舌氏在而已肸又无子【无贤子】公室无度【无法度】幸而得死【言得以寿终为幸】岂其获祀【言必不得祀】
　　孟僖子语大夫【昭七年三月公如楚郑伯劳于师之梁孟僖子为介不能相仪及楚不能荅郊劳九月公至自楚】
　　孟僖子病不能相礼乃讲学之【杜氏曰讲习也】苟能礼者从之及其将死也【二十四年孟僖子卒传终言之】召其大夫【僖子属大夫】曰礼人之干也无礼无以立吾闻将有达者曰孔丘【僖子卒时孔丘年三十五】圣人之后也【圣人殷汤】而防于宋【孔子六代祖孔父嘉为宋督所杀其子奔晋】其祖弗父何以有宋而授厉公【弗父何孔父嘉之高祖宋闵公之子厉公之兄何适嗣当立以让厉公】及正考父【弗父何之曽孙】佐戴武宣【三人皆宋君】三命兹益共【三命上卿也言位高益共】故其鼎铭云【考父庙之鼎】一命而偻再命而伛三命而俯【俯共于伛伛共于偻】循墙而走【言不敢安行】亦莫余敢侮【其共如是人亦不敢侮慢之】饘于是鬻于是以糊余口【于是鼎中为饘鬻饘鬻糊属言至俭】其共也如是臧孙纥有言【纥武仲也】曰圣人有明徳者若不当世其后必有达人【圣人之后有明徳而不当大位谓正考父】今其将在孔丘乎我若获没【得以寿终】必属说与何忌于夫子使事之【说南宫敬叔何忌孟懿子皆僖子之子】而学礼焉以定其位【知礼则位安】故孟懿子与南宫敬叔师事仲尼仲尼曰能补过者君子也诗曰君子是则是效【诗小雅】孟僖子可则效已矣
　　叔向论楚克蔡【昭十一年】
　　楚子在申召蔡灵侯灵侯将徃蔡大夫曰王贪而无信唯蔡于感今币重而言甘诱我也不如无徃蔡侯不可三月丙申楚子伏甲而飨蔡侯于申醉而执之夏四月丁已杀之刑其士七十人公子弃疾帅师围蔡【传言楚于无道】韩宣子问于叔向曰楚其克乎对曰克哉蔡侯获罪于其君【谓杀父而立】而不能其民【不能施徳】天将假手于楚以毙之何故不克然肸闻之不信以幸不可再也楚王奉孙呉以讨于陈曰将定而国陈人聴命而遂县之【事在八年】今又诱蔡而杀其君以围其国虽幸而克必受其咎弗能久矣桀克有缗以丧其国纣克东夷而陨其身【纣为黎之搜东夷叛之桀为仍之防有缗叛之故伐而克之】楚小位下而亟暴于二王能无咎乎天之假助不善非祚之也厚其凶恶而降之罚也且譬之如天其有五材而将用之力尽而敝之是以无拯不可没振【金木水火土五者为物用久则必有敝尽尽则弃捐故言无拯拯犹救助也不可没振犹没不可复振】
　　叔向论楚子干得国【昭十三年○楚公子比字子干公子黒肱字子晳公子弃疾皆共王子灵王弟也灵王弑立子干奔晋子晳奔郑至是国人叛灵王观起召三子归子干为王子晳为令尹弃疾为司马弃疾使人恐二子曰王至矣二子皆自杀弃疾即位初共王无冢适有宠子五人无适立焉乃大有事于羣望而祈曰请神择于五人者使主社稷乃徧以璧见于羣望曰当璧而拜者神所立也谁敢违之既乃与巴姫宻埋璧于大室之庭使五人者齐而长入拜康王跨之灵王肘加焉子干子晳皆逺之平王弱抱而入再拜皆厌纽平王即弃疾也】
　　子干归韩宣子问于叔向曰子干其济乎对曰难宣子曰同恶相求如市贾焉何难【宣子谓弃疾亲恃子干共同好恶故言如市贾同利以相求】对曰无与同好谁与同恶【言弃疾本不与子干同好则亦不得同恶】取国有五难有宠而无人一也【宠须贤人而固】有人而无主二也【虽有贤人当须内主为应】有主而无谋三也【谋防谋也】有谋而无民四也【民众】有民而无徳五也【四者既备当以徳成】子干在晋十三年矣晋楚之从不闻达者可谓无人【晋楚之士从子干游皆非达人】族尽亲叛可谓无主【无亲族在楚】无衅而动可谓无谋【召子干时楚未有大衅】为羁终世可谓无民【终身羁客在晋楚无民】亡无爱徴可谓无徳【楚人无爱念之者】王虐而不忌【灵王暴虐无所畏忌将自亡】楚君子干渉五难以弑旧君谁能济之【言楚借君子干以弑灵王终无能成】有楚国者其弃疾乎君陈蔡城外属焉【城方城也时穿封戍既死弃疾并领陈事】苛慝不作盗贼伏隠私欲不违【不以私欲违民事】民无怨心先神命之【先神谓羣望】国民信之芊姓有乱必季实立楚之常也获神一也【当璧拜】有民二也【民信之】令徳三也【无苛慝】宠贵四也【贵妃子】居常五也【弃疾季】有五利以去五难谁能害之子干之官则右尹也数其贵宠则庶子也以神所命则又逺之其贵亡矣【位不尊】其宠弃矣【父既没故】民无懐焉【非令徳】国无与焉【无内主】将何以立宣子曰齐桓晋文不亦是乎【皆庶贱】对曰齐桓卫姬之子也有宠于僖【卫姬齐僖公妾】有鲍叔牙宾须无隰朋以为辅佐有莒卫以为外主【齐桓出奔莒卫有舅氏之助】有国高以为内主【国氏高氏齐上卿】从善如流【言其疾也】下善齐肃【齐严也肃敬也】不藏贿【清也】不从欲【俭也】施舍不倦【施舍犹言布恩徳】求善不厌是以有国不亦宜乎我先君文公狐季姫之子也有宠于献好学而不贰【言笃志】生十七年有士五人【狐偃赵衰颠颉魏武子司空季子五士从出】有先大夫子余子犯以为腹心【子余赵衰子犯狐偃】有魏犨贾佗以为股肱【魏犨魏武子也称五人而说四士贾佗又不在本数盖叔向所贤】有齐宋秦楚以为外主【齐妻以女宋赠以马楚王享之秦伯纳之】有栾郤狐先以为内主【谓栾枝郤縠狐突先轸也】亡十九年守志弥笃惠懐弃民【惠公懐公不恤民也】民从而与之献无异亲民无异望天方相晋将何以代文此二君者异于子干共无宠子国有奥主【谓弃疾也】无施于民无援于外去晋而不送归楚而不逆何以冀国【传言子干所以防弑君之名弃疾所以得国】
　　仲尼论政寛猛【昭二十年】
　　郑子产有疾谓子大叔曰我死子必为政唯有徳者能以寛服民其次莫如猛夫火烈民望而畏之故鲜死焉水懦弱民狎而翫之【狎轻也】则多死焉故寛难【难以治】疾数月而卒大叔为政不忍猛而寛郑国多盗取人于萑苻之泽【杜氏曰萑苻泽名于泽中刧人】大叔悔之曰吾早从夫子不及此兴徒兵以攻萑苻之盗尽杀之盗少止仲尼曰善哉政寛则民慢慢则纠之以猛【纠犹摄也】猛则民残残则施之以寛寛以济猛猛以济寛政是以和诗曰民亦劳止汔可小康惠此中国以绥四方施之以寛也【诗大雅汔其也康绥皆安也周厉王暴虐民劳于苛政故诗人刺之欲其施之以寛】毋从诡随【诡人随人无正心不可从】以谨无良【谨勑慎也】式遏冦虐惨不畏明纠之以猛也【式用也遏止也惨曽也言为冦虐曽不畏明法者亦当用猛政纠治之】柔逺能迩以定我王平之以和也【柔安也迩近也逺者懐附近者各以能进则王室定】又曰不竞不絿不刚不柔【诗殷颂言汤政得中和竞强也絿急也】布政优优百禄是遒和之至也及子产卒仲尼闻之出涕曰古之遗爱也【子产见爱有古人之遗风○愚按圣经无猛字此说未必实姑存之】
　　沈尹戍论子常城郢【昭二十三年】
　　楚囊瓦为令尹【杜氏曰囊瓦子囊之孙子常也】城郢【楚用子囊遗言已筑郢城矣今畏呉复增修以自固】沈尹戍曰子常必亡郢苟不能卫城无益也古者天子守在四夷【徳及逺】天子卑守在诸侯【政卑损】诸侯守在四邻【邻国为之守】诸侯卑守在四竟【裁自完】慎其四竟结其四援【结四邻之国为援助】民狎其野【狎安习也】三务成功【春夏秋三时之务】民无内忧而又无外惧国焉用城今呉是惧而城于郢守已小矣卑之不获能无亡乎【不获守四竟】昔梁伯沟其公宫而民溃【在僖十八年】民弃其上不亡何待夫正其疆场修其土田险其走集【走集邉竟之垒壁】亲其民人明其伍候【使民有部伍相为候望】信其邻国慎其官守守其交礼【交接之礼】不僣不贪不懦不耆【懦弱也耆强也】完其守备以待不虞又何畏矣诗曰无念尔祖聿脩厥徳【诗大雅无念念也聿述也义取念尔祖考则述治其徳以显之】无亦监乎若敖蚡冐至于武文【四者皆楚先君之贤者】土不过同【方百里为一同言未沟一圻】慎其四竟犹不城郢今土数圻【方千里为圻】而郢是城不亦难乎【言守若是难以为安也为定四年呉入楚传】
　　仲尼论晋铸刑鼎【昭二十九年】
　　晋赵鞅荀寅帅师城汝濵【杜氏曰赵鞅赵武孙也荀寅中行荀呉之子汝濵晋所取陆浑地】遂赋晋国一鼓铁以铸刑鼎【令晋国各出功力共鼔石为铁计令一鼔而足因军役而为之故言遂】着范宣子所为刑书焉仲尼曰晋其亡乎失其度矣夫晋国将守唐叔之所受法度以经纬其民卿大夫以序守之民是以能尊其贵贵是以能守其业贵贱不愆所谓度也文公是以作执秩之官为被庐之法【僖二十七年文公搜被庐脩唐叔之法】以为盟主今弃是度也而为刑鼎民在鼎矣何以尊贵【弃礼徴书故不尊贵】贵何业之守【民不奉上则上失业】贵贱无序何以为国且夫宣子之刑夷之搜也晋国之乱制也【范宣子所用刑乃夷搜之法也夷搜在文六年一搜而三易中军帅贾季箕郑之徒遂作乱故曰乱制】若之何以为法蔡史墨曰范氏中行氏其亡乎【蔡史墨即蔡墨】中行寅为下卿而干上令擅作刑器以为国法是法奸也又加范氏焉易之亡也【范宣子刑书中既废矣今复兴之是成其咎】其及赵氏赵孟与焉然不得已若徳可以免【铸刑鼎本非赵鞅意不得已而从之若能脩徳可以免祸】
　　子西论夫差将败【哀元年】
　　呉师在陈楚大夫皆惧曰阖庐惟能用其民以败我于柏举今闻其嗣又甚焉将若之何子西曰二三子恤不相睦无患呉矣昔阖庐食不二味居不重席室不崇坛【平地作室不起坛也】器不彤镂【彤丹也镂刻也】宫室不观【观台榭】舟车不饰衣服财用择不取费【选取坚厚不尚细靡】在国天有菑疠【疠疾疫也】亲巡孤寡而共其乏困在军熟食者分而后敢食【必须军士皆分熟食不敢先食分犹徧也】其所尝者卒乘与焉【所尝甘珍非常食】勤恤其民而与之劳逸是以民不罢劳死知不旷【知身死不见旷弃】吾先大夫子常易之所以败我也【易犹反也】今闻夫差次有台榭陂池焉宿有妃嫱嫔御焉一日之行所欲必成玩好必从珍异是聚观乐是务视民如雠而用之日新夫先自败也已安能败我【为二十二年越防呉起本】
　　仲尼论用田赋【哀十二年】
　　季孙欲以田赋【兵赋之法因其田财通出马一疋牛三头今欲别其田及家财各为一赋故言田赋】使冉有访诸仲尼仲尼曰丘不识也三发【三发问】卒曰【卒终也】子为国老待子而行若之何子之不言也仲尼不对【不公荅】而私于冉有曰君子之行也度于礼施取其厚事举其中敛从其薄如是则以丘亦足矣【丘十六井出戎马一疋牛三头是赋之常法】若不度于礼而贪冒无厌则虽以田赋将又不足且子季孙若欲行而法则周公之典在若欲苟而行又何访焉弗聴













　　文章正宗巻五
　　钦定四库全书
　　文章正宗巻六　　　　　宋　真徳秀　编
　　伯阳甫论三川震【国语下同】
　　幽王三年西周三川皆震【韦氏曰西周镐京也幽王在焉邠岐之所近也三川泾渭洛震动也地震故三川亦动】伯阳父曰周将亡矣【伯阳父周大夫】夫天地之气不失其序【序次也】若过其序民乱之也【过失也言民者不敢斥王】阳伏而不能出隂迫而不能烝【烝升也阳气在下隂气在上隂气迫之使不能升】于是有地震【隂阳相迫气动于下故地震】今三川实震是阳失其所而镇隂也【镇为隂所镇营也】阳失而在隂【在隂在隂下也】源必塞【地动则泉源塞】源塞国必亡【国依山川今源塞故国将亡】夫水土演而民用也【水土气通为演演犹润也演则生物民得用之】土无所演民乏财用不亡何待【水气不润土枯不飬故乏财用】昔伊洛竭而夏亡【竭尽也伊出熊耳洛出冡领禹都阳城伊洛所近】河竭而商亡【商人都卫河水所经】今周徳若二代之季矣【二代之季谓桀纣也】其川源又塞塞必竭夫国必依山川【依其精气利泽也】山崩川竭亡之徴也川竭山必崩【水泉不润枯朽而崩】若国亡不过十年数之纪也【数起于一终于十十则更故曰纪】夫天之所弃不过其纪是嵗也三川竭岐山崩十一年幽王乃灭周乃东迁【东迁谓平王迁于洛邑】
　　单襄公论郤氏必亡
　　晋既克楚于鄢【韦氏曰晋厉公伐郑楚人救之战于鄢】使郤至告庆于周【郤至晋卿温季也告庆以胜楚之福告王也】未将事【将行也未行告庆之礼】王叔简公饮之酒【王叔简公周大夫王叔陈生也】交酬好货皆厚饮酒宴语相说也明日王叔子誉诸朝郤至见邵桓公与之语【邵桓公王卿士】召公以告单襄公曰王叔子誉温季以为必相晋国相晋国必大得诸侯劝二三君子必先导焉可以树今夫子见我以晋国之克也为已实谋之曰防我晋不战矣楚有五败晋不知乗我则疆之背宋之盟一也薄徳而以地赂诸侯二也弃壮之良而用防弱三也建立卿士而不用其言四也夷郑从之三陈而不整五也辠不由晋晋得其民四军之帅旅力方刚卒伍治整诸侯与之是有五胜也有辞一也得民二也军帅疆御三也行列治整四也诸侯辑睦五也有一胜犹足用也有五胜以伐五败而避之者非人也不可以不战栾范不欲我则疆之战而胜是吾力也且夫战也防谋【防无也言军无计谋】吾有三伐【伐功也三伐勇礼仁也】勇而有礼反之以仁吾三逐楚君之卒勇也见其君必下而趋礼也能获郑伯而赦之仁也若是而知晋国之政楚越必朝吾曰子则贒矣抑晋国之举也不失其次吾惧政之未及子也谓我曰夫何次之有昔先大夫荀伯自下军之佐以政【荀伯荀林父也】赵宣子未有军行而以政【宣子赵盾也】今栾伯自下军徃【栾伯栾书也】是三子也吾又过于四之无不及【三子荀赵栾也】若佐新军而升为政不亦可乎将必求之是其言也君以为奚若襄公曰人有言曰兵在其颈其郤至之谓乎君子不自称也非以让也恶其盖人也夫人性陵上者也不可盖也求盖人其抑下滋甚故圣人贵让且谚曰兽恶其网民恶其上【兽恶其网为其害已民恶其上为其病已】书曰民可近也而不可上也诗曰恺悌君子求福不回在礼敌必三让是则圣人知民之不可加也【加犹上也】故王天下者必先诸民然后庇焉则能长利今郤至在七人之下而欲上之是求盖七人也其亦有七怨怨在小丑犹不可堪而况右侈卿乎其何以待之晋之克也天有恶于楚也故儆之以晋而郤至佻天以为已力不亦难乎【佻偷也】佻天不祥乗人不义【乗陵也】不祥则天弃之不义则民胜之且郤至何三伐之有夫仁礼勇皆民之为也【民力所为】以义死用谓之勇【若富辰也】奉义顺则谓之礼【谓若管仲责楚包茅】畜义丰功谓之仁【丰大也谓若狐偃辅晋文】奸仁为佻【以奸伪行仁为偷仁谓获郑伯而舍之】奸礼为羞【羞耻也谓见楚君而趋】奸勇为贼【还贼国也奸勇谓逐楚卒】夫战尽敌为上守龢同顺义为上【守和同谓不相与战而平和也顺义顺王义也】故制戎以果毅【戎兵也杀敌为果致果为毅】制朝以序成【序次也朝不越爵则序成】畔战而擅舍郑君贼也弃毅行容羞也【容容仪也谓下趋也】畔国即雠佻也【畔其国而即雠人谓赦郑伯欲以偷仁也】有三奸以求替其上逺于得政矣【替废也】以吾观之兵在其颈不可久也虽吾王叔未能违难在大誓曰民之所欲天必从之王叔欲郤至能勿从乎郤至归明年死难及伯舆之狱王叔陈生奔晋【伯舆周大夫狱讼也王叔陈生与伯舆争政王佐伯舆王叔不胜遂出奔晋　按左传成十六年云晋侯使郤至献捷于周与单襄公语骤称其伐单子语诸大夫曰温季其亡乎位于七人之下而求掩其上怨之所聚乱之本也多怨而阶乱何以在位夏书曰怨岂在明不见是图将慎其细也今而明之可乎以二书参校则内传之言简而粹矣】
　　单襄公论晋君臣
　　柯陵之防单襄公见晋厉公视逺歩髙【韦氏曰厉公州蒲也视逺望视逺歩髙举足髙】晋郤锜见单子其语犯【郤锜晋卿郤克之子驹伯也犯陵犯也】郤犫见其语迃【郤犫晋卿郤锜之族父苦成叔也迃迃囬加诬于人】郤至见其语伐【郤至晋卿郤犫之弟子温季昭子也伐好自伐其功】齐国佐见其语尽【国佐齐卿国归父之子国武子也尽者尽其心意善恶褒贬无所讳也】鲁成公见言及晋难及郤犫之譛单子曰君何患焉晋将有乱其君与三郤其当之乎鲁侯曰寡人惧不免于晋今君曰将有乱敢问天道乎抑人故也对曰吾非瞽史焉知天道吾见晋君之容而听三郤之语矣殆必祸者也夫君子目以定体足以从之是以观其容而知其心矣【心不固则容不正】目以处义足以歩目今晋侯视逺而足髙目不存体【存在也】而足不歩目其心必异矣目体不相从何以能久夫合诸侯民之大事也于是乎观存亡故国将无咎其君在防歩言视听必皆无谪则可以知徳矣视逺日絶其义足高日弃其徳言爽日反其信听滛日离其名夫目以处义足以践徳【践履也动履徳行】口以庇信【庇覆也言行相覆为信】耳以听名者也【耳所以听别万物之名声】故不可不慎也偏防有咎【防亡也歩言视听四者而亡其二为偏防有咎咎及身也】既防则国从之晋侯爽二吾是以云【视与歩也】夫郤氏晋之宠人也三卿而五大夫可以戒惧矣高位寔疾偾【髙者近危疾速偾陨也】厚味寔腊毒【厚味喻重禄也腊亟也读若庙昔酒焉味厚者其毒亟也】今郤伯之语犯叔迃季伐犯则陵人迃则诬人伐则揜人有是宠也而益之以三怨其谁能忍之【三怨陵诬揜也】虽齐国子亦将与焉【与犹与于祸也】立于滛乱之国而好尽言以招人过怨之本也【招举也】唯善人能受尽言【思闻过以自改】齐其有乎【言无也】吾闻之国徳而邻于不修必受其福今君偪于晋而邻于齐齐晋有祸可以取伯无德之患何忧于晋
　　子叔声伯论郤氏多怨
　　子叔声伯如晋谢季文子【韦氏曰子叔声伯鲁大夫公孙婴齐也谢季文子者鲁叔孙侨如欲去季氏譛季文子于晋晋人执之故鲁成公使声伯如晋谢且请之】郤犫欲与之邑弗受也【郤犫晋卿苦成叔也】归鲍国谓之曰子何辞苦成叔之邑欲信让邪抑知其不可乎对曰吾闻之不厚其栋不能任重重莫如国栋莫如徳夫苦成叔家欲任两国而无大徳其不存也亡无日矣譬之如疾余恐易焉苦成氏有三亡少徳而多宠位下而欲上政无大功而欲大禄皆怨府也其君骄而多私【其君谓厉公也多私多嬖臣也】胜敌而归必立新家【胜敌败楚也大夫称家立新家谓立所幸胥童之属为大夫】立新家不因民不能去旧【不因民之所恶不能去旧卿也】因民非多怨民无所始【言郤氏多怨民所始伐也】为怨三府可谓多矣其身之不能定焉能予人邑
　　季文子论妾与马
　　季文子相宣成无衣帛之妾无食粟之马仲孙它谏【韦氏曰仲孙它鲁孟献子之子子服它】曰子为鲁上卿相二君矣妾不衣帛马不食粟人其以子为爱且不华国乎【爱吝也华荣华也】文子曰吾亦愿之【愿华侈也】然吾观国人其父兄之食麤而衣恶者犹多矣吾是以不敢人之父兄食麤衣恶而我美妾与马无乃非相人者乎且吾闻以徳荣为国华【以徳荣显者可以为国光华】不闻以妾与马文子以告孟献子【献子它之父仲孙蔑也】献子囚之七日【囚拘也】自是子服之妾衣不过七升之布【子服即它也八十缕为升】马饩不过稂莠【饩秣也稂童稂也莠草似稷而无实】文子闻之曰过而能改者民之上也使为上大夫
　　史苏论骊姫败国【献公卜伐骊戎史苏占之曰胜而不吉公曰何谓也对曰遇兆挟以衘骨齿牙为猾戎夏交捽交捽是交胜也臣故云且惧有口公不听遂伐骊戎克之获骊姫以归有宠立以为夫人公饮大夫酒令司正实爵与史苏曰饮而无肴夫骊戎之役女曰胜而不吉故赏女以爵罚女以无肴克国得妃吉孰大焉史苏卒爵再拜稽首曰兆有之臣不敢蔽蔽兆之纪失臣之官有二辠焉何以事君大罚将及不唯无肴抑君亦乐其吉而备其凶凶之无有备之何害若其有之备之为瘳臣之不信国之福也何敢惮罚饮酒出史苏告大夫曰夫有男戎必有女戎若晋以男戎胜戎而戎亦必以女戎胜晋亡无日矣】
　　献公伐骊戎克之防骊子获骊姫以归立以为夫人生奚齐其娣生卓子【韦氏曰女子同生谓后生为娣于男则言妹也】骊姫请使申生处曲沃以速悬重耳处蒲城夷吾处屈奚齐处绛【晋时都绛也】以儆无辱之故【言出此三子为镇于外以儆备于戎翟无耻辱于国】公许之史苏朝告大夫曰二三大夫其戒之乎乱本生矣日君以骊姫为夫人民之疾心固皆至矣昔者之伐也起百姓以为百姓也是以民能欣之故莫不尽忠极劳以致死今君起百姓以自封也【封厚也】民外不得其利而内恶其贪则上下既有判矣【判离也】然而又生男其天道也天彊其毒民疾其态其乱生哉吾闻君子好好而恶恶乐乐而安安是以能有常伐木不自其本必复生塞水不自其源必复流防祸不自其基必复乱今君防其父而畜其子祸之基也畜其子又从其欲子思报父之耻而信其欲【信古申字】虽好色必恶心不可谓好【好美也】好其色必授之情【情谓许立其子】彼得其情以厚其欲从其恶心必败国且深乱乱必自女戎【女戎女兵也】三代皆然骊姫果作难杀大子而逐二公子【二公子谓重耳奔翟夷吾奔梁】君子曰知难本矣
　　赵宣子论事君
　　赵宣子言韩献子于灵公以为司马【韦氏曰宣子赵宣孟盾也献子韩厥也司马掌军大夫】河曲之役赵孟使人以其乗车干行【干犯也行军列也】献子执而戮之众咸曰韩厥必不没矣其主朝升之而莫戮其车【朝莫喻速也】其谁安之宣子召而礼之曰吾闻事君者比而不党【比比义也阿私曰党】夫周以举义比也【忠信曰周】举以其私党也夫军事无犯犯而不隐义也【任公为义】吾言汝于君惧汝不能也举而不能党孰大焉事君而党吾何以从政吾故以是观汝汝勉之茍从是行也临长晋国者非汝其谁皆告诸大夫曰二三子可以贺我矣吾举厥也而中吾乃今知免于罪矣
　　鬬旦论子常必亡
　　鬬旦廷见令尹子常【韦氏曰鬬旦楚大夫子常子嚢之孙嚢瓦也】子常与之语问蓄货聚马归以语其弟曰楚其亡乎不然令尹其不免乎吾见令尹令尹问蓄聚积实如饿豺狼焉殆必亡者也夫古者聚货不妨民衣食之利聚马不害民之财用【货珠玉之属自然物也货马多则飬求者众妨财力也】国马足以行军【国马民马也十六井为丘有戎马一疋牛三头足以行军也】公马足以称赋【公马公之戎马也称举也赋兵赋也】不是过也公货足以賔献【賔享赠也献贡也】家货足以共用【家大夫也】不是过也夫货马邮则阙于民【邮过也阙缺也】民多阙则有离畔之心将何以封矣昔鬬子文三舍令尹无一日之积恤民之故也【积储也】成王闻子文之朝不及夕也【成王楚文王之子頵也】于是乎每朝设脯一束糗一筐以羞子文【糗寒粥也筐器名也羞进也】至于今令尹秩之【秩常也】成王每出子文之禄必逃王止而后复【禄奉也复反也】人谓子文曰人生求富而子逃之何也对曰夫从政者以庇民也【庇覆也】民多旷者而我取富焉【旷空也】是勤民以自封也【勤劳也封厚也】死无日矣我逃死非逃富也故庄王之世防若敖氏唯子文之后在至于今处郧为楚良臣是不先恤民而后己之富乎今子常先大夫之后也【先大夫子嚢也】而相楚君无令名于四方民之羸馁日日已甚四境盈垒道殣相望盗贼伺目民无所放【放依也】是之不恤而蓄聚不厌其速怨于民多矣【速召也】积货滋多蓄怨滋厚不亡何待夫民心之愠也若防大川焉溃而所犯必大矣子常其能贤于成灵乎成不礼于穆愿食熊蹯不获而死灵王不顾于民一国弃之如遗迹焉子常为政而无礼不顾甚于成灵其独何力以待之期年乃有柏举之战子常奔郑昭王奔随
　　叔向母论娶【左氏昭二十八年夏六月】
　　初叔向欲娶于申公巫臣氏【杜氏曰夏姫女也】其母欲娶其党叔向曰吾母多而庻鲜吾惩舅氏矣【言父多妾媵而庻子鲜少嫌母氏性不旷】其母曰子灵之妻杀三夫【子灵巫臣妻夏姫也三夫陈御叔楚襄老及巫臣也时巫臣已死】一君【陈灵公】一子【夏徴舒】而亡一国【陈也】两卿矣【孔宁仪行父】可无惩乎吾闻之甚美必有甚恶是郑穆少妃姚子之子子貉之妹也【子貉郑灵公夷】子貉早死无后而天钟美于是【是夏姫也钟聚也子貉死在宣四年】将必以是大有败也昔有仍氏生女黰黑【有仍古诸侯也美髪为黰】而甚美光可以鉴【髪肤光色可以照人】名曰妻【以髪黒故】乐正后防取之【防舜典乐之君长】生伯封实有豕心贪惏无餍忿无期谓之封豕【戾也封大也】有穷后羿灭之夔是以不祀【羿簒夏后者】且三代之亡共子之废皆是物也【夏以妹喜殷以妲己周以褒姒三代所由亡也共子晋申生以骊姫废】女何以为哉夫有尤物足以移人苟非徳义则必有祸【尤异也】叔向惧不敢取平公强使取之生伯石伯石始生子容之母走谒诸姑【子容母叔向嫂伯华妻也姑叔向母】曰长叔姒生男【兄弟之妻相谓姒】姑视之及堂闻其声而还曰是豺狼之声也狼子野心非是莫防羊舌氏矣遂弗视
　　敬姜论劳逸【鲁语】
　　公父文伯朝朝其母其母方绩文伯曰以歜之家而主犹绩惧干季孙之怒【韦氏曰季孙康子也】其以歜为不能事主乎其母叹曰鲁其亡乎使僮子备官而未之闻邪居吾语女昔圣王之处民也择瘠土而处之劳其民而用之故长王天下夫民劳则思思则善心生逸则滛滛则忘善忘善则恶心生沃土之民不材滛也瘠土之民莫不向义劳也是故天子大采朝日与三公九卿祖识地徳【言天子与公卿因朝日以脩阳政日照昼月照夜各因其明以脩其事也】日中考政与百官之政事师尹维旅牧相宣序民事少采夕月与太史司载紏防天刑【此因夕月而恭敬观天法考行度以知妖祥也】日入监九御使防奉禘郊之粢盛【监视也九御九嫔之官主粢盛祭服者】而后即安【即就也】诸侯朝脩天子之业命【业事也命令也】昼考其国职夕省其典刑【典常也刑法也】夜儆百工使无慆滛而后即安【儆戒也工官也慆慢也】卿大夫朝考其职【在公之官职】昼讲其庻政夕序其业【序次也】夜庀其家事而后即安【庀治也】士朝而受业【受事于朝】昼而讲贯【贯习也】夕而习复【复覆也】夜而计过无憾而后即安【憾恨也几此者先公后私之义】自庻人以下明而动晦而休无日以怠王后亲织紞【紞所以县瑱当耳者】公侯之夫人加之以纮綖【既织紞又加之以纮綖也冕曰纮纮缨之无緌者也从下而上不结綖冕上之覆也】卿之内子为大带【卿之适妻曰内子大带缁带也】命妇成祭服【命妇大夫之妻也祭服衣纁裳】列士之妻加之以朝服【列士元士也既成祭服又加之以朝服也朝服天子之士皮弁素积诸侯之士端委貎】自庻士以下皆衣其夫【庻士下士也下至庻人】社而赋事烝而献功【社春分祭社也事农桑之属也冬祭曰烝烝而献五谷布帛之功也】男女效绩愆则有辟古之制也【绩功也辟罪也】君子劳心小人劳力先王之训也自上以下谁敢滛心舍力今我寡也尔又在下位【下位下大夫也】朝夕处事犹恐忘先人之业况有怠惰其何以避辟吾冀而朝夕脩我曰必无废先人尔今曰胡不自安以是承君之官余惧穆伯之絶祀也仲尼闻之曰弟子志之季氏之妇不滛矣【按敬姜及叔向母皆贤妇也故缀其末】
　　右春秋诸贤论说之辞
　　议论五
　　王斗对齐宣王【战国防下同】
　　先生王斗【齐人】造门而欲见齐宣王宣王使谒者延入王斗曰斗趋见王为好势王趋见斗为好士于王何如使者复还报王曰先生徐之寡人请从宣王因趋而迎之于门与入曰寡人奉先君之宗庙守社稷闻先生直言正谏不讳王斗对曰王闻之过斗生于乱世事乱君焉敢直言正谏宣王忿然作色不说有间王斗曰昔先君桓公所好者五九合诸侯一匡天下天子授籍立为太伯今王有四焉宣王说曰寡人愚陋守齐国唯恐夫抎之【抎失也春秋传抎子辱矣】焉能有四焉王斗曰否先君好马王亦好马先君好狗王亦好狗先君好酒王亦好酒先君好色王亦好色先君好士【近于戯玩】而王不好士宣王曰当今之世无士寡人何好王斗曰世无骐驎騄耳王之驷已备矣世无东郭俊卢氏之狗王之走狗已具矣世无毛嫱西施王宫已充矣王亦不好士也何患无士王曰寡人忧国爱民固愿得士以治之王斗曰王之忧国爱民不若王爱尺縠也王曰何谓也王斗曰王使人为冠不使左右便辟而使工者何也为能之也今王治齐非左右便辟无使也臣故曰不如爱尺縠也宣王谢曰寡人有罪国家于是举士五人任官齐国大治【按此篇生乱世事乱君之语失之太峻四好之讥亦邻于戯玩而大防要有取焉齐防又有顔斶者进说与斗略同而其言有曰尧有九佐舜有七友禹有五臣汤有三辅自古及今能虚成名于天下者无有是以君王无羞亟问不愧下学是故成其道徳而扬功名于后世者尧舜禹汤周文王是也又曰玉生于山制则破焉非弗贵寳矣然大朴不完士生于鄙野推选则禄焉非不尊遂也然而形神不全独愿得归晚食以当肉安歩以当车无罪以当贵清静贞正以自娱此亦名言也以其大体不粹故削之】
　　田需对管燕
　　管燕【齐人】得罪齐王谓其左右曰子孰能与我赴诸侯乎左右黙然莫对管燕连然流涕曰悲夫士何其易得而难用也田需对曰士三食不得餍而君鵞鹜有余食下宫糅罗纨曳绮縠而士不得以为縁且财者君之所轻死者士之所重君不肯以所轻与士而责士以所重事君非士易得而难用也
　　鲁仲连遗燕将书
　　燕攻齐取七十余城唯莒即墨未下齐田单以即墨破燕杀骑劫初燕将攻下聊城人或防之燕将惧诛遂保守聊城不敢归田单攻之嵗余士卒多死而聊城不下鲁连乃为书约之矢【鲍氏曰纒束书于矢上】以射城中遗燕将曰吾闻之智者不倍时而弃利勇士不怯死而灭名忠臣不先身而后君今公行一朝之忿不顾燕王之无臣非忠也杀身亡聊城而威不信于齐非勇也功废名灭后世无称非智也故智者不再计勇士不怯死今死生荣辱尊卑贵贱此其一时也愿公之详计而无与俗同也且楚攻南阳魏攻平陆齐无南面之心以为亡南阳之害不若得济北之利故定计而坚守之今秦人下兵魏不敢东面横秦之势合则楚国之形危且弃南阳断石壤存济北计必为之今楚魏交退燕救不至齐无天下之规与聊城共据朞年之敝即臣见公之不能得也齐必决之于聊城公无再计彼燕国大乱君臣过计上下迷惑栗腹误以十万之众五折于外万乘之国被围于赵壤削主困为天下戮公闻之乎今燕王方寒心独立大臣不足恃国敝旤多民心无所归今公又以聊城之民距全齐之兵朞年不解是墨翟之守也食人炊骨士无反北之心是孙膑呉起之兵也能已见于天下矣故为公计不如罢兵休士全车甲归报燕王燕王必喜【此下云云皆诱惑燕将之辞非事实也】士民见公如见父母交游攘臂而议于世功业可明矣上辅孤主以制羣臣下飬百姓以资说士矫国革俗于天下功名可立也意者亦捐燕弃世东游于齐乎请裂地定封富比陶卫世世称寡与齐乆存此亦一计也二者显名厚实也愿公熟计而审处一也且吾闻效小节者不能行大威恶小耻者不能立荣名昔管仲射桓公中钩簒也遗公子紏而不能死怯也束缚桎梏辱身也此三行者乡里不通也世主不臣也使管仲终穷抑幽囚而不出慙耻而不见穷年没寿不免为辱人贱行矣然管子并三行之过据齐国之政一匡天下九合诸侯为五霸首名髙天下光照邻国曹沬为鲁君将三战三比而防地千里使曹子之足不离陈计不顾后出必死而不生则不免为败军禽将曹子以败军禽将非勇也功废名防后世无称非智也故去三北之耻退而与鲁君计也曹子以为遭齐桓公有天下朝诸侯曹子以一劒之任劫桓公于坛位之上顔色不变而辞气不悖三战之所防一朝而反之天下震动惊骇威信呉楚传名后世若此二公者非不能行小节死小耻也以为杀身絶世功名不立非智也故去忿恚之心而成终身之名除感忿之耻而立累世之功故业与三王争流名与天壤相敝也公其图之【燕将曰敬闻命矣因罢兵倒韣而去故解齐国之围救百姓之死仲连之说也鲍氏曰按此书以齐闵为宣王苏代为苏秦事时不合如此者甚众得为后人传录之谬至于此章引栗腹之事说聊城之将则非后人谬矣盖好事者闻约矢之说惜其书不存拟为之以补亡而其人意气横溢肆笔而成不暇检校细处此史及太史公亦爱其千里而畧其牝牡骊黄至于今二千嵗莫有知其非者也○按燕将坚守聊城此人臣之节也鲁连子特为齐计耳故劝之以休兵归燕又劝之以叛燕归齐皆非所以为训读者不可于其文而不察也】
　　庄辛论幸臣亡国
　　庄辛【鲍氏曰楚人】谓楚襄王曰君王左州侯右夏侯辇从鄢陵君与寿陵君【皆楚之宠幸臣也辇从谓辇出则二人从之】专滛佚侈靡不顾国政郢都必危矣襄王曰先生老悖乎【悖背道也】将以为楚国妖祥乎庄辛曰臣诚见其必然者也非敢以为国妖祥也君王卒幸四子者不衰楚国必亡矣臣请避于赵淹留以观之【淹亦留】庄辛去之赵留五月秦果举鄢郢巫上蔡陈之地襄王流揜于成阳【流谓走揜覆也谓自匿】于是使人发驺【驺廐御也】徴庄辛于赵【徴谓召索】庄辛曰诺庄辛至襄王曰寡人不能用先生之言今事至于此为之奈何庄辛对曰臣闻鄙语曰见而顾犬未为晚也亡羊而补牢【牢闭飬之圏】未为迟也臣闻昔汤武以百里昌桀纣以天下亡今楚国虽小絶长续短犹以数千里岂特百里哉王独不见夫蜻蛉乎六足四翼飞翔乎天地之间俛啄蚉防而食之仰承甘露而饮之自以为无患与人无争也不知夫五尺童子方将调饴胶丝加已乎四仞之上而下为蝼蚁食也夫蜻蛉其小者也黄雀因是以俯噣白粒仰栖茂树鼓翅奋翼自以为无患与人无争也不知夫公子王孙左挟弹右摄丸将加已乎十仞之上以其类为招昼游乎茂树夕调乎酸咸倐忽之间坠于公子之手夫黄雀其小者也黄鹄因是以游乎江海淹乎大沼俯噣防鲤仰囓防衡【衡香草】奋其六翮而凌清风飘揺乎髙翔自以为无患与人无争也不知夫射者方将脩其碆卢【集韵碆可为镞卢旅同黒弓也】治其矰缴【矰弋射矢缴生丝缕】将加已乎百仞之上被防磻【集韵防利也磻以石着维缴也】引防缴折清风而抎矣【以系矢从髙集韵抎下也如折然】故昼游乎江河夕调乎鼎鼐夫黄鹄其小者也蔡灵侯之事因是以南游乎髙陂北陵乎巫山饮茹溪之流食湘波之鱼左抱防妾右拥嬖女与之驰骋乎髙蔡之中而不以国家为事不知夫子发方受命乎灵王系已以朱丝而见之也【楚子诱蔡灵侯杀之于申】蔡灵侯之事其小者也君王之事因是以左州侯右夏侯辇从鄢陵君与寿陵君饭封禄之粟【所封之禄】而载方府之金【方四方金其所贡】与之驰骋乎云梦之中而不以天下国家为事而不知夫穰侯方受命乎秦王填黾塞之内而投已乎黾塞之外襄王闻之顔色变怍身体战栗于是乃以执珪而授之为阳陵君与淮北之地【鲍氏曰谓此防天下之善规也襄王虽失之东隅而収之桑榆故其季年保境善邻差为无事此防为有力焉○柳子厚渔者对智伯仿此躰】
　　触詟请长安君为质
　　赵太后【鲍氏曰惠文王威后】新用事秦急攻之赵氏求救于齐齐曰必以长安君为质【长安孝成母弟】兵乃出太后不肯大臣疆谏太后明谓左右有复言令长安君为质者老妇必唾其面左师【官名】触詟愿见太后盛气而揖之入而徐趋至而自谢曰老臣病足曾不能疾走不得见乆矣窃自恕【久不见宜得罪今自寛而求见】恐太后玉体之有所郄也【郄郤同以已病足因恐后不能前亦自恕及人也】故愿望见太后曰老妇恃辇而行曰日食饮得无衰乎曰恃鬻耳曰老臣今者殊不欲食乃自疆歩日三四里少益嗜食和于身曰老妇不能太后不和之色少解左师公曰老臣贱息舒祺【息其子舒祺名也】最少不肖而臣衰窃爱怜之愿令补黒衣之数【尸祝之服所谓补服】以衞王宫没死以闻【没者沈溺无见之辞】太后曰敬诺年几何矣对曰十五嵗矣虽少愿及未填沟壑而托之【死则填壑】太后曰丈夫亦爱怜其少子乎对曰甚于妇人太后曰妇人异甚【异于丈夫而有甚焉】对曰老臣窃以为媪之爱燕后【媪女老称燕后太后女】贤于长安君曰君过矣不若长安君之甚左师公曰父母之爱子则为之计深逺媪之送燕后也持其踵为之泣念悲其逺也【念且悲】亦哀之矣已行非弗思也祭祀必祝之祝曰必勿使反【失意于燕乃反耳】岂非计乆长有子孙相继为王也哉太后曰然左师公曰今三世以前至于赵之为赵赵王之子孙侯者其继有在者乎曰无有曰防独赵【防犹非】诸侯有在者乎曰老妇不闻也【此下左师对】此其近者祸及身逺者及其子孙岂人主之子孙则必不善哉位尊而无功奉厚而无劳而挟重器多也【重器谓名位金玉】今媪尊长安之位而封以膏腴之地多予之重器而不及今令有功于国一旦山陵崩长安君何以自托于赵老臣以媪为长安君计短也故以为其爱不若燕后太后曰诺恣君之所使之于是为长安君约车百乗质于齐齐兵乃出子义【赵之贤士】闻之曰人主之子也骨肉之亲也犹不能恃无功之尊无劳之奉以守金玉之重也而况人臣乎【鲍氏曰触詟谅毅皆以从容纳说而取成功与夫强谏于廷怒骂于坐髪上冲冠自待必死者力少而功倍矣元帝谓张猛曰晓人不当如是耶二士有焉】
　　魏牟对赵王
　　建信君贵于赵魏公子牟过赵赵王迎之顾反至坐【鲍氏曰迎客面之有顾则反】前有尺帛且令工人以为冠工见客来也因避赵王曰公子乃驱后车幸以临寡人愿闻所以为天下魏牟曰王能重王之国若此尺帛则王之国大治矣赵王不说形于顔色曰先王不知寡人不肖使奉社稷岂敢轻国若此魏牟曰王无怒请为王说之曰王有此尺帛何不令前郎中以为冠王曰郎中不知为冠魏牟曰为冠而败之奚亏于王之国而王必待工而后乃使之今为天下之工或非也社稷为虚戾先王不血食而王不以予工乃与防艾且王之先帝驾犀首而骖马服以与秦角逐秦当时避其锋今王憧憧乃辇建信以与强秦角逐臣恐秦折王之輢也【輢车旁也以辇喻故云】
　　赵客论建信君
　　客见赵王曰臣闻王之使人买马也有之乎王曰有之何故至今不遣王曰未得买马之工也对曰王何不遣建信君乎王曰建信君有国事又不知相马曰王何不遣纪姫乎王曰纪姫妇人也不知相马对曰买马而善何补于国王曰无补于国买马而恶何危于国王曰无危于国对曰然则买马善而若恶皆无危补于国然而王之买马也必将待工今治天下举错非也国家为虚戾而社稷不血食然而王不待工而与建信君何也赵王未之应也客曰燕郭之法有所谓桑雍者【鲍氏曰雍痈同桑中有蠧则外碨磈如人之痈】王知之乎王曰未之闻也所谓桑雍者便辟左右之人及夫人优爱孺子也【优饶也言爱之甚一曰倡】此皆能乗王之醉昏而求所欲于王者也是能得之于内则大臣为之枉法于外矣故日月晖于外其贼在于内【说林训月照天下食于詹诸】谨备其所憎而祸在于所爱【王斗魏牟及此三士其言若出一口所谓理义人心之所同然者与】
　　鲁君论酒味色能亡国
　　梁王魏婴【鲍氏曰史作莹】觞诸侯于范防酒酣请鲁君举觞【鲁共公】鲁君兴避席择言【择善而言】曰昔者帝女【盖尧舜女】令仪狄【禹时人】作酒而美进之禹禹饮而甘之遂防仪狄絶防酒曰后世必有以酒亡其国者齐桓公夜半不嗛【嗛口有所御也言不喜食】易牙乃煎熬燔炙和调五味而进之桓公食之而饱至旦不觉【饱而寝安】曰后世必有以味亡其国者晋文公得南之威三日不听朝遂推南之威而逺之曰后世必有以色亡其国者楚王登强防而望崩山左江而右湖以临彷徨【自上观下曰临集韵彷徨彷徉彷徉徙倚也】其乐忘死遂盟强防而弗登曰后世必有以髙防陂池亡其国者【盖庄王云】今主君之尊仪狄之酒也主君之味易牙之调也左白台而右闾须【皆美人】南威之美也前夹林而后兰防强防之乐也有一于此足以亡其国今主君兼此四者可无戒与梁王称善相属
　　赵良説商君【史记下同】
　　商君相秦十年宗室贵戚多怨望者赵良见商君商君曰鞅之得见也从孟兰臯今鞅请得交可乎赵良曰防弗敢愿也孔丘有言曰推贤而戴者进聚不肖而王者退防不肖故不敢受命防闻之曰非其位而居之曰贪位非其名而有之曰贪名防听君之义则恐防贪位贪名也故不敢闻命商君曰子不说吾治秦与赵良曰反听之谓聦内视之谓明自胜之谓疆虞舜有言曰自卑也尚矣君不若道尧舜之道无为问防矣商君曰始秦戎翟之教父子无别同室而居今我更制其教而为其男女之别大筑兾阙营如鲁衞矣子观我治秦也孰与五羖大夫贤赵良曰千羊之皮不如一狐之掖千人之诺诺不如一士之谔谔武王谔谔以昌殷纣墨墨以亡君若不非武王乎则防请终日正言而无诛可乎商君曰语有之矣貎言华也至言实也苦言药也甘言疾也夫子果肯终日正言鞅之药也鞅将事子子又何辞焉赵良曰夫五羖大夫荆之鄙人也闻秦缪公之贤而愿望见行而无资自粥于秦客被褐食牛期年缪公知之举之牛口之下而加之百姓之上秦国莫敢望焉相秦六七年而东伐郑三置晋国之君一救荆国之祸发教封内而巴人致贡施徳诸侯而八戎来服由余闻之欵关请见五羖大夫之相秦也劳不坐乗暑不张盖行于国中不从车乗不操干戈功名藏于府库徳行施于五世五羖大夫死秦国男女流涕童子不歌謡舂者不相杵此五羖大夫之徳也今君之见秦王也因嬖人景监以为主非所以为名也相秦不以百姓为事而大筑兾阙非所以为功也刑黥太子之师傅残伤民以骏刑是积怨畜祸也教之化民也深于命民之効上也捷于令今君又左建外易非所以为教也君又南面而称寡人日绳秦之贵公子诗曰相防有体人而无礼人而无礼何不遄死以诗观之非所以为寿也公子防杜门不出已八年矣君又杀祝懽而黥公孙贾诗曰得人者兴失人者崩此数事者非所以得人也君之出也后车十乘从车载甲多力而骈胁者为骖乗持矛而操闟防者旁车而趋此一物不具君固不出书曰恃德者昌恃力者亡君之危若朝露尚将欲延年益寿乎则何不归十五都灌园于鄙劝秦王显岩穴之士飬老存孤敬父兄序有功尊有徳可以少安君尚将贪商于之富宠秦国之教畜百姓之怨秦王一旦捐賔客而不立朝秦国之所以収君者岂其防哉亡可翘足而待商君弗从【后五月而秦孝公卒太子立公子防之徒告商君欲反发吏捕商君商君亡至关下欲舍客舍客人不知其是商君也曰商君之法舍人无验者坐之商君喟然叹曰嗟乎为法之敝一至此哉去之魏魏人怨其欺公子卬而破魏师弗受商君欲之他国魏人曰商君秦之贼秦疆而贼入魏弗归不可遂内秦商君既复入秦走商邑与其徒属发邑兵北出击郑秦发兵攻商君杀之于郑黾池秦惠王车裂商君以徇曰莫如商鞅反者遂灭商君之家】
　　乐毅报燕王书
　　臣不佞不能奉承王命以顺左右之心恐伤先王之明有害足下之义故遁逃走赵今足下使人数之以罪臣恐侍御者不察先王之所以畜幸臣之理又不白臣之所以事先王之心故敢以书对臣闻圣贤之君不以禄私亲其功多者赏之其能当者处之故察能而授官者成功之君也论行而结交者立名之士也臣窃观先王之举也见有髙世主之心故假节于魏以身得察于燕先王过举厠之賔客之中立之羣臣之上不谋父兄以为亚卿臣窃不自知自以为奉令承教可幸无罪【此自叙所以事先王之由】故受令而不辞先王命之曰我有积怨深怒于齐不量轻弱而欲以齐为事臣曰夫齐霸国之余业而最胜之遗事也练于兵甲习于战攻王若欲伐之必与天下图之与天下图之莫若结于赵且又淮北宋地楚魏之所欲也赵若许而约四国攻之齐可大破也先王以为然具符节南使臣于赵顾反命发兵击齐以天之道先王之灵河北之地随先王而举之济上济上之军受命击齐大败齐人轻卒鋭兵长驱至国齐王遁而走莒仅以身免珠玉财寳车甲珍器尽収入于燕齐器设于宁防【防名】大吕陈于元英【宫名】故鼎反乎磨室【当作歴室徐广曰磨歴也】蓟丘之植植于汶篁【徐广曰竹田曰篁谓燕之疆界移于齐之汶水】自五伯己来功未有及先王者也先王以为慊于志故裂地而封之使得比小国诸侯臣窃不知自以为奉命承教可幸无罪是以受命不辞【此叙王所以幸已之由】臣闻贤圣之君功立而不废故着于春秋蚤知之士名成而不毁故称于后世若先王之报怨雪耻夷万乗之疆国収八百嵗之蓄积及至弃羣臣之日余教未衰执政任事之臣脩法令慎庻孽施及乎萌皆可以教后世臣闻之善作者不必善成善始者不必善终昔伍子胥说听于阖闾而呉王逺迹至郢夫差弗是也赐之鸱夷而浮之江呉王不寤先论之可以立功故沈子胥而不悔子胥不蚤见主之不同量是以至于入江而不化【此下自白所以去燕之由与不敢背燕之意】夫免身立功以明先王之迹臣之上计也离毁辱之诽谤堕先王之名臣之所大恐也临不测之罪以幸为利义之所不敢出也臣闻古之君子交絶不出恶声忠臣去国不絜其名臣虽不佞数奉教于君子矣【此结一篇之意而安燕王之心】恐侍御者之亲左右之说不察防逺之行故敢献书以闻唯君王之留意焉【燕昭王以乐毅为将五嵗下齐七十余城皆为郡县以属燕唯独莒即墨未服防燕昭王死子立为燕惠王惠王自为太子时甞不快于乐毅及即位齐之田单闻之乃纵反间于燕曰齐城不下者两城耳然所以不早防者闻乐毅与燕新王有隙欲连兵且留齐南面而王齐齐之所患唯恐他将之来于是燕惠王固已疑乐毅得齐反间乃使骑劫代将而召乐毅乐毅知燕惠王之不善代之畏诛遂西降赵赵封乐毅于观津号曰望诸君尊宠乐毅以警动于燕齐齐田单后与骑劫战果设诈诳燕军遂破骑劫于即墨下而转战逐燕比至河上尽复得齐城而迎襄王于莒入于临菑燕惠王后悔使骑劫代乐毅以故破军亡将失齐又恐乐毅之降赵恐赵用乐毅而乗燕之以伐燕燕惠王乃使人让乐毅且谢之曰先王举国而委将军将军为燕破齐复先王之仇天下莫不震动寡人岂敢一日而忘将军之功哉防先王弃羣臣寡人新即位左右误寡人寡人之使骑劫代将军为将军乆暴露于外故召将军且休计事将军过听以与寡人有隙遂捐燕归赵将军自为计则可矣而亦何以报先王之所以遇将军之意乎乐毅报书云云于是燕王复以乐毅子乐间为昌国君而乐毅徃来复通燕燕赵以为客乡乐毅卒于赵乐间居燕三十余年燕王喜用其相栗腹之计欲攻赵而问昌国君乐间乐间曰赵四战之国也其民习兵伐之不可燕王不听遂伐赵赵使廉颇击之大破栗腹之军于鄗禽栗腹乐乗乐乗者乐间之宗也于是乐间奔赵赵遂围燕燕重割地以与赵和赵乃解而去燕王恨不用乐间乐间既在赵乃遗乐间书曰寡人不佞不能奉顺君意故君捐国而去则寡人之不肖明矣敢端其愿而君不肯听故使使者陈愚意君试论之语曰仁不轻絶智不轻怨君之于先王也世之所明知也寡人望有非则君掩盖之不虞君之明罪之也望有过则君教诲之不虞君之明弃之也且寡人之罪国人莫不知天下莫不闻君防出明怨以弃寡人寡人必有罪矣虽然恐君之未尽厚也谚曰厚者不毁人以自益也仁者不危人以要名故掩人之邪者厚人之行也救人之过者仁者之道也世有掩寡人之邪救寡人之过非君孰望之今君厚受位于先王以成尊轻弃寡人以快心则掩邪救过难得于君矣且世有薄而故厚施行有失而故惠用今使寡人任不肖之罪而君有失厚之累于为君择之也无所取之国之有封疆家之有垣墙所以合好掩恶也室不能相和出语邻家未为通计也怨恶未见而明弃之未为尽厚也寡人虽不肖乎未如殷纣之乱也君虽不得意乎未如商容箕子之累也然则不内盖寡人而明怨于外恐其适足以伤于高而薄于行也非然也苟可以明君之义成君之高虽任恶名不难受也本欲以为明寡人之薄而君不得厚扬寡人之辱而君不得荣此一举而两失也义者不亏人以自益况伤人以自损乎君无以寡人不肖累徃事之美昔者柳下惠吏于鲁三黜而不去或谓之曰可以去柳下惠曰苟与人之异恶徃而不黜乎犹且黜乎寜于故国尔柳下惠不以三黜自累故前业不忘不以去为心故逺近无异辞寡人之罪国人未知而议寡人者遍天下语曰论不修心议不累物仁不轻絶智不简功简弃大功者辍也轻絶厚利者怨也辍而弃之怨而累之宜在逺者不望之乎君也今以寡人无罪君岂怨之乎愿君捐怨追惟先王复以教寡人意君曰余且慝心以成不过而愿先王以明而恶使寡人进不得修功退不得改过君之所恶也唯君图之此寡人之愚意也敬以书谒之乐间乗怨不用其计二人卒留赵不报】
　　鲁仲连责新垣衍
　　赵孝成王时秦王使白起破赵长平之军前后四十余万秦兵遂东围邯郸赵王恐诸侯之救兵莫敢击秦军魏安厘王使将军晋鄙救赵畏秦止于荡隂不进魏王使客将军新垣衍间入邯郸因平原君谓赵王曰秦所为急围赵者前与齐湣王争彊为帝已而复归帝今齐湣王己益弱方今唯秦雄天下此非必贪邯郸其意欲复求为帝赵诚发使尊秦昭王为帝秦必喜罢兵去平原君犹豫未有所决此时鲁仲连适游赵防秦围赵闻魏将欲令赵尊秦为帝乃见平原君曰事将奈何平原君曰胜也何敢言事前亡四十万之众于外今又内围邯郸而不能去魏王使客将军新垣衍令赵帝秦今其人在是胜也何敢言事鲁仲连曰吾始以君为天下之贤公子也吾乃今然后知君非天下之贤公子也梁賔新垣衍安在吾请为君责而归之平原君曰胜请为绍介而见之于先生平原君遂见新垣衍曰东国有鲁仲连先生者今其人在此胜请为绍介交之于将军新垣衍曰吾闻鲁仲连先生齐国之高士也衍人臣也使事有职吾不愿见鲁仲连先生平原君曰胜既已泄之矣新垣衍许诺鲁连见新垣衍而无言新垣衍曰吾视居此围城之中者皆有求于平原君者也今吾观先生之貎非有求于平原君者也曷为乆居此围城之中而不去鲁仲连曰世以鲍焦为无从容而死者皆非也【鲍焦周之介士见庄子】众人不知则为一身彼秦者弃礼义而上首功之国也权使其士虏使其民彼即肆然而为帝过而为政于天下则连有蹈东海而死耳吾不忍为之民也所为见将军者欲以助赵也新垣衍曰先生助之将奈何鲁连曰吾将使梁及燕助之齐楚则固助之矣新垣衍曰燕则吾请以从矣若乃梁者则吾乃梁人也先生恶能使梁助之鲁连曰梁未睹秦称帝之害故耳使梁睹秦称帝之害则必助赵矣新垣衍曰秦称帝之害何如鲁连曰昔者齐威王甞为仁义矣率天下诸侯而朝周周贫且防诸侯莫朝而齐独朝之居嵗余周烈王崩齐后徃周怒赴于齐曰天崩地坼天子下席东藩之臣田婴齐后至则斮齐威王勃然怒曰叱嗟【此语不可为训】而母婢也卒为天下笑故生则朝周死则叱之诚不忍其求也彼天子固然其无足怪新垣衍曰先生独不见夫仆乎十人而从一人者寕力不胜而智不若邪畏之也鲁仲连曰呜呼梁之比于秦若仆邪【激之】新垣衍曰然鲁仲连曰吾将使秦王烹醢梁王【激之不动乂愈激之】新垣衍怏然不恱曰噫嘻亦太甚矣先生之言也先生又恶能使秦王烹醢梁王鲁仲连曰固也吾将言之昔者九侯鄂侯文王纣之三公也九侯有子而好献之于纣纣以为恶醢九侯鄂侯争之彊辩之疾故脯鄂侯文王闻之喟然而叹故拘之羑里之库百日欲令之死曷为与人俱称王卒就脯醢之地齐湣王将之鲁夷维子为执策而从谓鲁人曰子将何以待吾君鲁人曰吾将以十太牢待子之君夷维子曰子安取礼而来待吾君彼吾君者天子也天子廵狩诸侯辟舍纳筦籥摄衽抱儿视膳于堂下天子已食乃退而听朝也鲁人投其籥不果纳不得入于鲁将之薛假途于邹当是时邹君死湣王欲入吊夷维子谓邹之孤曰天子吊主人必将倍殡棺设北靣于南方然后天子南靣吊也邹之羣臣曰必若此吾将伏劒而死固不敢入于邹邹鲁之臣生则不得事飬死则不得赙禭然且欲行天子之礼于邹鲁邹鲁之臣不果纳今秦万乗之国也梁亦万乗之国也俱据万乗之国各有称王之名睹其一战而胜欲从而帝之是使三晋之大臣不如邹鲁之仆妾也且秦无已而帝则且变易诸侯之大臣彼将夺其所不肖而与其所贤夺其所憎而与其所爱彼又将使其子女谗妾为诸侯妃姬处梁之宫梁王安得晏然而已乎而将军又何以得故宠乎于是新垣衍起再拜谢曰始以先生为庸人吾乃今日知先生为天下之士也吾请出不敢复言帝秦【秦将闻之为却军五十里适防魏公子无忌夺晋鄙军以救赵击秦军秦军遂引而去于是平原君欲封鲁连鲁连辞让使者三终不肯受平原君乃置酒酒酣起前以千金为鲁连夀鲁连笑曰所贵于天下之士者为人排患释难解纷乱而无取也即有取者是商贾之事也而连不忍为也遂辞平原君而去终身不复见○按鲁仲连之语不皆粹以其反复言帝秦之害有功于当时而雄俊明辩可为论事之法故取焉】
　　蔡泽说应侯辞位
　　蔡泽闻应侯任郑安平王稽皆负重罪于秦应侯内慙蔡泽乃西入秦将见昭王使人宣言以感怒应侯曰燕客蔡泽天下雄俊辩智士也彼一见秦王秦王必困君而夺君之位应侯闻曰五帝三代之事百家之说吾既知之众口之辩吾皆摧之是恶能困我而夺我位乎使人召蔡泽蔡泽入则揖应侯应侯固不快及见之又倨应侯因让之曰子常宣言欲代我相秦宁有之乎对曰然应侯曰请闻其说蔡泽曰吁君何见之晚也夫四时之序成功者去夫人生百体坚彊手足便利耳目聪明而心圣智岂非士之愿与应侯曰然蔡泽曰质仁秉义行道施徳得志于天下天下懐乐敬爱而尊慕之皆愿以为君王岂不辩智之期与应侯曰然蔡泽复曰富贵显荣成理万物使各得其所性命寿长终其天年而不夭伤天下继其统守其业传之无穷名实纯粹泽流千里世世称之而无絶与天地终始岂道徳之符而圣人所谓吉祥善事者与应侯曰然蔡泽曰若夫秦之商君楚之呉起越之大夫种其卒然亦可愿与应侯知蔡泽之欲困已以说复谬曰何为不可夫公孙鞅之事孝公也极身无贰虑尽公而不顾私设刀锯以禁奸邪信赏罚以致治披腹心示情素防怨咎欺旧友夺魏公子卬安秦社稷利百姓卒为秦禽将破敌攘地千里呉起之事悼王也使私不得害公谗不得蔽忠言不取苟合行不取苟容不为危易行行义不辟难然为霸主彊国不辞祸凶大夫种之事越王也主虽困辱悉忠而不解主虽絶亡尽能而弗离成功而弗矜贵富而不骄怠若此三子者固义之至也忠之节也是故君子以义死难视死如归生而辱不如死而荣士固有杀身以成名唯义之所在虽死无所恨何为不可哉蔡泽曰主圣臣贤天下之盛福也君明臣直国之福也父慈子孝夫信妻贞家之福也故比干忠而不能存殷子胥智而不能完呉申生孝而晋国乱是皆有忠臣孝子而国家灭乱者何也无明君贤父以听之故天下以其君父为僇辱而怜其臣子今商君呉起大夫种之为人臣是也其君非也故世称三子致功而不见徳岂慕不遇世死乎夫待死而后可以立忠成名是微子不足仁孔子不足圣管仲不足大也夫人之立功岂不期于成全邪身与名俱全者上也名可法而身死者其次也名在僇辱而身全者下也于是应侯称善蔡泽少得间因曰夫商君呉起大夫种其为人臣尽忠致功则可愿矣闳夭事文王周公辅成王也岂不亦忠圣乎以君臣论之商君呉起大夫种其可愿孰与闳夭周公哉应侯曰商君呉起大夫种弗若也蔡泽曰然则君之主慈仁任忠惇厚旧故其贤智与有道之士为胶漆义不倍功臣孰与秦孝公楚悼王越王乎应侯曰未知何如也蔡泽曰今主亲忠臣不过秦孝公楚悼王越王君之设智能为主安危修政治乱彊兵批患折难广地植谷富国足家彊主尊社稷显宗庙天下莫敢欺犯其主主之威盖震海内功彰万里之外声名光辉传于千世君孰与商君呉起大夫种应侯曰不若蔡泽曰今主之亲忠臣不忘旧故不若孝公悼王勾践而君之功绩爱信亲幸又不若商君呉起大夫种然而君之禄位贵盛私家之富过于三子而身不退者恐患之甚于三子窃为君危之语曰日中则移月满则亏物盛则衰天地之常数也进退盈缩与时变化圣人之常道也故国有道则仕国无道则隠圣人曰飞龙在天利见大人不义而富且贵于我如浮云今君之怨己讐而徳己报意欲至矣而无变计窃为君不取也且夫翠鹄犀象其处势非不逺死也而所以死者惑于饵也苏秦智伯之智非不足以辟辱逺死也而所以死者惑于贪利不止也是以圣人制礼节欲取其民有度使之以时用之有止故志不溢行不骄常与道俱而能不失故天下承而不絶昔者齐桓公九合诸侯一匡天下至于葵丘之防有骄矜之志畔者九国呉王夫差兵无敌于天下勇彊以轻诸侯陵齐晋故遂以杀身忘国夏育太史噭叱呼骇三军然而身死于庸夫此皆乗至盛而不返道理不居卑退处俭约之患也夫商君为秦孝公明法令禁奸本尊爵必赏有罪必罚平权衡正度量调轻重决裂阡陌以静生民之业而一其俗劝民耕农利土一室无二事力田稸积习战陈之事是以兵动而地广兵休而国富故秦无敌于天下立威诸侯成秦国之业功已成矣而遂以车裂楚地方数千里持防百万白起率数万之师以与楚战一战举鄢郢以烧夷陵再战南并蜀汉又越韩魏而攻彊赵北坑马服诛屠四十余万之众尽之于长平之下流血成川沸声若靁遂入围邯郸使秦有帝业楚赵天下之彊国而秦之仇敌也自是之后楚赵皆慑伏不敢攻秦者白起之势也身所服者七十余城功已成矣而遂赐劒死于杜邮呉起为楚悼王立法卑减大臣之威重罢无能废无用损不急之官塞私门之请一楚国之俗禁游客之民精耕战之士南収扬越北并陈蔡破横散从使驰说之士无所开其口禁朋党以厉百姓定楚国之政兵震天下威服诸侯功已成矣而卒枝解大夫种为越王深谋逺计免会稽之危以亡为存因辱为荣垦草入邑辟地殖谷率四方之士专上下之力辅勾践之贤报夫差之雠卒擒劲呉令越成霸功已彰而信矣勾践终负而杀之此四子者功成不去祸至于此此所谓信而不能诎徃而不能返者也范蠡知之超然辟世长为陶朱公君独不观夫博者乎或欲大投或欲分功此皆君之所明知也今君相秦计不下席谋不出廊庙坐制诸侯利施三川以实宜阳决羊肠之险塞太行之道又斩范中行之涂六国不得合从栈道千里通于蜀汉使天下皆畏秦秦之欲得矣君之功极矣此亦秦之分功之时也如是而不退则商君白公呉越大夫种是也吾闻之鉴于水者见靣之容鉴于人者知吉与凶书曰成功之下不可久处四子之祸君何居焉君何不以此时归相印让贤者而授之退而岩居川观必有伯夷之廉长为应侯世世称孤而有许由延陵季子之让乔松之寿孰与以祸终哉即君何居焉忍不能自离疑不能自决必有四子之祸矣易曰亢龙有悔此言上而不能下信而不能诎徃而不能自反者也愿君熟计之应侯曰善吾闻欲而不知止失其所以欲有而不知足失其所以有先生幸教睢敬受命【于是乃延入坐为上客后数日入朝言于秦昭王曰客新有从山东来者曰蔡泽其人辩士明于三王之亊五伯之业世俗之变足以寄秦国之政臣之见人甚众莫及臣不如也臣敢以闻秦昭王召见与语大说之拜为客卿应侯因谢病请归相印】
　　楚人以弋说顷襄王【史记世家下同】
　　楚人有好以弱弓防缴加归雁之上者顷襄王闻召而问之对曰小臣之好射骐雁罗鸗【徐广曰吕静曰鸗野鸟也音龙】小矢之发也何足为大王道也且称楚之大因大王之贤所弋非直此也昔者三王以弋道徳五霸以弋战国故秦魏燕赵者骐雁也齐鲁韩卫者青首也邹费郯邳者罗鸗也外其余则不足射者见鸟六防以王何取王何不以圣人为弓以勇士为缴时张而射之此六防者可得而囊载也其乐非特朝夕之乐也其获非特鳬雁之实也王朝张弓而射魏之大梁之南加其右臂而径属之于韩则中国之路絶而上蔡之郡壊矣还射圉之东觧魏左肘而外击定陶则魏之东外弃而大宋方与二郡者举矣且魏防二臂颠越矣膺击郯国大梁可得而有也王綪缴兰台【徐广曰綪萦也】饮马西河定魏大梁此一发之乐也若王之于弋诚好而不厌则出寳弓碆新缴射噣鸟于东海还盖长城以为防朝射东莒夕发浿邱夜加即墨顾据午道则长城之东収而太山之北举矣西结境于赵而北逹于燕三国布则从不待约而可成也北游目于燕之辽东而南登望于越之防稽此再发之乐也若夫泗上十二诸侯左萦而右拂之可一旦而尽也今秦破韩以为长忧得列城而不敢守也伐魏而无功击赵顾病则秦魏之勇力屈矣楚之故地汉中析丽可得而复有也王出寳弓碆新缴渉鄳塞而待秦之倦也山东河内可得而一也劳民休众南靣称王矣故曰秦为大鸟负海内而处东靣而立左臂据赵之西南右臂傅楚鄢郢膺击韩魏垂头中国处既形便势有地利奋翼鼓方三千里则秦未可得独招而夜射也欲以激怒襄王故对以此言襄王因召与语遂言曰夫先王为秦所欺而客死于外怨莫大焉今以匹夫有怨尚有报万乘白公子胥是也今楚之地方五千里帯甲百万犹足以踊跃中野也而坐受困臣窃为大王弗取也于是顷襄王遣使于诸侯复为从欲以伐秦
　　信陵君谏魏王
　　魏王以秦救之故欲亲秦而伐韩以求故地无忌谓魏王曰秦与戎翟同俗有虎狼之心贪戾好利无信不识礼义徳行苟有利焉不顾亲戚兄弟若禽兽耳此天下之所识也非有所施厚积徳也故太后母也而以忧死穰侯舅也功莫大焉而竟逐之两弟无罪而再夺之国此于亲戚若此而况于仇讐之国乎今王与秦共伐韩而益近秦患臣甚惑之而王不识则不明羣臣莫以闻则不忠今韩氏以一女子奉一弱主内有大乱外交彊秦魏之兵王以为不亡乎韩亡秦有郑地与大梁邻王以为安乎王欲得故地今负彊秦之亲王以为利乎秦非无事之国也韩亡之后必将更事更事必就易与利就易与利必不伐楚与赵矣是何也夫越山逾河絶韩上党而攻疆赵是复得阏与之事秦必不为也若道河内倍邺朝歌絶漳水与赵兵决于邯郸之郊是知伯之祸也秦又不敢伐楚道渉山谷行三千里而攻防阨之塞【孙检曰楚之险塞也徐广曰或以为今江夏黾县】所行甚逺所攻甚难秦又不为也若道河外倍大梁右蔡左【徐广曰一无左字】召陵与楚兵决于陈郊秦又不敢故曰秦必不伐楚与赵矣又不攻卫与齐矣夫韩亡之后兵出之日非魏无攻已秦固有懐茅【徐广曰在修武轵县有茅亭】邢丘【徐广曰有平臯】城垝津以临河内河内共汲必危【徐广曰汲县属河内】有郑地【徐广曰成臯荥阳亦属郑】得垣雍【徐广曰垣雍城在巻县巻县属外地巻县又有长城经阳武到宻者也】决荥泽水灌大梁大梁必亡王之使者出过而恶安陵氏于秦【徐广曰召陵安陵郡征羗有安陵亭也】秦之欲诛之乆矣秦叶阳昆阳与舞阳邻听使者之恶之随安陵氏而亡之绕舞阳之北以东临许南国必危国无害己夫憎韩不爱安陵氏可也夫患秦之不爱南国非也异日者秦在河西晋国去梁千里【徐广曰魏国之界千里】有河山以防之有周韩以间之从林乡军【徐广曰林郷在宛县】以至于今秦七攻魏五入囿中边城尽拔文台堕垂都焚【一云魏山都焚】林木伐麋鹿尽而国继以围又长驱梁北东至陶衞之郊北至平监【徐广曰平县属河南平或作乎字史记齐阚止作监字阚在东平湏昌县】所亡于秦者山南山北河外河内大县数十名都数百秦乃在河西晋去梁千里而祸若是矣又况于使秦无韩有郑地无河山而防之无周韩而间之去大梁百里祸必由此矣异日者从之不成也楚魏疑而韩不可得也今韩受兵三年秦桡之以讲识亡不听投质于赵请为天下雁行顿刃楚赵必集兵皆识秦之欲无穷也非尽亡天下之国而臣海内必不休矣是故臣愿以从事王王速受楚赵之约赵挟韩之质以存韩而求故地韩必效之此士民不劳而故地得其功多于与秦共伐韩而又与疆秦邻之祸也夫存韩安魏而利天下此亦王之天时已通韩上党于共寗使道安成出入赋之是魏重质韩以其上党也今有其赋足以富国韩必徳魏爱魏重魏畏魏韩必不敢反魏是韩则魏之县也魏得韩以为县卫大梁河外必安矣今不存韩二周安陵必危楚赵大破卫齐甚畏天下西乡而驰秦入朝而为臣不乆矣【按此书于秦之情状与当时形势利害若指诸掌而文特竒妙可为论事之法】
　　苏秦说六国合从
  </div>
  <div class="pagination">
   <a href="文章正宗_page7.html">
    上一页
   </a>
   <span>
    ...
   </span>
   <a href="文章正宗_page3.html">
    3
   </a>
   <a href="文章正宗_page4.html">
    4
   </a>
   <a href="文章正宗_page5.html">
    5
   </a>
   <a href="文章正宗_page6.html">
    6
   </a>
   <a href="文章正宗_page7.html">
    7
   </a>
   <span class="current-page">
    8
   </span>
   <a href="文章正宗_page9.html">
    9
   </a>
   <a href="文章正宗_page10.html">
    10
   </a>
   <a href="文章正宗_page11.html">
    11
   </a>
   <a href="文章正宗_page12.html">
    12
   </a>
   <a href="文章正宗_page13.html">
    13
   </a>
   <span>
    ...
   </span>
   <a href="文章正宗_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
