<!DOCTYPE html>
<html>
<head>
    <meta charset="UTF-8">
    <title>唐宋元名表 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐宋元名表 - 第 3 页/共 7 页</h1>
    <div class="content">　　皇运至隆天枝弥茂照临所暨鼔舞攸均臣闻史纪文庆之延岂惟十子诗歌姒徽之继爰至百男肇敏于修乃繁厥祉恭惟皇帝陛下道冒区宇徳冠往初品庻防休既飨和平之乐神灵锡羡果膺蕃衍之祥臣尝污近司备叨殊奬以宿疴而自困欲旅进以无阶
　　谢知制诰表
　　髙华之选欲报尝难固陋之身以荣为惧切以自古招智能之士因使为侍从之臣岂特頼其虚名谓能华国盖将取其实用相与致君矧号令文章之为难而讨论润色之所寄茍失职不称则为时起羞伏惟皇帝陛下躬上圣之资抚久安之运趋时有救之急守噐有持盈之难当得贤俊使备遗忘且典司明命出入禁门一有瘝官尤为累上臣羇单贱士鄙朴常人仕初有志于养亲学遂不专于为已比更烦使稍窃谬恩内怀尸禄之慙仰负食功之意又防采擢以至超逾盖君之视臣不使同犬马之贱则下之报上亦欲致冈陵之崇况臣少习艺文粗知名教遭逢一旦度越众人唯当尽节于明时岂敢尚怀于私计
　　谢赐对衣鞍马表
　　出大庭之显服束以精镠引内廐之名驹傅之错采隆防所逮朽质知荣窃念臣弱力浅闻久忧积疢中预从官之选外分守将之权仅免谴诃更防收召论思润色曽莫效于防劳衣被服乘乃前叨于异数此盖伏遇皇帝陛下醲于庆赏详在招延因示眷怀使知奋励誓竭愚忠之报兾无虚授之嫌
　　乞罢政事表
　　私怀恳至巳具布闻圣训丁寜未防开纳敢冒崇髙之听再输悃愊之情臣闻任贤之方要其有用陈力之义止于不能茍弗集于事功且重罹于疢疾岂容叨据以累明扬伏念臣猥以孤生亲逢盛世昧于量已志欲补乎休明失在信书事浸成于迂阔毎烦众论上溷圣聪久知素愿之难谐继以积疴而自困辞而去位庻逃窃食之诛勉以就功重荷包荒之德虽暂顺命终惧妨功伏惟皇帝陛下闳度并容大明俯烛特垂矜允俾遂退藏如此则孤进之身获全生于末路具瞻之地得改命于时材
　　谢朱炎传圣防令视事表
　　使指遄臻训词俯逮敢图衰疾尚悮眷存伏念臣曲荷搜扬久辜付属有能必献未尝择事而辞难无力可陈乃始吁天而求佚然方焦思有为之日以此怀恩未报之身茍营燕安岂免慙悸伏防陛下仁惟求旧义不忘遐乃因乘轺将命之臣更喻推毂授方之意踦履无用诚弗忍于弃捐朽株匪材尚奚胜于噐使永惟奬励徒誓糜捐
　　贺册皇妃表
　　明备之礼发于宫闱驩康之声播于寰海伏惟陛下考古之宪刑家以身乃资妇徳之良俾贰坤仪之政盖闗雎之求淑女以无险诐私谒之心鸡鸣之得贤妃则有儆戒相成之道于以求助不专为防臣生逢明时切观盛事祝圣人之多子輙慕尧封思令德以式歌岂慙周雅
　　漳州进珠表【王冕】
　　宋大中祥符六年春冕自庐陵移典是郡越明年三月龙溪属邑民丘于九龙溪网鱼得珠一颗一围阔三寸七分中有小珠七颗如七曜次如七曜者不可胜数县弗敢留函珠上之于郡冕熟而视之殊大欢忭即日召厥属官以验之复相称庆曰夫珠至寳也王者德至渊泉则出今天子仁且圣方以寛慈被天下宜乎珠之出奬圣世又珠之为物也其色莹净明清乃化民之象也于是列表以进寻奉勅书以旌至寳冕既叨为政能获斯寳又惧是事泯絶于后刋之贞石于公防之左用传于永永耳臣冕言臣闻皇猷允塞天乃效祥圣德升闻地不藏寳前珠得非蛇口产异蚌胎有感必通生自烟潭之内无胫而至忽居寳肆之中荧煌外散于月华皎洁内含于星彩此盖皇帝陛下齐庄奉道清净化民体干极以握符致坤灵而荐瑞遐稽信史逈殊照乘之光洞究祥经弗类媚川之色臣握兰郎署剖竹侯封幸逢江海之珠难藏外郡愿继梯航之贡干黩内庭
　　代高丽王谢赐燕乐表
　　十行赐札诞弥辽海之邦万里同文普听钧天之乐俯惭虚受中积愧怀伏念臣锡壤三韩袭封四郡环居岛服习闻夷韎之声仰睇云门实咸池之奏方重华之上治跻累洽之闳休监二代之敷文命一防而制乐登歌下管天地同流鼔瑟吹笙君臣相説加贲鹿苹之飨辅成鱼藻之欢有怀防逖之臣亦与分颁之数玉帛万国干舞已格于七旬箫韶九成肉味遽忘于三月仰止柷敔之赐鬰然食侑之光骤此叨居殆无前比兹盖伏遇皇帝陛下躬持慈寳丕冒仁恩通道八蛮坐致逺人之恱同符五帝肇闻古乐之兴出大成之珍藏作朝鲜之荣观兠离一变慈惠均敷荡荡乎无能名虽莫见宫墙之美欣欣然有喜色咸与闻管籥之音稽首拜嘉周邦来贺臣敢不服膺睿奬谨度遐方仰九门之句传徒起戴盆之望与百兽而率舞但深倾藿之心
　　皇子谢赐御书孝经十六句表【孙仲益】
　　臣某言伏防圣慈赐臣御书孝经十六句者睿谋垂裕夙承父训之严神画防恩备举圣经之要因心立教拭目知荣臣某惶惧惶惧顿首顿首惟夫子之发防言为曽参而陈孝道首述君亲之事谨始及终复虞冨贵之移戒危与溢身行口言之无失天经地义之兼该事可法徳可尊表里俱正居致敬养致乐造次弗违神明四海以交孚进退一忱而匪懈有倬飞鸾之翰于昭贻燕之谋二八句之特书撮其枢要千万人之咸恱始于家邦仰仿迩英之屏俯殊制防之注矧熈朝资善之学肇祥符丙辰之春诏儒臣而读是经锡宸章而刋诸石洊观洪藻宏贲前猷臣德匪温文性惭岐防出有师入有保蚤齿虞庠亲则父尊则君恪趋周寝曩者分封之涣号诲之全孝以移忠防趣防于五经未窥圣蕴德教加于百姓徒仰皇仁载覩河洛图书之光如亲洙泗问答之语兹盖伏遇皇帝陛下学稽古典笔寓天常作嗣万年受祉而及于子冠冕百行得手而应于心祖武可称人文増焕臣敢不聿严琰冩式广家藏朝夕歌六章之诗逺迈唐宫之赐札夙夜事一人之训恭修建邸之陈图
　　潭州通判谢上表【欧阳永叔】
　　始窜岭南人皆谓之必死及迁湖外恩实出于再生仍复前官俾闗郡政仰叨成命増激防衷切念臣寒礼仍亲道德未称防以茂辰膺兹鸿典斑轮饰驾奋五采以相宣碧镂题宫配二仪而胥永臣以滥叨词职窃守藩封昭数在庭莫覩銮旌之美含和发咏率同鳬藻之诚
　　谢复龙图阁直学士表
　　恩还旧职事雪前诬感极心惊涕随言出臣伏见前世材贤之士身结主知勲徳之臣功施王室然尚或一遭谤毁欲辨无由少忤要权其祸不测顾如臣者何足道哉臣材不迨于中人功无补于当世用之未见有效去之无足可思矧罔极之谗交兴而并进易危之迹何恃而不颠而圣心不忘防意特至辨罔欺于暧昧沮仇嫉于众多虽暂居谴谪之中而屡被陞迁之渥今又特防甄録牵复宠名以臣之愚岂比前人而独异推其所幸盖由圣主之亲逢谓宜如何可以论报再念臣禀生孤拙本乏艺能徒因学古之勤粗识事君之节茍临危效命尚当不顾以奋身况为善无伤何惮竭忠而报国誓期尽瘁少答髙明
　　南京留守谢上表
　　守宫钥之谨严敢忘夙夜布政条之纎悉上副忧勤寄任非堪兢营并集伏念臣赋才庸薄禀数竒屯毁誉交兴两尝过实宠荣逾分动輙招尤念报效之未伸敢不竭忠而尽瘁因风波之可畏则思逺去以深藏迨此六年外更三守学偷安而杜口负素志以媿心朽质易衰已凋零于齿发良时难得尚希慕于功名岂谓皇慈未捐旧物擢从支郡委以名都惟此别京旧当孔道簿领少克勤于职事厨传多取恱于路人仅从俗吏之所为虽能免过非有古人之大节未足报君
　　亳州谢上表
　　贰政非才虽获奉身而退分符善地犹怀窃禄之惭祗荷宠灵惟知战惧伏念臣章句腐儒之学也岂足经邦斗筲小噐之量也寜堪大用而叨尘二府首尾八年荷三朝之误知罄一心而尽瘁若乃枢机宜慎而见事輙言防穽当前而横身不顾窃寻前载未有能全昨怨出仇家搆为死祸造谤于下者初若含沙之射影但期隂以中人宣言于庭者遂肆鸣枭之恶音孰不闻而掩耳頼圣神之在上廓日月之至明悉究罔诬遂投谗贼再念臣性实甚愚而疎于接物事多轻信者盖以至诚自矢如彼匪人失于泛爱平居握手惟期道义之交延誉当朝常丐齿牙之论而未干荐弥之墨已弯射羿之弓知士其难世必以臣为戒常情共恶人将不食其余而臣与游既昧于择贤在满不思于将覆自贻祸衅几至颠隮上烦睿圣之保全得完名节于终始及恳辞于重任尤深恻于皇慈虽避宠辞隆仅能去位而清资显秩愈更叨荣莫逃侥幸之讥实负心顔之腼斯盖伏遇皇帝陛下乾坤大度尧舜至仁察臣自取于怨仇本由孤直悯臣力难于勉强盖廹衰残既获免于非辜仍曲从于私欲遂同万物俾无失所之嗟未尽余生敢忘必报之效
　　谢止散青苗钱放罪表
　　有罪必诛是为彛典原情以恕特出深仁闻命惊惭省躬涕泗伏念臣以一介之防贱荷三圣之奬知宠防既丰初无报效筋骸已惫尚此迟徊曲防大度之并容误委一方之寄任职当抚俗责在分忧方兹旰昃之劳心岂敢因循而避事昨遇国家新建官司而主计大商财利以均通分命出使之车交驰于郡县悉发旧藏之镪取息于农氓而臣方久苦于昏衰初莫详其利害既已大喧于物议始知不便于人情亦尝畧陈众之三兾补万分之一属再当于班给顾巳逼于防期虽具奏陈乃先擅止据兹专輙合被谴呵岂谓伏防皇帝陛下深轸睿慈俯矜朴拙免从吏议特贷刑章夫何草木之防曲被乾坤之施臣敢不益思只畏更励操修戒小人之遂非希君子之改过兾图薄效少答鸿私
　　乞致仕第二表
　　睿训丁寜曲加谕慰愚忠恳廹尚敢黩烦将再干于冕旒宜先伏于砧锧伏念臣世惟寒陋少苦奇屯识不逹于古今学仅知于章句名浮于实用之始见于无能噐小易盈过则不胜于几覆徒以早际千龄之亨防误防三圣之奬知宠荣既溢其涯忧患亦随而至禀生素弱顾身未老而先衰大道甚夷嗟力不前而难强毎念防私之莫报兼之疾病以交攻爰于守亳之初遂决窜漳之计逮此三迁于嵗律又更两易于州符而犬马已疲理无复壮田庐甚迩今也其时是故更殚蝼蚁之诚仰冀乾坤之造况今时不乏士物咸遂生鳬鴈去来固不为于多少鸢鱼上下皆自适于飞潜茍遂出于残骸庻少偿其夙志伏望皇帝陛下哀怜旧物隠恻至仁察其有素非伪之诚成其识分知止之节曲从其欲赐报曰俞俾其解组官廷还车故里披裘散髪逍遥垂尽之年凿井耕田歌咏太平之乐其为荣幸曷可胜陈
　　乞致仕第三表
　　防深煦妪感激涕洟虽情有廹于危心不知自止而辞已穷于累牍几至无言惟以至诚期于必达自乞怜于君父不复讯于蓍伏念臣家世单平性姿中下少从官学本免饥寒不自意于遭逢遂进阶于华显然而羣材方茂蒲桞未秋而早衰众骏并驰驽骀中道而先乏而况荷难胜之任用窃逾分之宠荣风波忧畏而虑以深疾病侵凌而老亦至故自辞于几政即愿谢于轩裳防上圣之至仁念三朝之旧物毎曲烦于训谕久未忍于弃捐窃惟臣之事君必本忠信言不顾行是为罔欺而臣口日诵于田闾身坐贪于禄利可畏至公之议何施有腼之顔毎自省循莫遑啓处是敢罔避再三之烦黩犹希万一之矜从伏望皇帝陛下特轸天慈俯回睿听察前言之可复盖屡请者有年哀下愚之不移俾卒成于素志狥其所欲乞以残骸臣若得上印绶于有司自驾柴车而即路晚节知无于大过没身永荷于鸿私
　　谢宣召入翰林表
　　具官臣某言某月日防圣防召臣入翰林者使车入里君命在门闾巷惊传岂识朝廷之故事缙绅竦叹以为儒者之至荣在臣之愚何以堪此窃以文章之任自古匪轻待遇宠荣至有私人之目询谋献纳因加内相之名防既异于常伦人愈难于称职伏念臣噐非宏逺识匪该明学不通今古之宜才不适方圆之用久叨尘于侍从曽莫着于劳能而自出守外藩近遭家祸茍存余喘复齿周行风波流落者十年天日再瞻于防阙进退之际已萧飒于霜毛慰劳有加赐悯怜于玉色形神若此志意可知身已分于早衰心敢萌于希进加以羁危之迹仇嫉交攻进退动系于羣言议论多烦于睿听虽覆载有造毎赐保全而孤蹇偷安常思引去伏防皇帝陛下俯怜旧物曲轸宸慈偶因阙员遂俾承乏臣敢不勉寻旧学益励前修感遗簪未弃之仁竭驽马已疲之力庻俾薄效少答洪恩
　　谢除枢宻副使表
　　臣某荷防圣慈除为枢宻院副使者右枢虚府充位宜求于隽贤多士盈庭误选乃先于庸妄既牢辞之靡获徒以宠而为忧【中谢】伏念臣少本贱愚初无志虑为小人之事力不胜于负薪程有司之文学止期于干防过被仁防之乐育早从英俊之并游遂叨侍从之流久玷论思之地方时求治殆无补于分毫顾质早衰况渐凋于齿发但思藏缩敢望甄陞矧惟赞万事之几必也极一时之选岂容滥得猥以备员当命令之始行方惶惑以自失而睿防至渥召防甚严莫谐恳避之诚徒负贪荣之媿此盖伏遇皇帝陛下廓天地之量垂日月之光怜朴直之无他谓驽疲之可免俾承阙乏以效拙勤臣敢不奋励无能之姿感激难遇之防职思以位庻免于旷官谋不以身少期于报国
　　谢除刑部尚书表
　　臣某荷国厚恩除为刑部尚书者职清书殿实为儒者之荣望峻天台仍忝刑官之重内循谫薄仰玷光华【中谢】伏念臣某禀质迂愚粗知业履因时幸防遂窃宠灵无拾遗补阙之勤常陪法从非大册髙文之手久厠翰林滥缀宰寮俾闻国论荷三朝之眷遇毎察懦忠幸四海之清平得容尸禄居满盈而不戒积灾衅以自贻属圣统之嗣兴赫皇明而继照诬言诘服巳大释于羣疑危迹保全俾不亏于素守犬马合思于报效桑榆奈廹于衰迟屡贡恳私上干聪睿遂防开允俾解防机然而晩节余生本期避宠清资显秩益更贪荣被优渥之非常但凌兢而失措此盖伏遇皇帝陛下圣神御极亭育推防闵孤拙之势危无容自立谓疲驽之力竭难责远途曲轸至慈俯从诚请仍怜旧物特示殊防顾非木石之顽宜识乾坤之造飒然素领虽难强于筋骸皎若丹心犹自期于尘露
　　青州谢上表
　　掌国五兵叨进中台之秩宣风一靣俾绥东土之人只荷宠荣徒知陨越【中谢】伏念臣学非通敏材实空踈幸逢千载之休明误被三朝之奬擢久陪法从常与政机国恩未报而身已先衰世途可畏而命亦多蹇顷缘灾疾遂决退休敢期上恻于皇慈未忍遽捐于旧物而复过承优渥以慰癃残惟孤拙之无堪蹈艰危而已甚世之所荣者臣之所惧人以为宠者臣以为忧是敢輙殚悃愊之诚累黩高明之听廹于危虑罔避烦辞而圣度并容寛其罪戾防言屡降譬以丁寜知成命之难回勉腼顔而只受而况全齐旧壤负海奥区民俗冨完而耕田凿井各安其业诏条寛大而奉法守职足以修官内省庸虚奚胜忝幸此盖伏遇皇帝陛下日新求治天覆推仁谓簪履虽为于贱防尚堪收録而犬马茍丰于豢养犹可使令臣敢不防励疲羸勤思夙夜务期尽瘁少答鸿私
　　永兴谢上表【司马君实】
　　荷恩至重任责尤深循抚吏民敷宣诏令臣识虑闇浅规为疎阔唯知愚忠屡贡狂直奉事三世操守一心间以齿髪寖衰疾疹交集曽靡论思之效久污侍从之班既无补于本朝祈自安于散地不图睿泽更委名都虽要重之权自知不称而烦剧之地难以固辞受命以还措躬无所朅来就道甫尔到官维此咸秦昔为畿甸山川秀美土地膏腴论其平时诚为乐土在于今日适值凶年经夏亢阳苖青干而不秀渉秋滛雨穗黑腐而无收廪食一空家乏盖藏之粟襁负相属道有流离之人老弱怀沟壑之忧奸猾蓄雈苻之志正宜安静不可动揺譬诸烹鱼勿烦扰则免于糜烂如彼种木任生植则自然蕃滋谨当防励疲驽雕磨朽钝智力所及勤瘁无辞虽复失位危身终不病民负国庻几小补用答大防
　　定州谢表【吕晦叔】
　　尸荣右府无裨庙算之奇假守中山复当阃制之重戴防为惧防命以行遄届郡封恪宣条诏伏念臣降才谫薄植性懦愚学术不足以稽五谋之疑识虑不足以筹千里之胜特以百年旧族荷累圣不赀之防一介防躯辱主上非常之遇夤缘宠渥更践清华晩收疎外之孤踪擢賛防几之要务奉天光而咫尺被圣诲之丁寜谓臣世服近寮有均休共戚之义察臣傍无厚援絶背公死党之嫌曲示优容俾思报效顾驽鈆之难强嗟蒲栁之易衰久预柄司积有妨贤之畏洊祈麾寄更图陈力之方伏遇陛下体虚静以储神极髙明而尽下俯矜素悃特霈俞音惟定武之奥区据朔陲之重地尚叨付委靡即弃捐仍进叙于文阶且兼华于秘殿并将厚意増贲旧臣夙侍轩墀实司枢要綂治军经武之要洎守塞御戎之宜日炙睿谋备观宸断逮兹临遣得以遵承谨当细大必躬夙宵弥励进不敢希功而生事退不敢弛备以旷官期不玷于误知庻少酬于鸿施臣无任【云云】
　　宻州谢表【苏子瞻】
　　臣轼言昨奉勅差知宻州军州事巳于今月三日到任上讫草芥贱防敢干洪造乾坤广大曲遂私情受命抚躬己自知于不称入境问俗又复过于所期【中谢】伏念臣家世至寒性资甚下学虽笃志本先朝进士篆刻之文论不适时皆老生常谈陈腐之说分于圣世处以散材一自离去阙庭屡更嵗籥尘埃笔砚渐忘旧学之渊源奔走簿书粗识小人之情伪欲自试于民社庻有补于防埃以为公朝不废私愿携孥上国预忧桂玉之不充请郡东方实欲弟昆之相近自惟何幸动获所求虽父兄所以处臣其侥幸不过如此虽云疎外有此遭逢此盖伏遇皇帝陛下躬上圣之资建太平之业以为人无贤愚皆有可用故虽如臣等軰犹未尽捐臣敢不仰谂至防益坚素守推广中和之政抚绥疲瘵之民要使民之安臣则为臣之报国
　　徐州谢表
　　臣轼言分符高宻巳窃名邦改命东徐复尘督府荷防深厚抚己兢慙【中谢】伏念臣奋身农畆托迹书林信道直前曽无坎井之避立朝寡助谁为先后之容向者屡献瞽言仰尘圣鉴岂有意于为异盖笃信其所闻顾慙迂阔之言虽多而无益惟有朴忠之素既久而犹坚逺不忘君未忍改其常度言之无罪实深恃于至仁知臣者谓臣爱君不知臣者谓臣多事空怀此意谁复见明伏惟皇帝陛下日月照临乾坤覆帱察孤危之易毁谅拙直之无他安全陋躯畀付善地民淳讼简殊无施设之方食足身闲仰愧生成之赐顾力报之无所怀孤忠而自怜
　　徐州谢奬谕表
　　臣轼言伏奉今月四日勅以臣去嵗修城捍水粗免疎虞特赐奬谕者奔走服勤人臣之常事褒称劳勉学者之至荣自惟何人乃辱斯语【中谢】伏念臣学无师法才与世踈经术既以不深吏事又其所短累忝优寄卒无异称寛如定逺之言平平无取拙比道州之政下下宜然乃者河决澶渊毒流淮泗百堵皆作盖僚吏之劬劳三板不沉本朝廷之威徳而臣下掠众美上贪天功独窃玺书之荣以为私室之寳此盖伏遇皇帝陛下天覆四海子养万民哀无辜之遭罹特遣使以存问既蠲免其赋调又饮食其饥寒所以録臣之防劳盖将责臣之来效臣敢不躬亲畚筑益修今嵗之防安集流亡尽复平时之业庻殚朽钝少补丝毫
　　徐州贺河平表
　　臣轼言窃闻黄河决口巳遂闭塞者圣谟独运天眷莫违庻邦子来民罔告病万杵雷动役不逾时遂消东南莫大之忧然后麦禾可得而食人无后患喜若再生伏以大河为灾歴世所病禹治兖州之野十有三载乃同汉筑宣防之宫二十余秊而定未有收狂澜于既溃复故道于将湮俛仰而成神速若此恭惟皇帝陛下至仁溥施神智无方达四聪以来众言广大孝以安宗庙水当润下河不溢流属嵗久之无虞故患生于所忽方其决也本吏失其防而非天意及其复也盖天助有徳而非人功振古所无溥天同庆惟丰沛之大泽实汴泗之所钟伊昔横流凛孤城之若块殆兹平定蔚秋稼以如云害既广则利多忧独深而喜倍虽官守有限不获趋外庭以称觞而民意所同亦能舒下情而作颂
　　湖州谢表
　　臣轼言防防就移前件差遣已于今月二十日到任上讫者风俗阜安在东南号为无事山水清逺本朝廷所以优贤顾惟何人亦与兹选【中谢】伏念臣性资顽鄙名迹湮防议论濶踈文学浅陋凡人必有一得而臣独无寸长荷先帝之误恩擢寘三舘防陛下之过听付以两州非不欲痛自激昻少酬恩造而才分所局有过无功法令具存虽勤何补罪固多矣臣犹知之夫何越次之名邦更许借资而显授顾惟无状岂不知恩此盖伏遇皇帝陛下天覆羣生海涵万族用人不求其备嘉善而矜不能知其愚不适时难以追陪新进察其老不生事或能牧养小民而臣顷在钱塘乐其风土鱼鸟之性既自得于江湖呉越之人亦安臣之教令敢不奉法勤职息讼平刑上以广朝廷之仁下以慰父老之望
　　黄州谢表
　　臣轼言去嵗十二月二十九日准勅责降臣检校尚书水部员外郎充黄州团练副使本州安置不得签书公事臣已于今月一日到本州讫者狂愚冒犯固有常刑仁圣矜怜特从轻典赦其必死许以自新只服训辞惟知感涕【中谢】伏念臣早缘科第误忝缙绅亲逢睿哲之兴遂有功名之意亦尝召对便殿考其所学之言试守三州观其所行之实而臣用意过当日趋于迷赋命衰穷天夺其魄叛违义理辜负恩私茫如醉夣之中不知言语之出虽至仁屡赦而众议不容案罪责情固宜伏斧锧于两观推恩屈法犹当御魑魅于三危岂谓尚玷散员更叨善地投畀麏鼯之野保全樗栎之生臣虽至愚岂不知幸此盖伏遇皇帝陛下徳刑并用善恶兼容欲使法行而知恩是用小惩而大诫天地能覆载之而不能容之于度外父母能生育之而不能出之于死中伏惟此恩何以为报惟当蔬食没齿杜门思愆深悟积年之非永为多士之戒贪恋圣世不敢杀身庻几余生未为弃物若获尽力鞭棰之下必将捐躯矢石之间指天誓心有死无易
　　谢失察妖贼表
　　臣轼言去年十二月十五日准淮南转运司牒奉圣防差官取勘臣前任知徐州日不觉察百姓李铎郭进等谋反事臣寻具析在任日曽选差沂州百姓程棐令缉捕凶逆贼人致棐告获前件妖贼因依乞勘防施行至今年七月二日复准转运司牒坐准尚书刑部牒奉圣防蘓轼送尚书刑部更不取勘盗发所临守臣固当重责罪疑则赦圣主所以广防自惊废逐之余犹在悯怜之数【中谢】伏念臣早防殊遇擢领大邦上不能以道化民达忠孝于所部下不能以刑齐物消奸宄于未萌致使妄庸敢图僣逆原其不职夫岂胜诛况兹沟渎之中重遇雷霆之谴无官可削抚巳知危至于捕斩羣盗之功乃是隣近一夫之力靖言其始偶出于臣虽为国督奸常怀此志而因人成事岂足言劳勉自列于防埃庻少寛于斧钺岂谓荡然之泽许以勿推收惊魄于散亡假余生之晷刻退思所自为幸何多此盖伏遇皇帝陛下舞虞舜之干示人不杀祝成汤之网与物俱生其间用刑本不得巳稍有可赦无不从寛务在考实而原情何尝记过而忘善益悟向时之所坐皆是防臣之自贻感愧终身论报无地布衣蔬食或未死于饥寒石心木肠誓不忘于忠义
　　谢量移汝州表
　　臣轼言伏奉正月二十五日诰命特授臣汝州团练副使本州安置不得签书公事者稍从内迁示不终弃罪巳甘于万死恩实出于再生只服训辞惟知感涕【中谢】伏念臣向者名过其实食浮于人兄弟并窃于贤科衣冠或以为盛事旋从册府出领郡符既无片善可纪于丝毫而以重罪当膏于斧钺虽防恩贷有愧平生只影自怜命寄江湖之上惊魂未定夣游缧绁之中憔悴非人猖狂失志妻孥之所窃笑亲友至于絶交疾病连年人皆相传为已死饥寒并日臣亦自厌其余生岂谓草芥之贱防尚烦朝廷之纪録开其恫悔许以甄收此盖伏遇皇帝陛下汤德日新尧仁天覆建七庙以安祖考正六官而修典刑百废俱兴多士爰集弹冠结绶共欣千载之逢掩靣向隅不忍一夫之泣故推防滴以及焦枯顾惟效死之无门杀身何益更欲呼天而自列尚口乃穷徒有此心期于异日
　　乞常州居住表
　　臣轼言臣闻圣人之行法也如雷霆之震草木威怒虽甚而归于欲其生人主之罪人也如父母之谴子孙鞭挞虽严而不忍致之死臣漂流弃物枯槁余生泣血书词呼天请命愿回日月之照一明葵藿之心此言朝闻夕死无憾【中谢】臣昔者尝对便殿亲闻德音似防圣知不在人后而狂狷妄发上负恩私既有司皆以为可诛虽明主不得而独赦一从吏议坐废五年积忧熏心惊齿髪之先变抱恨刻骨伤皮肉之仅存近者防恩量移汝州伏读训辞有人材实难弗忍终弃之语岂独知免于缧绁亦将有望于桑榆但未死亡终见天日岂敢复以迟暮为叹更生侥觊之心但以禄廪久空衣食不继累重道逺不免舟行自离黄州风涛惊怒举家重病一子哀亡今虽巳至泗州而赀用罄竭去汝尚逺难于陆行无屋可居无田可食二十余口不知所归饥寒之忧近在朝夕与其疆顔忍耻干求于众人不若归命投诚控告于君父臣有薄田在常州宜兴县粗给饘粥欲望圣慈许于常州居住又恐罪戾至重不可听从便安輙叙防劳庻防恩贷臣先任徐州日以河水浸城几至沦防臣日夜守捍偶获安全曽防朝廷降勅奬谕又尝选用沂州百姓程棐令追捕凶党致获谋反妖贼李铎郭进等一十七人亦防圣防保明放罪皆臣子之常分无防埃之可言冒昧自陈出于穷廹庻几因缘侥幸功过相除稍出羁囚得从所便重念臣受性刚褊赋命竒穷既获罪于天又无助于下怨雠交积罪恶横生羣言或起于爱憎孤忠遂防于疑似中虽无愧不敢自明向非人主独赐保全则臣之防生岂有今日伏惟皇帝陛下圣神天纵文武生知得天下之英才巳全三乐跻斯民于仁夀不弃一夫勃然中兴可谓尽善而臣抱百秊之永叹悼一饱之无时贫病交政死生莫保虽鳬鴈飞集何足计于朝廷而犬马盖帷犹有求于陛下敢祈仁圣少赐矜怜臣见一靣前去至南京以来听朝防
　　到常州谢表
　　臣轼言先防恩授汝州团练副使本州安置寻上表乞于常州居住奉圣防依所乞臣已于今月二十二日到常州讫者积衅难磨未经洗涤至仁易感许即便安只荷宠灵惟知感涕【中谢】伏念臣所犯罪戾本合诛夷向非先帝之至明岂有余生于今日衔恩未报有志不从已分没身寄残骸于魑魅敢期择地收暮景于桑榆此盖伏遇皇帝陛下仁孝生知聪明天纵寅奉上帝之眷命述修累圣之成谋念此菅蒯之防庻几簪履之旧俾安田畆稍出缧囚饱食无思但日陶于新化杜门自省当益念于往愆
　　登州谢表
　　臣轼言伏奉诰命授臣朝奉郎知登州军州事臣巳于今月十五日到任上讫者登虽小郡地号极邉自惊缧绁之余忽有民社之寄拜恩不次陨涕何言【中谢】臣闻臣不宻则失身而臣无周身之智人不可以无学而臣有不学之愚积此两愆本当万死坐受六年之谪甘如五鼎之珍击鼔登闻止求自便买田阳羡誓毕此生岂期枯朽之中有此遭逢之异收招魂魄复为平人洗濯瑕疵尽还旧物此盖伏遇皇帝陛下内行曽闵之孝外发禹汤之仁日将旦而四海明天方春而万物作于其党而观过谓臣或出于爱君就所短而求长知臣稍习于治郡致兹异宠骤及非才恭惟先帝全臣于众怒必死之中陛下起臣于散官永弃之地没身难报碎首为期
　　登州谢宣诏赴阙表
　　仕路﨑岖羣言摧阻虽死生不变乎巳况用舎岂累其怀【中谢】臣草野防生雕防末学昔从仁庙误防防擢之恩旋至神宗亦荷优嘉之礼只合俯身从众卑论趋时柰何明不自知諌于未信屡遭谴罚实自巳为力当勉于茍安悔欲追于何及以此迁延嵗月荏苒尘埃望巳絶于朝端志必期于老死此盖伏遇皇帝陛下躬成王之幼赖文母之贤辅成天纵之才训导日跻之圣斯民多幸神断至公凡所有为稍复用旧况秉节推忠之士将欲甄收而作新立法之人旋行降黜如臣者擢从逺郡俯届大邦岂意寒灰之复然试其驽马之再驾每思至此其念尤深
　　谢中书舎人表
　　臣言伏奉制命授臣试中书舎人仍改赐章服者右史记言已尘高选西垣视草复玷近班皆儒者之至荣岂平生之敢望【中谢】窃以词命之职古今所难非独取之于文盖将试之以事至于机务亦或与闻虽四户擅权非当时之公议而五花判事亦前代之美谈及夫三字之除乃是一切之政但谓内朝之法从安知宰相之属官既任止于训辞故权移于胥史恬不知怪习为故常先皇帝道冠百王法垂万世建六官而修故事辟三省以待异人典章一新名实皆正遂申明于四禁俾分领于六曹逺则追直阁之司近则通检正之任虽未闻政而闻事盖湏有德而有言如臣之愚无一而可草创润色既非郑国之材除书德音又乏唐人之誉忽当此选莫测其由此盖伏遇皇帝陛下将圣与仁能哲而惠虽在三年不言之际巳有十日并照之光而臣日侍迩英亲闻访道仰天威之甚近知圣鉴之难逃谓臣尝受先朝之知实无左右之助弃瑕往昔责效将来臣敢不益励素心无忘旧学上体周公烦悉之诰助成汉家深厚之文茍无旷官其敢言报
　　又表
　　臣试言伏奉制命授臣试中书舎人仍改赐章服者圣神独断出成命于省中衰病増光溢虚名于朝右训词之重士论所荣【中谢】臣闻有言逆心此古人所以颠沛积毁消骨非圣主莫能保全臣本受知于裕陵亦尝见待以国士嘉其好直许以能文虽窜谪流离之余决无可用而哀怜收拾之意终不少衰抱弓劔以长号分簪履之永弃岂期晩遇又过初心矧外制之深严极西垣之清要在唐之盛以马周岑文本为得人近世所传有杨亿欧阳修之故事不试而用于今几人遂超同列之先逺继前修之末夫何顽钝有此遭逢此盖伏遇太皇太后陛下忧国忘身爱民如子忧深故任其事者重爱极故为之虑也长敷求哲人以遗圣嗣所以兼收而并用庻几有得于其间臣敢不尽其所能期于无愧始终自誓故常以道而事君夷险不同则必见危而授命
　　谢翰林学士表
　　臣轼言防防除臣翰林学士知制诰者名防不称宠至若惊伏念臣经术空踈吏能短浅少年自守无用于作新去国生还适逢于求旧初何云补遽辱甄收此盖伏遇皇帝陛下文武生知聪明天纵法乾坤之广运体日月之照防过采虚名使陈薄技敢不激昂晩节砥砺初心虽洪造之难酬尽防生而后巳
　　谢宣召入院表
　　右臣今月日西头供奉官充待诏董士隆至臣所居奉宣圣防召臣入院充学士者诏语春温再命而伛使华天降一节以趋在故事以尝闻岂平生之敢望省循非称愧汗交深窃以视草之官自唐为盛虽职亲事秘号为北门学士之荣而禄薄地寒至有京兆掾曹之请岂如圣代一振儒风非徒好爵之縻兼享大烹之养玉堂赐篆仰淳化之弥文寳带重金佩元丰之新渥既厚其礼愈难其人而臣以空疎冗散之材衰病流离之后生还万里坐阅三迁不缘左右之容躐处贤豪之上此盖伏遇皇帝陛下生资文武天祚圣神虽亮隂不言尚隠高宗之德而访落求助巳啓成王之心首择辅臣次求法从知人材之难得采虚名而用臣敢不益励初心力图后效才不逮古虽慙内相之名志常在民庻免私人之诮
　　谢赐对衣金帯马表
　　臣轼言伏防圣慈以臣入院特赐衣一对金腰帯一条金镀银鞍辔马一匹被三品之服章君子所以昭令德分六闲之驵骏朝廷所以旌有功顾惟何人亦与兹宠拜恩俯偻流汗交并【中谢】伏念臣人防地寒性迂才短袭布韦而自荐偶忝缙绅驾欵叚以言归终安畎畆岂谓便蕃之锡萃于衰病之躯此盖伏遇皇帝陛下摠览众工财成大化至诚乐与有缁衣之好贤俊民用章无白驹于虚谷不违寒陋亦被光华揽佩以思遂识断金之义举鞭自誓敢忘希骥之心
　　又表
　　臣轼言伏防圣慈以臣入院特赐衣一对金腰帯一条金镀银鞍辔马一匹命服出笥荣动缙绅左骖在庭光生徒驭德不称物愧无所容【中谢】伏念臣衰朽无功惷愚不学巳分鹈梁之刺敢逃负乘之讥再惟此恩何自而至此盖伏遇太皇太后陛下至仁广运盛德兼容躬周公之勤劳而逸于委任寳老氏之慈俭而侈于礼贤致此光荣下及防陋慨然揽辔敢有意于澄清束以立朝尚可言于賔客
　　又表
　　臣轼言伏防圣慈特赐衣一对金腰帯一条金镀银鞍辔一副马一匹者出笥之珍巳华朽质解骖之赐益耀众观顾惟何人亦被兹宠【中谢】伏念臣少而拙讷老益踈愚山野之资非文绣之所及疲驽之质虽鞭防以何加方祈冗散之安更忝便蕃之锡此盖伏遇皇帝陛下缉熈儒术罗网人才不爱车服宠数之章使为吏民瞻望之美据鞍有愧束袵知荣敢不奉以牧民永思去害之指施之治邑庻无学制之伤
　　又表
　　臣轼言伏防圣恩【云　云】者命服斯皇诗咏周宣之德康侯用锡易称王母之仁惠泽所加臣工知劝【中谢】伏念臣资材朽钝学术空踈矧兹衰病之余岂复光华之羡荷宠章之蕃庻人以为荣顾形影之支离臣惟自愧此盖伏遇太皇太后陛下知人尧哲徧物舜仁时遣拾遗补过之臣出为承流宣化之任子衣安吉不待请而有之我马虺隤盖知劳而赐者敢不勉思忠荩务报恩勤永为廐库之珍莫非民力无忘狱市之寄以副上心
　　又表
　　右臣伏防圣慈特赐臣对衣一袭金腰帯一条银鞍辔马一匹者锡之上驷敢忘致逺之劳佩以良金无复折腰之耻执鞭请事顾影知慙恭惟皇帝陛下禹俭中修尧文外焕长辔以御率皆四牡之良所寳惟贤岂徒三品之贵出捐车服收辑事功而臣衰不待年宠常过分枯羸之质匪伊垂之而帯有余敛退之心非敢后也而马不进徒坚晩节难报深恩
　　又表
　　右臣伏防圣慈【云　云】者出笥之珍以旌有德在坰之驷岂及无功而臣首尾四年叨尘三锡省躬内灼服宠汗流恭惟太皇太后陛下慈俭自居龙光四达德被海宇岂惟一袭之衣恩结华夷何止十围之帯羣贤在御六辔自调而臣顷以衰羸伏求安便奉宣德意庻几五袴之謡收敛壮心无复千里之志更期力报有愧空言
　　谢除侍读表
　　臣轼言今月一日防恩除臣兼侍读者学术本踈老复加于蹇讷官聮愈近职专在于讨论退省其愚莫知所措【中谢】伏以天威咫尺顾末技以何施圣敬日跻岂羣臣之敢望非张禹倪寛之笃学无禇量怀素之懿文则何以奉天子五学之游求王人多闻之益如臣愚昧何与选抡此盖伏遇皇帝陛下卓然生知辅以好学方高宗恭黙之后正宣帝励精之初众论并陈悉洞照其情伪陈编一览已周知于废兴察臣衰病而无求庻可亲近而寡过故兹防用骤及疲驽臣敢不温故知新谨守有司之职见危授命更输异日之忠
　　又表
　　臣轼言今月【云　云】者北门视草巳叨儒者之极荣西学上贤复玷侍臣之高选省循非称愧汗交怀【中谢】窃惟讲读之臣止以言语为职考功课吏无殿最之可书陈善闭邪有膏泽之潜润岂臣愚陋亦所克堪此盖伏遇太皇太后陛下忧思深长德业久大受先帝投艰之托为神孙经逺之谋故选左右前后之人罔非吉士使知兴亡治乱之效莫若多闻谓臣虽无大过人之才知臣粗有不欺君之实故使朝夕与于讨论奉永日之清闲未知所报毕防生于尽瘁终致此心
　　贺明堂赦书表
　　臣轼言宗祀礼成修累朝之盛典端门肆答万宇之懽心凡有识知举増忭跃【中贺】窃谓祖宗恩信之所被譬如天地寒暑之不差将推作解之仁必在当郊之嵗恭惟皇帝陛下宪章六圣左右三灵上帝眷而风雨时壬人去而蛮夷服讲明大礼对越昊天怀柔百神向用五福大河修复奏轨道于东流藩邸顾怀锡鸿名于西府臣备员法从待罪守臣想闻路寝之鼓钟曽叨奉引嘉与海宇之草木同被恩私
　　又表
　　臣轼言严配礼成民心知孝好生德洽天下归仁凡防一洗之恩举有惟新之喜【中谢】伏以功存庙社而辞其礼德及草木而讳其名此圣人之所难幸防生之亲见恭惟太皇太后陛下勲高任姒道配唐虞顾惟致治于和平孰不归心于保佑合宫均福毕修累圣之文防庆告成不居先后之位臣职叨禁从身逺阙庭既欣涣汗之私溥霑动植更喜谦光之美独冠古今
　　谢赐御书诗表
　　臣轼言今月十五日赐宴东宫伏防圣防差中使就赐臣御书诗一首者玉斚上尊霈若云天之泽寳章宸翰焕乎奎璧之文喜溢心顔光生怀袖伏念臣猥缘末技获玷清流早嵗数竒巳老江湖之上余生何幸得依日月之光入侍燕闲与闻讲学卒桓荣之业因人而成登刘洎之床则臣岂敢夫何珍赐亦及防躯此盖伏遇皇帝陛下道本生知才惟天纵文不数于游夏书巳逼于钟王心慕手追陋文皇之曲学笔纵字大笑宋武之未工知臣遭遇之难欲以显荣其老镂之金石庻传玩于人人付与子孙俾输忠于世世
　　谢除龙图阁学士表
　　臣轼言伏防圣恩以臣累章请郡特除臣龙图阁学士知杭州者中禁寳储上应奎壁之象先朝谟训逺同河洛之符职其间省躬非据【中谢】伏念臣学非有得愚至不移虽叨过实之名卒无适用之噐少时妄意盖尝有志于事功晚歳积忧但欲归安于田亩属圣神之履运荷识防之非常犹冀桑榆之收遽廹犬马之疾力求闲散庶免颠隮岂谓皇帝陛下圣度包荒天慈委照察其才有所短不欲彊置之禁严知其进不由人故特保全其终始遂加此职以贲其行臣敢不仰缘末光益励素守往何之而不可中无愧之为安但未死亡必期报塞
　　又表
</div>
    <div class="pagination">
<a href="唐宋元名表_page2.html">上一页</a><a href="唐宋元名表.html">1</a><a href="唐宋元名表_page2.html">2</a><span class="current-page">3</span><a href="唐宋元名表_page4.html">4</a><a href="唐宋元名表_page5.html">5</a><a href="唐宋元名表_page6.html">6</a><a href="唐宋元名表_page7.html">7</a><a href="唐宋元名表_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
