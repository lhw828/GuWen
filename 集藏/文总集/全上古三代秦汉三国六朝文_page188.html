<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 188 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 188 页/共 658 页</h1>
    <div class="content">　　禹济于河，黄龙负船。舟人并惧，禹叹仰天。予受大运，勤功恤民。死亡命也，龙乃弭身。（《艺文类聚》十一，《御览》八十二）
　　◇禹妻
　　禹娶涂山，土功是急。闻启之生，过门不入。女娇达义，明勋是执。成长圣嗣，天禄以袭。（《艺文类聚》十五，《初学记》十）
　　◇殷汤
　　殷汤伐夏，诸侯振仰。放桀呜条，南面以王。桑林之祷，炎灾克倘。伊尹佐治，可谓贤相。（《艺文类聚》十二）
　　◇汤祷桑林
　　惟殷之世，炎旱七年。汤祷桑林，祈福于天。翦发离爪，自以为牲。皇灵感应，时雨以零。（《艺文类聚》十二）
　　◇卞随
　　汤将伐桀，谋于卞子。既克让位，随以为耻。薄于殷世，著自貌已。自投颖水，清风邈矣。（《艺文类聚》三十六）
　　◇周文王
　　於赫圣德，实惟文王。三分有二，犹服事商。化加虞芮，傍暨西方。王业克昭，武嗣遂光。（《艺文类聚》十二，《御览》八十四）
　　◇文王赤雀
　　西伯积德，天命攸顾。赤雀衔书，爰集昌户。瑞为天使，和气所致。嗟尔后王，昌期而至。（《艺文类聚》十二，《御览》八十四）
　　◇武王
　　桓桓武王，继世灭殷。咸在尚父，旦作乱臣。功加四海，救世济民。天下宗周，万国是宾。（《艺文类聚》十二）
　　◇成王
　　成王继武，贤圣保傅。年虽幼稚，岐嶷有素。初疑周公，终焉克寤。旦佐治，遂至刑错。（《艺文类聚》十二）
　　◇周公
　　成王即位，年尚幼稚。周公居摄，四海慕利。罚叛柔服，祥应仍至。诵长反政，达天忠义。（《艺文类聚》十二）
　　◇田开疆公孙接古冶子
　　齐疆接子，勇节徇命。虎门之搏，忽宴置衅。矜而自伐，轻死重分。（《御览》七百五十四）
　　◇汉高帝
　　　屯斩蛇，灵母告祥。朱旗既抗，九野披攘。禽婴克羽，扫灭英雄。承机帝世，功著武汤。（《艺文类聚》十二）
　　◇商山四皓
　　嗟尔四皓，避秦隐形。刘、项之争，养志弗营。不应朝聘，保节全贞。应命太子，汉嗣以宁。（《艺文类聚》三十六）
　　◇文帝
　　孝文即位，爱物检身。骄吴抚越，匈奴和亲。纳谏赦罪，以德怀民。殆至刑错，万国化淳。（《艺文类聚》十二）
　　◇景帝
　　景帝明德，继文之则。肃清王室，克灭七国。省役薄赋，百姓殷昌。风移俗易，齐美成康。（《艺文类聚》十二，《御览》八十八）
　　◇武帝
　　世宗光光，文武是攘。威震百蛮，恢拓土疆。简定律历，辨修旧章。封天禅土，功越百王。（《艺文类聚》十二，《御览》八十八）
　　◇班婕妤
　　有德有言，实惟班婕。盈冲其骄，穷悦其厌。在夷贞坚，在晋正接。临飒端干，冲霜振叶。（《初学记》十）
　　◇长乐观画赞
　　妙哉平生，才巧若神。辞赋之作，华若望春。（《书钞》一百五《叹赏》）
　　◇禹庙赞（序）
　　有禹祠植，移于其城。城本名杞城。（《续汉·郡国志三》注补）
　　◇吹云赞
　　天地变化，是生神物。吹云吐润，浮气蓊郁。（《艺文类聚》一。）
　　◇魏德论
　　名儒按谶，良史披图。（《书钞》九十六）
　　栖笔寝牍，含光而不朗，蒙窃惑焉。（《书钞》一百四）
　　在昔太初，玄黄混并。浑沌蒙鸿，兆朕未形。（《御览》一）
　　不能实道义之精英，穷混元于太素，亦以明矣。（《御览》一）
　　元气否塞，玄黄愤薄。星辰乱逆，阴阳舛错。国无完邑，陵无掩骼。四海鼎沸，萧条沙漠。武皇之兴也，以道凌残，养气风发。神戈退指，则妖顺制；灵弧云举，则朝阳播越。唯我圣后，神武盖天。威光左扫，辰彗北弯。首尾争击，气齐率然。乃电□北□，席卷千里，隐乎若崩岳，旰乎若溃海。愠彼蛮夏，蠢尔弗恭。脂我萧斧，简武钅东锋。星陈而天运，振耀乎南封。荆人风靡，交益影从。军蕴余势，袭利乘权。荡鬼区于白水，擒矫制乎遐川。仰属目于条支，弱水之潺。薄张骞于大夏，笑骠骑于祁连。其化之也如神，其养之也如春。柔远能迩，谁敢不宾。宪度增饰，日耀月光。迹存乎建安，道隆乎延康。于是汉氏归义，顾音孔昭。显禅天位，希唐放尧。上犹谦谦弗纳也。发不世之明诏，薄皇居而弗泰。蹈北人之清节，美石户之高介。义贯金石，神明以兴。神祗致祥，乾灵效。于是群公卿士，功臣列辟，率尔而进曰：「昔文王三分居二，以服事殷，非能之而弗欲，盖欲之而弗能，况天网不禁，皇纲圮纽，一民非复汉萌，尺士非复汉有。故武皇创迹于前，陛下光美于后。盖所谓勋成于彼，位定于此者也。将使斯民播鬯，殖灵芝。锄六オ，挹醴滋。」遂乃凯风回，甘露币时。农夫咏于田垅，织妇吟而综丝。黄吻之龀，含哺而怡。鲐背之老，击壤而嬉。古虽称乎赫胥，曷若斯之大治乎！于时上富于春秋，圣德汪。奇志妙思，神鉴灵察。方将审御阴阳，增耀日月。极祯祥于遐奥，飞仁风以树惠。既游精万机，探幽洞深。消摇六艺，兼览儒林。抗思乎文藻之场圃，容与乎道术之疆畔；超天路而高峙，阶清云以妙观。将参迹于三皇，岂徒论功于大汉。天地位矣，九域清矣。皇化四达，帝猷成矣。明哉元首，股肱贞矣。礼乐既作，兴颂声矣。固将封泰山，禅梁甫。历名川以祈福，周五方之灵宇。越八九于往素，踵帝皇之灵矩。流余祚于黎蒸，锺元吉乎圣主。（《艺文类聚》十，又略见《书钞》十三，《文选》王元长《曲水诗序》注）
　　武创烘基，克光厥德。（《文选》王元长《永明九年策秀才文》注引曹植《魏德颂》，又孙楚《为石苞与孙皓书》注。）
　　纤云不形，阳光赫戏。（《文选》傅玄《诗》注。）
　　玄晏之化，丰洽之政。（《文选》陆机《演连珠》注。）
　　◇甘露讴
　　玄德洞幽，飞化上承。甘露以隆，蜜淳冰凝。睹阳弗，琼爵是承。献之帝朝，以明圣徵。（《初学记》二、《御览》十二并引曹植《魏德论讴》）
　　◇时雨讴
　　於穆圣皇，仁畅惠渥。辞献减膳，以服鳏独。和气致祥，时雨渗漉。野草萌变，化成嘉谷。（《艺文类聚》八十五）
　　◇嘉禾讴
　　猗猗嘉禾，惟谷之精。其洪盈箱，协穗殊茎。昔生周朝，今植魏庭。献之庙堂，以昭厥灵。（《艺文类聚》八十五）
　　◇木连理讴
　　皇树嘉德，风靡云披。有木连理，别干同枝。将承大同，应天之规。（《御览》八百七十三）
　　◇白鹊讴
　　鹊之强强，诗人取喻。今存圣世，呈质见素。饥食苕华，渴饮清露。异于畴匹，众鸟是慕。（《艺文类聚》九十二，案：八十八引《魏德论》曰：「武帝执玫日，白鹊集于庭槐。」）
　　◇白鸠讴
　　班班者鸠，爰素其质。昔翔殷邦，今为魏出。朱目丹趾，灵姿诡类。载飞载鸣，彰我皇懿。（《艺文类聚》九十二。案《文心雕龙·封禅篇》云：「陈思《魏德》，假论客主问答，迂缓且已千言。劳深绩寡，飚《舀炎》缺焉。」据此知《魏德论》假客主问答，篇首所辑《书钞》二条，乃客问也，余皆主答。）


卷十八·魏十八
◎陈王植（六）
　　◇征蜀论
　　今将以谋谟为剑戟，以仁义（一作策□。）为旌旗。师徒不扰，藉力天师。（《书钞》一百十六，一百二十二）
　　下成雷，榛残木碎。
　　千戈所拂，则何虏不崩；虚鼓一骇，则何城不登。（《书钞》一百十七《兵势》）
　　◇周成、汉昭论
　　周公以天下初定，武王既终，而成王尚幼，未能定南面之事，是以推己忠诚，称制假号。二弟流言，邵公疑之，发金滕之匮，然后用寤，亦未决也。至于昭帝所以不疑于霍光，亦缘武帝有遗诏于光。使光若周公践天子之位，行周公之事，吾恐叛者非徒二弟，疑者非徒邵公也。且贤者固不能知圣贤，自其宜耳。昭帝固可不疑霍光，成王自可疑周公也。若以昭帝胜成王，霍光当逾周公邪？若以尧舜为成王，汤禹作管蔡、邵公，周公之不见疑，必也。（《御览》四百四十七）
　　◇汉二祖优劣论
　　客有问余曰：「夫汉二帝高祖、光武，俱为受命拨乱之君，比时事之难易，论其人之优劣，孰者为先？」余应之曰：「昔汉之初兴，高祖因暴秦而起。官由亭长，□自亡徒。招集英雄，遂诛强楚。光有天下，功齐汤武。业流后嗣，诚帝王之元勋，人君之盛事也。然而名不继德，行不纯道。寡善人之美称，鲜君子之风采。惑秦宫而不出，窘项座而不起。计失乎郦生，忿过乎韩信。太公是诰，于孝违矣。败古今之大教，伤王道之实义。身没之后，崩亡之际，果令凶妇肆鸩酷之心，嬖妾被人豕之刑。亡赵幽囚，祸殃骨肉。诸吕专权，社稷几移。凡此诸事，岂非高祖寡计浅虑以致□？然彼之雄才大略，倜傥之节，信当世至豪健壮杰士也。又其枭将尽荩臣，皆古今之鲜有，历世之希睹。彼能任其才而用之，听其言而察之。故兼天下而有帝位，流巨勋而遗元功也。不然斯不免当世之妄。夫世祖体乾灵之休德，禀贞和之纯精，通黄中之妙理，韬亚圣之懿才。其为德也，聪达而多识，仁智而明恕，重慎而周密，乐施而爱人。值阳九无妄之世，遭炎光厄会之运。殷尔雷发，赫然神举。用武略以攘暴，兴义兵以扫残。神光前驱，威风先逝。军未出于南京，莽已弊于西都。夫当此时也，九州鼎沸，四海渊涌。言帝者二三，称王者四五。咸鸱视狼顾，虎超龙骧。光武秉朱光之巨钺，震赫斯之隆怒，其荡涤凶秽，剿除丑类，若顺迅风而纵烈火，晒白日而扫朝云也。尔乃庙胜而后动众，计定而后行师。故攻无不陷之垒，战无奔北之卒。是以群下欣欣，归心圣德。宣仁以和众，迈德以来远。故窦融闻声而影附，马援一见而叹息。股肱有济济之美，元首有穆穆之容。敦睦九族，有唐虞之称；高尚纯朴，有羲皇之素。谦虚纳下，有吐握之劳；留心庶事，有日昃之勤。乃规弘迹而造皇极，创帝道而立德基。是以计功则业殊，比隆则事异。旌德则靡愆，言行则无秽。量力则势微，论辅则力劣。卒能握乾图之休徵，应五百之显期。立不刊之遐迹，建不朽之元功。金石播其休烈，诗书载其勋懿。故曰光武其优也。」（《艺文类聚》十二，《御览》四百四十七）
　　◇藉田论（案：张溥本作「说」，误。）
　　春耕于藉田，郎中令侍寡人焉，顾而谓之曰：「昔者神农氏始尝百草，教民种植。今寡人之兴此田，将欲以拟乎治国，非徒娱耳目而已也。夫营畴万亩，厥田上下。经以大陌，带以横阡。奇柳夹路，名果被园。司农是掌，是为公田。（已上四语从《御览》八百二十一补。）此亦寡人之封疆也；寡人玉辇登于金商之馆，察田夫之私者。使习壤者相泽，仁才者播种。田修种理，必赐之以巨觞；田芜种秽，必戮之以柔桑。（已上九语从《书钞》三十九补。）日殄没而归馆，晨未昕而即野，此亦寡人之先下也；菽特畴，禾黍异田，此亦寡人之政理也。及其息沸涌，庇重阴，怀有虞，抚素琴，此亦寡人之所习乐也；兰蕙荃蘅，植之近畴，此亦寡人之所亲贤也；藜蓬臭蔚，弃之乎远疆，此亦寡人之所远佞也。若年丰岁登，果茂菜滋，则臣仆小人，咸取验焉。」（《艺文类聚》三十九）
　　封人有能以轻凿修钩，去树之蝎者，树得以繁茂。中舍人曰：「不识治天下者，亦有蝎乎？」寡人告之曰：「昔三苗、共工、鲧、兜，非鲧、尧之蝎与？」问曰：「诸侯之国，亦有蝎乎？」寡人告之曰：「齐之诸田，晋之六卿，鲁之三桓，非诸侯之蝎与？然三国无轻凿修钩之任，终于齐篡鲁弱，晋国以分，不亦痛乎？」曰：「不识为君子者，亦有蝎乎？」寡人告之曰：「固有之也。富而慢，贵而骄，残仁贼义，甘财悦色，亦君子之蝎乎？天子勤耘以收一国，大夫勤耘以收世禄，君子勤耘以显令德。夫农者，始于种，终于获。泽既时矣，苗既美矣，弃而不耘，则故为荒畴。盖丰年者，期于必收，譬修道，亦期于没身也。」（《艺文类聚》三十九，《御览》八百二十一）
　　◇辅臣论
　　盖精微听察，理析豪分。规矩可则，阿保不倾。群言系于口，而研核是非；典诰总乎心，而唯所用之者，锺太傅也。（《书钞》五十二，《艺文类聚》四十六，《御览》二百六）
　　清素寡欲，聪敏特达。存志太虚，安心玄妙。处平则以和养德，遭变则以断蹈义。华太尉歆也。（《书钞》五十一）
　　文武并亮，权智时发。奢不过制，俭不损礼。入毗皇家，帝之股肱。出作侯伯，实抚东夏者，曹大司马也。（《书钞》五十一。原注：曹仁也。）
　　知虑深奥，渊然难测。执节平敌，中表维藩。恭以奉上，爱以接下。纳言左右，为帝喉舌。曹大将军也。（《书钞》五十一。原注：曹真也。《御览》二百三十八）
　　英辨博通，（《御览》作「辨博通幽」，今从《文选·魏都赋》注。）见传异庆。德实充塞于内，知谋纵横于外。解疑释滞，剖散盘诘者，王司徒也。（《书钞》五十二。原注：王朗也。《御览》二百八）
　　□□疏达，至德纯粹。容中下云，则众诸不身。（此二句转写误。）进吐善谋，则众议不格者，陈司空也。（《书钞》五十二。原注：陈群也。）
　　魁杰雄特，秉心平直。威严允惮，风行草靡。在朝则匡赞时俗，百僚仪一；临事则戎昭果毅，折冲厌难者，司马骠骑也。（《书钞》六十四。原注：晋宣王也。《御览》二百三十八）
　　◇仁孝论
　　且禽兽悉知爱其母，知其孝也。唯白虎、麒麟称仁兽者，以其明盛衰，知治乱也。孝者施近，仁者及远。（《御览》四百十九）
　　◇相论
　　世人固有身瘠而志立，体小而名高者，于圣则否。是以尧眉八彩，舜目重瞳，禹耳参漏，文王四乳，然则世亦有四乳者，此则驽马一毛似骥耳。（《艺文类聚》七十五）
　　宋臣有公孙吕者，长七尺，面长三尺，广三寸，名震天下。若此之状，盖远代而求，非一世之异也。使形殊于外，道合其中，名震天下，不亦宜乎。语云：「无忧而戚，忧必及之；无庆而欢，乐必还之。」此心有先动，而神有先知，则色有先见也。故扁鹊见桓公，知其将亡；申叔见巫臣，知其窃妻而逃也。（《艺文类聚》七十五）
　　荀子曰：「以为天不知人事邪？则周公有风雷之灾，宋景有三次之福。以为知人事乎？则楚昭有弗之应，邾文无延期之报。」由是言之，则天道之与相占，可知而疑，不可得而无也。（《艺文类聚》七十五）
　　白起为人，小头而锐，瞳子白黑分明，故可与持久，难与争锋。（《书钞》一百十五）
　　◇贪恶鸟论（《御览》九百二十三题如此）
　　国人有以伯劳鸟生献诸廷者，王召见之，侍臣曰：「世同恶伯劳之鸣，敢问何谓也？」王曰：「《月令》：『仲夏贝始鸣』。《诗》云：『七月鸣贝）』。夏五月，贝则鸣博劳也。昔尹吉甫信用后妻之谗，而杀孝子伯奇，其弟伯封求而不得，作《黍离》之诗。俗传云，吉甫后悟，追伤伯奇，出游于田，见异鸟呜于桑，其声敫然，吉甫心动曰：『无乃伯奇乎？』鸟乃抚翼，其音尤切。吉甫曰：『果吾子也。』乃顾曰：『伯劳乎？是吾子，栖吾舆；非吾子，飞勿居。』言未卒，鸟寻声而栖于盖，归入门，集于井干之上，向室而号。吉甫命后妻载驽射之，遂射杀后妻以谢之，故俗恶伯劳之鸣，言所鸣之家必有祸也。此好事者附名为之说。而今俗人普传恶之，其实否也。伯劳以五月而鸣，应阴气之动，阳为仁义，阴为贼害。（案：毛诗正义作「阴为杀残贼」。）伯劳盖贼害之鸟也。屈原曰：『恐鹈之先鸣，使百草为之不芳。』其声贝贝然，故以其音名，俗憎之也。若其为人灾害，愚民之所信，通人之所略也。鸟鸣之恶自取憎，人言之恶自取灭，不能有累于当世也。而凶人之行事弗可易，枭贝之鸣弗可更者，天性然也。昔荆之枭，将徙巢于吴，鸠遇之曰：『子将安之？』枭曰：『将巢于吴。』鸠曰：『何去荆而巢吴乎？』枭曰：『荆人恶予声。』鸠曰：「子能革子之声则免不能革子之声，则吴楚之民不易情也。为子计者，莫若宛颈戢翼，终身勿复鸣也。』昔会朝议者，有人问曰：『宁有闻枭食其母乎？』有答之者曰：「尝闻鸟反哺，未闻枭食其母也。』问者惭怅不善也。孟春之旦，从太阳贵方，放鸟雀者加其禄也。得蚤者莫不驯而放之，为利人也。得蚤者莫不糜之齿牙，为害身也。鸟兽昆虫，犹以名声见异，况夫吉士之与凶人乎？」（《艺文类聚》二十四，又九十二，又见《毛诗·七月》正义，《御览》九百二十三，九百五十一。）
　　◇萤火论
　　诗云：「熠耀宵行。」章句以为鬼火，或谓之磷，未为得也。天阴沈数雨，在于秋日，萤火夜飞之时也。故云宵行。（《毛诗东山》正义。）
　　◇辩道论
　　夫神仙之书，道家之言，乃言传说上为辰尾宿，岁星降下为东方朔。淮南王安诛于淮南，而谓之获道轻举。钩弋死于云阳，而谓之尸逝柩空。其为虚妄，甚矣哉！中兴笃论之士有桓君山者，其所著述多善。刘子骏尝问言：「人诚能抑嗜欲，阖耳目，可不衰竭乎？」时庭下有一老榆，君山指而谓曰：「此树无情欲可忍，无耳目可阖，然犹枯槁腐朽，而子骏乃言可不衰竭，非谈也。」君山援榆喻之，未是也。何者？（案：此下有脱文）余前为王莽典乐大夫，《乐记》云：「文帝得魏文侯乐人窦公，年百八十，两目盲，帝奇而问之，何所施行。对曰：『臣年十三而失明，父母哀其不及事，教臣鼓琴。臣不能导引，不知寿得何力。」君山论之曰：「颇得少盲，专一内视，精不外鉴之助也。」先难子骏，以内视无益；退论窦公，便以不外鉴证之，吾未见其定论也。君山又曰：「方士有董仲君，有罪系狱，佯死数日，目陷虫出，死而复生，然后竟死。」生之必死，君子所达，夫何喻乎？夫至神不过天地，不能使蛰虫夏潜，震雷冬发，时变则物动，气移而事应。彼仲君者，乃能藏其气，尸其体，烂其肤，出其虫，无乃大怪乎？世有方士，吾王悉所招致，甘陵有甘始，庐江有左慈，阳城有郗俭。始能行气导引，慈晓房中之术，俭善辟谷，悉号三百岁。本所以集之于魏国者，诚恐斯人之徒，挟奸宄以欺众，行妖隐以惑民，故聚而禁之也。岂复欲观神仙于瀛洲，求安期于海岛，释金辂而履云舆，弃六骥而羡飞龙哉？自家王与太子及余兄弟咸以为调笑，不信之矣。然始等知上遇之有恒，奉不过于员吏，赏不加于无功，海岛难得而游，六绂难得而佩，终不敢进虚诞之言，出非常之语。余尝试郗俭绝谷百日，躬与之寝处，行步起居自若也。夫人不食七日则死，而俭乃如是。然不必益寿，可以疗疾而不惮饥馑焉。左慈善修房内之术，差可终命，然自非有志至精，莫能行也。
　　甘始者，老而有少容，自诸术士，咸共归之。然始辞繁寡实，颇有怪言。余尝辟左右，独与之谈，问其所行，温颜以诱之，美辞以导之，始语余：「吾本师姓韩，字世雅。尝与师于南海作金，前后数四，投数万斤金于海。」又言：「诸梁时，西域胡来，献香腰带、割玉刀，时悔不取也。」又言：「车师之西国，儿生，擘背出脾，欲其食少而努行也。」又言：「取鲤鱼五寸一双，令其一著药，俱投沸膏中，有药者奋尾鼓鳃，游行沉浮，有若处渊，其一者已熟而可啖。」余时问：「言率可试不？」言：「是药去此逾万里，当出塞，始不自行，不能得也。」言不尽于此，颇难悉载，故粗举其巨怪者。始若遭秦始皇、汉武帝，则复为徐、栾大之徒也。桀、纣殊世而齐恶，奸人异代而等伪，乃如此邪？又世虚然有仙人之说。仙人者，倘猱猿之属与，世人得道，化为仙人乎？夫雉入海为蛤，燕入海为蜃。当其徘徊其翼，差池其羽，犹自识也。忽然自投，神化体变，乃更与鼋鳖为群，岂复自识翔林薄巢垣屋之娱乎？牛哀病而为虎，逢其兄而噬之，若此者何贵于变化邪？夫帝者，位殊万国，富有天下，威尊彰明，齐光日月。宫殿阙庭，耀紫微，何顾乎王母之宫，昆仑之域哉？夫三鸟被致，不如百官之美也；素女常娥，不若椒房之丽也；云衣雨裳，不若黼黻之饰也；驾螭载霓，不若乘舆之盛也；琼蕊玉华，不若玉圭之洁也。而顾为匹夫所罔，纳虚妄之辞，信眩惑之说。隆礼以招弗臣，倾产以供虚求。散王爵以荣之，清闲馆以居之，经年累稔终无一验。或没于沙丘，或崩于五柞。临时虽复诛其身，灭其族，纷然足为天下一笑矣。若夫玄黄所以娱目，铿锵所以耸耳，媛妃所以绍先，刍豢所以悦口也。何必甘无味之味，听无声之乐，观无采之色也。然寿命长短，骨体强劣，各有人焉。善养者终之，功扰者半之，虚用者夭之，其斯之谓矣。（《博物志》，《后汉·甘始传》注，《魏志·华佗传》注，《艺文类聚》七十八，《御览》三百七十六，又八百十一，又《辨正论》，《广弘明集》，《集古今佛道论衡实录》一）
　　◇释疑论
　　初谓道术，直呼愚民诈伪，空言定矣。及见武皇帝试闭左慈等，令断谷近一月，而颜色不减，气力自若，常云可五十年不食，正尔复何疑哉！
　　令甘始以药含生鱼，而煮之于沸脂中。其无药者，熟而可食。其衔药者，游戏终日，如在水中也。又以药粉桑以饲蚕，蚕乃到十月不老。又以往年药食鸡雏及新生犬子，皆止不复长。以还白药食白犬，百日毛尽黑。乃知天下之事，不可尽知，而以臆断之，不可任也。但恨不能绝声色，专心以学长生之道耳。（《抱朴子·内篇·论仙》）
</div>
    <div class="pagination">
<a href="全上古三代秦汉三国六朝文_page187.html">上一页</a><span>...</span><a href="全上古三代秦汉三国六朝文_page183.html">183</a><a href="全上古三代秦汉三国六朝文_page184.html">184</a><a href="全上古三代秦汉三国六朝文_page185.html">185</a><a href="全上古三代秦汉三国六朝文_page186.html">186</a><a href="全上古三代秦汉三国六朝文_page187.html">187</a><span class="current-page">188</span><a href="全上古三代秦汉三国六朝文_page189.html">189</a><a href="全上古三代秦汉三国六朝文_page190.html">190</a><a href="全上古三代秦汉三国六朝文_page191.html">191</a><a href="全上古三代秦汉三国六朝文_page192.html">192</a><a href="全上古三代秦汉三国六朝文_page193.html">193</a><span>...</span><a href="全上古三代秦汉三国六朝文_page189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
