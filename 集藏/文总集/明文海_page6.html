<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 6 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 6 页/共 134 页
  </h1>
  <div class="content">
   明文海巻二十二
　　钦定四库全书
　　明文海巻二十三　　　　　余姚黄宗羲编赋二十三
　　述懐一
　　述志赋【刘基】
　　鲜余生之兮荷后皇之深仁具五气以成形兮受明命而为人体乾坤之粹精兮晞日月之景光潄飞泉之华滋兮浥灏露之醇英制杜蘅以为衣兮借茝若之菲菲佩琳璆之玲珑兮带文藻之葳防朝濯髪于兰池兮夕偃息乎琼苑愿驰骛以逺游兮及白日之未晚驾轻轺之将将兮服苍虬之騑騑遵大路以周流兮曵虹蜺之委蛇挟长离以椉鹓兮欵阊阖之九门丰隆为予先导兮百灵为予骏奔前烛阴以啓途兮飏凯风使清埃觐北斗于文昌兮朝玉皇于帝台食圃之丹荑兮澡天潢之芳津激防焱于桂枝兮轻波起而龙鳞元都不可以久留兮忽乘云而遐征浮江湖之浩溔兮陵山岳之峥嵘野莽苍以多榛兮路险隘而纡曲猰防炰烋而攫噬兮蝮蛇蜿蜒以当陆鬱忡忡以怵愓兮遹皇皇以营营雨淫淫而不止兮雾黯黯以昼防乌鸢号以成羣兮鳯孤栖而无所楚屈原之独醒兮众皆以之为咎欲振迅以高举兮无六翮以奋飞将脂韦以从俗兮非余心之所怡长太息以增欷兮哀时世之异常弃韶夏而非听兮登杰佅于中堂芼轩于以和羮兮腌鲍鱼而实爼斮梗楠以给爨兮束荆棘而为柱施罾防于丘陵兮怨鲂鲤之弗获虎兕逸于山林兮循户庭以求索前防瞍以指途兮彊扬子使操辕命侏儒令举鼎兮刖都卢使守阍嵗冉冉而将頽兮日暧暧以就昧松栢摧而根死兮江河化而为浍秣予马于不周兮整予辔于樊桐无蓍以决疑兮迷不知予所从抟扶揺以为舆兮揽列缺以为辀骖清鸾之茇茇兮超烟霭而上浮梁天津以济河兮睇紫薇之神阙开明怒目而电视兮貔豹吼而山裂进无人以为之先容兮欲自献而不敢气勃鬰以凭中兮心恻伤以憯懔过少防而歴明堂兮就轩辕而陈情雷霆砰其隐辚兮马辟易而不行访六符于泰阶兮求民极之所在咎繇不可以作兮竞狂直以为罪凌天街以径度兮造旬始而瞻覀清众畏谗而巻舌兮孰能白予之忠诚怊愮其无止兮然悄悄以狐疑要傅说于箕尾兮命灵使占之曰有名必有实兮若形影之相因相福极出自天兮又何尤乎世之人鼎胡跱而不烹兮旂胡张而弗麾弧不可以射侯兮驷不可以策而驰众蠕蠕以朶頥兮若頽波之东趋谓翚翟为弗章兮爱羸豕之负涂方不可刓而规兮白不可湼而黑悲桂椒之芬芳兮与朝菌而偕落殷比干之剖心兮时岂不知其圣人鲁仲尼之过化兮焉役役而无所容其身由彊义而罹殃兮惠直道而被黜子胥忠而殒命兮伯夷清而不食将登山而迷路兮欲涉水而无航东西南北安所之兮顾焉择其所长神而不下兮又厌而弗告思糺结而不抽兮意恍惚以震悼忽滥汜以遐举兮行游目于太荒羲和不可扳而留兮恐年嵗之弗将驾广漠而南征兮叫重华于九疑山岑岑以蔽天兮江淼淼而不可窥邅吾道夫西陲兮听鸣鳯于岐阳慨禾黍之离离兮梧桐摧而不生浮龙门以泝河兮访夏后之遗迹川渎混而不分兮鲸鲵起而人立揽騑辔而廻骛兮谒陶唐之旧京无衣裳以御寒兮哀蟋蟀之悲鸣心悢悢以增伤兮神梦梦其若醉泪洛洛以交流兮忧湛湛兮而来防傅说之版筑兮无武丁其谁举夷吾不逢夫鲍叔兮竟沦没于囹圄推竭心以服勤兮上介山而立枯种覇越而灭呉兮终刎颈于属镂乐毅升于金台兮何遁逃而走赵周条侯之耿介兮卒含怨以饿忠有蔽而不昭兮道有塞而不行名不可强而立兮功不可期而成李斯上书以相秦兮空自陷于罪尤买臣显而戮辱兮岂如负薪之无忧鱼赴饵以中钩兮雉慕媒而膺镝鳯凰翔于丹穴兮又何患乎矰弋返余斾之旖旐兮遝予车之辚辚采薇蕨于山阿兮撷芹藻于水濵冽泉以莹心兮坐素石以怡情聆嘤鸣之悦豫兮玩卉木之敷荣挹清风之泠泠兮昭秋月之娟娟登高丘以咏歌兮聊逍遥以永年
　　四愁赋【黄淮】
　　冲虚子索居屏迹息虑省躬因洞观夫化爰有感夫深年与时驰景物之不异情随事变何忻戚之靡同若乃阳和煦育品彚昭融秾李芳桃耀繁华于朝日金鞍綉毂醉罗绮于春风转歌喉之窈窕蔼香雾之空蒙蹋鞠闘鸡斯游未巳争妍索咲其乐何穷我则低摧丧气忧闷填胸虚负嵗华之迁易那知花信之始终听檐外鸣禽空教梦防见墙头飞絮始觉春浓嘅穷途之寂寂奈幽思之冲冲至若兰雨传香鸥波涨緑开池馆以来南薫折荷筩以泛醽醁和白纻之新词歌采莲之丽曲或鸣琴以俯清流或岸帻而倚修竹扇影风泛兮齐纨簟纹凉透兮湘玉我则众秽流腥炎蒸蕴毒飞蝱旋绕遣拂何暇于言谈流汗沾濡起居不离乎防缛纷然尘垢之侵肌蕞尔灶烟之迷目焉敢肆其趋跄岂能频于盥沐及夫序属三秋金风扇冷时维残腊素雪扬威盼乡信之沈迷目穷雁字苦凝寒之惨栗体怯鹑衣漏沉沉兮长夜魂兮亲闱警铎传声兮骇胆而栗魄残灯照影兮洒泪而长吁于斯时也尔乃闘胜夸竒携朋拉友浥九霄之沆瀣待月南楼玩六出之竒葩张筵北牖列侍女拥歌姬荐嘉肴称寿酒婉兮媚物之情哆兮悬河之口苐恐为乐未央而盛时年貌之不留又岂知穷愁廹慼而羁人嵗月之易久也嗟夫予尝究夫庶物之理万化之原是非互见得失相沿竞侈靡纵游观则流之于放闵阨穷极愁苦复溺之于偏况消长盈虚实机之旋斡而穷通寿夭岂人事之能迁是故陋巷簟瓢囘也不改其乐易箦待尽参乎独得其传又若陆续颠危而不忘乎孝行史迁残毁而犹校夫陈编韩退之贬潮阳而侃然正大之气上下霄汉杜子美走川峡而恳乎忠孝之情屡见诗编此皆腾辉于汗简非徒夸大于浮言复有至人道备徳全不与时化不为物牵脗悲喜于一致安性命之自然匪棘匪徐留心澹泊之域爰清爰静游神冲漠之天斯其盛矣我愿学焉
　　戎旅赋【杨慎】
　　恭承恩谴兮于役滇越捐佩江臯兮解绅云阙三陟崔崔兮九折不日不月兮遂届穷髪抚孤旅而悁脰兮揜众困而心怅圭籥之骎遄兮逾四稔而迄今父母孔逺兮懿亲离而北南类连逵而分衢兮似同波而殊浔慈鸟忻于共巢兮恒鸟悲乎异林彼纎羽之防族兮亦命侣而跢跦何生人之含灵兮乃离羣而弗如咏清人之介驷兮感放士之鸣鴸姬公畏于熠燿兮尼父唶夫蟪蛄屈托乘于螭豹兮庄寄径于鼬在圣哲而固然兮揽古人而重欨哀吾生之罹邮兮背中土而播荒粤戴盆而伏嵁兮望崦嵫之末光神怳悢而蜚飏兮形脔巻而伧囊睇孙水之浩渺兮瞻灵闗之峻极聆猩猩之夜啼兮履狒狒之朝迹寻终古之攸居兮问祝融之昔宅胥靡登而不惧兮魑魅过而奚栗崛飑扬兮含沙影流喟兹徂春兮忽焉杪秋月令殊于九州兮瘴卉华而嵗周若有人兮好我携防酒兮思柔采防榔兮缀扶留赠相离兮结忘忧寒鸡兮为脯露江鱼兮为脩滇歌兮爨舞白日游兮景浮独持觞而懐逺兮杂叹歗其向陬遂还轸而休室兮隐零雨乎寂夜引簟枕而假寐兮遥梦归乎亲舍家人嘻以欵语兮闾里纷其来讶众鸡鸣而惊余兮晨光昒乎东射怅梦懽而觉悲兮泪承睫而交下假灵氛以歴古兮援颂兮余谢曰明庭其布徳兮子行归乎肆赦系曰莫靡荒服自中古兮日月之表烛不普兮章亥步穷禹罔睹兮兰津开道行商苦兮碧鸡望祭使者阻兮余亦何为恒此土兮金跃不祥顺不忤兮乐天知命去何怃兮
　　续思赋【并序　桑悦】
　　昔汉张平子以图身之事吉凶隐伏难明作思赋予居京师数月观之人情物理有难晓者因自号思居士为续其赋云其词曰
　　惟大化之茫茫兮邈瞢荡其无垠极浮气之斡营兮淘五行以铸身【五行之气糅杂不齐故禀气多浊曰淘天意为之去浊来清者矣】留帝则之精凿兮抱羣圣之贵珍【列圣所贵同此性善】流涓涓以泻涧兮糅满凑而夹尘【喻天理几防杂于物欲】稳衡衡以征滤兮胶谷投以逗真【胜私复礼如是】出清冷于熛霍兮归镇静于纷缤混太初以翾骛兮悲众物之不纯【明出仕之由】繄长江之湛湛兮窈窈其沚湜有瀬兮芬苾有芷【二句属兴三百篇家法】茹秉徳以鼂饫兮纷或迎而迪理孰有濡而不润兮孰有翼而不起吐火雾以糅错兮惮毫光于一指孰呦呦以满听兮摄霍鸣乎在子【汲冡周书云周时有兽名曰在子】餐桃浆于金墉兮味甘露于沃渚【张华愽物志沃渚之野有甘露食之人寿千嵗】谓肝肠之荤秽兮薄天阍而叱止汨渊居以没景兮作溟漠而延伫田甫田畇畇兮凿搢稗而艺黍怀美人于寥廓兮敢遗芳于下女彼古圣之涵被兮翼踵舆于平丘事栗栗于刻木兮【黄帝上仙其臣刻木以朝诸侯】朝鬻鬻于委裘矧祖宗之渥徳兮又荩臣之好修防傅说于版筑兮举寗戚于饭牛巢父出而就禄兮州支起而运筹咀宣尼之委脯兮觞三五以遨游恨毫芒之不建兮贫贱之可羞揽明月于燕台兮逝将去而夷犹闭旅闗以静俟兮间徙倚乎长臯冀植葱之成韭兮【埤雅云王道明葱为韭】恐兰委而化茅鉴朋诒之朴满兮媿戚投之佩刀凭旱云以输悰兮痛贾生之弗遭【贾谊伤已不得行道于时作旱云赋】怅歴仕之不遇兮轸仲舒之赋骚【董仲舒作仕不遇赋】扪万象以般礴兮亦何自失于嚣嚣守专诚于拯物兮抚大化而郁陶初予选日以朝宗兮马垂头而黄假詹尹而询占兮衡气机而莫量执稷契之陈靶兮佩伊吕之余囊观天眯以探兆兮鹧鸪忽鸣乎中堂进揆途而听莹兮离则而徬徨荃育徳于深宫兮开明堂而听政目絶倾乎柔防兮耳不聆乎卫郑役田文以接士兮驱巷伯而治佞优御之岳岳兮赏从谏之羸正向子迁乎卑室兮沈溃徙而出境五侯负乎羁絏兮三家奔乎诏令图澄长髠以力作兮左慈刋以委命尝九天之梗味兮和盐梅以调证审八表之虚凑兮进药石以愈病才有峻而莫嫉兮功有大而莫竞光龛炜以昭近兮恶私恩之灯烛刑垤坎之昭示兮迩鞶珩其必戮温诏令以参缭兮邮逓氷于春谷崇国堑以懐夷兮曾鞠武之可黩倡优拙而呐呐兮吉士悃愊而恧禄披端练汰乎飞漓兮躬质亮回乎华褥镌羸遗之并噬兮克限田以为躅力储丰以熟凶兮毁璧珠而比谷鉴尤物之为痏兮炎祯祥而豫扑砾不遗于鳏寡兮金精披于伯牧扈直毫以临匮兮稽囘忠而必录心应龙而自画兮浚潴淤而疏渎务根本而剥华兮一四海而同俗渊洋洋以逝鳞兮野伎伎而奔鹿怅兹怀之莫展兮临河水而彳亍袵大易以行藏兮冀征顔而判辱纷毣毣以閵参兮何理之难征孝妇稿禾以彪寃兮子推抱树而陨生雨采孝而密意兮火焚忠而莫灵鲁阳何挥而日驻兮秦青何唱而云停耿防何拜而泉涌兮邹衍何叹而霜零共工何触而崩山兮杞妻何哭而陨城询徃牒以昭晰兮胡迩鉴之諟本初而莹察兮不外蚀而亏盈盼中逵以旋车兮且纵覧乎八荒披云梦之雾褐兮表赤城之霞裳骑白鹄以上腾兮引牵牛以服箱离云旗之蔼裔兮弄电帜之煇煌江禄邀予于江淮兮姬晋歌峤而称觞怀所美于方壶兮翛然赠之以扶桑容成惬予之才藻兮双成訾予貌之不扬怅形容之迭泄兮敢徙倚于帝乡铺予仁为木徳兮流予智为天潢融予骨骼为四岳兮化予津液为三江【铺予仁以下四句有楚词以来无人道得】混吾我而俱丧兮独与道而翺翔顾兹游之可乐兮念坠崖而忳伤茍吾真之未返兮焉斯世之可忘




　　明文海巻二十三
　　谨案巻十九第六页前五行布哈旧作不花今改后仿此　前六行额森旧作也先今改后仿此后四行巴延旧作伯顔今改后仿此













　　钦定四库全书
　　明文海巻二十四　　　　　余姚黄宗羲编赋二十四
　　述怀二
　　述归赋【何景明有序】
　　仆闻之殊途者不可以同观异趣者不可以强翕故嗜竽者不媚之以瑟好圆者不进之以矩何则殊途而异趣也故贾子投荆南仲舒屏江都屈原游泽畔三子者非容之不能谋有不合有不可以容者矣故射者不为人易其彀琴者不为人改其操故师可易而法不可易也是以物有不以贵易贱富易贫荣易辱者矣故茂草不负垣美谷不生辙惧所托者非也是故求乐其心者不求华其身求显于后者不求耀于今故夫子周流删述坟典笔削鲁史左氏者着国语马迁抽史记荀卿董子之流皆有论譔大抵困屈穷阨发愤作述兹数圣贤者宁徒耀于当世哉仆少执寡昧窃有慕于古人之义弱冠即仕出入班行者已越六嵗颇有龃龉之叹焉正徳戊辰皇上御极之三年诏许罢归田里得侍亲膳既荷洪宥殊恊夙情于是始欲究著作之原博覧厯之胜窃附一家之传庶艾不称之戒仆尝以汉之文人工于文而昧于道故其言杂而不可据疵而不可训宋之大儒知乎道而啬乎文故长于循辙守训而不能比事聨类开其未发故仆尝病汉之文其道驳宋之文其道拘反复求斯尚未有得要之鄙意则欲博大义不守章句而于古人之文务得其宏伟之观超旷之趣至其矩法则闭户造车出门合辙不烦登途比试矣然又欲效子长好游之意抗志浮云彻迹九有以博其大观以成其文章斯亦不坠古人之余烈哉于是叙出处之槩援圣贤之风揄始终之志作述归赋岂敢自附于前哲用以最之于将来矣辞曰
　　有申氏之遗封兮吾显祖乃肇家洎大人之有立兮遂振落而扬花爰伯昆之继美兮惟末身以降予寔获梦之曰吉兮日舍寅而筮嘉予既承此幼美兮惧服志之不遐登陇坂之陂陀兮泛泾渭之洪波极崤函之重塞兮由惇物与大华覧酆鄗之余风兮泝漆沮之遗歌究城隧之湮没兮哀二世之祸罗虽孺齿以随侍兮虞年嵗之日加饬华骥以西反兮恐修路之蹉跎忽天门之广开兮值日月之盛明愿自饰以进君兮得近君之末行欝文昌之中兴兮耸图阙之卬卬掲华葢于正殿兮翼玉闼之与金厢块层台之隆起兮严复道之委长俨宫观之荣瞻兮接修翼而翺翔奉鸾车之清尘兮窃黼帷之下光服恪勤于朝夕兮冀予之必扬倐天地之易位兮星辰错而无纲聿迅飚之亟至兮会浮云之徂征忧雪霰之交増増兮履中庭之凛霜纷众莽之凋毁兮耻松栢之孤芳岂予情之耿介兮实悲夫蕙华之揺伤顾涓忱之莫彰兮敢幸泽而干荣仰皇度之寛绰兮得屏放于故乡嵗戊辰予南骛兮临大路而高车眺宫之閴旷兮倚修城之曲隅汨潢潦之濡辙兮白日曀而忽逾尘暧暧以蔽空兮风发发而扬衢视仆御之零涕兮骖悲俛而不驱遵涿野之通行兮经虽尤之故墟陟燕昭之崇台兮讯乐毅之所居覧冀州之圯址兮式有虞氏之故都出晋野以于迈兮行谷亘以逶迂下滹河之隑洲兮接邯郸之修涂企鲁连之风烈兮虽异世其弗渝惩奢丽之覆亡兮悯豪盛之靡余朝予济乎洪河兮夕弭驾于淮澨逝逍遥于故域兮躭乐极于桑梓治丘墓之秽草兮考先祖之徳裔侍顔色于闺闱兮服左右于起居分崖谷以毕处兮辞缨緌而不縻啓衡门而葺茅兮循兰径之委委艺嘉菊之百畆兮采芳若于中沚伊予既秉兹之超寂兮恐迈吾之盛年检古人之遗美兮心窃效而不敢愆树六艺之旄节兮数百家之遗编殚仁义之遐风兮略少之陋观下何探之不幽兮上何求之不乘二仪而列三光兮揜九区与八埏扬素笔之芳烈兮修薄辞以为编缀大贤之绪论兮绍斯文之未传曷章句之足守兮发矩彀之自然汲时日以迅厉兮恶名称之不延昔夫子之丧位兮乃周流而辙环望山之蔽翳兮去鲁国而盘旋临河水之洋洋兮托哀操于鸣弦疾予心之迫隘兮愿轻举而逺旃羌筮日以造游兮严吾骖之翼翼饬桂衡之超驾兮搴采旄以前饰乘白螭于上防兮曲文蜺于两服张孔雀之翠盖兮谐鸾音于下幅施结璜之委佩兮谨垂鞶之式式涉洛水之灵波兮恐宓妃之不得使文鱼以媒之兮怨约言之我食抗予力于江南兮秣我马于汉侧豫游女之不信兮解我玦以明徳顺湘流而下沿兮望九疑而夕发从二妃以并翔兮忌神人之相越离江夏以东迈兮覔呉越之所在吊夫差之故宫兮寻伍胥之涛瀬痛麋鹿之游宫兮惋鸱夷之被害极禹穴之幽冥兮穷会稽之胜槩慕太伯之清圣兮钦季札之耿介朂余驰以流泛兮安崇卑之不临北旱海之烂灼兮西太素之积阴氷沍结以承舆兮霜霰雰而接岑南陆届以暑徂兮或受蛇之陵侵取嵎夷以极行兮盼东海之漫淫怵天地之冥晦兮惧陵谷之隳沈速反辙以旋服兮息余丘之茂林终养恬以顺年兮厌予心之所谌世淆浊而莫察兮修短错而不伦刍桂芝以秣蹇兮吝糠粝以饲人豢罢牛而被以文服兮良马弃而不陈贱馨烈而不衔兮反逐臭于海濵予忧乎鳯凰之不鸣兮岂云系乎麒麟彼兰草之国香兮敛空谷以自珍聊委顺以祈龄兮吾又安尤夫人乱曰南有嘉木有鸟居之朝破其巢夕则去之代愈下兮诗书道防曷曰予不还归即彼昭昭去彼汶汶今则靡荣后有问兮
　　司命赋【赵时春】
　　客有以束刍加涂防绘饰素金碧萦纡绣刺抹傅冠夏后之章甫合轩辕之制度标曰司命之君祗承则畀福祚惠而好我用啓穷固主人辞而难焉曰夫阳辉而穹圆垂象阴翕而柔祗敷形故形则为水土木石象则为日月辰星萃两间之精华丽至道之模型要其所极则参差难并究其所始则突奥窈防盖七圣之智而于此乎迷四科之愽而不能订谬彼诪幻假此刍灵类燕人削猴于棘端同偃师舞巧于周庭纵无求而不获匪余之所宁客曰迂矣子之言也夫三五沦丧剥落真元阳明凋防阴邪昻轩势失则擎拳曲跪以取媚志盈则招权揽威以自尊一波潆而万涛涨孤垒摧而三军奔况七曜焉轮回而两间乎平反丑正恶直其徒实繁足恭令顔其竟实防岂之所能撑柱空于悒以防邅屯朂余忠告慎尔出论余乃再拜而受之妥于中堂致蠲吉肃冠裳注椒醴奠兰浆列胾饵献糇粮鸣洞箫鼓笙簧陈灵莼招巫阳望左右幸歆飨已乃兀然突然烛影乱而神颷翔栗然竦然毛髪竪而相扶将若有恫喝于隅虩笑于梁乃审厥相则恍惚兮难量乃聆厥辞则嘈唧乎难详叩之则无所应已焉则复来降良久巫致嘏曰神灵讯汝谓汝有所凶吝而求祥乎汝之祥由天神不能逆天而取殃谓汝有所咎尤而惩创乎汝之尤由已神不能易汝之肺肝而柔汝之刚肠夫不揆于人而于乎厚望不图于谊而受俗之羁缰悲世所以驰骛追逐而卒仆僵者也吾且示子以广大之论游子于旷逸之塲下抉乎地维上观乎天阊骋隽永之至辨析圣教之防茫明以语子子其聴卬盖闻大造以天地为洪炉以山川为巨防鼔动之以五行镕液之以阴阳缀日月使煽灼驱风雷使播扬于是钟淳懿者茂以昌值浇漓者肆而狂譬诸烁金精者为百錬之钢钝者为一割之铓其间等伦皆可辨明返造物之本原此其较然大章者也乃若遭其穷阨值其淫汪变态万端靡可久常或保其慝或贼其臧伊挚之任兮乃孕空桑重华之睿兮乃殡南苍陶唐咨岳兮巢由深藏履癸愎谏兮乃臣龙逢磻溪垂纶兮暮获真王甘童舞智兮为赵鳯凰此则糅错难齐事理或爽者也至若箕子陈畴于周而奴僇于商仲尼劲于夹谷而畏于宋匡齐桓雄于五霸而蛆出于床秦穆于乙丙而殉其三良此其始终异故本末披猖者也又其甚者尤可悼伤接舆独见兮楚称为狂三闾忠荩兮爰投三湘伍员献谋兮翻盛革囊演纳肝兮国破身亡着乎诗人之讽刺编为史册之辉煌然怀宝含瑜逢时抢攘既不其力覆用胥戕或有义烈精诚感动黄苌迸血而化碧邹衍痛哭而飞霜然犹乖世负俗絶颈扼吭其余赍志饮愤激薄乎三光者不可以比方也窥古今之殊致感流波之相荡合至道于防漠揆安宅于久常纵目乎纮垓之表神游乎夫何有之乡穷通好丑孰能为之弛张进退虞豫孰能为之低昻愿含章兮藏器俟乎时运之芳勿韦脂兮模棱永含愧于沧浪余闻斯言警悟仓皇方欲殚其要眇疗砭膏肓但见皓月覆地落叶凝霜向之所睹儵然而衰矣
　　逺游赋【并序　袁袠】
　　余弱冠登朝读书中秘继官刑曹调武选武库灾编戍湖州赦归防荐起为南武选迁职方署员外郎寻有广西之命昔孔子乗桴浮海不以为陋广西古百粤也今海内同轨且余既仕矣安敢以逺辞乎爰作逺游赋以述事抒情焉其辞曰
　　沐鸿私于嘉运兮擢遗反于樊丘曵华緌以登进兮践旧京而嬉游幸朝野之无事兮肆驩虞而靡忧谢文墨之填委兮稽图牒以谘搜差谷旦以休息兮爰啸侣以集俦升北山以遐眺兮遡大江而榜舟或阅武于广塲兮或祓禊于清流寻废兴于六代兮仰骏业于皇猷念无荒之有戒兮信佚乐而不偷乏佐时之竒畧兮竟投裔于僻陬骇顔驷之厐眉兮恠冯唐之白首叹滞淹于更生兮笑浮沉之杨叟羞子安之巧宦兮防良史之讥丑伟潘仁之拙政兮赋闲居而不朽众捷径以窘步兮固余顔之所厚独修姱以委顺兮谅余心之所取茍贪婪以竞进兮宁坎防以自守昔孔圣之周流兮君子居而弗陋羗下惠之直道兮遭三黜而无咎顾樗栎之非材兮虽弃捐其何有奉简书以畏忌兮戒仆夫而啓行出檇李之下邑兮游临安之故城痛越霸既不终兮宋社又以圮崩肃阳侯以先驱兮遵淛水以扬舲感钱镠之雄武兮提尺剑以纵横悼伍胥之忠愤兮浮鸱夷以陨身忽怒涛之山立兮俨白马以耀灵沿桐江以容与兮憇严瀬之澄清蹑高台以长啸兮懐哲人之典型于是芳嵗将徂冬告毕雨防防其下淫兮雪霏霏以萧瑟防雾曀以冥冥兮同云暧其无色雁而南翔兮日忽忽其西匿坐修夜之难旦兮步列星以太息绎越之曩歌兮材士顑颔而失职心侘傺以纡轸兮思絓结而瞀惑水泉涸其不流兮石巉岩而阻塞既儃佪以川浮兮复﨑岖而山陟野萧条而无人兮兽踯躅以屏迹愁车殆而马烦兮汩吾朝征而夕于役形枯槁以渇饥兮精消铄而内蚀魂瀁以逾佚兮涕浪浪而霑臆抚壮年之不居兮耻修名之未立于是歴瓯粤观豫章攀嵥阁于江渚兮咏玮辞以徬徨帝子不可作兮王生亦已沦亡睇彭蠡之巨浸兮追鸿伐于高皇想湖水之尽赤兮殪元于大黄剪鲸鲵于溟渤兮陋巨鹿与昆阳谒羣忠于丛祠兮覩丹青之耿光甄孙许之壮烈兮实后先以相望咸致命以竭节兮终身防以名扬越临江以信宿兮瞩玉笥之崇冈修降禅于汉武兮钦登封之閟藏忽献嵗以发春兮回青阳于幽谷鸟嘤鸣其相和兮丽冬荣之嘉木悲去乡其日逺兮时反顾以蜷局魏牟皇皇以恋阙兮嗣宗涂穷而恸哭何贤哲之逺观兮犹委心于荣辱讽龙蛇之至言兮励浮云以自朂耸韩庙于袁疆兮哀逢辰之不淑黜百家以述圣兮排二氏以箴俗虽驯鳄以开云兮卒罹殃而贬逐吊楚累于江潭兮披骚经而三复椒兰妬而搆谗兮嫉蛾眉而謡诼怨灵修之不化兮伤郢都之倾覆式彭咸以自靖兮葬汨罗之鱼腹涉长沙以夙驾兮嗟贾生之夭年遭汉文之殊遇兮何卒困乎綘灌之巧言辟宣室以徒召兮赋鵩鸟而自怜挺异才以命世兮竟赍志于重泉乱衡阳之洪河兮厉沅湘之大川览呉楚之上游兮极耳目之伟观瞻栁侯于永郊兮荐蘩茝以羞筵世溷浊而壅塞兮纷妬忌以蔽贤慨四子之一辙兮羌异代而同患士不遇以永叹兮谅自古而已然望朱垠以俶装兮指象郡而骧轨肆流目于南疑兮怅重华之野死苍梧曼曼以在望兮悼二妃于江之汜山巃嵸以造天兮岚昏昏而昼起桂树丛生于岩阿兮春炎炎其若暑壌濵海以沮洳兮土垫湿而恒雨猺狫娭以伺人兮咸雕题而黑齿蝮蛇蓁蓁于中林兮含沙于渊水雄虺九首以觺觺兮封狐捷而千里何此邦之炎瘴兮固蛮族之所止征禹迹之所不到兮检职方而未序诧汉帝之喜功兮肇开拓而疆理猗皇风之泰昌兮界昆吾以为宇包五岭以作藩兮括百粤以置吏朝越裳以重译兮抚交州而即叙眇余躬之陋防兮敷文教于兹隅戾泮宫以振铎兮选青衿之秀儒惧圣逺而言湮兮病曲学之支离列四科以作人兮愧五教之未施凭丘坟以頥志兮寄弦歌以自娯闻老聃之适戎兮讲道徳之虚防庄遁于漆园兮驰放言以恣睢虞卿穷而亡聊兮犹发愤以著书茍斯文之未丧兮窃希志于前规吾将笼今古以骋骛兮掇罔象之珠乱曰去乡逺逰心不乐兮自冬徂春将焉薄兮炎州卑湿风土恶兮魑魅昼出瘴疠作兮狐死首丘不忘故兮代马北风尚知慕兮世不我知羌谁愬兮归兮归兮娯竹素兮
　　思归赋【袁袠】
　　旅荒徼以羁处兮心忳忳而多忧阳春逝以流迈兮曜灵迅驰而不留涉恢台之炎夏兮赫燋灼以郁蒸瘴曀曀以中人兮触沉疴以骤兴寒热搏而袭逆兮苦痁崇之相乘乏单豹之内养兮二竖伏而伺升哀吾生之孔艰兮逢百罹以备尝进触藩以局蹐兮退曵尾而摧藏嘉鲁连之肆志兮虽贫贱其何伤世好朋而习佞兮惧婞直之搆殃遯幽谷以逾纪兮忽奔走乎遐方岂好爵之我縻兮实简书之可畏收孟明于三北兮防嬴缪之渥惠奉周任之炯戒兮勉陈力以就位冀铅刀之一割兮庶伐檀之无媿老冉冉之将至兮疾疢纠其相仍俟河清之几时兮恐朝露之易零诵夫子之雅言兮疾没世之无称纷王事之鞅掌兮吁天阍而乞身积頽思而寝息兮憎愠惀以怵惕喟中情之莫我察兮眷懐归而未得夜申旦以不寐兮就角枕而反侧虫以潜飞兮聴空除之蟋蟀先秋气以哀唫兮感时物之数易魂营营以梦归兮覩故乡之髣髴歘惊寤以在床兮怊惝怳而悐悐昔钟仪之囚晋兮操土风而不忘彼庄舄之仕楚兮咏越声以徬徨览季伦之奏引兮思娯老于河阳绎陶令之赋辞兮修初服于柴桑人情各懐土兮岂必经营乎四方余既不能狥华以茍禄兮又焉能栖栖于此邦孔接淅以违齐兮轲濡滞而出昼钦防傅之炳几兮脱桎梏于组绶梁歌噫以窜稽兮梅挂冠以遯呉仲乐志于园薮兮张兴思于莼鲈鸿防于寥廓兮起缯缴而逺徂非斯人其谁与归兮永逍遥于江湖乱曰鸮黑乌号寝宫兮鳯凰翩飞匿林中兮人各有心纷不同兮静躁殊趣贵中庸兮块独居此将安从兮我思古人希哲踪兮
　　内咎赋【并序　许应亨】
　　嘉靖已亥七月之闰余从兄至京师道齐鲁之墟中夜无寐徬徨起坐悼徃过之寖深惧将来之易溺忸怩中热抚几赧顔而作是辞
　　余徃躭此竒径兮顾中道而背驰极旷游之快心兮决辔御而不羁白日既下西麓兮窃独处此累畸魍魉蔽于大泽兮山迎将以噬石巉巉以蹑足兮水澌澌以披靡彼哲人立于高冈兮搴余裳戒以勿济虎嶷嶷以肆翼兮将以食予之肝肺余方愦而莫知兮神怳怳以心醉忠言逆余之耳兮反迎之以骂詈披蒺藜以为衣兮又纫之以为裳席荆棘以自娯兮杂莸茨以佩嚢狐九首而袭媚兮蛇蜿蜒以引吭涉流离而弗顾兮道嵳峩以徜徉心揺揺而不宁兮体糜糜以皆伤妻子泣以向余兮友明招我以简书此地不可以久处兮曷返子之故居子烈祖之南徙兮固以振兹令图洎乃考之仁厚兮遵绳墨而不逾伯追躅于古哲兮既为世之大儒子独何其不肖兮自丧子之嘉模夫人孰能无过兮贵速改之惟谨昔殷王之齐圣兮曰不吝以为训顔氏既以不贰兮后世称其亚圣茍朝作而暮改兮亦云天之明命辛受耻过而作非兮坠洪业以陨躯有浑敦之长傲兮圣人投之于四陲恶无纎而弗防兮徽罔积而不虞神福善而祸淫兮天培栽而殛愚余虽闻而不绎兮犹赧顔以忸怩乃已亥之孟秋兮膏吾车于北衢既逺迹于尘陌兮遂肆心于诗书缅溽暑之既退兮又申之以秋初风萧瑟以怒号兮气抑郁而莫舒月既望于东陆兮夜气清而不渝达中宵而不寐兮独惨栗而嘻吁昔婴身于汤镬兮痛百创之在肤譬狂药之丧心兮赴水火而莫辞既号噭于南北兮复跳梁乎东西自安止于汚下兮惟佼僮之是师齿虽壮而犹弱兮气方鼔而复摧曩防学之聦慧兮窃自比于琼瑶慕吾兄之高蹈兮将颉颃于青霄胡中道之废坠兮滓异质以泾淆使兰茝杂于粪土兮岂云异夫蓬蒿虽徃者之不可諌兮惧来者之易殽谇曰宴安鸩毒不可亲兮蝮首虿尾岂可矜兮君子明哲以保身兮孱士穷欲将戕生兮放僻邪侈罔桎桁兮戴仁抱义至公卿兮迁善改过有殷之兴兮长傲遂非桀纣同征兮









　　明文海巻二十四
　　钦定四库全书
　　明文海巻二十五　　　　　余姚黄宗羲编赋二十五
　　述懐三
　　闵独赋【叶良佩】
　　闵谅贞之独立兮阽众险以乘危謇离披以陨获兮循本初而自思始予之未有知兮专六籍以为师朝带经于儿圃兮夕发愤乎董帷物何幽之不镜兮理何防而不窥既释以从政兮棼乱丝其难治索虑谋于古训兮判与彼而异宜心无归之茫茫兮疑简防之我欺步徙倚而遥思兮寐展转而反惟困极其必通兮神恍惚兮若有得曰道有机兮而靡定式乘时制用兮妙存悟识亲贤尔辅兮稽古自益任重惟毅兮笃信靡惑愓灵魂以惊悟兮奉神贶以周旋抽诗书之秘诀兮萃仁友以讨论遗骊牝之粗迹兮遡九河兮昆仑披义涂于棘榛兮排私闼以为礼门搴木兰继余佩兮扈芳洲之芷荪冠切云之宝升兮明月悬乎带鞶众防嫉之弗囘兮犹汲汲乎畴昔之言夫惟被服之魁崔兮众果薆然而忌之加以险陂之伪名兮乃集羣怒而噬之众口垂涎之瀺灂兮张怒目而睚眦忳郁邑余烦寃兮虽百喙莫之能解岂不歴情以陈辞兮荃诋余之善诳竞服面而背憎兮反摭予言以肆谤聨矰弋之在上兮覆深渊而在下仰侧身以发机兮俯置足之靡所念予初志之好修兮今何以侘傺而遘殃将惟言语以阶乱兮无亦择交之不详世举好朋而恶异兮余独蹈其所怪掲吾日月以孤行兮岂不招尤于晻昧仗贞信于幽明兮全形躯之已多及年嵗之未晏兮修初服其何为袭余芳兮铲余彩坐若忘兮行若待中以为庐兮和以为马驰骛于顺适之途兮休息乎旷漠之野众之不可胜兮险不恬乎再试颂我过以成章兮书尔绅以自识
　　申臆赋【朱应登】
　　炳哲灵以仪图兮靓人文之攸章遡终古以横眎兮羗姱美之鲜双纷总总之林府兮嗟要指之必同探宝航于百济兮岂珍错之毕将吾形吾之内熠兮表鑚窄于纵横倘神解以贯一兮虽襞裂其奚伤彼固拥篲以清道兮俟尘躅于周行惟体裁变于异世兮嘻末流之滥觞曽大雅之弗程兮日佌佌以叛经凿厐洪以頽靡兮毖国运而不昌彼英防之夕霣兮曷椅梧之在冈握道枢于环中兮固匪夷之所思宁勃屑于徽纆兮卬超脱乎馽羁歘神化之蝉蜕兮荪独宜于流裔谢镂刻以返沕穆兮萃要领之所之嘘沆芒之元气兮象万有之陆离掇九据以定兮指六纬之攅罗兴九懐以继骚兮衍五际之委蛇舍黄虞以下索兮欝秦汉之足跂彼浑朴之未雕兮视大道为近而睠□爵之虽誃兮畴更仿乎蜼彛聆铮鑛之易节兮反黄钟之克谐矢之曰贞予见兮无毁甈笃余道兮发防翳驭吾气兮合采齐律予格兮絶譌盭守质防以扬确兮俾凡例之有挈叅摘以袚餙兮既繁富而不刿鸿邃兮巨丽隽永兮敦大防嶫兮防越流鬯兮撇捩崇作述之沨沨兮庶不乖乎所制期絶代以高视兮以式耀于斯世呜呼古人兮其俪其俪谇曰已焉哉紫气鼃声道日靡兮纵纵季世昧厥义兮雕虎擒龙各相惎兮肆类终造校昔踲兮而日呶呶承流波兮顾瞻中道将安师兮矢心古若匪今怼兮
　　定志赋【陆容】
　　后皇赋物兮孰啬孰优众皆善世兮我独离忧舌弗能便兮意弗善投每行身以直道兮恒速悔而招尤初余受言于先正兮曰放心之是求朝窘步于春氷兮夕束手于缧囚俨矜持以日慎兮驭朽索于八驺余岂不能狎侮以戏豫兮惧加冠于沐猴彼嚣嚣之訾余兮谓余作伪而宣骄【叶】凛斯言之可畏兮赘余心以县疣余将踵诗人之善谑兮袭老氏之同流逸轨范以腾骛兮舍舟航而泳游骋余志之猖狂兮与斯世而沉浮求诸心兮不可念前功兮率由矧人情之难一兮纷万状其弗侔茍甘心以狥物兮将何时而可休彼夷之峻絶兮实恵之所忧和同若恵兮亦夷之所羞人固有能有不能兮惟至圣其能周慨躬之凉薄兮夫孰告余以嘉谋余惟口宣尼之便恂兮顔卫武之辑柔戒悻直于伯鮌兮惩巧令于左丘茍余行之不悖兮尚何恤乎楚人之咻乱曰已矣乎人言之啾啾兮匪时俗之偷兮实余徳之不修彼动容之中礼兮余将企斯人以为俦
　　幽鞫赋【卢柟】
　　帝颛顼之婵媛兮皇波乎姬姜儃海岱蜿蜒于北陬兮灵宗嘉牒于范阳遻云雷之霮防兮【阙】　改此南服淑浚土作甘美兮蹑【阙】　之芳躅皇杰梧董道以迪恵兮母氏静约而告育曰余梦文杏靃骫于霄汉兮芙蓉华而尚粹溘焱熖儵而进兮应龙觺觺而下防倐恍悦以陨虚兮觉懐妊而因惎【余母夜梦此有娠】謇余降于卫浒兮防好姱而岐嶷岌青云之伟冠兮挟长剑之陆离朝晞髪于昆仑兮暮濯足于咸池余长喟其厯之未块兮勔修余之菲芳裁薛荔为衣兮芙蓉之翠裳集菌为借兮糅杜蘅以为粻掲旌于兰臯兮税驾乎芳之塘余迅淢靸以高举兮汩铩翮而颠陨谓曾参之杀人兮谈市虎而成愪苍蝇习习其贝锦兮鱼目敓明月之璀璨嫫母憗以【阙】　兮摈西施之頩娩而自防蝮虺侁侁于几筵兮戈鋋森森以剚余目既阨余之瘁廲兮又囏之以拲低曼睩彼狴犴兮桀血龂而封瞩窅阗怒以蹲踞兮视将躨跜而矫鹄槛樛以黝轧兮栋倔蠖而黡翳缧纚纚于伏栈以苦余兮仍反接而窘臂耳嘈嘈若有闻兮【阙】　　　怫防目烱烱以或见兮伫铿勿而【阙】曶以瀁【阙】精憧憧而徃来觉块然滞此
　　一方兮心而增哀鼷防淫喔以啮余髪兮魑魅含睇而毰毸傫防防相喃以对泣兮御纠纠而呵防般逮余兮纷豗繄鹏鸟之巢蚊睫兮焉能戢此躯也枕雕虎以燕憇兮又谁知不我虞也悲时晷之遄迈兮曜灵忽其西藏防霜沦而下降兮恐瑶草之不芳高驰志乎云中兮椉精气而相佯王乔衙衙而弗顾兮赤松告余又荒唐行偊偊独日暮兮安放乎不死之乡横冲波而防舟楫兮天呉揺首而振怒厯泰山之坎轲兮魍魉齩盻以当路猨狄蹇以在柙兮虽轻捷其焉去鳯凰之罹蔚罗兮缚茇茇之华羽抱郁轸以顝处兮呼苍天以为直戒五岳与向服兮禆河海使聴殛咎繇逺以不闻兮武违而莫恻何羣神之丰丰兮灵炳燿而罔恤夫余既不能蝉蜕于兹芜秽兮椉风而长鹜心结思于大荒兮魂焭焭而上度澂青云之霏霏兮飘风囘而霁雾载玉女于后乘兮饬丰霳以先路羲和俨以骖椉兮望舒翥而儆御征轻辌之阗阗兮八鸾锵锵以迥步承云霓之氛霭兮灵旂缤纷蟉虬乎翠羽挹朝霞以为飡兮吸沆瀣之精英漱华池之飞泉兮聆钧天于帝庭素女涕泣以淋浪兮间絙瑟而咿嘤虙妃欷歔以结轸兮潜咨语而沉情余凌軯虚而佚荡兮将擥结乎三光撰余辔而驰骋兮问元化于勾芒采三秀兮眺瀛洲之防茫弭余节兮聊解佩乎扶桑睇南州以凌厉兮嘉桂树之丛丛召风伯以驱燠兮谒炎帝于清宫何苍梧之翳霭兮重华穆以扬灵湘宻鳞而防瀼兮二妃胡为而弗从决白门以西望兮觌蓐收于金枢气澔澔以莽旷兮薄晻而谁须觞王母之仙姝兮挟瑶池之芳都指玉胜以为约兮歌白云以相愉荃既妇余以好艾兮絶弱水而进辂齐玉毂之磤磤兮指寒门而并骛轶钟山之幽黦兮令照之以烛龙召武为备御兮勾辰翼乎紫宫托鹥鸟为之先后兮问太乙之缭垣灵剡剡以黝约兮鳯凰承旂而飞轩雷师碨轰以震荡兮列缺傓烁而施鞭謢屭屃以揕余兮阗咤恶而俾还卒揽涕反此旧都兮防筳篿从卜乎巫咸曰天地无隘兮物无终始变化互渝兮干流迁徙形气转薄兮或浮而沉造化沕穆兮祸福无门聿性命之难言兮谁知其极万物纠以雰荡兮又安所止息惟大人齐物我兮以天地为庐舍总山川于毛髪兮骑日月以为马夫有虞之潜歴阪兮当厯数之在躬夏后胼胝而陟大寳兮季有光于黄熊震龙漦而夏椟兮顾驾祸于周庭白鱼跃以膺大命兮刘氏显而有功奚五羊以自鬻兮由余振于西戎尚鼓刀于海濵兮仲父射钩而桓荣仲连谈笑以却嬴兮胥重茧而存楚条相后而饿死兮鄼揺笔以光辅墨不黔以卫道兮孔辙旋而防伍光狷介以自湛兮夷顑颔而振古大道固无涯涘兮行焉知其所如惟恬澹与寂寞兮斯贞人之攸居从委命而椉流兮游寥廓之乡忽丧我而无是兮观泰初之茫茫余托蜉蝣与游兮曽日月之徜徉忽归魄于壌兮又何足伤勉修余之俶服兮佩芳泽之幽兰纫掲车之落英兮襞江蓠与射干饰翡翠而缀珠被兮烂的皪而芊眠组绮缟而飘飏兮下结之以双璠余嫓美而自鉴兮何媒妁之可攀夫君而弗御兮亦余心之防嬛系曰天地緼纶何时明我欲见之心徬徨辗转懐忧祗自伤超轶絶世穷大荒帝极洪洞不可量缄悲归来卜巫阳励志肥遯含大章获我所思乐无彊















　　明文海巻二十五
　　钦定四库全书
　　明文海巻二十六　　　　　余姚黄宗羲编赋二十六
　　述懐四
　　大游赋【祝允明】
　　允明以宇宙之道于我而止矣浑鸿包之万象条之三五肇构于其先宣尼总齐于其后君建为极臣成为业士治为学民遵为世随其时也易曰拘系之乃从维之王用亨于西山允明时不自立身名随人拘维将老而神明中亮问学外广有无之际三五宣尼之所营葢尝防访其间焉斯用亨之利也暇日叙之为大游赋可以垂语千载焉尔夫何恢虑之大人兮羗纵观于域中柯柘檍以为车兮毕妙制于轮工建六等以道逺兮职三材以行空既轩之以华轛兮又积中以坚招铃且使附舆兮□鞭而右从帀九圉而穷辕兮矤章亥之有终跨四渤以修征兮隃华封以临戎左賔旸于二桑兮右向晦于三春前炎洲以玩鸟兮朔幽纮之梦梦耳鞮象其支朱兮胡旅鎻于虫封惿皇盘之下继兮中六围而作宫命旋辕而内归兮揽覆载之所有薉萧稂之被壤兮葾芳兰之不茂乔隰榛与山樗兮斤文梓令速朽犷防豹之犇犇兮藐麟虞之在囿吅鸺鹏之啾啁兮梧不集其鳯鸟夷高岸为深谷兮堀墣砾以为阜翦珞壆以圊椁兮童丘隅俾不睨洪河之横怒兮恒襄陵而汩宇汹漫漶以突徙兮数失邑而病漕懐神功之难纉兮惋夏迹之非旧带衡江而修截兮判二戒于左右聨南濵之百峦兮蜚千泉而下凑亡昼夜而建瓴兮浕交注于扬薮漭散衍于三江兮赴伯若而为湫□始湀而继湮兮濆汜滥以妄走蹇重咽之中楗兮焉执咎于授受嘅灾之嵗成兮殚虐于呉畆沮洳而莫遣兮抎十千之维耦驱黄以高骧兮循中原之旧服画州邑以星敶兮敝旷土之沃沃邈山川之遐隔兮空千里于一瞩忆先王之位天兮经九井以为国掌地政于司马兮详同成而浍洫树万里之基槙兮厚蒸人之安宅固君民之比辅兮食无为之帝力厪诸圣之造述兮与世期而亡斁何秦孝之颠暴兮益卫鞅之薄刻始必垦以阡陌兮继税人而荡潏垝坤元之纲纪兮势一剥而弗复艾因时以茍为兮僾弥古而偕极苍黎之増増兮揉千百其品伦伊四业其各守兮劙百役以骏奔恫穷防之颠陨兮懀惰游之獧嚚戕之以宄贼兮楼豺贙而食人痡九夫以征谷兮饷凶余俾悍淫捐田事而不男兮竞逐末于钱刀集千奸以为利兮网无恤于戚曹攟泉布而操壅兮靳济物于一毛鄙逡缩于狡窟兮酋骄戾于王侯工不度而作淫兮聊须庸于斤陶皇天生此元元兮惠司牧以大君建万邦以诸侯兮赋官士而臣邻宁一夫而非农兮而戴履于乾坤怵兹辰其何时兮农八一而仅存【八民一农】飱饛簋罔稽田兮畯曽弗得以食新均含气于化育兮哀细人之特勤予既未谷于道邦兮吁释钱镈而被此鞸绅气纡蔚而不解兮意周章以交驰违岩野而即市兮求化理于官司闚讼堂之佻佻兮匐万子而榜笞大夫□骋而蕉萃兮不得知其所为舆胥五百柙千兮引羔豚而飤之檄氄磔而□运兮格辰道而申齐士呻瘅于饟挽兮伍病空于陴垂悁四方以謈嗸兮甫焉得而驩熈操艅艎之防冲兮晨横江而西防扣曽城之九重兮辟臯应而叠五卬天京之鼎立兮颋綘阙以崇骛钦万域之攸则兮拱北极之星附三殿以中严兮【奉天华盖谨身】矗双楼之夹辅【文楼武楼】閟椒闱之沈肃兮峻丹陛之复防列八屯以周庐兮离千曹而张署啓岩阁以文兮宅大训而稽古坐耉成以寅亮兮谐宻勿以厘务蒇法筵以尊师兮访道揆于坟素仿明堂之法象兮裁靡代之逾矩近尧阶之三尺兮削汉宇之万户庙四亲以致享兮宫峥嵘于左祖右骈祠维太社兮同先稷而为伍毓储圣于青禁兮昭英华于文武【文华武英二翼殿】观靡究于中秘兮防载考于庶府张五督以诘兵兮昈六官而开部广通政而给諌兮谨台察与大理太常典厥禋杓兮宗人掌其图谱谧翰苑之闲清兮都成均之绰膴守信玉于符台兮颛笔削于史注钦天审其厯象兮大鸿传其胪句光禄精夫玉食兮仆马备其徒御条万几以绲襄兮错羣工而牙布沛周详而章彻兮互责稽而棐俌奕神祖之开业兮濯神宗而善迁为王賔以观光兮遵大路而北辕厯扬徐而齐鲁兮趋丰镐于幽燕瞻帝居之际天兮服王心之所甄葵啓承之有道兮盖同经而异权屹高皇之奠鼎兮介哉格乎渊算承干休之凝注兮怃坤舆之饶赡执天徳以守国兮岂徒防于天堑来百蛮之賔王兮防诸侯之觐献岠文宗而上徙兮扼荒之突践居高屋以尊临兮绕众星而北面提四外于有截兮晅奉时之英见亶鸿仁之积洽兮熠光重而絫宣鳞百揆以具张兮毂皇极之中悬工僚其偁偁兮禀成宪而周旋惟张弛之殊科兮深防惑而悗殆愚固之莫憭兮縡有几于攸先山臣铨草树而牧麋鸐兮焉能觇其韦匪余位之所谋兮啧奚烦于荛言思沉潜而内求兮憺将归乎故苑絷佚足于菅限兮防鸿芬于楛简防万夫之交鸣兮佩六编之神典探经邦之逺犹兮察庶政之竒变逮长古而周歴兮该千岐而综练勴励迹于防天兮抽幽绪于独茧殚精诚于至思兮肩旡象而谐劵情□以倐怳兮志强毅而逾练遄上升于至阳兮曮皇人之垂见发柲钥以授余兮叕炙筠之篆吟防辞以啓悱兮叹枢栝之精隽忽不悟其所如兮屑儃佪而徯旦宓闭闗而函光兮幸韬闻而防见散神明于空灵兮泳皇冲而敖衍兼万化于芒机兮统三极于一贯识天人之燮成兮假幽明之互賛寤道器之相咸兮归有亡于亡辨嶃歴圣之继天兮讨千文而同键杲曜灵于永宵兮齐受法于皇旻承皇命者牺兮始拜受此文九穹无言不爱道兮勅地宝以龙呈栝五十而有五兮峙大道之灵根五相得而有合兮成变化以行神观穹文而祗理兮载取物与诸身爰立卦以生爻兮用四尚而成万营居观玩以既得兮动假筮以质成橐万化以鼓舞兮漱千妙之幽源崇守位以财成兮纎出入之纭员洞生死于原返兮了情状于游魂冒承焘以弥纶兮贯异同于千门逮农轩而颛喾兮迭奉帝而诏人因龙鸟与草木兮依水火而风云备物象以周世兮抪养本于生民代泰穹之何言兮晫神心于三坟司重黎于二正兮构贞厯之四分唐钦昊以授时兮宗厯象而三辰虞絜齐彼七政兮在璿玑而玉衡原钦明而被格兮址时雍于睦亲粲重华之协帝兮终命位以升闻防垂裳以无为兮巍成功而莫名扈文命之神灵兮黙取道于清奠山河而再造兮相天地于成平帝重锡用范兮诰龙而眎敶舒九章以列对兮姒乃第之以类成遰殷周而密畀兮令箕武以载申掲建极之元则兮握天人之闗钳援神器以设教兮假泰卜于归连眷岐封以下鳯兮勅尼泗而来麟三圣演翼夫羲画兮【文王周公孔子】旦防官而尽君【周官】亶羣经之自圣兮以时差而错出孔完天以总圣兮萃整齐而立极道有本末而着防兮本防既其在易张末着以长世兮谂礼乐之为急诚修身以御家兮治平于邦国作人备乎仪文兮宣和兴于乐律稽典畴而作榘兮耿二史之布策【左右】放坟丘之绵兮纵唐文而姬厯昞嘉谟与大猷兮心偕事而録实闳删述以诏来兮立型模为永式体二篇以树本兮用四典以示则【二篇者易四典礼乐诗书】张人纲以持世兮参成位而撰毕世惟遵而勿渝兮釂天心与圣职弗由以颠隮兮教乃废而代汩圣何道而援若兮懑不位以敷徳掇侯史以卫经兮剏予夺而作格尹天明与王宪兮凖赏刑于霜笔三代絶而世变究兮六册具乃圣功讫理与事而偕着兮劝交惩焉县植以为治以位天地兮违斯乱而乾坤熄孔既翦齐乎千牍兮挛纲要而缀集忾汉武之中兴兮业躅孔而均绩搜获仅于百篇兮训终代而已给云理道其亡垠兮亦庸伤于多逸【书】枿缺落于完籍兮咨三简之不没【仪周小戴三礼】何长息于逝者兮摩存绪而弗绎抒人情以合化兮亮声诗之为特蕜忽亡以永昧兮聠天聪于瑱塞昄律天而袭地兮眰宪章而祖述【此下还谓今五经】维天地之为大兮代天言而不息防遑克以辞賛兮代奔走而靡斁迒作息而防显兮咸由户而出入考羣圣之攸作兮罔非天而自隲縒显防之防庸兮覆相质而弗忒普含生于两间兮谁违天而已立感防赋之有闻兮惧白棼其髦习拊修辰而蹔寄兮矢干干以永讫臮千氏之攅丛兮助驰蹏而翔翼览诸师之袭述兮披众圣之膺臆苞鸿纎以条防兮丳衷表而协一遹防汉以游唐兮惠畀受以绵宻考灵奂示乎度躔兮瞍焉察夫天日被贤恩如面命兮等父仁而焉域咻后者之剽赘以沿兹兮吾将暴诸同心而未觌彼固自为至一兮谓精义之我集冺前修之夏业兮迹深扄而固匿何斯今之肤猎兮愗捐甲而逐乙颎高皇之垂诰兮酌交以而无僻【诏士治经用古注防与某传说云云】羣生曷靡靡乎颠视以奔时兮敢背祖而妄执寘圣谟贤教于公摈兮趯胡悍而胡逆畴鸣阍以一兮攑千载之流溺嵗悠悠以隤顷兮洪章殆终乎声防圣乘时以施化兮贤随时而成谋諟忧乐以行违兮肆有用而亡求贱将五十而服政兮怃徃日之藏修辰其息而亡闷兮将放乎大游拥良谟以匵韫兮弁消揺以夷由揫千业于一函兮谅奚之而不优出遵宇而遵涂兮迈九躔以环流骏一日以千里兮快崇朝而九县指河冀之上领兮嵩洛之中壂三五之更都兮应枢而流建则乾元之用九兮海防之疆甸大画圻于方州兮细规土于井田烝哉先王之宅中兮宪井牧之攸便悼荒泯于周榘兮流一溃而亡返沈余虑以构植兮摭余规于汉彦籍民品以有定兮括肥壤而制限定永业于口授兮分授薪以购羡县百级以酌授兮人无食而不佃【井田不可复请为均田尽地平赋三道立田制为三科毎科为三限五十等百级自五十畆至五千畆也凡一民不得过一科先过制者籍之禁毋得更市田以其羡为待分平易二法待分者分其羡于余口及通籍凡官民无田及少者酌授之而嵗收其入之半为价偿故主足则已或能顿偿者聴自籍民品以至此言均田也】析嬴田之南民兮易中原之隙衍每缩析而羡授兮足牛粒与舍广稽十秋而合贞兮廿有一而始断【平易者取其十则易偿以中原西北隙土十有五并牛粒庐舍凢二十乃分其口令徃恳歴二十年而其税足然后征其十一永不加益自析嬴至此言尽地也】既均田而尽地兮乃平赋之有渐都一郡之税额兮总重轻之原版驾履畆以周旬兮核腴墝之实算各斟勺以损益兮为新条而升殿第融纽以少均兮总无减于旧贯既不缩夫邦计兮庶重负之防啴自理郡及通藩兮究海内而普徧若明后之牧宇兮更审地而制典租必当于壤力兮居中正而永奠【此言平赋天下赋半东南今赋特苏郡极重民皆痛赋不当田又偏重縁以王制不敢易请融纽之如一郡之赋四重而六轻并为十分乃覈其田腴几何瘠几何随以定赋损之益之以总足于旧制之十则不缩国资而赋无偏重又以是广于他郡又广于藩省以通于天下然少平尔不当地之轻重若能请上更随土以定额始为中正以上三法具见祝子通此所陈乃其粗畧尔】急东南之倚重兮最水利之难善伟高平之所列兮足纪纲夫羣辨【范公劄吕中丞】涤宣歙之上流兮□百渎之垔涮宣三江之故道兮坚围垾之防堰癙白茒之海咽兮趡百川而呑咽病雄潮之日至兮挟涂沙而壅填非时抉而嵗剔兮道奚出而不汧逖民劳而费穰兮役频兴而娄罥顾蕲疴以有瘳兮而却药之瞑兹谭固谐理叶务兮又焉睹夫物状之繁变盘盂之有称兮道中卑而表浅【谓呉地与江平其间田又有更下于外水者】沮洳已膏腴兮欲夷之而且恋【恋犹惜潮淀为田者亦利官民是亦一理然犹害多益少】撤梁而斩荻兮揆亦非潦疴之专騐【如撤长桥刈茭葑至欲废呉江县恐上流非尽縁此而阻若阻此独病桥上田几何许耳水既出桥虽少缓茭不全阻安得专尤之】循诸貎以发救兮又岂一端之已辨救术独统夫宣防之二归兮在交施而各殉穰众瘽以丛躯兮翳曷弗周详而异按长河滔滔而东驶兮歘怒啸而横滥夏迹漠其非故兮洸亦不恒于一荐术固率彼其二归兮亦与徙不超于三撰相时宜以各庸兮厥亦斯其枢楗征输与兑漕兮拟重陈而叹倦【征餫虽敝在随时酌究此不详既奠北都此不可易】官敛民以艺赋兮伤哉冗或逾时【逾礼谓名不正者】慽牛毛于先王兮又安能一切而屏置率土殚供正之愿兮谁将不恭以沽戾憾绵肌之殄瘏兮而剔刲以无已嗟五材之给世兮出与没宜相视彼滥耗而潜匮兮顾不与司存之计【谓不经之费户部不得知之为行止】伤财既莫由斯兮责求之而独委【伤财不全由养兵及土木等事必自有在】版十稔而审易兮徭一霜而均制呬法良而情隐兮职竞人以举替业春陵而秋谷兮能锱察而铢谛切考心以仁公兮子殆少于偏蔽悃存用于智数兮神钩察于聪慧拱黙化以望孚兮蔑兹途之攸贵齐民生生大校兮凡农商之归二丁不足凖兮田亦多昧【丁或少而雄多而弱昧言难的】田多声而鲜实兮商态错于内外【田有瘠肥税复偏重商有肆华实薄或本假贷或闭户而盌箱或丰货外行类】恻赋与工之加患兮从或董之王吏征余驾而流观兮觏懐生之遑遑明王厚下安宅兮类四族以为邦搴冠领于士儒兮曵尾禸于末商虽撙撙其异等兮贞萌萌之天良异世而殊道兮荐多门而分张繁胥徒之猬蒸兮裂兵农而别行怅庸主之失驭兮鱼不丽于王纲邦本之逾寡兮纵冗杂而日昌闵四穷之无告兮懥三游之陆梁棼汩蠧之旭旭兮防化虎而羊狼忮乖絶于人道兮曽何有于天常余蒿目而傍睨兮孰同泪之淋浪认同类之乳育兮寄食货以为生古君王之子民兮廓一视而均情制生食与裒散兮撢羣柄而不顷自彼君之缪术兮务姑息而倒衡算工车以为利兮崇妇台之懐清商交农而双厉兮末颠本于不平悲歴国之临财兮每剥下以逾赢贼哉安石之聚敛兮诡士术于王经【谓周官】蔑均田以建本兮侥垢源于流澂匹公姬于仲鞅兮企仁周于暴嬴侜后民曰均利兮实胥戕以互蘦歔既无克于迷复兮盍先取于无名走中原为治乱兮信珠玉之不胫持大道以生财兮晧千古之圣程憡氓斯之已悈兮日盝气而涸精弗少拚以防齂兮任噊酋以无生彼多逐于商末兮呰拸之以豢兵或徒食于释老兮武饩赉于来庭何有于二教兮肶顽冠与秽髠惟玉食而海富兮乌有尚夫并耕钜创至滥以防输兮时有在而靡惩【所在见后】慒疒孑之乞人兮彛有政于周矜窭甲之防限兮如来者之日増一是蓄之为养兮俾沟之不盈简大夫少强力兮荓闗柝而牵征资官飱以免丐兮妇给衣以妻军【取丐不废者什伍之代挽縴率妇可与人处者补戍妻以购赀半治衣衾半给之详子通】泪流莩之瘝积兮勿客视而庀营至即团以为户兮给廪饲以为恒移土邑以财输兮吾特为之鼎鎗【移文流莩本贯令以财来廪】緌渐运以交抍兮一仁视而不病茍客者之过繁兮着吾廛为土氓懠汩治而戕天兮所钜□惟民螟攘哺婴之防餐兮馌夫之已膯禽郊牲之肥腯兮餥羣逸之苍鹰委精纯于涂泥兮虹邦产于一甹防伾伾之蝮虺兮吾何舌以指称【此子通所谓汩蠧之民前言赋财二端故及所在即斯耳】皇威无崇而必兮震干刚之匉訇凛岳压以霜杀兮烈鈇鏚之冯陵栗神令之赫迅兮惊歘电而轰霆荟冦贼而奸宄兮迨汩蠧之伯汹孰承天而法祖兮屠羣豕于一锋瞴萑苻之日繁兮欲屏戢之焉从圣训止于不欲兮贤狱市以屏容予其惩而犹异兮有殊初而同终矜狗防之偪馁兮怒獍枭之鞠防先释苛于敛徭兮遂严致于搜穷毖宥过以刑故兮兹刑罚之为中坦大沛于潜窃兮刘奸杀之恶雄勿参差乃絶判兮皎氷凛而曦融省潢池之披猖兮举两初以为萌恳原情以审势兮慎蔽法而即戎戢反侧于招绥兮肩防渠于大防报怙虐以洪威兮与捐苖而芘螽须慎察而痛劖兮禆皇穹之仁公古王者之保邦兮作师旅于地水茹容民以畜众兮田偕武而兴制垂列国以交更兮之秦鞅而大戾后厥时以逾逺兮摫裂而为二醴頺波以下注兮宁能返乎涓澨谡谭计之诸诸兮佥伤养于大费亮先作之叵复兮棼后述以多贰怛熈宁之保甲兮校拓防而犹疐防因损益以张防兮亦善谋之亚防采材官于汉矩兮擥府兵于唐载韪长源之嘉尚兮撷稚圭之美议【唐宋李韩二公】重时募而精教兮乃要切之至最窃虞夫谪戍之永终兮拱甲令而文致法常隓于滋久兮即三五而须异【异者改】蠢匹夫之丽辟兮将不宥于十世【遂至无穷】丰廪养之长麋兮且望深而感细况懐土而迫窭兮由窜迸以川溃遂益之用核追兮烦钩摄而部递纷张官役徒以扰扰兮日驰驱于四海实惟益薄而损厚兮宜亦矢谟而请裁万几数求言以罢行兮曽不狂夫之为非犯忌而乱成兮谓効忠而襄治既未荐乎野谋兮敷公仁而从事轸乡思而甲虮兮惩抽力而诛贿完家室而固志兮周粟帛以强体时畨土以休容兮辟赂免之奸怠防私徭之长痗兮襄侵掊之积秽故虽小而必刑兮兵无伍而不次挽千漏于逸罘兮剔百门之宿滞力训阅于徃图兮带财搜于儒吏揆张皇之要兮知亡逾乎简帅祖仁义以为质兮厥桢之以勇智律经籍之典训兮研歴史之成败厉瞿瞿之廉节兮仡矫矫之直气勤步伐于苖狝兮岂临机而寻艺推请论于司马兮命畀简于宸扆论必断于援赇兮斥浮声与柔葸耆授钺而推毂兮勿叅之以弟子军容何为徃监厠兮嗟乎李赵之阶厉将携壹而偾克兮夫焉有于此系覈诹研于绩败兮畛赏罚之昭防彼屠降与殪良兮兼粥级之作伪【伪多报级数】毅戎昭而不弛兮飞萧斧于诛刈母狥免于援议兮必奸絶而而良励销枉毁于贝锦兮破滔谤于珠苡熊虎毅其六师兮鱼鹤辑其七萃务貌识而音别兮暋闲练而衷义防强足与宻代兮直寄命于童戱【谓临事募不精实茍用充数与私倩代行】膢奸宄于中邦兮卫天险于荒裔林建国而所民兮防有整于职方藩周饬于隍陴兮垂坚宻于闗梁崇函夏以立道兮陗百代之大防讦天王之集统兮越歴古以包桑樊封昄之峻截兮戒勤逺之否藏频回译于异贡兮只收诚于来王【事见祖训】肎包羞以餽女兮焉自残而割疆无岁赂之坐凋兮有互市之交偿铄皇代之神圣兮跨振古而无双伟神祖之清漠兮恢王威而四张熯简任于干城兮专权力于鹰扬弗牵肘于彼夫兮谴赕得而奸防为恤士之无实兮犹餔饥而搤吭防衡瞦以八烛兮回浩刼而未央惄遐萌之绎绎兮附九埏之芒芒徂日用而莫已兮串出入以随阳悹乱众而治寡兮唈乐矩而忧长念蚩蚩之错产兮不越兹以成邦怆美恶之必兼兮谌独借乎四良嘳兹良之自植兮防素履以独守毎自彼以戕陵兮岿帝彛之固有相斯辰之攸頼兮秪俊髦而畯叟甿既夫不井兮睎三法之或救【三法即井田尽地平赋】尚稽实于征输兮还防息于频防恐二子之终梦兮虞和缓之懐手蔚大气之纡蟠兮壬胚灵而降秀颢苍惠锡夫后王兮君成之乎黉校详养射于夏殷兮具司徒于周教帝首出以广运兮几新邦之纲要舍贤能而安借兮投硕材其安构渡长江以整旅兮倚干戈而询道筑礼贤以馆杰兮聘名悊而探讨及鸿图之懋建兮夙教士以有造漻辟雍之汤汤兮溥侯頖之浩浩范端严以恢致兮思周防而恳到曰成贤以为期兮忆罗才而毕考蔼思皇之济济兮耸周桢之广效其在今之司存兮澌邮委而同眇眺儒堂而閴其兮凝沈沈之半沼籍束阁以停披兮琴絶弦而歇操填胄省之青衿兮日聚散而三造俾庠黉而率由兮亦胡辨于土偶之淫庙独糜财以备声兮畴蔀牖之为了漮法意于饩羊兮名将实而枘凿崇术四而尤余兮仅偏诵其迩小辨曾患乎先艺兮兹并艺而草草幸王国之克生兮士不乏于覆帱业毎树于高遐兮履亦周乎末杪防騋牝而如云兮夫奚失得于枥皁嗟嗟吾党之徒兮要贤圣以为期放四科而八行兮举六艺而百家究学问以思辨兮劭仁行而寛居行成物以博济兮巻善道而遯肥通天地人以称儒兮賛化育于防国县斯以求媾兮士执应而登之学由循以成士兮教率章以为师时与道有违行兮台讵随以推移咿蜎蝡以自细兮胡不轮冶而驵奚初既育乃后举兮儴科条于隋唐务防萃于大公兮倍骏立其周防索理性于经术兮攷全畧于文章方政事之需试兮策时宜以多方为程宁弗良尽度兮逐有司而淑凉来薄海之彦异兮危尺罭之莫当予歴触于禹穴兮胡鼓尤于鲦鲿【余有贡举议大防若此】迅贤豪之絶羣兮挺堂堂之賛皇麾时科而弗即兮喻龙媒之越行洵覂驾之不种兮耸万夫之攸望鄙负羞于大人兮空趾壮而心长进而逡而前郤兮澹胡为乎皇皇瞩时髦之升庸兮燿勲华而颉顽□霜蹄之超骧兮徯何有于王良罗目千以得一兮先民所为悲伤【罗以多目故一目得禽今为一目罗则安得士本古语王通亦称之】睿谟固经于神运兮勿拘梏于寻常彚小大以兼收兮悉侧陋而明扬廥百材于塲师兮共京构于明堂抡棁楔以毕良兮粹岂独于柱梁以周完而大壮兮防备具而岂康害超等以异悬兮擢万羽之孤凰或科存而弗举兮徒惋遗于众芳为国惜才何人斯兮谟罄毕于鸳鸯鳞甲乙于一班兮可百年之短长何斯据以卒躬兮信轾轩而弛张上既冯以升沉兮下亦自为摧抗坐日以沦胥兮丛幸望而萦妨【望怨也】寻世科之有无兮与第差之低昻鉴才出之先后兮及巻舒之静庸孰失得以饶不足兮孰隆污之存亡【隆污谓美劣存亡犹有无也】尔其铺观而平角兮成效不其已彰缭庶位之崇卑兮环中外而周设尸修政以立事兮并陈力而就列今视昔以异宜兮沿与易而殊节祖建典以官士兮抡时宜而章别多率旧以监成兮掖无期之皇业劼兼山之止位兮臣何知而啧喋想拱职以绸缪兮熈庶绩以咸凝唐虞和于朝兮赓元首而股肱昔秦人之防亢兮侪百辟于倌伻后秦胥以沿洄兮且肃体而谐情貌隆坐接兮呼庄君卿涂黄还命【涂勅缴词头】兮席前目征【目送】崇庳必词兮扬抑告行皇王建设兮简要以□【殷中】譆守官而罔道兮愚深眯于兹评王用道以命官兮官将道而为命防夫昧体而守支兮直置道以狥名逾追势以滋颠兮偭疈坼而拒撑交隔盭以无通兮不相谋以相能臣殊僚而一政兮肢连体而析形咸左趾以将东兮引右夅而西胫各称官而罔道兮乌不病残以殒生宰萃士而一命兮粗因科而下上既莅政以稽绩兮复何初以为量年畴力于良庸兮才奚由于耆壮木不谷栠而郊韡兮材将鸣寃于族匠非祖宗之盛心兮防后时之胶状假三五防斯方以举错兮当亦迷八四之直枉【八凯四防】何莫峻登其异杰兮年序以饯夫寻丈儇笔工以医佣兮浊铜驵而谷养污王章以螘縁兮诲邪陵而贞障猥膏纨之流防兮伟汉疏之直谅【王吉请除任子法】纵故袭之未革兮又何弗涯于漭沆凡斯亦不局之贵兮非清波之都丧【非尽无清流也】声复侵夫无择而无止兮益皇涂之泱□闻方人之不暇兮识野求之无让将循位以求理兮匪称人为标榜防焉名袭而任别兮姑试征二三之改尚公孤宠贵以年登兮未或倚其燮亮【用为九卿资深之宠】寄甄镕于中相兮独调众而拯病天曹天下之才庾兮无暇遗而幸誷悬鸿鉴以八照兮能薄号之故妄惎邦本艰固而易蹷兮盱司徒之斯仗党耗国之职思兮拱三缄而不创【惩创】非防防于竭泽兮哀株守以循罔祖议礼以作制兮纲维诞其贞广岂科条之无俟兮虚百年而亡访僤哉今之为政兮执邦刑以不爽死法不死情兮殱十九之国命抗儒抑法谁为异家兮腐生迷而弗讲岂三尺难求于六籍兮对刻木而惝怳世生才以为士兮才弼辟以亲民显利用以成务兮幽履道以媞身静庸兼维天之命兮士也允三才之珍偏有才而善用兮聊销惭于宦尘守罢驽或不肖兮世何罹而尊亲彼斗筲仕以为已兮用以学而为人【已富宠人求知】民何仗以为长兮后何借而为臣嚱予固艰夫谹议以毕偁兮亦此不尊而弗谅忥心亨而道塞兮旦绵绵而斯徃庖人不越乎尊俎兮陶师握其范模作者慹其亡为兮藏山泽而为癯余懐靡得于斯兮求兹人以为徒去城郭之垢氛兮嫁岩谷之郁纡漫陁靡以豁廓兮蒨芊绵而周遮岑崟嵚而谲兮流滮以趋潴俦防麚而腾伏兮连庚乙而几几绚时荣以绘绣兮戞鹤之笙竽閴无人乎崖窦兮鞫幽求而单居末寝食于皇区兮安平康而乐分缀声籍于士举兮足濒申而犹遯懐君恩以无酧兮惭鲁子之葵闷抽长沙之太息兮梦宣室之宵问敷前闻于沈臆兮嘏婉约而莫尽功必一于天人兮理不隔于显隐通千期以一契兮右皇灵于无冺奭明王之天造兮莅日中之丰运塞王猷以登咸兮丕重尧而袭舜学无耻于不谷兮尚席珍而玉韫若木不示乎世标兮神鳯无谐于尘韵天锦莫覔其机杼兮媵三籁而防引先素王之昭诲兮盖二方以容世谓初道而继齐兮有政刑而徳礼上焉耻且格兮亚且免而无耻明良诞务其至兮烝率次以佌佌并殄防以誖捐兮人洼而时否政刑洵异夫今古兮绪言无庸以究齿徳如毛而鲜举兮礼司存其议拟俶鸿蒙之已涣兮佑作圣以君鄙大人后天而奉时兮惇五典以为纪搤三百以为经兮三千而曲致挚元功于賛化兮全备体于唾涕措万品之手足兮秩其纷而壹贰众高沈而彊燮兮参【音森】嵒砥而柴虒窦一抉而横趋兮倐滔天而洸溃非因情以植则兮溘焉一而焉济唏失徳而信薄兮忍谢嘅于周史荒哉厖訏逷乎标枝之不还兮将非礼而奚以礼阴作与生俱兮乐阳来而俨啓声容达而生神兮体音澌而死肆牺娲迨姚姒兮极阴阳之文理裁衣裳以吹匏竹兮熈殊造而均防柯出梯以为华兮毛傅皮而成美奏至治于云池兮尽物性于宫征遾盛皇之厌世兮寓大柄于递位杂狡童与昬夫兮隤王彛于裘委姡何别于刍灵兮冠具而亡里维礼纲于五端兮吉无先乎郊类莽欺天而侮圣兮轼辈申以傅防唐既芜以并配兮宋逾淫于赦赉设有妄于祠衣兮位有汩于祧祪【以上言前代郊庙之误】家庸行而不知兮曽无违之能几猥赵氏【武灵】与北代【拓防魏高齐宇文周】洊变通于遐裔底防古之寖炽兮羌增廓于九围非穹皇之命圣兮畴能擅此勇智祖一匡以再造兮驾百王而絶俪笃父子以孝慈兮协周文之敬止董百官以为朝兮截冠舄于首址肃大别于掖壸兮斩收承之颠秽冏前星之继明兮郁青坊于继体罗九服以树屏兮藩不亿之其丽厘羣神之淫号兮叙百辟之规第推文质以四达兮布方策而渐被葢郊庙之大仪兮时乃定于睿志冯三重而建制兮曰非君其不议倘时命以下询兮严丘泽而敬事象雷豫以张乐兮荐祖考而配帝侂权舆以成徳兮善武周之斯徯□昌期而隋愒兮抑将顺之能怠较民用于兹辰兮才一合而百戾胥滥越以败矩兮沦逐欲而邻戏誺轻重之不权兮僣陋以交昧委筋力于无情兮擿货财于空弃俨衣冠以临庄兮况大君之斯侍端章甫如会同兮可非丧而去佩讵公廷之为燕兮防长裘而莅视噫人服之不衷兮孽孽于卉毳玩好奇之盈冠兮恶衣妖之怪忌殽室舍以什皿兮等众叹于一蔽余既未聘乎上国兮望王悬而不耳过闾陌而或聆兮閧缁黄而倡伎乱一雅以万郑兮喿四戎而错厠日作息以震惊兮骇律吕之焉寄嗌六合以恒瘖兮防九陔而悉瞆八门张而何风兮四时行而何气雅乌噪于昼日兮鸑鷟翥而不睨頠穹舆之定位兮磤风雷之鼓吹庑草木以有条兮噰防虫之吟唳侨仲佐伯以尊王兮使其民而有义臣何望于今尧兮不观兴于兹禩王乘龙以中立兮治六有于鑪根人纲而植初兮落有家以俶载简姬姜之世贵兮爱任姒之徽嗣逑闗雎之窕窈兮论钟鼓而乐只贻铣锾以前却兮畅迭御于朓朏亲郊禖以降乙兮仪姜嫄而茀子择周宗之妊傅兮拜后防而教肄宻缉熈于光明兮斮刁牙之侵嬖扞千邪而勿接兮赋万几而厯试【太祖故事】隆亲亲于九族兮剏章条而登杀镜前尘而迈防兮羞田恒之惏纇实产以国兮嵗坐观其铚艾保尧睦于不竦兮供虞接于无匮弸支蕃而土限兮司存宁能以无槩维天王庙世以七兮实殷周之制茫皇古之靡究兮二代亦复宗异【上古未审夏五宗商六宗然七世之文本商书】如姬周之二室兮固不祧而非次【文武二世室不祧其后王时七世固在二室之外二室非七数】别太祖以特立兮三昭穆以对莅乃一祖而二宗兮与四亲而共备迨后王之复宗兮犹文武之不替乃七世以为恒兮确古今之通谊于皇明之握符兮羕天涯而地际既庙于有七兮那千万而莫计皇高文之巍巍兮擥百世之永继丕承烈于歴叶兮列诸宗而裸餟抚大典以徐谟兮意冲襟之不易纉昭穆以无紊兮乃传世之常系或颉颃而高卑兮仪冯从以位置匪今晨之攸闻兮法周知以为贵曩圣祖之丕训兮定儒臣之请褅【御史达鲁特与权请立禘祭上命儒臣议议者以始祖所出未明而寝】矎赵氏之禘祖兮亦时棼于僖艺侯王仪之不袭兮曷由疑而永废当肇统而慎始兮固宜存而不遂【始谓始祖所出】累重光以钦承兮将神灵之有俟盍懋建于崇典兮偁宏义而时起【高帝时固宜存疑未立今七庙已备已立禘祫以义起高帝正东向之位又今位与古昭穆亦异】地时正而道合兮从心究于内外罊孝顺而諲洁兮悃皇彛之极至洎仪章与物数兮比声诗而容缀载采采于羣神兮莫不审于享祀开明堂以严父兮汗大号以施治隆法宫之九成兮翼前朝而后市昼三接于康侯兮旦五彻于弼士【请举祖宗日三朝故事】更叔孙之蕝貌兮整钩陈之法卫幄明王之采章兮柬卤跸于羣代被黄虞之法服兮祎日火于绣防贞舆旂而笾簋兮尽生用之百器搜古今以分宜兮区雅俗之殊裁革淫巧之哤靡兮絶羌戎之陋悖后模臣以逮民兮宫刑廷而御海王有三以寡过兮果风草之相逮常经总乎嘉吉兮与賔军而丧祭周上下以用施兮惟日见之为帛烂揖让于交际兮彧黄而牢醴纚目缕以条支兮陈更仆其焉既虽殊王之更辙兮儒亦纷其辀轊防徃辟之故秩兮窈三典之略在【仪周戴氏三礼】辞有单而已蔽兮道有一而知二迪在者以推施兮仅含气而亡愧徽列君之有作兮荷羣政之勤惠谛绳矩于铢权兮研节度于旒系覔迷途于擿埴兮兴证辨于张猬署根枝以交参兮部优劣而互采铄开元暨君卿兮亦司马而无晦頫今昔而时措兮斯数家之为懿按三经以疏绘兮又莫茂于先辈【前后议礼作述者浩不可数互相得失得之多宜于今者大帅开元礼杜氏通典及司马光高闳朱熹数氏其为三礼注疏若图谱如马融三郑伟昭王肃虞翻张融贾公彦孔颖达聂崇义陆佃等皆经师啓述之功尤大先辈谓此】焕尧文于神祖兮大集成而班赐茁桢柢于恒性兮顺条柯于日履申邦教之森矈兮补未充之俴细铺遐迩以折裁兮要覸时以为揆刬昬狂之僣滥兮俌眇忽之不暨匡以居正之名兮章以昭明之轨来九苞以均系兮誃相防之遄死遵王度于截防兮允蒲卢之可企观天文以察时兮贲顺叙而贞明昊穹牵而西股兮仪娥错以东行订俱右之臆谈兮渊鉴破乎迂防【太祖诏改朱熹日月俱左行之说】检班陈之分土兮何壤局而霄【班固陈卓星士之说天大地小不为允审】尝有贰于分星兮亦未究其谛精夏曷不中近天心兮三隅偏濶而空宏经舍輹以环毂兮二十有八而咸趋中谓地虽旷而邉逺兮分厠占于防零岂理果能御器兮器乃因理而不通测迟留于伏逆兮校容留与无名综天官于灵显兮冏休咎之分征珠璧信其有期兮同上下而清平气多符而罕戾兮翼儆修之有行【天文祥异应不应者以气理事人四者参错不齐非可以类必胶师执用类索不视三端不应正宜尔乘除消息又本各不一如日月五纬合聚以算本有常期期届是气之元亨世当常治斯自然之符或世不应气此他戾也故王者当儆心修其行以应气耳】矧气否以变沴兮漠不省其遑宁暟厯代之悊臣兮遝治歴以齐政遡都闳而下之兮孔难剸于一定监徃故而聿造兮大统于斯而为令彚羣造以折衷兮改月令以守敬免久纽之必譌兮征良师以时订曩授时之可采兮祀四十而已病【元用授时法上寻千载不缪而下以推来才四十年已差一度】严缇室以气兮庄脩表以测景于制律以治物兮钟一正而万应既礼达而政修兮驯刑清而世康恺人蕃而物条兮曼至和以充盈王中正以居心兮气驩通于苍黄玉烛炘熹乎泰宇兮员嘉来而八风平禔仁浃而功振兮鸟没世而不忘腾风诗以交宣兮铿作乐而荐享本吹筩以造律兮擢五要以为纲【刘歆奏备数和声审度嘉量权衡五者五者为乐之要众言不齐不复能易此】绪审黍以立管兮正九寸之黄钟各三分以损益兮于相生以旋宫均七始以为调兮八十四而成章间者濶焉防旷之无作兮术布策而炳明【三礼国语吕览汉隋史】杜荀之神解兮代已希而非亡【京房杜防荀朂阮咸万宝常张文收辈】讙述者之悟谞兮议骧烟以誩攘【自汉以来张光严宣钱乐之祖莹梁武帝信都芳陈仲儒郑译苏祗婆祖孝孙王朴和岘窦仪阮逸胡瑗刘几房庶范镇司马光沈括蔡元定等尤难偏举如何妥牛軰无可言至魏汉津蔡京等益缪尔】遴执随而成渝兮非数词之已彰肇和声以制器兮倚度曲而缀行摘窈于纯和兮援丝宻于腐常衎歆神而賔徳兮戡哇郑之猥厖彼金元之系统兮声后国而犹荒沸俗躁而胡疾兮且将裁而未遑【躁令人轻轻则多犯疾急也急令人防防则多畔】唍斯音之么末兮尔犹昧其条章【今北曲出金元固非雅制十七宫调今但十一而律又过高全失中和病本由丝音肉音】冁杭歌其何响兮啼啸于昼梁【谓今所谓戏文南曲本出南宋温州全无丝髪可成音律畧不足接耳目】镗吾声之有作兮融噍杀而铿锵颂皇烈于神明兮适今时之豫昌【假令今制乐大畧律宜大下于今俗倍而防高于古律縁古者气大和今气大戾更化之若从大戾骤返大和亦恐未遽得或渐次徐变俟少久人与天地气应乃更归纯古可尔】延鸿硕以倡构兮逝効工于更张即二代【金元】之俗谱兮铸昌词以雄庄给比闾之小奏兮嫴备部于下堂猗帝徳之夏殷兮般穆穆而锽锽诞光天之下兮至海隅之苍生吊幽明以效答兮郃六幕而同风遐休嘉之弗呈兮抑文之或爽五曜润于干垣兮五财理于坤轸河岳位而澂静兮四类效其灵命万祗严以卫厘兮防鬽伏而不眚民于变以时雍兮同虞方而风动蓐王区之棫朴兮天命生于熙朝皇契道以尽受兮非行违之异标器必蕴于征庸兮志须亢于冲辽愚幸赋此兮愕夫人之它操潜兹未之或闷兮令达又胡以宣骄已焉哉俗以势而成世兮势以时而自然淈时势以太顺兮存兹道以为楗森三端而翕张兮亘宇宙而推迁仰惠啣生于黔雷兮肯弃受于崇圜飞元灵于泰虚兮收万实于甫田控太乙以贯之兮艐有无于齐诠抚羣有于日用兮秉神根之渊渊羡诸子之敏修兮防交通而互全兆流归而皆海兮亿管瞰而均天防无拂于风鸟兮碎或摄于筳篿蹑太乙于九宫兮丙离章于太机条条于木兽兮数斤斤于铜丸灼莘降之非异兮易菽兵之戋戋【上四事谓诸葛公木牛马张平子地动仪神降莘郭景纯事举四以例余】抱鸿通以欵塞兮疾细滞而浮漫悉虫沙而愿遂兮当貅猰而不戁惟无欺与至慈兮所不负于高旻坦诏而交神兮直衣而践川譩凡夫之妄颠兮北二子以睽分谓殊儒而端异兮缪世教而为三昔柱下用表而存中兮师友于我文宣竺尊储性道之本兮其何事于嚚谰千门万室横六内兮朝蜚波而夕烟卬既尚此皇符兮炬百幽于一焱戚城隍之湫仄兮赦羣虫之所庐解故蹝于黟垢兮翺洪翼于苍墟櫋修云以为辀兮结浩气以为舆并三辰以循纪兮极八遐而同区晙晞髪于若榑兮夕留軿乎融都蓐收道以前辕兮诰防使迎余召飞廉以兴飚兮翚屏翳而涤涂氛侵伏而淑朗兮恣余襟之所如玩羣生之起灭兮观两仪之涣储朋山河以结解兮賔曜宿而盈虚衔紫皇之黙诏兮偕金女而同趋统父母于元气兮或天神而一衢问日月其何纪兮咍死生而焉殊真一性以长觉兮去六凡而不居大哉余游奚适而奚来兮防焉徃而不归与
  </div>
  <div class="pagination">
   <a href="明文海_page5.html">
    上一页
   </a>
   <a href="明文海.html">
    1
   </a>
   <a href="明文海_page2.html">
    2
   </a>
   <a href="明文海_page3.html">
    3
   </a>
   <a href="明文海_page4.html">
    4
   </a>
   <a href="明文海_page5.html">
    5
   </a>
   <span class="current-page">
    6
   </span>
   <a href="明文海_page7.html">
    7
   </a>
   <a href="明文海_page8.html">
    8
   </a>
   <a href="明文海_page9.html">
    9
   </a>
   <a href="明文海_page10.html">
    10
   </a>
   <a href="明文海_page11.html">
    11
   </a>
   <span>
    ...
   </span>
   <a href="明文海_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
