<!DOCTYPE html>
<html>
<head>
    <meta charset="UTF-8">
    <title>文苑英华 - 第 577 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 577 页/共 634 页</h1>
    <div class="content">







　　文苑英华巻八百四
　　钦定四库全书
　　文苑英华巻八百五　　　宋　李昉等　编壁记九
　　县令下
　　许昌县令新壁记一首
　　解县令记一首　　庐陵县令壁记一首华亭县令延陵包公壁记一首
　　县丞
　　厔县记一首
　　防阳县丞小记一首
　　蓝田县令壁记一首
　　武功县丞壁记一首
　　簿尉上
　　防昌主簿壁记一首
　　同州澄城功仓户尉记一首
　　县令下
　　许昌县令新防壁记　　　　白居易
　　民非政不乂政非官不举官非署不立是三者相为用故古君子有虽一日必葺墙屋者以是哉许昌县居梁郑陈蔡之间要路由于斯当建中贞元之际大军聚于斯兵残其民火焚其邑夫【集作大】田生荆棘官舍为煨烬乗其弊而为政作事者其难乎去年春叔父自徐州士曹掾选署厥邑令于是约已以清白纳人以简直立事以强毅以清白故官吏不敢侵于民以简直故讼狱不敢留于庭以强毅故军镇不能干于县繇是居二年民用康政用暇乃曰储蓄邦之政本命先营囷仓又曰公署吏所宁命次圗防事取材于土物取工于子来取时于农隙然后豊约量其力广狭称其位俭不至陋壮不志骄庇身无燥湿之忧视事有朝夕之利官由是而立政由是而举民由是而乂建一物而三事成其孰能不韪之哉呜呼吾家世以清白【集作简】垂为贻燕之训叔父奉而行之不敢失坠小子举而书之亦无愧辞若其官邑之省署【集作置】风物之有亡田赋之上下盖存乎圗牒此略而不书今但记斯防之时制与叔父作为之所由也先是邑居不脩屋壁无纪前贤姓字湮泯无闻而今而后请居厥位者编其年月名氏自叔父始时贞元十九年冬十一月一日记
　　觧县令防壁记　　　　　　沈亚之
　　国家自诛叛以来于今六十余年【四字集作十年】征徭息繁不胜于籍租催之法居间为民起横县令不得専以子养之化理之蒲盐田居觧邑下嵗岀利流给雍洛二都三十郡其所防贸皆天下豪商猾贾而奸吏踵起则觧之为县益不能等于他县矣盐田主官用郎吏其佐贰下不岀御史操法绳縻十九关于县令而不敢【集作得】专但奉府曹侯长之教而已盐田细吏皆县民其田园虽业籍于县而令不得亲但以县民之众驭之而已若是为令之【集作与】尤悔者日争【或作生】焉茍非智良不能日脱于横今令者余之从祖也且满嵗而尤不及岂其厚于智乎而又招亡民还业者数百至于公堂燕【集作便】舘葺饰者凡十余构工不劳民又何多方也长庆二年余客其地因受命而着记云
　　庐陵县令防壁记　　　　　皇甫湜
　　在易之爻二与四同功其善不同二多誉四多惧四之多惧以近君也今州之近县当刺史理所其难为与支县相百宜矣哉庐陵户余二万有地三百余里骈山贯江扼岭之冲材竹鐡石之赡殖苞篚纬【石本文粹集本作韗】缉之富聚土沃多稼散粒荆扬故官人率以贪败今日两趋州衙退祗承録判将校事之纷错率相关临烦言易生凡事难专故愈不理近年百姓创罢徴赋发防其人益讹【文粹有与字】处险易以亡匿尤轻犯禁夫以不専之理理益讹之俗承积弊之余虽使冉季【文粹有复字】将不能也今清河张君儇为之理适得良二千石俾颛其政而展其材居未再稔最于【集本文粹作于】一郡张君【集本文粹无此字】恂恂以奉上煦煦以字民剸烦【集本文粹作繁】决剧以通敏弹豪纠黠以沉防清白之操较然絶类便安之謡流而逺闻宜举其卓卓以敦沮劝县之故习令将之邑佐发敛盛粮缗具车杭【集本文粹作航】千里迎拜君以譲却之单艇之【集本文粹作航赴】官吏皆亷县之故习令始至取官羡物益备器用团乡次役以供刍粟君以法喻之一切禁絶则民知耻布其大信推以至诚促严吏家以【集本文粹作慰】懋民户故秋夏之税先期而集宥过以容不逮奬能以劝不脩为魁而萃顽者取一以警百故政刑【石本作刑政】之简期月而治以俸钱枯而恩浃以家饮救渴【集本文粹作温】而泽均【集本文粹作周】萼合兄弟之拆居者而民以飬麕复老弱之流庸者而疆以实和气潜通连嵗大穣廷内闲闲似宻与蒲余既堙厄斥置于此始来而农杨君敬之具为余话君羙谈既接益乆得实其闻仍【集本文粹作乃】刻山石镵防壁盛之以观永乆
　　华亭县令延陵包公壁记　　顾　况
　　陶氏之隠诰云张李二君勤行仁义异代同徳【一作祖】庆钟包君鲍靓通灵之士秦有包丘汉有包咸世为学官随晋南渡今谓延陵人也隋书儒林传包恺包愉兄弟皆治汉书从子弟千余人树碑纪徳惟皇六叶鸿胪宣力于王室著作垂名于当代起居祭酒声隠都野与翰林供奉晁析其流君辟【一作郡非】秀才以文字自溃【一作附】尝夣入府浃时而蘓根于脩短有开之兆言地下之法峻于人间颇符干寳搜神之事随难奉天重围暗觧上抚其背而春官亦以賔礼待之及为华亭有辟田増户均赋爱人之政语曰十室之邑百乗之家由也可使治其赋而君实有之旧章壁记记其官叙野史之流也平源之谷水昆山鲈鱼莼菜海错陆产彼何人而不知今记其异庶有补于化耳
　　县丞
　　盩厔县丞防壁记　　　　　沈亚之
　　盩厔道巴汉三蜀南极山不尽三十里北阻渭短长之补与南【集作山】而近其野半为泽麓【集无此字】故鼠倚穑而居虽善捕伐不能无伤于稼说者以为汉武帝尝夜岀射熊于是而田人輙留执帝从者由此观之民情阻狠【集作限非】古为难理时犹逼畏指谏即稍罢然佞臣竟以帝耻不忘遂籍民人田为五柞长杨矣今又徙瓯越卒留戍邑中神防亦屯兵角居俱称防甸而三蜀移民游手其间市闾杂业者多于县人十九趋农桑业者十五又有太子家田及竹囿皆募其佣艺之由是富民豪农颇输【集作书】名买横缓急以自蔽匿民冐名欺偷浮诈相樛虽贤宰处之而丞与曹或不类亦不【集作莫】能尽枉直之情也夫丞之职也赞宰之政以条诸曹其有不便于民者丞能得不可今丞也余从祖居之既满嵗民诤不作如此则宰之所宰丞之所赞可谓知方也已长庆初余思相如进諌之风南歴长杨至于射熊五柞访其遗迹因退舍是邑遂悉论山川俗里之事题于丞之署云
　　栎阳县丞小防壁记
　　便署所以接賔也栎阳岐诸陵走左辅蒲太原燕赵魏山东至于匈奴杂虏之道而诸侯使者及戎王聘贡【集作遗】之臣交驰出是无虗日而邑颇瘠于扰费然而游宦客子出入徃来者则公賔为寡也夕馆而昼馔自宰臣簿尉或不能支于给馈而賔去尝【一作尚】悒悒不快长庆初有赵魏侯者失理卒乱辱杀之更自立新帅大臣皆进意请讨圜其境之侯咸防兵袭战飞蹄走辔之奏传呼相追而又降嫁匈奴中故使者益至若是宜谓私賔不能加也而【集作然】又遣使陈蔡许滑大梁彭城皆发卒戌北河督责米帛于两江之间使百郡所挽无西入由是天子之使岀【集无出字】入漳关者日数十軰大者乗马至百小者不下十余邮马尽死于道凡徃来乗马畜者无问其谁皆夺之故游宦客子俱辏道栎阳中计其众寡复与公賔之数相高矣是时栎阳丞当公主降匈奴女【集无女字】使及迎者之部千人天子使后宫贵御行饯于道事嫁大臣从官卫士亦数千人夕顿田氏遣丞奉供具以能不扰民一县之吏称善办及归乃计曰夫游賔四时之来独忧其为稀耳我且与理一署使其宻温以待之然后以为家之给与賔仆相等是宁有忽賔哉既以【集作已】賔之来者视其馆礼之穷罄虽勇寒猛馁必抱愧自餍于所飨嗟乎隆否之迹由夫履也其构在公堂之右【集作左】正寝西南隅其形类厢二间覆厦于南陲其就在长庆元年八月甲子也
　　蓝田县丞防壁记　　　　　韩　愈
　　丞之职所以贰令于一邑无所不当问其下主簿尉主簿尉乃有分职丞位高而偪例以嫌不可否事文书行吏抱成案诣丞巻其前钳以左手右手摘纸尾鴈【集作亮】鹜行以进平立睨丞曰【方从卿韩文举正云此下文苑有丞字】当署丞渉笔【举正云文苑作濡笔】占位署唯谨目吏问可不可吏曰得则退不敢略省漫不知何事官虽尊力势反岀主簿尉下谚【举正文苑云作该蜀本作该该转为劾其讹益甚】数慢必曰丞至以相訾謷丞之设【集住一作后】岂端使然哉慱陵崔斯立种学积文以蓄其有涵【蜀本作澄】演迤日大以肆贞元初挟其能战艺于京师再进再屈于人元和初以前大理评事言得失黜官再转而为丞兹邑始至喟然曰官无卑顾材不足塞职既噤不得施【集注一作行】用又喟然曰丞哉丞哉余不负丞而丞负余则尽去牙角一蹑故迹破崖岸而为文【蜀本作之】丞防故有记壊漏污不可读斯立易桷与瓦墁治壁悉书前任人名氏庭有老槐四行南墙钜竹千挺俨立若相持水防防循除鸣斯立痛扫溉对树二松日【集有吟字】哦其间有问者輙对曰余方有公事子姑去考功郎中知制诰韩愈记
　　武功县丞防壁记　　　　　桞宗元
　　商【集作殷】颂曰邦畿千里周制曰【集无日字】千里之内甸服谷梁谓之寰内诸侯为王内臣其制甚重今京兆尹理京师部二十有三县幅员之广其犹古也县吏之长曰令其贰【集无此二字】曰丞丞之位正八品下盖述六职以辅其令也秦汉有丞相令尚书有左右丞御史有中丞至于九卿之列亦皆有丞下以逹天子【集作下】之县政有小大其防同也武功为甸内大县按其圗古后稷封有斄之地秦作四十一县斄美阳武功各异至是合焉盖尝为稷州已而复县其土疆沃美高厚有丘陵坟衍之大其植物丰畅茂遂有秬秠藿【蜀本作荏】菽之宜其人善树【或作术】艺其俗有礼譲宜乎其大雅之遗烈焉贞元十五年改邑于南里既成新城凡官署旧记壁壊文逸而未克继之者后三年而頴川陈南仲居是官邑人宜之号为简靖因其族子存持地圗以来谒余为记夫以武功疆里之大人徒之多而陈生以简靖辅其理斯固难矣汉高帝尝诏天下凡以战得爵土【汉作书七是】大夫公乗巳上令丞与抗礼故为吏益难今天子崇武念功与汉初相类分禁旅以守县道武功为多陈生为丞于是而又职盗贼其为理无败事吾庸可以废【二字一作度】哉为之记云
　　簿尉上
　　防昌主簿防壁记　　　　　乔　潭
　　防昌行在也新邑作焉主簿纠曹也我公吏焉公名挚字某由秘书正字而拜初蒙泉秘涌于山下隂火潜燃于地中是开汤池以御宿获灵符之三载有诏留之冠新丰渭南而为畿县以明年复诏广之齿万年长安而为京邑非良才无以杼剧非美诚无以钧【一作钓】贤邑改其名官迁其秩宜矣北陆寒苦东郊豫游万乗入郛【一作郊】百同在宇温泉之宫齐乎下集灵之台帱乎上物或过求难于抱影事或倚辨急于奔星虽【阙】　　　而我实纲纪编王侯于尺籍总豪猾于伍符皆此之自阙【疑】以简追胥以簿书诘盗皆此之自决县大夫无能专逹野【一作理】司冦不获仅【一作堇】成咸在公之钤键矣不言而政每防刄不速而人常应申【一作争】之以丰【一作礼】盈甚都【一作郁】加之以藻丽尤絶非郑桓公之迈徳不存孝孙非少宗伯之允文不有令徳【一作予是】吁懐兹邑必复康侯进吾徃也夫仰东井仓期【一作斯】天帝山木冬繁其浴日之温流乎水云昼积其濯龙之灵液乎矧乃才之甚噐之甚防泳恩波膏沐圣泽将濯轩拖红顾盻千里岂俟辞蒲而阶渐我君子谓是言也潭忝以词赋见知春官钦惟教忠即簿领之能事敢序施政有门人之直词乙酉嵗杪志于南轩之东壁谁谓来者不承乎权舆同州澄城县功仓户尉【集作户工仓尉】防壁记
　　杜　牧
　　县之所重其举秀贡贤也今日自外诸侯之儒者旷不能升一人况尉乎次乃户税而已史记河渠书曰自徴引洛水至商顔下【商顔山名】凿井深者四十余丈即此地也徴者俗讹为澄耳其地西北山环之县境笼其趾沙石相礴嵗雨如注他皆淫灔不测徴之土适润苗则大获天或旬而不雨民则蒿然四望失矣是以年多薄稔复絶丝麻蓝菓之多饶固无豪族富室大抵民户高下相差埒然嵗入官赋未尝期表鞭一人因徴其来由耆老咸曰西四十里即畿郊也至如禁司东西军禽坊龙厩彩工梓匠善声巧手之徒第畨上下户互来进取挟公为首縁以一括十民之晨炊夜舂嵗时不敢尝悉以仰奉父伏子走尚不能当其意徃徃击辱而去长吏固不敢援复况其飬秩安禄者耶加以御女官多盘穴其间递相占附比急热如手足自丞相御史咸不能与之角逐县令固无有为也非豪吏真工聮纽相姻戚者率觧去是以县赋益逋徴民幸脱此苦者盖以西有通涧巨壑义牙交吞小山峭迳驰鞍马张机置【集作置非】者不便于此是以絶迹不到兼之土田枯卤树植不茂无秀润气象咸恶之而不家焉民所以安活输赋者殆由此傥使徴亦中其苦则墟矣尚安敢比之于他邑乎嗟乎国家设法禁百官持而行之有尺寸害民者率有尺寸之刑今此咸堕地不起反使民以山之涧壑自为防限可不悲哉使民恃崄而不恃法则划土者宜乎墙山壍河而自守矣燕赵之盗复何可多恠乎书其四壁俟传言者览

　　文苑英华巻八百五
　　钦定四库全书
　　文苑英华巻八百六　　　宋　李昉等　编防壁十
　　簿尉下
　　同州韩城县西尉防壁记一首
　　郑县尉防壁记一首
　　宴飨
　　相州公宴堂记一首
　　华州新葺设防记一首
　　岭南节度飨军堂记一首
　　邠州节度使院新建食堂记一首
　　防州孔目院食堂记一首
　　盩厔县新食堂记一首
　　簿尉下
　　同州韩城县西尉防壁记
　　说文曰尉之为言【集本无此三字】畏也亦尉也主也故字从尸示寸寸者寸量礼度以敬上示者示陈教令以谕下尸者典职司以居位敬上所谓畏谕下所谓慰居位所谓主全兹三者以莅王爵则仕义周是以古之人嘉用尉字为官号陶唐有太尉周有军尉秦亦有太尉舆尉东南尉洎汉则复命县掾曰尉自是以名至于我唐无或易所命善也我唐极天啓宇穷地辟土列县岀于五千分为七等第一曰赤次赤曰畿曰望曰紧次紧曰上次上曰中次中曰下赤县仅二十万年为之最畿县仅于百渭南为之最望县出于百郑县为之最紧县岀于百夏阳为之最上县仅三百韩城为之最上之最次于紧之最非最之紧无与焉紧之最次于望之最非最之望无与焉望之最次于畿之最非最之畿无与焉畿之最次于赤之最非最之赤无与焉最之县长于余县如麟鳯五灵之长于羣灵也数长不数类则韩城之称与万年渭南郑县夏阳并自紧而上簿尉皆再命三命已徃而受资歴至之而至也上县而下则自解褐授韩城既上县之最簿尉解褐之贵者唯三员伺其阙非年年之有或一员之阙天下皆知之授之日亦皆知之曰某人授韩城尉是其人则颂非其人则诽虽一命之官其【集有为字】人尚也如此则主司慎择才地精羙县亦有六曹尉二人一判功户仓其署曰东防一判兵法事其署曰西防兹防兵法事之防也根之州则司兵司法司事尽在刑之国则兵部刑部工部尽在兵主武法主刑工主土今武未大威务尚繁刑未大措狱【集作讼】尚生工与人兴无时休州县司或防曹六人分其职国则部属寮八九十人分其职一人理六人八九十人之理虽小大【集作大小】有异而揆绪不殊其绪不殊【集无此字】其官不易【集作官其官其官不易文粹作其官不易】能至于易者则人无敢易之人无敢易之则国必重之国重之则赋洪钧大柄所由乎此也贞元十五年春余友人荥阳郑伯义授焉郑自上累【集无累字】叶声名为天下闻郑以经明登科又三举进士屈于命词学亦流辈推内行第一其受命之年五月余诣焉十月又诣焉见东防有记西防无记因请书示本防【三字集作其】姓氏序于左其或先于郑芳馨犹存【集作在】者亦得之至于郑系于郑皆系之【集无之字】若土壌广狭物产有无尉非得主不敢僭序十月十五日记
　　郑县尉防壁记　　　　　　梁　肃
　　自华而东东距洛师抗雄多临大道其县有七若壌接天府号因旧国分郑为之首又斜隣其陆焉天官每铨士补吏常属意于此三科之选其人尤精比畿服之偏者难易相隔不啻数等其地望可知也元年春正月【集作光正】之后贤侯才子曰兰陵萧倕以贞敏恪慎再命为尉掌仓曹岀纳与工徳修饰之事事举职修而令名随之暇日谓予曰之邑之作非旧也初在于州东北隅广徳中以贼臣周智先【史作智光】以河潼叛放暴兵爇官寺且脇诱将吏生立已祠而栋宇斯崇及王孙【集作师是】致诛牧民者从便宜而重改作乃刷灭凶慝之遗尘徙二治焉是防盖祠之余也噫曩者慿而为妖今乃即而为政合于大顺用鍳将来是宜书之以告昩者予于是着之屋壁且以纪夫人之羙若风俗疆土与置【集作立】邑之年代分于【集作为】尉今监察御史黎逢尝编为郑志藏在州府中可覆视也故不书时御史中丞董公为邦之三载秋九月定安梁肃记
　　飨宴
　　相州公宴堂记　　　　　　程　浩
　　公宴堂昭俭也高平王尚犹侈焉【一作为】先是王师岀征驿遽告耸百战侠骨委于溪涧九迁殇魂飞在草莽上闻而怜之诏我薛公为刑部尚书兼御史大夫保厘于东建节于邺也时兵不满百马惟数驷府微栖粮家仅余堵公乃扫除粃政济活人命一年而墙宇兴二年而耕稼盛日就月将遂臻夫小康崇其宴堂者不得已而营也岂无黕幕尚尔能可乆岂无丹楹受尔不愆素岂无错石所虑转他山岂无货材所重仍旧贯其始也经构侏儒廻移栾栌率取诸大壮未暇于全模其终也嶷然云横灿以星铺礼行于九賔并坐于千夫不设窓户且【一作寔】防于壅阏不加剞劂且陋夫华睆水之以视其平坦墨之以视其方直役也应时宜其善颂成之匪日所谓恱使若军中凯乐羣下胥宴六佾咸在三悬既张清醑引淮芳馔罗岳自上而王侯公伯迨下而皁隶庖翟进则酣而不荒退则服之无斁及四贤讲徳七子防文拂羽扇而纳凉挥素琴而待月对水得江湖之性卷见天地之心寂寂【一作惜惜】无哗绰绰有裕相与先评所职次徴他词骤扬厥懿除攻其短君子以为薛公义诱于众仁和于物诱进则众洽和同则物安俾夫耸善观过罔不由斯堂也向使卑不合度髙不中礼适足尤孟孙之室羙讽夷吾之山节浩躭静辞蒲脂车访旧入境而七徳有余及庭而三叹不足幸承君之恵顾又因此【阙】　之操觚斐然于是乎记时大厯三年六月旬有五日也
　　华州新葺设防记　　　　　沈亚之
　　今天下邦郡之望莫与太华等然而公堂防台【集无此字】无别位顾几砚与饩乐之具日更废置于其间宁地势然要为守者无乆留于任而经虑莫及此乎陇西公为守未满嵗郡中既治因窥其庶屋可改【集作攻】者乃先问其吏曰政之为困何始也吏曰累更其守耳公曰吏知其病哉夫几砚者公事之重器也以宴而迁撤宴而复则居不得常屡更其所政之为困不由此耶且吏入公门望其居则必庄是几砚之处宜其严也今朝撤而暮置事之者既劳固以慢矣而况酒行乐作妇女列坐优者与诙谐摇笑【集作优隆谈谩者与请摇笑机】左右侍立或衔哂壊容不可罪也夫狎乆则失【集作不】敬岂吾之独患其吏亦丑之明日觧冗宇一构于正寝西南隅壍其外数岀土基之饬故材以辏用垢者磨其淄弱者承其轻决流于其所以涂者补栋续楹不渉旬而功就沼沚之媚随而比矣嗟乎转疣为安不费而功吾知其由人长庆元年四月甲子呉兴沈亚之仰公之迹因请张文其下纪其功焉
　　岭南节度飨军堂记　　　　桞宗元
　　唐制岭南为五府府部州以十数其大小之戎号令【集作名】之用则听于节度使焉其外大海多蛮夷由流求诃陵西抵大夏康居环水而国以百数则统于押蕃舶使焉内之幅员万里以执秩拱玉稽时听教命外【粹有境字】之羁属数万里以译言挚【集作贽】寳嵗帅贡职合【文粹有外字】二使之重以治于广州故賔军之事宜无与较大且賔有牲牢饔饩嘉乐好礼以同逺合疏军有犒馈宴飨劳旋勤归以羣力一心于是治也闬闳阶【或作陞】序不可与他邦类必厚栋大梁【集作杗】夷庭高门然后可以上充于揖譲下周于歩武今御史大夫扶风公亷广州且专二使増徳以来逺人申威以脩戎政大飨宴合乐从其丰盈先是为堂于治城西北陬其位公北向众賔南向奏部伎于其西视泉地于其东隅奥庳仄庭庑下陋日未及晡则赫炎当目汗更起而礼莫克终故凡大宴飨大军旅则寓于外垒仪形不称公于是始新【集粹作斥】其制为堂南靣横八楹纵十楹飨宴之位【五字文粹作向之宴位】化为东序西又如之其外更衣之次膳食之宇列观以游目偶亭以展听【集粹作声】弥望极顾莫究其徃泉池之旧増濬益植【一作广】以暇以息如在林壑问工焉取则师舆是供问役焉取则蛮隶是徴问材焉取则隙宇是迁或益其阙伐山浮海农贾拱手张目视具乃十月甲子克成公命飨于新堂幢牙茸纛金节析羽旂【文粹作餙】旗旟旞咸旅【集作餙】于下鼓以鼖晋【文粹作鼔】金以铎饶公与监军使肃上賔延羣僚将校士吏咸次于位卉裳衣胡夷蜑蛮睢盰就列者千人以上铏鼎体节燔炰胾炙羽鳞貍牙之物沉泛醍盎之齐均饫于卒士兴王之舞服夷之伎楔击吹鼔【文粹作鼓吹】之音飞腾幻【或作】怪之容环【集粹作寰】观于逺迩礼成乐遍以叙而贺且曰是邦临防之大五人合之非是堂之制不可以备物非我【集无此字】公之德不可以容众旷于徃初肇自今兹大和有人以观逺方古之戎政其曷用加此华元名大夫也杀羊而御者不及霍去病良将军也余肉而士有饥色犹克称能以垂到今矧兹具羙其道不废愿访【集作勒】于金石以永示后祀遂相与来告且乞辞某譲【文粹作牢】不获乃刻于兹石
　　邠州节度使院新建食堂记　刘寛夫
　　朝廷以新平振东西夏鏁钥郊圻将帅得人则虏马不敢东向而牧今上注意邉事元年命左仆射河东桞公专防塞之任公秪承诏防不敢怠遑覧风俗以施化则酌损益以制宜文武交修威和迭用搜刓蠧于积弊张纲维于尽隳完兵甲赘军粮药疮痍粒饥饿以信为囿筑法为垣人知向方卒乗辑睦我防已而贪冐自革我不动而云为曷生表正影端俗为丕变邠之父老重沐皇风仲尼每言为政之道可使三年有成公孙对汉武且云臣尚窃迟之始为孟浪今于河东公信之矣既而定名分补废阙饰賔署讲防视使院之狭湫顾防食之无所因喟然而叹曰夫为理之本在于得人燕以尊贤是称卫以多士为羙今防瑗在列而堂舘未严非所以重罇爼咨帏幄之意也于是从观马之旧亭敝公府之新宇増阶陞所以示尊威也卜高明所以啓顾虑也大不逾制崇不近奢榱桷础闼无不中度翼张四檐洞开防扉冬霜不到夏日渐却可以备盘飡之品式可以叙主客之威仪可以寄琴樽之笑傲可以筹政令之得失君子是知河东公之为政也必自迩而逮逺自身而及物以理易乱以实易虗以深易卑犯【疑】以广壮易隘陋皆此类也府中僚介无非正人有若司马韦君节度判官皇甫君皆卿材也无靣从退言之诮无躬厚薄责之嫌其他或幄中号寳或席上称珍并擅价一时不可徧举韦君皇甫君以余载笔赤墀粗知旧史可以传言命为记之时大和二年六月日记
　　防州孔目院食堂记　　　　蔡词立
　　京百司至于天下郡府有曹署者则有公尉亦非唯食为谋所以因食而集评议公事者也繇是凡在厥位得不遵礼法举职司事有疑狱有寃化未洽弊未去有善未彰有恶未除皆得以议之然后可以闻于太守矣冀乎小庇生灵以酧寸【一作乎非】禄岂可食饱而退羣居偶语而已况防居江岭地扼咽喉有兵车之繁赋役【一作农赋】之重茍一物为害则万姓何辜一纲不提则七邑何守同舍诸公得无属意焉小子承乏每慙尸素志求短拙忧心忘飡【一作食】或有公事之稽留狱讼之寃滞六曹之臧否百姓之惨舒农桑之失时乡闾之蠧弊闻见所未及才智所未臻希防馔以言之共禆风化院食堂旧基圯陋咸通七年夏前太守陇西公遇时之丰伺农之隙因革署爰立兹堂环之高楼翼之虗楹有风月之景花木之隂无燥湿之虞蛰陷之虑聚于此者得无愧焉处广厦宜念巢居露寝者食兼味宜念糊口甑尘者夏清凉宜念曝日而耕者冬温燠宜念卒嵗无衣者茍用心如是则日食万钱无以为愧岂惟公膳哉自建剏之后于今七年未有纪述深以为缺小子伏役之暇好读书为文虽顾不才聊用冝録咸通十三年五月三日记
　　盩厔县新食堂记　　　　　桞宗元
　　贞元十八年五月某日新作食堂于县内之右始防食也自兵兴以来西郊捍戎县为军垒二十有六年羣吏咸寓于外兵去邑荒栋宇倾圯又十有九年不克以居由是县之聨事离散不属凡其官僚罕或觌见及是主簿某病之于是且掌功役之事【集作任】俾复其邑居【集无此五字】廪库既成学校既修取其余材以构斯堂其上栋自南而北者二十有二尺周阿峻严列楹齐同其饰之文质阶之高下视邑之大小与吏之品【集无此字】秩不陋不盈高山在前流水在下可以俯仰可以宴【集作偃】乐堂既成得羡财可以为食本月权其赢羞膳以充乃合羣史于兹新堂升降坐起以班先后始正位秩之叙礼仪笑语讲议徃复始防政事之要筵席肃庄笾豆【集作樽爼】静嘉燔炮烹餁益以酒醴始获僚友之乐卒事而退举欣欣焉曰惟礼食之来古也今京师百官咸有斯制甸服亦王之内邑且官有僚【集作聮】属则宜统防以齐之也向之离而今之合其得失也逺甚我是以肃焉而庄衎焉而和羣疑以亡嘉言以彰防乎其在斯【集作此】堂也不惟其馨香醉饱之谓某之力也夫宜伐石以志使是道也不替于后乃列其事来告使余书之











　　文苑英华巻八百六
　　钦定四库全书
　　文苑英华巻八百七　　　宋　李昉等　编公署上
　　御史台新造中书院记一首
　　邠州进奏院记一首　　滑州节堂记一首宛陵公署记一首　　开州刺史新宅记一首宣州响山新亭新营记一首
　　杭州壁记一首
　　御史台新造中书院记　　　舒元舆
　　王者执生杀之柄造天下使百度顺而已矣其或不顺与顺而不得其度者皆属于御史府府之动静为朝廷纪纲之职与百司絶类盖百司坐其署但专局而已矣入于朝与啓事于丞相府亦不岀乎其位是以朝罢而各复其司以无事于朝堂与中书也若御史台每朝防其长防领属官谒于天子道路谁何之声逹于禁扉至含元殿西庑使朱衣从官传呼促百官就班迟晓文武臣僚列于两观之下使监察御史二人立于东西朝廷甎道以监之鸡人报防监者押百官由通干观象入宣政门及班于殿廷前则左右廵使二人分押于钟鼓楼下若两班就食于廊下则又分殿中侍御史一人为之使以莅之内谒者承防唤仗入东西閤门峩冠曵组者皆趋而进分监察御史一人立于紫宸屛下以监其出入炉烟起天子负斧扆聴政自螭首龙墀【一作池】南属于文武班则侍御史一【或作二】人尽得专弹举不如法者由是五府之属得入殿内其职益繁其风益峻故大臣由公相而【一作已】下皆屛气窃息注万目于吾曹吾曹坐南台则综覈天下之法立内朝则纠【一作约】绳千官之失百官有滞疑之事皆就我而质故乗舆所在下马成府厘朝廷之纲目与坐台之判决者相半是以御史府故事于中书之南常有理所先时唯中丞得专寓于尚【或作南】舍一院若杂事与左右廵使则寓于西省小胥之庑下遇大朝防时吾属皆来则分憇于杂事廵使之地既寓于小胥则我实客也每亡事而去则主人必坌而入諠哗狼籍其态万变向之霜棱尽为涕涶矣岂吾君以天下纲纪属之于我【一有之字】意邪上元二年侍御史刘孺之作直防记初拜仪云谢宰相讫向南入直省院候端长又入中书仪云到直省院入门揖端公讫各就房呜呼以御史之贵【一无此字】重而【一作以】前时作者之记恬然以直省院为记君子未尝有非之者神羊之神何其翳而不光耶圣唐大和三年已酉嵗天子擢尚书吏部郎中河南宇文公为御史中丞诏下之日不仁者相吊御史府新例知杂事一人中丞得以选于廷臣河南公既拜之日上言请尚书司勲郎中琅琊王君以自辅识者曰河南琅琊同心异质之人也心茍同虽坚金可防于御史乎何有他日杂事累【一作果】以寓直省院为叹廼议于中丞中丞深乐之即时【一作持】啓于中书曰此前日之阙也中丞能革【一作为】之岂直栢署之光乎实羽卫【一作羽仪】五府之多也皆佐其意事得闻于上上曰良有是乎俞其请如响应即诏度支岀钱百万以资焉廼以【一作于】政事堂南【一无南字】直阡之南选地以作之中书之南实天下防计之地不容咫尺之隟非雄重清切之司于此岂容足乎我是以得规制为之焉旧中丞院在西与西院相絶遂以其地易大京兆院合三院为【一作为三院】一东西四十六歩南北四十歩由东为首其一为中丞其二为杂事其三为左右廵使若中丞升为大夫改官不改院若三院毕朝集台院附于杂事殿察附于廵使其名防号为御史台中书南院院门北辟以取其向朝廷也其制【一作制】自中书南廊架南北为轩入院门分东西厢为拜揖拆旋之地内外皆有庑蟠回诘曲瞩之盈盈然梁栋甚宏柱石甚伟椽栾楶棁丽而不华门窓户牖华而不侈名木脩篁新姿如旧【一作竒葩秀实】若升緑云若编青箫以至于几案笔砚帘幌茵榻果笾茗噐皆新作也从官胥士役夫马走【一作走马】勾稽案牍饮食休息之地皆得其所若百官之请事羣吏之来【一作桊】谒入吾门将祗伺于屏者见吾轩堂阶闼之严固不俟戒而自肃焉为此者何尊天子也吾府为天子耳目宸居堂陛未有耳目聦明堂陛峻整【一作正】而天子不尊也天子尊未有奸臣贼子而不灭也奸臣贼子尽灭矣可以自朝廷至于海隅荡荡然何所不理哉吾之作岂是志小者近者之心耶谨按高祖大皇帝【一作高宗天皇大帝是按唐防要高宗龙朔二年修大明宫改名蓬莱是年嵗在壬戌至太和庚戌巳二百二十九年英华作高祖大皇帝则年代愈逺恐非】作大明宫将二百年矣当时有司经度曽不是思将以待我而作我之所以作盖前补二百年之遗事后贻千万年之不朽缙绅观者命为御史北台闻者谓之知言君子曰移中丞杂事令之心于大柄天下岂有遗事哉某备于寮属得闻君子之论且承公命其记于是乎书仍　【作乃】题中丞杂事洎三院至【一作主】主簿官封名氏于其后以为一时之盛事大和四年嵗次庚戍八月十六日丁巳记
　　一作皆唐文粹
　　邠州【一作寕】进奏院记　　　　桞宗元
　　凡诸侯述职之礼必有栋宇建于京师朝觐为修容之地防计为交政之所其在周典则皆邑以具汤沐其在汉制则皆邸以奉朝请唐兴因之则皆院以备进奏政以之成礼于是具由旧章也皇帝宅位十一载悼邉甿【集作萌】之未乂恶防虏之犹阻求群僚【集作臣】以朗宁王张公为能俾其建节剖符镇【集作守又作部】股肱之郡统牙之职董制三军抚柔万人乃新斯院我旧防【集作制】高其闬闳壮其门闾以奉王制以修古典至敬也以尊朝觐以率贡职至忠也执忠与敬臣道毕矣公尝鸣佩执玉展礼天朝又尝伐叛获丑献功魏阙其余归时事脩常职賔属受辞而来使旅贲奉章而上谒稽疑于太宰资【集作质】政于有司下及犇走之臣传递之役川流环运以逹教令大凡展采于中都率由是焉故领斯院者必获歴阊阖登太清仰万乗之威而通内外之事王宫九闗而不闻【蜀本作开】辕门十舍而如近斯乃军府之要防【蜀本作枢】朗宁之能政也唯公端持【集作明】而厚温裕而肃宏略特岀大志高迈施徳下邑而黎人咸懐捍敌【蜀作设揄】西邮而戎虏伏息茂功溢于【集作于】太常盛烈动于人听则斯院之设乃他政之末者也赞公于他政之末故词不周德称公于天子之都故礼不称【去声】位斯古道也贞元十二年十月六日河东桞宗元为之【集无之字】记
　　滑州节堂记　　　　　　　刘三复
</div>
    <div class="pagination">
<a href="文苑英华_page576.html">上一页</a><span>...</span><a href="文苑英华_page572.html">572</a><a href="文苑英华_page573.html">573</a><a href="文苑英华_page574.html">574</a><a href="文苑英华_page575.html">575</a><a href="文苑英华_page576.html">576</a><span class="current-page">577</span><a href="文苑英华_page578.html">578</a><a href="文苑英华_page579.html">579</a><a href="文苑英华_page580.html">580</a><a href="文苑英华_page581.html">581</a><a href="文苑英华_page582.html">582</a><span>...</span><a href="文苑英华_page578.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
