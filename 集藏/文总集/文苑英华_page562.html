<!DOCTYPE html>
<html>
<head>
    <meta charset="UTF-8">
    <title>文苑英华 - 第 562 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 562 页/共 634 页</h1>
    <div class="content">　　前　人
　　维贞元二年秋八月天子以郡国二千石之髙第者曰陇西李某字某利泽施于裔土美化被乎遐甿是用遵虞书陟明之义叅周官进律之典俾之由检校右散骑常侍兼御史中丞容州刺史本管经畧守捉招讨处置等使为御史大夫岭南节度经畧观察处置等使实授兵符加拥使节某月自合浦如南海于是县道谿谷鳏寡孤老泪于士吏相与懐思隐然不去乎心森然不离乎目愿所以昭明其徳光示于后岭南经畧使判官权知容州留后事监察御史里行同郡李牢【一作字】始以文学居辟选之首遂叅帷席复以谋能当器任之重留緫军府羙公之政大傋感公之礼有加因其人之请而上之上可其奏夫其郡之四封濵于百越外则有山冦海孽比境杂处之虞内则有勤戍劳师流散转死之弊亲师其下以抚吾人慰荐伤夷安集疲【一作罢通用】耗惧货贡之阙至助之以家财悯徭事之繁至代之以私属选武艺归老疾罢减塞卒四千余人以趋农时率浮惰辟污莱开置屯田五百余顷以足军实舍冦贼之为缧囚者释而遣之以除其怨而狙犷以顺禁人民之相虏卖者执而诛之以去其害而童昏以安常嵗有灾滥炎而连烧于庐舎公创其制以御其郁攸而邑居以葺旧俗多怨睚眦而致毒于饮食公立其防以解其悁忿而乡党以和树枝干而启闭毕脩列亭燧而厄害斯控差重轻以行徴令无不均之讥量逺近以纳贡职无不供之责人用富庶家有储峙敦之以礼懐之以仁洁已而不汚未尝有贳贷勤身而不怠未尝有懈弛明足以照遁情隐慝而不为察威足以制猾人暴吏而不为苛古之良能何以加此其人之献状云耳惟公我有唐宗室枝属之选盐州刺史讳孝诜【一作先】府君之曾孙农郡太守讳璟府君之孙太子太傅赠司徒讳齐物府君之子洪绪丕绩之余裕休纯懿之下钟寛博而柔良髙明而踈逹根于经义餙以艺文故其仕王畿宰京邑累执宪简且登轺车备重臣賔介之职居大府纪纲之任三亚京尹兼中司之贵复为宫相在常伯之位歴饶州刺史而后至于是州恩结于人功加于物必闻理效而兴颂声且夫有羙焉有刺焉诗人之义也善善而褒之恶恶而绌之春秋之事也使贤士大夫之事业不没于后太史公之制也以余之尝脩史记而为训辞縁人之懐心而颂之曰
　　帝念南方迫界蛮夷人新被冦嵗或劳师属之于公俾养牧之匪直勤身亦帅其属赡我贫匮字我惸独息人便农垦田积粟脩其教化被以威徳贼害既除祸灾斯息完我庐舎亲我骨肉咸保其生且易其俗蚩蚩羣族孰不防福播为颂声公受百禄彤弓玈矢以长诸侯人之懐徳刋石垂休
　　凌烟阁勲臣颂【文粹作讃】二十二首【并序】
　　吕　温
　　我二后受成命抚兴运转坤轴撼干枢皷元气而雷域中腾百川而雨天下云收雨霁如再开辟荡荡焉与太极同功贞观十七年太宗以功成理定秉为而不有之道让徳于祖考推劳于羣臣念匡济于艰难感风云于畴昔思所以摅之无穷乃诏有司拟其形容图画于凌烟阁者二十有四人盖象乎二十四气之佐天生物【文粹集本无此二字】昭勲徳也昔者舜以九官【文粹作五经】致理周以十乱反正髙皇【文粹作祖】以三杰祚【二本作祚或作祚】汉光武以二十八将中兴若夫错综勲贤牢笼今古雄四代而髙视者其唯圣唐乎至若唐莒公刘渝公之伦探元符建帝图首戴神尧举晋阳而活天下此则大禹之拯溺也魏郑公以致君为己任諌若不及謇謇左右秉心宣猷此则咎繇之飏言也虞永兴紏合羣儒旁求百代明备王礼克谐帝乐使我大国焕乎其有文章此则夷夔之制作也长孙赵公举大义除二凶安宗庙定社稷以振我丕赫无疆之休此则周公之匡救也英卫受天勇智雄武佐圣鼔行海内摩定四方此则太公之鹰扬也房杜机朗识并运帷幄神发响効暮成天功此则萧何之指纵子房之决胜也尉迟秦程刚毅木讷气镇三军力崩大敌匹马孤剑为王前驱此则吴汉之朴忠贾复之雄勇也其余皆榱栋殊材黼黻异制俦诸古烈罔有慙徳皇王之业【集作际】于斯为盛其始也文为经武为纬智斯作忠斯述其末也大不偪小不遏退者全来者逹控而纵之使自用之推而引之使自尽之不设笼槛以观寥【集作辽】廓之致不顿缰鎻以极权竒之变执一徳而众力展悬大信而羣情竭髙祖聚之以义大宗用之以道髙宗终之以仁传圣万代享其功利此非盛欤昔陆机袁宏为晋人而歌功于汉魏作者犹或称之况乎逰圣代观国光目睨凌烟而颂声不作某不揣贱劣有亹【文粹作斐】然之志輙尽所蓄各为讃一章上以见王业之艰难中以明圣贤之相湏次以朗前哲之光韵末以耸后人之盛节侯君集张亮负勲跋扈自陷大逆敢没其名用彰天罚【二本作刑】使伐劳懐贰者惧春秋之义异姓为后故以河间元王为讃首云
　　河间王孝恭
　　太极构天本由一气大人创业资我族类堂堂河间仁勇是经遹骏有声为唐宗英暴隋天亡羣盗猖狂我伐用张时惟【文粹作继】哲王武有烈光为爪【文粹作翼】牙肺肠经纶八方自南徂东晏海澄江【平有銧辅光祐】使我父【二本作使父兄】帝天下化家为邦用竭尔力宠臻其极言不伐色不徳以逊以黙柔嘉惟则佐髙祖建大勣如周旦奭与太宗守大成如汉间平宜君宜王盘石无疆
　　房梁公龄
　　梁公先觉龙卧待君长彗流光扫天布新义师雷兴公跃其鳞杖防千里来排帝阍婉婉梁公实懿实聦实光实融羽翼义忠若鸾若鸿大风动地儒服从容静运胷中弛张折冲左右太宗夷屯廓防定髙祖功功吿武成翊开太平我虽忘劳时靡有争网罗遗贤推毂羣英玉不韬光【文粹作辉】兰无沉馨飞鸿出冥振鹭在庭济济多士太宗以寜太宗寜矣【文粹无此四字】公无事矣阙衮有补惟仲山甫经营四方方叔邵虎大邦钧轴至则委汝闲居台辅挥【二本作防】黙自处亦莫敢余【一作佘敢】侮髙朗令终于【二本作呜】呼梁公
　　杜莱公如晦
　　穆穆莱公竒资粹灵蕴元和气为大国祯乗时能恢【文粹作恢能】唐室天【文粹作大】开故人相携【少与房梁公同有匡济之志也】直上泰阶更为隂阳迭作日月佐明四海賛育万物二人同心王度是钦如玉如金徳音愔愔万有千古永称房杜如周申甫
　　魏郑公徴
　　堂堂魏公崇节大志乔干直耸摩天自致遭风云时得覇王器一言委质有死无贰【一本作二】抚我则后各尽其志【尝事隐太子李宻也】沉浮变通吾道不穷龙战既息皇建其极俾补衮职其绳则直谔谔嶷嶷危言正色保太宗徳弼违替否日月不蚀黜汉覇杂行周王道人或有言秉徳不挠【与封徳彜廷论】礼兴乐崇徳洽道丰保合太和昭明有融起四年中复三代风言出化成神哉厥功尹躬佐商有耻于汤公以其心【文粹作志】匡【文粹作锦】圣唐为唐宗臣致唐无疆致唐无疆永式万邦
　　长孙赵公无忌
　　赵国之先发祥朔土乃祖乃父受天之祜有女而圣【文徳皇后】为天下母有子而贤为唐室辅圣贤同契【文粹同气】千载一覩丕显赵公允文允武克忠克仁实有大勲髙祖受命太宗归尊翼翼干干恪居于藩羣孽乱嗣争窥神器鸿业将坠公掲大义一匡天地人到于今家受其赐帝将传圣爰有顾命汝忠汝诚莫与汝京与我圣子守唐太平公相髙祖有太宗余【二本作遗】风刑措财丰八荒来同和气大融妖星袭月【一作夜袭】祸起中空公将正言【集作之】以正【集作王】帝躬【武氏谋位公以力争】力屈羣邪诚阻天聪黜非其令问无穷
　　唐莒公俭
　　嵗寒隂凝氷雪皑皑有鸟择木先阳春来猗与莒公王佐之才间运未开登潜龙台代万【一本作百】姓请命与天为媒扶龙而兴振起云雷权舆帝圗经始唐基始覆一篑勃焉巍巍易失者【集作月】时难知惟几知几其神莒公元勲
　　刘渝公政防
　　河出昆仑来润中夏连山合沓横拥其巨灵勃然手拆【文粹作擘】太华决流东注功并造化粤我圣唐将举晋阳帝命是将往拯溺于四方亦既载斾亦既秉钺强凶当路【王威髙君雅】拒不得发渝公慷慨感义激节用竒制变大事立决雷奋电【文粹作霆】越天衢八逹则莫我敢遏如巨灵破山河势始豁赫矣渝公与神齐烈迹如仙掌烱烱不灭
　　李卫公靖
　　有隋之末羣盗炽帝怒震发五星从太白焕照参野将有圣人兵定天下金精下射猛毅感激李公矫矫从此奋迹跃于中原王者则【集作自】获壮士不死【初公不利于我帝戳之壮其言而免壮士云自称云】唐威载赫帝曰汝杰致天之罚手付金钺俾往式遏不庭则杀如颷发发如火烈烈摧枯烁雪应皷如截逺若荆巫险若江湖强若匈奴莫不率从莫不震恭车书混同氛祲荡空卫侯之功功则维何威明惠和防勇驾智长驱仁义仁义旷荡帝王之将万古式【二本作曷】瞻铁山巉岩【诏筑坟阙象铁山积石山巉岩一作巉巉】
　　李英公勣
　　横流莫极大乱无象英公杰出应运为将与楚楚覇与汉汉王天时人事随我所向长蛇纵蠧【王世充】东防河洛婪婪封豕【建徳】来济同恶虓【二本作号】吼连声如雷如霆万里震惊时维英公谅我太宗斩豕以钺取蛇于穴羣秽殄防乃定九鼎乃开明堂奄有大邦金甲同光吿成于皇【太宗献捷于髙祖与勣擐金甲为上下将】皇业用昌帝命英公北伐猃狁雷皷殷殷旄头几殒扫雪【文粹作云】黑山布唐阳春五原草緑不见南牧岛夷未庭天子亲征其锋维英莫拒莫抗是震是荡破东海浪天下既和解鞍投戈衮服委蛇华髪皤皤始终三朝无玷可磨
　　刘夔公基
　　防公峥嵘金虎之精应时而生与运俱行緫帝元戎震唐天声瞑目张胆前无金城别建龙节中分虎旅启行万里乗气一皷剑挥雷电【二本作霆】斾巻风雨先驰咸阳镇定天府天府既定唐集大命入扬王庭出握【文粹作权】兵柄薄伐猃狁朔风不竞徂征岛夷东海如镜义始忠卒元勲之盛
　　长孙邳公顺徳
　　泰山未明云郁幽崖日观赫间舒为丹霞昔我太原贤杰潜屯帝出于震烂其盈门邳公炳焉实耀其间功叅造化谋恊先天执殳前驱捧毂南辕以荣以旧佐命之先
　　虞永兴公世南
　　英英永兴华徳素行以文冨国以道佐命天下既定为唐儒宗东观石渠始生【集作出】古风秉精驿【文粹作绎】思假道书圃驰骋【文粹作驱】百代出入三古开【渠作问】羲皇心聼尧舜语归来帝侧献可替否帝吿永兴与鸿硕之伦阐六籍三坟建乐章礼文先师是宗先圣是崇于廓辟雍辟雍沉沉天子所临或弦或歌讲古述今其徒八千缨弁森森獩貃羗髳咸咏徳音羽林孤儿亦垂青襟洋洋声教无逺不洎日月所照皆成文字郁开古始扫荡浇季实我羣儒成太宗之志英英永兴冝曰文懿【公谥】
　　尉迟鄂公敬徳
　　洸洸【文粹作侁侁】卾公百鋉龙锋【文粹作泉】沉翳未宣气冲斗间佩非其人【初事金刚】跃入大川神武获焉提之上天天地之内指麾无前熊威虎力隐若敌国刚毅木讷安刘必勃武徳之屯手防祸根扫除氛昏捧出白日【文粹作日月】耀乎天门功成名遂髙谢戎事烈烈猛志化为和气深地髙堂頥性保常屑琼饮露静奏清商商为臣励事君鄂公之徳之勲【贞观后公不交人事常鋉气服食奏清商之乐以日奉之徳之勲二本作之志之仁】
　　萧宋公瑀
　　隋氏不君忠贤莫用桐生朝阳有集惟凤舍彼頺厦郁为新栋辂车衮开国有宋武徳之暮羣孽内蠧巍巍宋公耸节髙歩不吐不茹不来不去屹崛【文粹作屼】中立为天一柱从容而言社稷遂安持诚秉忠光辅二君激浊扬清育【集作欲】人如身道至广莫我敢羣境至大不容纎尘雪山倚空氷壑照人耿介絶邻【文粹作伦】为唐贞臣
　　张郯公公谨
　　有倬郯公仡仡而仁【二本作贞】洸洸【文粹作侁侁】而纯【二本作仁】实太宗信臣太宗守藩内难未夷图之则安舍之则危帝临安危机【二句一本作图之则危帝临危几】以惧以疑以蓍为有【文粹作先】知是筮是咨郯公嶷然排闼折蓍抗愤正词用人事定天意身为元不识不知顺帝之则以定社稷郯公之力公之云亡帝念其勤若痛在身天懐发中哭不避辰君臣之间夐古未闻
　　屈突蒋公通
　　五运相推土火革期隋化为唐忠臣不知犹驱义徒奋拒王师指心誓天摩颈待时人归有徳四海皆叛春日满川孤【文粹作流】氷未泮亡家徇国方寸不乱力屈势穷排空落翰东南恸哭血【文粹作声】尽防断仗忠就擒万国瞻叹帝曰尔通古之烈士孝子其亲谁不欲子俾侯于蒋授以师纪感恩不死宣力如彼佐唐扶隋名教之羙
　　髙申公士防
　　维岳降神佐唐生申忠贞自天孝友如春徳为邦基行【文粹作仁】厚人伦肃肃雍雍真王者臣庆因归妹光诞【集作延】天配【文徳皇后公之同出徳文粹作懿非】婚媾之中云龙潜防建功【二本作公】南海廓我无外谅武拨乱弼文开泰遏【文粹作过】彼庸蜀荐钟浇季文翁之化若扫于【一作于】地中公攸徂有教无类父子兄弟望风相媿勃兴儒雅大复礼义西南颂声到今不【川文粹作未】坠名登元勲理冠羣吏全材大器于铄厥懿
　　殷勋公开山
　　温温殷公初若懦夫铜印试吏褎衣为儒大风驱云忽与之俱遭逢真宰叅造化謩天地既辟厥功有赫从王龚行佐帝光宅逺展骥足髙挥凤翮以永终誉垂于竹帛
　　秦胡公叔宝
　　洛汭之役龙战未决【王世充与我师陈于九曲】秦公应变临阵电防锐气尽来我盈彼竭成败反掌存亡奄忽虎来风壮鼇转山没遂作心膂爰从讨伐崩围陷阵火迸氷裂翕如鹗耸纵若鲸突功成国定万古壮骨
　　程卢公知节
　　卢公倬然动轶几先转祸为福【与秦胡公降于九曲】攀龙上天缤翻鹏翼积风乃耸桓桓将军大敌则勇雷崩山谷貔虎顿伏颷倒溟波鲸鲵蹉跎见危而进当死不让干城三朝身老气壮
　　段褒公志
　　褒公虎臣先运而臻谒帝大原许唐以身挺【集作拥】剑驾气腾风跃云积忠累仁光有厥勲建旄【蜀本作斾】北伐细桞宵屯风谧霜凝严扄逹晨天子之使驻车军门【军屯肃章门乃外壁门以夜不纳制使】安众秉威此真将军洸洸【文粹作侁侁】桓桓克壮有闻
　　英华此巻累用洸洸而文粹皆作侁侁疑当时避熈陵藩邸嫌名
　　许谯公绍
　　羣动相食血流中原谯公夷陵豺虎与【文粹作为】邻列境连城火炎烟昏皎其一邦如王不焚三光忽开万象皆新谁有天下平生故人【公与髙祖有旧】引忠归城豹变蠖伸金石之契移为君臣弈弈煌煌为龙为光元戎启行大斾央央式遏大江奄征南方恩斯勤斯两不相【集作可】忘
　　陵母颂　　　　　　　　　皮日休
　　孔父称唯小人与女子为难养也夫女子之忠贞义烈或闻于一时小人之奸诈暴乱不忘于一息使千百女子如小人奸诈暴乱者有矣使千百小人如女子忠烈贞义者未之有也则安国侯之母也不以项强而刘弱俾子事项不以子背君而别事而有忿色对暴君而抗大节舍其生而践死地呜呼春秋书解杨致晋君之命汉史称周苛拒项籍之爵方诸陵母诚未为忠何者男子少服教壮行道忠贞义烈虽死不辱鼎镬在前而不惧鎻【集作鑚】笮被体而无怨乃男子之常事也至夫女子少隐帷薄壮执箕帚岂常熟于忠贞义烈哉是女子之有是者犹百物之有瑞者矣岂易为哉岂易为哉







　　文苑英华巻七百七十六
　　钦定四库全书
　　文苑英华巻七百七十七　宋　李昉等　编宫阙上
　　九成宫颂一首
　　宫阙上
　　九成宫颂一首【并序】　　　　　　王　勃
　　臣闻在天垂曜璿宫列乾象之墟在地班形珠阙镇坤灵之野洎夫三精軿运即寥廓而为宫九圣旋游遍洪荒而可宅则有瑶房玊室昆山分大帝之庭金屋银台沧海濯元之宇岂非神明其道骋仙辔于无垠浩荡其居示清都于不宰若夫扄牖六合奔走八神占日月而揆山川驾隂阳而法天地非圣人其孰能与于此乎至若文开遁甲仇峯成苍后之躔乐奏钧天峒岭驻黄轩之驾业融环堵下姑射而寻真道济岩廊望衡山而展事斯则三阶遍下唯临布政之宫六位时乗未【阙】巡方之馆其后两龙齐鹜抗琼闼而同嬉八骏髙骧指瑶池而结兴殷风不竞砂丘雄别馆之娱秦道无章云阁徇殊庭之赏于是功亏大壮颂阙祈招丰屋同防危辀继及遂使来年【此句疑】侯迹名山为纵观之塲并海遵河沃野尽行宫之地皇天震怒于上苍黎甿恸哭于下土其有斟酌千古文明一代蒿官不陋茨山可仰靳成东岳唐帝复衢室之尊用飨西岐天子合钧台之运得其道也【一作者】盖有存焉国家梯【一作张】霄架极罄域裁基纂髙丘白云之鬰函都紫气之兆宸扉既辟一宇宙而来王圣箓潜跻贰乾坤而作帝髙祖天旗夜立制黄鸟而先驱太宗日驭晨飞骖緑蟠而首出虽立极承祧之业进烛前文而重光累洽之符归功下武陛下承灵太一踵睿登三星虹沓祉电【一作雷】虬发庆丹书碧篆神符焕河洛之文王斗珠衡天骨挺皇王之表用能舍桐珪而瑄匕鬯肃玊籍而揖宗祧写蔼九天腾景万里御风雷七曜于上博临之功显用山川六府而下辅相之冝得宫宻运敷造化于灵襟黄屋神凝创经纶于寳思鳯闱宵静隂灵宣玊阃之华鹤禁朝趋离象峻铜楼之景川分帝子控鲲壑而防源岳动天孙拥熊山而列镇其化成也如彼其强干也如此犹乃停旒正室严纩中轩玉阶匪泰金门为险伫虹旃于月涧岳渎生光飞鹤椠于烟臯江湖动色桃溪逸彦塞丹井而归风松磴遗英斩闗而奉制位兼河海九卿叅巨济之功道合星辰三事欝经天之象朱轓缉化泣故老于中溪墨绶宣风绕春童于上陌王化之基【一作之期】已洽天工之代有序建铜仪而测曜象【一作宝】纬齐悬按璿玑而书云祯氛【一作气】叠举祥唈十二紫鹓调夏谷之音大礼三千頳虵应黄钟之曲蚕功顺令业着于青裳蜃磨迎春恩周于黛耜黄砂静谳爽鸠兴顿足之悲丹石销寃神獬辍推锋之计咏时和于帝壤动植咸驩歌道泰于华封昆防自乐星墟列将辉玉节而长驱天防神兵下金坛而决胜横麾赤岅葱山成不战之郊命【作防】缴青丘桃野见其亡之兆烟驰火徼励珠产而移琛雪鹜氷洲驾瑶谿而纳賮乾坤径复载遵赤县之封曦望环周未出黄图之域故夫含吐万物至功也制平八表大业也一隂一阳神通也乃文乃武圣图也用能使天不爱宝地不藏珍日月五行风云四序龙章鳯彩鸟奕于郊墟黄铉紫玉磊砢于坰囿集风云于翠箑浴甘露于朱英泽马飞鏕山舆结辙殊徽狎至祥书竭东郭之毫累译同归朝册尽南山之竹然后瑶坛备物陈帝服而展皇仪后室畴庸登太山而小天下功事毕狭广宙而三迁风举云摇厯神都而一憇考遗基于汶上稽故典于淹中光緫章之瑞纪嗣干封之宝厯大矣哉升中作睿握四海而为尊则大斯模肇三宫而配永凭大室而髙视灵坛八百坐明堂而恭已诸侯一万时既贞矣襄城【一作域非】辞访道之逰功既成矣圃顿寻仙之驾由是南宫奏议和禁而成章西土讴歌指皇舆而伫眷咸以珍台靓穆阳灵开避暑之宫清序钧调景福制追凉之殿然则髙栋深宇威神之大节也顺气发生巡逰之大功也况乎石城金室【一作屋】编舆井鬼【一作近论舆思】之区珠薮瑶池宛在秦之境应雷軿而出豫苍帝其时面炎驭而思和朱明不逺虽涂吟野忭黎元忻望幸之符而屈已从人天子下劳谦之诏候离局而从宴尚三危清近县而移銮犹详再驾以为三十六所帝刘非舜禹之心四十二宫全赵异成康之厯咏荆台而夕厉思蒲坂而晨凝方奉后天之期俯顺观风之请万灵禔祉三辰合庆姬文考筮容成奏日千旌鳯转俨镂象而星陈万骑龙嘶伐灵鼍而晓应静帷宫于緑野肃帐殿于黄街奔欃枪而走陆梁陈浮灵而候明月前驱雷竦下列缺于腾鞭后乗雷惊起丰隆于骤毂琼戈昼按太阳疲转日之锋玉剑宵翻悬象睹冲【一作卫】星之气天旋雾散岳运川回林兵防野方臣【疑作方神班固东都赋山灵防野属御方神兼颂第十七再用】启路黄麾紫盖襍精气而西浮云动神行背封峦而右指吐雾驰风以臻夫九成宫礼也尔时峯横地乳景戴天糜分阆井而图基防秦星而耀阯灵墟宝藏代兴汧雍之间峻阜长岑叠镇岐梁之域丹溪碧洞吐纳虹霓偃【一作灌】栢丛篁腾迁雨雾获秦余于故兆地拟林光访周旧于遗风山连水浒前趋劒栈玉垒千寻傍望斗城金墉万仭架隂丘而北走境瞰鄜祠分沓鄣而西驰涂交陇坂仙都宻尔犹连上苑之扄灵宫岿然直透崇冈之曲即硚基于磵道利在斯干固拱木于虞衡规同匪日弥峯跨谷层城万转厯险乗危回廊四注山祗画石出徼道而终年风伯赢粮半长途而中宿架千楼而致极【疑作防极扬雄甘泉赋防北极之嶟嶟】烂若神扶罗万戸而窥天巍如化立离堂早照皦日笼光于绮寮合殿宵深归云纳影于重庑珉房砥室画拱相望緑岫红岩雕栊间出熊蚺防俯栋宇【一作相】而危心青鸟归飞仰灵轩而坠翼转飞檐于秀防上出重冥防反宇于回谿下临无地红葩紫的垂倒井而披文金锁银铺接重扄而炫色俨钩陈于汉陌太阶非逺设陛防于烟庄仙梯可陟华珰璧散挂明月于崇朝宻网珠连落奔星于已曙丹梁【一作梁】发秀彩沓虹文皓璧凝鲜光涵蜃气铜龙对霤接飞泉而瀑流【一作洒】铁鳯连甍傃还颷而伫立虽南纒统序北室开荣【一作北屋开辰】凛劲气于丛楹起凄风于洞穴【一作间】踆乌失辔出涧戸而无光金兎低轮下山扉而变色隂庭阻夏祝融无窃防之因邃屋乗【一作乖】春颛顼定忘归之防飞亷扣响赴北阙而神寒屏翳收津局南端而股战苍苍八桂白露为霜落落千松隂昧景金人列陛来危砌而思裘玉女窥窓伏增峦而请纩阳秋代驾不凋仙圃之华天【一作增】地为鑪未解幽陵之冻至若气清干歩景霁山维栖翠蔼于崇荣列朱霞于复榭琼枝累道移缀文防碧树周阿光摇镂槛静帘帷而洞启穆羽相和肃坻堮而天临纎尘不动宸仪有晬蓬莱与城阙俱荣羣后多欢萝薜共簮裾合赏岩花落砌缀龙扆而成文嶂叶交轩拂鸾旗而追影鑪峯转蔼香传玉几之风石瀬鸣湍响入铜壶之水乃有棱【一作陵】阳驾鹤奉丹墀而称臣子晋吟鸾下青蒲而谒帝箕精失耀傅说恭命于东厢宿低芒庭坚奉职于西序三台九署云端极目霓裳风髻阙下相寻张良卧疾攀赤松而有地绮季来朝歌紫芝而忘返若夫功成旰食道济宵衣汉宫追听覧之余尧殿得廵来之隙霞登月憇光睿幸于彤闱玉振金声藻宸章于翠掖洛阳才子承闲尽宣室之谈蜀郡词人还奏动甘泉之赋复有轩庭十四出桂阃而乗茵永巷三千望椒涂而奉币翊鸾台之广宴扈鸳砌之仙逰罗绮芳兮四面春环佩鸣兮九重暮风闺夕敞携少女于歌筵月幌宵胧下姮娥于舞席房娭宴云姬辞豹尾之欢绀幄承顔星媛入鱼鳞之戱若乃屯营栉比对閤道而斜趋廨寺棊分混文昌而外属周朝瑞鸑声叅叶律之宫陈宝鸣鸡响襍司晨之序名都广防闾阎万室帝籞仙垣亭臯千里山村野塾家连菌草之园谷饮川居戸有桃符之水故夫恩加草树囿原泽而无私道被翔行苑山川而不禁每至旻天戒序髙风啸律虞官献秋狝之仪司马奉梁驺之典将军布卒畧防而东驰都尉闗营统【拟作绕张衡西京赋绕黄山而欵牛首】黄山而北睇于是逄防列阶蚩尤并毂材官发射期门走仭杖麾而直指鹗视千羣奋朱鬛而横行龙骧万计曾旗广斾出宇宙而三驱叠皷鸣钟连【一作运】雷霆而一呼前旌逐日夸父断洪河之流后骑趋山共伯挟昆仑之柱近陵吐焰缛奔电于长锋灌莾生尘陨飞霜于劲镞合戈铤而照地猛兕知穷振罟网而笼天腾龙失防崩林磔石毛羣无挺险之资防泽风山羽族落垂云之影长围蹀得骏马于秦坰大辂徜【一作翔】徉载飞熊于渭浦然后还师振旅考事陈功皮轩按节牙璋复路视余生于大野誓广校于长陬腥膻【一作班腥】于嶻防之墟有蜡于长杨之馆命奔烽而举釂火照甘泉緫轻骑而行庖云惊上路声兼万籥歌钟空广乐之庭礼被三雍玉帛尽涂山之防龙胎凤卵入禹膳而调芳石乳琼浆委尧樽而湛色恩霑【一作露】下帛宴液仙宫虽大夫思濯鹢之欢而天子可廻鸾之奏然后拜厘清庙考徳斋宫用功而不有宅太虚而无迹动崇易简规万祀而化黄金道贯幽明徴百灵而响丹甑得珠于舜海尚惊氷危朗天镜于尧仪犹勤日晏防恭上帝东朝悬待諌之旌清问下人南面听登闻之皷则有郊童俟跸敢让天师野老排阍唯歌帝力风行比屋忠臣收折槛之谋化溢康衢良使息埋轮之请设神规而动俗庶绩其凝握元符而发祉殊方合应华胥已泰济羣生于不死之庭闾阎可观致仙厯于无穷之境荡荡乎发育万物而显诸仁洋洋乎包举六气而藏诸用均两仪而得一耻三皇而不四者矣臣勃东臯贱节北阜幽姿常叨召见之恩骤玷明之列书生谒相望阙推轮下客逰梁荣叅赐帛终童立志空投函谷之繻马令同时未给尚书之笔虽机妙键已寂兆于忘言而咏徳陈功请追声于匪颂其词曰
　　九门浩荡三山超忽帝坐金房仙成玉阙浮丹丽紫栖霞冠月真匠难徴虚谈易越【其一】旋窥凤纪极睇龙坟曾巢化没上栋爻【一作支】分茅宫蔽雨松殿来云犹迷匪陋尚缺斯文【其二】道伦明一风迁继五礼讃三宫诗歌百堵黄图未洽紫庭无辅局促墉垣逡廵度矩【其三】盛衰环袭冲盈舛鹜璿宇夏闗瑶扄殷树奢穷地络毒流天歩相曰【一作日】遄奔寻云速仆【其四】灾延六国运逼三川分雄竞侈礼僣圗全飞甍月径列庑霞阡干谿败楚碣石亡燕【其五】阿房秦构文轩五里建章汉立仙闼万扈【疑作戺】诡代齐径【一作泾疑】违天纵已望夷有舋甘泉不祀【其六】宛郊嗣箓谯乡警众蜀跨梁岷吴吞楚夣相宜裁轨崇楹累栋云阙同华泉台罕共【其七】晋图给【疑作终】否朝【疑作胡】风肆极雾黩丹围尘埋紫域皇阶不守帝庭无色帐殿相临氊墙间饰【其八】南承有宋北洎亡隋功慙戸牖守在城池楼船水觇车阵山窥吴庭再毁代鼎三移【其九】火徳初融江阳裘【疑】旅奄收淮船遂朝吴渚象措【疑】骄秦龙舟壊楚雄圗乃溢倾宫不处【其十】海岳呈华风雷冩庆剪诸戎首光我灵命紫气云蒸黄星月映商为业遵唐启圣【其十一】景閟丹绳祥抽翠箓格天垂范模神鹜躅朱极重光黄离继旭道清金镜时和玉烛【其十二】澂规凤阃毓训鸾闱桐宫宿列桂邸霞飞台精变道岳耀裁几朝盈振鹭境北驯翚【其十三】武韬弓矢文经歩骤爽鸠议狱龙师掌奏玉帛华夷提封宇宙译书嵗欵祥圗月凑【其十四】帝功得一乾元用九镂玉天齐涂金社首神京四邑明堂八牖爕而可大为而不有【其十五】曾宫望幸幸封伫恱伺隟披圗乗时徒【疑】辙赤駵俟驾苍虬按节月车宵移星闱晓列【其十六】方神防野岳将清涂廻麾峤路逗跸山枢千灵电惊万辟风趋钧台有问峒岫无虞【其十七】五城分秀双峦抗影画栱弥峯雕甍亘岭烟闺夜谧云房昼静竹殿栖寒松轩秘景【其十八】紫庭晨御彤闱早辟天子凝旒辟公奉璧薜萝齐致簮裾混迹仙鹤随轮灵鳬坠舃【其十九】风扄濬敞震廊藻邃玉纲星开金铺月坠山楼兽矫云台鸟次复鄣披丹廻流转翠【其二十】仇夷圣宅姑射神心乐翔丹凤使引青禽羲坛叶暗禹洞花深沼分瑶水花跨珠林【其二十一】顺时宣节分戎讲将星骑朝飞云露夕张宝鸡获祉非熊入贶驾掩岐搜礼髙奏【疑作秦】望【其二十二】酆庭未逺涂山有戮襄野迷轩清都宥穆罕夷干歩徒丰帝屋光緫大犹允归天禄【其二十三】命宫垂训灵台韵雅功映寰中颂流天下皇图已泰鸿笔难假帝有力焉恶【疑】非能者【其二十四】












　　文苑英华巻七百七十七
　　钦定四库全书
　　文苑英华巻七百七十八　宋　李昉等　编宫阙下　　　城邑附
　　乾元殿颂一首　　　新广双城门颂一首蕲州新城门颂一首
　　杂颂上
　　马宝颂一首　　　　神雀颂一首
　　宫阙下
　　乾元殿颂【并序】　　　　　　　王　勃
　　臣闻鹏霄上廓琼都开紫帝之庭鳌纪下清珍野辟黄灵之舘兼山配极照鸾阙于霞标荐水涵元湛骊宫于雾壑斯则神徴语恠功潜鸟迹之初理渉非经道昧鹑居之始授凤书而稽碧落仙构罕存按箓而质黄圗金模间起粤若风移处闇增巢恢火运之机业拒向明上栋括河圗之奥三堦布政咏匪日于灵台百堵陈诗颂斯干于考室亦有黄轩瞰月樵门頺九洛之功璿闼排烟牧野构三河之酷御燕台而临北极缺王度于祈招列云阁而拒南山陨黄谟【一作谋】于轵道然则卑宫防礼采椽轻四海之尊丰屋延灾栢梁非万乗之有虽因时立事奢俭殊流而道在人兴亡迭【一作逓】运灵光末造不窥九室之荣景福宏规犹拥三方之舋闻【一作瞻】风旧史逮曹马而无讥观迹故墟历周隋而未得自我唐太陵迁构均五方于鹤几之前中野凝圗调六气于虬牀之下坐圭台而清俯仰晷纬齐明临鼎邑而重威灵云雷合响得功于大壮其至在兹乎我大唐鸡浑制极树神宰而制山河鹤防裁仪辟太虚而有天地黄精吐瑞潜龙苞象帝之基紫气祯【一作頽】祥鸣凤呈真王之表髙祖太武皇帝虹星湛色开宝胄于金壶蛟电凝隂发皇明于石纽白蛇宵断行移海岳之符苍兕晨驱坐遘云雷之业属东隣委驭扇虐政于丛祠北拱隳尊紊皇圗于宝极蜚鸿集野瞻乌鲜投足之因青牍【疑作犊青犊光武时贼也】啸风羣鹿无择音之所天街五裂截鲸浦而飞芒地纽三分触螯山而按节虬在御扫圻甸而廓星都黄鸟分麾动扶摇而骇云阵镳官杖钺跨髙陌而登元辔野韬戈陟圯坛而拥号皇圗不恃圣人追巻领之风神器无私【一作移】才子奉褰裳之运太宗皇帝云房揖契压麟玺于庭轩雷渚翔英扰龙铃于髙席【一作周镐】八能【一作龙】亨运抗鹓邸而杖朱髦十乱恢基临鹤州而拥黄钺唐云秘族潜开白水之徴代景廻轮光践丹丘之运权舆象纬削茅社而建琼祧草昧风云席罗图而创璿厯紫庭合粹括宇宙于宸襟丹扆凝尊运陶钧于宝思摛碧霄而錬石上清耀魄之宫诏寰海而捐珠俯睇阳侯之室功驱偃伯顿鹗视于华封道被来王静龙吟于武库枢上运卜年开累圣之符丹灶升遐遗范敞谋孙之画皇帝陛下椒庭袭庆曜璿蕚于霞庒兰殿分休湛珠衡于月馆道凝琼镇下苍掖而照重熈业峻铜楼凭紫轩而揖羣后环四瀛于舜抱漏蚁覃津栖十景于尧衿巢螟荷照上元开箓宝定皇邑之模下武崇基飞龙锡帝台之构贞明启运齐【一作齐】玉镜于鸾门易简成功偃铜符于鹤仗【一作帐】懐降尊于襄野大阶忘七起之劳念负重于焦原巾席托三危之险临翠妫而则道天孕时成坐扈而被图神超物妙【阙】　星浔纵淑曳珠绂于铜臯云野防祥抗琼枝于桂浦素蟾登庆六虚充牝马之贞丹雀御林三雅合闗雎之好璿宫夜静居龙而调元金房晨开御鸳阶而缉化芝庭楫训逺清和凤之仪兰佩承风竞峻当熊之节皇太子承云紫座翊八柱于干维湛粹青衢揖三枢于地户黄离踵曜太阳分铣树之辉苍震荐音少海控银河之色鹤筌飞奏想丹驾于琼山鲍爼捐芳齿冠于宝序彤闱问竖礼崇监抚之威黼席兴贤义极君亲之爱若乃东门防叠仙构于熊山西苑承家导灵波于鴈沼桐珪作瑞凤毛曜丹穴之英芽壤分维麟距冠丘之俊防宫延粹辟朱柱于娥台兊野流芬防紫兰于别馆频隈毓范云门【一作扄】分戚里之驩覃屿凝规星阁絶郎官之请雕龙命职纵跳泽而骧鳞翠鷃调司顺义飚而抚翼月轩宵伫虞谿降璿纬之精震帐晨披姜水洞金韬之赜飞鹤书而抽海状桂壑于是投纶转麟斾而揖山容松涧由其削衽轩圗瑞矞泛花绶于鸡林农纪祥炎濯兰缨于凤水仙台俶务三珪铨棘序之风天秩调邦六府变槐衢之典金门献纳纵麟笔于苔牋石馆论恩覈章于竹椠淹中访礼蹲龙扬壁水之波稷下谈经飞兎跃环林之秀词庭吐凤翫鸟迹于春黉书帐翻萤阅虫文于夏阁杏花千畆绀辕照帝借【一作磨蜃】之功桑柘三宫绂降亲蚕之礼圆丘上辟奉苍璧于灵坛方泽下凝列黄琮于宝墠朱翠瓉履霜懐四响之尊霤重檐涓日正三纲之首五灵奔庆冠虵泽于黄枢六祀衘欣飏麟烟于绀席遗弓积慕防深太庙之仪执豆推恩道振明堂之礼瑶山广乐备逸调于宫悬洞庭仙奏纳遗歌于帝府九韶分唱后夔清桂序之音六变同和飞凤掌梧轩之律樽爼折旋之数苞举隂阳堂庭节奏之规弥纶宇宙灵襟索隠控风伯于词林睿想钩深诏天吴于笔海神穷独照傍探赤水之珍思洽几深逈冩丹谿之韵金坛紫露映银而翻华瑶林白雪藻琼章而吐绚蝉机樶化铜浑将九圣齐悬虬箭司更银漏与三辰合运爽鸠分职素云頺鸟啄之祥神獬闗司水照龙顔之则黄沙鞠草刬丛棘而迁讹丹石滋苔仰甘棠而息讼融臯稔方闻外戸之謡昧谷千箱坐溢康衢之奏百城烟峙望秋露而乗风千室云开合霄建而组化彤帏独选熊轓下芦鴈之祥墨绶分贤犀检降槐鸾之祉筠骖伫信髦士剖竹而相寻苇杖霑仁鲐叟攀轮而不暇龙蛇可践野人丰荷杖之驩鸡犬相闻城尉辍鸣桴之响五云抽润湛芳气于璿台六府威殷唱丰歌于铜阙不【一作严】戒而畀东戸恩周动植之津博施而举南风化偃胎萌之防神谋备预俨七萃于丹枢邃畧防防肃千庐于紫卫元戎握节黄公授犀阙之圗帝座闻鼙女荐龙庭之防頳柯椑【疑】刄中权决胜于两阶白羽俄麾善阵推亡于四表朱匡反景之域削地弭于文防黒山明月之乡委龙琛于武帐锦轩星鹜控干络而观风绣服霞惊浃神纮而问俗川浮没羽鲸谿静丹浦之虞陆荐飞毛熊瓛动青云之侦银闗骤雨望紫陌而趋恩铁幌驰风计彤闱而沥思赤马文猨之宝丛积乎郊虞纨牛露犬之贡满盈乎储邸青丘画野不逾征赋之乡苍水奉图未尽隄封之贯且夫纬武经文宏业也含幽育明至诚也混齐六合大功也规模百代昌数也故能袭九空而寜庶物划千里而统诸侯休徴象徳而动嘉符触类而至风扬晷洽藻干庆于芳年司节河谦【疑】蔼坤祯于明渚瑶枝结庆泉埃荡玉盖之文琼液浮甘天酒缀金茎之色黄麰紫脱凑仙頴于中畿翠萐丹蓂叠灵株于上序骈眸候日漾影防池比翰翻风栖光理木祥飞井络震鳞题瑞朔之元祉绚新郊枵兽纪和年之序具灵篇之絶贶防仙谍之殊休天人之际交矣皇帝之道备矣由是三灵物覩扣兰禁而栖诚九服子来咏蒿宫而骋力去奢去甚不矜黄屋之隆匪朴匪雕方顺丹墀之请宸规相宅考周旧于灵都睿览思和获秦余于正殿羣臣列陛奏萧相之遗模天子临轩采荀卿之故事炎洲八桂簉仙栱于林衡层【一作岱】畎五松委灵材于梓匠衢宫记范万机抗九户之尊海孽移琛千栾省十家之费飞防巻蔼彻烟极而浮甍屏翳收津划星墟而置槷瑶阶百雉光悬宝露之坛琼壁万寻影綷崇霞之阁拖虹梁而四注星汉亏于上荣叠云栋而三休寒暑隔于中霤雕楣鹤企沓势分规绣桷虬奔殊形别起圆珰布藻罄羽璧于狼泉方镜披莲孕化玑于蜃浦芝楼对幄重传五日之风芸阁列钱彩鍜三旬之雾文防罩逈隂兎息肩于绮寮翠幌笼霄阳乌铩翼于珠网丰隆按节下复橑而司阶列缺施鞭低丛楹而假道温房伫幸煦芳景于佳辰凉室乗闲凛徂飚于火序金铺夕照若帝圃之辉琼英宝缀晨悬类阿房之聚银烛烟丘碧桂翊珉陛而披香雨岫頳筠夹璿流而飏影九衢翻翠杂仙卉于中逵四照霏红间灵葩于右墄神禽率舞光浮肆夏之轩瑞鸟相鸣响叶钧天之乐钩陈宿列俨双碣于丹霄绮缴霞周辟千门于紫露尔其左扄嵩镇申侯降太室之祯前枕莘郊伊尹发空桑之秀掲熊山而北眺贝阙犹存覩溜而西分琼台易接緫交中宇廓川陆而防畿竟想善邻揆风霜而建野然则因秦构极祖宗耀金防之符作洛恢基我后创璿居之始援天引圣隔代重晖横紫都而可袭配宫而非逺故能使神光夜烛镜麟趾于文除仙渰晨华委鸾章于绣础灵爻宻发八方昭大有之和宝篆潜开六合启同人之防两仪交庆虚碧墠而翘旌万防披欢指苍车而候跸虽青蒲颂徳东朝献龙凤之圗而丹极鸣谦南靣动貂羊之诏百神推防望璆径而防诚三让奉符顾瑶坛而肃事书吐瑞按五校而分营凤防扬辉翔八鸾而节帷宫雾转列芝盖于中天帐殿星离轫蒲轮于大野紫鳞充馈若大帝之共临素鹤翻华类羣仙之广宴花开瑞雪委琼馔而调芳防绚祥云夹珠旗而曵影功推三祖银绳勒东岱之威业峻一人金防奉南山之夀道既成矣符集矣代既贞矣元勲缉矣运三辰而虚玉柄风兊涣其中孚悬五礼而偃金科雷坎光其作解奔烽举爵溢仙酒于中衢叠皷分肴浃宸辉于下里吞九重而上运控八圣而遐征翔赤骥而睇风区吟翠虬而掩霄甸隠隠轰轰雷动天惊回舆斜眄而降乎乾元之殿司宫庀职肃坻□而神行掌舎巡方焕岩廊而洞启赫若朱螭负汉而辉横海之鳞黙若苍鹏架壑而振垂天之翮干官晓次傃银牓而端簮万戸宵披候琼膏而肃带灵戈列陛天官具三揖之仪云辂充庭宗伯横【一作寅】九賔之礼瑶鲸戒响悬猛簴于端闱铜【一作镣】狄分形肃严扄于左序排紫防而立极宸仪冠明后之三俯黄道而披轩仙歴用乾元之九荡荡乎何圣人之无外巍巍乎而神功之不穷也臣勃席芳十企景三冬虽承宣室之谈犹窘灵防之影仙坛逺秘已多谢于祥鹣大厦初成复攀荣于贺雀慨深梁甫终乖捧日之欢恩极甘泉未动凌云之价神圗不测固流绚于丹縢防志可存庶镌芳于翠琬敢献颂曰
　　紫扄垂耀黄枢镇野银树霜披珠台月冩向明立极横神庙【一作廓】社大壮摛爻斯干韵雅【其一】鹑居化没徂讹道长琼构霞明璜轩露敞弃人崇欲违天蠧象南巢不救东邻长往【其二】瑶缄考懿金板藏功道凝茅屋业盛蒿宫龙阶察祲鹓阁调风推访华礼酌俭思冲【其三】悬厘结叠傅翼生灾千甍岭接万拱星开争圗绚侈福极防来风寒碣馆露惨苏台【其四】十馆营秦金房砥室千间架汉韬云閟日济恶承危同亡异术倾辀未逺遗墟继出【其五】龙川结祸鹤塞称符尘惊八际雾惨三都穹庐宝极幕璿枢司宫坠典掌舎沦圗【其六】苍衢毓祉丹丘表圣凤矫仙枢龙廻宝命道凝金册功驰玉镜紫气抽华黄辉叠映【其七】神稽鹤防迹播鸡浑重光累极翼子谋孙经天纬象就日提元鸾轩湛粹凤几裁尊【其八】祥抽紫歴业照彤管珍雀朝翻仙蟾夜满丹墟献迹青台坠卵椒阃仪风芝闺奉欵【其九】登三建绪明两开仪龙谯雾鬰鹓禁霞披浪分璿渚景峻瑶枝黄扉晓列丹毂宵移【其十】文猎彦麟旌放逸桂客攀荣松賔改律紫鹓开纪丹虬耸秩纵壑搏飚登山捧日【其十一】功融棘序道备槐庭不仁者逺惟道斯行烟摇墨绶电转朱軿境懐春翟野散秋螟【其十二】郑竹分科燕棠辍讽铜机化极珠囊业洞礼贵丹虬乐调朱凤珠坰献宝锦乡委贡【其十三】龙闗静柝鹤塞投歌呈豹尾舞进鸢肩铜挠【疑】月斥铁辋星悬绳幽架险驿雾驰烟【其十四】雾坛凝紫河宫湛碧翠萐翻飚丹蓂候魄霜均雹散连珠契璧蘤盖笼霏花衢坠液【其十五】年和政羙化极风调灵台轸咏考室兴謡循图访典去泰捐雕道存南面让屈东朝【其十六】望云裁搆笼霄建宇方镜星离圆珰月聚梓匠倾思林衡授矩栱栖烟文轩架雨【其十七】芝房叠翠桂庑流丹霞张万戸雾葺千栾重扄驻燠洞牖栖寒神加有叙贶入无端【其十八】帝圗临御皇僚萃止电防挥霜云旌拒晷紫宫可逼黄街易履凤础腾文麟庭抗礼【其十九】珠泥畅绩银绳郁契鹤岭云明龙坛景惠道超中古功推下济惟帝惟天惟天惟帝【其二十】
　　新广双城门颂【并序】　　　　　符　载
　　贞元十四年我常侍钟陵之政成繇赋均调法令脩理男女小大祗承教化土地千里嗤嗤浩浩莫不刬心化为端良然后覃思闲暇将有改筑自我官府至于门台是用乗时洗故作新先是城有赘墉横亘东西盘防便地甚曰无壮瞻彼闉阇亦特其门崇未及雉广不容轨公斸掘平夷垣脩涂壊撤规模岩岩四扉每五夜将旦候吏云委皷呜逢逢輷然洞开轩盖絶尘【一作丽非】而并鹜军旅拥闗而坌入旗过优游马不骈蹄【一作旗过不游马立不骈蹄】徘徊流覧胜气洋溢改作之致腾凌前人真卓然之思也君子谓公气冥极智逰象郁以盛徳统于大位茍视民之弊吾见其雍阏不和之气决防溃泽之不若也岂复有烦寃滛滥之志渐于风俗哉循迹观改【疑】正在于是公尝自濡翰有所纪叙实恐挥谦休声不扬小子愚陋賛述铭颂请刻于贞石之隂使新门之绩也皇皇然颂曰
　　钟陵古城隘不工丽谯隙穴废崇牗右貂作镇寝【一作扫】前踪中央砥平谿防笼严城朝旦日曈曈髙开四门车马通此邦此绩垂无穷敢绍华藻扬清风
　　蕲州新城门颂【并序】
　　城于防春秋书之重时也城于蕲舆人诵之羙功也何可谓之功曰余得言之矣大唐庚辰嵗秋九月岳卾观察使御史中丞郑公前牧于蕲春始佩铜虎符是年冬十一月蔡人不防天子诏诸侯之师诛破之我有疆与人腹背虑祸甚剧为虞落然民大愁恐若防暴至是邦【一作郡】也夙昔无事人傲慢垂百余祀城隍不张頺墉壊堞仅为平野公乃度旧址量客土备畚锸啸丁壮勃焉而兴于是谨刀布以索力拷鼛皷以荡气严进退以设令立师伍以程课烝徒雷呼万锤星飞诛惰耸劳间无留时凡甲子五癸即崪然城成矣墉髙三雉门容两辙周廻一千八百四十门台睥睨霞赩云截如崇山断岸邈不可向议金汤者我居首焉日者嗣曹王臯讨希烈之叛于此尝具板榦作为坯筑役徒巨亿经费称是树而复溃卒无能名风俗耉老以为蛟螭灵恠蟠窟固防使人不见其绩也公躬自省视循理辨物心祷且计辅之至诚遂用坚致于戱蕲城楚旧封也疆淮蔡迩申息地当隘束实生攻夺若向时敌者驱铁衣出穆陵袭我无备摇胫而至即江淮之南吾见其波动矣然俾夫大藩倚【一作椅】其固属郡抱其势千里士庶髙枕而卧防不致【疑作敢】萌弯弓捻矢之意者新城之谓也繇是大君听民问威声闻望以公有文武上才秉心塞渊可以防方隅可以握贵权故防自倅牧雄居盛府山川幢盖皆旧物也寄任之重夐无其隣夫贤为世出绩因时逹防新城吾见公之力才事业其堙郁不扬乎鲰生作颂颂以示后辞曰庚辰之嵗鹑首有彗人用五兵维彼蕲下壃及风马实启戎情在昔无虞蔑其闉阇埤堞頺倾我公作守恢拓荒旧乃新其城百堵言言四阿孱顔矗如云平扼衡防防防不敢过生人休戚维兹盛烈遭时而发鸿振芳名我有贞石不追不琢孰闻风声是用作颂冀兹不朽与日月永明
　　杂颂上
　　马宝颂【幷序】　　　　　　　梁文简帝
　　皇帝应百姓之心副四海之愿复履玉衡还临亿兆天地交泰日月贞明至理惟新隆平方始遐迩壹体中外禔福含生欣欣若耘耰之逢夏雨懐情坎坎譬草木之值春风帝王之道超迈开辟睿圣之功殚歴邃古轩羲不足凿枘尧舜不足宪章至哉大哉无得而称也五月丁酉朔丝竹防于徳阳之堂【一作殿】于时日进内宫星次鹑首仲夏之晷稍极阳城之圭賔之钟初应颍川之律缙云旦巻南风晩扇惠气入帷清隂周宇玉舆云罕照日充庭羽林中权分阶列校簮笏成行貂缨在席昭天之乐金石铿锵报地之礼威仪肃省诏以马宝示羣臣太仆効官趣马掌賛三令五申丞聫事举八丽四围给役相趋晖煜金镳陆离宝勒天地无疆之徳永星致逺之功鸾善鸣龙仪羙称沸毅权竒之威趋摅抑扬之态足转惊电眼流含烛雾喷纷霏流沬飘洒数千为夀岂待原蚕之禁万里一息不借杜衡之草王良不能控其衡防伯乐不能辨其文机方知緫辔昆岑周非善驭张乐大野夏有慙徳岂止沉河用璧独有緑文之称盛徳在木偏受苍龙之名至于干将宝剑遥服书郑之军莲花乌玉腾威大海之际况乎马宝义实逾之方当夙沙自归滑【疑】桥屈滕欵闗入塞偃武脩文去病无出师之劳充国罢议邉之畧五律成珍九河如镜臣谨按瑞应经弥勒成佛经中阿含经覧愚经并称第三之马者三千嵗华子云尧汉皆得马者尧汉皆火徳正斗南方乗徳而至也岂非圣徳汪濊皇风洋溢研机洞元备礼逹义是以天不爱道白马嘶风王泽効祥朱鬛降祉比夫圎蹄方足踯躅在郊风啸电奔声【疑】遨处囿五彩依树三雀登巢安髣髴于当今弗拟议于休应百辟卿士咸称万嵗伊臣不佞结庆云霄亲承诏防预观宝瑞手舞足蹈賛扬不足宴礼斯毕退而作颂其辞曰帝广运徳钦明仪郊升道形声徳为轨仁作经璇玑正太阶平割五礼和六英开四摄行八政转轮皇飞行圣愍含识资惠命引苍生归法性菩提真般若净七宝均万邦寜逖惇史观陈诗域中大唯圣期闻【一作闲】妙复孝慈解流泽随因时刑已措绩咸熈三农盛九谷滋万祗恱八神怡律有节厯得天景星曜庆云连珠为月醴为泉民何幸值皇年乾道应坤马来度玉闗升玉台镂锡焕鸾镳廻槃云转堞尘开千天驷百龙媒永伏皁扫騊駼秣瑶粟委芳刍九夷欵四表清甿胥乐舆颂兴
　　神雀颂【并序】　　　　　　　　许善心【隋开皇十六年】
　　臣闻观象则天乾元合其徳观法审地域大表其尊雨施云行四时所以生杀川流岳立万物于是裁成出震乗离之君纪凤司鸠【一作纪扈司凤】之后玉锤玉斗而降金版金縢以传并陶冶性灵含煦动植眇珠于赤水寂明镜于灵台【一作乎虚堂】莫不景福氤氲嘉贶雥集驰声南薰越响云韶粤我皇帝之君临阐大方抗太极负凤邸防龙圗不言行焉摄提建指不肃清焉喉铃啓闭括地复夏截夏【一作海是】剪商就望礼其尊登降【一作减或作咸】昌其防绵区浃宇遐至迩安腾实飞声直畅傍施无体之礼威仪布政之宫无声之乐缀兆緫章之观上庠养老躬问百年下士字民心为百姓月栖日浴热坂寒门吹鳞没羽之荒赤虵青马之裔稽颡请削袵承风岂止呼韩北场逺颂【一作頫勒】狼居之岫熄慎南境近表不耐之城故使天不【一作弗】爱道地寜恡宝川岳展异幽显【一作明】效灵狎素游頳团膏漱醴半景青赤孽历亏盈足足懐仁般般扰义祥祐之来若此升降之化如彼而登封盛典云亭伫白检之仪致治成功紫燎靡珪之告虽奉常定礼武骑草文天子抑而未行推而不有允恭克让其在兹【一作斯】乎七十二君信蔑如也故神禽显贲应时【一作特】昭白爵主铁象之竒赤雀衔丹书之贵班固神爵之颂履武戴文曹植嘉雀之篇栖庭集牖未若于飞武帐来贺文防刷彩青蒲将翺赤玉几朝御取翫轩楯之间金门旦开兼留翚翟之鉴终古旷世未或前闻福召冥徴得之兹日嵗次上章律谐大吕枵防节英统时至尊未明求衣晨兴于【一作于】含章之殿爰有瑞雀翺翔而下载行载止当扆宁而徐前来集来仪乗轩墀而顾歩夫瑞者符也圣主之休徴雀者爵也圣人之大宝谨按考异记【一作邮】曰轩辕有黄爵赤头立日傍占云土精之应又礼稽命徴云祭祀合宜则黄雀集昔汉集泰畤之殿魏立文昌之宫一见雍丘之祠三入东平【一作平东】之府并旁观廻瞩事陋人防奚足称之矣抑又闻之不刳胎剖卵则鸾凤驯鸣不漉浸焚原则螭龙盘蜿是知陛下止杀故飞走宅心皇慈好生而潜浮【一作浮潜】育徳臣靣奉纶綍垂示休祥预承嘉宴不胜藻跃李防僻处西土陆机少长东隅防臣慙于往贤逢时盛乎曩代輙竭庸敢献颂云
</div>
    <div class="pagination">
<a href="文苑英华_page561.html">上一页</a><span>...</span><a href="文苑英华_page557.html">557</a><a href="文苑英华_page558.html">558</a><a href="文苑英华_page559.html">559</a><a href="文苑英华_page560.html">560</a><a href="文苑英华_page561.html">561</a><span class="current-page">562</span><a href="文苑英华_page563.html">563</a><a href="文苑英华_page564.html">564</a><a href="文苑英华_page565.html">565</a><a href="文苑英华_page566.html">566</a><a href="文苑英华_page567.html">567</a><span>...</span><a href="文苑英华_page563.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
