<!DOCTYPE html>
<html>
<head>
    <meta charset="UTF-8">
    <title>文选注 - 第 16 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选注 - 第 16 页/共 67 页</h1>
    <div class="content">　　◎劝励劝者，进善之名。励者，勖己之称。

　　【讽谏一首（并序四言）】

　　※韦孟善曰：《汉书》曰：韦贤，鲁国邹人也。其先韦孟，家本彭城，为楚元王傅。

　　孟为元王傅，傅子夷王及孙王戊。戊荒淫不遵道，作诗讽谏曰：善曰：《汉书》曰：楚元王交，字游，高祖同父少弟也。高祖即位，立交为楚王。薨，子郢客嗣，是为夷王。薨，子戊嗣。

　　肃肃我祖，国自豕韦。应劭曰：《左氏传》曰：在商为豕韦氏。杜预曰：国名，东郡白马县南，有韦城。黼衣朱黻，四牡龙旂。善曰：应劭曰：黼衣，衣上画为斧形，而白与黑为采。龙旂，旗上画龙为之。朱黻，上广一尺，下广二尺，长三尺，以皮为之，古者上公服之。《毛诗》曰：朱黻斯皇。又曰：四牡翼翼。又曰：龙旂承祀。彤弓斯征，抚宁遐荒。言受彤弓之赐，於此得专征伐。善曰：《毛诗》曰：彤弓绍兮。荒，荒服也。总齐群邦，以翼大商。迭彼大彭，勋绩惟光。应劭曰：《国语》曰：大彭、豕韦，为商伯。迭，互也，言豕韦与大彭，互为伯於商也。至于有周，历世会同。颜师古曰：继为诸侯，预盟会之事也。善曰：会同，已见《东京赋》。王赧听谮，寔绝我邦。应劭曰：王赧，周末王。听谮受谗润，绝豕韦氏。刘兆曰：旁言曰谮。善曰：赧王。已见《西征赋》。我邦既绝，厥政斯逸。应劭曰：自绝豕韦之后，政授逸漏，不由王者。臣瓒曰：逸，放也。《管子》曰：令不行谓之放。颜师古曰：瓒说是也。赏罚之行，非繇王室。善曰：《尚书》曰：以蕃王室。繇与由古字通。庶尹群后，靡扶靡卫。颜师古曰：庶尹，庶官之长也。群后，诸侯也。善曰：《尚书》曰：庶尹允谐。又曰：肆觐群后。尹，正也。群后，天下诸侯也。五服崩离，宗周以坠。应劭曰：五服，谓甸服、侯服、绥服、要服、荒服也。坠，失也。善曰：《论语》子曰：邦分崩离析。宗周，已见《西征赋》。我祖斯微，迁子彭城。颜师古曰：言我先祖遂微。善曰：《汉书》曰：楚国有彭城县。在予小子，勤唉厥生。应劭曰：小儿啼声唉唉。颜师古曰：唉，叹声。善曰：《方言》曰：唉，叹辞也。厄此嫚秦，耒耜斯耕。颜师古曰：言遭秦暴嫚，无有列位，躬耕于野。悠悠嫚秦，上天不宁。乃眷南顾，授汉于京。颜师古曰：高祖起在丰沛，於秦为南，故曰南顾。言以秦之京邑授与汉也。於赫有汉，四方是征。颜师古曰：於读为乌。乌，叹辞也。赫，明貌。此诗中诸叹称於者，其音皆同。靡適不怀，万国攸平。颜师古曰：怀，思也，来也。言汉兵所往，无不归怀，故万国所以皆平。乃命厥弟，弟，谓元王也。元王封於楚国。建侯于楚。俾我小臣，惟傅是辅。矜矜元王，恭俭静一。善曰：孔安国《尚书传》曰：矜矜戒慎，恭敬静守。一，道也。惠此黎民，纳彼辅弼。享国渐世，垂烈于后。应劭曰：元王立二十七年而薨，垂遗业於后嗣。渐世，没世也。善曰：渐，没也。乃及夷王，克奉厥绪。夷王名郢客，元王子。咨命不永，惟王统祀。善曰：夷王立四年，薨，戊乃嗣，故言不永。统祀，纂统宗祀也。左右陪臣，斯惟皇士。颜师古：大雅曰：皇，正也。善曰：《毛诗》曰：思皇多士。皇士，美士也。如何我王，不思守保。不惟履冰，以继祖考。颜师古曰：惟，亦思也。言不思念敬慎，如履薄冰之义，用继祖考之业也。善曰：守其富贵，保其社稷。履冰，已见《寡妇赋》。邦事是废，逸游是娱。犬马悠悠，是放是驱。颜师古曰：繇与悠同，行貌。放，放犬；驱，驱马也。务兽，忽此稼苗。蒸民以匮，我王以媮。善曰：驰骋犬马，悠悠然远也。媮与愉同，乐也。人失稼穑，以致困匮，而王反以为乐也。所弘匪德，所亲匪俊。唯囿是恢，唯谀是信。颜师古曰：恢，大也。谀，謟言也。睮々謟夫，谔谔黄发。如淳曰：睮々，目媚貌。《史记》曰：不如周舍之咢咢。咢与谔同。谔谔，正直貌。黄发，老人发落更生黄者。如何我王，曾不是察，既藐下臣，追欲纵逸。应劭曰：藐，远也。言疏远忠贤之辅，追情欲，纵逸游也。臣瓒曰：藐，陵藐也。善曰：《仪礼》曰：凡自称於君士大夫，则曰下臣。嫚彼显祖，轻此削黜。善曰：《尚书》曰：昭乃显祖。

　　嗟嗟我王，汉之睦亲。颜师古曰：睦，密也，言服属近。善曰：我王，戊也。《尚书》曰：九族既睦。曾不夙夜，以休令闻。善曰：《尚书》曰：旧有令闻。穆穆天子，照临下土。善曰：《毛诗》曰：天子穆穆。又曰：明明上天，照临下土。明明群司，执宪靡顾。颜师古曰：靡，无也。言执天子之法，无所顾望。正遐由近，殆其兹怙。善曰：兹，此谓此亲也。言欲正远人，先从近亲始。而王怙恃汉戚，不自勖慎，以致危殆。嗟嗟我王，曷不斯思。匪思匪监，嗣其罔则。善曰：言王不思鉴镜之义，是令后嗣无所法则。弥弥其逸，岌岌其国。应劭曰：弥弥，犹稍稍也。罪过滋甚。岌，欲毁坏之意。颜师古曰：岌岌，危动貌。又邓展曰：岋，《孟子》曰：天下殆开岌乎？司马彪以为，岋岋危也。致冰匪霜，致坠匪嫚。应劭曰：《易》曰：履霜坚冰至，言非一日之寒也。晋灼曰：致冰无不先由微霜；致坠，无不先由骄慢。瞻惟我王，时靡不练。善曰：时，是也。练，委也。言於上所言之事，无不委练也。兴国救颠，孰违悔过。善曰：言欲兴其邦国，救其颠坠，谁能违於悔过乎。追思黄发，秦缪以霸。颜师古曰：秦缪公伐郑，为晋所败而归，乃作秦誓。善曰：《尚书》秦穆公曰：询兹黄发，则罔所愆。岁月其徂，年其逮耇。颜师古曰：逮，及也。耇者，老人面色如耇。善曰：徂，往也。言日月徂逝，年将及老，悔过自新，理宜在速。《尔雅》曰：耇，老寿也。於赫君子，庶显于后。颜师古曰：於，叹辞也。昔之君子，庶几善道，所以能光显於后代也。我王如何，曾不斯览。颜师古：览，视也。音滥。黄发不近，胡不时鉴。颜师古曰：黄发不近者，斥远耇老之人。善曰：叹美昔之君子，能庶几自悔，故光显于后。

　　【励志一首（四言）】《广雅》曰：励，劝也。此诗茂先自劝勤学。

　　※张茂先

　　大仪斡运，天回地游。大仪，太极也。以生天地谓之大，成形之始，谓之仪。郑玄曰：极中之道，淳和未分之气也。斡，转也。《春秋元命包》曰：天左旋，地右动。《河图》曰：地有四游，冬至，地上行北而西三万里。夏至，地下行南而东三万里。春秋二分，是其中矣。地常动不止，而人不知；譬如闭舟而行，不觉舟之运也。四气鳞次，寒暑环周。《礼记》曰：四气之和，以著万物之理。李尤《辟雍赋》曰：攒罗鳞次，差池杂遝。范子曰：度如环，无有端。周回如循环，未始有极。星火既夕，忽焉素秋。星火，火星也已见上。《尔雅》曰：秋为白藏，故云素秋。凉风振落，熠燿宵流。其一：凉风已见上。《毛诗传》曰：熠燿，燐也。吉士思秋，寔感物化。思，悲也。谓鸿雁来宾，雀入大水为蛤之类。《毛诗》曰：有女怀春，吉士诱之。《淮南子》曰：春女悲，秋士哀，而知物化矣。日与月与，荏苒代谢。《毛诗》曰：日居月诸。《淮南子》曰：二者代谢而踳驰。颜延年曰：一寒一暑，一往一复为代，去者为谢。逝者如斯，曾无日夜。《论语》曰：子在川上曰：逝者如斯夫！不舍昼夜。嗟尔庶士，胡宁自舍？其二：言逝川之流，不舍日夜，亦当感之以励志，何得晏然自舍哉！仁道不遐，德輶如羽。求焉斯至，众鲜克举。《论语》子曰：仁远乎哉？我欲仁，斯仁至矣。《毛诗》曰：德輶如毛，人鲜克举。大猷玄漠，将抽厥绪。《毛诗》曰：秩秩大猷。《说文》曰：玄，幽远也。又曰：漠，寂也。《广雅》曰：漠，泊也。《说文》曰：漠，无为也。言大道玄远幽漠。知之，犹从小引其端绪，而至於可知。先民有作，贻我高矩。其三：《毛诗》曰：自古在昔，先民有作。又匪先民是经。先民，周公孔子也。虽有淑姿，放心纵逸。田般于游，居多暇日。《孙卿子》曰：其为人也多暇日者，其出入不远也。如彼梓材，弗勤丹漆。虽劳朴斫，终负素质。其四：《尚书》曰：若作梓材，既勤朴斫，惟其涂丹雘。养由矫矢，兽号于林。《淮南子》曰：楚恭王游于林中，有白猿缘木而矫。王使左右射之，腾跃避矢，不能中。於是使由基抚弓而眄，猿乃抱木而长号。何者？诚在於心，而精通於物。蒱卢萦缴，神感飞禽。蒱卢，旧说云，即蒲且也。已见《西京赋》。《汲冢书》曰：蒲且子见双凫过之，其不被弋者亦下，故言感也。末伎之妙，动物应心。研精耽道，安有幽深？其五：物，兽与禽也。《尚书序》曰：研精覃思。《答宾戏》曰：浮英华，耽道德。安心恬荡，栖志浮云。体之以质，彪之以文。《庄子》曰：恬淡寂漠，道德之笃也。《淮南子》曰：使神恬荡而不失其充。《答宾戏》曰：仲尼抗浮云之志。《说文》曰：彪，虎文貌。如彼南亩，力耒既勤。藨蓘至功，必有丰殷。其六：以农喻也。《左氏传》赵文子谓祁午曰：譬如农夫，是藨是蓘，虽有饥馑，必有丰年。杜预曰：藨，耘也。壅苗为蓘。水积成渊，载澜载清。土积成山，歊蒸郁冥。《荀卿子》曰：土积成山，风雨兴焉。水积成川，蛟龙生焉。种善德而神明自得，圣心循焉。《尸子》曰：土积成岳，则楩楠豫章出焉。水积成川，则吞舟之鱼生焉。夫学之积也，亦有所出也。傅毅《显宗颂》曰：荡荡川渎，既澜且清。张揖《字诂》曰：歊，气上出貌。山不让尘，川不辞盈。《管子》曰：海不辞水，故能成其大。山不辞土，故能成其高。士不厌学，故能成其圣。勉尔含弘，以隆德声。其七：《周易》曰：含弘光大。蔡邕《袁乔碑》曰：于兹德声，发闻遐迩。高以下基，洪由纤起。《老子》曰：高必以下为基。又曰：合抱之木，生於毫末。川广自源，成人在始。《礼记》曰：王者之祭川也，皆先河而后海。或源也，或委也。郑玄曰：始於一勺，卒成不测。《论衡》曰：自源发流，安得不广：《国语》：晋赵武冠，见韩献子。献子曰：戒之，此谓成人。成人在始兴善敬之哉！累微以著，乃物之理。《孙卿子》曰：尽小者大，积微者著。纆牵之长，实累千里。其八凡言物之大，必资於小，故此言若轻於小，亦累於大。《战国策》段于越谓韩相新城君曰：昔王良弟子，驾千里之马，过京父之弟子。京父之弟子曰：马，千里之马也。服，千里之服也。而不能取千里，何也？曰：子缠牵长，故缠牵於事，万分之一也，而难千里之行。今臣虽不肖，於秦亦万分之一也。而相国见臣不怿者，是缠牵长也。千里之马，系以长索，则为累矣。人虽有容貌，不修德，如千里马也。复礼终朝，天下归仁。《论语·颜渊问仁》子曰：克己复礼为仁。一日克己复礼，天下归仁焉。孔安国曰：复，及也。身能及礼则为仁也。马融曰：一日犹见归，况於终身。若金受砺，若泥在钧。《大戴礼》曰：君子学不可以已矣，是故金就砺则利。在钧，已见《西征赋》谓陶家泥轮以能成器也。老子曰：埏埴以为器。进德修业，晖光日新。《易》曰：君子进德修业，欲及时也。又曰：君子之光，晖吉。又曰：日新之谓盛德。隰朋仰慕，子亦何人？其九：《庄子》曰：管仲有病，桓公往问之。仲父之病病矣，寡人恶乎属国而可？对曰：隰朋可。其为人也，愧不若黄帝，而哀不己若者。朋慕管之德，华言隰朋犹慕德。我是何人，而不慕乎？  
　 
卷二十　诗甲

　　◎献诗

　　【上责躬应诏诗表】《魏志》曰：黄初四年，植朝京都，上疏，并献诗二首。

　　※曹子建

　　臣植言：臣自抱亹归藩，《植集》曰：植抱罪，徙居京师，后归本国，而《魏志》不载，盖《魏志》略也。杜预《左氏传注》曰：亹，瑕隙也。贾逵《国语注》曰：亹，兆也，谓罪萌兆也。刻肌刻骨，《孝经钩命决》曰：削肌刻骨，挈挈勤思。追思罪戾，昼分而食，夜分而寝，《尔雅》曰：戾，罪也。《韩子》曰：卫灵公至濮水，夜分，闻有鼓琴者。诚以天网不可重罹，圣恩难可再恃，《老子》曰：天网恢恢。《洞箫赋》曰：蒙圣主之渥恩。窃感《相鼠》之篇，无礼遄死之义，感，犹思也。《毛诗》曰：相鼠有体，人而无礼。人而无礼，胡不遄死。《尔雅》曰：遄，速也。形影相吊，五情愧赧。《文子》曰：昔者中黄子曰：色有五章，人有五情。《说文》曰：赧，面惭也。以罪弃生，则违古贤夕改之劝；曾子曰：君子朝有过，夕改，则与之。夕有过，朝改，则与之。忍垢苟全，则犯诗人胡颜之讥。即上胡不遄死之义也。孔安国《尚书传》曰：胡，何也。毛诗谓何颜而不速死也。殷仲文表曰：亦胡颜之厚，义出於此。伏惟陛下，应劭曰：陛，升堂之阶。王者必有执兵陈於阶陛之侧，臣与至尊言，不敢指斥，故呼在陛者而告之，因卑以达尊之意也。若称殿下、閤下、侍者、执事，皆此类也。德象天地，恩隆父母，《汉书》曰：孝文皇帝，德厚侔天地。《尚书》曰：天子作民父母。施畅春风，泽如时雨。《汉书·音义》曰：畅，通也。苏顺《陈公诔》曰：化侔春风，泽配甘雨。《风赋》曰：不择贵贱高下而加焉。《吕氏春秋》曰：甘露时雨，不私一物。是以不别荆棘者，庆云之惠也；《史记》曰：若烟非烟，若云非云，郁郁纷纷，萧索轮囷，是谓庆云。七子均养者，鶋鸠之仁也；《毛诗》曰：鶋鸠在桑，其子七兮。毛苌曰：鶋鸠之养其子，旦从上下，暮从下上，其均平如一。舍罪责功者，明君之举也；矜愚爱能者，慈父之恩也。孔安国《尚书传》曰：矜，怜也。《论衡》曰：父母之於子，恩等，岂为贵贤加意，贱愚不察乎？是以愚臣徘徊於恩泽，而不敢自弃者也。《左氏传》，士贞伯曰：郑伯其死乎，自弃也已。前奉诏书，臣等绝朝，心离志绝，自分黄耇永无执珪之望。分，谓甘惬也。《毛诗序》曰：尊事黄耇。珪者，古之诸侯所执。《周礼》曰：上公之礼执桓圭，诸侯之礼执信圭。《史记》陈轸曰：越人庄舄，仕楚执珪。不图圣诏，猥垂齿召。猥，犹曲也。《尚书》曰：降霍叔于庶人，三年不齿。孔安国曰：三年之后，乃齿录之。至止之日，驰心辇毂，《毛诗》曰：至止肃肃。胡广《汉官解诂注》曰：毂下，喻在辇毂之下，京城之中。僻处西馆，未奉阙庭，《东京赋》曰：阙庭神丽。踊跃之怀，瞻望反侧，《毛诗》曰：踊跃用兵。又曰：瞻望不及。又曰：展转反侧。不胜犬马恋主之情，《史记》丞相青翟曰：臣不胜犬马之心。谨拜表并献诗二篇。词旨浅末，不足采览，贵露下情，冒颜以闻。臣植诚惶诚恐，顿首顿首，死罪死罪。《汉书·音义》张晏曰：人臣上书，当昧犯死罪而言也。

　　【责躬诗一首（四言）】

　　※曹子建

　　於穆显考，时惟武皇。《毛诗》曰：於穆清庙。《礼记》曰：王立七庙，曰显考庙。《毛诗》曰：时惟鹰扬。武皇，谓曹操也。受命于天，宁济四方。《毛诗序》曰：文王受命作周也。郑玄曰：受天命而王天下也。傅毅《明帝颂表》曰：体天统物，宁济蒸民。朱旗所拂，九土披攘。《李陵与苏武书》曰：雷鼓动天，朱旗翳日。《登徒子好色赋》曰：周览九土。汉火德，操为汉臣，故建朱旗也。时献帝在故。玄化滂流，荒服来王。《广雅》曰：玄，道也。谓道德之化也。蔡邕《陈留太守颂》曰：玄化洽矣。《尚书》曰：四夷来王。超商越周，与唐比踪。商周用师，故云超越。唐虞禅让，故云比踪。笃生我皇，奕世载聪。我皇，文帝也。《毛诗》曰：笃生武王。《国语》祭公谋父曰：奕世载德。武则肃烈，文则时雍。《毛诗》曰：相土烈烈。毛苌曰：相土，契孙也。郑玄曰：威武之盛，烈烈然也。《尚书》曰：黎民於变时雍。孔安国曰：雍，和也。受禅于汉，君临万邦。魏受汉禅，已见《魏都赋》。《尚书》曰：君临周邦。又曰：协和万邦。万邦既化，率由旧则。毛诗曰：有愆不忘，率由旧章。郑玄曰：率，循也。广命懿亲，以藩王国。《尔雅》曰：命，告也。尊君令谓之命。《左氏传》富辰谏王曰：昔周公封建亲戚，以藩屏周，不废懿亲。《毛诗》曰：生此王国。帝曰尔侯，君兹青土。《魏志》曰：建安十九年，植封临淄侯。临淄属齐郡，旧青州之境。《尚书》帝曰尔谐。《汉书·封齐王》曰：受兹青土。奄有海滨，方周于鲁。《毛诗》曰：奄有龟蒙。毛苌曰：奄，大也。《尚书》曰：青州海滨广斥。孔安国曰：滨，涯也。《论语注》曰：方，比方也。《毛诗》曰：建尔元子，俾侯于鲁。车服有辉，旗章有叙。《尚书》曰：车服以庸。《国语》曰：为车服旗章以旌之。《毛诗》曰：庭燎有辉。《礼记》曰：以为旗章，以别贵贱。郑玄曰：章，帜也。应劭《汉官典职》，杨乔曰：威仪有序。济济俊乂，我弼我辅。《毛诗》曰：济济多士。《尚书》曰：俊乂在官。《尚书大传》曰：天子有四邻，左辅右弼。伊余小子，恃宠骄盈。《毛诗》曰：闵予小子。班固《汉书》景十三王述曰：胶东不亮，常山骄盈。举挂时网，动乱国经。《家语》，孔子曰：治天下国家有九经，其所以行者一也。作蕃作屏，先轨是隳。孔安国《尚书传》曰：隳，废也。傲我皇使，犯我朝仪。《魏志》曰：黄初二年，植就国。使者灌均，希旨奏植醉酒勃逆，劫胁使者。有司请治罪，帝以太后故，贬爵安乡侯。国有典刑，我削我黜。《植集》曰：博士等议，可削爵土，免为庶人。《尚书》曰：象以典刑。韦孟《讽谏诗》曰：轻此削黜。将寘于理，元凶是率。《魏志》曰：有司请罚植罪。《广雅》曰：将，欲也。《周易》曰：寘于丛棘。毛苌《诗传》曰：寘，致也。司马迁书曰：遂下于理。郑玄《礼记注》曰：理，治狱之官。《仪礼》曰：率，导也。明明天子，时惟笃类。《魏志》诏云：植，朕之同母弟，骨肉之亲，舛而不殊，其改封植。《毛诗》曰：明明天子，令问不已。又曰：孝子不匮，永锡尔类。郑玄曰：长以与汝之族类也。不忍我刑，暴之朝肆。杀人陈其尸曰肆。《论语》子服景伯曰：吾力犹能肆诸市朝。杜预《左氏传注》曰：肆，市列也。违彼执宪，哀予小臣。韦孟《讽谏诗》曰：明明群司，执宪靡顾。杨雄《交州箴》曰：牧臣司交，敢告执宪。《仪礼》曰：小臣正辞。改封兖邑，于河之滨。《魏志》曰：帝以太后故，贬爵安乡侯。又曰：黄初二年，改封鄄城，属东郡，旧兖州之境。《尚书》曰：济河惟兖州。植表曰：行至延津，受安乡印绶。股肱弗置，有君无臣。《尚书大传》曰：股肱惟臣。荒淫之阙，谁弼予身？韦孟《讽谏诗序》曰：王戊荒淫不遵道，作讽谏诗。豭豭仆夫，于彼冀方。《植集》曰：诏云：知到延津，遂复来。《求出猎表》曰：臣自招罪亹，徙居京师，待罪南宫。然植虽封安乡侯，犹住冀州也。时魏都邺。邺，冀州之境也。一云：时魏以洛为京师，比尧之冀方也。《大戴礼》曰：骊驹在门，仆夫具存。毛苌《诗传》曰：于，往也。《尚书·五子之歌》曰：惟彼陶唐，有此冀方。嗟余小子，乃罹斯殃。赫赫天子，恩不遗物。谓至京师，蒙恩得还也。植《求习业表》曰：虽免大诛，得归本国。《毛诗》曰：赫赫在上。《周易》曰：曲成万物而不遗。冠我玄冕，要我朱绂。《周礼》曰：王之五冕，皆玄冕朱里。《毛诗》曰：朱茀斯皇。茀与绂同。《礼记》曰：诸侯佩山玄玉，而朱组绶。《苍颉篇》曰：绂，绶也。《魏志》曰：朱绂光大。光光大使，我荣我华。杨雄《侍中箴》曰：光光常伯，倏倏貂珰。《文子》曰：有荣华必有愁悴。剖符受土，王爵是加。《魏志》曰：黄初三年，立为鄄城王。四年，封雍丘王。喻巴蜀檄曰：剖符而封，析珪而爵。仰齿金玺，俯执圣策。《左氏传》羽父曰：寡人若朝于薛，不敢与诸任齿。杜预曰：齿，列也。《汉书》曰：诸侯王皆金玺。《史记》曰：高祖封三王，皆以策书。皇恩过隆，祗承怵惕。《西京赋》曰：皇恩溥。《尚书》曰：祗承于帝。又曰：怵惕惟厉。咨我小子，顽凶是婴。《说文》曰：婴，绕也。逝惭陵墓，存愧阙庭。匪敢傲德，寔恩是恃。威灵改加，足以没齿。班固《汉书》述曰：震我威灵，五世来服。《四子讲德论》曰：圣德隆盛，威灵外覆。《论语》子曰：管仲夺伯氏骈邑三百，没齿无怨言。孔安国曰：齿，年也。昊天罔极，生命不图。言生之夭寿，不可预谋也。《毛诗》曰：欲报之德，昊天罔极。《家语》孔子曰：分於道谓之命。《毛诗传》曰：不虑不图。尝惧颠沛，抱罪黄垆。《论语》曰：颠沛必於是。马融曰：颠沛，僵仆也。《淮南子》曰：上际九天，下契黄垆。高诱曰：泉下有垆山。原蒙矢石，建旗东岳。《左氏传》曰：荀偃亲受矢石。东岳，镇吴之境。子建诗曰：我心常怫郁，思欲赴太山。与此义同。庶立毫氂，微功自赎。《汉书·音义》曰：十毫为氂。班超上疏曰：冀立微功，以自陈效。危躯授命，知足免戾。《论语》子曰：见危授命，亦可以为成人矣。《左氏传》曰：太史克曰：庶几免於戾乎？甘赴江湘，奋戈吴越。天启其衷，得会京畿。《左氏传》吕相曰：天诱其衷。杜预曰：衷，中也。迟奉圣颜，如渴如饥。迟，犹思也。张奂《与许季师书》曰：不面之阔，悠悠旷久。饥渴之念，岂当有忘。《毛诗》曰：忧心烈烈，载饥载渴。心之云慕，怆矣其悲。天高听卑，皇肯照微。《史记》子韦谓宋景公曰：天高听卑。《尔雅》曰：皇，君也。又曰：肯，可也。班固《说东平王苍》曰：原隆照微之明，信日吴之听。

　　【应诏诗一首（四言）】

　　※曹子建

　　肃承明诏，应会皇都。《尔雅》曰：肃，敬也。《东都赋》曰：下明诏。又曰：春王三朝会同汉京。会，朝会也。星陈夙驾，秣马脂车。《毛诗》曰：星言夙驾。又曰：言秣其马。又曰：既脂尔车。命彼掌徒，肃我征旅。郑玄《礼记注》曰：肃，戒也。朝发鸾台，夕宿兰渚。鸾台兰渚，以美言之。《汉宫阙名》曰：长安有鸳鸾殿。公孙乘《月赋》曰：鹍鸡舞於兰渚。芒芒原隰，祁祁士女。《毛诗》曰：宅殷土芒芒。又曰：采蘩祁祁。经彼公田，乐我稷黍。《毛诗》曰：雨我公田。又曰：我黍与与，我稷翼翼。爰有樛木，重阴匪息。《毛诗》曰：爰有寒泉。又曰：南有樛木。又曰：南有乔木，不可休息。虽有糇粮，饥不遑食。《毛诗》曰：乃裹糇粮。毛苌曰：糇粮，食也音侯。《吴越记·采葛妇人诗》曰：饥不遑食四体疲。望城不过，面邑不游。郑玄《周礼注》曰：面，犹向也。仆夫警策，平路是由。《舞赋》曰：仆夫正策。郑玄《周礼注》曰：警，敕戒之。玄驷蔼蔼，扬镳漂沫。《广雅》曰：蔼蔼，盛也。《舞赋》曰：龙骧横举，扬镳飞沫。流风翼衡，轻云承盖。《甘泉赋》曰：风漎漎而扶辖。《楚辞》曰：云霏霏而承宇。涉涧之滨，缘山之隈。孔安国《尚书传》曰：滨，涯也。《说文》曰：隈，曲也。遵彼河浒，黄坂是阶。毛诗曰：在河之浒。毛苌曰：水崖曰浒。《尔雅》曰：阶，因也。西济关谷，或降或升。陆机《洛阳记》曰：洛阳有西关南伊阙。谷，即大谷也。騑骖倦路，再寝再兴。《韩诗》曰：两骖雁行。薛君曰：两骖，左右騑骖。《毛诗》曰：言念君子，再寝再兴。将朝圣皇，匪敢晏宁。弭节长骛，指日遄征。《楚辞》曰：吾令羲和弭节兮。司马彪《上林赋注》曰：弭节，安志也。蔡琰诗曰：遄征日遐迈。毛苌《诗传》曰：遄，疾也。前驱举燧，后乘抗旌。《毛诗》曰：伯也执殳，为王前驱。《西京赋》曰：升觞举燧。薛综曰：燧，火也。《汉书》终军曰：骠骑抗旌，昆邪右衽。《周礼》曰：析羽为旌。轮不辍运，銮无废声。《毛诗》曰：銮声锵锵。郑玄《周礼注》曰：銮在衡，以金为铃。爰暨帝室，税此西墉。《毛诗》曰：召伯所税。毛苌曰：税，犹舍也。又曰：墉，城也。嘉诏未赐，朝觐莫从。毛苌《诗传》曰：觐，见也。仰瞻城阈，俯惟阙庭。《说文》曰：阈，门楣也。长怀永慕，忧心如酲。《楚辞》曰：情慨而长怀。《毛诗》曰：忧心如酲，谁秉国成。

　　【关中诗一首（四言）】

　　岳上诗表曰：诏臣作《关中诗》，辄奉诏竭愚作诗一篇。案，《汉记》孝明时，护羌校尉窦林上降羌颠岸，以为羌豪，岸兄颠吾复降，问事状，林对前后两屈，坐诬誷，下狱死。齐万年编户隶属，为日久矣。而死生异辞，必有诡谬，故引证喻，以惩不恪。

　　※潘安仁

　　於皇时晋，受命既固。《毛诗》曰：於皇时周。又曰：天立厥配，受命既固。郑玄曰：受命，受天命以王天下也。三祖在天，圣皇绍祚。臧荣绪《晋书》曰：宣帝追号曰高祖，文帝号曰太祖，武帝号曰世祖。圣皇，惠帝也。《毛诗》曰：三后在天，王配于京。《尔雅》曰：绍，继也。德博化光，刑简枉错。《周易》曰：善世而不伐，德博而化。又曰：后得主而有常，含万物而化光。《尚书》曰：五辞简孚，正于五刑。《潜夫论》曰：简刑薄威，此德之上。《论语》曰：举直错诸枉。微火不戒，延我宝库。其一：王隐《晋书》曰：惠帝元康五年十月，武库灾，焚累代之宝。蠢尔戎狄，狡焉思肆。《毛诗》曰：蠢尔蛮荆。傅畅《诸公赞》曰：北地卢水胡马兰羌因此为乱，推齐万年为主。《左氏传》申公巫臣曰：夫狡焉思启其封疆。贾逵《国语注》曰：肆，恣也。谓思恣凶逆也。虞我国眚，窥我利器。《左氏传》莒子曰：孰以我为虞。杜预曰：虞，度也。孔安国《尚书传》曰：眚，过也。《老子》曰：国之利器，不可以示人。《国语》曰：利其器用。韦昭曰：器，兵甲。岳牧虑殊，威怀理二。《尚书》曰：内有百揆四岳，外有州牧侯伯。《左氏传》魏绛曰：戎狄事晋，诸侯威怀。又曰：晋却缺言於赵宣子曰：叛而不讨，何以示威；服而不柔，何以示怀？非威非怀，何以示德；无德何以主盟。将无专策，兵不素肄。其二：贾逵《国语注》曰：素，预也。又曰：肄，习也。翘翘赵王，请徒三万。朝议惟疑，未逞斯原。傅畅《晋诸公赞》曰：司马伦，字子彝，咸熙中封赵王，进征西假节都督雍梁晋诸军事。伦诛羌大酋数十人，胡遂反，朝议召伦还。朱凤《晋书》曰：宣帝桓夫人，生赵王伦，位至相国。伦请三万人往平齐万年，朝议不许。司马相如《美人赋》曰：桓翘翘而西顾。贾逵《国语注》曰：逞，快也。桓桓梁征，高牙乃建。干宝《晋纪》曰：梁王彤为征西大将军，西讨氐。《尚书》曰：勖哉夫子尚桓桓。牙，牙旗也。兵书曰：牙旗，将军之旗。旗盖相望，偏师作援。其三：《汉书》曰：冠盖相望。《左氏传》韩献子曰：以偏师陷，罪孰大焉？又曰：要结大援。援，助也。虎视眈眈，威彼好畤。干宝《晋纪》曰：彤为大都督，督关中诸军，屯好畤。《易》曰：虎视眈眈，其欲逐逐。素甲日曜，玄幕云起。《楚汉春秋》赵中大夫曰：臣闻越王勾践，素甲三千。曹植辨问曰：赫然而日曜之。《汉书·五行志》曰：云起於山中。谁其继之？夏侯卿士。王隐《晋书》曰：齐万年帅羌胡围泾阳，遣安西将军夏侯骏，西讨氐羌。《左氏传》曰：子产为政，舆人诵之。子产若死，谁其嗣之？又曰：楚伐吴，子鱼先死，楚师继之。《毛诗》曰：皇甫卿士。惟系惟处，列营棋峙。其四：王隐《晋书》曰：解系，字少连，济南人，为雍州刺史。又曰：周处，字子隐，吴兴人。朝廷以处忠烈，欲遣讨氐，乃拜建威将军。谢承《后汉书》曰：西夷蠢动，奸雄棋峙。夫岂无谋？，戎士承平。《汉书》师丹曰：今累世承平。守有完郛，战无全兵。《孙子兵法》曰：凡用师以全兵为上。锋交卒奔，孰免孟明。杜笃《众瑞颂》曰：猛将与虏交锋。《左氏传》曰：楚师车驰卒奔。又曰：子墨衰绖，败秦师于殽，获百里孟明视、西乞术、白乙丙以归。飞檄秦郊，告败上京。其五：王隐《晋书》曰：周处解系与贼战於六陌，军败。《汉书》高祖曰：吾以羽檄徵天下兵。应劭曰：以鸡毛系檄。魏武奏事云：边有警，辄露插羽以檄，急之意也。《左氏传》曰：王师败绩于茅戎。又曰：王人来告败。边让《章华台赋》曰：声肃恭乎上京。周殉师令，身膏氐斧。《周处别传》曰：氐贼齐万年为乱，处仰天叹曰：古者将受命，凿凶门以出，盖有进无退。我为大臣，以身殉国，不亦可乎？遂战死。臧荣绪《晋书》曰：氐，西戎别名。人之云亡，贞节克举。《毛诗》曰：人之云亡，邦国殄瘁。《楚辞》曰：原生受命于贞节。卢播违命，投畀朔土。孙盛《晋阳秋》曰：振威卢播伐万年。王隐《晋书》曰：卢播诈论功，免为庶人，徙北平。《广雅》曰：违，背也。《毛诗》曰：投畀有北。《尔雅》曰：朔，北方也。为法受恶，谁谓荼苦？其六：《左氏传》孔子曰：赵宣子为法受恶。《毛诗》曰：谁谓荼苦，其甘如荠。哀此黎元，无罪无辜。《孝经钩命决》曰：天有顾眄之义，受图于黎元。孔安国《尚书传》曰：黎，众也。高诱《战国策注》曰：元元，善也。《毛诗》曰：无罪无辜，谗口嗷嗷。肝脑涂地，白骨交衢。《檄蜀文》曰：肝脑涂中原。《汉书》曰：一败涂地。《古出夏北门行》曰：白骨不覆，疫疠淫行。《魏许昌碑表》曰：白骨既交，横於旷野。夫行妻寡，父出子孤。郑玄《孝经注》曰：五十无夫曰寡。《礼记》曰：少而无父谓之孤。俾我晋民，化为狄俘其七：《诗》曰：覆俾我悖。贾逵《国语注》曰：伐国取人曰俘。乱离斯瘼，日月其稔。言乱离之道，於此将散。论其日月，为恶又熟。言必亡也。《韩诗》曰：乱离斯莫，爰其適归。薛君曰：莫，散也。《毛诗》曰：乱离瘼矣。毛苌曰：瘼，病也。今此既引《韩诗》，宜为莫字。《左氏传》曰：周毛得杀毛伯过。苌弘曰：毛得必亡，是昆吾稔之日也。杜预曰：稔，熟也。天子是矜，旰食晏寝。孔安国《尚书传》曰：矜，怜也。《左氏传》伍奢曰：楚君大夫其旰食乎！杜预曰：旰，晏也。主忧臣劳，孰不祗懔。《史记》范雎曰：臣闻主忧臣辱，主辱臣死。《周书》曰：君忧臣劳，主辱臣死。孔安国《尚书传》曰：懔，危也。愧无献纳，尸素以甚。其八：《两都赋》序曰：朝夕献纳。薛君《韩诗章句》曰：何谓素餮？素餐者，质人但有质朴，而无治民之材，名曰素餮。尸禄者，颇有所知，善恶不言，默然不语，苟欲得禄而已，譬若尸焉。皇赫斯怒，爰整精锐。毛诗曰：王赫斯怒，爰整其旅。《战国策》季良谓魏王曰：恃兵之精锐，而欲攻邯郸也。命彼上谷，指日遄逝。王隐《晋书》曰：孟观，字叔时。稍迁至积弩将军，封上谷郡公。及关中氐反，诸将败退，乃遣观也。曹植《应诏诗》曰：指日遄征。亲奉成规，棱威遐厉。孙资别传曰：成规之画，资皆管之。《汉书·武帝与李广书》曰：威棱憺乎邻国。王逸《楚辞注》曰：厉，烈也。《广雅》曰：厉，恶也。首陷中亭，扬声万计。其九：孙盛《晋阳秋》曰：孟观为建威将军，击氐羌於中亭，大破之。陷，犹败也。万计，谓所诛之数。《羽猎赋》曰：仗镆邪而罗者以万计。兵固诡道，先声后实。言观扬声，合於诡道也。《司马兵法》曰：兵者诡道，故能而示之不能。《汉书》广武君谓韩信曰：兵固有先声后实。闻之有司，以万为一。言有司疑观之诈，故观言诛万，有司以之为一。纣之不善，我未之必。以纣喻观也言观虽妄声，而同纣之不善。我未以为必然，疑有司抑之太甚也。《论语》子贡曰：纣之不善，不如是之甚也。虚皛湳德，谬彰甲吉。其十：《说文》曰：皛，显也。《苍颉篇》曰：皛，明也。孔安国《尚书传》曰：彰，明也。湳甲，二羌号也，德吉，其名也。言观虚明诛二羌之功，此观之过也。虚皛缪彰，其义一耳。但交相避。《东观汉记》曰：金城陇西卑湳勒妲种羌反，出塞外。《说文》曰：湳水出西河美稷县，故羌人因水为姓。汉冲帝时，羌湳孤奴归化，是其先也。《左氏传》曰：晋人灭赤狄甲氏。杜预注曰：甲氏，赤狄别种。雍门不启，陈汧危逼。《汉书》右扶风有雍县、陈仓县、汧县。《左氏传》曰：申息之北门不启。观遂虎奋，感恩输力。王隐《晋书》曰：孟观身当大敌，功盖一时。《左氏传》栾盈曰：昔陪臣输力於王室。重围克解，危城载色。《晋中兴书》曰：观从中亭北出，何惲领二万人以继之，雍围解。班固《耿恭守疏勒城赋》曰：日兮月兮厄重围。《毛诗》曰：载色载笑。毛苌曰：色温润也。岂曰无过，功亦不测。其十一：过谓虚皛湳德。功，谓重围克解。《毛诗》曰：岂曰无衣。《黄石公记序》曰：虑若源泉，深不可测。情固万端，于何不有？范晔《后汉书》邓禹曰：变故万端。《西京赋》曰：林麓之饶，于何不有。纷纭齐万，亦孔之丑。谓争万年也。王隐《晋书》曰：初夏侯骏上言，斩氐帅齐万年。及孟观至，大战数十，生送万年。纷纭，乱貌。《长杨赋》曰：纷纭沸渭。《毛诗》曰：日有食之，亦孔之丑。曰纳其降，曰枭其首。二曰皆语辞也。观曰纳降，骏曰枭首。《汉书·音义》曰：悬首於木上曰枭。畴真可掩，孰伪可久？其十二：言谁为真事而可蔽掩。谁行伪事，而可久施乎？言真伪之理，立即可明。观言为真，骏言为伪。《尔雅》曰：畴，孰，谁也。《楚辞》曰：孰虚伪之可长。既徵尔辞，既蔽尔讼。谓有司考验之也。《左氏传》子犯曰：盟徵其辞。《周礼》曰：司寇断狱蔽讼，则以五刑之法。郑司农曰：蔽，断其狱讼。当乃明实，否则证空。其言当者，明示以事实。其理否者，显告之状空。郑玄《毛诗笺》曰：否，不通也。《说文》曰：证，告也。好爵既靡，显戮亦从。言赏罚之法，在乎功过。当者，既靡之以好爵；否者，亦从之以显戮。《周易》曰：我有好爵，吾与尔靡之。《尚书》王曰：不迪，有显戮。不见窦林，伏尸汉邦。其十三：此喻骏也。《东观汉记》曰：护羌窦林奉使，羌颠岸降，诣林，林欲以为功，劾奏言大豪。后颠岸兄颠吾复诣林，林言其第一豪，问事状，林对前后两屈，林以诬誷诣狱，上不忍诛，免官。后凉州刺史奏林赃罪，复收系羽林监，遂死狱中。周人之诗，寔曰采薇。北难猃狁，西患昆夷。《毛诗序》曰：采薇，遣戍役也。文王西有昆夷之患，北有猃狁之难。郑玄曰：昆夷，西戎也。猃狁，今匈奴也。晋灼曰：尧曰薰粥，周曰猃狁，秦曰匈奴。《旧说》疏曰：黄帝曰薰粥，唐舜曰蛮，夏殷曰鬼方，周曰匈奴，秦曰胡。以古况今，何足曜威？言古弱而患，今彊而胜之，抑亦常理，何足以曜威乎？《西都赋》曰：曜威而讲武事。徒愍斯民，我心伤悲。其十四：不足曜威。而为诗者，为愍斯民，故言之也。《毛诗》曰：王事靡监，我心伤悲。斯民如何？荼毒于秦。毛诗曰：生民如何？《尚书》曰：不忍荼毒。孔安国曰：荼毒，苦也。师旅既加，饥馑是因。《论语》子曰：加之以师旅，因之以饥馑。疫疠淫行，荆棘成榛。元康七年正月，周处死。七月，雍州疫，大旱。关中饥，米斛万钱，诏骨肉相赎者不禁。郑玄《周礼注》曰：疠疫，气不和之疾也。《古出夏北门行》曰：疫疠淫行。《老子》曰：师之所处，荆棘生焉。绛阳之粟，浮于渭滨。其十五：谓运绛阳之粟，以赈关中也。《汉书》河东郡有绛县。郦善长《水经注》曰：绛则绛阳也，盖在绛浍之阳。《左氏传》重耳曰：余从狄君，以田渭滨。明明天子，视民如伤。明明，已见上文。《左氏传》逢滑曰：国之兴也，视民如伤。申命群司，保尔封疆。《尚书》曰：申命羲叔。韦孟《讽谏诗》曰：明明群司。《左氏传》知罃曰：而帅偏师，以修封疆。靡暴于众，无陵于强，诫群司也。言无以众而暴寡，无以强而陵弱。《韩子》曰：其理国也，使强不陵弱，众不暴寡。《苍颉篇》曰：凌，侵也。惴惴寡弱，如熙春阳。其十六：谓关中民也。群司既整，寡弱免於陵暴。心皆慕义，如悦春阳。《毛诗》曰：惴惴其栗。毛苌曰：惴惴，惧也。寡弱，已见上文。《尔雅》曰：熙，兴也。《说文》曰：兴，悦也。《神农本草》曰：春为阳，阳温生万物。惴惴或煦嘘。

　　◎公宴

　　【公宴诗一首（五言）】

　　※曹子建赠答杂诗。子建在仲宣之后，而此在前，疑误。

　　公子敬爱客，终宴不知疲。公子，谓文帝，时武帝在，谓五官中郎也。清夜游西园，飞盖相追随。明月澄清景，列宿正参差。《字书》曰：澄，湛也。《说文》曰：景，光也。《楚辞》曰：宣游兮列宿。秋兰被长坂，朱华冒绿池。朱华，芙蓉也。毛苌《诗传》曰：冒，犹覆也。潜鱼跃清波，好鸟鸣高枝。神猋接丹毂，轻辇随风移。《解嘲》曰：客徒欲朱丹吾毂。飘飖放志意，千秋长若斯。古诗曰：荡涤放情志。《战国策》曰：犀首为张仪千秋之祝。

　　【公宴诗一首（五言）】

　　※王仲宣

　　昊天降丰泽，百卉挺葳蕤。《尔雅》曰：夏为昊天。《毛诗》曰：百卉具腓。《字林》曰：卉，草总名也。《楚辞》曰：上葳蕤以防露。王逸《注》曰：葳蕤，草木初生貌。凉风撤蒸暑，清云却炎晖。孔安国《论语》注曰：撤，去也。蒸，热气也。南方为火，而主夏。火性炎上，故谓夏日为炎晖也。高会君子堂，并坐荫华榱。《汉书》曰：汉王置酒高会。《毛诗》曰：既见君子，并坐鼓瑟。《上林赋》曰：华榱璧珰。嘉肴充圆方，旨酒盈金罍。《毛诗》曰：嘉肴脾臄。《南都赋》曰：珍羞琅玕，充溢圆方。《毛诗》曰：旨酒思柔。又曰：我姑酌彼金罍。管弦发徽音，曲度清且悲。孔安国《尚书传》曰：徽，美也。合坐同所乐，但愬杯行迟。愬与诉同。常闻诗人语，不醉且无归。《毛诗》曰：厌厌夜饮，不醉无归。今日不极懽，含情欲待谁？《汉书》曰：田蚡卒饮，极懽而去。含情，谓含其欢情而不畅也。《古乐府歌》曰：今日尚不乐，当复待何时？见眷良不翅，守分岂能违。言上见恩遇，不翅过於本望，己守常分，岂敢违越乎？言不敢也。《家语》子曰：爱人之谓德教，何翅惠哉？不翅，犹过多也。《论语·摘襄圣承进谶》曰：徐衍守分身亡。古人有遗言，君子福所绥。《左氏传》：正常曰：夫子有遗言。夫子，谓鲁季桓子。《毛诗》曰：乐只君子，福履绥之。原我贤主人，与天享巍巍。主人，谓太祖也。《论语》子曰：巍巍乎，惟天为大，惟尧则之。杜预《左氏传注》曰：享，受也。克符周公业，奕世不可追。《史记》曰：周公旦辅翼武王，用事居多。奕世，已见上文。此诗侍曹操宴。

　　【公宴诗一首（五言）】

　　※刘公幹《魏志》曰：东平刘桢，字公幹。少有学。太祖辟丞相掾属。太子尝请诸文学，酒酣，命甄氏出拜，坐中皆伏，桢独平视。太祖闻之，收桢，减死输作。著文赋数十篇。卒。

　　永日行游戏，懽乐犹未央。永日，长日也。《尚书》曰：日永星火。《毛诗》曰：且以永日。毛苌曰：永，引也。古诗曰：游戏宛与洛。苏武诗曰：懽乐殊未央。遗思在玄夜，相与复翱翔。秦嘉《赠妇诗》曰：遗思致款诚。《毛诗》曰：河上乎翱翔。辇车飞素盖，从者盈路傍。古诗曰：日出东南行，观者满道傍。月出照园中，珍木郁苍苍。《新语》曰：楩梓豫章，立则为众木之珍。《风俗通》曰：太山松，郁郁苍苍。清川过石渠，流波为鱼防。《周礼》曰：以防止水。郑玄曰：堰潴，畜流水之陂。防，潴旁隄也。芙蓉散其华，菡萏溢金塘。毛苌《诗传》曰：菡萏，荷华也。金塘，犹金堤也。灵鸟宿水裔，仁兽游飞梁。假美名以言之。《楚辞》曰：蛟何为兮水裔。《思玄赋》曰：亘螭龙之飞梁。华馆寄流波，豁达来风凉。生平未始闻，歌之安能详？毛苌《诗传》曰：详，审也。投翰长叹息，绮丽不可忘。翰，笔毫也。

　　【侍五官中郎将建章台集诗一首（五言）】

　　《魏志》曰：建安十六年正月，天子命公世子丕为五官中郎将。

　　※应德琏《魏志》曰：汝南应玚，字德琏，太祖辟为丞相掾属。后为五官将文学，卒。

　　朝雁鸣云中，音响一何哀！以雁自喻也。《毛诗》曰：鸿雁于飞，哀鸣嗷嗷。问子游何乡？戢翼正徘徊。《毛诗》曰：鸳鸯在梁，戢其左翼。郑玄曰：戢，敛也。言我寒门来，将就衡阳栖。《淮南子》曰：北极之山曰寒门。高诱曰：积寒所在，故曰寒门。《西京赋》曰：南翔衡阳，北栖雁门。《尚书》曰：荆及衡阳惟荆州。往春翔北土，今冬客南淮。《管子》曰：夫鸿鹄，春北而秋南，不失时者也。远行蒙霜雪，毛羽日摧颓。《东观汉记》曰：世祖蒙犯霜雪，古临高台辞曰：我欲负之，毛衣摧颓。常恐伤肌骨，身陨沈黄泥。简珠堕沙石，何能中自谐。简珠，喻贤人也。沙石，喻群小也。《淮南子》曰：周之简珪，产於垢土。《尔雅》曰：简，大也。又曰：谐，和也。欲因云雨会，濯翼陵高梯。《乐动声仪》曰：风雨感鱼龙，仁义动君子。范晔《后汉书》曰：邓骘上疏曰：披云雨之渥泽。高梯，喻尊位也。贾逵《国语注》曰：梯，犹阶也。良遇不可值，伸眉路何阶。《汉书》曰：左冯翊薛宣，为书晓高陵令杨湛曰：君自图进退，可复伸眉於后。公子敬爱客，乐饮不知疲。《汉书》曰：陈平厚具乐饮太尉。和颜既以畅，乃肯顾细微。郑玄《礼记注》曰：畅，充也。《鬼谷子》曰：以识细微。赠诗见存慰，小子非所宜。《孔丛子》卫君谓子思曰：犹步玉趾而慰存之。郑玄《周礼注》曰：存，省也。毛苌《诗传》曰：慰，犹安存之也。为且极欢情，不醉其无归。不醉无归，已见上文。凡百敬尔位，以副饥渴怀。《毛诗》曰：凡百君子，各敬尔仪。《孔丛子》子思谓鲁穆公曰：君若饥渴待贤。

　　【皇太子宴玄圃宣猷堂有令赋诗（四言）】

　　王隐《晋书》曰：愍怀太子遹，字熙祖。惠帝即位，立为皇太子。杨佺期《洛阳记》曰：东宫之北，曰玄圃园。

　　※陆士衡

　　三正迭绍，洪圣启运。三正，夏、殷、周也。周建子为正月，殷建丑为正月，夏建寅为正月。《尚书大传》曰：正色三而复者也。《春秋合诚图》曰：赤受天运。宁均曰：运，录运也。自昔哲王，先天而顺。《尚书》曰：在昔殷先哲王。《周易》曰：大人者，先天而天弗违。又曰：汤武革命，顺乎天而应乎人。群辟崇替，降及近古。《国语》蓝尹曰：吾闻君子，唯独居思念前世崇替。韦昭曰：崇，终也。替，废也。班固《汉书·项羽赞》曰：近古以来，未尝有也。黄晖既渝，素灵承祜。魏为土德，曰黄：晋为金行，曰素。干宝《搜神记》曰：魏推五德之运，以土承汉。又程猗《说石图》曰：金者，晋之行也。建安五年，初桓帝时，有黄星见於楚宋之分野。辽东殷馗善天文，言后五十岁，当有真人起於谯沛之间，其锋不可当。至此凡五十年，而公破绍，天下莫敌矣。晋世祖武皇帝姓司马，名炎，字安世，受魏陈留王禅，以金德王，都洛阳。金於西方为白，故曰素灵。《尔雅》曰：渝，变也。祜，福也。乃眷斯顾，祚之宅土。《毛诗》曰：乃眷西顾，惟此与宅。《左氏传》众仲曰：胙之以土，而命之氏。《尚书》曰：降丘宅土。三后始基，世武丕承。三后，谓宣、景、文也。世武，世祖武皇帝也。《国语》太子晋曰：自后稷始基静民。《尚书》伊尹曰：肆嗣王丕承基绪。协风傍骇，天晷仰澄。《国语》曰：虞幕能听协风，以成乐生物者也。韦昭曰：协，和也。《广雅》曰：骇，起也。《说文》曰：晷，日景也。言日澄清也。谓不薄蚀。淳曜六合，皇庆攸兴。《国语》史伯对郑桓公曰：夫黎为高辛氏火正，以淳曜敦大，光照四海。《吕氏春秋》曰：神通乎六合。自彼河汾，奄齐七政。晋在河汾之阳。《毛诗》曰：自彼氐羌。《尚书》曰：璿玑玉衡，以齐七政。孔安国曰：七政，日月五星，各异政也。时文惟晋，世笃其圣。《周礼·栗氏量铭》曰：时文思索。郑玄曰：言是文德之君，思求可以为民立法者。《尚书》曰：世笃忠贞。毛苌《诗传》曰：笃，厚也。钦翼昊天，对扬成命。《尚书》曰：钦若昊天。毛苌《诗传》曰：翼，敬也。《毛诗》曰：对扬王休。又曰：昊天有成命，二后受之。九区克咸，宴歌以咏。刘騊駼《郡太守箴》曰：大汉遵周，化洽九区。《尚书》夔曰：戛击鸣球，搏拊琴瑟，以咏，祖考来格。皇上纂隆，经教弘道。皇上，惠帝也。《尔雅》曰：纂，继也。经，犹理也。《论语》曰：人能弘道。于化既丰，在工载考。《毛诗》曰：在宗载考。郑玄曰：考，成也。俯釐庶绩，仰荒大造。《尚书》曰：允釐百工，庶绩咸熙。孔安国曰：釐，理也。毛苌《诗传》曰：荒，大也。《左氏传》吕相曰：我有大造于西也。杜预曰：造，成也。仪刑祖宗，妥绥天保。《毛诗》曰：仪刑文王。又曰：天保定尔。笃生我后，克明克秀。我后，谓太子也。机为洗马，故称我后。《毛诗》曰：笃生武王。又曰：克明克类。体辉重光，承规景数。《尚书》曰：昔先君文王武王宣重光。《尔雅》曰：景，大也。《尚书》周公曰：王嗣无疆大历服。又舜曰：天之历数在尔躬。茂德渊冲，天姿玉裕。《尚书》曰：有夏先后，方懋厥德。《家语》齐大夫子舆见孔子曰：今知海渊之为大。《字书》曰：冲，虚也。桓子《新论》曰：圣人天然之姿，所以绝人远者也。应劭《汉官仪》曰：太子有玉质。《广雅》曰：裕，容也。蕞尔小臣，邈彼荒遐。《左氏传》子产曰：谚云，蕞尔小国。《仪礼》曰：小臣正辞。韦孟《讽谏诗》曰：抚宁遐荒。厥负檐，振缨承华。臧荣绪《晋书》曰：杨骏诛，徵机为太子洗马。《左氏传》陈公子完曰：弛於负檐。杜预《左氏传注》曰：振，整也。洛阳记曰：太子宫在大宫东，中有承华门。匪原伊始，惟命之嘉。《左氏传》周子曰：孤始原不及此。《尔雅》曰：嘉，善也。

　　【大将军宴会被命作诗一首（四言）】

　　臧荣绪《晋书》曰：成都王颖，字章度。赵王伦篡位，颖与齐王冏诛之，进位大将军。

　　※陆士龙王隐《晋书》曰：陆云，字士龙。少与兄机齐名，号曰二陆，为吴王郎中令，出宰浚仪，有惠政。机被收，并收云。

　　皇皇帝祜，诞隆骏命。《毛诗》曰：皇皇后帝。又曰：既受帝祉。又曰：受天之祜。薛君《韩诗章句》曰：诞，信也。《毛诗》曰：宜监于殷，骏命不易。毛苌曰：骏，大也。四祖正家，天禄保定。四祖：宣、景、文、武也。《周易》曰：正家而天下定。《尚书》曰：天禄永终。保定，即天保定尔。已见上文。睿哲惟晋，世有明圣。《尚书》曰：明作哲，睿作圣。《毛诗》曰：世有哲王。如彼日月，万景攸正。其一：《尚书》曰：惟我文考，若日月之照临。傅玄歌诗曰：日中万影正，夕中万景倾。义与此同。巍巍明圣，道隆自天。巍巍，已见上文。《礼记》子思曰：道隆则从而隆。《毛诗》曰：有命自天，命此文王。则明分爽，观象洞玄。《孝经》曰：则天之明。孔安国《尚书传》曰：爽，明也。《周易》曰：仰则观象於天。又曰：天玄而地黄。陵风协纪，绝辉照渊。言风教上升，协於辰极。光炎绝远，下照深渊。《广雅》曰：陵，乘也。然乘亦升也。《孝经钩命决》曰：皇德协极。《注》曰：极，北辰也。《封禅书》曰：末光绝炎。《剧秦美新》曰：炎光飞响，盈塞天渊。肃雍往播，福禄来臻。其二：《毛诗》曰：肃雍显相。杜预《左氏传注》曰：播，扬也。《毛诗》曰：福禄攸降。《尔雅》曰：臻，至也。

　　在昔奸臣，称乱紫微。奸臣，谓赵王伦也。《法言》曰：上失其政，奸臣窃国命。《尚书》曰：敢行称乱。紫微，喻帝位也。《春秋合诚图》曰：北辰，其星七，在紫微中。又曰：紫宫，大帝室也。神风潜骇，有赫兹威。《毛诗》曰：皇矣上帝，临下有赫。灵旗树旆，如电斯挥。《甘泉赋》曰：树灵旗。《楚辞》曰：灵旗兮电骛。韩康伯《周易注》曰：挥者，散也。致天之届，于河之沂。臧荣绪《晋书》曰：成都王颖遣赵骧为前锋，伦遣孙会等前驱。未及温十馀里，大战，孙会先退，诸军相次奔溃。颖寻过河，入于京师。《毛诗》曰：致天之届。毛苌曰：届，极也。文颖《汉书注》曰：沂，水上桥也。有命再集，皇舆凯归。其三：赵王伦废帝於金墉城，既败伦於温，帝复还，故曰再集。《毛诗》曰：天监在下，有命既集。《楚辞》曰：恐皇舆之败绩。《周礼》曰：师有功，则凯乐。颓纲既振，品物咸秩。《说文》曰：振，举也。《周易》曰：品物咸亨。神道见素，遗华反质。《周易》曰：圣人以神道设教。素，朴素也。《庄子》曰：同乎无欲，是谓素朴。郑玄《礼记注》曰：凡物无饰曰素，华谓采章，质谓淳朴也。遗，弃也。辰晷重光，协风应律。《国语》曰：次序三辰。贾逵曰：日月星也。《汉书》倪宽云：宣重光。张晏曰：重光，谓日月也。协风，已见上文。应律，应律而至也。函夏无尘，海外有谧。其四：杨雄《河东赋》曰：函夏之大汉。《东观汉记》曰：祭彤为辽东太守，胡夷皆来内附。野无风尘。《毛诗》曰：海外有截。《尔雅》曰：谧，静也。芒芒宇宙，天地交泰。《左氏传》曰：芒芒禹迹。《淮南子》曰：虚廓生宇宙，宇宙生天地。《周易》曰：天地交泰。王在华堂，式宴嘉会。《毛诗》曰：王在灵囿。又曰：嘉宾式宴以敖。《周易》曰：嘉会足以合礼。玄晖峻朗，翠云崇霭。玄，天色也。冕弁振缨，服藻垂带。其五：《尚书》曰：藻火粉米。郑玄《孝经》注曰：大夫服藻火。《毛诗》曰：彼都人士，垂带而厉。祁祁臣僚，有来雍雍。祁祁，已见上文。《毛诗》曰：有来雍雍。薄言载考，承颜下风。《毛诗》曰：薄言采之。载考，已见上文。《汉书》隽不疑曰：乃今承颜接辞。《孔丛子》曰：伋愿在下风。俯觌嘉客，仰瞻玉容。《毛诗》曰：我有嘉客，亦不夷怿。曹植《罢朝表》曰：觐玉容而庆荐，奉懽宴而慈润。施己唯约，于礼斯丰。魏文帝《典论》曰：君子谨乎约己，弘乎接物。《淮南子》曰：礼丰不足以效爱。天锡难老，如岳之崇。其六：言赐之难老，合寿考也。《毛诗》曰：永锡难老。又曰：如南山之寿。

　　【晋武帝华林园集诗一首（四言）】

　　《洛阳《图经》》曰：华林园，在城内东北隅。魏明帝起名芳林园，齐王芳改为华林。干宝《晋纪》曰：泰始四年二月，上幸芳林园，与群臣宴，赋诗观志。孙盛《晋阳秋》曰：散骑常侍应贞诗最美。

　　※应吉甫《文章志》曰：应贞，字吉甫，少以才闻，能谈论。晋武帝为抚军将军，以贞参军。晋室践祚，迁太子中庶子散骑常侍。卒。

</div>
    <div class="pagination">
<a href="文选注_page15.html">上一页</a><span>...</span><a href="文选注_page11.html">11</a><a href="文选注_page12.html">12</a><a href="文选注_page13.html">13</a><a href="文选注_page14.html">14</a><a href="文选注_page15.html">15</a><span class="current-page">16</span><a href="文选注_page17.html">17</a><a href="文选注_page18.html">18</a><a href="文选注_page19.html">19</a><a href="文选注_page20.html">20</a><a href="文选注_page21.html">21</a><span>...</span><a href="文选注_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
