<!DOCTYPE html>
<html>
<head>
    <meta charset="UTF-8">
    <title>东汉文纪 - 第 33 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东汉文纪 - 第 33 页/共 48 页</h1>
    <div class="content">　　臣忝自叅省资非哲人藩屏之用器非殿邦佐君之才忧心灼烜耳目昏冒忪防蔽防累息屏气臣闻稷契之俦以德受命功德靡堪譲所不如昔之范正不忘礼譲其下化之春秋采焉臣虽小丑不足朂厉以蹑髙踪以诗人斯亡之戒观见符策君国之诲两印双绂并在鞶带至德元功器量宏大犹且踧踖无心寜止况臣蝼蚁无功德而散怠茸阘何以居之且晏婴辞邶殿之邑张良辞三万之户书籍纪之以为异美夫人君无防戯之言宪法有诬防之劾臣不敢违戾饬虗以距上防疑确之诚与神明通谨奉章诣阙顿首敢固以请息伏惟留省
　　巴郡太守谢版【邕由尚书迁巴郡太守复留侍中】
　　臣尚书邕免冠顿首死罪臣猥以顽闇连值盛时超自羣吏入登机密未及输力尽心日下五府举臣任巴郡太守陛下不复叅论府举入奏惊惶失守非臣敢安怔营累息不知所措臣邕顿首死罪知纳言任重非臣所得乆忝今月丁丑一章自闻乞在闲冗抱関执籥不意録符银青授任千里求退得进后上先迁为众所怪不合事宜愿乞还诏命尽力他役死而后已臣猥以愚闇盗窃明时周旋三台充列机衡出入省闼登踏丹墀承随同位与在行列以受酒礼嘉币之赐诏书前后赐石镜奁礼经素字尚书章句白虎议奏合成二百一十二巻及唾壶弹棋石枰莲香瓠子黎汁器围卢诸物诚念及下锡惠周至每敕勿谢前后重叠虽父母之于子孙无以加此未得因縁有事荅称万一不意卒迁荷受非任临时自陈未防省许结屏营踧踖受拜命服银青光宠休显上耀祖先下荣昆裔诚非所望且巴土长逺江山修隔顷来未悉辑睦刘焉抚寜有方柔逺功着臣以顽防不闲职政宣畅圣化道遵和风非臣才力所能供给必以忝辱烦汚圣朝幸循旧职当竭肝胆从事肋絶骨破以命继之臣邕顿首死罪
　　表贺録换误上章谢罪
　　今月十八日臣以相国兵讨逆贼故河内太守王臣等屯陈破壊斩获首级诣朝堂上贺臣邕奉贺録故羽林郎将李叅迁城门校尉而署名羽林左监右衞尉杜衍在朝堂而称不在録咎在臣不详省按使叅以亡为存衍以存为亡错奏谬録不可行侍御史劾臣不敬当赐刑书惩戒不恪陛下天地之德不辱収戮丙辰诏书以一月俸赎罪臣邕怔营慙怖屏气累息不知所自投处臣邕顿首死罪臣不惟石庆数马之误简忽校讐不谨之愆虽见原宥仰愧先臣伤肌入骨不胜忪防流汗臣邕顿首死罪
　　辞金紫绂表【诏赐陈留蔡邕金紫绂谢表】
　　邕退省金紫绂之饰非臣庸体之所能当也【汉末杂事】







　　东汉文纪巻十九
　　钦定四库全书
　　东汉文纪巻二十　　　　明　梅鼎祚　编蔡邕【二】
　　歴元议【喜平四年五官郎中冯光沛相上计掾陈晃言歴元不正故妖民叛寇益州盗贼相续为歴用甲寅为元而用庚申图纬无以庚为元者近秦所用代周之元太史治歴郎中郭香刘固意造妄説乞与夲庚申元经纬有明受虚欺重诛诏下三府与儒林明道者详议务得道真以羣臣防司徒府议议郎臣蔡邕议上公卿以邕议劾光晃不敬正鬼薪法诏勿治○后汉书志复据太平御览补入邕集不载】
　　歴数精微去圣乆逺得失更迭术术无常是以汉承秦正歴用颛顼元用乙卯百有二嵗孝武皇帝始改正朔歴用太初元用丁丑行之百八十九嵗孝章皇帝用清河李梵之言改从四分元用庚申今光晃各以庚申为非甲寅为是案歴法黄帝颛顼夏殷周鲁凡六家各自有元光晃所据则殷歴元也他元虽不明于图防各自一家之术皆当有效于其当时黄帝始用太初丁丑之元有六家纷错争讼是非太史令张夀王挟甲寅元以非汉歴杂清台课在下第卒以防阔连见劾奏太初效验无所漏失是则虽非图防之元而有效于前者也及用四分以来考之行度密于太初是又新元效于今者也延光元年中谒者亶诵亦非四分庚申上言当用命歴序甲寅元公卿百寮叅议正处竟不施行且三光之行迟速进退不必若一术家以算追而求之取合于当时而已故有古今之术今之不能上通于古亦犹古术之不能下通于今也由此言之有文于防无验于今未必为是有验于今无文于防未必为非元命苞干凿度皆以为开辟至获麟二百七十六万嵗及命歴序积获麟至汉起庚子蔀之二十三嵗竟巳酉戊子及丁卯蔀六十九嵗合为二百七十五嵗汉元年嵗在乙未上至获麟则嵗在庚申推此以上上极开辟则不在庚申纎虽无文其数见存而光晃以为开辟至获麟二百七十五万九千八百八十六嵗获麟至汉百六十二嵗转差少一百十四嵗云当满足则上违干凿度元命苞中使获麟不得在哀公十四年下不及命歴序获麟汉相去四蔀年数与奏记谱注不相应当今歴正月癸亥朔光晃以为乙丑朔乙丑之与癸亥无题勒欵识可与众共别者须以望晦朔光魄亏满可得而见者考其符验而光晃歴以考灵曜二十八宿度数及冬至日所在与今史官甘石旧文错异不可考校以今浑天图仪检天文亦不合于考灵曜光晃诚能自依其术更造望仪以追天度逺有验于图书近有效于三光可以易夺甘石穷服诸术者实宜用之难问光晃但言图防所言不服元和二年二月甲寅制书曰朕闻古先圣王先天而天不违后天而奉天时史官用太初邓平术冬至之日日在斗二十二度而歴以为牵牛中星先立春一日则四分数之立春也而以折狱断大刑于气巳迕用望平和盖亦逺矣今改行四分以遵于尧以顺孔圣奉天之文是始用四分歴庚申元之诏也深引河洛图防以为符验非史官私意独所兴构而光晃以为固意造妄説违反经文谬之甚者昔尧命羲和歴象日月星辰舜叶时月正日汤武革命治歴明时可谓正矣且犹遇水遭旱戒以蛮夷猾夏冦贼奸宄而光晃以为隂阳不和奸臣盗贼皆元之咎诚非其理元和二年乃用庚申至今九十二嵗而光晃言秦所用代周之元不知从秦来汉三易元不常庚申光晃区区信用所学亦妄虗无造欺语之愆至于改朔易元往者夀王之术已课不效亶诵之义不用元和诏书文偹义着非羣臣议者所能变易【蔡邕集载三月九日百官防府公殿下东南校尉南面侍中郎将大夫千石六百石重行北面议郎博士西面戸曺令史当坐而读诏书公议蔡邕前坐侍中西北近公卿与光晃相难问是非焉】
　　难夏育击鲜卑议【熹平六年防乌桓校尉肓上言鲜卑仍犯诸郡自春以耒三十余发请徴幽州诸郡兵出塞击之一冬春足以扫灭时故防羗校尉田晏为破鲜卑中郎将三道竝出朝廷多以为不便诏百官防议中郎蔡邕议止】
　　书戒猾夏易伐鬼方周宣王命南仲吉甫攘猃狁威蛮荆汉有卫霍阗顔瀚海窦宪燕然之事征讨之作所由尚矣然而时有同异势有可否故谋有得失事有成败不可齐也自汉兴巳来匈奴常为边害而未闻鲜卑之事昔谋臣竭精武夫戮力而所见常异其设不战之计守御之因者皆社稷之臣永乆之策也孝武皇帝因文景之畜用度饶衍南伐越北伐胡西征大宛东并朝鲜兵出数十年帑藏空竭官民俱匮乃兴盐鐡酤之利设告缗重税之令民不堪命及盗贼羣起关东纷然道路不通绣衣直指之使奋鈇钺而并出然后仅得寜息既而觉悟乃封丞相为富民侯故主父偃曰夫务战胜穷武事未有不悔者也夫世宗神武将卒良猛财赋充实所拓广逺而犹有悔况无彼时地利人财之偹而欲轻动此其不可一也鲜卑种众新盛自匈奴北遁以来据其故地称兵十万弥地千里意智益生财力劲健加以禁网漏泄善金良铁出者莫察汉人逋逃为其谋主兵利马疾过于匈奴昔段颎良将习兵善战经营西羗犹十余年今育晏欲以三年之期专胜必克育晏策虑未能遇颎鲜卑种众又不弱于西羌也乃欲张设近期诱戏朝廷三年不成必廹于害祸结兵连不得中休转运粮饟不可胜给天无丰嵗官见殚财民人流移于四方不能还其骸骨以此时兴议横发一发不巳必至再三诸夏之内弱者伏尸彊者作寇边邮之患手足之疥瘙也中国之困胷背之瘭疽也其不可二也育云自春以来三十余发方今郡县盗贼劫剽人财攻犯官民日月有之冠带之圻吏调政密犹不能絶况此丑虏羣类抵冒心不受仁胆不畏威而可使断无盗窃昔者髙祖乃忍平城之耻吕后甘弃嫚书之诟方之于今何者为甚是其不可三也天设山河秦筑长城汉起塞垣所以别内外异殊俗也其外则介之夷狄其内则任之良吏后嗣遵业慎奉所遗苟无蹙国内侮之患岂与防螘之虏校往来之数哉乃欲越幕逾域度塞出攻得地不可耕农得民不可冠带破之不可殄尽而夲朝必为之旰食四海必为之焦枯其不可四也夫煎尽府帑之蓄以恣轻事之人专胜者未必克挟疑者未必败众所谓危圣人不任朝议有嫌明主不行是其不可五也按育一战所获不如所失昔淮南王安谏伐越曰天子之兵有征无战言其莫敢校也使越人防死徼幸以逆执事厮舆之卒有不偹而归者虽得越王之首犹为大汉之羞威化不行则欲伐之狐疑避难则守为长宜通乎时变且忧万人饥饿与蛮夷之不讨何者为大宗庙之祭凶年不偹况避不逊之辱哉今关东大困无以相赡又议动兵非但劳人凶年随之其罢敝有不可胜言者此先帝所以发德音也夫防民救患虽成郡列县尚犹弃之况以鄣塞之外未尝为人居者乎臣愚以为宜止征伐之讨令诸营甲士循行塞垣屯守冲要以坚牢不动为务若乃守边之术李牧开其原严尤申其要遗业犹在文章具存循二子之策守先帝之规臣曰可矣臣邕愚戆议不足采臣邕顿首顿首
　　宗庙迭毁议【献帝即位初平中相国董卓左中郎将蔡邕防以和帝以下功德无殊而有过差不应为宗及余非宗者追尊三后皆奏毁之○袁山松后汉书载邕议刘昭志引注】
　　左中郎将臣邕议以为汉承亡秦灭学之后宗庙之制不用周礼毎帝即位世輙立一庙不止于七不列昭穆不定迭毁孝元皇帝时丞相匡衡御史大夫贡禹始建大议请依典礼孝文孝武孝宣皆以功德茂盛为宗不毁孝宣尊崇孝武歴称世宗时忠正大臣夏侯胜犹执异议欲出世宗至孝成帝议犹不定太仆王舜中垒校尉刘歆据经传义谓不可毁上从其议古人考据慎重不敢私其君父若此其至也后遭王莽之乱光武皇帝受命中兴庙称世祖孝明皇帝圣德聪明政参文宣庙称显宗孝章皇帝至孝烝烝仁恩溥大海内頼祉庙称肃宗比方前事得礼之宜自此以下政事多衅权移臣下嗣帝殷勤各欲褒崇至亲而巳臣懦弱莫能执夏侯之直故遂衍溢无有方限今圣朝遵古复礼以求厥中诚合事宜礼传封仪自依家法今不知国家旧有宗仪圣主贤臣所共创定欲就六庙黜损所宗违先帝旧章未可施行臣谨按礼制七庙三昭三穆与太祖七孝元皇帝在世第八光武皇帝世在第九故以元帝为考庙尊而奉之孝明遵制亦不敢毁元帝于今朝九世以七庙言之则非所宗八月报酬可出元帝主比惠景昭成哀平帝五年一致祭孝章皇帝孝桓皇帝亲在三昭孝和皇帝孝顺皇帝孝灵皇帝亲在三穆庙亲未尽四时常陈孝明以下穆宗敬宗恭宗之号皆宜省去以遵先典殊异祖宗不可叅并之义今又总就一堂崇约尚省不复改作惟主及几筵应改而巳正数世之所阙为无穷之常典稽礼制之旧则合神明之欢心臣愚戆议不足采臣邕顿首顿首
　　答斋议
　　日月诏召尚书问立春当斋迎气东郊尚书左丞冯方殴杀指挥使于尚书西祠可斋否得无不宜具对议郎臣蔡邕博士任敏死罪对按礼上帝之祠无所为废斋者所以致齐不敢涣散其意宫室至大指使至防不在斋洁之处元和诏礼无免斋宜以自洁净交神明夲无嫌间祠室又寛可斋无疑诗云唯此文王小心翼翼昭事上帝聿懐多福夫斋以恭奉明祀文王所以懐福无有不宜臣邕敏愚戆死罪
　　和熹邓后諡议【初平中蔡邕始追正和熹之号】
　　孝和邓皇后崩羣臣谋諡于是尚书陈忠上言以为乡党叙孔子威仪俯仰无所遗彤管记君王纎微大小无不举是以德着图籍名垂于后伏惟大行皇后规干则坤兼包日月厥初作合允有休烈贯鱼之次加于小媵中馈之叙昭于帷幄遭家不造三元之厄孝殇防冲国祚中絶海内纷然羣臣累息加以洪流为灾扎荒为害西戎蠢动武威侵侮并凉猾夏作冦振惊渤碣家有采薇之思人懐殿屎之声皇太后叅图考表求人之瘼度越平原建立圣主垂畴咨之问遵六事之求劳谦克躬菲薄为务是以尚官损服衣不粲英饔人彻羞膳不过择黄门阙乐鱼龙不作织室絶伎纂组不经尚方抑巧雕镂不为离宫罕幸储峙不施遐方断篚侏离不贡罢出宫妾免遣宗室没入者六百余人以纾郁滞奉率旧礼交飨祖庙以展孝子承欢之敬蠲正宪法六千余事以顺汉氏三百之期经艺乖舛恐史阙文命众儒考校东观阁学博士一缺广选十人何有伐檀茅茹不拔屡举方直显擢孝子遵忠孝之纪启大臣丧亲之哀疾贪吏受取为奸纠増旧科之罚恶长吏虚伪锢之十年追崇世祖功臣国土防有断絶封植遗苗以奉其祀爵髙兰诸国子以绍三王之后事不稽古不以为政政不惠和不图于策犹不自专传谋逺暨允求厥中刑之所加不阿近戚赏之所及不遗侧陋终朝反侧明发不寝徒以百姓为忧不以天下为乐圣诚着于禁闼而德教被于万国故自昬垫迄于康乂叛虏蜂集贼害边陲永元之世以为遗诛今畏服威灵稽颡即毙徼外絶国慕义重译来献其琛史官咸贺请作主颂却而不听郡国咸上瑞应寖而不宣允防抑损密勿在勤遭疾不豫垂念臣子御辇在殿顾命羣司流恩布泽大赦天下有始有卒同符先圣昔书契所载虞帝二妃夏后涂山髙阳有辛姬氏任母徒以正身率内思媚周京为髙未有如大行皇后勤精劳思笃继国之祚正三元之衡康百六之防消旡妄之运者也功德巍巍诚不可及汉世后氏无諡至于明帝始建光烈之称是后转因帝号加之以諡髙下优劣混而为一违礼大行受大名小行受小名之制諡法有功安居曰熹帝后谥礼亦宜同大行皇太后宜諡为和熹皇后上稽典训之正下协先帝之称
　　朱公叔諡议
　　汉益州刺史南阳朱公叔卒门人陈季珪等议所諡云宜曰忠文子陈留蔡邕议曰昔在圣人之制諡也将以劝善彰恶俾民兴行贤愚臧否依事从实虽文武之美幽厉之秽防不具存自王公以降至于列国大夫皆用配号传于无穷秦以世言谥而黜其事汉兴以来惟天子与五等之爵然后有之公卿大臣其礼阙焉歴世弥乆莫之或修益州府君贯综典术率由旧章始与诸儒考礼定议加陈留府君以益州之諡是后览之者亦无间焉今子亶纂袭前业不忘遗则孝既至矣礼实宜之谨览陈生之议思忠文之意参之羣典稽之諡法夫万类莫贵乎人百行莫美乎忠故夏后氏正以人统教以忠德然则忠也者人德之至也而犹有三焉孔子曰进思尽忠又曰臣事君以忠奉上之忠也曰为人谋而不忠乎又曰忠焉能勿诲乎谋诲之忠也春秋左传曰小大之狱必以情情忠之属也又曰上思利人曰忠抚下之忠也三者人之则而忠行乎其中益州府君自始事至没身忠言不辍乎口忠谋不巳乎心其在帝室正身危行言如砥矢策合神明蹇蹇之諌文章具存奉上忠矣其在部臣匡救善出自一心疑不我听者果有踬覆不测之祸谋诲忠矣爰牧冀州时值凶荒劳心苦思勤恤度事诛毙贪暴纠戢贵党虽则强御当官能行夫岂淫刑将有利也发墓盗柩议而不罪夫岂漏奸察以情也抚下忠矣位在牧伯职据纳言秉权食禄实有年数而居无蓄好财货不益旧粝食布衾防谓之精丽者昔鲁季孙行父卒宰庀家器无衣帛之妾无食粟之马君子曰相三君矣而无私积可不谓忠乎而諡曰文子春秋外传曰忠文之实也然则文忠之彰也忠以为实文以彰之事通议合两名一致是贞俭之称文也邾子籧篨卜迁于绎史曰利于民不利于君公曰民苟利矣孤亦与焉于是迁而遂卒諡曰文公是危身利民之称文也卫大夫孔圉諡曰文子子贡疑焉惟敏而好学不耻下问仲尼与之是勤学好问之称文也府君所在屡以忤违阽以深患苟除民害死生以之前后三黜一罹疾废于身危矣兼包六典命世作师犹复宗事赵叟示有攸尊能下问矣有一于此犹可以称况乃忠兼三义文偹三德于古志不悖而諡法亦曰宜矣夲议曰忠文子按古之以子配諡者鲁之季文子孟懿子卫之孙文子公叔文子皆诸侯之臣也至于王室之卿大夫其尊与诸侯并故以公配春秋曰刘巻卒葬刘文公公羊传曰刘巻者何天子大夫也经又曰王子虎卒左传曰王叔文公卒而如同盟礼也此皆天子大夫得称公礼与同盟诸侯敌体故也乂礼縁臣子咸欲尊其君父故虽侯伯子男之臣自称其君咸得曰公及其卒也异国之人称之皆然是以邾子许男称公以春秋之正义也以例言之则府君王室亚卿也有王叔刘氏之比以臣子之辞言之则有邾许称公之文虽无土而其位是也今曰公犹可若称子则降等多矣惧礼废日乆将诡时听周有仲山甫伯阳嘉父优老之称也宋有正考父鲁有尼父配諡之称也春秋曰孔父子曰伯某父亡之称也父虽非爵号与天子诸侯咸用优贤礼同顺乎门人臣子所称之宜可于公父之中择一处焉使不得称子而巳
　　明堂月令论
　　明堂者天子太庙所以崇礼其祖以配上帝者也夏后氏曰世室殷人曰重屋周人曰明堂东曰青阳南曰明堂西曰总章北曰元堂中央曰太室易曰离也者明也南方之卦也圣人南面而听天下向明而治人君之位莫正于此焉故虽有五名而主以明堂也其正中皆曰太庙谨承天顺时之令昭令德宗祀之礼明前功百辟之劳起养老敬长之义显教幼诲穉之学朝诸侯选造士于其中以明制度生者乗其能而至死者论其功而祭故为大教之宫而四学具焉官司偹焉譬如北辰居其所而众星拱之万象翼之政教之所由生变化之所由来明一统也故言明堂事之大义之深也取其宗祀之貌则曰清庙取其正室之貌则曰太庙取其尊崇则曰太室取其向明则曰明堂取其四门之学则曰太学取其四面周水圎如璧则曰辟廱异名而同事其实一也春秋因鲁取宋之奸赂则显之太庙以明圣王建清庙明堂之义经曰取郜大鼎于宋戊申纳于太庙传曰非礼也君人者将昭德塞违故昭令德以示子孙是以清庙茅屋昭其俭也夫德俭而有度升降有数文物以纪之声明以发之以临照百官百官于是乎戒惧而不敢易纪律所以明大教也以周清庙论之鲁太庙皆明堂也鲁禘祀周公于太庙明堂犹周宗祀文王于清庙明堂也礼记檀弓曰王斋禘于清庙明堂也孝经曰宗祀文王于明堂礼记明堂位曰太庙天子曰明堂又曰成王幼弱周公践天子位以治天下朝诸侯于明堂制礼作乐颁度量而天下大服成王以周公有大勲劳于天下命鲁公世世禘祀周公于太庙以天子之礼升歌清庙下管象舞所以异鲁于天下也取周清庙之歌歌于鲁太庙明鲁之太庙犹周之清庙也皆所以昭文王周公之德以示子孙也易传太初篇曰天子旦入东学昼入南学暮入西学太学在中央天子之所自学也礼记保传篇曰帝入东学上亲而贵仁入西学上贤而贵德入南学上齿而贵信入北学上贵而尊爵入太学承师而问道与易传同魏文侯孝经传曰太学者中学明堂之位也礼记古大明堂之礼曰膳夫是相礼日中出南闱见九侯反问于相日侧出西闱视五国之事日入出北闱视帝节猷尔雅曰宫中之门谓之闱王居明堂之礼又别隂阳门东南称门西北称闱故周官有门闱之学师氏教以三德守王门保氏教以六艺守王闱然则师氏居东门南门保氏居西门北门也知掌教国子与易传保傅王居明堂之礼叅相发明为学四焉文王世子篇曰凡大合乐则遂养老天子至乃命有司行事兴秩节祭先师先圣焉始之养也适东序释奠于先老遂设三老五更之席位言教学始之于养老由东方嵗始也又春夏学干戈秋冬学羽籥皆习于东序凡祭与养老乞言合语之礼皆小乐正诏之于东序又曰大司成论説在东序然则诏学皆在东序东序东之堂也学者聚焉故称诏太学仲夏之月令祀百辟卿士之有德于民者礼记太学志曰礼士大夫学于圣人善人祭于明堂其无位者祭于太学礼记昭穆篇曰祀先贤于西学所以教诸侯之德也即所以显行国礼之处也太学明堂之东序也皆在明堂辟廱之内月令记曰明堂者所以明天气统万物明堂上通于天象日辰故下十二宫象日辰也水环四周言王者动作法天地德广及四海方此水也礼记盛德篇曰明堂九室以茅盖屋上圆下方此水名曰辟廱王制曰天子出征执有罪反释奠于学以讯馘告乐记曰武王伐殷荐俘馘于京太室诗鲁颂云矫矫虎臣在泮献馘京镐京也太室辟廱之中明堂太室也与诸侯泮宫俱献馘焉即王制所谓以讯馘告者也礼记曰祀乎明堂所以教诸侯之孝也孝经曰孝悌之至通于神明光于四海无所不通诗云自西自东自南自北无思不服言行孝者则曰明堂行悌者则曰太学故孝经合以为一义而称镐京之诗以明之凡此皆明堂太室辟廱太学事通文合之义也其制度数各有所法堂方百四十四尺坤之策也屋圜屋径二百一十六尺干之策也太庙明堂方三十六丈通天屋径九丈隂阳九六之变也圜盖方载六九之道也八闼以象八卦九室以象九州十二宫以应辰三十六户七十二牖以四户九牖乗九室之数户外皆外设而不闭示天下不藏也通天屋髙八十一尺黄钟九九之实也二十八柱列于四方亦七宿之象也堂髙三丈以应三统四乡五色者象其行外广二十四丈应一嵗二十四气四周以水象四海王者之大礼也月令篇名曰因天时制人事天子发号施令祀神受职毎月异礼故谓之月令所以顺隂阳奉四时效气物行王政也成法具偹各从时月藏之明堂所以示承祖考神明明不敢泄凟之义故以明堂冠月令自天地定位有其象圣帝明君世有绍袭盖以裁成大业非一代之事也易正月之卦曰泰其经曰王用享于帝吉孟春令曰择元日祈谷于上帝颛顼歴衡曰天元正月巳巳朔日立春日月俱起于泰建宫室制度月令孟春之月日在营室尧典曰乃命羲和钦若昊天歴象日月星辰敬授人时令曰乃命太史守典奉法司天日月星辰之行易曰不利为宼利用御寇令曰兵戎不起不可从我始书曰嵗二月同律度量衡中春令曰日夜分则同度量钧衡石凡此皆合于大歴唐政其类不可尽称戴礼夏小正传曰隂阳生物之后王事之次则夏之月令也殷人无文及周而偹文义所説传衍深逺宜周公之所着也官号职司与周官合周书七十二篇而月令第五十三古者诸侯朝正于天子受月令以归而藏诸庙中天子藏之于明堂每月告朝庙出而行之周室既衰诸侯怠于礼鲁文公废告朔而朝仲尼讥之经曰闰月不告朔犹朝于庙刺舎大礼而狥小仪也自是告朔遂阙而徒用其羊子贡非废其令而请去之仲尼曰赐也尔爱其羊我爱其礼庶明王复兴君人者昭而明之稽而用之耳无逆听令无逆政所以臻乎大顺隂阳和年谷丰太平洽符瑞由此而至矣秦相吕不韦著书取月令为纪号淮南王安亦以取为第四篇改名曰时则故偏见之徒或云月令吕不韦作或云淮南皆非也
　　月令问答
　　问者曰子何为着月令説也予幼读记以为月令体大经同不宜与记书杂録并行而记家记之又畧及前儒特为章句者皆用其意传非其夲防乂不知月令徴验布在诸经周官左传实与礼记通他议横生纷纷乆矣光和元年余被谤章罹重罪徙朔方上有猃狁敌冲之衅外有冦虏锋镝之艰危险凛凛死亡无日遇被学者闻家就而考之亦自有所觉悟庶几颇得事情而讫未有注记着于文字也惧颠蹶陨坠无以示后同于朽腐窃诚思之书有隂阳升降天文歴数事物制度可假以为本敦辞托説审求歴象其要者莫大于月令故遂于忧怖之中昼夜密勿昧死成之旁贯五注参互羣书至及国家律令制度遂定歴数尽天地三光之情辞繁多而蔓衍非所谓理约而达也道长日短危殆兢惕取其心尽而已故不能复加删省盖所以探赜辨物庶几多识前言徃行之流苟便学者以为可览则余死而不朽也
　　问者曰子説月令多类周官左传假无周官左传月令为无説乎曰夫根柢植则枝叶必相从也月令与周官竝为时王政令之记异文而同体官名百职皆周官觧月令甲子沈子所谓似春秋也若夫太昊蓐収勾芒祝融之属左传造义立説生名者同是以用之
　　问者曰既用古文于歴数乃不用三统用四分何也曰月令所用参诸歴象非一家之事传之于世不晓学者宜以当时所施行夫密近者三统已踈阔废弛故不用也
　　问者曰旣不用三统以惊蛰为孟春春中雨水为二月节皆三统法也独用之何曰孟春月令曰蛰虫始震在正月也中春始雨水则雨水二月也以其合故用之问者曰歴云小暑季夏节也而今文见于五月何也曰今不以歴节言据时始暑而记也歴于大雪小雪大寒小寒皆去十五日然则小暑当去大暑十五日不得及四十五日不以节言据时暑也
　　问者曰中春令不用牺牲以珪璧更皮币不牺牲何也曰是月献羔以太牢祀髙禖宗庙之祭以中月安得用牺牲祈者求之祭也着令者豫设水旱疫疠当祷祈用牺牲者是用之助生养传祈以币代牲章因于髙禖之事乃造説曰更者刻木代牲如庙有祧更此説自欺极矣经典传记无刻木代牲之説盖书有转误三豕渡河之类也
　　问者曰中冬令曰奄尹申宫令谨门闾今曰门闱何也曰阉尹者内官也主宫室出入宫中宫中之门曰闱阉尹之职也闾里门非阉尹所主知当作闱也
　　问者曰令曰七驺咸驾今曰六驺何也曰夲官职者莫正于周官天子马六种种别有驺故知六驺左氏传晋程郑为乗马御六驺属焉无言七者知当为六也问者曰令以中秋筑城郭于经传为非其时诗曰定之方中作于楚宫定营室也九月十月之交西南方中故传曰小昏正而裁筑即营室也昏正者昏中也裁筑者裁木而始筑也今文在前一月不合于经传也
　　问者曰子説三难皆以日行为夲古论周官礼记説以为但逐恶而已独安所取之曰取之于月令而巳四时通等而夏无难文由日行也春行少隂秋行少阳冬行太隂隂阳背使不于其类故冬春难以助阳秋难以达隂至夏节太阳行太隂自得其类无所扶助独不难取之于是也
　　问者曰反令毎行一时转三旬以应行三月政也春行夏令则雨水不时谓孟夏也草木蚤枯中夏也国乃有恐季夏也今总合为一事不分别施之于三月何也曰説者见其三旬不得传注而为之説有所滞碍不得通矣孟秋反令行冬令则草木枮后乃大水败其城郭即分为三事后乃大水在谁后也城郭为独自壊非水所为也季冬令曰行春令则胎夭多伤民多蛊疾命之曰逆即分为三事行季冬令为不感灾异但命之曰逆也知不得断絶分应一月也其类皆如此令之所述略举其尤者也
　　问春食麦羊夏食菽鸡秋食麻犬冬食黍豕之属但以为时味之宜不合于五行月令服食器械之制皆顺五行者也説所食独不以五行不已略乎曰盖亦思之矣凡十二辰之禽五时所食者必家人所蓄丑牛未羊戌犬酉鸡亥豕而已其余龙虎以下非食也春木王木胜土土王四季四季之禽牛属季夏犬属季秋故未羊可以为春食也夏火王火胜金故酉鸡可以为夏食也季夏土王土胜水当食豕而食牛土五行之尊者牛五畜之大者四行之牲无足以配土德者故以牛为季夏食也秋金王金胜木寅虎非可食者犬豕而无角虎属也故以犬为秋食也冬水王水胜火当食马而礼不以马为牲故以其类而食豕也然则麦为木菽为金麻为火黍为水各配其牲为食也虽有此説而米盐精粹不合于易卦所为之禽及洪范传五事之畜近似卜筮之术故予畧之不以为章句聊以应问见有説而已
　　问记曰三老五更子独曰五叟周礼曰八十一御妻今曰御妾何也曰字误也叟长老之称其字与更相似书者转误遂以为更嫂字女旁瘦字从叟今皆以为更矣立字法者不以形声何得以为字以嫂瘦推之知是更为叟也妻者齐也惟一适人称妻其余皆妾位最在下是以不得言妻云也
　　正交论
　　闻之前训曰君子以朋友讲习而正人无有淫朋是以古之交者其义敦以正其誓信以固逮夫周德始衰颂声既寝伐木有鸟鸣之刺谷风有弃予之怨其所由来政之阙也自此以降弥以陵迟或阙其始终或彊其比周是以缙绅患其然而论者谆谆如也疾浅薄而懐携贰者有之恶朋党而絶交游者有之其论交也曰富贵则人争趋之贫贱则人争去之是以君子慎人所以交已审己所以交人富贵则无暴集之客贫贱则无弃旧之賔矣原其所以来则知其所以去见其所以始则观其所以终彼贞士者贫贱不待夫富贵富贵不骄乎贫贱故可贵也盖朋友之道有义则合无义则离善则乆要不忘平生之言恶则忠告善诲之否则止无自辱焉故君子不为可弃之行不患人之遗已也信有可归之德不病人之逺已也不幸或然则躬自厚而薄责于人怨其逺矣求诸己而不求诸人咎其稀矣夫逺怨稀咎之机咸在乎躬莫之致也子夏之门人问交于子张而二子各有闻乎夫子然则以交诲也商也寛故告之以拒人师也褊故训之以容众各从其行而矫之至于仲尼之正教则泛爱众而亲仁故非善不喜非仁不亲交游以方防友以文可无贬也谷梁赤曰心志既通名誉不闻友之罪也今将患其流而塞其源病其末而刈其夲无乃未若择其正而黜其邪与与其彼农皆黍而独稷焉夫黍亦神农之嘉谷与稷并为粢盛也使交可废则黍其愆矣括二论而言之则刺薄者博而洽断交者贞而孤孤有羔羊之节与其不获巳而矫时也走将从夫孤焉
　　桓彬论【彬麟之子少与蔡邕齐名仕尚书郎厉志操以忤宦党免官卒邕等共论序其志乃树碑而颂焉】
　　彬有过人者四夙智早成岐嶷也学优文丽至通也仕不苟禄絶髙也辞隆从窳絜操也【后汉书】
　　铭论【太平御览集不载】
　　春秋之论铭也曰天子令德诸侯言时计功大夫称伐昔肃慎纳贡铭之楛矢所谓天子令德者也黄帝有巾几之法孔甲有槃杅之诫殷汤有甘誓之勒谗鼎有丕显之铭武王践阼咨太师作席几楹杖器械之铭十有八章周庙金人缄口书背铭之以慎言亦所以劝进人主朂乎令德者也吕尚作周太师封于齐其功铭于昆吾之冶获寳鼎于美阳仲甫有补衮阙诫百辟之功周礼司勲凡有大功铭之太常所谓诸侯言时计功者也宋大夫正考父三命兹益防而莫侮其国卫孔悝之祖庄叔随汉阳左右献公卫国颂之皆铭乎鼎晋魏颗获秦杜回于辅氏铭功于景钟所谓大夫称伐者也钟鼎礼乐之器昭德纪功以示子孙物不朽者莫不朽于金石故近世以来咸铭之于碑德非此族不在铭典【文选注鉊论昔召公作诰先王赐朕鼎出于武当曽水】
　　上始加元服与羣臣上夀
　　伏惟陛下应天淑灵丁期中兴诞在幼龄圣姿硕义威仪孔偹俯仰龙光顔如日星言稽典谟动蹈规矩缉熙光明思齐周成早智夙就叅美显宗令月吉日始加元服进御帻结以章天休臣妾万国遐迩大小同喜逸豫式歌且舞臣等不胜踊跃鳬藻谨奉生头酒九钟稽首再拜上千万夀陛下享兹吉福永守皇极通遵太和靖绥六合宜民宜人受禄于天书曰一人有庆兆民頼之其寜惟永诗曰颙颙卬卬如珪如璋令闻不忘万夀无疆
　　宗庙祝嘏辞
　　嗣曽孙皇帝某敢昭告于皇祖髙皇帝各以后配昔受命京师都于长安享国十有一世歴年二百一十载遭王莽之乱宗庙隳壊世祖复帝祚迁都洛阳以服土中享国一十一世歴年一百六十五载予末小子遭家不造早统洪业奉嗣无疆闗东吏民敢行称乱总连州县拥兵聚众以图叛逆震惊王师命将征服股肱大臣推皇天之命以已行之事迁都旧京昔周德缺而斯干作应运变通自古有之于是乃以三月丁亥来自雒越三月丁已至于长安饬躬不慎寝疾旬日赖祖宗之灵以获有瘳言旦斋宿敢用洁牲一元大武柔毛刚鬛商祭明祀芗合嘉蔬香萁醎鹾丰夲明粢醴酒用告迁来尚飨
　　九祀辞
　　髙皇帝使工祝承致多福无疆于尔嗣曽孙皇帝使尔受禄于天宜此旧都万国和同兆民康又眉夀万年子子孙孙永守民庶勿替引之
　　祝社文【白帖○下三条集并不载】
　　元正令午时惟嘉良乾坤交泰太簇运阳乃祀社灵以祈福祥
　　祓褉祝文【北堂书钞】
　　洋洋暮春厥自祓除有求百福在洛水涘
　　祖饯祝【太平御览】
　　今嵗淑月日吉时良爽应孔嘉君当迁行神吉兆休气煌煌蓍卦利贞天见三光鸾鸣噰噰四牡彭彭君既升与道路开张风伯雨师洒道中央阳燧求福蚩尤辟兵仓龙夹毂白虎扶行朱雀道引元武作侣勾陈居中厌伏四方徃临邦国长乐无疆




　　东汉文纪卷二十
　　钦定四库全书
　　东汉文纪卷二十一　　　明　梅鼎祚　编蔡邕【三】
　　光武济阳宫碑
　　惟汉再受命曰世祖光武皇帝考南顿君初为济阳令济阳有武帝行过宫常封闭帝将生考以令舎下湿开宫后殿居之建平元年十二月甲子夜帝生时有赤光室中皆明使卜者王长卜之长曰此善事不可言嵗有嘉禾一茎生九穗长于凡禾因为尊讳王室中微哀平短祚奸臣王莽偷有神器十有八年罪盈恶熟天人致诛帝乃龙见白水渊跃昆滍破前队之众殄二公之师収兵畧地经营河朔戮力戎功翼戴更始义不即命帝位阙焉于是羣公诸将防河洛之文叶符瑞之珍佥曰歴数在帝践祚允宜乃以建武元年六月乙未即位鄗县之阳五成之陌祀汉配天不失旧物享国三十六年方内乂安蛮夷率服廵狩泰山禅梁父皇代之遐迹王者之上仪防不毕举道德余庆延于无穷先民有言乐乐其所自生而礼不忘其本是以虞称嬀汭姬美周原皇天乃眷神宫实始于此厥迹邈哉所谓神丽显融越不可尚小臣河南尹巩玮先祖银艾封侯歴世卿尹受汉厚恩玮以商箕余烈郡举孝亷为大官丞来在济阳愿见神宫追惟桑梓褒述之义用敢作颂颂曰赫矣炎光爰耀其辉笃生圣皇二汉之微稽度干则诞育灵姿黄孽作慝簒握天机帝赫斯怒爰整其师应期潜见扶阳而飞祸乱克定羣凶殄夷匡复帝载万国以绥廵于四岳展义省方登封降禅升于中皇爰兹初基天命孔彰子子孙孙保之无疆
　　陈太丘碑
　　先生讳寔字仲弓颍川许昌人也含元精之和应期运之数兼资九德总修百行于乡党则恂恂焉斌斌焉善诱善仁而爱人使夫少长咸安懐之其为道也用行舎藏进退可度不徼讦以干时不迁怒以临下四为郡功曺五辟豫州六辟三府再辟大将军宰闻喜半嵗太丘一年德务中庸教敦不肃政以礼成化行有谧防遭党事禁锢二十年乐天知命澹然自逸交不謟上爱不黩下见几而作不俟终日及文书赦宥时年已七十遂隠丘山悬车告老四门偹礼闲心静居大将军何公司徒袁公前后招辟使人晓谕云欲特表便可入践常伯超补三事佩纡金紫光国垂勲先生曰絶望已乆饰巾待期而已皆遂不至宏农杨公东海陈公每在衮职羣僚贺之皆举手曰颍川陈君命世絶伦大位未跻慙于文仲窃位之负故时人髙其德重于公相之位也年八十有三中平三年八月丙子遭疾而终临没顾命留所卒时服素棺椁财周衬丧事唯约用过乎俭羣公百僚莫不咨嗟岩薮知名失声挥涕大将军吊祠锡以嘉諡曰徴士陈君禀岳凟之精苞灵曜之纯天不憖遗一老俾屏我王梁崩哲萎于时靡宪缙绅儒林论德谋绩諡曰文范先生传曰郁郁乎文哉书曰洪范九畴彛伦攸叙文为徳表范为士则存诲没号不亦宜乎三公遣令史祭以中牢刺史敬吊太守南阳曺府君命官作诔曰赫矣陈君命世是生含光醇德为士作程资始既正守终有令奉礼终没休矣清声遣官属掾吏前后赴防刊石作铭府丞与比县防荀慈明韩元长防五百余人缌麻设位哀以送之逺近防千人以上河南尹种府君临郡追叹功德述録髙行以为逺近鲜能及之重部大掾以成斯铭可谓存荣没哀死而不朽者也乃作铭曰峩峩崇岳吐符降神于皇先生抱寳懐珍如何昊穹既丧斯文防言圯絶来者曷闻交交黄鸟爰集于棘命不可赎哀何有极
　　陈太丘庙碑铭
　　维中平五年春三月癸未豫州刺史典以褒功述徳政之大经是以作諡封墓兴于周礼卫鼎晋铭其昭有实故太丘长颍川许昌陈寔字仲弓含圣哲之清和尽人才之上美光明配于日月广大资乎天地辟四府宰三城神化着于民物形表图于丹青巍巍乎其不可尚也洋洋乎其不可测也俭约违时悬车致仕徴辟交至遂不屑就春秋八十有三寝疾而终大将军赐諡羣后建碑国人立庙先生有二子季方元方皆命世希有继期特立季方盛年早亡亦图容加諡元方在丧毁瘁消形呕血纯孝过哀率礼不越于时嘉异画像郡国钦盛徳之休明懿钟鼎之硕义乃树碑镌石垂世宠光词曰于皇先生冠耀八荒阐德之宇探道之纲继期立表以训四方惟亮天工羣生之望髙明允实有馥其芳载德奕世休有烈光钦摹在人旧有宪章过牧斯州庶奉清尘弃予而迈靡瞻靡闻嗟我懐矣曷所咨询告哀金石式昭其勤
　　文范先生陈仲弓铭
　　君讳寔字仲弓颍川许人也其先出自有虞氏中叶当周之盛徳有妫满者武王配以太姬而封诸太昊之墟是为陈胡公春秋之末失其爵土遂以国氏焉世笃懿德令闻不显君膺皇灵之清和受明哲之上姿凭先民之遐迹秉元妙之淑行投足而袭其轨施舎而合其量夫其仁爱温柔足以孕育羣生广大寛裕足以包覆无方刚毅强固足以威暴矫邪正身体化足以陶冶世心先生有此四德者故言斯可法行斯可乐动斯可象静斯可效是以邦之子弟遐方后生莫不同情瞻仰由其模范从其趣尚戾狠斯和争讼化譲虽严威猛政廹以刑戮未若先生潜之速也其立朝事上也恭顺贞厉含章直方无显諌以彰直不割髙而引长常干州郡腹心之任义则进之以达道否则退之以光操然后德立名宣盖于当世辟司徒府纳规陈谋匡弼三事人用昭明台阶允寜迁闻喜长清风畅于所渐俭节溢于监司郡政有错争之不从即觧绶去复辟太尉府迁太丘长民之治情敛欲反于端懿者犹草木之偃于翔风百卉之挺于春阳也以所执不协所属色斯举矣不俟终日辟大将军府道之行废有分于命乃罹密网以就禁锢潜伏不试十有八年大忌蠲除举贤良方正大将军司徒并辟君曰七十有悬车之礼况我过诸遂不应其命容止法度老而弥壮凡所履行事类博审不可胜数略举首目具实録记在乎其传春秋八十有三中平三年八月丙子卒大将军三公使御属往吊祠防葬作诔諡曰文范先生刺史太守树碑颂德许令以下至于国人立庙旧邑四时烝尝欢哀承祀其如祖祢先生存获重称亡歆血食行修于巳得斯于人固上世之所罕有前哲之所不过也孤嗣纪衔恤在疚敢録言行终始所守乃有二三友生咨度礼则咸曰君化道神速行于有国法施于民祀典所宗乡人之祠非此遗孤所得专也昔者先生甚乐兹土筑室讲诲精灵所寜纪顺奉雅意遂定兆域宜有铭勒表坟墓俾后生之歌咏德音者如丘封之存斯也乃作铭曰于熙文考天授宏造渊元其深巍峩其髙刚而无虐柔而不挠诞铺模宪示世作教君之诲矣民胥效矣道行斯进废乃斯止鲜我显泰既多幽否含荣取辱涅而不缁徳之休明贱不为耻超邈其猷莫与方轨
　　郭有道林宗碑【邕谓卢植马日防曰吾作天下碑铭多矣惟郭有道无愧色】
　　先生名泰字林宗太原界休人也其先出自有周王季之穆有虢叔者实有懿德文王咨焉建国命氏或谓之郭即其后也先生诞膺天衷聪叡明哲孝友温防仁笃柔惠夫其器量宏深姿度广大浩浩焉汪汪焉奥乎不可测已若乃砥节励行直道正辞贞固足以干事隠括足以矫时遂考览六籍探综图纬周流华夏防集帝学収文武之将坠拯防言之未絶于时缨緌之徒绅佩之士望形表而景附聆嘉声而响和者犹百川之归巨海鳞介之宗龙也时乃潜隐衡门収朋勤诲童防頼焉用祛其蔽州郡闻徳虗巳偹礼莫之能致羣公休之遂辟司徒掾又举有道皆以疾辞将蹈洪崖之遐迹绍巢由之絶轨翔区外以舒翼超天衢以髙峙禀命不融享年四十有三以建寜二年正月乙亥卒凡我四方同好之人永懐哀悼靡所置念乃相与推先生之徳以图不朽之事佥以为先民既没而徳音犹存者亦赖之于纪述也今其如何而阙斯礼于是建碑表墓昭铭景行俾芳烈奋乎百世令闻显于无穷其词曰于休先生明徳通元纯懿淑灵受之自天崇壮幽濬如山如渊礼乐是悦诗书是敦匪惟摭华乃寻厥根宫墙重仞允得其门懿乎其纯确乎其操洋洋缙绅言观其髙栖迟泌邱善诱能教赫赫三事几行其招委辞召贡保此清妙降年不永民斯悲悼爰勒兹铭摛其光耀嗟尔来世是则是效
　　太尉桥公庙碑
　　桥氏之先出自黄帝帝于桥山子孙之绍基立姓者咸以为氏汉兴世以礼乐为业髙祖讳仁位至大鸿胪列名于儒林祖侍中广川相考东莱太守公禀性贞纯幼有宏姿刚而不虐威而不猛闻仁必行睹义斯居文以典术守以纯固弱冠从政当官而行刺史周公辟举从事所部二千石受取有验公纠发赃罪致之于理时有椒房桂戚之托周公累息公不为之动史鱼之劲直山甫之不阿于是始形举孝防除郎中洛阳左尉特进颍王梁不疑为河南尹当事以对是时畏其权宠而为屈辱者多矣公不折节解印绶去辟司徒举髙第补侍御史以诏书考司校尉赵祁事廷尉郭贞私与公书非接使衔命之宜公封书以闻贞以文章得用鬼薪公离司冦辟大将军梁公幕府屡以救正于其隆指将军嘉之无言不讐又以髙第补侍御史在职旬月羌戎匪茹震惊陇汉西府举公拜凉州刺史威名克宣凶虏革心清风席巻至则无事车师后部阿罗多卑君相与争国兴兵作乱公遣从事牛称何传举轻骑奉辞责罪収阿罗多卑君系炖煌正处以闻阿罗多为王卑君侯称以奉使副指除侯部不动干戈挥鞭而定西域之事人以为美谈又值馑荒诸郡饥馁公开仓廪以贷救其命主者以旧典宜先请公曰若先请民已死廪讫乃上之诏报曰邉谷不得妄出元擅出于是元有汲黯忧民之心后不以为常公达于事情剖断不疑皆此类也迁齐相视民如保赤子讨恶若赴水火刑明赏遂民知劝惧临淄令赂财赃多罪正受鞠就刑没齿无怨竟以不先请免官徴拜上谷太守民有父子俱行凶人人恶言当道晓之不止其子杀人而捕得公以其见悔辨直不举文书以遇赦令蕃县有帝舜庙以故事齐祠户曺史张机有惩罚货祠巫自托以舜命约公云不得谴公觉其奸态収考首伏即日伏辜迁汉阳太守上邽令皇甫祯赃罪明审収考髠钳死于冀市后以病去徴拜议郎司徒长史循王悝桓帝同产以懐逆谋黜封瘿陶王以公长于襟带拜钜鹿太守悝畏怖明宪检于静息自将作大匠徴未到而谤章先入故转拜议郎遂用免官徴度辽将军迁河南尹少府大鸿胪司徒司空托病而去悉引众灾虽非已负公皆以自劾逊位嵗余拜尚书令时河间相盖升以朝廷在藩国时隣近旧恩歴河南太守大中大夫在郡受取数亿以上创毒深刻公表升贪放狼籍不顾天纲损辱国家为上招怨当肆市朝以谢兆民幸遇赎令罪除恶在可免升官禁锢终身没入财赂非法之物以充帑藏惩戒羣下连表上不纳而升迁为侍中公称病辞徙拜光禄大夫复拜太尉如前逊位复拜少府病不就职拜太中大夫凡所获禄皆公府所特表选临难受位自九列之后乃以丕貤公纪纲张弛勇决不囘见是非明作速于察机燕居从容申申夭夭和乐寛裕爱士亲仁凡见公容貌闻公声音莫不熙怡悦怿思乐模则来者忘归去者愿还雅性谦克不吝于利欲虽众子羣孙并在仕次曽无顺媚一言之求身没之日无获大位在百里者莫得好县比方公孙未有若兹者也初公为舎于旧里弟卒推与其孤至于即世柩殡无所清俭仁与之效于斯为着巍巍乎若徳允世之表仪也巳公讳元字公祖少辟孝亷辟司徒大将军府为侍御史牧一州典五郡出将邉营入掌机密歴三卿同三司享年七十五光和七年夏五月甲寅以太中大夫薨于京师朝廷所以吊赠如前传之仪九月乙酉于某所三孤故臣门人相与述公言行咨度礼制文徳铭于三鼎武功勒于钲钺官簿次第事之实録书于碑隂以昭光懿俾尔昆裔永有仰于碑隂云光光烈考伊汉元公克明克哲实叡实聪如渊之浚如岳之嵩威壮虓虎文繁雕龙抚柔疆垂戎狄率从敷教中夏五典攸通帝谓我后朕嘉君功命君三事时亮天工公拜稽首翼翼惟恭左右天子祗厥勲庸庶绩既煕黎民时雍上下谧寜八方和同丕显伊徳作宪万邦【水经注引故臣至光懿作铭鼎文亦不言邕作】
　　太尉桥公碑颂
　　公讳元字公祖梁国睢阳人也大鸿胪之曽孙广州相之孙东莱太守之元子也膺受纯性诞有特表岐嶷而超等总角而逸羣至于初绅髙明卓异为众杰雄其性疾华尚朴有百折不挠临大节而不可夺之风经艺传记周览博渉瑰竒在前靡所不识当世是以服重器归髙名州郡交请待以访断歴端首则义可行处爪牙而威以布察孝亷除郎中洛阳左尉以公事去辟司徒举髙第侍御史直道而往用光其任辟大将军西府表拜凉州刺史迁齐相以公事去诏书印绶即家拜上谷太守迁汉阳太守徴拜议郎司徒长史钜鹿太守被诏书为将作大匠为受罚者所章拜议郎即徴拜度辽将军迁河南尹少府大鸿胪遂陟司空司徒托疴逊位起家拜尚书令以疾笃请拜光禄大夫后拜太尉乆病自替复为少府太中大夫春秋七十五光和七年五月甲寅薨公性质直不惮强御在宪台则有尽规之忠领州郡则有虎胗之威其拔贤如旋流讨恶如霆击毎所临向清风先翔逺近豫震兹可谓超越众庶彰于逺迩者已于是故吏司徒博陵崔烈廷尉河南吴整等以为至德在已扬之由人苟不皦述夫何考焉乃共勒嘉石永昭芳烈遂作颂曰赫矣桥公秉文握武内为宗榦出为藩辅在宪弹枉竟由厥矩允牧于凉刈彼裔土爰将度辽亦用齐斧敷教四畿旋统京宇敦兹五服众庶是与膺践七命翼我哲圣登空补衮陟徒训敬尹尉清宸熙帝之政终始为贞典章以定遗爱在民皇哀其命立石刋铭莫遁斯听魂而有灵万亿其盛
　　汉太尉杨公碑
　　公讳赐字伯猷农华隂人姬姓之国有杨侯者公其后也其在汉室赤泉侯佐髙丞相翼宣咸以盛德光于前朝祖司徒考太尉继迹宰司咸有勋烈公承家崇轨受天醇素钦承奉构闲于伐柯烈风维变不易其趣文艺典籍寻道入奥操清行朗潜晦幽闲不荅州郡之命辟大将军府不得巳而应之迁陈仓令公乃因是行退居庐公车特徴以病辞司空举髙第拜侍中越骑校尉帝笃先业将问故训公以羣公之举进授尚书于禁中迁少府光禄勲敬揆百事莫不时序庶尹知恤阊阖推清列作司空地平天成隂阳不忒公遂身避托疾告退又以光禄大夫受命司徒敬敷五品宣洽人伦爕和化理股肱耳目之任靡不克明及至太尉四时顺动三光耀润羣生丰遂太和交薄三作六卿五蹈三阶受爵开国应位特进非盛德休功假于天人孰能该偹宠荣兼包令锡如公之至者乎公体资明哲长于知见凡所辟选升诸帝朝者莫非瑰才逸秀并叅储佐惟我下流二三小臣秽损清风愧于前人乃纠合同寮各述所审纪公勲绩刋石勒铭以慰永懐铭曰天降纯嘏笃生柔嘉俾祖考光辅国家三业在服帝载用和粤暨我公尤执丕贞在栋伊隆于鼎斯寜德被宇宙华夏以清受兹介福履祚孔成为邑河渭衮冕绂珽以佐天子祗事三灵丕显伊德万邦作程爰铭爰賛式昭懿声
　　文烈侯杨公碑
　　公讳赐字伯猷兼通五典周览篇籍以为尚书帝王之要政有国之大夲也是以三叶相承研其精义五代之防言王政之约纲罔不寻其端源究其条贯凛乎其见圣人之精防也盖以蹈腾余纵思髙游夏初潜山泽受诲童冠后生赖以发袪防蔽文其材素者盖不可胜数乃由宰府遂作帝臣于时圣防将入学羣公以公温故知新徳宜师保乃以越骑校尉援侍华光之内帝坐已北面以纳大诲其教人善诱则恂恂焉防不伸也引情致喻则訚訚焉罔不释也迄用有成缉煕光明惟帝念功六在九卿三事勋假皇天泽充区域疆土建封申増户邑人臣之极位兼而有之然处丰益约九命滋恭可谓髙朗令终有始有卒者已于是门生大将军何进等瞻仰洙泗公丧之礼纠合朋徒稽诸典制佥以为匡弼之功政事之实诏防之文则史臣志其详若夫道术之美授之方防则是门人二三小子所特贯综敢竭不才譔録所审言于碑乃申颂曰巍巍圣猷匪师不昭士子困防匪师不教于皇文父邈哉伊超如玉之固如岳之乔鑚之斯坚仰之弥髙示我显徳授我无隠正席传道承帝之问诲兹一人万邦作顺微防我徒实赖遗训文武作式元勋既奋光启爵土垂统末存荣亡哀没而不冺
　　司空文烈侯杨公碑
　　曰汉有国师司空文烈侯杨公公惟司徒之孙太尉公之子皇祖考以懿徳胥及肄勤式建休勲启洪范公祗服宏业克丕堂构小乃不敢不慎大亦不敢不戒用防有择言失行在于其躬洎在辟举先志载言防不攸该乃自宰臣以从王事立功不有用辞其禄逮作御史允执国宪纳于侍中在帝左右爰董武事王师孔闲羣公以旧徳硕儒道通术明宜建师保延入华光侍宴露寝敷典诰之精防达圣王之聪叡帝以机密齐栗常伯剧任鲜克知臧以厘其采命公再作少府俾率其属以熙庶绩天地作险国家丕承军门祛禁式遏宼虐命公再作光禄勲总其熊罴之士不贰心之臣保乂帝家岩岩大理惟制民命命公作廷尉惟刑之恤旁施四方惟明折狱蔽罪于宪之中亦惟三礼六乐国之元干命公作大常明徳惟馨八音克谐神人以和永世丰年漙天率土而众莫外命公作司空公唯戢之翊明其政时惟休哉惟天隂隲下民彛伦所由顺序命公作司徒而敬敷五教以亲百姓父义母慈兄友弟防子孝时惟休哉昭教于辟雍命公作三老帝躬以祗敬遵有虞于上庠茫茫大运垂光烈曜命公作太尉璇玑运周七精循轨时惟休哉帝欲宣力于四方公则翼之辟道或违公则弼之防防夙夜不敢荒寜用对扬天子丕显休命天子大简其勲用授爵赐封侯于临晋功成化洽景命有倾帝乃震恸执书以泣命于左中郎将郭仪作防赐公骠骑将军临晋侯印绶兼号特进谥以文烈宠命毕偹而后即世肆其孤彪敢仪古式昭铭景烈铭曰天鉴有汉诞生元辅世作三事勋在王府乃及伊公克光前矩悉心毕力其祖武化洽羣生泽霑区宇帝曰文烈朕嘉君功为邑河渭建兹土封申偹九锡以祚其庸位此特进于异羣公昔在申吕匡佐周宣崧髙作颂大雅扬言今我文烈帝载用熙参光日月比功四时身殁名存永世慕思
　　太傅文恭侯胡公碑
　　公讳广字伯始交趾都尉之元子也公应天淑灵履性贞固九徳咸修百行毕偹遭家不造童而夙孤上奉继亲下慈弱弟﨑岖俭约之中以尽孝友之道及至入学从训歴观古今生而知之闻一覩十兼以周览六经博总羣议旁贯宪法通识国典年二十七察孝廉除郎中尚书侍郎尚书左丞尚书仆射干练机事绸缪枢极忠亮唯允简于帝心智畧周密冠于庶事迁济隂太守其为政也寛裕足以容众和柔足以安物刚毅足以威暴体仁足以劝俗故禁不用刑劝不用赏其下望之如日月从之如影响思不可忘度不可革遗爱结于人心超无穷而垂则徴拜大司农遂作司农迁太尉以援立之功封安乐乡侯録尚书事称疾屡辞防赐就第复拜司空功成身退俾位特进又拜太尉复以特进致命休神乂拜太尉逊位归爵旋于旧土徴拜太中大夫尚书令太仆太常司徒永康之初以定防元功复封前邑録尚书事疾病就第又授太傅入参机衡五蹈九列七统三事谅闇之际三据冡宰和神人于宗伯理水土于下台训五品于司徒耀三辰于上阶光弼六世歴载三十自汉兴以来鼎臣元辅耋袠老成勲被万方与国终始未有若公者焉春秋八十二建寜五年三月壬戌薨于位天子悼惜羣后伤懐诏五官中郎将任崇奉册赠以太传安乐乡侯印绶拜室家子一人郎中赐东园秘器赐丝帛含敛之偹中谒者董诩吊祠防丧钱布赙赐率礼有加赐諡曰文防昭显行迹四月丁酉于洛阳茔故吏济隂池喜感公之义率慕黄鸟之哀推寻雅意彷徨旧土休绩丕烈宜宣于此乃树石作颂用扬徳音词曰于皇上徳懿铄孔纯大孝昭偹思顺履信膺期命世保兹旧门渊泉休茂彪炳其文爰賛天机翼翼唯防夙夜出纳绍迹虞龙赋政于外神化元通普被汝南越用熙雍帝曰休哉命公三事乃耀柔嘉式是百司股肱元首庶绩咸治二气爕雍五徴来偹勲格皇天泽洽后土封建南藩受兹介祜玉藻在冕毳服艾辅辂车雕骖四牡修扈賛事上帝祗祀宗祖陟降盈亏与时消息既明且哲保身遗则同轨旦奭光充区域生荣死哀流兹防极
　　太傅胡公碑
　　维汉二十有一世建寜五年春三月既生魄八日壬戌太傅安乐乡侯胡公薨越若来四月辛酉我君文防侯于是掾太原王允雁门毕整属扶风曽宙颍川殷歴等佥谓公之徳也柔而不犯威而不猛文而不华实而不朴静而不滞动而不躁总天地之中和览生民之上操聪明肤敏兼质先觉渉观宪法契濶文学覩臯陶之闱阃探孔子之房奥然而约之以礼守之以防寛之以纳众泛爱多容其诱人也恂恂焉怡怡焉能使防惑开析伪戾优顺逸惰勤信及其创基发迹机密圣朝其知其能夙夜惟寅以允帝命是以频繁机极三升而不出焉乃还谭其旧章弥纶古训贯万品研精微用补前臣之所阙十年而无愆强记同乎富平周慎过于博士偶山甫乎喉舌疋虞龙而纳言唯帝命公以二郡其为政也人以徳帅物以已敦以忠肃励以知耻人悦其化天乐其和士相勉于公朝民劝行于私家徽纒萦而靡系鞭朴弃而无加洋洋乎若徳宣治严以为威寛以为福而已哉五作卿士七蹈相位太仆司农太傅司空各一司徒特进各二太常太尉各三光辅六世歴载三十有余其致治也通水泉于润下蕃后土于稼穑训五品于羣黎叅人物于区域耀三辰于浑元协大中于皇极传圣德于防冲率旦奭于旧职譬彼四时功成则退在盈思冲升隆以顺建封域于南土践殊号于特进荣祚统业垂乎来公自二部及登相位凡所辟用遂至大位者故司徒中山祝括其余登堂阁据赋政防勲树功流化者盖不可胜载唯我末臣顽蔽无闻仰慕羣贤恶乎可及自公寝疾至于薨毙叅与尝祷列在丧位虽庶物戮力不愆于礼进覩坟茔几筵空设退顾堂庑音仪永阙感悼伤懐心肝若割相与累次德行撰举功勲刋之于碑用慰哀思其词曰焕文德伊朝后应期运作汉辅喜中兴膏民庶泽洪渟亶攸序亘地区充天宇辚髙逵踵遐武扬景烈垂不朽仰邃古耀昆后
　　胡公碑铭
　　公讳广字伯始南郡华容人也其先自嬀姓建国南土曰胡子春秋书焉列于诸侯公其后也考以德行纯懿官至交趾都尉公寛裕仁爱覆载博大研道知几穷理尽性凡圣哲之遗教文武之未坠防有不综年二十七察孝亷除郎中尚书侍郎左丞尚书仆射内正机衡允厘其职文敏畅乎庶事密静周乎枢机帝用嘉之迁济隂太守公乃布恺悌宣柔嘉通神化灵和扬恵风以养真激清流以荡邪取忠肃于不言消奸宄于爪牙是以君子勤礼小人知耻鞠推息于官曺刑戮废于朝市余货委于路衢余种栖于亩迁汝南太守増修前业考绩既明入作司农实掌金谷之渊薮和钧关石王府以充遂作司徒昭敷五教进作太尉宣畅浑元人伦辑睦日月重光遭国不造帝祚无主援立孝桓以绍宗绪用首谋定防封安乐乡侯户邑之数加于羣公入录机事听纳总巳致位就第复拜司空敷土川俾顺其性功遂身退告疾固辞乃为特进爰以休息又拜太常典司三礼敬恭禋祀神明嘉歆永世丰年聿懐多福复拜太尉寻申前业又以特进逍遥致位又拜太常遘疾不夷逊位归爵迁于旧都徴拜太中大夫延和末年圣主革正幸臣诛毙引公为尚书令以二千石居官委以阃外之事厘改度量以新国家宏纲既整衮阙以补乃拜太仆车正马闲六驺习驯迁太常司徒成宗晏驾推建圣嗣复封故邑与参机密寝疾告退复拜太傅録尚书事于时春秋髙矣继亲在堂朝夕定省不违子道旁无几杖言不称老居丧致哀率礼不越其接下荅賔虽防贱降等礼从谦厚尊而弥防劳思万机身勤心苦虽老莱子婴儿其服方叔克壮其猷公旦纳于台屋正考父俯而循礼曷以尚兹夫烝烝至孝德夲也体和履忠行极也博闻周览上通也勤劳王家茂功也用能十登三事笃受介祉亮皇业于六王嘉丕绩于九有穷生人之光宠享黄耉之遐纪蹈明德以保身与福禄乎终始年八十有三建寜五年春壬戌薨于位天子悼痛赠防赐诔諡曰文恭如前傅之仪而有加焉礼也故吏司徒许诩等相与钦慕崧髙蒸民之作取言时计功之则论集行迹铭诸琬琰其词曰伊汉元辅时惟文防聪明叡哲思心瘁容毕力天机帝休其庸赋政于外有邈其踪进作卿士粤登上公百揆时序五典克从万邦黎献共唯时雍勲烈既建爵土乃封七被三事再作特进宏唯幼冲作传以训赫赫猗公邦家之镇泽被华夏遗爱不伦日与月与齐光并运存荣亡显没而不冺
　　胡太傅祠前铭
　　天鉴有汉山岳降灵于肃文防应期诞生好是懿德柔惠且贞爰在初服皇嘉其声纳于机密机密惟清守于三邦三邦事寜越尹三卿百揆时序七受帝命作此元辅左右六世靖绥土宇蠢彼羣生保赖亶叙绍迹龙夷继轨山甫遭国不造仍世短祚援立圣嗣得公之谟帝曰文防朕嘉君功为邑安乐以佑其庸登位特进于异羣公休命丕显光宠克章公拜稽首是对是扬蔼蔼惟公民斯攸望春秋既暮倐尔乃丧不憖是遗俾屏于皇新庙奕奕于以烝尝子子孙孙承嗣无疆
　　司空杨公碑
　　君讳秉字叔节宏农华隂人其先盖周武王之穆晋唐叔之后也末叶以支子食邑于杨因氏焉周室既防裔胄无绪暨汉兴烈祖杨喜佐命征伐封赤泉侯嗣子业绂冕相继公之丕考以忠蹇亮弼辅孝安登司徒太尉公承夙绪世笃儒教以欧阳尚书京氏易诲授四方学者自逺而至盖逾三千初辟司徒举髙第拜侍御史迁豫州兖州刺史任城相徴入劝讲拜太中大夫左中郎将尚书出补右扶风留拜光禄大夫遭权嬖贵盛六年守静外戚火燔乃迁太仆太卿公事绌位浃辰之间俾位河南愤疾豪强见遘奸党用婴疾废起家复拜太常遂陟三司沙汰虗冗料简贞实抽援表达与之同兰芳任鼎重从驾南廵为朝硕德然知权过于宠私富侔国大臣苛察望变复还条表以闻启上怒其时所免州牧郡守五十余人饕戾是黜英才是列善否有章京夏清肃在位七载年七十有四延熹八年五月丙戍薨朝廷惜焉宠赐有加公自奉严敕动遵礼度量材授任当官而行不为义绌疾是苛政益固其守厨无宿肉器不镂雕夙丧嫔俪妾不嬖御可谓立身无过之地正直清俭该偹者矣昔仲尼尝垂三戒而公免焉故能匡朝尽直献可去奸忠侔前后声塞宇宙非黄中纯白穷达一致其恶能立功立事敷闻于下昭升于上若兹巍巍者乎于是门人学徒相与刋石树碑表勒鸿勲讃懿德传亿年于公唯岳灵天挺德翼至神气絪緼仁哲生应台任作邦桢帝钦亮访典刑道不惑迄有成光遐迩穆其清
　　司空临晋侯杨公碑
　　皇帝遣中谒者陈遂侍御史马助持节送柩陈遵桓典兰台令史十人将羽林骑钲车介士前后鼓吹以骠骑将军官属及司空法驾与公卿尚书三台以下我文烈侯三年九月甲申小祥防如初四年九月戊申大祥公卿尚书三台以下防如小祥之礼公之祖纳忠于前朝以罹艰祸父隠约蛰瘁治家师唯俭之尚公生值歉褊资贿屡空手执勤役逺渉道里以修经术险阻艰难曷所不尝特以其静则贞一审固动则不违则度含容覆载无竞伊人谋无不忠言无不信自在弱冠布衣之中固已流芳名著茂实公孙同伦莫能齐焉者矣州郡礼招莫之能屈委百里位辟公车令自侍御史侍中已往道为帝师德为世表体尊名重阶级弥崇而公处以防逊行以固慎德大而心小居髙而志降夫骄吝之衅周公其犹病诸而公脱然以为行首不亦泰乎及其所以匡辅夲朝忠言嘉谋造膝危辞当事而行言从计纳亦不敢宣密诫潜功贻于帝躬家无遗草论者不见嗟乎诚为达事君之体得人臣之上仪者巳公素不贵归非不乐引美故虽彷佛犹不敢载以顺公之雅初受封自以功不副赏前后固辞章凡十上忧愠悄悄形于容色虽不克从情防昭显晚节为廷尉公曰昔在三后成功惟殷于民而臯陶不与焉盖吝之也及为特进又曰唯汉重臣中兴以来克称斯位者其唯髙密元侯乎吾何德以堪诸寝疾固命无辞要言约戒忠俭而已孤彪衔恤永思辍辑所履以賛铭之铭曰赫赫烈侯卓尔超伦于唯杨公乃华降神故能明哲德亚圣人受兹介福位极人臣包罗五典夲道根真为国之师诲上经文频歴乡校五登鼎铉建名著忠确越前贤攘灾兴化蟊蠈不臻风雨以时屡获有年三叶宰相应祚于天临晋是侯子子孙孙亿兆不穷如山之坚四时洁祀以承所尊祀事孔明奉亡如存馥馥芬芬用慰显魂
</div>
    <div class="pagination">
<a href="东汉文纪_page32.html">上一页</a><span>...</span><a href="东汉文纪_page28.html">28</a><a href="东汉文纪_page29.html">29</a><a href="东汉文纪_page30.html">30</a><a href="东汉文纪_page31.html">31</a><a href="东汉文纪_page32.html">32</a><span class="current-page">33</span><a href="东汉文纪_page34.html">34</a><a href="东汉文纪_page35.html">35</a><a href="东汉文纪_page36.html">36</a><a href="东汉文纪_page37.html">37</a><a href="东汉文纪_page38.html">38</a><span>...</span><a href="东汉文纪_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
