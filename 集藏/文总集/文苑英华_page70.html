<!DOCTYPE html>
<html>
<head>
    <meta charset="UTF-8">
    <title>文苑英华 - 第 70 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 70 页/共 634 页</h1>
    <div class="content">　　断织赋　　　　　　　　　仲子陵
　　儒有学而未殖敏而多识庶几立言无念进徳当年以倦中道而息余虽不知请喻断织伊昔孟子受学辍然如疲日忘其所志月忘其所知母也贤只教之勤斯拔铦刃以一割应鸣梭而中隳且自贤亦自满泥钧成器玉琢成瓉隣于墓尔则有踊跃筑埋之非近于尔则有嬉游贾御之短是用居尔于学官之舎纳尔于经籍之馆期子衿之青青致履道之坦坦胡为乎不勤以学惟事于散苟尔学之可停犹吾织之斯断其貌既舒其言又徐投杼惘尔操刀介如丝之伤一纬飘其无绪帛之裂千经荡其无余前工后拙始密今踈牵梃为之中止杼轴犹其一虚且以丝喻人以织喻学若金受砺如木斯斵夫丝可以众而不可寡织可以勤而不可以舍一丝所累以倍乎寻常一织所工而衣乎天下因兹细故以及大者彼妇道之信然况君子之事也故形于织女思其功【一作巧】移于学士念其终业畅于外美归于中则以顾绡之理宏素王之风我友我生无落无废学若山积心无蓬秽当求断织之义若之何以艾
　　五丝续寳命赋
　　半夏生木槿荣时五月鵙始鸣楝【来见切】叶结防丝襭【续齐谐记五月五日祭屈竹筒贮米以栋塞其上防丝缚之】祭彼三闾蛟龙不窃祭之水曰汨罗祭之日曰端午情既本乎楚俗奉又告乎夀缕夀缕其娜色丝五紽色丝何始金闺之子画嘉嚬于青蛾发宜笑之皓齿国风既哀其窈窕家事讵忘乎丝枲别有恩从天上飞入宫中二八春日十五玉童谁其尸之奉苹藻于清庙何彼襛矣司衣裳于圣躬洎天子御絺之日后妃献蠒之时顔是渥丹对回鸾之十字【一作子】手如振素盘续命之五丝其五丝也蕙緑轻重兰红浅深皎皎而有莺其领采采而亦翠其衿既比方而一色又条畅乎数寻观其髪齐万计花柔四赩宛委蛇盘张皇虹直植其鹭羽杂之而夺其鲜对彼凤毛久之而寡其色别有金华别殿钩弋靓糚褰开筐笥贡奉君王懿夀丝之礼大续寳命之天长衮冕绂班【疑】荣夀丝以成锦游缨锡美比夀丝以无疆错以五采凖日以符节也综以万绪盈数以尊夀也龙烂蛇伸光气腾腾以御邪也瑞等乾坤拜启献也汪濊霑止其兵辟也不待万岁蟾蜍其理疾也岂借单衣龙子四海销夭札之疠百姓登仁夀之祉微臣敢问天寳之建元则曰甘露黄龙之年纪











　　文苑英华巻一百二十
　　钦定四库全书
　　文苑英华巻一百二十一　宋　李昉等　编舟车一
　　指南车赋一首　　　　大章车赋一首
　　乗石赋一首　　　　　洗乗石赋一首
　　炙輠赋一首　　　　　蒲轮赋一首
　　墨子廻车朝歌赋一首　下车泣罪人赋一首以德为车赋二首　　　车同轨赋一首
　　指南车赋　　　　　　　　张彦振
　　缅窥皇始倾听巢风时仪朴畧化迹冥蒙结绳云谢徽章渐通乃服牛而乘马爰斵木而观蓬故圣人因象以制器随物而兴功北斗在天察四时而行度司南在地表万乘之光融尔其法制竒诡神妙无穷见其指而皆知其向覩其外而莫测其中轮湏借于奚子妙乃发于周公观夫作也扄闗脉凑衡枢星设烟萦电转鬼聚神防离朱目乱计然思絶公输服其心工王尔慙其手拙虽词给而口敏终难得而缕说至【疑】而帝容顺动王途允泰二月东廵万国南防羽卫出而天动笳鼔鸣而雷磕司南于是备属车引行斾候薰风而进指仰卿云而乘盖超摇光景之中缥缈烟霞之外同夫越鸟常有意于南枝异彼鲁人竟无情于殿防惟皇明之逺瞩驱八骏以遐举既访道于襄城亦寻仙于海渚岂湏老马之智宁借小童之语頼我司南不迷其所伊司南之用薄逄国道之昌平就日月于天路闻箫韶于玉京常使朝朝承北阙何辞岁岁指南行
　　大章车赋【以上方所造间次羽仪为韵】
　　舜为君兮禹为相七政齐兮八风畅备礼容兮和乐章同车书兮一度量龙楼恭已则无为以垂衣鸾跸豫游或有时而端望伊大章之攸作冠轮【一作转】舆而为上其始也委材质于资斧授规模于梓匠其终也授桴鼔于天街动輗【疑】□于霜仗乃画界防疆正位辨方候之以节歩先之以啓行象雷而鸣曽不闻其霆轰如蓬之转终不见其飘扬遵彼坦途违兹险阻勿忘情而习静殊不知其处所类智者之行藏同至人之黙语歴代传寳鼔车逾好有异人谋宛同灵造行不由径动能合道向使贵贱混并髙卑不间应无迷逺之疾讵有穷途之患则是大章为器国容之利指方位于遥空数田里于厚地节六鼔以鼍骇首五辂而鳞次望尘不及初非千里之遥听响争先终欣一日而至夫然则可以式序秩宗发挥乐府扶侍辇毂隐翳干羽以家形国何一二之能谈自迩陟遐虽万亿而可数墨客胡为来攀桂枝悬鼔待鸣仰淳淳之风俗尅车就驾识穆穆之威仪伊可大而可久谅斯焉而取斯
　　乘石赋　　　　　　　　　李　昻
　　观彼乘石体自孤贞得昆山之片字掩糓城之伟名青苔备色坚确符情列群峯而无语纵众溜而有声尔其崔嵬岑絶防霜贮雪竹径烟曛松门景防惬野叟之幽意抱山人之劲节横碧岫以霞张喷红泉而水咽借如巨形矗嶪势若将飞随匠人之采斵入天子之宫闱故得削迹青涧端容紫防幸至尊之践履嘉菲陋之因依于是皇帝穆然乃登珍台乘玉辂帷弸彋其拂汨鳞杂沓以骈布甸师清畿野庐扫路流星旄以烛日俨云旌而彗雾徃来斯登升降必歩取其磨而不杇贞而无蠧不然此荒薮之防石何遭逄之多遇请言其本也生必深山峯壮自闲电烻霞駮树杂苔斑竒形异质纷拏不一屹特立以树空倚崩崖而构室衔箭羽而横卧耸莲蓬而半出龙吟应物触紫岩而吐云虹梁中断驾沧海而观日故石之为物也不奢不僣无竞无猜偶山水而长往因和璞而俱来考之云籍则建名古昔贯亿祀而长存经百王而不易胡【一作何】施而不可何用而不适愿上吾君千万年地久天长履兹石
　　洗乘石赋【以王者顺动有司先戒为韵】　　王　起
　　瑟彼乘石履于圣王每寒水而濯色俾坚容而有常【一作光】当宸驾之未严贞姿或翳及天歩而将践丽质斯彰于是五辂载辖六龙齐首森天仗而既列俨翠华而已久仆乃故实是谘旧章克守取彼流恶涤兹含垢兢兢兮映金车而鞠躬翼翼兮汲银瓶而运手发璀错之色莓苔染之而不能注清泠之声埃集之而何有皎尔镜彻烂然氷鲜承玉趾而増丽拂衮衣而更妍磷磷于清浅之波自慙夺彩凿凿于激扬之水莫敢争先匪琢匪磨不淄不磷求【一作欲】蕴玉之色彰候和鸾之声振成吾皇献替之义我则如水之投叶吾皇啓沃之心我则如流之顺四海是奉百礼所【一作斯】总兹石既防一人由是而日辉兹石未晞万骑不戒而雷动君惟度义官则庀司将涤瑕而荡秽在挹彼而注兹于以昭卜征之候于以明望幸之期潺湲既临似石磴防泉之状流离欲散有山云润础之姿有翼有严既敬既戒去淟涊之色由是砥平吐新鲜之辉用光时迈乘石之洗也列周经乘石之履也合周雅内可以访道海内外可以观风天下故曰有扁斯石见于王者
　　炙輠赋【以才美润身喻兹为韵】　　　　乔　琳
　　惟輠以积膏而润惟人以积学而才润则浸之所致学则脩之乃来亦犹山辉盖玉之处石川媚乃珠之在胎则炙輠之义斯焉在哉原乎其始方我髦士言物也火及则润滋言士也用之则邦理喻研朱则其色不夺方扣钟而其音不已故可以与理窟而争深配智囊而共美炙之不竭夫岂同于瓶罄用之不穷固有殊于罍耻且国以贤兴车以輠进车非輠而安徃国非贤而莫镇脂膏内实宜诫盈于扑满滋液旁露信同功于河润岂比薰以香而自烧玉遇火而不烬向非外取其物内滋其身则一炙可以执【一作就】燥再乃于焉中贫亦何润色无斁辉光日新比至道动而愈出君子磨而不磷原夫伊輠也照身以取路伊贤也开物而成务亦何近取诸身愿借秦而为喻喻如何其惟良在兹希德泽而惠物在脂膏以无私若然者岂止滞輶轩以聼察因钧轴以为期増雨露之濡洽霑草芥而滋熈者哉
　　蒲轮赋【以安车礼贤者为韵】　　　　　王　起
　　王者崇招隐之礼作徴贤之车既斵轮而合度亦安蒲而用诸将使丘园共贲岩穴皆虚则必旌其重贶建此大舆轮合大【一作天】规取迈而行陆蒲兼柔质取坐以安居罔覆其轨辙可歴于丘墟载以归朝尽是渐鸿之翼驾而出野方随系鹤之书恒翘翘而隐隐谅求士之本欤若乃山骋【疑】异人林栖隐者鸟兽之群方杂薜萝之衣未舍或屠钓而忘名或版筑而在野耻戋戋之帛厥礼未崇笑孑孑之旌好善犹寡然后时主仄席哲匠精研载脂载辖既攻既坚蒲也采陂泽之丛有车之用轮也斵隂阳之木如日之圜轞轞兮出中朝之礼盛辚辚兮入外野而光宣【疑】于是经营草泽轥轹云烟瞻其仪无亏乎翼翼聆其响且异乎阗阗可以出嘉遁之硕德可以载傲俗之遗贤空谷有驹自尔而方絷鸣臯者鹤假我而闻天岂独邀申公于是日徴钓叟于昔年则知轮之设蒲岩扄是啓将毗王者之政先保贤人之体至万里之安安成百僚之济济岂比夫织而为席表臧孙之不仁缉以成宫昭令尹之非礼方今隽已在官轮犹未安旁搜丛桂逺掇幽兰士不病于迈种贤尽出于峯峦是蒲轮之礼也乃王化之端而已哉
　　墨子廻车朝歌赋
　　墨子虑厥居慎所如转华毂游殷墟疾朝歌为名知非良邑惟时迈有度用廻德车将以择乐国重盛则举足为镜立身乎绳墨每自西而自东咸作范而作式始其命驾徘徊发轸【一作轫】聿来岂半途而有废将由迳而无猜杂彼行人初儦儦而同造【一作迈】问于及境终轞轞而独廻乃曰歌乐者人必有度朝夕者天之所赋苟名而不臧曷邑之足顾由是反征轮遵大路比危邦之不入同覆辙之是惧载脂载辖却新迳而不疑如轾如轩乃旧蹊而是遡谅无阻于寸进实自惩于跬歩借如不戒乎謡不恒乎朝自然哀乐失节威仪莫昭何足以枉君子之车瞻夫翼翼来长者之辙美以翘翘是用处身于克正示众以不佻虽大道甚夷崪如九州之险大都孔迩邈成千里之遥足以戒居人警行子革咏歌之俗作道途之纪改辕不爽于归欤反路自忘于劳止亦将趋乐土走仁里彼邑之士莫得式其轩彼邑之尘莫得及其轨宜乎非礼勿动惟贞是履与孔门而齐教将宋国而专美莫不始于廻轮而彰乎励已嗟乎车之攸避也尚戒乎歌身之攸指也矧至于颇则惧栢人之不宿耻胜母而不过比车之防也未足居多
　　下车泣罪人赋【以万方之过在予一人为韵】
　　人惟有罪罪实在予将恤刑于荷校遂责己而驻车頋法令之未平滋彰甚矣俨冕旒而兴念涕泣涟如始也备羽卫而行因廵狩而出遇兹拘系将伏斧锧王乃止翠华驻清跸恐法吏之苛暴嗟刑网之峻密稽凤辇而恻隐再三愍禠帯而幽囚非一于是降玉辂下朱轮议狱缓死拖黻垂绅出辕箱而欷歔交睫顾桎梏而汍澜满巾虽囹圄之中自罹有国之典恐网罗之内时陷无辜之人于戱法议难逃过亦有在致狴牢未空之事乃教化不明之罪初犹掩抑见天顔之惨凄渐觉滂沲湿衮衣之文彩承顔熠熠满眼浪浪情将同于肆眚义有轶于纳隍是以顾盻悲泣徘徊感伤希圣防于方舆之间必先一物推睿情于圜扉之下以及四方故得法制备【疑】修狱讼无怨由而感于黎庶自已而朂于亿万涕洟犹在宥物之义已彰缧绁未收率土之人知劝行道而道斯逺矣爱人而人亦懐之何天网之自入使皇情以兴悲盖假其人为邦家之本因其事为慈惠之资不然何一降车而开二十世之业一洒泪而成四百年之基然后刑法永清威懐逺播是知夏后之得天下也能恤人而引过
　　以德为车赋【以至德之人有同车载为韵】　白行简
　　人之蕴德兮唯车可同载诸身兮运转无穷苟规模之不紊在夷险以皆通游必有方靡假顔生之御成之在我宁烦奚仲之功原夫雕斵何劳周旋不碍得亨衢古道以方驾将璞玉浑金而共载廓情田而作路终自东自西调意马以服箱任或进或退且见其制非假手用不由人驰懿范而深疑轧轧听嘉声而乍认辚辚如荣昼锦之衣便同华毂傥被悬鹑之服岂异椎轮是何輗軏无施脂膏莫有学海深而濡轨无虑词林秀而养材自久诲人不倦初讶其役车不休见贤思齐岂惮乎挟辀而走莫不乍行乍止载疾载徐究其理而大矣较其功而忽诸程君之梦捧阳精还同照乘黄覇之惠如时雨宛是随车乃知德以餙身为规车将载物是致苟执德之不惑故慿车而取类善行而所去无迹遵道而虽逺必至功能救旱喻流水以宁慙美播惟馨嫓七香而何异大矣哉妙才难问良工在兹曝腹而那殊炙輠书绅而乍认执绥此车也价虽擅于五云应难比矣数徒多于百两未足方之士有轨辙无逾威仪靡忒逄时斯牵驾之用抱素乏丹青之餙傥题品之未遗愿为车而比德
　　第二【以国家道通逺迩为韵】　　　　　白行简
　　皇帝守位以仁为车以德将喻夫博载庶物取象夫经行万国垂衣而退与人谋结旌而克陈帝力因乐推以发轫任不言而慿轼始効驾于情田之内不驱不驰终挂轊于王道之中自南自北夫改奢即俭尚质去华量包覆载迹逹幽遐行乎道而四方是则同乎轨而六合为家是知乘玉辂者又何足比驾金根者失其所夸尔其伐辐于自然之材斵轮用无为之道鍳驭朽以作训念輶毛而是保前覆后诫谅成败之足徴殊途同归信始终之可考伊至化之所备【一作被】如风令之偃草道德仁义配弨弓以致贤孝敬温恭代輭轮而养老万邦攸同九有克通朴斵在心讵比质于流水周行任道岂观象于转蓬以得贤为轮辕之助以守信为輗軏之功动天而善行无迹持重而利用不穷且工为车兮脆而易破德为车兮劳而成晩哂摧轮于太行悯困骥于呉坂域中咸頼功超乎大辂小戎天下皆肥力竭乎引重致逺泽可鍳而招损美不称而崇侈尔则速祸以宣骄我则去彼而取此靡自家而刑国俾视逺而若迩岂徒与奚仲造父之徒论功而効伎
　　车同轨赋【以君德遐布夷夏同道为韵】　　白行简
　　倬彼皇道大哉圣君躬厚载于宇宙俾咸驾于海濆故得遥遥之形周八埏而匪间彭彭之响经万国而俱闻所以义在知方理资从式见轸转而不阻谅辐辏而有则济之利既均美于三无顺动之端方齐功于一德是故逹于疆践彼幽遐表合踪而道广知辙迹而路賖亦由诫于险去其邪推善御于有截被至治于无哗殊途同归方见域中之大引重致逺是睹天下为家然则将利于时必徴所措既同辙而异履爰发轫而循度周流勿越诚转蓬之足施轥轹非逾将挂轊而可布至若偈兮【诗匪车偈兮偈起竭切】无外隐尔如斯念微至而必继嘉大同而在兹固将混区宇防华夷始曳轮而宁亏逺迩终推毂而不失毫厘观其政之大者道亦斯假苟慿轼而知风矧击辕而合雅顾践履之所至岂独不东信应用之无疆宁唯诸夏原夫建皇极开帝功三才既美九有攸同可使循环如贯运动不穷四防五逹之庄悠然尽届岛夷卉服之俗逖矣皆通尔乃庶政聿修遐方可讨俾守位者将顺其理利转者必防其道故车书而混同诚鸿业之斯保









　　文苑英华巻一百二十一
　　钦定四库全书
　　文苑英华巻一百二十二　　宋　李昉等　编舟车二
　　舟赋一首　　　　　　　大舟赋一首
　　汾水新船赋一首　　　　滞舟赋一首
　　济河焚舟赋一首　　　　虚舟赋一首
　　胡越同舟赋一首　　　　刳木为舟赋一首
　　舟赋　　　　　　　　　　　常　晖
　　昔者帝轩君臣道叶刳木为舟剡木为檝洪水以之径度大川于焉利渉疑夏日之初莲似秋风之落叶动而必利其物居而必虚其心善兰桂之得性恶泥滓之陆沉清流澈影岸狭波深直容与而孤运非轨辙之能寻动而何极居而不测以谦虚而受盈尚朴素而思餙为而不有质而能力不以克己辞于功不以利物矜其德夫潜行不离于水有似智焉虚己以济于物有似仁焉不畏蛟龙之浦不耻鱼鼈之泉任规模于匠者随物理之推迁横不测之流无慙于勇决指送归之路有类于神仙尔其渡辽按甲伏波受命絶岛如云长川似镜值冲风之防起引孤防而髙映榜人竒唱棹声不一赴海凌川箭驰风疾临地角而长逝望天涯而逈出飘飖画鹢决孤影而排风迢逓樯乌转危竿而就日且夫履有常道济无不通嘉守义于共伯慙弃人于卫公安而不倾得性江湖之上悠哉独运托质浮沉之浪为用也大为德也广操檝则津女轻歌画土则廪君孤徃防城带其寳剑神亭飞乎银仗惟傅岩之版筑临巨川而长想
　　大舟赋
　　崇崇大舟内谽谺而坑谷外突兀以山丘长者【一无此字】百寻受万斛浅淮泗滞原陆兀若簸大海以出鲸鱼邈如漂昆仑而横地轴及纵大壑鼔雄风叠髙涛摩苍穹连山嶪于天外疾雷吼于地中当此时也忽然涌出谩若乘空挺无何之乡树摩天之樯桧檝不举云防髙张平林倐闪以藏没群岛飞动而相望两仪混沌万象茫崇山成秋毫满月犹隟光一日二日经岷峨而歴扶桑外甚【一作乘】驰鹜中唯虚闲所以望之者势同累卵居之者安如泰山借如唐尧洪水大浸桑田包山上陵刮地滔天无巨舟矣人其鱼焉有若汉武习战羽卫云陈凿昆明者四十里坐豫章者一万人夫其为大与世殊伦暨乎巨象初来轮囷其貎锱铢犀兕防蠓貔豹向非刻舟鍳其浅深代【疑】轻重而难较岑彭西伐杜预南征千里江汉三军甲兵若非广艘舸何以蜀灭呉平稽前代之为用信殊途而同轨以古况今相去逺矣何者我后无唐尧洪水惩汉武昆池【一作明】笑魏家秤象偃晋国兴师则大舟之用殊于昔时今乃守在海外化渐无垠浮三海【一作江】以实仓廪绕四溟以周乾坤既而飞凤诏宣洪恩或西尽月窟东临朝暾【一作职】南国狙游北极驰奔穷水路以适逺为大舟之用存于戱向者将逝万里之外滞一曲之内故知德有所长皆以拙于用大今以济度为功适天下而皆通假其风水之力不离江汉之中向使移舟为人以海为主元首契合大舟夹辅则传说之济川同功轩皇之刳木何取客有扣舷而歌曰是舟也非大匠则无以成非大水则胶而倾非大风则道不行此皆大匠之则大海之德一日千里者风之力也汾水新船赋【以虚舟济物利渉大川为韵】　徐彦伯
　　贤者彻侯求人之瘼分帝之忧以为冀方轮转病于行辀乃乘素秋镜清流假道于河伯息肩于呉牛因去彼以取此遂舍车而造舟革故鼎新裁规创制通子房之妙畧运桑羊之潜计则浅深之量将载沉而载浮陈去就之宜则既济而未济懿夫席防锦防兰桡桂檝不日而成嘉谟【一作谋】允叶蒲且罔设宁劳渔子之家财用无亏不夺农人之业水之积也厚船之动也防回翔竝骛识波上之防鳬倐忽孤飞见天邉之一叶伊负重以致逺非卬否而人渉及夫安卑委顺外静中虚混泥沙而闭矣象智者之居诸逐便乘流排难触物泛波涛之不屈状勇者之拂郁船之时义吉无不利向之为材也标挺特之材今之为器也作殊常之器若徃若来无颠无踬奢淫自戒厌殷帝之酒池游戱无虞耻丹朱之陆地鹢首翩然鱼鳞比川映汾隂之寳鼎参汉武之楼船当秋风之擢【一作折】唱候明月以扣舷载廪储而奉国逹方物以朝天可以通河渭可以泝泾瀍斯渐【一作暂】劳而永逸将冠古而争先且知君子攸作务于逺大美利亟行莫不系頼厥声载路赓歌济巨川之功史不絶书考课获畴庸之最别有荷为衣兮蕙为带鼔轻枻兮张翠盖杳烟波之末夷犹区域之外愿一渉于龙门接神仙之嘉防
　　滞舟赋　　　　　　　　　萧頴士
　　摄提岁拂衣海岳应调函洛咏佩服之臯兰美絷维之塲藿徴良图以趍事窘中道以摧落昔谬价于当年今后来之不若众飞下以抵余矩枘而规凿悲介直之不可媒想云林以自托眷眷离忧行行独愁邅我车而北上朅吾道以东游爱迟迟之暮春登泛泛之轻舟过岩邑以信次防萦波之下流于时丙丁守位恢台肇节朱云四腾瑶草半歇景冲冲而炽旱风翳翳以歊热赫中潬【大亶功沙堆为潬】之平沙渗通川而殆竭则有危樯巨舸长艥广艘龙翼锦轴雀颅方艚材木兰兮竹箭纫齿革与羽毛顿修笮于廻塘骈曲岸以戢篙于是迅拏轻防河舠汉艇乘时泝洄赴利驰骋混鱼商而沸杂期数日而俄顷事也时哉咸适其才于嗟大舰安得而来借如三江五湖之漫礐石飘沙之汨淈望赤岸以天低临清波而景没峻舻冲涛以直透髙防云巻而上彗朝发乎荆衡夕止乎杨越晷刻千里之外一何去留之倐忽彼斗筲钟鬲之余防迳趋时之末曽压溺以不暇亦何知于岁月材防则致逺而自覆量大则俟时而可贵苟或喻于穷通又奚分于器类运之来也贾长渊髙视于三台谋不用焉梅子真近辞于一尉吾将敛防以饮气覩维舟而歔欷
　　济河焚舟赋　　　　　　　高　迈
　　昔孟明之载战载北也空山肉填平地血流匹马只轮荡然不收社稷包羞朝廷隐忧用兵至此不死何求诚以弃瑕之恩未报拜赐之言虚设砥名砺节易地改辙冀桑榆之未晩得雌雄之一决乃复总元戎申薄伐驷马云防【一作屯】长劔电掣哮阚【一作咆】兮前貔后虎威棱兮左霜右雪火千旗而四靣风生【一作动】雷万鼔而一道地裂小长平之瓦散【一作觧】凌不周之柱折朝出乎咸秦夕临【一作济】乎孟津其气益振其屈欲伸于是指河中之舟示军中之人曰吾与君子誓雪前耻雪则出【一作负则入】黄泉之下胜则入青云之里吹嘘【一作咈】而霜露变叱咤而风尘弭虽无此舟谁无此舟否则骸骨为异乡之土魂魄为邻国之鬼虽有此舟谁有此舟矣乃命焚之夫其火与木相守水与火相煎烘大川焮长湍龙吼乎沸潭鱼喁乎汤泉舳舻化而为灰檝棹飏而为烟水声与军声合旁聒乎地火气与兵气鬭上冲于天是谓【一作以】天为我赫怒焉地为我震嶪焉林木为我枯死焉山陵为我崩骞【一有马字】千里而髙鸟不过四遐而猛兽莫前况于人乎况于国乎于是晋君臣闻之心攅百箭背负芒刺形神无主手足若坠曰秦师德之修诚之至天将啓吾将避闭城郭而不出潜锋铓以自备以五庙苟存为幸以万人苟免为智敢佑【二字一作岂敢防】其山河而虞其土地于时晋实为【一作之】主反为客秦实为【一作之】客反为主不战而胜不攻而取掠地于大河之北封尸于崤陵之下既而鬼得【一无此字】偿前【一作雪】耻人得【一无此字】觧厚顔四顾野清横行而旋噪声破晋山嘉【一作喜】气塞秦闗曹沬复鲁之勲自居其下范蠡平呉之力莫厠其间此役也见孟明之临事暂否终泰图之大也见子桑之举人遗麤得精鍳之明也见秦伯之用贤责功舍辠道之在也臣事君不必自致借主司之公君使臣不必自得借主司之忠由是观秦伯之有子桑犹耳目之在躬以其视视一国之明以其听听一国之聦自可以翊天子还淳风代【一作名】与三五比崇身与二八争功威强晋【一作秦】覇西戎不亦宜乎明明我后渴贤固久悬无私之境以照六合持【一作倚】无私之衡以秤九有掇竒拾异葑菲尽取若有一人兮【一无此字】近文章含坚贞【一作近忠贞含文章】悔已徃之无成谋大来于此行出蜀郡题桥以见志入函闗弃繻以示诚宁作焚舟而死不为弃甲而生投军于子桑自比于孟明君谓之何如哉【一作君谓如之何】言之不可以已也【一无此字】颂之曰析薪如之何匪斧不克事君如之何匪媒不得是知焚舟之役非孟明之力乃子桑之力也
　　凢一作皆文粹
　　虚舟赋【以浩然任触君子之心为韵】　　　樊阳源
　　理可得真宗可寻惟虚舟之不系同大道之无心每悠悠而去住恒泛泛而浮沉寂虑为徒必澄淡而方息在物无竞信风涛而莫侵体合道枢来慿积水本流谦以处顺宁遇坎而斯止类善行之无迹似至人之虚己或沿或泝非假功于檝师载沉载浮亦奚劳于舟子若乃景絶逰氛川息波文荡漾无阻逍遥不群则鼔枻者未足与议摧撞者不得而云故曰动以贞胜而静为躁君观其浮广川之洋洋混长润【一作澜】之浩浩不拘同放旷之怀无着体希夷之道殊青翰之见重等珠之为寳惟斯道全谁曰不然任东西之漂荡随风水之推迁中含虚而自若外守正以无偏逄流则行靡惊鼋鼍之穴安波自徃空思李郭之仙动息靡常去留不禁以虚而受殊乎小器易盈可济不通非曰不胜其任处静安卑乗流任时浩然独逝邈矣谁追想好风于曲岸避巨浪于中坻且没迹于寂寥檝【一作鼔】棹何从喧矣是无争于触击绋纚焉得维之是则虚其舟川得以宁虚其心人寡于欲既与道而合契亦无情于相触苟思【疑】理之未忘谅无惊于宠辱
　　胡越同舟赋【以所思同济宁患异心为韵】　袁不约
　　胡越异方兮言语不通邂逅相遇兮扁舟之中讶形殊而类别偶泝浪而乗风邈矣两乡怀土之情则异飘然一叶济川之计斯同始也各自天涯俱来波际指遥程于空濶纷逺思而容裔南冠朔服俄泛泛以相亲孤棹片防杳悠悠而未济安危目击休戚心期当波澜之起处是肝胆之呈时水害若防不独文身之俗风髙傥便岂惟嘶马之思去乃夷犹来何处所不逺南北宛为俦侣投足而作隣遥集共轸风涛思乡而何暇哀吟且虞悠阻迹也既狎心焉匪宁摇烟荡水泛梗飘萍在浩之难测况沿洄之不停容与安流每欣欣而防意纵横骇浪咸惴惴以忘形盖以风水多虞因依不间来非类聚虽慙泛洛之仙情匪貎亲诚无敌国之患殊方何逺合志何深因托质于刳木遂忘言于断金向若不同其利无得而寻长嗟绵邈莫嗣徽音则朔野慕射雕【与雕同】之悍【一有然字】炎洲乐拾翠之心复安得同其忧患而计其浮沉哉于是察其事嘉其意谅极暌而乃合非弃同而即异永怀共济之诚信无徃而不利
　　刳木为舟赋【以济川资舟理国求相为韵】　罗劭权
　　昔王者以济众为先念舟航之未具长川谓运斤之人必能造物选合抱之木遂使攻坚既而削彼鳞皴定兹绳墨短长大小任规模之巧心髙下重轻称波澜之巨力原夫造其舟而利其用亦由求其理而安其国剞劂斯休舳舻已流小周穆鼋鼍之驾契髙宗舟檝之求德合国风暗动扬防之势人歌帝力爰成鼔枻之讴济物不得无其舟行化不得无其相运智既由乎明主操舟亦因乎哲匠器无不具实均大造之功道无不通宛叶苍生之望必也主意弥用汝犹疑不顾斧斤之妙不求拥肿之资则思渉之人恨无航而空叹未济之士欲行水而何期且刻之求劒者其意细防用之称象者诚非大计曷若济巨川而是念命良工而立制欲使蛮夷之类慕化而有路斯来啇贾之徒通货而乗流逺逝利渉之道弥彰拯溺之功潜契以此利物何物不利以此济人何人不济由是皇恩逺被鸿化旁流潜通四海之路皆因一叶之舟用之则行岂随波而上下利有攸徃当与道而沉浮今我后契道临人端黙求理思通大水济川之具虽多乐得长材刳木之心未已则知从古之君为舟于水若苇航于河广之内似芥叶于防塘之里方之于今未足喻其大而拟其美












　　文苑英华巻一百二十二
　　钦定四库全书
　　文苑英华巻一百二十三　宋　李昉等　编薪火
　　野燎赋一首　　　　　灯赋一首
　　取榆火赋一首　　　　鑚燧改火赋一首
　　庭燎赋二首　　　　　兽炭赋一首
　　清明日恩赐百官新火赋一首
　　积薪赋三首
　　野燎赋【并序】　　　　　　　　崔　湜
　　先天二年十月仆客于郢山之胡氏胡氏之子体道之【疑】命与仆有忘年之厚焉常以暇日登髙纵观见火燎于野壮而伟之因谓仆曰吾读文多矣未尝见有赋于是者试为吾赋之仆时负谴触物多兴援毫斐然岂近声律其词曰
　　郢国东走楚藩南极江闗苍茫千里一色在季月之穷防方短辰之骤匿霜皑皑而夜涂霰淅淅而朝逼百草同死万木皆枯瞻彼灌莽鞠为榛芜叶烦拏而积蔓枝拥肿而盘株既攘壑以擢阜亦累塍而冐涂及乎农聚告毕泽虞纵燎逺靡不焚近无不烧灼地而山川巻色炎天而日月頽照固玉石以俱销何芝兰之不噍岂害物以利获将顺时而通教沃我公田之饶遂及我私之効卢城之曲客游者闻之讯之其足观也乃命我賔仆束吾征马登于髙岗一瞰平野是时牧童樵竖匍匐交驰提爝秉炬斯焉取斯尔其薙棘崇蕴缩茅始吹残【一作殱】芳未爇短炬犹羸或蠢蠕蓊勃或宛延冶迤晶翳翳而莫振力緜緜而可覊不利进而求食【疑作退】每违髙而趋卑状君子之摄勇同哲人之守雌及乎旭日照烂晴风萧索慿燥鼔威倐忽而作光赩赩而旁翥气曈曈而上薄翻紫焰于半天迸红星而四落騞尔电烈雄然雷奔泉汨飋飃沙腾雾昏其始也杳然若六气含象开混元其少进也赫焉若十日扬光登天门迫而察之既似乎惊镳失毂骇平原逺而望也又似乎列羽攅旗驰塞垣于是走炽狂迕冲烟怒击咆林吼丛欱谷歕壁或霍濩以燐乱【见灵光殿赋】乍轰嗃而揊拍如万壑之岸崩拉若千岩之石坼经雪窟而歊霭突氷凌而沸液栖禽失窜以惊嘷伏兽迷奔而堕蹶应接不既吁其可畏能使烈士贾勇懦夫増气开耳目之溷浊荡胷襟之滞欷登农山之岭既琐琐焉观广陵之涛亦复何谓及乎炎盛亢极途穷势摧赫赫扫地防成烟煨何倐兴而忽歇何有徃而不来无介推之生气见韩安之死灰仆乃愀然叹息而谓胡公曰夫物忌太甚火亦如之得兹在兹失兹在兹徒观其进德并命防名逄时三堦式践六柄初持方望防于朝论亦谋明乎帝思居则击钟陈鼎出则长防幡旗咄嗟而严霜夏落顾盼而腐草冬滋道路多望尘而拜朝廷以转目相期及乎过进受伤满盈致缺或身辱名替或气隳心折或朝失卿相之权或暮为匹夫之列客稍引而多去友虽求而已絶髙门翳罗雀之丛曲池沦涸鱼之辙伊焰焰而不禁固炎炎而就灭聊假兴于斯文庶投鍳于来哲
　　灯赋　　　　　　　　　　冯真素
</div>
    <div class="pagination">
<a href="文苑英华_page69.html">上一页</a><span>...</span><a href="文苑英华_page65.html">65</a><a href="文苑英华_page66.html">66</a><a href="文苑英华_page67.html">67</a><a href="文苑英华_page68.html">68</a><a href="文苑英华_page69.html">69</a><span class="current-page">70</span><a href="文苑英华_page71.html">71</a><a href="文苑英华_page72.html">72</a><a href="文苑英华_page73.html">73</a><a href="文苑英华_page74.html">74</a><a href="文苑英华_page75.html">75</a><span>...</span><a href="文苑英华_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
