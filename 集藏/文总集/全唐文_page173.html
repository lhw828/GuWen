<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 173 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 173 页/共 603 页
  </h1>
  <div class="content">
   又赏罚之典，纪纲不谬，天秩有礼。君爵有功，不可因怒以妄罚，不可因喜以妄赏。伏见尚{巫}奉御鼓君庆，以邪巫小道，超授三品，柰何轻用名器，加非其才。昔公主为子求郎，明帝不许，今圣朝私爱，赏及忄佥人：董狐不亡，岂有所隐？臣闻赏一人而千万人悦者赏之，罚一人而千万人劝者罚之，臣虽未睹圣朝之妄罚，已睹圣朝之妄赏矣。《书》曰：“官不及私昵，惟其能；爵罔及恶德，惟其贤。”臣恐近习之人，为其先容，有谬於陛下也，惟陛下熟思而察之。虽往者不可谏，而来犹可追，愿杜请谒之路，塞恩幸之门。鉴诫前非，无累后悔申画一之法，明不二之刑，不询之谋勿庸，无稽之言勿听。则天下之化，人无焉，日新之德，天鉴不远。
    ○上睿宗书
    顷者韦氏险讠皮，奸臣同恶，赏罚紊弛，纲纪纷纶，政以贿成，官因宠进，言正者获戾，行殊者见疑：海内寒心，实将莫救。赖神德，宗庙降灵，天讨有罪，人用丕保。陛下睿谋神圣，勇智聪明，安宗庙於已危，拯黎庶於将溺。今庞眉鲐背，欢欣踊跃，望圣朝之抚辑，听圣朝之德音。今陛下蠲烦省徭，法明德举，万邦恺乐，定家胥庆。臣又闻危者安其位也，亡者保其存也，乱者有其理也。伏惟陛下安不忘危，理不忘乱，存不忘亡，则克享天心，国家长保矣。《诗》曰：“罔不有初，鲜克有终。”伏惟陛下慎厥终，惟其初，非礼勿视，非礼勿听，非礼勿言，非礼勿动。书曰：“尔惟德罔小，万邦惟庆；尔惟不德罔大，坠厥宗。”甚可畏也！甚可惧也！伏惟陛下慎之哉。
    夫骄奢起於亲贵，纲纪乱於宠幸。愿陛下禁之於亲贵，则天下风随矣；制之於宠幸，则天下法明矣。《诗》云：“刑于寡妻，至于兄弟，以御于家邦。”若亲贵为之而不禁，宠幸挠之而见从，是政之不行，令之不一，则奸诈斯起，暴乱生焉。虽严刑峻政，朝施暮戮，而法不行矣。纵陛下亲之爱之，莫若安之福之。宠禄之过，罪之渐也，非安之也；骄奢之淫，危之本也，非福之也。前事之不忘，後事之师也。伏惟陛下精求俊哲，朝夕纳谏，纵有逆於耳谬於心者，无速之以罚，姑筹之以道，省於厥躬，虽木朴妄忤，愿恕之以直，用开谏诤之路也；或有顺於耳便於身者，无急之於赏，当求诸非道，稽之典训，其不叶於德，必之以法，用杜侧媚之行也。有进淫巧於陛下者，遽黜之，则淫巧息矣；有进忠谠於陛下者，遽赏之，则忠谠进矣。
    臣又闻生於富者骄，生於贵者傲。石昔曰：“臣闻爱子，教之以义方，弗纳於邪。骄奢淫逸，所自邪也。”《书》曰：“罔淫于逸，罔游于乐。穆王有命曰：实赖前後左右有位之士，绳愆纠谬，格其非心。”今储宫肇建，王府初启，至於僚友，必惟妙择，若因亲旧率情奏请，恐非其人，惧累於德。今骄奢之后，流波未变，慢游之乐，余风或存。夫小人弄臣，易合于意，奇会淫巧，多适於心，臣恐狎於非德，滋为奢怠。《书》曰：“慎简僚，无以巧言令色便僻侧媚，其惟吉士。仆臣正，厥后克正；仆臣谀，阙后自圣。”伏愿采温良博闻之士，恭俭忠鲠之人，任用以为东宫及诸王府官，仍请东宫量署拾遗补阙之职，令朝夕讲论，出入侍从，受以训诂，交修不逮。臣又闻驰骋田猎，令人发狂，名教之中，自有乐地。承前贵戚，鲜克由礼：或打球击鼓，比周伎艺；或飞鹰奔犬，盘游薮泽。此甚为不道，非进德修业之本也。《书》曰：“内作色荒，外作禽荒。”又曰：“无若丹朱傲，惟慢游是好，朋淫于家，用殄厥代。”伏惟陛下诞降谟训，敦劝学业，示之以好恶，陈之以成败，以义制事，以礼制心，图之於未萌，虑之於未有，则福遐禄厚，与国并休矣。
    臣又闻富不与骄期而骄自至，骄不与罪期而罪自至，罪不与死期而死自至。信矣斯语，明哉至诫！顷者韦庶人、安乐公主、武延秀等，可谓贵矣，可谓宠矣。权侔人主，威震天下，然怙侈灭德，神怒人弃，岂不谓爱之太极，富之太多，不节之以礼，不防之以法，终转吉为凶，变福为祸。谚曰：“千人所指，无病自死。”不其然欤！《书》曰：“殷鉴不远，在彼夏王。”今陛下何劝？岂非皇祖谟训之则也；今陛下何惩？岂非孝和宠任之甚也。《礼》曰：“爱而知其恶，憎而知其善。”可不慎哉！夫宠爱之心，人则不免。去其太甚，闲之礼节，适则可矣。今诸王公主驸马，亦陛下之所亲爱也，矫枉之道，在於厥初，鉴戒之义，其则不远。使观过务善，居宠思危，庶夙夜惟寅，聿修厥德。经曰：“在上不骄，高而不危，所以长守贵也；制节谨度，满而不溢，所以长守富也。富贵不离其身，然後能保其社稷。”《书》曰：“制官刑，警于有位。”敢有恒舞于宫，酣歌于室，时谓巫风；敢有徇于货色，恒于游畋，时谓淫风；敢有侮圣言，逆忠直，远耆德，比顽童，时谓乱风。惟兹三风十愆，卿士有一于身，家必丧；邦君有一于身，国必亡。甚可畏也！甚可惧也！
    伏惟陛下必察而明之，必信而劝之。有奢僭骄怠者，削其禄封；有朴素修业者，锡以车服。以勖其心，使其奉命，无使久而忽之，无使远而坠之。臣闻知之非艰，行之惟艰。又曰：常厥德，保厥位，厥德匪常，九有以亡。伏惟陛下慎之哉！前车之覆，实惟明证，先王之诫，可以终吉。若陛下奉伊尹之训，崇傅说之命，不作无益，不启私门。刑不差，党不滥，则惟德是辅，惟人之怀，天禄永终，景福是集。傥陛下忽精一之德，开恩幸之门，爵赏有差，刑罚无当，则忠臣正士，亦不复谈矣。
    ○谏进用奇器书
    不见所欲，使心不乱；是知见可欲，而心必乱矣。窃见庆立雕制诡物。造作奇器，用浮巧为珍玩，以怪为异宝，治国之巨蠹，明王所以严罚者也。昔露台廉费，明君不忍；象箸非大，忠臣愤叹。《王制》曰：“作异服奇器以疑从者杀。”《月令》曰：“无作淫巧，以荡上心。”巧谓奇技怪好也，荡谓惑乱情欲也。今庆立欲求媚圣意，摇荡上心，陛下信而使之乎？是宣淫於天下；庆立矫而为之乎？是禁典之所无赦。陛下新即位，固宜昭宣菲薄，广示节俭，岂可以怪好示四方哉？
    ●卷二百七十八
    ☆裴宽
    宽，绛州闻喜人。以文词进，景□中举拔萃科，累官御史中丞丘部侍郎，元宗朝为礼部尚书。天宝十四载卒，年七十五，赠太子太傅。
    ○藏冰不固判
    所司藏冰不固，诉云：采冰户家不依尺样。
    正德厚生，九功惟序；备物致用，十翼斯崇。均诸五行，废一不可。况气移西候，日躔北陆，深山穷，涸阴Ё寒，狐绝听而无疑，雁爰飞而向暖。风惊千里，草木落而云黄；冰结三河，波澜凝而不动。眷言主者，则有司存，理宜采彼豳诗，循兹鲁策，献羔无阙，宾祭有宜。何得慢令致期，以速官谤？气已昭於发泄，罪将犯於刑书，虽嫁祸於户家，固难免於科罪。
    ☆崔莅
    莅，中宗朝官左台侍御史，睿宗景□二年为吏部员外郎。
    ○弹百僚班秩不肃奏
    臣闻叔孙通睹汉朝仪多阙，尊卑失序，所以分别上下，申明礼仪，於是群臣知天子之至尊，高祖知皇帝之为贵。此皆由班秩不忒，威仪容止不差，是故作孚万邦，用刑四海者也。臣窃见在朝百僚，多不整肃，公门之内，讵合论私？班列之中，尤须致敬。或纵观敕旨，或旁阅制词，或交首乱言，或远班问事，或私申庆吊，或公诵诗篇，或笑语喧哗，或行立怠惰。承宽既久，积习如常，不增惧之容，实紊矜庄之典。臣谬膺推择，叨掌纠弹，见无礼於朝廷，诚是臣之深耻。况西戎献款，北狄来宾，恐观中国之失仪，招外蕃之所诮。更若知而故犯，不革前非，望即停其入内，量行贬削。
    ○谏为金仙玉真二公主造观疏
    伏承陛下缘两公主造观，可为尊德敬道矣。割慈忍爱，上为七圣崇福，下为万邦作因，岂不札获力潜资，灵功密，社稷永固，宗庙长存者乎？臣谓功夺其成，凶与其败，宁邦致乱，修福招殃。何则？季夏事殷，时多禁忌，斩木发土，移石开山，非直苦人，必是伤物。欲益反损，求安危，臣知其否，未见其可。然则救犯不暇，何福助之有焉？且季夏者，土德正王之月，炎阳方暑之月，草木茂盛之月，昆虫繁育之月，天地郁蒸之月，黍稷锄耨之月。夫土德正王之月，不可发泄地气，恐犯时禁，则必有天殃；有天殃则人心不附，祸乱作矣。炎阳方暑之月，不可兴动版筑，恐致霖潦，必无成功；无成功则人力不存，怨望结矣。草木茂盛之月，不可以斩伐山林，恐非坚实，则速蠹败；速蠹败则人劳不衷，奖劝阻矣。昆虫繁育之月，不可以穿凿原隰，恐乖恻隐；乖恻隐则必生灾变，生灾变则人业不安，逃亡众矣。天地郁蒸之月，不可以徭役丁夫，恐为┲疠，则必多天枉；多天枉则人情不乐，风俗离矣。黍稷锄耨之月，不可以妨夺农桑，恐伤禾稼，则必阙岁计；阙岁计则食用不足，盗贼聚矣。行此六者，谓之六殃。《书》曰：“德惟善政，政在养人。”传曰：“新作南门，书不时也。”又曰：“凡土功，龙见而兴，务成事也。火见而致用，水昏正而栽，日至而毕。”此言功作从时者。所以顺於天地也。《诗》曰：“定之方中，作为楚宫。”此言宫室合时也。《礼》曰：“季夏之月，树木方盛，无有斩伐，无摇养气，不可以兴土功，妨农事，则有天殃。”违此四者，谓之四犯。陛下营两观而降六殃，损万人而招四犯，欲将致理，不亦难乎？
    臣望顺时从人，休功罢役，候定中以建事，占水正而修栽，所冀天地鬼神降福。臣闻汉明帝永平三年夏大旱，是时大起宫室，尚书仆射锺离意免冠上疏曰：“昔成汤遭旱，以六事自责：政不节耶？数纤疾耶？宫室营耶？女谒盛耶？苞苴行耶？谗夫昌耶？窃见此宫大作，人失农时，此所谓宫室营也。自古非苦宫室小狭，直患人不安宁。须应天心，请罢劳役。”帝善而从之，诸作减省，即日澍雨。今者离非宫室起功，终是观寺兴造，伏望俯从臣请待冬初，庶得伐木各宜，役功无犯矣。必以天文徵应，神理须然，用厌礻几祥，事资兴建。与其积怨伤国，孰若施恩养人？往者宋景一言，荧惑犹能退舍，但陛下从谏，凶咎定不为灾。
    ☆甯原悌
    原悌，睿宗朝官太子洗马，先天元年，由谏议大夫为岭南道宣劳使。
    ○论时政疏五篇
    臣闻俗正时康，则因循而易守；人讹道替，则驰骛而难安。或垂衣而有馀，或日昊而不足，虽唐、虞之盛烈，文、武之鸿徽，未有不委任股肱，留情陟用。故善人者，天地之纲纪，帝王之羽翼，靡革於仇雠，莫限於刍隶，不可失也。自天授以来，二十馀载，周兴、来俊臣等，谮害忠良，壅蔽正直，先皇旧臣，夷灭殆尽，唯有狄仁杰、魏元忠尚存。仁杰等处先帝之朝，犹为小吏，及周室之际，实谓忠臣，或树绩当时，徇身王室。近者变故频及，衣冠扫地，忠臣名士，才馀数人，为陛下之楝梁，作疏圣朝之耳目。今者元恶已诛，佞臣咸黜，而人讹俗坏，为日已久，理宜开张圣德，杜绝猜嫌，用是求人，宣力王室。使丑正恶直之士，不有容其隙；谗邪佞媚之徒，无所施其巧辩。然後可以议黎元，安邦国，则侥幸源塞，圣王道兴。若使浸润旁通，危人路启，颜俊忠而获罪，茂先直以招怨，虽有渭滨之贤，傅岩之秀，途遘卒遇，难以为用也。则危亡之期，或未可保，拯救之道，将安所施？
    求才之难，每留连於大圣；知人不易，亦惆怅於先哲。今天下诸州，良牧荩寡，何者？古难其选，今侮其职也。然而代所重於京都，时见轻於州县者何也？古者牧守政成，擢登三事；郎官特秀，先宰一同。颍川则黄霸为公，会稽则五伦入辅事不师古，何能垂济？诚札恍书旷职，则於方伯求材；郎位阙官，必以循良擢用。事悬象魏，道著彝章，兹令克行，仁风大阐，考绩三载，诚为故实。
    隆周之君，待鲜义以勖後；亡秦之主，训刑罚以流嗣。或八百延庆。或二代亡家，馀烈可知，前史明鉴。伏以太子初建，养德春宫；诸王在藩，饬躬朱邸：并请远去邪佞，亲近正人。知好佞之危身，识尊儒之广德，动遵师传之训，察纳风雅之言。诚使宫府官僚，宾客侍读，日资其道德，月奏其艺能，冀仁义於邦家，村邕穆於天下。臣又以悖逆庶人，先朝之爱女也，肆谗慝於朝政，崇甲馆之华丽，极宇内之骄奢；新都、宜城，先朝之庶孽也（新都、宜城二公主邑名），赐不窬於已分，言不预於外谋，抑以全身，疏以远害。故宠者同是骄矜而遇害，疏者则抑损而获全。诚使悖逆、新都，易地而处，则存亡去就，可立而待也。故长安非贤，燕后为爱，古今明验，断可知矣。诚愿公主驸马，不得假以权要，所犯必有惩，所习必有艺，则九族既睦，万邦以宁。
    臣观老尚虚无，释尚寂灭，义极幽元之旨，思游通方之外。故入道流者，则虚室生白，净虑元门；该释教者，则春池得宝，澄心净域。然後法贯群有，道垂兼济，过此以往，莫非邪惑。其有鬻贩先觉，诡饰浮言，以复殿为经坊，用层台为道法，皆无功於元虑，诚有害於生人。梁武靡报於前，先朝殷鉴於後，咸耳目所接，黎元愤怨。伏以公主入道，京城置观。虽昭报之诚，有切於天旨，而社稷之计，莫窬於安人。若使广事修营，假饰图像，尽宇内之功巧，倾万国之资储为福则靡效於先朝，树怨则取谤於天下。自隋室以降，寺观尤多，禅定东明之域，足受缁黄之众，更为建立，见其宜。後失请收，前弊未远。又先朝所狎僧众，或有犹居圣侧，无益於政理，有紊於朝章，并请屏退，无令亲近。
    夷狄有衅，庙堂之忧也；近垒多虞，大夫之耻也。今闻黠虏擅命，坚昆娑葛养精蓄锐，以南侵为多事，而人户全虚，府库半减。倘或後岁之始，来秋之末，良弓渐劲，塞草将衰，朔、代交锋，灵、夏受敌，中国将何卒应哉？伏愿共天下以御匈奴，率王公以忧边事，轻租薄敛，和下土之心；简贤任能，结众人之爱；去奢崇俭，实府库之积；推仁重信，纳将士之谋。去私恩，布公道，故知两夷有隙，上国之资也。高壁藏威，待兵观变，因二虏之相持，擅渔夫之厚利。计有可举，时不可失，斯五者，并政之要也。伏愿陛下举宏纲，省众务。高拱廊，责成贤哲，徘徊於大道之域，从容於无为之场。故立纲垂制，後嗣流范，至仁也；安上全下，先业不坠，至孝也；感而必通，奸不暇伏，至明也；神化风行，万方草靡，至德也。必使休徵累及，圣政日隆，遐迩宅心，戎夷慕义，神功光乎区宇，鸿业格乎天地：三代之兴，皆由此也。
    ○上太子启
    臣闻事有可言者，直臣所以抗议；忠而见弃者，志士所以太息。至於竭诚事君，信而获罪；怀禄辅国，谄於取容：二者难明，取舍或异，臣窃为朝廷忧之。伏惟殿下孝敬纯深，仁明善断，有大功於天下，继元良於社稷，万姓所以拭目，百寮所以清耳，皆欲王化之兴隆，风俗之革易也。顷年以来，天纲少紊，小人趋竞，内难屡起。方当振纲张弦之秋，委才任士之日，若推心得人，则万目直举，如托寄非所，则百度斯废。故王者先择良臣，复能任使，均明同日月，无私并天地，功高化洽，地平天成。又以为官择人者理，为人择官者乱，理乱之繇，官人之职也。自二月以来，敕令授官，吏部注拟，填塞府寺，满盈台省，其优劳当作别敕放选。或虚名邀功，或作才侥幸，日以增益，布列州县，殚竭府库，侵削黎元，臣诚以为渐不可长也。昔晋政多门，官以贿进，刘毅忧其危，传咸恐其乱，武帝终而不悟，卒有败官之尤，十数年，亿兆涂炭。是知古者省吏以崇化，不闻多官以致理，臣以为惩其弊者，归乎任人者也。
    故忠臣难进而易退，无党而孤立，守死善道，执心不移，奸人之所嫉，为国家之所利。近者姚元之、宋居献替之职，处铨衡之地，用节员位，颇立绳纪，不为权门黩货所拘，而以平心汲引为务。於时草泽之贤，翘足待用，天下凛然，复有平之望也。臣观二相为人，励已忠肃，直身鲠亮，虽有微疵，又受黜责。且守正之士，志节之人，弃瑕录用，今其时也。昔叔向下狱，祁奚讼之，犹将宥其十代，以劝能者，况其身不免乎？往者易之、三思，倾动朝政，所赖柬之、元忠，戮力王室。社稷殆危，忠臣处朝而获安；神器将移，贤者竭诚而必复：岂非忠臣良士力哉？等行事，无忝今古。夫安必思危，理则忧乱，明王之诫也；忠臣处朝，奸邪屏退，兴邦之道也。《易》曰：“雷雨作解，君子以赦过宥罪。”殿下诚能舍其无咎，收彼众望，因主上之馀，议朝政之臧否，使并悔过，令复旧职，则举善之美，垂於无穷；滥官之弊，澄清匪日矣。
    ☆刘秀
    秀，中宗朝官修文馆学士。
    ○凉州卫大云寺古刹功德碑
    夫无为者静而常乐，应物者成而不有，是知冥权弗恃イ沦，大悲可主方便。於三界之中，汲引四生，宏宣八政，非八万四千无以开其妙门之路，三十七品宏其净土之衢者也。大云寺者，晋凉州牧张天锡平之年所置也。本名宏藏寺，後改为大云。因则天大圣皇妃临朝之日，创诸州各置大云：随改号为天赐{共电}。其地接四郡境，控三边冲要，俯苍松而环城，珍白兰而作镇。揆日影，占星表，三时说法，已布金沙；四柱成台，远分璎珞。当阳有花楼重阁，院有三门回廊，依宝林而秀出瑶光而直上：洵人天之福地，为善信所皈依也。
    时有明牧右武将军右御史中丞内供奉持节西河诸军节度大使赤水军大使九姓大使监秦凉州仓库使检校凉州都督河内司马名逸，实晋南阳王模十三代系也。英玮明允，特达聪亮，负经济之伟才，属会昌之鸿运。学综群玉，文擅掷金，抚俗安边，式昭神武。加以宿植善因，深究元理，按部馀暇，虔诚净土，重兴般若之台，广塑真如之像。赤水军副使右卫将军陈宗北、左金吾卫翊府中郎将安忠敬、军长史万彻、军司马王休祥、神乌县令胡宗辅，并门承诗礼，世袭箕裘，席工文墨，兼悟兵机，深达般若，乐修檀行。怂恿司马等，佥议装严於北面化十善十恶，四面行廊则兵为喜舍，树檀那之副，明旷去刂之因；於堂中面画净土变；面西化地狱，画高僧变，并刊传赞。院山门内各画神王二，东西两门各画金刚，其後地狱变中观音菩萨二、地藏一，齐空放光，久而不灭。花楼院有七层木浮图，即张氏建寺之日造，高一百八十尺；层列周围二十八，面列四户八窗，一一相似，屋巍巍以崇立，殿赫赫以宏敞，拟台之悬居，状层城之始构。年代绵远，其下层微有凋落。欲加缮补，人力未就。俄而东西三，忽然摧倒，因掘旧基，得古钱一瓮以助工。後司马公复与军州共为营构，总剔四面，更敞重檐。於南禅院回廊画付法藏罗汉圣僧变、摩腾法东来变、七女变，北禅院画三界图、九相观音。福比邱翻译经典，有造经房一所。梓匠呈材，河宗献宝，资铣以三品，访丹於九区。抵鹊无遗，伤蛇咸录，郢人运成风之巧，晋臣洒翰墨之辉。云联梵殿，烟凝珍馆，目属宝坊，俨焉相对，雕甍镂角，金凤盘龙，刊名模金，分身留影。地土聿广，楼阁相连，变现无方，感通随念。至若须弥地主，虚宫梵王，是名菩萨，月光童子，如请说经，犹言护法。内控六贼，外伏四魔，皈依祖师，同申或律，心悟一乘，行闻正果，道存八方，宏施济度，为现在楷梯，将来黾镜。
    寺主雪献法师，俗姓安氏，姑藏人，骠骑大将军安公子孙。高荩驷马，平生不屑，宴坐经行，深心自悟。元该四摄，言绝二边，营事伽蓝，备尽精力，所有营构，悉禀规模。上座证静法师，俗姓王氏，太原人。高迈非常，晚近无等操尚，远情利益。维那元证、法师崇隶、前上座守廉等，并志诚明瞻，风神疏朗，共图经始，大愿成就。加以崇草园林，列莳花果，琪树争妍，台森列，价重香山，名高元圃。法城之侣，朝夕来游；行李之徒，瞻仰不辍：诚西域之慈航，而五凉之胜事也。况乎义冠人天，福礻是中外，万礻┆无疆，千秋莫朽。爰记其事，兼赞以偈：
    逖听人代，博求古今。至宫不宰，法乳无音。通惠树，直敞稠林。何以出音？惟闻觉地。出俗云何？证在烦恼。修持奚故？达在生老。利物非速，古今未早。无去无来，曰法曰道。虽在譬喻，言说皆空。虽在图像，无有是同。迹权混实，理契感通。智周惟理，匪我求蒙。教法兆基，伽蓝土地。梵宇宫殿，经台楼阁。宝镇垂苏，璇题流铎。光阴煜耀，烟霞忽霍。三休概日，千寻倒影。花散梅梁，莲披藻井。军不及，元态自逞。超士伏历，王人摩顶。既安灵馆，式绍禅关。顿渐成学，广施积善。道弥有路，义总无馀。一超色相，求敦居诸。
    ☆刘待价
    待价，景□时人。
    ○朝议郎行兖州都督府方与县令上护军独孤府君君碑铭（并序）
    闻夫乾荩上辟，星纬分其缠舍；坤舆下蟠，河岳裂其封域。是以观象体物，建百里之庶邦；敦俗牧人，置千石之多士。则有威霁风雨，称明镜於当时；德洽弦歌，号元黾於後叶。其有继美宣化，教肃刑清，作根本於岩廊，为喉命於黔庶，休明一代，映彻九泉，历选徽尘，归独孤府君矣！公讳仁政，字仁政，河南洛阳人也，本姓刘氏。导扰龙之巨源，长河不竭；疏断蛇之曾岫，连岳无穷。属逐鹿於中的，避时於北漠，因山易姓，以气雄边。及魏室之郁兴，服衮论道；迁周邦而扈从，衣锦还乡。吐奕叶而增昌，朝盈紫绶；耸本枝而逾懋，郡接朱︶。茵蔼纷纶，可略而述。
    高祖永业，齐中书舍人南道行台右丞洛州刺史，迁左丞，加散骑常侍仪同三司特进行台左仆射，封夏州启宁县开国公、武安郡开国公、广州德广郡开国公、西平郡开国公、瀛州章武郡开国公、彭城郡开国公，各食邑二千户，赐鼓吹一部，绢布各二千匹，钱万，俘口三百馀人，马五十匹，转七兵尚书兼吏部尚书，入周拜司徒公行台尚书令册临川王大司冠少右弼，谥曰贞。佩金章於黄阁，绾绶於玳筵，内助理於万机，外佐平於百揆。奇筹独运，户邑光於六封；雅乐相喧，鼓吹标於四锡。曾祖子佳，周柱国直阁将军武安郡开国公华州刺史仪同三司，随大将军氵匡州刺史应国公。拜坛虎将，祠黄石以传书；刺郡神君，褰赤帷而察俗。赏茅土於奥壤，以答元功；进仪服於太阶，还尊懋德。祖义恭，随京兆郡富平县令，唐秦王府仓曹参军事荆王府长史右卫郎将左卫中郎将左监门率温、汾、归婺四州诸军事婺州刺史上柱国高平县开国侯。雍容朱邸，陪文雅之良游；巡警紫微，膺爪牙之重任。百城宣化，得贾父之能名；五等开封，获通侯之美称。父士ど，唐宏文生文德皇后挽郎。虞庠之胄，必择士林；楚挽之郎，实资门荫。选授霍王府户曹参军事密王府兵曹参军事原州都督府户曹参军事，转汴州尉氏县令，迁坊州城县令上骑都尉行丹州司马，袭爵高平县开国侯。幕府端簪，闻为善之最乐；列曹从务，佐激浊以增清。叔孝擒奸，智穷於耳粟；伯骞荐士，语重於笥金。孙氏袭侯，尚食汉之地；谢庭蕴玉，还光席上之珍。
    惟公腾秀二仪，降精五纬，髫年对日，绮岁参元。成千里之权奇，望云骧首；刷五色之毛羽，抱义宾王。起家皇朝左勋卫左金吾引驾。出警入跸，统式道之朱麾；夜徼朝巡，司御戎之金革。解褐思州司仓参军事。像水之平，法弦之直，游刃盈庭之讼，发蒙列局之疑，掌十二之人天，致莴之流衍。改授宣州溧阳县丞。南服水乡，北斗星分，吴越错杂，士吏剽轻。公赞铜章以化人，持水镜而照物，季俗为之惩革，淳风由是兴行。转朝议郎上护军行兖州都叔府方与县令。法三异之化，振百里之雷，敦礼义以教人，薄聚敛以富俗。女修织衽，不下三齐；男务耕耘，还登九。椎埋止息，桴鼓於是稀鸣；囹圄空虚，简牍以之无事。既而焦延罢职，上书愿留；刘宠去官，攀辕而送。方同胡绍，专城之任克迁；遽等宣尼，倚户之吟斯作。以景龙二年三月廿九日，遘疾卒於河内郡之私第，春秋七十有七。士丧衣冠，道亡儒墨，德音何在？恨九言之不追；魂气何之？痛百身之莫赎。
    惟公抱素怀璞，蹈孝履忠，蕴智成囊，含明作镜。敞生白之虚室，泛登仙之桂舟，酌其流而惑浅深，庇其宇而忘寒暑。儒林罩月，武库惊雷，六义分落锦之篇，八体下崩□之阵。阮公琴酒，情盘修竹之；尸子登临，神王长松之下。清门赴吊，无杂号之宾；俭室奉终，靡一金之产：可谓至德君子，人之桢者也。以景□二年岁次辛亥二月景子朔廿七日壬寅，迁窆於洛州河阳西北韩城乡龙台里之平原，礼也。马启滕城，鸟飞杨墓，晚风含怨，托松柏以扬声；斜日缄愁，向烟□而沮色。嗣子宗，业隆堂构，孝极天经，攀翠柏以长悲，奉元醪而永慕。想元成之祖德，遂述家风；鉴陈实之贞碑，爰题翠玉。庶陵移谷变，竹帛匪坚，而懿德嘉声，乾坤等固。其词曰：
    扰龙流派，断蛇分族。遇乱中原，避时北服。因山易姓，待时干禄。（其一）
    北魏称帝，佐命为臣。爰从凤跸，式返难津。祚茅食采，华毂朱轮。（其二）
    踵德诞美，韶姿令器。浑金璞玉，霜鹤云骥。论起谈天，词成掷地。（其三）
    振翼凤穴，统武兵栏。捧戟侍帝，绾绶除官。霜凝吏道，花飞笔端。（其四）
    一同莅俗，五美兴化。剽劫惩奸，嗤眩息诈。女修纂绩，男务耕稼。（其五）
    摄官称谢，攀辕告归。伫迁乔木，奄落斜晖。昊天不，与吾何违。（其六）
    相彼青乌，启兹元室。缟驷发轫，丹旒扬日。九原不返，千秋永毕。（其七）
    人悲而结忄骨，吊鹤思而{氛皿}氲。薤洒泣珠之露，松缠惨玉之云。爰勒铭於元石，以作固於清芬。（其八）
    ●卷二百七十九
    ☆靳翰
    翰官朝议郎，行右拾遗。
    ○大唐故朝散大夫护军行黄州司马陆府君墓志铭
    君讳元感，字达礼，吴郡吴人也。昔者舜嗣尧历，协帝初以辟门；田育姜姓，宾王终而有国。其後俾侯於陆，开锡氏之源；作相於吴，纂承家之秘。元德之绪，莫京於代。曾祖庆，梁官至娄令，入陈，三辟通直散骑侍郎，皆不就。祖士季，陈桂阳王府左常侍，隋越王府记室，皇朝太学博士宏文馆学士。父谋道，皇朝周王府文学详正学士。并茂称奕代，馀应资身，擢慧叶而增芳，飞灵波而益。去官辞辟，语默称贤；函席曳裾，文儒继美。君生而敏慧，长而温良，识清朗而惟深，体矜重而不野，宗族爱而加敬，乡党狎而愈恭。始以资宿卫，解褐韩王府参军事。以丁忧去职，服阕。值国讨狄，军出定襄，戎幕择材，君为从事：文武吉甫，斯人之谓欤？寻为婺州龙邱丞，赞贰有能，风俗时变。迁睦州建德、和州历阳二县令。育人去杀，训物齐礼，子游弦歌，武城叹其焉用；仲康鸟兽，中牟称其胥及。寻加朝散大夫，除黄州司马。到官未几，以神龙三年七月二十日，遘疾而卒，春秋七十有五。天不与善，神无福谦，不其悲哉！粤景□二年三月初一日，葬於昆山，礼也。初，文学府君以善班固《汉书》，敕授舒王侍读。君少传其学，老而无倦，此《易》所谓“父之蛊”，《诗》所谓“聿修厥德”者也。嗣子南金，哀号罔极，孝思率至，卜兆是营，封树特永，忧陵之变，托词颂休。铭曰：
    箫韶仪凤，观国宾王，我祚光兮。东有齐土，南入吴乡，我族昌兮。自君嗣业芦含章，我誉臧兮。内游藩邸，外扫戎场，我才扬兮。为丞与令，化洽三方，我人康兮。天子命我，我朱孔阳，佐乎黄兮。美志未极，盛图云亡，诉穹苍兮。硕德休问，地久天长，永无疆兮。
    ☆郑万钧
    万钧尚睿宗第四女永昌公主，拜驸马都尉秘书少监。
    ○代国长公主碑
    （上阙三字）天（阙一字）我（阙一字）唐（阙一字）圣为（阙一字）天下（阙二字）睿宗有（阙十字）我（阙四字）二后（阙一字）地中（阙三字）诞（阙二字）一为王二为主，公主讳华，字花婉，世祖神尧皇帝之元孙，睿宗大圣真皇帝之第四女，今上之仲妹也。母曰肃明皇后刘氏。肇开汤沐，册号永昌，後相攸，降归於郑，时年一十有七。（阙一字）犹（阙三字）既嫁（阙一字）象归妹（阙一字）作嫔之养筑以外馆，锡之美邑，食封一千四百户，置邑官焉。开元初，加崇代国长公主。植性而智，因心则灵，道亮於怀，色温於貌。美发可鉴，素（阙三字）惠声（阙二字）仁泽潜扬，言有馀味，情无近属，服慈友，敦孝敬。昔在谅ウ，殆将毁灭，聪明锐澈，韵清虑远。耳目所经，无不讽诵，简谧恬，融融如也。每樗蒲簸（阙一字）棋（阙一字）於尽得妙微。至於箜篌笛琴ㄐ琵琶七弦阮咸筝，隔帘（阙一字）之，随手便合，有若天与，同生知。冰碧在躬，学无不通，聪捷若神，声皆绝伦。骋蕙心以（阙一字）巧，（阙一字）变（阙一字）而添（阙一字）《内范》一部，尤皆精炼。昼恒不寐，留情翰墨，书荐福寺经柱三百馀言，拂石云散，垂钩露凝。兔转仙毫，初从夜月；麝霏烟墨，尽落天花。初则天太后御明堂宴，圣上年六岁，为楚王，舞长命（阙三字）年十二，为皇孙，作《安公子》；岐王年五岁，为卫王，弄《兰陵王》，兼为行主词曰：“卫王入场咒札获圣神皇万岁，孙子成行。”公主年双，与寿昌公主对舞西凉殿上，群臣咸呼万岁。蒙自奉朱颜，卅馀载，洎乎暑月，衣服如宾，宴婉之情，不以天（阙一字）见弃（阙二字）何幸恩遇弥深。男二女四，教之以德。长子左赞善大夫聪，聪为吾耳；次子右赞善大夫明，明为吾目。明使海内见，聪使天下闻，於国忠，於家孝，合则双美，（阙一字）为（阙二字）传云：“以德命为义也。”聪为驸马都尉，恨未亲迎。长女（阙一字）范阳卢氏，有肃邕之誉；二女，博陵崔氏，资明艳之容；三女璜，范阳卢氏，多慈孝之美；四女（阙一字）太原王氏，（阙一字）纯粹之行。勖之曰：“玉以比德，四合天则，洵翳瑶彩，式昭供事，懋衷洁，作吾女仪。”
    逮乎晚年，归心圣域，六斋蔬食，二时静念。（阙一字）诵《金刚经》两部（阙一字）《华严》八（阙一字）卷、《宝积》一百廿、《大般若》六百、《法华》、《药师》、《大集》等经，领晤了然，色空不著，撤声乐，投珠，十有馀年矣。又於僧义福跪受禅观，又於金刚三藏受ヌ罗尼灌顶。是相非相，以心照心，逍遥真宗，寂历虚景。去年，忽谓蒙曰：“昨夜梦念珠（阙一字）断，急手自拾，一个不得，是不祥。”他日，又梦入法堂，见一空座，有人指之，此四公主座。巩明年（阙二字）後数月，侦其仪刑，稍稍憔悴。以开元廿二年六月廿（阙一字）日，{灬}然不食，安寝不起，神气晏如，有同入定。圣上爱切同生，倍（阙二字）念内（阙三字）中人馈药，朝观夕察，有加无廖，蒙泣而谕之。久作兜率天业，正念莫散，勿顾男女。答蒙自解，在也未去。莫不（阙一字）又向尼梵海云：“生则有死，不如不（阙三字）失（阙一字）奴每读经彻卷，（阙一字）发愿札机第四天（阙一字）和先许奴不（阙一字）罪。”翌日，敕使来问，口自附奏：“在上千万珍重，深忆在上为人时孝顺（阙一字）业。”精神错乱，言语不得，合掌奉辞。至其日（阙一字）众忽云有敕使（阙一字）索香水浴，於正寝而寐，斋时炯然开目，告别诸王、公主及诸亲等。相府（阙一字）大内（阙一字）及一切总放，不情愿者於诸庄安置，先是司农小儿亦准此，家生者不在此限。品官给使，放归上台，封分一半施寺观家，馀平分与女。请陪葬桥陵，不得厚葬，莫著金银铜器。执蒙手曰：“恩爱断也，有不是处莫怪，更枉辛苦屋裹人去去，年少在莫更请出家。”蒙送奉一杯水别，饮毕长逝，词采清明，宛若真诀。以其月廿九日，薨於河南修业里第，享年廿八。
    初，公主礼导善寺尼慈和者，因说弥勒宫事云：“阿婆未成，更十年不知。”计至薨日，今正十年。呜呼！报应之兆有期，（阙一字）眼之言何验？下生轮王之室，还上天宫；嬉游正遍之门，是登圆（阙一字）。皇帝辍朝三日，使尚宫吊祭，赐衣五十副，所缘丧葬官供。（阙一字）作（阙四字）监护永穆公主及驸马王繇同安王洵送往，并为写一切经。以其年十二月三日，陪葬桥陵，孝也。天常与善，兹言妄作，歇殒浓华，遽凋繁萼。（阙二字）宵倾，严霜夏落，（阙一字）萦纡其如慕，悲展转其奚（阙一字）呜呼！月辞天阙兮星没皇宫，翟服衣不可逢；花飘粉田兮叶萎沁水，油轩画（阙一字）长已矣。嗟乎！蒙（阙二字）膺（阙一字）门流涕容仪既（阙一字）锦茵期凭夏屋（阙一字）封（阙一字）俨设楚挽齐引，骊驹启行，丹空，素衣皓野，抚灵轩而增惨，仰空山而泣血。夫叙德必近（阙一字）亲，议贤（阙一字）崇乎直，既亲且直，蒙何愧诸？敢述流芳，悲题翠玉。其词曰：
    於烁有唐，系乎天光。承天者帝，嗣帝称皇。猗那昭（阙一字）作皇之对。厥生贵主，为天之妹。天妹伊何？窈窕如玉。浃洽恩被，绸缪礼缛。道贲娥英，德光宵烛。其行成轨，其言可服。孝敬，抑抑威仪。九族敦叙，百礼罔兮。学非从傅，书临池。归真舍逸，了静绝为。曰仁者寿，天何不谅？指座先徵，遗珠见相。殷勤自勉，讠垂诿无忘。（阙一字）匪留，罔然远。帝心悼恻，倾家殒丧。大匠监供，（阙一字）王送葬。蒙也何罪，忍夺天人？借如可赎，愿百其身。李萎晓，{艹}华秘春。金刚罢焰，玉座生尘。马鬣成封，龙舀即路。画た扶毂，丹旌指墓。（阙一字）薤挽於霜飚，（阙一字）笳箫於陇雾。霜飚陇雾相披纷，薤妄耪箫咽不闻。珠襦玉匣尽元夜，轩后陵边皇女坟。
    ☆杨虚受
    虚受，元宗朝宫谏议大夫，充宣劳使。
    ○请禁恶钱疏
    伏见市井用钱，不胜滥恶，有加铁锡，即非公铸。兮损正道，惑乱平民，铜锡乱杂，伪钱丰多，正刑渐失於科条，明罚未加于守长。帝京三市，人杂五方，淫巧竞驰，侈伪成俗。至於商贾积滞，富豪藏镪，兼并之人，岁增储蓄；贫素之士，日有空虚。公钱未益于时须，禁法不当於世要。其恶钱臣望官为博取，纳铸钱州，京城并以好钱为用。
    ☆源乾曜
    乾曜，相州临漳人。举进士，景□中累迁谏议大夫，出为梁州都督。开元四年拜黄门侍郎同紫微黄门平章事，八年加银青光禄大夫，迁侍中，十七年迁太子少傅，封安阳郡公。十九年卒，赠幽州大都督。
    ○请举行射礼疏
    夫圣王之教天下也，必制礼以正人情，人情正，则孝於家，忠於国，此道不替，所以理也。故君子三年不为礼，礼必坏；三年不为乐，乐必崩。是以古之择士，先观射礼，以明和容之义，非取一时之乐。夫射者，别正邪，观德行，中祭祀，辟寇戎，古先哲王，莫不递袭。臣窃见数年以来，射礼便废，或缘所司惜费，遂令大射有亏。臣愚以为所费者财，所全者礼故孔子云：“尔爱其羊，我爱其礼。”今乾坤再辟，日月贞明，臣望大射之仪，春秋不废；圣人之教，今古常行，则天下幸甚。
    ○请出二子为外官疏
    臣窃见势要之家，并求京职；俊之士，多任外官：王道均平，不合如此。臣三男俱是京任，望出二人与外官，以叶均平之道。
    ○先师闵损字子骞赞
    惟颜亚圣，惟闵此德。让宰善辞，安亲顺色。（阙一字）静无，中正是则。非经即礼至孝之极。
    ☆潘好礼
    好礼，贝州宋城人。举明经，累擢侍御史，开元中转王府长史，迁豫州刺史，累徙温州别驾卒。
    ○谏立武惠妃为皇后疏
    臣尝闻《礼记》曰：“父母之雠，不共戴天。”《公羊传》曰：“子不复父雠，不子也。”昔齐襄公复九世之雠，丁兰报木母之恩，《春秋》美其义，汉史称其孝。陛下既不以齐襄为法，丁兰为戒，岂得欲以武氏为国母？当何以见天下之人乎？不亦取笑於天下乎？非止兮损礼经，实恐污辱名教。又惠妃再从叔三思、从父延秀等，并于乱朝纲，递窥神器，豺狼同穴，枭獍同林。至如恶木垂阴，志士不息；盗泉飞液，正夫莫饮，良有旨哉。且匹夫匹妇欲结夫妻者，尚相拣择，况陛下是累圣之贵，天子之尊乎？伏愿陛下详察古今，鉴戒成败，慎择华族之女，必在礼义之家，称神之心，允亿兆之望，为国大计，基在於兹。且惠妃本是左右执巾栉者也，不当参立之数。《春秋》书宋人夏父之会，无以妾为夫人；齐桓公誓命於葵邱，亦曰无以妾为妻：此则夫子恐开窥竞之端，深明嫡庶之别。又汉成帝欲立赵氏为皇后，刘辅极言；汉桓帝欲立薄氏於中宫，李云切谏。又见人盛言，尚书左丞相张说，自被停知政事之後，每谄附惠妃，诱荡上心，欲取立后之功，更图入相之计。伏愿杜之於将渐，不可悔之於已成。且太子本非惠妃所生，惠妃复自有子，若惠妃一登宸极，则储位实恐不安。皇太子既守器承祧，为万国之主本，何可轻易辄有摇动？古人所以见其渐者，良以是也。昔高祖以戚夫人之故，将易太子之位，时有商山四皓，虽不食汉庭之禄，尚能辅翼太子，况臣愚昧，职参宪府，慷慨关心，感激怀愤。陛下留神省察。
    ○徐有功论
    客有问於主人曰：“地官徐员外，何如也？”答曰：“守道君子也。”客曰：“徐公明识，诚难为俦也。何不稍圆通，以协随时之义，而取富贵乎？何为固守方正，乖相时之道，几致死亡者数矣？此岂大雅君子全身之义哉？”答曰：“夫随时相宜，而取富贵，凡情所晓，徐公岂不达之？若徐公者，仕仁人也。夫仁者济物也，此道大矣，非常人所知。故孔子曰：‘有杀身以成仁，无求生以害仁。’徐公之不爱死亡，固守诚节，用此道也，岂以贵贱生死而易其操履哉？”问曰：“仁则信矣，忠则如何？”答曰：“岂有仁者不忠乎？当今帝德文明，忧劳庶政，思致刑措，以隆中兴。徐公献可替否，尽忠尽节，诚欲戴明主於尧舜之上，置苍生於大道之中，事迹显然，有识同悉，子何疑而问哉？”客曰：“鄙人固鄙，不闲大体，忠则信矣，孝则如何？”答曰：“岂有忠臣而非孝子也？《孝经》曰：‘君子之事亲孝，故忠可移於君。立身行道，扬名於後代，以显父母。’今徐公之名，闻於四海，有志之士，莫不增气，岂直扬名，亦永锡尔类矣！《礼》曰：‘大孝扬名’，徐公之谓也。”问曰：“徐公之道既高矣，何为暂处霜台，即奏天官得失，榜诸门以示天下，规规然是钓名耳，其故何哉？”主人胡卢而笑，久而应之曰：“子徒见培娄，未睹忝山乎？夫天官者，奔竞既久，滥进宏多，选司权轻，且未能止，此弊之甚也。徐公既处霜台，以澄清为已任，切於救弊，急於为善。此徐公之情也，以为钓名，可谓不知言矣。”
    客有惭色，问曰：“此人当今，可谁与比？”答曰：“宇宙至广，人物至多，匿迹韬光者，固有之矣，仆宁敢厚诬天下之士乎？若所闻见，一人而已，当於古人中求之。”问曰：“何如张释之？”答曰：“释之为廷尉，天下无冤人，此略同耳。然而释之所以者甚易，徐公所行者甚难，难易之，优劣可知矣。”问曰：“张公徐公，皆是国士，至於断狱，俱守正途。事迹既同，有何难易？”答曰：“张公逢汉文之时，天下无事，至如盗高庙玉环，及渭桥惊马，守法而已，岂不易哉？徐公逢革命之秋，属维新之命，唐朝遗老，或有包藏祸心，遂使陶公之璧，有所疑矣。至如周兴、来俊臣者，更是尧舜之四凶也，掩义隐贼，毁信废忠，崇饰恶言，以诬盛德，遂使忠臣侧目，恐死亡无日矣。徐公守死善道，深相明白，几陷囹圄，数挂纲罗，此吾子所闻，岂不难矣？《易》曰‘知进退存亡而不失其正’者，徐公得之矣。”客曰：“若使此人为司刑卿，方得展其才用。”答曰：“吾子徒见徐公用法平允，即谓可置司刑；仆观其人，固奇士也，方寸之地，何所不容者？其用之，何事不可？岂直司刑而已哉！”客曰：“今日闻吾子议，知徐公之令德，未可尽言乎。固知君子之道，非小人所测也。”
    ☆萧嵩
    嵩，左仆射宋国公曾孙。景□初擢殿中侍御史，开元十五年为兵部尚书河西节度使，封兰陵县子，以破吐蕃功加同中书门下三品。十七年兼中书令，加金紫光禄大夫，进封徐国公。二十四拜太子太师。天宝八载薨，年八十馀，赠开府仪，同三司。
    ○请宣示祥瑞表
    伏见所司奏今年祥瑞：祥风起，日抱戴，嘉禾秀，芝草生，甘露降，醴泉涌，木连理，瓜同蒂，竹再生，李成实，驯鸠元鹤，慈乌，宝鼎鱼铭，钱刀砖字等二十有一事。臣闻惟德感神，惟祥祚圣，有欲之而莫致，或不召而自彰，荩所谓天之辅仁，福之先见者也。伏惟开元神武皇帝陛下徇齐敦敏，钦明光宅，三灵以泰，百度惟贞，故感应日闻，珍符岁积。荩祥风者，昭乎号令；抱戴者，表以纳忠。嘉禾主於同文，芝草明於敬老。甘露洒神灵之液，醴泉发德泽之滋。草木秀其地灵，羽毛呈其天瑞。其馀山川异气，器用殊姿，举而必然，不可胜纪。斯并元天幽赞，黄灵合德，非大圣不能降其祥，非太平不能当其应。请宣付史官，传於後代。
    ○请封嵩华二岳表
    臣闻封峦之运，王者告成，当休明而阙典，臣子之深过。伏惟开元神武皇帝陛下受命继天，应期光宅，垂庆云而覆露，畅和气以生成。物荷深仁时惟天道，文明之化洽矣，穆清之风被矣。淳源既泳，福应咸臻，盈於天壤，昭於方策，荩非愚下所能颂美。且天之在上，日监在兹，嘉大圣之神功，降元符以表德。恭伸昭报，事外中，古昔大猷，孰先兹道？臣等睹休徵以上请，陛下崇谦让以固辞，事恐劳人，抑其勤愿，德音所逮，自古未闻。昔虞巡四岳，周在一岁，《书》称其美，不以为烦。宁彼华、嵩，皆列近甸，复兹丰稔，又倍他年，岁熟则馀粮，地近则易给。况费务荩寡，咸有司存，储峙无多，岂烦黎庶？吏当首路，以望属车。陛下往封泰山，不秘玉牒，严上帝，本为苍生，今其如何，而阙斯礼？伏愿发挥盛事，差择元辰，先捡玉於嵩山，次泥金於华岳。天休既答，人望见从，上下交欢，生灵幸甚。臣等昧死，敢此竭诚，理在至公，祈於俯遂。无任悃款之至，谨诣朝堂陈情以闻。
    ○谢移家庙疏
    臣嵩言：昨日大将军高力士奉口宣，俯令存问，以臣私庙逼近曲江，人物喧杂，非安神之所，许臣移转，更就幽闲；又怜臣田园，知无手力，拟令将作，与臣营造。伏蒙殊渥，感对交深。臣叨沐朝荣，获崇私庙，礼尊祖考，粗奉尝，而地接胜游，城连禁御。伏以神道静谧，久议移迁，岂谓理会事宜，天从人愿，圣情下逮，元奖曲成。遂使泽及幽明，庆沾存殁，邱山易负，恩惠难胜。今日已令下手移拆讫，所令官作，岂敢当之？臣为衰老，自拙将摄，十数日来，加风气发动，犹尚虚忄，未堪拜伏，不获诣阙奉谢。
    ☆裴ㄘ
    ㄘ，疑州闻喜人。初以养不仕，後应大礼举，累官兵部侍郎，开元中擢吏部尚书，改太子宾客。二十四年卒，年七十馀，赠礼部尚书，谥曰懿。
    ○请封东岳表
    臣闻道协乾坤，圣人之元德；功存礼乐，王者之能事。故旁徵前载。博考鸿名，躬历数之期，遇天人之应，莫不发号施令，外中合符，泽浸黎元，以茂声实者矣。伏维开元神武皇帝陛下握符提象，出震乘图，英威迈於百王，至德加於四海。梯航接武，毕尽戎夷之献；耕凿终欢，不知尧舜之力。恶除氛，增日月之光辉；庆袭休荣，杂烟□之气色。灵物绍至，休祥沓委，江茅将高阝黍均芳，双与一茎齐烈。固可以稽典训，设坛场，悉符瑞之美，答神之贶。谦而不发，虽在於圣心；理则难辞，孰违於天意？臣幸遭昌运，谬齿周行，咸申就日之诚，愿睹封峦之庆。无任勤恳之至，谨於朝堂奉表陈情以闻。
    ○谏春旱造寺观疏
  </div>
  <div class="pagination">
   <a href="全唐文_page172.html">
    上一页
   </a>
   <span>
    ...
   </span>
   <a href="全唐文_page168.html">
    168
   </a>
   <a href="全唐文_page169.html">
    169
   </a>
   <a href="全唐文_page170.html">
    170
   </a>
   <a href="全唐文_page171.html">
    171
   </a>
   <a href="全唐文_page172.html">
    172
   </a>
   <span class="current-page">
    173
   </span>
   <a href="全唐文_page174.html">
    174
   </a>
   <a href="全唐文_page175.html">
    175
   </a>
   <a href="全唐文_page176.html">
    176
   </a>
   <a href="全唐文_page177.html">
    177
   </a>
   <a href="全唐文_page178.html">
    178
   </a>
   <span>
    ...
   </span>
   <a href="全唐文_page174.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
