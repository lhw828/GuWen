<!DOCTYPE html>
<html>
<head>
    <meta charset="UTF-8">
    <title>文苑英华 - 第 429 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 429 页/共 634 页</h1>
    <div class="content">　　大司徒以物地是事小宗伯以人神是图我稼既同则田祖斯飨尔酒既防故啬夫载驰尧典授时羲氏成于嵗职鲁人将事宣父与于蜡賔二三有司是勤执亊奚不荐守自以速尤至如土反其泽之年水归其壑之暮必合聚万物而索飨焉欲使仁之深义之尽然后神不乏祀人亦报功今者所由实未敦古且藏氷以閟犹祭司寒何殒霜既成独遗司啬虽云迎猫而祭其如避马有辞且以徳勤人岂三施而无报以庸食防将一祭而未忘况主稼则人食田惟兽弃人与兽虽祭何为如或不有是神无足称者【一作尔】必也犹能为鬼不其馁而嗟乎主祠何其展事不如林放有问岂得季札无讥卒为汉儒尚见非于齐鲁未乖周礼何谬居于滕薛御史执法愚所谓臧
　　同前　　　　　　　　　　侯上卿
　　恤祀惟圣颁官有典三冬索飨以蜡昭报日孚皇泽非木赐之知嵗劝农功首炎【一作火】帝之奠所司恪谨成式厥图斯永豳诗土鼓且奏和音表貉昆虫固兹咸秩虽田恶防之食在礼遵猫以迎岂可独忘播时见遗司啬伊耆氏之作葢不易然大宗伯之听孰云能守御史以冠雄鐡柱纠缪是彰彼以口异金人餙词犹费徒称君子必报曷若明神处前古而强援使亦奚据请从白简以奏彤廷
　　授田判【已见五百二十五巻】　　　　　敬　括
　　无沟树判
　　得甲掌亊所司劾无沟树之固云任其财器何用劳人
　　对
　　庶官司局共为蒇事各守尔典无废厥职苟政令之或乖将防计而焉取甲理从邦教位列遂师甸稍县都宜分地域封疆畆不夺人时而乃阙四井之菑畬废五沟之种艺女桑不树见戴胜之徒飞夫田无征望窃脂而何啄既莫喜于田畯又非成于穑人尚阻农功孰供兵器焉见不劳而逸无业而居虽有爱人之词难恕失官之罪
　　多田判
　　丁多买田至四百顷极膏腴上贾他财物称是御史纠之云天恩数加赏赐不是赃贿
　　对
　　丁家类封君田成永业是称近甸亦曰膏腴资货乃兼于中人沃野自登于上贾义殊不穑颇谓多藏道则恶盈志何自满必也徳均洙泗学究典坟专经述郑之风精义尽丘明之奥学优则仕道尊为师类张禹之置田殊萧何之遗子况称恩命岂等平人御史绳之终难纠结
　　工商食货判
　　得乙为县令授田不均科之诉云工食功商食货田故少
　　对
　　三壤异宜四人差给用惩末作示禁滛利乙任当抚字能率典礼以为播植务农实粢盛之备贸迁变业非礼节之本遂用均其利役别以等差类农家之一夫视工商之五口详夫周礼则异井田之制稽诸汉志是同平土之法兾以无而易有期彼竭而我盈各适所宜足见人而无党不相僣夺可谓政之有经诚徃诉之有孚将议刑而奚据
　　同前　　　　　　　　　　李　觌
　　给受有数田畆则差何患不均是亦为政顾惟彼乙亲物为务则三壤之典平四人之利以为用贫求富犹或慕于工商化有迁无讵均劳于藨蓘聿修稼政式赡农人防愆五口之商俾齐三倍之贾兾使通财易有资殖货以藩身寒耕热耘望丰年而润屋不均致讼且曰未孚罪欲加之今有辞矣
　　射田判
　　或人于京兆府射防田
　　对
　　三秦奥壤陆海良田原隰条分沟塍脉散泾渭傍润郑白防流荷锸成云决渠降雨秔稻漠漠黍稷油油无爽蝉鸣之期有至鳯冠之稔其地则上厥价惟【一作弥】髙凖丁而请则无妨废据勲来射交爽事宜理既不通地湏追夺
　　名田判
　　乙为列侯名田县道有司纠云既违新制请没入县官乙诉云虽已受封实未之国不伏
　　对　　　　　　　　　　　李　丹
　　舍爵防勲必由举徳抚封胙土皆以报功苟薄厚之失宜在短长而何据乙之所赏是曰通侯皆受名田享其生禄权立四夷之制不殊五等之差经界本出于有司赋税不阙于主【一作之】国未知所过徒肆薄言宁亏采地之名以益王官之邑宰之所理事或不然
　　同前　　　　　　　　　　韦　建
　　锡社启土开国建侯惟彼占田制无逾等瞻言县道未可裂封乙实无良不能幅利慙晏婴之辞邑虽谢能贤非丞相之出闗未宜加罪必也异萧何之穷僻同王立之占求则汉典可遵殷鉴斯在待于阅实方正爰书
　　同前　　　　　　　　　　杜　万
　　庸功制爵以国俾侯司勲是职太常是纪锡周官之彛器分汉家之茅土古之成宪今也则殊乙之所封义符分陜介珪入觐盛君子之威容家田无征备优贤之荣宠何县道之为僣宜有司之见劾徒用多言是为害政
　　列侯实封判
　　得甲为列侯以名田县道所由以违新制合没官诉云虽已受封实未之国不伏仰处分
　　对
　　五等防封三壤咸则其于疆里各有区分甲忝居列侯且未之国威仪有翼虽委质于清朝日月其除终望嵗于嘉糓爰在芃野是用占田将植油油之苗冀获芃芃之稼未侵侯甸之服且近蛮夷之郊于典章而莫违取县道而何害所由未详汉制恐夺齐人将欲入官无宁非法
　　井田判
　　得县申嵗十月入人里胥使妇人相从夜绩毎月课四十五功听其歌咏行人善之徇于路按察禁之太师以失职致词
　　对　　　　　　　　　　　元　稹
　　天廽地旋阳生隂息玉衡指孟冬之野促绩鸣寒金昴临短景之昏厥人当燠相彼同色【疑作邑】懋哉惟时戒坐塾之里胥稽其既入率同巷之众妇绩以相从素绪霜梁共纷如于永漏红光炎上俱省费于余辉夜兼功以日多日存课而年最若亷叔之劝蜀襦袴兴讴类古公之居豳茅绹斯诵故令风俗翕习家室乃宜有未得其所然或心伤而发咏则摽梅求吉编王化之音采芑懐征列雅章之内行人掌乎宣布载在搜扬得咏言于此邦将遐徇以遒迈太师典乐允被克谐之恭按察观风何为失职之禁先王制法宁罚有词
　　田中种树判
　　乙于田中种树隣长责其妨五糓乙乃不伏【汉书食货志种糓必杂五糓以备灾伤田中不得有树用妨五谷力耕数耘收获如冦盗之至环志作还庐树桑云云】
　　对
　　百草丽地在物虽佳五稼用天于人尤急乙姑勤树事颇害农收列植有昧于环庐播穑遂妨于终畆虽椅桐梓漆或备梓人之材而黍稷稻粱宜先后稷之穑茍亏冐陇焉用成蹊纵有念于息隂岂可侔于望嵗植之塲圃合奉周官置在田畴殊乖汉制既难偿责无或顺非
　　屯田官考绩判
　　戊为营田使申屯田官考课违常限省司不收辞云待农亊毕方知殿最
　　对
　　要防有期诚宜献状籍敛未入何以稽功戊也将俟农收方明绩用三时防害然有别于耗登五稼未终安可议其诛赏当从责实宁俾课虚苟欲考于嵗成姑合毕其田事虽贤能是献比要宜及于计偕而稼穑其难收功当俟于协入详徴着令固有常规农扈之政不乖兰省之非斯在
　　修隄请种树判
　　乙修隄毕复请种树功价有司以为不急之务乙固请营缮令诸侯水隄内不得造小隄及人居其隄内外各五歩并隄上种榆柳杂树若隄内窄狭地种拟充隄堰之用
　　对
　　善防既毕固合程功柔木载施亦将补败丁之亟请谁谓求隠椎之役虽终列树之思尚切有司见阻无备实难苟恡养材之资葢非长利逺求为揵之用岂不重劳当有取于缮完顾何烦于艺植且十年可待五歩足徴防在未萌着之先甲因而致用庶无瓠子之灾言之不从恐类匏瓜之系
　　秋雩判
　　得丙为宰秋雩刺史责其非时辞云旱甚若不雩恐为灾
　　对　　　　　　　　　　　白居易
　　居常授时政则行古恤人救弊道在从宜旱将害于粢盛雩难拘于夏景象雷是职不雨其忧苟旱魃之愆时虐既太甚虽蓐收之戒序雩亦何伤冀有闻于鹳鸣庻无虑于狼顾馨香以【一作有】感夕且望于月离稼穑其伤时难遵于龙见虽事乖鲁史而义合随时制锦执言是亦为政褰帷致诘未可与权
　　赈给判
　　得丁为郡嵗凶奏请赈给百姓制未下而【集无而字】散之本使科其专命丁云恐其【集无其字】人困
　　对
　　临邦赈乏情本由为国救灾美终归上丁分条出守求瘼居心嵗不顺成人既忧于二鬴公有滞积戸将饩以【集作于】一钟是输济种之成允叶分忧之政然以事虽上请恩未下流稍违主守之文遽见职司之举使以未有君命何其速欤郡以苟利国家专之可也恤贫振廪邓攸虽见免官矫制发仓汲黯不闻获罪请宥自专之过用旌共理之心
　　修耒耜判
　　得甲为邠州刺史正月令人修耒耜亷使责其失农候诉云邠地寒
　　对
　　教有权节业无易宜地苟异于寒温农则殊其早晩甲分忧率职从俗勉人天时有常农宜先定地气不类寒则晩成虽愆揉木之时未违把草之候正唯亷使何昧遗风纵稼噐之已修先成焉用苟土膏之不起欲速何为诚宜嘉乃辨方岂可诘其行古稽诸吕【集作周】礼修耒虽在于季冬训比豳人于耜未乖于正月责则迂也诉之宜哉








　　文苑英华巻五百二十六
　　钦定四库全书
　　文苑英华巻五百二十七　宋　李昉等　编田税沟渠门十八道
　　什一税功臣判一道　　受田兼种五菜判五道为吏私田不善判一道　税千畆竹判三道徴什一税判三道　　　无夫修堤堰判四道修河堤不溉田判一道
　　什一税功臣判
　　得京兆府行什一税功臣不伏云赏地无国征
　　对　　　　　　　　　　　卢士瞻
　　禹贡三壤周颂九赋此为古制实曰有经且四方无虞法宜仍旧三邉有备正可随时瞻彼咸京是为上国拥山川之固防百二称雄开井邑之菑畬什一编税将期仓庾流衍斯箱发咏于诗人军国丰盈盍彻见遵于有若功臣何者曽不是思忘雨露之鸿恩有违上命矜爪牙以怙宠无入国征同彼宋人不修职贡类兹楚子阙荐包茅罚可寘于刑书讼何听于诡说
　　受田兼种五菜判
　　丁受田兼种五菜吏税之丁云在外田稼不善诣郡科吏吏固执合税乆莫能决亷察使按郡守令不行
　　对　　　　　　　　　　　平　伾
　　度土有众务农理国人力是借公田为居既八家而共资亦五菜而云取惟丁率常由已不迁见异守质抱瓮将类汉隂之夫闲居鬻蔬未减河阳之令相维彼吏而乃弗经既忘过籍之非将为履畆之税是同大桀宜刺小东且私田于人余力岂让吏之不恤稼乃无戒失官之谴已彰税人之理徒执季孙苟赋周典闻仲尼之言宣公不仁鲁史有糓梁之议吏而多僻守可论刑不能莅官何逃使按
　　同前　　　　　　　　　　平超然
　　择土制邑度地居民【唐讳】是分公私爰制内外食九食五【一作外食内食】制称上下之农逺郊近郊师有异同之赋彼丁何者实曰田夫四体初勤五菜云树既緑葵而白薤亦秋韮而冬菁但类潘仁用供朝夕之费同夫扬恽取给公上之求公田为居履畆非古考龚遂之政计口而畦读糓梁之书损庐以种稼则不善吏固应科既匪【一作匪经】大猷爰彰薄诉籍而不税虽固执而奚为分而无成于从政乎何有亷使所按谁曰不然
　　同前　　　　　　　　　　熊季成
　　度土居民【唐讳】使有宁宇省徭薄赋期于利物政之善者传不云乎惟丁计畆受田奉时供上周公之典斯在糓梁之志可徴且同居八家并种五菜取其葱薤既云救乏赒无树以楸桑诚得养生送死人苟利矣吾无间然此夫伊何多求是务不遵有若之盍彻徒事冉求之聚敛况庐舎自损田园将芜勤私自可以非人率礼无闻于税畆迷而不复过也必文以亏郡守之明宜允使司之举
　　同前　　　　　　　　　　李黄中
　　王者域人是制庐井丁之受地用给公私以耕以耘穷筋力于嵗月是藨是蓘容鬓于风霜犹防蓄以御冬虑艰食而为馑汉隂抱瓮殆欲忘懐于陵灌园庶乎自适虽屋粟兴税园廛有征而田畯急民【唐讳】已阙三时之务诚邦家有赋焉取五菜之供恐非民【唐讳】之未宜将责吏之为当还同履畆郡令谁可封行请效埋轮防使即当隼击
　　同前　　　　　　　　　　李夷吾
　　五土异宜三农是务井田肇启税畆斯均非无沃塉之差实为封疆之异顾惟田畯职在主农徴収虽合以时役使宜遵常典安得不供所职有紊彞章将夺三时之功用此八家之力俾务农之士东作期使击壤之夫西成何望必公田不善即过在夫人私稼靡登乃罪招于吏眷言丁诉理或有凭审听吏词义将未可今者百城滞讼八使举绳旷官之责自贻不法之名斯在
　　为吏私田不善判
　　丙为吏公田善私田不善或以议课不齐辞云非吏之罪
　　对　　　　　　　　　　　康元懐
　　阜俗敦本长财饬力三时展务九扈分官自公田而及私田俾我疆而丰我理千箱起咏伫美于诗人四体既勤孰慙于夫子当勤甿而有典奚议课以不齐丙也伊何职兹为吏任农均力未恤于人言徇公害私旋招于物议事颇彰于妨夺法难逭于科绳考鲁宣之旧章有同大桀徴糓梁之前志湏用小惩宜祥刑于士师盍归罪于田畯
　　税千畆竹判
　　乙家于渭川有竹千畆京兆府什一税之云非九糓
　　对　　　　　　　　　　　姚齐梧
　　度田居民【唐讳】因地制赋出不过籍汔可小康贡之无艺是称大桀相维乙也业乃齐民【唐讳】营营四时颇闻润屋青青千畆自比封君京兆以任切都城事繁供亿主家戚里无闻萩【汉货殖传河济千树萩乃梓也后世谓萩为萧蒿恐合作楸集韵楸萩通用英华作荻非】竹之奢比屋编甿何擅渭川之富俾其什一而税均夫播植之家事虽合权道恐非古必也税同里布征异漆林自可责以所宜诛其入观【二字疑】九土之法赋不同科四人之事业乃殊等今乃责非其有出不以地仆虽无似窃亦有疑
　　同前　　　　　　　　　　李　崟
　　专欲召灾蕴利啬祸克勤于俭庶曰式臧乙志在垂竿居于渭涘师计然之术耻回也之贫侈埒封君竹已遍于千畆富同季氏田不播于九糓遂使檀栾之质请擅利于膏腴耘耔之功不服勤于钱镈府司登夫众寡均彼有无爰度百夫之田用収什一之税诚谓薄赋轻敛人无桀貊之謡缶米稯禾国盈流衍之积自可贡其艺极弗犯有司岂得莠尔烦言以成无妄曽谓鬻货不如农
</div>
    <div class="pagination">
<a href="文苑英华_page428.html">上一页</a><span>...</span><a href="文苑英华_page424.html">424</a><a href="文苑英华_page425.html">425</a><a href="文苑英华_page426.html">426</a><a href="文苑英华_page427.html">427</a><a href="文苑英华_page428.html">428</a><span class="current-page">429</span><a href="文苑英华_page430.html">430</a><a href="文苑英华_page431.html">431</a><a href="文苑英华_page432.html">432</a><a href="文苑英华_page433.html">433</a><a href="文苑英华_page434.html">434</a><span>...</span><a href="文苑英华_page430.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
