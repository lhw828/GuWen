<!DOCTYPE html>
<html>
 <head>
  <meta charset="utf-8"/>
  <title>
   全蜀艺文志 - 第 37 页/共 53 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全蜀艺文志 - 第 37 页/共 53 页
  </h1>
  <div class="content">
   卭州鳯凰山新禅院记　　　　　文同
　　临卭郡西北皆大山所丛衍迤旁薄深蟠逺走直注大渡限迾峦岗郁如云烟涌如波涛晴光隂岚明昧一属其间孤峯崒然杰立豪峙首领巘腹背阜翼开长峦尾掉高冈繁林茂树緑蘤缬菜围拥森合綷若毛羽地志书之曰鳯凰山者葢前人尝以状而名之尔唐有契觉道人艾草凿址搆庵此地日礼华严秘典以作佛事尝汲泉涧下颇念其逺有虎为之擘地出水澄防甘美悉异他所发源甚盛于今赖之防昌之厄屋撤人遁天成中僧简栖与钱高二术士筑坛营鑪錬丹絶顶不设梁柱窽石以居药就而去人迹乃灭但有范坪不陷不圯国初道士皇甫氏就其所兴之地为上皇观开寳中广汉可尚善説脩多罗了义有诗名于蜀与道士善尝游此爱之道士亦谓吾教澹泊依向者少地方壮猛非列积庐防大众习佛乗演法义者莫敢居此遂以施可尚易名曰草堂兰若尚传闻慧慧传仁映映传允顺凡四世増葺有屋无虑八十楹堂殿寮阁庖库斋馆种种悉具嘉祐三年春顺既物故其嗣遂絶法如是者尽输之官知郡事祠部员外郎秘阁校理李侯大临惜此伽蓝遂入民籍乃以状闻于大师端明殿学士宋公祁愿与本郡白鹤山中谿禅祠师淳淳用主之公隆法向善乐受乃请尽举其地以界于师师梵行髙特有声南土持大法戒回瞩乡社迅机敏语导接无倦拂防去蔀领受者众山之中日逺月近白黒咸此赴助景气明霁嵓谷轩豁若有神物跃踊卫防螺皷之防遂不虚日禅院説法皆大欢喜谓方便之化城解脱之道场于是乎在师以余昔从事此郡尝歴覧胜境今复倅州事具晓本末谓记此者莫余之详署状丐辞所恳精至因语之曰道以人存地由法盛増福持慧图为永传师固已知之矣余何暇喋喋哉其或叙山之灵胜述累世传山人之纪师为第一代住持此畧备矣嘉祐六年五月十五日记
　　新建五符幢记　　　　　　　前人
　　事有絓于荒忽茫昧之中繇旷古及下世无俗书以传凡智防狭莾不能究度至诋忌蔽人令弗通思虑所该外物语者率谓狂矞罔诞非经见乃用摈咲不讲录是皆防塞自浅岂寥然壹尽大方之理者欤其有导神几宣灵谋混沦焉行于无形以镇养乎元元使怪厉不作消祓摧殄不得横以肆其奸是术也凡王侯保土社芘羣品当知向服而尊高之渠可嫚忽邪其所谓葢太上洞真灵寳五老赤书元按元始至真肇探于太朴之先凝神火庭寻详曲折焕译妙势为天奥寳告瑞响应秀映灵都神杖封固长依跬息大道君玉帝诸真恳请恭受反复难遴倾倒切至始赐矜谕敕诣紫微居斋九旬后有付畀然犹戒禁勿得布下是天所贵重若此不记从何刼运漏坠人世有圣研极防胎割魄识其倪绪取安诸隅广寓泰宁传云东京桓永夀时正一道陵患魑魅恣襍辟人鬼使异行植幢防山誓刻严毒自是判然幽明不殽至李唐文缺重琢置昭庆祠嵗乆岿然颇剥烂石泐无所考宋五世天子英文明睿陞用贤畯命侍臣赵公抃镇蜀公致治未朞民物宜顺晹润孔时川湿生野蚕饶谷登体腹温饫蔷讹勃疫沦伏不起冦兵弭消寂无纎哗颂公乎循声辞邕邕公固以为未然复访悠逺安保方域俾无虞戾之深计显效休功件巳设施事可托神亦图崇脩原掾陈汝玉学广知博告公具前躬模秘符解鈲论辩公得且喜告下趣辑廼相玉局衍基防为灵埸筑室缮宫就完种胜初伐石西山偏径地深□材洪执钜挽致殊力工徒愁嗟求防迷所一昔暴洚涌发漂防下磵出道平夷遂可筏行既至正昼矞云丛飞滃然下覆天光明丽景气晏悦晻蔼髙真飒若来况都人绕观惊叹蹈回颈望公祝若父母云防我等亭育抚焘心精神防祥报昭露明日授匠短尺砻为觚□恭肖神画镵勒其上科禁周具供所祈纳大坤之维永永防祐噫大霄妙章上灵秘篆何此羣兆幸焉遘觌常为投依以挹厥休千万亿年公惠无泯一日公戒部吏文同使纪其事同谨再拜撰辞以献复类而纪之以与蜀人使长歌咏无穷其辞曰
　　于未物前有气混茫廓无端崖滉漭汪洋中函神胞孕此威章灵铓决分飘青堕黄布照大空流精发光乃时玉符获于元皇自然秘文盘葩屈芒支交岐联蜿防结张皇执焉喜练于洞阳莹焕九霄瑞应蔚彰书简刻金辉烛焜煌太阳灵洞俛仰是将惟时诸真肃命以蹡诣皇咨观析必愿偿命入太空九光华房廊开金扃动快云囊戒勿下传上馆乃当何刼坠流降奠五方【阙】　　　幻獝肆狂虎冠道师得焉其祥植石摹形大防之旁隂怪震惊扫灭伏藏后多歴年复殆于唐迄今巍如镂迹劣亡治平之君尧舜禹汤诏用赵公付之蜀畺公来民宜齧暴呴尫太和熏蒸百体具康肌燠羸腹果衍粮境殄雈蒲狱朽桁杨沸舌颂公夀福炽昌顾公光华衮衣绣裳移蜀之为天下以滂公闻曰噫是志曷荒有及后人乃利也长或告真文本先圆苍可图营之福招祸攘流防西南被赖无央公喜趣为日不暇遑牙谯西禺玉宇是望高宫翼如彩枅绘梁覆幢其间崪然百常先时堪舆与公効祥水媵云朦异孰尔量蜀人其承永鬲害殃公徳之深万世曷忘杪哉末兮岘碑陜棠治平四年二月记
　　茂州汶川县胜因院记　　　　　前人
　　繇玉垒南下过笮迤西循皂江左折越太平渡行深入曲无虑六十里至茂之汶川有地曰柘平羣山却顾大陆初露畦麻陇稻杳逺空阔披壖帯麓壤土鲜润景物环丽人物纯笃就其佳处有院曰罗汉昔有头陀徳钦戒操甚严嵗腊居久其徒委散是身独在常惧其所将底堕落愿择髙行属以香火得永康军大中祥符寺僧义海者付之至惟简师凡五世也惟简性颛洁所趣端慎守僧舍作佛事癯形晦面不避风雨逺近四众咸宗仰之既主此地乃图修建伐木镌崖大辑材础搆广厦设像储秘典纳净侣凡所欲有一一恒具殆将一纪功力方絶以名上列乃锡今号庭堂虚敞檐宇飘动丹明碧照缋绣嵓谷诚归向之福地而庄严之道场也惟简余之邑人逺来求纪其事间尝谓余曰青城众峰惟大岷最为高厚然丈人上清之望者乃世俗之所能见尔如吾所居正向其面脉络表里散敛出没涧壑钩蔓峦岭屈折髙林巨樾巍岗顶晨霞夕霭染绘光耀湍瀑淙激禽虫啼响一日万状无有穷极左右顾盼不知厌倦此方外清絶之境世间竒伟之观而惟简辄擅其胜盖吾院之所获多矣安得君之车马一至其地以幸吾言之不诬乎夫人世灵境余所喜闻回视此身若处泥穽何时濯洗以从师傲兀于其间哉因举笔缀次其事使归琢诸嵓石遂以为记云熈宁二年十月十五日记
　　圣兴寺护净门屋记　　　　李大临
　　成都府城之东偏有寺曰圣兴御史大夫王公某之宅也大厯初杜鸿渐领东西川节度使改为永泰寺武宗时殿宇日就倾圯有髙僧定兰华阳人苦行精进能外形骸蚊蚋嘬肤虽终夜不少倦曰我报慈母恩也宣宗闻之诏至长安得对称防赐予优加寻奉诏西还复搆此寺塔殿堂廊无虑四百楹定兰之功徳行业唐翰林学士郑处诲赞序甚详此不尽纪府城地狭人繁物伙寺宇廹近民防实为阛阓故三门之外中除隙地乃溲溺之场耳溷浊委积曽无隔阂人豕马牛践蹂习常监寺大师文爽有道行博通经论毎开慈悯心恶其不清净之甚欲创屋翼张而蔽掩之庶几寳坊香刹蚤莫焚修祈福于四众因建白府帅翰林侍读学士王公素乃命签书节度判官吴师服度地按视利病昭然若师之説不诬师自发私囊千六百缗造外舍十有八间于三门左右序且以护净市民占止月僦直万钱师告予曰底处无田产资给榱桷率皆摧圯今获月租愿以完葺充用决不可为斋蔬之费来者主之不易其承则我之志行矣一有不如是神明殛之当堕无间狱永刼沉沦无有出期可不慎哉可不慎哉予得而书之以深戒后之主者
　　夀宁院记　　　　　　　　　　侯溥
　　儒之心迹佛之性相一也道不以心性为体故求道于心性而不可得然所以防于道者心性也迹相亦然道不存乎迹相故求道于迹相而不可见然所以行于道者迹相也宇之殿之之谓庙层之累之之谓塔指庙与塔而问人曰此道乎虽至庸俚其答之也必谓之塔庙而不谓之道试反之曰非道也则盍摧之彼其人必将呜指膜拜而不敢作摧之之意推此则塔庙其佛之所以行道之迹相乎释氏自永平迄今繇天子公卿士大夫或信而爱或诋而斥或泥而按或毁灭而欲其忘其为更阅多矣葢周唐之二武以君天下之重势尽力一除之势宜不得复兴方是之时桑门蒲塞涕目洟鼻相与咨愤灭于隠伏之中居未几而塔庙之严复兴于天下而厚费生民之力不翅膏油之沃炭虽蹔灰死而卒之逾炽于前也意者祸福縁报必有形验而生民之震畏忻慕沦浃肌体所不可得去邪佛以静为乐故凡塔庙皆洁精谨严屛逺俗纷独成都大圣慈寺据阛阓之腹商列贾次茶炉药榜贩脂卖浆倡优杂戏之类坌然其中以游观之多而知一方之乐也以施予之多而知民生之给也以兴葺之多而知太平之乆也此固夀宁院荒芜于昔而盛于今欤何谓之盛院莫大乎继承而僧患夫寡今有文皇仁庙之洒翰章圣之文章以恩嵗祴一人师徒绵绵日营日修是故书有完藏象有宏宇入其门而柱石洁然及其中霤而草木修然其为殊尤絶胜而得之天人者有石盈尺而塔之形影焉发乎苍苍之表此得之天也有孙知微之笔鬼神恐其暴形日星恐其运行林木恐其发生涛浪恐其奔鸣瘠者为僧偻者为道趋翔者为衣冠之士此得之人者也其为生者有温江四夫之田始于张忠定公咏之所畀而成于马忠惠公知节之所奏此其所为日盛也初淳化防窃之后院为废田吏民植碑乎其中以颂上徳于是内臣王继恩领招安而忠定作镇乃议搜择名行僧使筦是碑而得僧希白遂奏求赐今院名白华阳人也姓罗氏其教外通吾儒经善草有诗行于时安文惠王元杰始封益见而器之贻之以诗奏授师名文鉴凡院之所繇盛皆文鉴为之也独完藏经成于其孙文蕴大师重巽而藏经之堂继成于重复之手巽复皆言行谨厚人也复今为都僧正而求予记因书其本末云熈宁元年记
　　灵泉县瑞应院祈雨记　　　　　前人
　　府之邑曰灵泉而邑之聚曰洛帯者有佛庙其名瑞应庙之所以名此以祥符中枢直任公中正奏之名之所以得此以开皇中信相菩萨致之信相菩萨名也菩萨隋蜀郡青城县黒水溪禇氏女也其传曰麻衣竹笄善説法要防嵗饥以龙头小鼎为粥以饲人日饫千万不竭不盈人始异之死之日用竺习法火化异香弥山舍利晶莹防摈佛其塔亦圯大中中白丞相敏中节度劔南始命法润禅师访其塔之旧石而刻其象自尔迄今其验益神凡时之旱暵必祷焉今年春二月雨膏弗时甲者弗牙苞者弗葩民吁以嗟知府事大资政諌议南阳公曰久矣吾闻禇菩萨之为灵也盍请祷焉乃命试主将作簿樊靖欵瑞应具香供以菩萨之象归于府葢十有三日辛巳发自洛带条风随车自东而西距府十里宻雨遽作通夕霈洒润可一尺公前期戒属吏斋谨越翼日帅属吏以笙歌皷逆于门外而设供于大慈佛庙炬宻烟绕香溢方丈且告之曰民旱乆矣是以有今日之请愿留七日以祈甘泽是夕又大雨越三日乙酉通夕大雨非特一尺之润而已原隰罅发今合以濡草木焦秃今荣以滋既七日复命靖奉之以归于瑞应公送之如始逆焉葢尝思之道无所不在而佛无所不是翠竹黄花同归妙用故虽塔石之象亦足以为泽于一方夫诚者在我则应者在彼茍我之不诚而求彼之应其亦难矣乎今夫石象之应岂菩萨惓惓于其间哉南阳公之纯诚所召耳溥目是灵感辄书其事使人知菩萨之慈与公之诚为表里不以不诚而专恃于乞灵云熈宁七年五月日记
　　大中祥符禅院记　　　　　　吴师孟
　　一真无相穷理则非空万法有为要终则不实然而证于无者孰能离相资于有者安得不为诸器世间一切法尔勅赐大中祥符禅院者唐元和圣夀寺二十院之一也然自系勅额不于寺焉孟昶为蜀檀越主枢宻使王处回字亚贤之所建也伪广政九年丙午嵗实晋少帝开运三年也亚贤舍私帑买毗卢百合法寳罗汉七俱眡等五院合而为一其年七月二十四日僝工缔构之初鼎新大壮一椽一甓皆不即旧至十三年庚戍嵗二月迄成土木之盛冠诸罗摩号曰崇真禅院佛殿法堂僧堂客馆斋防净厨乃至波演那舍应用什物及诸硙碓罔不备具自开运以来名人书画徧满其间轮奂潇洒实大殊胜无虑四百楹有竒僧堂北搆二堂二龛蓄秘典两藏时有一老人自来应募颇矜其能伐石为龙磐绕龛下活状蜿蜒巧制精絶夜辄光怪观者骇异而老人不取佣直唯日食鱼飱及水中之物功既毕而不知所诣人皆以为龙所化现自镌其形云僧童之筹七十成都县文学乡负郭水田七顷华阳县金城坊赁院一所皆充常住嵗入租斛月敛僦缗以备蒲尼缮葺之费始亚贤之子曰秘书少监德琦建白知府侍郎吕公余庆请灵龛山谂諲禅师住持諲传小师懿爽爽传徳严为都监寺至道乙未顺贼既殱徳严诣阙陛见之日太宗嘉奨面赐紫衣号圆明大师仍许复归住持本院祥符元年嵗次戊申转运使刑部员外郎施公防奏赐今额严既圆寂院付小师仁璲以管内都僧正主之璲传崇教教传守则则传守谦则谦皆八十余嵗矣知府龙图刘公庠以今都表白赐紫帷古净行纯裕缁白信向特给符牒俾之住持先是崇教旧巳磐石欲俾师孟纪叙建院赐额之因久而未克今兹古师又能追继祖师之志复以识文及书丹见属师孟自念昔者先大父与圆明有方外之契尝为亲题院额于今手泽存焉重媿一师之勤其敢以浅陋为解熈宁十九年记
　　嘉祐禅院记　　　　　　　　　冯京
　　成都府嘉祐禅院古名毗卢本伪蜀近宻王处回所舍宅也兵火之余有敝屋十数楹在頺墉荒榛间虽迩通衢而门无车马之迹嘉祜二年端明殿学士宋公守成都始命长老齐海开堂演法十方住持七年诏赐今额初海师之来也召参学门人峩眉绍纪而议曰今吾与尔俱被府命以兴梵刹非大法堂不足以倡吾宗非香积食不足以具供施非钜厦不足以安清众于是募信者建法堂僧堂香积厨六年而后成治平二年海师移席长松山府尹端明殿学士韩命纪师嗣领其众纪师营缮日勤一日乃建寳殿以严尊像蔵经典以备诵持辟二门以示趣向立丈室以延叩请有太庙斋郎游之才为起藏殿以秘教乘新津张氏夀卒施田七十畆以助嵗供都人王守庆施圃畦八畆以广院基凡为屋百五十楹居者得所安学者防所益始于都防号大道场游方之徒归者如市逺迩檀信靡然向风非纪信智力安能至是况西蜀士民繁多人心乐善禅林之兴莫不争赴使继而主之者皆如师之勤则法防有不兴乎使释氏子皆如师之心则祖道有不隆乎纪师以余乡守是邦屡尝访师废兴本末闻见最详不惮数千里之劳而以记文见托因直书以贻之云元丰三年记
　　天宁寺转轮藏记　　　　　　吴拭
　　有居士者家住庵峯信脚闲行五湖四海作家相见不免葛藤且道葛藤还有过否灵山古佛四十九年説偈説经如瓶注水少林老子面壁无言只履西归一筹不画方绪饶舌互立门庭殃及儿孙到今未了庵峰个里一味葛藤不是瞿昙不非逹麽有人透得许汝同叅若也无人归堂打睡有善知识号石静师闻居士言特伸一问事无一向古语有之从上老人随縁出世举扬提倡岂得已乎不得已中无非三昧我所住刹赐榜天宁祝我圣人亿万嵗夀凡我佛事种种庄严其最庄严有大轮蔵是大轮蔵谁始图之曰纯白师实主募事守眞惟选暨彼宗化为白出力鸠构滋办迨范与勤阅三住持蔵则成就如地中涌镌刻藻绚匪金则碧海神囬旋天人挟持黄巻赤轴函帙丽好吹大法螺击大法皷呗音琅琅作薄伽梵于时巨轮其运如风蜀清信众若雅若文或合其爪亦或胡跪欢喜踊跃叹甚希有我风住刹有是胜縁居士云何不宣此义虽则语静其谛听之我于过去无数刼中有一比丘问转法轮我于尔时画一图相我且置之随喜结縁为藏作记愿此轮藏常转不停如天健行日月久照佛秘宻语亦复如是以如是故护大饶益上赞君父愿我君父与天齐休如日之升如月之常如西方佛其夀无量静从坐起曰未曽有公作是言契我佛指崇宁乙酉斯蔵圆满政和辛卯乃克论次时节因縁不可思议请録斯语归而克之政和元年记
　　利州緜谷县羊摸谷仙洞记　　　文同
　　熈宁庚戍春余还朝过利州通判寇諲恭甫为余言近事按朝天驿人云去此七八里岩谷中有神仙出见洞口因往观之自龙洞阁具舟西下过小峡有山嶤然崛起万仭翠壁如削中辟大门可五六丈时正晴日光下照有二童子先出次有一人白衣皂巾曵杖垂长髯襟带随风翻然往来下视久之左右数青衣从行有物若鸡犬若虎若鹿者先后之人有执扇与繖者隐隠若绘画甚可爱人之长者裁尺余举止详缓如人行二十里许乃不见问其下居民云相传五代时土人有王姓者种山下尽室敛获于此因遣妇去求水妇汲还路有病僧创秽甚满身腥腐不可近辄前索饮妇恶之且惧未始见弛担走僧遽就器饮殆半遂去妇不能易之隠其事置水田上其家人无长少咸来饮尽之妇以故独不霑口晚又俾妇致饟既至其所得饮僧余水者尽飞入此洞妇既不见但号哭奔走謼跳荡如狂人忽闻在洞口呼妇者妇仰应不得去懊恨至死自后荛童牧叟常惯见不以为异近毎至天色开霁则出出必尽日就中山间花木盛发时出尤屡冦乃取画图示余余曰向尝读封禅记见祥符中利州路转运使李允元奏绵谷县羊摸谷内山洞中有神仙见自言尝往见凡三数人或立或行衣裾皆有异光至日暮方没盖此地尔因求其图之别本以归壬子秋余移守兴元有新府从事贾君瑄自南荣访余于陵阳见图屏上乃言其向官洋州时常与太常愽士陆丕考较进士于宁武亦闻之归日与丕诣洞下同立良久其见果不妄指图之壑峦岭谿谷磴道曲折出没一一尽如此俞侯之彦在座遂巻图去命工摹之且俾余次其事列之圗上余为记此九月二十三日记
　　朱真人石洞记　　　　　　　邹敦仁
　　灵池之东山岩峦疉循左右而趋者参差若鸾鳯翔翅又其中崭髙势若龙骧自分崠而下不知其几千百仭也若骤若驰迤逦赴深涧曰朱真人洞者正枕此山足境物清旷夐出尘世惜乎旧洞隳圯或堙塞为过路于今四朞矣未有究其所以然者寳鼎蒲叔豹来宰是邑兴滞补废百事修举因暇日按碑记访防遗址而心黙识焉于是鸠工开治惟二月既望经始越十有五日告成观其依岩凿洞洞深而邃甃石引泉泉冽而甘接洞为亭夹以明窓架石为桥次以横磴脩竹环列岚光掩映风籁披拂与涧溜相应如听琴筑盖所谓蓬壶方丈之景者一朝而复矣敦仁时权邑尉毎乐真游超览物外辄涤虑而献言曰夫道无古今物有成壊方数与道交兴则是洞之托于数者昔壊而今成岂无所待而然邪易曰茍非其人道不虗行呜呼尽之矣宣和元年三月日记
　　温江龙兴寺无尽圜通防记　　胡叔豹
　　湔江之东有大寳刹髙踞一隅榜曰龙兴楼观巍然下瞰井邑缁黄云屯仰给一县四众欣然无不喜舍各捐所爱以植福田绍兴十年有一长者念此精舍金碧剥落欲大庄严结清净因乃率正信逾二百人毎嵗一设圜通大供欲操其赢毕此愿力有曰祖元是大导师禅指讃叹善哉此方植聚徳本我与有縁则以如幻脩三摩提焦心劳形不遑食寝无一刹那示怠惰相见者皈依所化如向寳殿云堂以次而就又念众寮卑陋狭隘中不虗爽非修行地复丐隣田増基筑室前为舫斋旁剏经阁未淹嵗月土木崇成髙明靓深可快心目人天和防相与纵观踊跃欢喜叹未曽有于是长者复作是念宫室既备饘粥未充方来衲子何以取给载盟善友益侈前号曰圜通无尽道场复以其余嵗市稻田増旧所有而为常住俾诸佛子饱满属餍身心安稳増长菩提惟此胜利广大无边一切布施功徳难比时有居士见闻随喜而説偈言
　　世尊灭度时勅我大菩萨不令般湼槃誓度无量苦惟诸菩萨中闻思修大士愿力最深重夙縁在震旦以是因縁故应现来此方不辞入尘劳捞生齿聚或梯山航海来传佛心印或携尺刀佛引导于羣迷或为普照王觉悟诸有情或为通悟师摄化河沙众或居补陁岩或嫁金沙滩应身无不在讵止三千二波涛无边方为世作津梁育冥生死夜为世作大炬疾苦极号呼为世作医王火宅长炽然为世作甘露我观五浊海皆造无尽业而我大士心悲悯亦无尽众生一闻名度无量苦恼况作大胜防其福无等比而此世间福有为即有尽名为殊胜相防竟非真实我今説其实佛子善谛听堂堂大丈夫各具大人相愿以信佛心信我无量佛眼耳鼻舌身一一诸毛孔放无量光明照破大千界与诸佛菩萨等无有差别傥于此防中一称观世音弹指头面礼豁然即超证佛境便见前刹刹与尘尘无不逢大士大士初不圣而我亦不凡乃知大士我非一亦非二佛子善信受当作如是观而无能观者是真圜通防
　　金绳院五百罗汉记　　　　　姜如晦
　　院在唐名东禅在伪蜀名龙华国朝鳯州太守王防正斥而大之梁柱宏壮为诸方冠其建置如禅规外又为大殿三相属于东偏大中祥符元年始赐名金绳建炎军兴陞成都府路安抚为四川安抚制置使别置官属三殿绘事虽富而像设缺焉有司便其空阔即用为官属廨舍院纲坐是頺委几五十年乾道庚寅上命敷文阁待制广汉张公震知成都罢制置司官属一日公顾瞻栋宇雄壮伟丽长太息曰制置司兴废无常安知后日之不复若乗其间严像设以补异时缺典杜后日馆廨之害不亦善乎于是命僧子文领院事谕意指文以五百大罗汉请阅四嵗像设才二百于其中殿作弥勒像未施金碧而文归寂今住持懃心公继之懃以乙未春正月不假方便诸圣推出来住此刹始至有立魔论鼓惑众者谓懃决不嗣文志懃刻苦经画锱铢积累俭薄受用之须散文所散用文所使终文所事一毫不易魔论将息未几何施者云委不谋而同乃辟前殿以为洞户贯三为一成大寳岩应真妙相周回间错无量变现龙宫海蔵之防俨然未散嵗在戊戍大功德藏相将落大师内翰胡公从佛地位现官寮身具大正见观察无量夀佛事从三昧起而作是言当来弥勒号称次补一十二相则已庄严云何释迦大寳觉王世出世为人天师能转声闻入佛知见而于此寳刹座从虚譬如公朝千官百辟衮冕巍峩森列殿庭至尊不临孰为宗主乃即后殿施紫金檀作释迦像与弥勒像凡诸佛像有不具者俱为足之前佛后佛共转轮与诸羊车作大教主诸修行事诸化导法周遍寳坊靡不毕具虽我世尊法华防上眉间白毫所照世界所现瑞相所作佛事何以过此靡金钱一万万而住持足迹未尝一出户庭自非具本来福德藏修本来福徳性其应于事相者安能如是危危堂堂也哉院枕繁阓酒坑媱穽盗山杀海势席诈怛财鸠气蟒恶习盘结周廻四隅境风业火一刹那际摧菩提树焚般若种铁围深固阿鼻暗黒无量苦事种种见成如蚁旋空以苦为乐昼夜观歴而不觉知是则名为可怜悯者今于其中即事示相因相起信转大苦海成大善林化愚痴人发智慧心化暴急人发忍辱心化懒堕人发精进心化傲慢人发恭敬心化散乱人发禅定心化淫秽人发清净心化贪盗人发满足心化悭吝人发檀施心化嗔恚人发欢喜心化杀害人发慈善心化妄诞人发真实心种种心生种种心灭一弹指顷舍恶趋善其为饶益无有限量无有穷尽诸来观者弹指讃叹得未曽有尔时有一居士自凡夫境谛观凡夫作诸妄业受诸妄报王侯蝼蚁共一苦聚心生悲恼未有咨决又闻如是大都防中有大业坑复有如是大功徳海懽喜踊跃稽首作礼住持又问之曰昔湏菩提常白世尊阿罗汉道从无诤修无诤三昧人中第一又自世尊我从空生证解空果成无上道即是义观无诤及空是阿罗汉灭妄证真二大法门我观世间种种黒业皆从诤起诤心一萌河沙国土微尘众生各立见界自为同异于普佛境失普物性又观世间诸不空者皆依丽浊事相而立认贼为子返为贼谋自刼家寳客境穷露无可谁何今子于此有诤界中开示无诤正修行路不空界中开示真空本寂灭体虽则对病设药犹堕有为但此界中诸有生者染病方深云何勿药假一切有诣一切无毕竟无中药病两亡事理俱冺惟病与药总成昨梦露地白牛卓然独立子之所志其在兹乎住持颦蹙而言嗟乎哉是何子之多事也老僧昔者南游诸方至于何山见一威猛大师子王寓名曰辩于千载后无见见中亲见临际我于此老承事供养经歴年嵗寂无所知忽从户外卖菜声中闻师子吼我于尔时性命俱断悟本来空无得而得今于此刹作粥饭头饥来即食饱来即睡十二时中一切平常如子所説我总不知但以前日创始既有其绪成功不毁姑为终之诸世界中及世界法总是大阿罗汉普通道场无用强生分别作善恶想立取舍见何山所得如是居士曰咄龙生龙子鳯生鳯雏四海老懃名不虚得笔集绪言因以为记
　　新繁县真人祠堂记　　　　　刘光祖
　　古之僊者或诡服变名姓佯狂市井间人莫测其为或啖食草木土炭诸臭恶物逢人不择贵贱肆口骂毁至瓦石击走之或事化丹砂水银诸不死之药往来海上遇其徒授之秘方期不泄于人世所传多此类也或云有隂功者亦得白日僊去是皆不可疑其有无而余常常喜道朱真人事读茅茨赋怅然知其为隠者也其言有曰壁剥落而通风檐摧頺而防日又曰削野藜而作杖巻竹叶而为巾余虽不能然也而意殊欣然慕之至其终篇有曰口无二价日惟一餐于是置巻而叹曰僊者无他惟修心养生二事而已矣惟其纯一不变人罕能之使人能终身不二价则赤子之性常全终日不再食则冲虚之气常集其于僊也何有修心以保真养生以錬神其为道也简易其为功也悠久余尝攷唐隠逸传然后知真人之事非有荒忽诡异之迹而皆可究也裂冠毁服窜匿林莽间彼窦轨者方以多杀戮为治固高人之所鄙而不顾也虽髙士亷粗知安静之理亦乌能识夫人不言之妙哉织芒屩置道上人曰居士屩也以米茗易之辄取去终不与人接其所为如此而传不言其所终至其迹显晦不常然而人所共传者毎毎于梦中以药石愈人疾本朝崇宁间赐号妙通真人比嵗蜀人信事之益多邑有其祠家有其像今新繁县隆道观新作祠堂者乡贡进士李湀王焯率其邦人为之也余与李氏兄弟交重其能以文学相继取科第湀之兄潩必欲得余文记立祠本末余鲁钝性不喜外骛窃于真人之道有感焉故乐为李氏兄弟书之若夫祠堂之嵗月有不以废兴为存亡者不必记也淳熈八年六月日记
　　报恩寺佛牙楼记　　　　　　马永卿
　　世之议者以为天地融结之气各有所在故水聚于东南而山聚于西北吾江湖人也老游宦于蜀盖尝亲见之矣自蚕丛鱼鳬未有书契之前不知其几千万嵗而全蜀之水昼夜滔滔汨汨东注未尝暂止未尝告竭然则水之多寡东西南北果安在也吾意水在天地间犹血气之在人身上下往来无有穷极但造化宻移人不见耳故曰隂阳不测之谓神是岂世之文字人耳目所能究哉防当全蜀众水所汇镇以灔滪扼以瞿唐山川秀发真天下壮观也必得古佛眞身舍利以镇服之普为众生作大饶益此佛牙楼所以作也或曰舍利在在处处往往有之何也答曰教言十方三世一切诸佛其数如号伽河沙遍十方刹然独于此土众生经无量却有大因縁摄取不舍誓愿深重慈悲浓厚方佛将灭度时于人天防前遗勅真身舍利多留于人间盖佛之意以谓人不能至天上以修崇而天可至人间以供养此佛之善巧也而我防州之区独为之冠焉然此舍利非得福地则不可安奉非遇信士即不能建立今防子之国可谓福地矣而又遇信士为内外护此其所以能成就如是功德庄严欤报恩光孝禅寺者防之古刹也晋号铁佛唐称金轮比年以来尝废革布金之地荒茀不治而常住旧有佛牙一枚方寺废时为老比丘极力收藏如防眼睛得不遗失及寺之复也降禅师初至将有为而未能也今璘禅师继之毎念佛牙久此湮没欲建一楼以崇奉之徧谒檀越未有如给孤独者岂象教之兴真有所待欤绍兴十五年冬漕使苻公行中出建外台一日公至寺循行瞻视间若有神物警发其意者而又闻璘公建楼之言详其本末公欣然促之即捐俸钱十万以为之倡人皆响应各献所有争助胜縁以故未几一寺鼎新巨楼居中雄视杰立堂库廊庑环而翼之观者皆曰未曽有也一日方丈老人与二客登楼一客曰是盖如来无量阿僧祗刼之所修证也故有三十二大人相为第八相其数六六絜白平正色如珂贝歴大人聚自然坚刚非金非玉非轻非重是真天人福田而世之谈佛者好为大言至尽畧去福之因地名相吾见必极力挣之一客曰是何言之陋也空而已矣吾观世间有为功僡皆是幻化虚伪不实故学佛者当先庸行勦絶屏当之然后宴坐观我此身犹如死尸犹如虫聚犹如行厮汚秽不净见事是已即急舍离心中出火自焚其身然后可见无上菩提今学者不知出此以思惟心生挟劣相吾见必唾骂辱之方丈老人曰二客之言皆非也如前客之言则佛法不离于文字如后客之言即佛法将归于陨灭且一身不成二佛一佛必具三身今客之所见为佛法身乎佛化身乎佛报身乎又客今在此为过去乎为未来乎为见在乎客若知三时即是三身则诸佛现前矣客又不闻浄名居士之言乎如我观佛前际不来后际不断今复不住若能如是始可以观佛牙矣客应曰唯唯尔时老师复説偈言
　　壮哉缥缈之飞楼　　　岿然下镇三峡流中有舍利万亿秋　　　玉奁金钥那能收灵光濬发腾空浮　　　阿迦咤靡不周魔王积恶招愆尤　　　正如躔度遇罗猴宫殿煤黒天魔愁　　　诸天眷属时嬉游防遇佛光喜不休　　　相与聚集到无忧共议是事同推求　　　四禅梵王列幢旒阿叔迦寳结网俦　　　胜□缨络交相缪作天妓乐风飕飕　　　那楼王最称优箫鼓歌咽杂箜篌　　　舍芝夫人妙音喉千二百种声清修　　　阿素洛王神之酋降伏彊梗解怨仇　　　俯伏互跪貌和柔鱼鳃鸟喙状弥猴　　　殊形诡制森戈矛亦来侍卫列群驺　　　供养既已众不留但余两幸香旦禂　　　吾闻佛事因人修隠显相逺殊不侔　　　维摩居士佛匹俦应縁示现为公侯　　　二见金轮火比丘受佛记莂为合谋　　　江山针芥偶相投成沈胜事何优游　　　惟佛恩大不可酬何其来此古信州　　　愿垂鸿福常庇庥如象如马峡山头　　　无碍行客往来舟俗士狭劣言可羞　　　止欲福此西南陬粟散诸国纷蚍蜉　　　不知更有四大州
　　峩眉山普光殿记　　　　　　明懐园
　　普光殿在峩眉山之絶顶峩眉乃普贤大士视现之所也峩眉之胜闻天下其山周匝千里八十四盘于青云之端有石龛百余大洞十二小洞二十八又有雷洞坪飞来钟王泉石金刚台之境峯峦倚天彩错如画与岷山相对实吾封内之巨错也山之上天霁则圆光大现山之下云开则圣灯夜明诚为佛之境界成化二年旧殿厄于回禄寺之住持了鉴以事闻于国因悯古佛道塲不可废毁捐赀命工重为修建越三年己丑而工毕峻杰丽于旧为加殿中以铜铸天地水府天君侍者雷电山王之神像以为百千万年之香火也夫天地之理生生不息成毁也代谢也理势相因而然也后人不继前人之为而为之则其迹化为草莾之区也成而毁毁而成亦生生不息之意也斯殿一新因前人之为而为之也四方覩佛者登斯山上斯殿当知普贤愿王应变无穷而利泽无尽也殿之防制兹不一一焉是为记












　　全蜀艺文志巻三十八
　　钦定四库全书
　　全蜀艺文志巻三十九　　明　周复俊　编记庚
　　墨池凖易堂记　　　　　　宋何涉
　　道昧于叔世而白于盛时迹毁于无知而伸于有识盖其常尔扬子云厯汉哀平新莽际号为名儒声光冯冯虽千百年亡辄衰贬有宅一区在锦官西郭隘巷著书墨池存焉后代追思其贤而不得见立亭池端嵗时来游明所以景行向慕入魏晋李唐其间兴衰如蠓薨薨如蝇营营侵晦讙譊之声未穷而氏姓俄变独子云之宅岿然下据不被废彻亦足以信其材度艺学为世所仰也王徳数尽中原溃防王建由草窃进攘蜀土僣立称号用淫虐暴恣以成其一切固不暇识所谓扬子云果何人也宅与墨池垣入官界为仓庾地至知祥昶世及皇朝仍而弗革淳化甲午李顺冦始乱放兵烧掠隆隆积廪化为灰阜贼平主者因其地改创营隖以休飬卒徒环堵儒宫弥益污辱庆厯丁亥今相国集贤文公适为是都尹有中兴寺僧懐信诣庭言状公叹惋累日命吏寻遗阯画疆以还其旧然屋已名龙女堂池复堙塞淟涊时方议疏葺而公遽迫入觐事用中寝明嵗戊子提刑司田郎高侯惟几乗间独至都荒圯渺莽咨嗟久之且言子云八十一首十三篇逮它箴颂其辞义奥逺山生泽浸上与三代经训相凖士大夫不通其语众指以为孤陋用其道反绌其迹如耸善捄俗之风将坠地弗振何退谕贤僚名卿敛俸余以图经构知尹直枢宻程公学据阃奥人推宗师扶乗颷流敦尚名义闻而説命取良材充助其用都人士逮田衣黄冠师虽平时叛吾教训佗説以自夸者亦欣欢忘劬来相是役辨方审曲率有意思直北而堂曰凖易绘子云遗像正位南向诸公仪观列东西序池心筑层台置亭其上曰解嘲前距午际轩楹对起以须宴防曰吐鳯竒葩杂树移植交帯垂苕森列气象蔼蔼三月晦凡土木黝垩之事毕成君子谓高侯是举也扶既废补久阙其激劝风防虽古人不过矧夫资识端亮学术雄富若导积石引长河愈久愈洪无枯涸虑文章丽宻据法裁诐若衣藻火以退涂服故举动建置皆可师小子不文承命恐悚谨为之记时庆厯八年
　　扬子云宅辨碑记　　　　　　高惟几
　　前书传扬云之先扬侯逃于楚巫山因家焉楚汉之兴也扬氏遡江上处巴之江州【即犍为郡汉建元末领江阳今图经有扬雄宅幷洞洞前刻扬雄像此即扬侯尔以雄名最显后人慕之苐称曰扬雄宅与像迨此存焉今为道宫】而扬季官至庐江太守汉元鼎间避仇复遡江上处岷山之阳曰郫有田一区宅一防禹贡曰岷山之阳至于衡山孔安国曰岷山江所出在梁州南衡山江所经在荆州李膺益州记曰岷山去成都五百里有岷山县江源所起也故其西之八十里江之南石纽禹所生处而班氏谓岷山之阳曰郫采摭之误耳且岷去蜀郡五百里郫去成都四十里则郫不在岷山之阳明矣蜀郡故关内中兴寺即西汉末扬雄宅南齐时有僧建草院以雄于此草太也蜀记曰草亭即扬雄草太所也宅在州城西北二里二百八十步扬氏蜀王本记云蜀之地本治广都樊乡后徙居成都秦恵王遣张仪定蜀筑成都而县之今州子城乃城也亦仪所筑县经曰县在子城西北二里一百步今草亭废址乃其宅去县仅二百步与二説符矣益州圗经有扬雄坊而郫无扬雄宅郫亦不载扬氏遗事是知季五世传一子世世为成都人也宅岂郫乎矧郫与岷殊不相涉史氏务广载备言捃掇之舛固亦有焉予因辩其误意泥古者止以班史岷阳之郫有宅为然
　　汉州荘真君卜台记　　　　　　郭印
　　真君姓荘氏名遵字君平蜀隠君子也事略载汉史杂见于丛书説者尚多弗着按益州记汉州鴈桥东有真君卜台高丈余有通仙井眞君常潜迹变通时从山中出启肆卖卜又故老相传州地势南高而北下多火灾真君凿井防间上宪七星杓指南方以厌胜之则真君之德隂被广汉尤厚自昔至今越千百年卜台既已隳落井之应辅星者堙塞久矣比嵗郡人往往逢灾应或疑焉今太守王公忧民之忧廼如其説汰故堙井于是灾燀不作民皆安堵一日过卜台下顾其陋甚防加修筑绘真君像其上前临通道蔽以短垣葢使邦人无忘真君之德也既成属某记之某谓卜筮圣人之事所以极数知来洞照吉凶大槩使人知所趋避而已后之日者廼复求售其术假祸福以簧鼓一世岂圣人之意哉观真君寄迹于此也有邪恶非正之问则依蓍为言利害与人子言依于孝与人弟言依于顺呜呼亦异矣真君灵迹蜀诸郡皆有之其防宅升仙出入于通仙井事今盖无所据至卜台七星井则遗迹俱在可考不疑故幷书之
　　李太白故宅记　　　　　　　　杨遂
　　先生讳白字太白事迹已具范传正姑孰碑及李阳冰文集序矣夫蛟龙能神于云雨不能为人用鳯鸟能瑞于王者不能为人畜而先生以天成之才能神于为文异人之表能瑞于当世始投袂而来竟解组而去所谓不能人用与人畜也烁哉储星精参络属开元天子御宇日久天下无事聿修文教巻四溟而袂寰宇顿八纮而罗英杰先生拖屐剑阁西入长安天子闻其名忻若有得召见之日前席礼之延于金銮待如僚友自是畴咨若采潜俾草奏造膝説辞人莫知者恩隆宠洽王公向风不浃日而声烜于华夏亦先生之遇代之盛也夫有高世之徳则讪谤者伺其隙有超人之行则妬嫉者窥其衅故士无贤与不肖女无美与丑睹先生以兴叹也值非常之时遭非常之主宜必立非常之事建非常之功以开元之盛非谓无时矣以宗之明非谓无主矣然而青蝇之营营棘樊斯止贝锦之萋斐豺虎可投贾谊既疎崔骃亦弃岂非得时不难得君难得君不难立事难立事不难建功难故功难成而易败事难就而易毁者欤先生所以巻舒无悔吝趋舍有进退遂乃北游燕赵东访梁宋南憩郢楚周流数十载思与乔松游而饵金丹为事尔繇是纵情肆志刘伯伦之傲世也赋诗寓懐阮嗣宗之穷途也学仙养生嵇叔夜之迈俗也观其才思骏发浩荡无涯组绣史籍粉绘经典若皷号钟而鬼神杂沓辟武库而剑防森罗而又缥缈悠扬迥出风尘之外不作人间之语故当时号为谪仙人焉如蜀道难可以戒为政之人矣梁甫吟可以励有志之士矣猛虎行可以朂立节之子矣上云曲可以化愚夫之懵矣懐古可以革浇风之俗矣其余所作虽以感物因事而发终以辅世匡君为意自西窜夜郎南流江左坎防顿踬飘泊羁屑悲夫仆尝论蜀中自古多出名人才士其尤者汉则司马长卿王子渊扬子云唐则陈子昂暨先生耳长卿遇武皇之重终卧病而闲子渊获宣帝之好亦无用于世子云防王莽之乱复贫困而卒子昂愤文章之壊一变古道又以贬而退先生振风雅之纲再革今弊竟以放而去噫天厚其才而薄其命乎不然以褒贬圣贤毁誉今古主隂者厄之乎又不然以才学富多器识儁茂司命者黜之乎是乌可知也抑此数子千百年后莫不耸慕宗为楷则亦可谓拔乎其萃者矣先生旧宅在清防乡后往戴天山读书今旧宅已为浮图者居之仆少贤先生之文每为太息辛夘谪莅斯邑因暇披莽挈侣来寻嗟乎城郭皆是丘陵如故其人已往其迹空在辽海鹤尚千载而却归苍梧白云竟一去而不返为铭勒石寘之金田其辞曰
　　岷山之精上为金星母乃梦协先生以生厥名暨字则而象之出风尘表标天人资词源学派若泄尾闾自古王佐欲致唐虞谓予弗起苍生其如遂来京师荃芬兰蔼天子诏我金銮赐对礼为前席千载一防王公卿士莫不倾盖英声雷飞鞫于区外有始有卒其惟圣人孰谓谁来我思奉身稽颡丹陛愿乞骸骨天子从之出苍龙阙翔青汉云归碧天缅追安期邈寻偓佺夕饵琼叶晨潄玉泉放情肆志养吾浩然诗吟千首酒饮百船西浮南沈夫何系焉龙首山前涪江之涘先生一去宅留故里数变乔木几千人世草蔓荒蹊棘萝废址乡人故老犹话厥美吁哉先生不为不遇余也何如拂衣自去蓬莱金阙昆仑珠树定往游否孰知其故悠悠我思伤心日暮
　　杜工部草堂记　　　　　　赵次公
　　六经皆主乎教化而诗尤闗六经之用是故易以尽性而情性寄寓之咏则诗通乎易书以导事而事变之逹则诗通乎书诗兴而礼立乐成无诗则礼乐无以发挥诗亡而后有春秋有诗则春秋无复勤圣人之笔削然则诗之防其不大乎故孔子删诗之后而为二百四十二年之褒贬孟子尤长于诗而有七篇之书其与风雅明教化无异也自孔孟微言之既絶而诗之防不传区区惜别已失于汉骈丽委靡又失于六朝唐自陈子昂王摩诘沉涵醇隠稍为近古而造之犹未深其明教化者无闻焉至李杜号诗人之雄而白之诗多在于风月草木之间神僊虚无之説亦何补于教化哉惟杜陵野老负王佐之才有意当世而肮脏不偶胸中所蕴一切冩之以诗其曰许身一何愚自比稷与契又曰致君尧舜上再使风俗淳此其素愿也至其出处每与孔孟合尚怜终南山回首清渭滨则其迟迟去鲁之懐勲业频看镜行藏独倚楼则有皇皇得君之志晚依严武未惬素心枉驾再顾赴期肯来礼数非不寛也而卒未免于嫌忌致同袍有蜀道难之悲我公以甫气谊之同神交于今日而况闾阎有揖逊之风松竹无荒芜之叹在甫所得为多则甫之精爽凛然宜安新宫之爽垲而乐之矣傥甫无恙其遇公也受知之笃始终不渝严公视之得无作乎彼之畴昔论诗孰与今者刻诗之意也天下后世由是识曲阜之履爱甘棠之木诵其诗以知教化之原岂不自我公发之耶
　　重修杜工部草堂记　　　　　　杨廷和
　　成都草堂唐杜子美旧居之地也堂屡废矣辄新之者重其人也子美出处具在本传堂之兴废亦各有纪载不复以云今日之举则巡抚都御史钟公蕃倡其议巡按御史姚公祥主其成而郑公协其谋也既成成都府同知吴君廷举以书与图来属予记之葢翘然而起临于官道者为门门之后为祠三楹遗像俨然春秋之所有事焉者也祠之改作钟公实委郡僚任之于时以公帑无羡余未遑其他他日姚公往视之则以为他之不葺又遗后人以防是其责在我再令郡中检括所藏仍以两廵院所设入者益之藩臬诸公亦各助之十一于是他不治者并手偕作祠后为书院楹如祠之数屋其左右各称是引水为流横絶其后桥其上以通往来于其前门焉榜曰浣花深处进于是则草堂也堂故在院之前来游者杂然讙哗弗严也姚公乃令易置之院后隙地尽以属之堂而规制益宏矣堂之左右亦各为屋三楹其东则选释氏之徒居之以奉祠之香火其西则礼神之器与延賔之具皆贮焉缭以周垣廉隅有截又其东偏为池引桥下之水注其中菱莲交加鱼鸟上下相乐也名花时果杂植垣内盆池楚楚离列其间其外则树以桤栁象子美之旧也经始于治庚申之春落成于其年之秋财不费而功侈民不劳而事集凡此皆吴君图之而受之姚公者也夫世称子美者槩以为诗人愚尝不满于是以为诗道之成极于子美而子美之重于人者则不独诗也唐三百年间文章之士毋虑数千百人而祠于后者仅可指数李白之于潮州是其表著者他若襄阳之孟亭建州之棃山之类则有知有不知者矣而子美之草堂夫人皆知之是独以其诗而已哉蜀自先秦以来上下数千年间古今通祀者才数人若秦之李氷汉之文翁孔明宋之张咏皆以功徳流逺比于甘棠是以蜀人若是其慕之也而子美徒以羇旅困穷之人轩然与之并是诚不独以其诗也盖子美之为人孝友忠信大节俱备读其诗考其素履一一可见至若许身稷契则亦自其所能为者言之观其舜举十六相身尊道何高秦时任商鞅法令如牛毛之语则其出处亦略可知史家不能得其所存而疑其议论漫谓之高而不切志其墓者亦不过称之为文先生耳于乎此何足以知子美哉不知于当时而知于后世一世之短百世之长子美之名若草堂虽与天地俱存可也今日诸公之举尊贤厉俗其于风教岂曰小补之哉诸公之于蜀皆有风烈可传于后记为草堂作也故不具述记既勒石自成都府检校崔塘而下其姓名皆列之碑隂
　　修防州东屯少陵故居记　　　　于□
　　唐大厯中少陵先生自成都来防门盖欲下三峡道荆襄以向洛阳渐图北归始至暂寓白帝既而复迁瀼西最后徙居东屯质之于诗皆可考峡中多高山峻谷地少平旷独东屯距白帝五里而近稲田禾畦延袤之百顷前带清溪后枕崇岗树林葱倩气象深秀称高人逸士之居少陵于是卜筑焉厌嚣尘而乐幽胜盖诗人所以为吟咏风月之地防州之诗多至四百余篇计当一草一木尽入诗句中矣少陵既出峡其地三易主近世始属李氏少陵手书之券犹在至子襄颇好事讲求故迹复置高斋用涪翁名少陵诗意创大雅堂临溪又建草堂绘其遗像歴嵗滋久屋且頽圯弗治券亦为有力者取去而前贤旧隠几为荆榛之墟庆元三年春连帅阆中毋丘公漕使苏台钱公暇日聮辔访古叹高风之既逺而故居之弗葺无以致思贤尚徳之意因李氏子欲析居母丘公捐金市之而归诸官为田一十一畆有竒缭以短垣树以嘉木斋与堂之欹腐挠折者从而増葺之架为慿轩辟为虚牖开新径以直谿而东屯之景地深窈幽邃与昔寓居之日无异钱公又跨草堂创为重阁移置少陵像于其上凭栏一望则平川之绮丽四山之环合若拱若揖与賔主相领略盖东屯至是遂为防州胜处嗟夫少陵始进三赋明皇竒其才甞召而欲用之故其诗有主上顷见征之句已而龃龉不偶流落顿挫故其诗有青防却垂翅之句少陵抱负竒伟许身稷卨欲少出所学以自见于世而卒不遇憔悴奔走于羇旅之间可叹也虽然少陵之诗号为诗史岂独取其格律之高句法之严盖其忠义根于中而形于吟咏所谓一饭未尝忘君者是以其铿金振玉之声与骚雅并传于无穷也少陵避地入蜀其寓居之处同谷有草堂浣花亦有草堂皆官自葺之有以见其勿剪勿伐之意独东屯不然诚防门之阙典也夫地固以人重而物之兴废有时今帅漕二公独能兴四百年之遗址而更新之明示好尚丕变雅俗寔权舆于此则是役也岂徒为游观设哉庆元三年十二月初一日朝奉郎权通判防州军州兼管内劝农事借绯于□记
　　渊乐堂记　　　　　　　　　　杨天惠
　　吾蜀有达伯曰木鴈先生生岷峨之厓长卭崃之墟出入于脂膏游侠之窟而其心泠然独追正始永和之人而师友之然其拔起甚苦其擢置甚厉其造端甚鋭其收绩甚胜金寒玉暖五十有余年而后得寄禄第七品赋秩四百石辟五畆之宅治百塍之田于是稍斥隙土筑小堂焉名之曰渊乐防将致为臣归老于其家间以书戏其友东蜀杨天惠曰予癯儒也暴享此得无有物瞰之因书韩公示儿诗曰始我来京师止携一束书辛勤三十年以有此屋庐夫经之勤营之剧悴形忍性磨以寒暑而偶有获焉此韩公诗之所以饰喜而予欲记之亦以志难也唯是名堂之意颇有以而或者未即晓之今夫渊明嗜酒乐天亦嗜酒渊明工诗乐天亦工诗凡语故事者夫人知其然乃予所以千载尚友之意殆不其然也子盍忖予心而试发之天惠伏书嗢噱曰富哉名乎吾有以索夫子之意矣夫论人者无论其人而论其人之天按渊明以微故辄行而乐天以直言屡黜是其过人已逺甚然尚非其巨者也晋宋之交新故糅分朝而南暮而北未见有坚明不二者也独渊明消揺前去无所回其迹牛李之旤簪笏偾路朝为卿而暮为囚未见有脱遗无预者也独乐天耿介中立无所蹈其瑕璺者先生所以取二子宁是耶抑非耶于时天恵董役通济江上腹藁虽成窃自疑其言之强鄙弗敢出也行且谋以身承教共定其当焉而病莫之前后一年先生自大邑力疾归坐堂上委衣冠而嬗予闻之抵几哭曰嗟乎无与定吾文矣盖钟期死伯牙破琴而不复皷然徐君亡季札挂劔于其墓而去二人岂以生死寒久要之盟哉吾意先生精爽超彻决不澌尽时抚鹤翎过城郭犹当问记之有亡也辄忆枯思之遗余稍补辑之以授其子俾置诸堂右
　　合江园记　　　　　　　　　蔡迨
　　合江园唐尹韦忠武作后因其亭为楼阁台榭参植美竹异卉荟翳参差而春芳夏隂波光月辉以时献状无不可爱故为成都园亭胜迹之最嘉时暇日方伯刺史与其宾寮名胜登临燕衎传觞授简以极其驩几与东平之谿堂山隂之兰亭争长也而吕正愍之记实刻在石夫地因人而重则是园葢可知矣然园可娱官官之人未必皆材又属公府尚简重燕游阔疎因弗以治楼欹亭陊花竹翦刜荒秽萧条可念其无恙者独长江茂林耳淳熈二年春李唐来为是官入其寺伤焉欲善其隳圯而病其赀防提防刑狱晋原李公兼漕领府事唐白其故公亟出缗钱材甓畀以庀事址之墟者屋之宇之仆者起之楹桷牖户上覆旁障之腐而决者易而新之弗废其旧而加壮焉而又补蓺花竹丛条畅茂咸复其故园之壊而葺者数矣莫若今日之壊甚而葺之力而成之敏也非独唐能张其官寔惟晋原公逹所以为政虽职并事丛而细大必举頥指如意致其下尽力焉他视此可知也工之讫宜有以志迨将如吴防舣舟亭下唐请书其事喜为之书是年记
　　勾氏盘谿记　　　　　　　　李石
　　君子之于物也物之而已不以为身之累也不以为累虽天地之大吾能物之一以为累如饮食衣服皆反为身病故必以吾之一身以较其大小轻重而为之等级身外之物泛然来悠然去以身为量而君子之物备矣且一丘一壑所须甚微而系物甚大以身取给可也不则连甍阡陌幷络包山絶江障林蔽麓造巧饰浮使他人视之以为玩已因之以为病何益哉呜呼斥桑麻之用以种桃李饰茅茨之用以充藻绘如齐雪宫之丽如梁金谷之富一山之植非累牛不致一蘤之种非兼金不集又求所以牣其中者非声色不娱非丝竹不乐此桀纣之恶不至是也传曰非人其物惟德其物君子嫓身以对物不以物为身之累果如此哉吾友繁江勾君友于之作盘谿非茍于作也楼以藏书堂以教子亭以赋诗榭以置酒且誓曰俗子汚我不汚门凡士凂我不凂室清风肃户明月赞席抱琴之童挟巻之子照映几杖之侧倘佯笔砚之间吾乃今知勾君之志于物以为盘谿之取亦多矣吾尝过勾君问其所以作之之説曰吾学不适于时用官不迨于世资聊以盘谿之尚易其平生谬用之心望望外物乗除消长不既汰矣乎他人往往以斜川见诳吾甚不乐得一语以洗其侈名之谤足矣余天彭倅罢徒步过之门生何防赵鹗从君欣然迎客谒记许之十年又以书来复许之不三月君今亡矣因书君生平语以志挂劔之义
　　盘谿记　　　　　　　　　　范仲芑
　　始予先君试吏新繁称邑中勾氏多人士曰友于字信卿名者鋭于学有当世意已而试有司数不合晚乃得官主阆中簿度不能酬其素却弃官去脱遗世事寄意闲适其所居有溪环绕清澈可挹因取唐人李愿太行之谷曰盘者以名其溪防溪下上沙澄而谷岌土腴而植蕃跻攀曲折视着屋穏处为堂为亭为轩为庵为寮掩映相望至者如行图画中累甓为洞穷之而深治涉为航浮之而安架虚为桥即之而通悉旁縁昌黎序中语摭其意而揭之扁榜经营之初物色自献骋望之际面势咸得啸歌俛仰觞酒杖屦尽一溪之胜而胷中梗槩始披于此矣予童时侍先君已闻君贤仲兄齐叔又与君通昏婣而盘谿之名往往流于士大夫之听思一往游以足于登览而未暇也系官于朝君书来以图相示属予记之予惟山林富贵二者莫或得兼富贵而或羞焉求人以涂之人恕我不可得而山林之乐茍多取之尚不为贪人情常以自恕擅壑专林而不知止者有矣然自汉以来柴桑辋川仅以一二名于天壤他皆泯灭至不得其处则凡致意于烟霏草木之间而人品或非者此又可以欺世也欤惟君深于学问持满而未发既其入仕精力未及于衰视世之夸华悠然无以易之处隂息影休其毂而不悔非徒以枯槁宿名也是可书
　　望岷亭记　　　　　　　　　　张俞
　　凡为亭观池台于得胜之地则虽无山川而旷无江海而闲况郫城据岷之阳缭江宅川自古都邑故有丛亭之胜山海备焉今邑大夫安定胡君自江南来耸兹游观然憾尚有余胜郁而未畅防方牧广平公命作县之重门门临闲田尽归芜秽植为西园遂作大亭号曰望岷是亭西至岷山百里而近蟠地郁天万峰连延终古孕碧拥临三蜀其望伊何春云始波昆柔阆蔼涵蔚瀛海火宇无隂万木交蒸重岩沓嶂倚云峨氷秋空凝辉秀卓天骨朝阳夕月异态殊色寒日惨烈时见城阙【青城天阙各岷之一山耳】三峰含光隠射天末【昆有第一第二峰及大面是为三峰】此望岷之大槩也故君子望之则目益加明形益加静心益加清斯可以脱拘挛之域入道义之庭清浄无为而治功日成矣茍使小人望之则目若加盲心若加昏俯仰悲戚蹙其本生有若越人之视章甫海鸟之闻钟皷岂其性哉俾之违义冐利入于刑死则欣然自谓登蓬莱栖昆仑之不若也奚肯谓峨山之尚可望耶然则岷峨之灵秀亦乌为小人而设也以一山而推天下之理则君子小人之道亦若是焉而已尔胡君字希逸强明公洁治遂无讼且观前宰长乐冯君道元修丛亭之事复大修之又特作斯亭可以见志某遂为文以示爱山之君子
　　合江亭记　　　　　　　　　吕大防
　　江沱自岷而别张若李冰之守蜀始作堋以揵水而阔沟以酾之大溉蜀郡广汉之田而蜀以富饶今成都二水此江沱支流来自西北而汇于府之东南乃所谓二江双流者也沱旧循南湟与江并流以东唐高骈斥广其秽遂塞縻枣故渎始凿新渠缭出府城之北然犹合于旧渚渚旁合江故亭唐人宴饯之地名士题诗往往在焉久茀不治余始命葺之以为船官治事之所俯而观水沧波修阔然数里之逺东山翠麓与烟林篁竹列峙于其前鸣瀬抑扬鸥鸟上下商舟渔艇错落游衍春朝秋夕置酒其上亦一府之佳观也既而主吏请托其事余以为蜀田仰成官渎不为塘埭以居水故陂湖汉漾之胜比他方为少傥能悉知潴水之利则蒲鱼菱芡之饶固不减于蹲鸱之助古之人多因事以为饰俾其得地之利又从而有观游之乐岂不美哉兹或可书以视后盖因合江而发之
　　逸心亭记　　　　　　　　　　章
　　粤若缑山积秀耀真胄于千龄淮水澄源焕清风于百世纪其贵盛则同日分为五列侯称彼才华廼当时号曰三珠树折仙枝于奕叶流英槩于遐方隠显虽殊巻舒一致即太原王君表正钟其绪矣君幼而雅于好尚壮而多闻交游必贤谈笑惟义迨乎知命于所居东偏剏园亭以适性蹊分桃李爱其若君子之芳馨隂茂松筠赏其若志士之节操凡植竒葩异实咸资兴咏或燕游嵇阮以乐天和或集防荀陈以声名教饮不迨乎沉湎言必尽乎切磋由是四方輶车望风而至千里多士慕义而来君必盱衡倒屣勤勤拳拳闻义必行从善为乐一日仆息鞚林下晤语罇前属君操觚求亭之号乃本其事题曰逸心固资日休之义也伟乎君其储诗书以尊道励弦诵以传家则庆延后昆美绍先徳莫之京矣又何必尘生罗韈珠贯歌喉方谓之乐欤防有浴沂之士朋簪而来游是亭观是説能无优之哉
　　少休亭记　　　　　　　　　　刘泾
　　自成都趋陵简如在蜀必由灵泉过分崠其山周数百里高大阻险以石次第为梯暑雨冬雪则马不进仆亦以病告欲少休于中半而巢乏方丈之地行者患焉余简人也持以告县令黄君曰有走世路而至老不自言劳者人或相以安逸则辄怒怨负其走愈疾顾何物使之今行者之困于险也马思伏枥仆无偷安各念寝处欲少休其劳生而君有地百里不遂与之覆载此为失仁智又害其良心甚矣柰何君持以告转运使晋陵胡公具兴刘公曰此非特令之能事也于是度财力以人意所在为馆舍过客得止大庇其下乌乎行者之区区名与货也其心欲少休焉则可与之不可拒也方寒暑惫倦暴其体肤正于反复中而乃处隂静得乐地由是惚然知其妄行将赋归而求家则虽匹夫妇之惠亦仁政也无使居者有不出户之见则并在高位君子笑而请名曰少休亭绍圣二年记
　　待鹤亭记　　　　　　　　李流谦
　　圣泉故濬俭举一邑无观游之地独妙通祠侧有兰若曰兴福在外慿高为亭可临緑野市井庐落云烟草树田洫沟塍参错蔽亏毕陈乎其前一睇千里来登者神豁气夷心目俱爽最名邑胜处昔人榜之望锦以锦官城可跂而望也兰若久荒圯枭狐窟巢如逃屋亡家一僧衰癃无徒属色颇凄凉故亭与之偕废椽脱栋揺壁壊甃裂瓢囊之瘠往往舍焉环其地翠柏数十株亭之倚以为胜者亦半于斧斤绍兴壬午嵗元日邑令杨公过焉顾瞻久之曰是去真栖不一弓地汚秽乃尔其何以安归语邑尉李流谦相视一叹明日兴福僧来言曰智海老不能有是亭久矣考之旧刻之建不知何时崇宁改元嵗在壬午宰某君者以葺祠之余材新之今嵗复壬午意者数之符亭当惟祠之归愿并其地使黄冠掌焉智海本心也公曰可哉吾敢专适流谦诣府遂具其事俾白大尹王公亦欣然可乃呼道士王行直付之且属其兴修之役公首捐廪粟倡其僚各输斗石食众工凡邑子及客子之乐施者听而不强又亲为指画自真人殿左庑破壁为门代翳夷阻架溪而梁之叠石而上凡一百二十有二级以逹于亭之旧而加葺焉支补其压漏灌洗其漫漶垢污而徙所谓茅茨者于其后于是气象骞奋超拔异畴昔自庑望之横桥如画石磴如梯空亭缥缈山巅如飞来隆岗伏坡为之扶卫草木朋附若奔若迎殆与真祠聫为一气祠初无客馆客至亡所舍至是始有托足休驾之所皆满意焉属役于四月而落成于七月公闻民事辄来督视不啻治已之林囿台池者未讫役流谦授代去既数月公书来曰亭成矣子实赞我可无一言纪嵗月流谦曰亭微矣然公意所属徒以老僊蜀人之所尊事而是祠也数家之所更建舍旧图新极于至诚故视唾其地如唾其面精念防感至使阇黎自托于不能愿以是献而大尹王公恭承宻音既克新华栋事上之恭久而益严凡便于祠者亡不开具是以斯役不劳而济此皆可书望锦旧榜于祠不类也易之曰待鹤昔仙人丁令威苏耽皆仙去化鹤以归旧传殿廷之柏故有鹤来安知非老僊而莫识也于斯亭也愿与诸君待之公名先进字用之永康人古君子而今循吏云绍兴二十二年九月日记
　　劔州重阳亭记　　　　　　吴师孟
　　治平二年夏四月二十有五日师孟从蜀帅南阳公次剑州是日防于东园之见溪亭公未至郡将揖宾慿栏而语见东山一峰特竦千仭众小山迤逦卑附如奔走如侍从茂林苍崖烟霭防宻有一亭焉冠于山侧碧瓦鳞差朱栏霞明长溪清浔流影不去贰车太博扶风马君渊仰而指其巘曰予与太守张侯颂他日于是得异处焉乃唐刺史蒋侑所建重阳亭商隠序而铭之者也亭圯以来不知几许年予尝登访其址西首頫瞰一郡之境矗矗高下丛于目前扪其碑辞尚可省读防前官伐木将以构予廨舍之后堂予得即其材而新是亭当以歳月识其兴废敢属以记师孟退而考义山之铭乃宣宗大中八年所纂大中距今二百一十有二年矣其间岂无好事之人一出口以怜其亭之废乎将虽有好事之意而但以治郡惟簿领是先当途惟劳饯是经遑防是耶噫融结以来兹溪山者实此州之胜至蒋侯方建是亭寂寥榛芜逾二百余载暨扶风君乃与张侯力起其废是知溪山景物无情于人者也含清蕴秀如有道之士充然内足安其所守无待于外何尝欲人之爱耶古今之人或爱或否亭之兴废有时而溪山之景自若也乌能有毫髪之损益于其清且秀邪自古至唐自唐迄今仅偶得二真赏耳自今以往庸讵知人之爱否亭之兴废更几许年而复值其人欤是嵗六月晦日朝奉郎尚书职方员外通判阆州军州兼管内劝农事上轻车都尉赐绯鱼袋吴师孟撰
　　劔州再建重阳亭记　　　　　　康海
　　予闻劔州山水旧矣后见李义山重阳亭铭言刺史蒋侑治郡三年事得人从乃大铲险道绲石见上平可容考上车四轨建为南北亭以便劳饯又亭东山号曰重阳以醉风日则剑州山水亦胜矣而蒋君在郡能有暇日以山水自娱又得名士大夫咏述其事播美于当时遗馨于后世其胷襟意度固亦非凡者矣正徳乙亥武陵李君来知劔州逾年政成百姓咸若于是广教化之道表废坠之迹高城濬池练兵饬备敶礼义示轨则吏就典列俗无曲议乃歴览奥曲穷索灵秘得兹亭之址焉于是与二三士大夫谋曰夫礼义者世之大闲而佳胜者地之隽腴二者不可不示来兹也予既建兼山书院以示学者而又表武侯之庙旌死节之人使庶位有守后贤克循其于礼义之事则庶几矣佳胜如此亭湮而罔知者将数十百年今幸求得之得而弗治非所以阐灵秘发坤珍也于是涤秽芟草复斯亭焉畚锸始兴即得义山碑于宿莽之下吴职方记言曰自古至唐自唐至今仅二赏耳讵知亭之废兴更几许年而复值其人欤然职方又讵知今日之有李君也李君言亭近枕闻溪逺挹五华前对汉阳左秀岩亭卧龙城郭楼台俯在懐抱与职方之记略同至于长溪清浔流影不去则吾亦神坐亭上久矣劔士姜文粹玉洁者予旧友也能道李君之事因以书托予记云亭崖畔有石刻古重阳亭四字大书之为宋张珖笔予益跃然恨不能即从诸君子游也自予记之已不知诸君子游而乐乐而咏者将若干畨尚欲文粹为吾録寄之以观李君之暇日比蒋君何如当亦更为李君赋之矣夫闗中名区胜壤不可以计数安得有贤如李君者少为表章之以快吾意更不知予能待而见之否也李君名璧字白天治乙夘广西举人诣深履厚故笃意古道如此亭成于戊寅之夏明年正徳十四年已卯夏六月十又八日庚辰浒西山人武功康海记
　　潄玉岩记　　　　　　　　宋喻汝砺
　　自古常言天不负人吾初不甚信吾曩游太学不啻六千三百日知古所谓屈原贾谊扬雄韩愈栁宗元辈吾亦颇识其面目及得一第则枯冷羞澁几笑破人口比来山中持手板谒上官奔走匍匐作主簿少府模様燕居作乐则揺口吻弄语言以恱贵人而覔所谓举状者嗟乎其局促如此则天果不负人邪然饱闻阆中竒山川而贤士大夫最多亦复把酒自慰一日登锦屏系舟嘉陵江歩至占星岩徘徊纵观倚老松卧恠石往往摩腹一笑然是三境之游须废吾一日粮吾不得与女旦暮相从也惟毋丘氏潄玉岩近在墙壁外乗兴步履从小奚奴直谒贤主人脱衣散发坐岩复酌酒赋诗相与作物外笑乐酒醉发狂即呼天大呌曰天乎真不负喻汝砺矣吾尝谓富乐之士不能放意于江山松竹之乐而山川怪竒烟云竹石诗酒风月唯遗逸未遇之人始得兼而有之故天地雄伟不凡之处天所以资贤人而舒其忧愁之思者也吾零落荒山郁郁无聊赖有锦屛嘉陵之雄伟占星潄玉之胜所谓阆之四竒者吾皆得而有之他日解官视吾破囊无复新井县一物驱老髯独负四物以归朋游故旧从吾覔阆中土物吾则与之饮酒取吾诗而歌之则是四境者不移足而在几席间矣当使乡人之老者执爵而言曰吾乡素乏佳山水公持此以归敢为公夀且为吾乡人贺故人之老者扬觯而言曰吾家素贫无一个钱汝今得此以归请为吾族人贺而后之好事者当呼为四竒先生云






　　全蜀艺文志巻三十九
　　钦定四库全书
　　全蜀艺文志巻四十　　　明　周复俊　编记辛
　　唐故翰林学士李君碣记　　唐刘全白
　　君名白广汉人性倜傥好纵横术善赋诗才调逸迈往往兴防属词恐古之善诗者亦不逮尤工古歌少任侠不事产业名闻京师天寳初宗辟翰林待诏因为和蕃书并上宣唐鸿猷一篇上重之欲以编诰之任委之为同列者所谤诏令归山遂浪迹天下以诗酒自适又志尚道术谓神仙可致不可小官以当世之务自负流离轗轲竟无所成名有子名伯禽偶游至此遂以疾终因葬于此文集亦无定巻家家有之代宗登极广拔淹瘁时君亦拜拾遗闻命之后君亦逝矣呜呼与其才不与其命悲夫全白防则以诗为君所知及此投吊荒坟将毁追想音容悲不能已邑有贤宰顾公游秦志好为诗亦常慕效李君气调因嗟盛才寂遂表墓式坟乃题贞石冀传于后来也贞元六年四月七日记沙门履人书坟去墓计一百二十步
  </div>
  <div class="pagination">
   <a href="全蜀艺文志_page36.html">
    上一页
   </a>
   <span>
    ...
   </span>
   <a href="全蜀艺文志_page32.html">
    32
   </a>
   <a href="全蜀艺文志_page33.html">
    33
   </a>
   <a href="全蜀艺文志_page34.html">
    34
   </a>
   <a href="全蜀艺文志_page35.html">
    35
   </a>
   <a href="全蜀艺文志_page36.html">
    36
   </a>
   <span class="current-page">
    37
   </span>
   <a href="全蜀艺文志_page38.html">
    38
   </a>
   <a href="全蜀艺文志_page39.html">
    39
   </a>
   <a href="全蜀艺文志_page40.html">
    40
   </a>
   <a href="全蜀艺文志_page41.html">
    41
   </a>
   <a href="全蜀艺文志_page42.html">
    42
   </a>
   <span>
    ...
   </span>
   <a href="全蜀艺文志_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
