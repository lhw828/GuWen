<!DOCTYPE html>
<html>
 <head>
  <meta charset="utf-8"/>
  <title>
   香艳丛书 - 第 289 页/共 467 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   香艳丛书 - 第 289 页/共 467 页
  </h1>
  <div class="content">
   三月佑圣真君诞辰附 
　　三月三日上巳之辰，曲水流觞故事，起于晋时。唐朝赐宴曲江，倾都禊饮踏青，亦是此意。右军王羲之《兰亭序》云：“暮春之初，修禊事”。杜甫《丽人行》云：“三月三日天气新，长安水边多丽人”，形容此景，至今令人爱慕。兼之此日正遇北极佑圣真君圣诞之日。佑圣观侍奉香火，其观系属御前去处，内侍提举观中事物，当日降赐御香，修崇醮录。午时朝贺，排列威仪，奏天乐于墀下，羽流整肃，谨朝谒于陛前，吟咏洞章陈礼。士庶烧香，纷集殿庭。诸宫道宇，俱设醮事，上祈国泰，下保民安。诸军寨及殿司衙奉侍香火者，皆安排社会，结缚台阁，迎列于道，观睹者纷纷。贵家士庶，亦设醮祈恩。贫者酌水献花。杭城事圣之虔，他郡所无也。 　　诸州府得解士人赴省闱 
　　三月上旬，朝廷差知贡举、监试、主文考试等官，并差监大中门官诸司、弥封、誊录等官，就观桥贡院，放诸州府郡得解士人，并三学舍生得解生员，诸路运司得解士人，有官人及武举得解者，尽赴院排日引试，及诸州郡诸路寓试试得待补士人，并排日引试。国子监牒试中解者，并行引试。如有避亲者，就别院引试。朝廷待士之重，差官之际，并令快行宣押所差官员入内，到殿听敕。其知贡举、监试、主文，并带羞帽，穿执乘驭，同诸考试等官，迎引下贡院，然后锁院，择日放试。诸州士人，自二月间前后到都，各寻安泊待试，遂经部呈验解牒，陈乞纳卷用印，并收买试篮桌椅之类。试日已定，隔宿于贡院，前赁房待试，就看坐图。其士人各引试三场：正日本经，次日论，第三日策。预试人照合试日分集于贡院竹门之外，伺候开门。放试士人，各入院内，依坐位分廊占坐讫，知贡举等官于厅前备香案，穿秉而拜，诸士人皆答拜，方下帘幕，出示题目于厅额。题中有疑难处，听士人就帘外上请，主文于帘中详答之讫，则各作文，随手上卷。至晡后开门，放士人出院，纳卷于中门外，书知姓氏，试卷入柜而出。其士人在贡院中，自有巡廊军卒赍砚水、点心、泡饭、茶酒、菜肉之属货卖。亦有八厢太保巡廊事。所纳卷子，径发下弥封，所封卷头，不要试官知士人姓名，恐其私取故也。却于每卷上打号头，三场共一号，方发往誊录所誊录卷子，依字号书写，对读无差，方纳入考试官各房考校。如卷子考中，发过别房复考，如称众意，方呈主文，却于誊录所吊取真卷，点对批取，定夺魁选。伺候申省奏号揭榜取旨，差官下院拆号发榜。中省魁者殿试陛甲，恩例前十名亦如之。补试中榜者，参太宗武三学为生员。举人中省闱者，俟候都堂点请复试，不过一论冒而已。复试毕，然后到殿也。此科举试，三年一次，到省士人，不下万余人，骈集都城。铺席买卖如市，俗语云“赶试官生活”，应一时之需耳。 
　　萌补未仕官人赴铨 
　　每岁三月上旬，应文武官荫授子弟、宗子荫补者，并赴铨闱就试出官。朝廷差监试、主文、考试等官，就礼部贡院放试。试中者三名取一名。文臣试两场：本经及刑统义，第三日愿试法科者听。武臣试《七书》义。三学生员入试，中榜者升内舍。其时亦有试宏词、法科、馆职、贤良方正。三省堂后官及六部吏，并试法科，升补额名。并是排日放试，合差外诸司等官吏，并循诸试例。如省闱年分，移于八月放试，中榜者赴吏部伺候帘试过参，注差遣。武选中者，就兵部右选厅铨量读法，注授出官。其文武铨魁特转一资。恩例，铨魁仍置局，造题名集，设同年宴于西湖。帅运诸司，俱有送助，以为局费。盖临安辇毂之下，中榜多是府第子弟，报喜皆是百司衙兵，谓之“喜虫儿”。其报榜人献以黄绢旗数面，上题中榜新恩铨魁姓名，插于门左右，以光祖宗而耀闾里，乞觅搔搅酒食豁汤钱会外，又以一二千缗犒之。此其常例也。 
　　清明节 
　　清明交三月，节前两日谓之“寒食”，京师人从冬至后数起至一百五日，便是此日。家家以柳条插于门，名之曰“明眼”。凡官民不论小大家，子女未冠笄者，以此日上头。寒食第三日，即清明节，每岁禁中命小内侍于阁门用榆木钻火，先进者赐金碗、绢三匹。宣赐臣僚巨烛，正所谓“钻燧改火”者，即此时也。禁中前五日，发宫人车马往绍兴攒宫朝陵。宗室南班，亦分遣诸陵，行朝享礼。向者从人官给紫衫、白绢、三角儿青行缠，今亦遵例支给。至日，亦有车马诣赤山诸攒，并诸宫妃王子坟堂，行享祀礼。官员士庶，俱出郊省坟，以尽思时之敬。车马往来繁盛，填塞都门。宴于郊者，则就名园芳圃，奇花异木之处；宴于湖者，则彩舟画舫，款款撑驾，随处行乐。此日又有龙舟可观，都人不论贫富，倾城而出，笙歌鼎沸，鼓吹喧天，虽东京金明池未必如此之佳。庵酒贪欢，不觉日晚。红霞映水，月挂柳梢，歌韵清圆，乐声嘹亮，此时尚犹未绝。男跨雕鞍，女乘花轿，次第入城。又使童仆挑着木鱼、龙船、花篮、闹竿等物归家，以馈亲朋邻里。杭城风俗，侈靡相尚，大抵如此。 
　　诸库迎煮 
　　临安府点检所，管城内外诸酒库，每岁清明前开煮，中前卖新迎年，诸库呈复本所，择日开沽呈样，各库预颁告示，官私妓女，新丽妆着，差雇社队鼓乐，以荣迎引。至期侵晨，各库排列整肃，前往州府教场，伺候点呈。首以三丈余高白布写“某库选到有名高手酒匠，酝造一色上等醴辣无比高酒，呈中第一。”谓之“布牌”，以大长竹挂起，三五人扶之而行。次以大鼓及乐官数辈，后以所呈样酒数担，次八仙道人、诸行社队，如鱼儿活担、糖糕、面食、诸般市食、车架、异桧奇松、赌钱作、渔父、出猎、台阁等社。又有小女童子，执琴瑟；妓家伏役婆嫂，乔妆绣体浪儿，手擎花篮、精巧笼仗。其官私妓女，择为三等，上马先以顶冠花衫子裆裤，次择秀丽有名者，带珠翠朵玉冠儿，销金衫儿、裙儿，各执花斗鼓儿，或捧龙阮琴瑟，后十余辈，着红大衣，带皂时髻，名之“行首”，各雇赁银鞍闹装马匹，借倩宅院及诸司人家虞候押番，及唤集闲仆浪子，引马随逐，各青绢白扇马兀供值。预十日前，本库官小呈；五日前，点检所佥厅官大呈。虽贫贱泼妓，亦须借备衣装首饰，或托人雇赁，以供一时之用，否则责罚而再办。妓女之后，专知大公，皆新巾紫衫，乘马随之。州府赏以彩帛钱会银碗，令人肩驮于马前，以为荣耀。其日在州治呈中祗应讫，各库迎引出大街，直至鹅鸭桥北酒库，或俞家园都钱库，纳牌放散。最是风流少年，沿途劝酒，或送点心。间有年尊人，不识羞耻，亦复为之，旁观哂笑。诸酒肆结彩欢门，游人随处品尝。追欢买笑，倍于常时。 
　　州府节制诸军春教 
　　帅守衔带节制军马之职，每岁春秋二教。三月正当春阅时候，择日告报本州岛所统军马、诸县巡尉兵卒，及节制殿步两司军马，并赴蒲桥下后军教场教阅军伍，以备起发防秋。至期，浙西路钤辖并节制诸军统制等官属，带领各部军马，诣教场伺候教阅，鸣锣击鼓，试炮放烟，诸军排阵，作迎敌之势。将佐呈比体挑战之风，试弩射弓，打球走马，武艺呈中，赏犒有差，军卒劳绩，给以钱帛。午后放散，迎回府治。伺候帅座回衙方行，逐便回军寨。其帅守马前，排列军仗、八卦、辰宿、诸色旗队甚伙，辕门帐门，界限严肃，人不敢视。亲从对对，衫帽新鲜，士卒威风，凛凛可畏，使马牵控，宝装鲜新，黄轿前引，帜旗后随，乐骑拥后，威声震慑，佐官弹压，以警无良。观者如堵，至暮方归。向有端明厉尚书讳文翁开阃于杭，仪仗异于帅守，甚伙旗帜，多用斧钺之器。御马苑诸营教阅，传旨宣押。禁中教场，呈试武艺，飞枪斫柳，走马舞刀，百艺俱呈，使臣奏乐，声彻九霄。提点以下，锡赐甚隆。使臣兵率，颁降从例，殿步司所隶将佐军伍，俱出郊合教于椤木教场之上，赐帅将金器彩匹，加之品食御酒，主兵官卒，俱沾雨露之恩也。 　　二十八日东岳圣帝诞辰 
　　三月二十八日，乃东岳天齐仁圣帝圣诞之日。其神掌天下人民之生死，诸郡邑皆有行宫奉香火。杭城有行宫者五，如吴山、临平、汤镇、西溪、昙山，奉其香火。惟汤镇、临平，殿庑广阔，司案俱全。吴山庙居辇毂之下，人烟稠密，难以开拓，亦胜昙山梵宫内一小殿耳。都城士庶，自仲春下浣，答赛心愫，或专献信香者，或答重囚带枷者，或诸行铺户献异果名花、精巧面食呈献者，或僧道诵经者，或就殿庑举法音而上寿者，舟车道路，络绎往来，无日无之。又有丐者于吴山行宫献彩画钱幡，张挂殿前，其社尤盛。闻之此幡钱属后殿充脂粉局收管。其殿下有佐神，敕封美号曰协英灵显安镇忠惠王，其神姓刘，父子俱为神，灵显感应，人皆皈依。五月二十九日诞日，诸社献送，亦复如是，姑书以记之耳。 
　　暮春 
　　是月春光将暮，百花尽开，如牡丹、芍药、棣棠、木香、酴醿、蔷薇、金纱、玉绣球、小牡丹、海棠、锦李、徘徊、月季、粉团、杜鹃、宝相、千叶桃、绯桃、香梅、紫笑、长春、紫荆、金雀儿、笑靥、香兰、水仙、映山红等花，种种奇绝。卖花者以马头竹篮盛之，歌叫于市，买者纷然。当此之时，雕梁燕语，绮栏莺啼，静院明轩，溶溶泄泄，对景行乐，未易以一言尽也。 
　　卷三 
　　四月 
　　四月谓之初夏，气序清和，昼长人倦，荷钱新铸，榴火将燃，飞燕引雏，黄莺求友，正宜凉亭水阁，围棋投壶，吟诗度曲，佳宾劝酬，以赏一时之景。上旬之内，车驾诣景灵宫，行孟夏礼，驾过处，公私僦舍，官放三日。第二日为新暑初回，令宰执分诣。 　　皇太后圣节 
　　初八日，寿和圣福皇太后圣节。前一月，尚书省、枢密院文武百僚，诣明庆寺启建祝圣道场，州府教集衙前乐乐部及妓女等，州府满散寿进仪范。向自绍兴以后，教坊人员已罢，凡禁庭宣唤，径令衙前乐充条内司教乐所人员承应。初四日枢密院率修武郎以上，初六日尚书省宰执率宣教郎以上，并诣明庆寺满散祝圣道场，次赴贡院斋筵。帅臣与浙西仓宪及两浙漕，率州县属官，并寄居文武官，就千顷广化寺满散祝圣道场，出西湖德生堂放生，然后回府治，锡宴簪花，其礼仪盏数，与御宴同也。 
　　宰执亲王南班百官入内上寿赐宴 
　　初八日，宰执亲王南班百官入内起居，邀驾过皇太后殿上寿起居，舞蹈嵩呼毕，回诣紫宸殿宴。乐未作，殿前山棚彩结飞龙舞凤之形，教乐所人员等效学百禽鸣，内外肃然，止闻半空和鸣，鸾凤翔集。阁门东班引平章、宰执、亲王以下起居，上殿赐坐，谢恩坐讫，赐平章、宰执、侍从、亲王、南班、武臣、观察使以上坐于殿上，余卿监郎丞及武臣防御使以下，坐于殿庑间，军校排在山楼之后。殿上坐杌，依品位高低坐，第三四行黑漆矮偏凳坐物。每位列环饼、油饼、枣塔为看盘。若向者高宗朝，有外国贺生辰使副，朝贺赴筵，于殿上坐使副，余三节人在殿庑坐。看盘如用猪、羊、鸡、鹅、连骨熟肉，并葱、韭、蒜、醋各一碟，三五人共浆水饭一桶而已。所有知阁门事官与御带环卫等官，及阁门职事官，俱坐殿陛之下也。上公称寿，率以尚书执注碗斟酒进上，其教乐所色长二人，上殿于阑干边立，皆诨裹紫宽袍，金带，黄义襕，谓之“看盏”。如斟御酒，看盏者举其袖，引白绥，御酒进毕，拂双袖于阑干而立。主上以宝卮先从东后西，宣示宰执、亲王以下，及外国使副、阁门宣赞，分班躬身齐传宣饮，尽酒者三，群臣拜于坐次，后捧卮饮而再拜坐。宰臣酒，色长则白绥酒如前，教乐所乐部例于山楼上彩棚中，皆裹长脚幞头，随乐部色服紫绯绿三色宽衫，黄义襕，镀金凹面腰带，前列拍板，次画面琵琶，又列箜篌两座，高三尺许，形如半边木梳，黑漆镂花金装画台座，张二十五弦，一人跪而交手擘之。次高架画花地金龙大鼓二面，击鼓人皆结宽袖，别套黄窄袖，垂结带，金裹鼓捧两条，高低互击，宛若流星。后有羯鼓，如寻常番鼓子，置之小桌上，两手皆执杖击之。次中间列铁石方响，用明金彩画架子，双垂流苏。次列箫、笙、埙、篪、觱篥、龙笛之类，两旁对列。杖鼓皆长脚幞头、紫锈抹额，皆系紫宽袍、黄窄袖、结带、黄义襕。诸杂剧色皆诨裹，各服本色紫、绯、绿宽衫，义襕，镀金带。自殿陛对立，直至乐栅。每遇供舞戏，则排立叉手，举左右肩，动足应拍，一齐群舞，谓之“挼曲子”。第一盏进御酒，歌板色，一名唱中腔一遍讫，先笙与箫笛各一管和之，又一遍，众乐齐和，独闻歌者之声。宰臣酒，乐部起倾杯。百官酒，三台舞旋，多是诨裹宽衫，舞曲破扌颠，前一遍，舞者入，至歇拍，续一人入，对舞数拍，前舞者退，独后舞者终其曲，谓之“舞末”。第二盏进御酒，歌板色，唱和如前式。宰臣慢曲子，百官舞三台。第三盏，进御酒，宰执百官酒如前仪。进御膳，御厨以绣龙袱盖合上进御前珍馐，内侍进前供上食，双手奉托，直过头。凡御宴至第三盏方进下酒咸豉，双下驼峰角子。宰执百官以殿侍侧身跪传酒馔，即茶酒班仗役也。盖谓：“殿侍高高捧盏行，天厨分脔极恩荣。傍筵拜起尝君赐，不请微闻匙箸声。”百戏呈拽，乃上竿、跳索、倒立、折腰、弄碗、踢盘瓶、筋斗之类，艺人皆红巾彩服。第四盏进御酒，宰臣百官各送酒，歌舞并同前。教乐所伶人，以龙笛腰鼓发浑子。参军色执竹竿拂子，奏俳语口号，祝君寿。杂剧色打和毕，且谓：“奏罢今年新口号，乐声惊裂一天云。”参军色再致俳语，勾合大曲舞。下酒杯：炙子骨头、索粉、白肉、胡饼。第五盏进御酒，琵琶。色长上殿奏喏，独弹玉琵琶。前辈有诗咏曰：“宝轴琵琶奏上欢，玉钩珠结响珊珊。群臣倾听天朝乐，却笑乌孙马上弹。”宰臣酒，方响。色长上殿奏喏，独打玉方响，亦有诗咏之：“垂珠宝架玉牌方，催送黄金万寿觞。疑是飞仙朝帝阙，玲珑环佩互宫商。”凡色长独奏玉乐器，例有宣赐，其弹玉琵琶者赐五两五匹，打玉方响者，赐三两三匹，乐伶当殿谢恩祗受讫。百官酒，乐部起三台舞，参军色执竿奏数语，勾杂剧入场，一场两段。是时教乐所杂剧色何雁喜、王见喜、金宝、赵道明、王吉等，俱御前人员，谓之“无过虫”。再下酒：群仙炙、天仙饼、太平毕罗、干饭、缕肉羹、莲花肉饼。前筵毕，驾兴，少歇，宰臣以下退出殿门幕次伺候。须臾传旨追班，再坐后筵，赐宰臣百官及卫士殿侍伶人等花，各依品位簪花。上易黄袍小帽儿，驾出再坐，亦簪数朵小罗帛花帽上。宰臣以下起居坐。有诗咏曰：“玉带黄袍坐正衙，再颁花宴侈恩华。近臣拜舞瞻龙表，绛蕊高笼压帽纱。”乐伶色长看盏。第六盏再坐，斟御酒，笙起慢曲子。宰臣酒，龙笛起慢曲子。百官酒，舞三台，蹴毯入争胜负。且谓：“乐送流星度彩门，东西胜负各分番。胜赐银碗并彩缎，负击麻鞭又抹枪。”下酒供假鼋鱼，蜜浮酥捺花。第七盏进御酒，筝。色长上殿奏喏，七宝筝独弹，宣赐谢恩。有诗咏曰：“雁行飞入玉琮净，满殿齐看七宝筝。弹到急催花片处，春声依约上林莺。”宰臣酒，慢曲子。百官酒，舞三台。参军色作语，勾杂剧入场，三段。下酒供排炊羊、胡饼、灸金肠。御前宣劝殿上宰执、亲王、使相、侍从、外国使副毕，中使二员至御座前奏过，分东西殿庑，传宣台官卿监郎丞簿饮，尽酒者三，拜而饮之。并传宣外国使副下三节官属，皆厉声喏三声，拜而饮。有诗咏曰：“内臣拱立近天光，奏罢传宣下御廊。来听番官三节喏，不须重译尽来王。”第八盏进御酒，歌板，色长唱踏歌。宰臣酒，慢曲子。百官酒，舞三台。众乐作合曲破舞旋。下酒，供假沙鱼、独下馒头、肚羹。第九盏进御酒，宰臣酒，并慢曲子。百官酒，舞三台。左右军即内等子相扑。下酒，供水饭，簇下饭。宴罢，群臣下殿，谢恩退。前辈有诗云：“宴罢随班下谢恩，依然骑马出宫门。归来要侈需云盏，留得天香袖尚存。” 
　　皇帝初九日圣节 
　　四月初九日，度宗生日。尚书省、枢密院官僚，诣明庆寺如前开建满散。至日侵晨，平章、宰执、亲王、南班百官入大内起居，舞蹈称贺，随班从驾过皇太后殿起居毕，回集英殿赐宴，仪式不再述。其赐宴殿排办事节云：仪銮司预期先于殿前绞缚山棚及陈设帏幕等，前一日，仪銮司、翰林司、御厨、宴设库、应奉司属人员等人，并于殿前直宿。至日侵晨，仪銮司排设御座龙床，出香金、狮蛮、火炉子、桌子、衣帏等，及设第一行平章、宰执、亲王座物，系高座锦褥；第二、第三、第四行，侍从、南班、武臣、观察使以上，并矮座紫褥。东西两朵殿庑百官，系紫沿席，就地坐。翰林司排办供御茶，床上珠花看果，并供细果，及平章、宰执、亲王、使相高坐，果桌上第看果；殿上第二行、第三、第四行侍从等平面桌子，三员共一桌。两朵殿廊卿监以下，并是平面矮桌，亦三员共一桌。果桌于未开门内时预行排办。御前头笼燎炉，供进茶酒器皿等，于殿上东北角陈设，候驾御玉座应奉。其御宴酒盏皆屈卮，如菜碗样，有把手。殿上纯金，殿下纯银。食器皆金棱漆碗碟。御厨制造宴殿食味，并御茶床上看食、看果、匙箸、盐碟、醋樽，及宰臣亲王看食、看果，并殿下两朵庑看盘、环饼、油饼、枣塔，俱遵国初之礼在，累朝不敢易之。故礼具宴设库提点，监造五局宴食、常行油撒。百官食味，秤盘斤两，毋令缺少。御酒库排办前后御宴酒，及宣劝御封酒。 
　　僧寺结制 
　　四月十五日结制，谓之“结夏”。盖天下寺院僧尼庵舍设斋供僧，自此僧人安居禅教律寺院，不敢起单云游。自结制后，佛殿起楞严会，每日晨夕各寺憎行持诵经咒，燃点巨烛，焚烧大香。或有寺院，朝廷降赐钱会、匹帛、金银钱，启建祈忏会四十九昼夜，每日六时修忏，祈国安民，其僧人一刻不敢妄出，斋戒严肃，不敢触犯，神天报应在目前。大刹日供，三日或五日换堂，俱都寺主办，皆十方檀信施助耳。盖孟夏望日，乃法王禁足、释子护生之日，自此有九十日，可以安单办道。是月，园圃瓜茄初生，禁中增价市之，进以赏时新。内侍之家及府第富室，亦如此。 
　　五月（重午附） 
　　仲夏一日，禁中赐宰执以下公服罗衫。五日重午节，又曰“浴兰令节”，内司意思局以红纱彩金盝子，以菖蒲或通草雕刻天师驭虎像于中，四围以五色染菖蒲悬围于左右；又雕刻生百虫铺于上，却以葵、榴、艾叶、花朵簇拥；内更以百索彩线、细巧镂金花朵，及银样鼓儿、糖蜜韵果、巧粽、五色珠儿结成经筒符袋。御书葵榴画扇，艾虎纱匹段，分赐诸阁，分宰执、亲王。兼之诸宫观亦以经筒、符袋、灵符、卷轴、巧粽、夏桔等送馈贵宦之家。如市井看经道流，亦以分遗施主家。所谓经筒、符袋者，盖因《抱扑子》问辟五兵之道，以五月午日佩赤灵符挂心前，今以钗符佩带，即此意也。杭都风俗，自初一日至端午日，家家买桃、柳、葵、榴、蒲叶、伏道，又并市茭、粽、五色水团、时果、五色瘟纸，当门供养。自隔宿及五更，沿门唱卖声，满街不绝。以艾与百草缚成天师，悬于门额上，或悬虎头白泽。或士宦等家以生朱于午时书“五月五日天中节，赤口白舌尽消除”之句。此日采百草或修制药品，以为辟瘟疾等用，藏之果有灵验。杭城人不论大小之家，焚烧午香一月，不知出何文典。其日正是葵榴斗艳，栀艾争香，角黍色金，菖蒲切玉，以酬佳景，不特富家巨室为然，虽贫乏之人，亦且对时行乐也。 
　　士人赴殿试唱名 
　　诸路过都举人，排日赴都堂，帘引讫，伺候择日殿试。前三日，宣押知制诰、详定、考试等官赴学士院锁院，命御策题，然后宣押赴殿。士人诣集英殿起居，就殿庑赐坐引试，依图分庑坐定，各赐印刊策题，其士人只许带文房及卷子，余皆不许夹带文集。士人入东华门，各行搜检身内有无绣体私文，方行放入。午则赐食与士人，其砚水之类，皆殿直祗直供办，午后纳卷而出。旧制，士人卷子仍弥封，卷头打号，然后纳初放官，次下复考，考定次第，送定参详一同，方定甲名资次，而定夺三魁。伺候上御文德殿临轩唱名，进呈三魁试卷，天颜亲睹三魁，排定姓名资次，然后宣唤三魁姓名，其三魁听快行宣唤数次，方敢应名而出，扣问三代乡贯年甲同方，请入状元侍班处，更换所赐绿襕靴简。第一名状元及第，第二名榜眼，第三名探花。其状元官授承事郎，职除上郡签判；榜眼授承奉郎，探花授承务郎，职注中郡或下郡签判。或无见阙，则节推察推之职。三魁进诗谢恩，上赐御筵，赐诗与状元。以下第一甲举人赐进士及第，第二甲赐进士出身，第三至第五甲并赐同进士出身。如有魁及前下名太宗学内舍生员，并升甲。恩例，其老榜者，谓之特奏名为魁者，附第五甲，补迪功郎。余皆授诸州文学助教。武举进士，前三名照文科为状元、榜眼、探花，恩例各赐紫囊、金带、靴、笏。状元授秉义郎，榜眼授从义郎，探花授保义郎。俱殿步司正副将之职。除武举进士，皆循文科例，赐进士及第出身。如进士欲赴御教场内射弓升甲，听从其便，盖招箭班祗直也。帅漕二司，于未唱名前，差人吏客司官等项，行排办礼部贡院充文科状元局，或别院、或借祥符寺充武科状元局，以伺唱名。帅漕与殿步司排办鞍马仪仗，迎引文武三魁，各乘马带羞帽到院，安泊款待。每日祗直，皆两司给官钱供应。及于诸州府守臣、诸路三司，及制阃殿步三司等官，俱有馈送助局钱酒。两状元差委同年进士充本局职事官，措置题名登科录。帅司差拨三局人员，安抚司关借银器等物、差拨妓乐，就丰豫楼开鹿鸣宴，同年人俱赴团拜于楼下。文武状元注授毕，各归乡里。本州岛则立状元坊额牌所居之侧，以为荣耀。州县亦皆迎迓，设宴庆贺。如遇龙飞年分，则三魁黄甲及其余进士，皆倍加恩例，却与常年不同，则状元可除下郡通判。于此可见士子读书之贵，而朝家待士之厚，不可不知也。故书以记，为士者察之。 

　　卷四 
　　六月（崔真君诞辰附） 
　　六月季夏，正当三伏炎暑之时，内殿朝参之际，命翰林司供给冰雪，赐禁卫殿直观从，以解暑气。六月初六日，敕封护国显应兴福普佑真君诞辰，乃磁州崔府君，系东汉人也。朝廷建观在暗门外聚景园前灵芝寺侧，赐观额名曰显应，其神于靖康时高庙为亲王日出使到磁州界，神显灵卫驾，因此官建观宇，崇奉香火，以褒其功。此日内庭差天使降香设醮，贵戚士庶，多有献香化纸；是日湖中画舫，俱舣堤边，纳凉避暑，姿眠柳影，饱挹荷香，散发披襟，浮瓜沉李，或酌酒以狂歌，或围棋而垂钓，游情寓意，不一而足。盖此时烁石流金，无可为玩，姑借此以行乐耳。 　　七月（立秋附） 
　　七月秋孟，例于上旬内车驾诣景灵宫行孟享之礼，以秋阳正炎，上命宰执分诣。立秋日，太史局委官吏于禁廷内，以梧桐树植于殿下，俟交立秋时，太史官穿秉奏曰：“秋来。”其时梧叶应声飞落一二片，以寓报秋意。都城内外，侵晨满街叫卖楸叶，妇人女子及儿童辈争买之，剪如花样，插于鬓边，以应时序。 
　　七夕 
　　七月七日，谓之“七夕节”。其日晚晡时，倾城儿童女子，不论贫富，皆着新衣。富贵之家，于高楼危榭，安排筵会，以赏节序，又于广庭中设香案及酒果，遂令女郎望月，瞻斗列拜，次乞巧于女、牛。或取小蜘蛛，以金银小盒儿盛之，次早观其网丝圆正，名曰“得巧”。内庭与贵宅皆塑卖磨蝎药，又叫摩喉罗，孩儿悉以土木雕塑，更以造彩装襕座，用碧纱罩笼之，下以桌面架之，用青绿销金桌衣围护，或以金玉珠翠装饰尤佳。又于数日前，以红鸡、果食、时新果子，互相馈送。禁中意思蜜煎局亦以鹊桥仙故事，先以水蜜木瓜进入。市井儿童，手执新荷叶，效摩罗之状。此东都流传，至今不改，不知出何文记也。 
　　解制日（中元附） 
　　七月十五日，一应大小僧尼寺院设斋解制，谓之“法岁周图之日”。自解制后，禅教僧尼，从便给假起单，或行脚，或归受业，皆所不拘。其日又值中元地官赦罪之辰，诸宫观设普度醮，与士庶祭拔。宗亲贵家有力者，于家设醮饭僧荐悼，或拔孤魂。僧寺亦于此日建盂兰盆会，率施主钱米，与之荐亡。家市卖冥衣，亦有卖转明菜花、油饼、酸馅、沙馅、乳糕、丰糕之类。卖麻谷窠儿者，以此祭祖宗，寓预报秋成之意。鸡冠花供养祖宗者，谓之“洗手花”。此日都城之人，有就家享祀者，或往坟所拜扫者。禁中车马出攒宫，以尽朝陵之礼。及往诸王妃嫔等坟行祭享之诚。后殿赐钱，差内侍往龙山放江灯万盏。州府委佐官就浙江税务厅设斛，以享江海鬼神。夏月，瓜桃梨枣盛有，鸡头亦有数品，若拣银皮子嫩者为佳，市中叫卖之声不绝。中贵戚里，多以金盒络绎买入禁中，如宅舍市井欲市者，以小新荷叶包裹，掺以麝香，用红小索系之。 　　八月 
　　八月上旬丁日，太宗孝宗庠县学俱行秋丁释奠礼。秋社日，朝廷及州县差官祭社稷于坛，盖春祈而秋报也。秋社日，有士庶家妻女归外家回，皆以新葫芦儿、枣儿等为遗，俗谚云谓之“宜良外甥儿”之兆耳。中秋前，诸酒库中申明点检所，择日排办迎新，帅府率本州岛军伍及九县场巡尉军卒，并节制殿步两司军马，往蒲桥教场教阅，都人观睹，尤盛于春季也。 　　中秋 
　　八月十五日中秋节，此日三秋恰半，故谓之“中秋”。此夜月色倍明于常时，又谓之“月夕”。此际金风荐爽，玉露生凉，丹桂香飘，银蟾光满，王孙公子，富家巨室，莫不登危楼，临轩玩月，或登广榭，玳筵罗列，琴瑟铿锵，酌酒高歌，以卜竟夕之欢。至如铺席之家，亦登小小月台，安排家宴，团圆子女，以酬佳节。虽陋巷贫窭之人，解衣市酒，勉强迎欢，不肯虚度。此夜天街卖买，直至五鼓，玩月游人，婆娑于市，至晓不绝。盖金吾不禁故也。 
　　解闱 
　　三年一次。八月十五日，放贡举应试，诸州郡府及各路运司，并于此日放试。其本州岛贡院，止放本州岛诸县应举士人。运司放一路寓居士人，及有官文武举人，并宗女夫等。本州岛贡院在钱塘门外王家桥，运司贡院在湖州市。三学生员就礼部贡院赴解试，宰执、侍从、在朝文武官子侄等并于国子监牒试，则就州县，并于十五日为头排，日试三场。若诸州府及各漕司，亦于十五日放试。其诸处贡院前赁待试房舍，虽一榻之屋，赁金不下数十楮。亲朋馈送赴解士人点心，则曰“黄甲头魁鸡”。以德物称之，是为佳谶。杭城辇毂之地，恩例特优。本州岛元解额七十名，今增作八十九名。诸州各有定额，两浙运司寓试士人约一百名取一名，有官文武人及登仕郎皆十人取一人。国子牒试则五人取一名。太宗武学士人约四五人取一名。举州贡院发榜之际，帅臣亲往院中，开拆一银牌，亲书得解人姓名，付捷音往报。诸路州郡供设鹿鸣宴待贡士。又取程文次者为待补，名数无定额，伺来岁朝廷放补，诸州路得补士人皆到都就试，中榜者则入太学为生员，免三学。得补者经吏部给授绫缗，然后参学。此朝廷待士之重，功名皆自此发轫也。 
　　观潮 
　　临安风俗四时奢侈，赏玩殆无虚日。西有湖光可爱，东有江潮堪观，皆绝景也。每岁八月内，潮怒胜于常时，都人自十一日起，便有观者，至十六、十八日倾城而出，车马纷纷，十八日最为繁盛，二十日则稍稀矣。十八日盖因帅座出郊，教习节制水军，自庙子头直至六和塔，家家楼屋，尽为贵戚内侍等雇赁作看位观潮。向有白乐天《咏潮》诗曰：“早潮才落晚潮来，一月周流六十回。不独光阴朝复暮，杭州老去被潮催。”又苏东坡《咏中秋观夜潮诗》：“定知玉兔十分圆，已作霜风九日寒。寄语重门休上钥，夜潮留向月中看。”“万人鼓噪骇吴侬，犹似浮江老阿童。欲识潮头高几许，越山浑在浪花中。”“江边身世两悠悠，人与沧波共白头。造物亦知人易老，故教江水更西流！”“吴儿生长狎涛澜，冒利轻生不自怜。东海若知明主意，应教斥卤变桑田。”“江神河伯两酰鸡，海若东来气吐霓，安得夫差水犀手，三千强弩射潮低，”林和靖《咏秋江》诗云：“苍茫沙嘴鹭鸶眠，片纸无痕浸碧天。最爱芦花经雨后，一篷烟火饭鱼船。”治平郡守蔡端明诗：“天卷潮回出海东，人间何事可争雄？千年浪说鸱夷怒，一汐全疑渤澥空；浪静最宜闻夜枕，峥嵘须待驾秋风。寻思物理真难到，随月亏圆亦未通。”其杭人有一等无赖不惜性命之徒，以大彩旗，或小清凉伞、红绿小伞儿，各系绣色缎子满竿，伺潮出海门，百十为群，执旗泅水上，以迓子胥弄潮之戏，或有手脚执五小旗浮潮头而戏弄。向于治平年间，郡守蔡端明内翰见其往往有沉没者，作《戒约弄潮文》云：“斗、牛之外，吴、越之中，惟江涛之最雄，乘秋风而益怒。乃其俗习，于此观游。厥有善泅之徒，竞作弄潮之戏，以父母所生之遗体，投鱼龙不测之深渊，自谓矜夸，时或沉溺，精魄永沦于泉下，妻孥望哭于水滨，生也有涯，盍终于天命；死而不吊，重弃于人伦。推予不忍之心，伸尔无家之戒。所有今年观潮，并依常例，其军人百姓，辄敢弄潮，必行科罚。”自后官府禁止，然亦不能遏也。向有前辈（宋?高翥）作《看弄潮诗》云：“弄罢江潮晚入城，红旗飐飐白旗轻。不因会吃翻头浪，争得天街鼓乐迎。”且帅府节制水军，教阅水阵，统制部押于潮未来时，下水打阵展旗，百端呈拽，又于水中动鼓吹，前面导引，后台将官于水面，舟楫分布左右，旗帜满船，上等舞枪飞箭，分列交战，试炮放烟，捷追敌舟，火箭群下，烧毁成功，鸣锣放教，赐犒等差。盖因车驾幸禁中观潮，殿庭下视江中，但见军仪于江中整肃队伍，望阙奏喏，声如雷震。余扣及内侍，方晓其尊君之礼也。其日帅司备牲礼、草履、沙木板，于潮来之际，俱祭于江中。士庶多以经文，投于江内。是时正当金风荐爽，丹桂飘香，尚复身安体健。如之，何不对景行乐乎？ 
　　卷五 
　　九月（重九附） 
　　日月梭飞，转盼重九。盖九为阳数，其日与月并应，故号曰：“重阳”。是日孟嘉登龙山落帽，渊明向东篱赏菊，正是故事。今世人以菊花、茱萸，浮于酒饮之，盖茱萸名“辟邪翁”，菊花为“延寿客”，故假此两物服之，以消阳九之厄。年例，禁中与贵家皆于此日赏菊，士庶之家，亦市一二株玩赏。其菊有七八十种，且香而耐久，择其尤者言之，白黄色蕊若莲房者，名曰“万龄菊”；粉红色者名曰“桃花菊”；白而檀心者名曰“木香菊”；纯白且大者名曰“喜容菊”；黄色而圆名曰“金铃菊”；白而大心黄者名曰“金盏银台菊”；数本最为可爱。兼之此日都人市肆，以糖面蒸糕，上以猪羊肉鸭子为丝簇订，插小彩旗，名曰“重阳糕”。禁中阁分及贵家相为馈送。蜜煎局以五色米粉塑成狮蛮，以小彩旗簇之，下以熟栗子肉杵为细末，入麝香糖蜜和之，捏为饼糕小段，或如五色弹儿，皆入韵果糖霜，名之“狮蛮栗糕”，供衬进酒，以应节序。其日诸寺院设供众僧。顷东都有开宝、仁王寺院设狮子会，诸佛菩萨皆驭狮子，则诸僧亦皆坐狮子上作佛事，杭都却无此会也。 
　　明禋年预教习车象 
　　明堂大祀，三年一次。春首颁诏天下明禋，以九月十月逢上辛日大飨天地，侑以祖宗，咨尔百官，各扬乃职，此循隋、唐制也。夏首修筑泥路，选差三卫羽林兵，营筑天街，砥样平，黄道中间，明日月备严。法驾欲安行，预于两月前教习车象。其车每日往来，历试于太庙前，至丽正门，回车辂院一次。若仅阅车，每车须用铁千斤压之。如郊禋之岁，以车五乘教习。正谓“辂马仪车五色轮，双扶彩索稔擎云。遥知帝势巍巍重，精铁应须压万斤。”其明禋年，止一车以代玉辂。仪注，车上置青旗二面，鼓一面，驾以数马，挟车卫士皆紫衫帽子。车前数人，击鞭行车，前列朱旗数十面，铜锣鼙鼓十数面，执旗鼓人，俱服紫衫帽子。后以大象二头，每一象用一人，裹交脚幞头，紫衫，跨象颈而驭，手执短柄银镢，尖其刃，象有不驯者击之。至太庙前及丽正门前，用镢使其围转，行步数遭，成列，令其拜，亦令其如鸣喏之势。御街观者如堵。市井扑卖土木粉捏妆彩小象儿，并纸画者，外郡人市去，为土宜遗送。 
　　明堂差五使执事官 
　　明禋：差大礼使、礼仪使、仪仗使、卤簿使、桥道顿递使，及差摄侍中、大宗伯、太常少卿，进接大圭、进爵、进牲、进册、捧册、读册官、太常丞、协律郎、光禄卿丞、捧币官、诸百执陪祀官、分献功臣官、九宫贵神、十二宫神、诸星陪祀、分祀社稷官、执绥官、总务官，及巡警、都巡、检使，及诸执事官，俱敕牒差候。礼成日，各推赏锡赐分银、绢匹有差，仍转行宫。而其总务官，职任甚繁，皆亲历坛事务，事无大小，俱亲点视也。如擦祭器，涤濯无垢，以奉粢盛。次视涤官，得其牲牢豢养肥丰，以严荐飨。继往文思、军器、法物等库，点视仪仗，整备无缺，法物顿增光彩，以表虔恭。“前期修奉卜刚辰，役使太匠方兴作，修整坛堂十分新。”点察帅府，严差官吏，监造酝五齐，“须用黄幄严围护，诚心供飨荐馨香。”修视太常裳组绣之具，琴瑟钟磬之乐，监督“宝装銮辂欲增明，例耗黄金数百星，躬督工程无弊蠹，不惟省费又晶荧。翰苑鸿传进乐章，和格神人皆允洽。百执宗臣赴太常，教习仪范各宜恭。聒天雅奏随品节，节止毋令乱旧章”。五使以下，集于贡院，“笙镛琴瑟按工师，八音竞奏无违节，想象灵坛率凤仪。”五使集百僚及执事官于尚书省，集习景灵、太庙、明堂仪。若郊祀，习郊坛仪于郊坛，“奉璋秉德如神在。匪事仪刑欲可观，敕差太社令积薪。”扫设神席，升坛束茅，“仰止宸衷严祀事，扫清坛不留尘。”总务官拱立于龙墀，“秉辂进呈入正阙，历试御路止庙宫，都人观瞻称万岁。”五使百僚赴都堂受誓戒。“秋卿仪立凛冰霜，森列朝班政事堂。祀事旨严须誓戒，耸听谁敢不斋庄。”宿斋之日，宣押国戚入禁中，守护内钥事务。晡时，平章率百官及陪祀官等入内，奏请主上致斋于大庆殿。“卫士铁衣官结佩，帷宫斋洁于仪刑。” 
　　驾出宿斋殿 
　　明禋行礼前三日，平章、宰执率百官恭请主上宿大庆殿致斋寄班，“舍人殿上亲警跸，要知不是御常朝。”上御驾出，绣锦包兀子安于殿中御榻上。盖太祖受位之初，累帝明郊祀俱坐之，三年一次增锦包一层耳。法驾仪仗卤簿，俱到龙墀之左右。禁廷钟鼓楼上，有太史局生员官，测验刻漏，每刻作鸡鸣，击鼓一下，则服绿者一人，执牙牌至殿下奏曰：“某时几刻，”或曰：“某时正也”。宰执百僚，皆服法服、环佩、法履，头冠。其头冠各有品从：宰执亲王九量，加貂蝉笼巾；侍从官七量；余官六量至二量有差；台谏官增豸角耳。所谓量者，则冠前额量上排金铜叶是也。俱服绛袍，皂绿方心曲领，中单环佩。云头履鞋。随执简笏。余执事人皆介帻绯袍，亦有等差。惟阁门、御史台诸吏，加方心曲领。后堂官俱依品位服入殿。只应人服色，依法定色服，各给黄方号，余黄长号、绯方长号，各有入殿宫坛门去处，如无号妄入者，准违制论也。奏请致斋日，殿门内外及丽正门外，皆禁卫羽林兵，俱全装铁骑，数万围绕大内。是夜殿前仪卫之外，左右六军、仪仗卤簿，分列于丽正、和宁。更有裹绿小帽、服锦络缝宽衫兵士，十余人作一队，各执银裹头黑漆杖子，谓之“喝探兵士”，聚首而立，凡十数队。各队一名，喝曰：“是与不是？”众声答曰：“是。”又曰：“是甚人？”众声应曰：“殿前都指挥使某人”，及喝五使姓名。更互喝叫不停声。或作鸡鸣，是众人一同喝过。自初更至四更一点方止，此谓之“禁更”。前人诗咏之曰：“将军五使欲来时，停着更筹问‘是谁’？审得姓名端的了，齐声喝道不容迟。”又置警场于丽正门外，名为“武严兵士”，以画鼓画角二百，其角皆以彩帛如小旗脚装结其上。兵士皆小帽、黄绣抹额、黄绣宽衫、青窄衬衫，日晡及三更时，各奏严也。每奏先鸣角二声罢，一军校执一长软藤条，上系朱拂子擂鼓，时众鼓手观其拂子，随其高低，以拂子应其鼓声高下。宿太庙，宿郊坛青城行宫，俱用严更警惕也。 
　　五辂仪式 
　　明禋止用玉辂，郊祀用五辂，俱顿于太庙侧辂屋下。玉辂，按《周礼春官》：“巾车。掌王之玉辂，锡繁（音盘）缨十有再就，建太常十有二斿以祀。”康成注曰：“玉辂，以玉饰诸末。”今玉辂顶耀叶三层，凡八十一叶，皆镂金间真玉龙，大莲叶攒簇，四柱栏槛，镂玉盘花龙凤，悬挂照山河社稷大镜，及悬缨旗佩。御座后真锦绣围之，后出青绣山河龙凤旗二面。有诗咏曰：“镂琼云朵贴瑶箱，珠网雕檀七宝床。首建太常鸣大佩，玉龙耀叶发祥光。”馀金、象、木、革四辂，俱镀金耀叶簇之。俱按《周礼》巾车职篇曰：“金辂，钩繁缨九就。”康成注曰：“金辂，以金饰辂。”制以“五凤升龙间火珠，黄衣黄弁驾黄车，画轮金辂旗裳裹，铃响螭头震九衢”。“象辂，朱繁缨七就。”康成注曰：“象辂，以象饰辂。”制以“铜叶金涂灿有光，贴牙槌轼坐龙床，赤号六驾繁缨七，旗绣红罗鸟集翔。”“革辂，龙勒条缨五就。”康成注云：“革辂，挽之以革，而漆之无他饰。”制以“赤白飞铜六驾驰，联翩龙虎浅黄（“龙虎”当作“熊虎”），革挽漆制条缨五，戎弁宽裁对凤衣。”“木辂，前繁鹄缨建大麾。”康成注云：“木辂，不挽，以革漆之。前读为锱剪之剪。浅黑。”制以“凤衔铃佩响交加，御座华裀织百花，十六金龙齐夹毂，皂罗麾上绣龟蛇。” 
　　差官軷祭及清道 
　　禋祀与郊祀，俱差祠官軷祭。按《周礼大驭》：“掌玉路，以祀及犯軷。”注曰：“行山曰軷。犯之者封土为山象，以菩刍棘桐为神主。既祭，以车轹之而去，喻无险难也。”清道之神，乃三重。王出入，则八人夹道行，服武弁绯袍绣衫，执黑漆杖。按，《周礼》，祀，“条（音涤）狼氏，掌执鞭以趋避”之义也。愚详之，即半夜而过，连声告报两街看位，俱令灭灯独者是也。 
　　驾诣景灵宫仪仗 
　　主上宿大庆殿致斋，次早五更，摄大宗伯诣殿前执牙牌奏中严外办，护卫铁骑，自四更时接续番里导行诸司局分内诗人员司属，前往宫围排班。百官各法服冠佩，入朝起居毕，各出殿门辔驭，在学士院伺候。快行、卫士各执莲炬，在槛下伺驾登逍遥辇，从驾诣景灵宫行奏告礼。次第朱旗数十面，锣鼓队引，驱象二头，各以宫锦为衾披之，以金装莲花宝座安于背中，金辔笼络其首体。宝座前，一衣锦袍人执银镢，跨颈驱行。按，《晋书舆服志》及《汉卤簿》，在前宋朝开宝初，广南来贡，吴越王以广南交趾献于朝，以备大驾。南渡以后，入贡南帑，给锦衾覆之。理庙朝，安南贡至，令备大驾先驱之仪仗。卤簿有幡帜者，谓之“告止、传教、信幡”，各以绯帛杂错采。告止者，以为行之节，传教者，有教令所不及，置幡以传；信幡者，题表官号以为符信也。盖谓“教信幡传告止幡，凌风朱锦衣间。一停一举皆如节，直自圜丘至九关”。卤簿仪仗，有高旗大扇，画戟长矛，以五色。介胄跨马之士，或小帽锦绣抹额者，或顶黑漆圆顶幞头者，或以皮为兜鍪者，或漆皮如戽斗而笼巾者，或衣红黄罨画锦绣服者，或衣纯青纯皂以至鞋袜皆纯青皂者，或裹交脚幞头，或锦为绳如蛇绕系身者，或数人唱引大旗行过，或执大斧胯剑锐牌持镫棒者，或持竿上悬豹尾者，持短竿者，于戟上缀五色结带铜铎者，又有仪仗内名■⑴（步角切）矟（小卓切）者。按《开元礼》志：“金吾将军，执■⑴矟以察队伍，去其非违。形如剑而三其刃，以虎豹皮为袋盛之。其制始于秦、汉。《尔雅》云：■⑴稍，牛抵触，百兽不敢当。故制牛首于上。”正谓：“虎剑囊封似剑形，刻成牛首兽皆惊。后先卤簿彰威德，纠察非违孰敢撄。”或持朱藤结方圆网者，名“罼（毕密切）■⑵（呼案切）”按，徐妥《释疑》曰：“乘舆黄麾内，左罼右■⑵，以朱藤结网二，螭首，红丝拂。盖罼方■⑵圆，取毕昴二星象。”又云：“天文毕昴之中，谓之天街，故以罼■⑵前导也。”建物旗者，其制有黄龙负图，君王万岁，天文彩绣，日月合璧，五星连珠，重轮庆云，五岳四渎，四方祥物，祥光瑞气，双莲秀芝，嘉禾瑞瓜，金牛赤豹，鸾凤龙麟，白狼鹦鹉，鹍鸡番锦，帜罽犀祥，鹤扈君王。执右伞、曲盖、朱圆扇者。按张帛避雨谓之伞，赤质紫表，正方四角，有铜螭头，其曲盖者，武王时大风折柄，太公用之而制曲绣团朱扇。按，汉制，乘舆用也。法驾卤簿仪仗队引者，如“节幢殳戟带祥烟，角氅弓刀列后先，五十队中分六引，设官领袖尽华鞯。”有大旗，名盖天旗，立于丽正门外御路中心。又有旗高三四丈，谓之“次黄龙旗”，往太庙前立，若郊祀，移于青城行宫门外立之，亦名“盖天旗”也。更有含索旗座，约百余人立之，有天武、金吾、亲军诸班，号“奉神队”（“神”作“宸”）。“密匝飞重环宝辇，绣衣飞采卷香尘。”又有交脚幞头，胯剑足靴，如四直使者一二百人，不可名状。诸殿直亲从官皆帽衣结带红锦，或红罗上紫团搭戏狮子，短后打甲背子。御龙直裹真珠结络花儿，短巾，衣紫上杂色小绣花衫镀金束带，腰悬花看带，彩鞋。天武官皆顶朱漆金装笠儿，衣红上团花背子。其国朝九宝，如大朝会，置于殿陛前；郊明大祀，迎于仪仗中。符宝官二员，左右奉宝以从驾，谓之“迎宝舆”也。三衙太尉并御带环卫官，皆小帽背子，或紫绣战袍，跨马前导。内侍亦小帽紫绣袍从驾导行。千乘万骑，驾到景灵宫入次少歇，奉请诣圣祖殿行礼，以醪茗蔬菜麸酪飨之，乐奏《干安》、《大安》、《灵安》、《兴安》、《祖安》、《正安》、《冲安》、《报安》之章，乐舞《发祥》、《流庆》、《降真》、《观德》之曲。奏告毕，驾回太庙宿斋。 
　　驾回太庙宿奉神主出室 
　　上御平顶辇，回宿太庙斋殿。其禁卫铁骑，尽移至太庙，绕瑞石山前后护卫。天武、金吾、武勋、羽林等兵士，并列卫。六军仪仗卤簿，移屯太庙后，夜移丽正，喝探严更警惕，并如致斋夕。于黄昏时，钟鼓院官赴太庙前，报出动更筹，喝过姓名，如前同也。三更行事，大宗伯奏中严外办，上出斋殿，礼直官等导引诣太庙诸室殿庭，行奏告礼。上诣殿上东南隅，面西立，行三献，献牲牢，宫架乐奏《干安》、《兴安》、《正安》、《禧安》之章，乐舞《文德》、《武功》、《皇武》、《大定》、《昭文》、《美成》、《治隆》、《大明》、《重光》、《承天》、《瑞庆》、《大德》、《大伦》、《大和》之曲。礼毕，奉太祖、太宗、高宗三神主出室。殿下横街之北，分设七祀位，如司命、户、灶、中溜、门、厉、行等神。横街之南，设配飨功臣赵韩王以下二十五位分祀。差南班宗室奉行其三神主。命内侍以仪仗迎往明禋殿。天明时，乘黄令进玉辂，奏请登玉辂。“珠旄牙戟翠流苏，环佩天香爇宝炉。中敕乘黄亲进御，玉虬拥驾下云衢。”上御冠服，为图画星官之状，其通天冠俱用北珠卷结，又名“卷云冠”；服绛袍，玉佩，执玉元圭。正座玉辂上，左右各一内侍，名“御药”，冠服执笏侍立。左首栏槛边，一从侍中书宦者，曲身冠服，旁立于栏，以红丝绦系定，免致疏失，名为“执绥官”，以备玉音顾问。“和鸾争羡侍中裾，玉辂亲承接帝俞。儒学已通稽古力，更求民瘼备嘉谟。”驾辂卫士，裹漆圆顶盖耳帽子，着黄生色宽衫，青衬衫，青■⑶头裤，青履，系锦绳。辂后四人攀行，如攀枝孩儿。辂前有服法服朝冠二人，执简，导辂行。辂之左右，亦二人，服法服乘马，从辂行办严。于 辂放行时，参政前遮，奏“少迟”。“预饬金吾街仗使，威容浸盛务如仪。”盖奏请少迟，欲令万骑千官，整齐导引。“仪法森严按典刑，逍遥平辇小舆轻。金龙闲饰彤霞彩，缓引天街宝辂行。”诞马六匹。按宋孝武诏王侯诞马不得过二匹。诞，散也。旧并施鞍鞯。景佑初志今辂，前凡六匹诞马者，正谓之“红檐诞马控双行，项下朱丝系彩缨，驺士锦衫勤执御，共夸汗血似云轻。”按马者衣锦宝相花衫也。又御马常仪外，有甲骑，缀以金铃，在辂前引行。“銮铃犀甲控青骢，凡马俄惊一洗空。御笔赐名犹记得，牙牌金刻草头风。”此本朝故事，郊禋皆遵制导引矣。 　　驾宿明堂斋殿行禋祀礼 
　　上自太庙御玉辂入丽正门，宿斋殿，遵先朝亲祀明禋故事。明堂殿即文德殿，中配飨。太常寺奉常官于殿上立。正配四位，皆用黄褥设板位：居北面南，昊天上帝位；居东面西，太祖、太宗、高宗位。惟矮案上设礼物，及殿庑设天星岳渎百神版位。推设祭器，设玉册于殿陛之间，乃玉刻金縢宝册文。“铺张景铄掩前闻，在天列圣皆欣顾，宜有蕃厘锡圣君。”凡大祀，差太祝一员，进搏黍及肺，祭奠玉册。得其“玉册文章礼极恭，为民祈福吁苍穹。凭谁设玉诣祠坛，帝敕清朝小府官。苍璧黄琮仍瓒爵，灵光下烛宝光寒。”镬水者，按，《周礼》、《小司寇》：“凡禋祀五帝实镬水。”令差从官一员奉礼，“满倾镬水洁而清，耗试随时更沃增。腥熟视来无失节，馔成犹自气蒸腾。光禄牵牲有旧章，诣厨更复属丞郎。各供乃职知严恪，芳蔫丰陈鼎俎香。”荐牲官，“茧栗牺牲总用骍，近坛视宰尚闻声。须臾玉俎供肥腯，主上躬临奏荐牲。妙选甘泉侍从臣，列祠太乙九宫神。高禋上锡垂灵贶，同卫宸旒奉帝真。”乃分祀九宫贵神于东青门外祠坛也。“分祀农师重至诚，有司设壝势岩岩。报崇人主亲禋日，不比春祈咏载芟。”其夜三更，摄大宗伯执牙牌奏中严外办，奏行事，驾出斋殿，面南设一大幄次，更换祭服，青衮龙服，中单朱鸟，绳玉佩，裹平天冠，二十四旒，并大真珠为旒，知阁御带环卫，及大礼使、太常礼直官前导，二内侍御辇扶侍。上自黄道，撒瑞脑香而行，至明堂殿外幄次，请上升御座。少歇，伺礼节严整。其登歌道士十余人，列钟磬二架，歌色琴瑟等，有五七执事人在殿上执役，殿前设宫架乐，在列编钟玉磬。其架如方响者同，但增广而高大，立于地。编钟形稍褊。玉磬状似曲尺，系其曲尖处，皆上下四层，挂之架，两角缀以流苏。次列数架大鼓，或三或五，以木穿贯，立于架座上。又有大钟，曰景钟。曰节鼓。有如琴而长者，如筝而大者。截竹如箫管，两头存节而横吹者。有土烧成，如圆弹而开窍者。如笙而大者，如箫而增管者。有歌者其声清亮。宫架前立两竿，乐工皆裹介帻如笼巾，着绯宽衫，勒帛。其舞者顶紫色冠，冠上有横板，皂服，朱裙履。乐作，初则文舞，一紫囊盛一笛管，结带。武舞一手执短槊，一手执小牌，比文舞者加数人，击铜铙响环，又击如铺灶突者，又两人共移一铜瓮就地击者。舞者形如击刺，如乘云，如分手，皆舞容矣。“冕旒奕奕接灵光，酌醴惟勤举裸将。文德武功皆寓舞，自然缀兆合彝章。舞分《八佾》乐章谐，执羽扬干古意回。莫道缛仪无祖述，两阶曾格有苗来。”乐作，先击柷，以木造，如方壶，画山水之状，每奏乐击之，内外共九下。乐止，则击敔，如伏虎形，脊上皆锯齿，一曲终，以破竹刮之，而乐止。明堂乐章，奏《干安》、《景安》、《嘉安》、《广安》、《化安》、《丰安》、《光安》、《禧安》、《彰安》、《德安》、《正安》、《熙安》之曲。凡乐曲共十九章，明禋祀俱用十二章；景灵宫及太庙四章，互相更易以奏，皆“安”字为名，“清庙灵宫暨禋坛，伶工总属奉常官。八音欲格神人悦，乐曲更成十九安。”明堂乐舞，文德武功之舞，凡登歌宫架乐，全凭押乐官掌之。凡大祀用登歌宫架乐，差摄太常丞二员，一则充坛上举麾，一则充坛下举麾。又差协律郎二员，一则视坛上举麾，一则视坛下举麾。则拜。“宫架登歌属奉常，举麾神乐选丞郎。殿堂互奏钓天乐，五拜精虔合典章。”一常直官于小幄次奏请行礼，导引是至殿阶下，惟有礼直及大礼使两使扶侍上登殿，其知合、御带、环卫，俱侍立殿槛下伺驾回。上登殿，诣正北一位昊天上帝前拜跪，摄殿中监察东向一拜，进爵，再拜。复次引诣正东太祖、太宗、高宗位拜跪，进爵，并行初献礼，驾绕升殿，宫架乐止，则殿上登歌乐作。驾降殿，则登歌乐止，宫架乐复作。“龙衮初升殿陛阶，奉天酌祖蒇皇仪。虎关夕启咸来熙，从坐纷纶卫百只。”亚献差亲王代行礼。理庙朝委王太子充亚献，其祭服准制度。按，《宋朝会要》：“服衮冕，垂白珠九旒，章大小双绶，谓之‘衮冕’。”“□□珠旒荐二觞，九章双绶表储皇。由来钦若为家法，嗣服无疆有道长。”亚献毕，礼直官再奏请驾升殿，诣昊天上帝位前，左右二员，奉玉册官登册而跪。上拜跪奠酒，执玉圭而跪，中书舍人读玉册。正谓“币玉高擎授上公，发函读册颂成功。捧来宝爵亲监涤，醴酒浮香琥珀红。”上复降殿小幄内，终献。差亲王行礼。“祗事明禋与九筵，礼成三奠乐重宣。欲令庙祏如盘固，宗祀先来肺腑贤。”终献毕，礼直官奏请上登殿，饮酒受胙，进玉爵跪进，上跪受。“穹皇鸿福万年觞，三咽仍分饮胙香。敛锡庶民皆协极，受元纯福喜新尝。”饮胙毕，送神。“景安乐舞众灵旋，诚达穹旻彻豆笾。羽葆霓旌回盼独，福流鸿祉万斯年。”上降殿，诣小幄前拱立望燎，则上殿礼科币帛玉册，由右阶而下。南去有燎炉，上有一人点喝诸物，入炉焚之。殿侧与庑廊陪祀天星百神，陪祀官及执事官皆面北而立班，赞者喝卿拜，众俱拜而出。上自小次前登小舆，还大次，更服登辇，教乐所伶人在殿门排列，奏庆礼成曲。一甲士舞礼成曲破讫，伶人进口号，乐复作，丽正门外诸军鼓吹俱作，声振天地。辇入垂拱殿，宰执百官常服入贺，大起居，蹈舞九拜，嵩呼称寿。枢密宣制曰：“履兹新庆，与卿等同。”摄礼部郎奏解严于殿前，宰臣百官出丽正门外幕位，伺候天明，入登门放赦。 
　　明禋礼成登门放赦 
　　宰执百官立班于丽正楼下，驾兴，宫架乐作，上升楼，而“扇盖初临楼槛外，卷帘敞坐正临轩，要令祭泽该方国，先示尧民肆罪恩。”丈竿尖直，上有盘，立金鸡，衔红幡，上书“皇帝万岁”，盘底以红彩索悬于四角，令四红巾百戏人争先沿索而上，先得者执金鸡嵩呼谢恩。前辈有诗曰：“立起青云百尺盘，文身骁勇上鸡竿。嵩呼争得金幡下，万姓均欢仰面看。”御楼上以红锦索引金凤衔赦文放下，至宣赦台前，通事舍人接赦宣读，大理寺帅漕两司等处，以见禁杖罪之囚，衣褐衣，荷花枷，以狱卒簪花跪伏门下，传旨释放。“汤网蠲除不任刑，圣心仁恕给民生，传宣脱去花枷后，万岁声连快活声。”楼上帘已垂，伞扇已入，上回内，伶人乐大震，迎驾入内。“赦颁郡邑急翻行，迎拜宣传广圣仁。四海一家沾大霈，尽令黎庶庆维新！” 　　郊祀年驾宿青城端诚殿行郊祀礼 
　　向于咸淳年间，度宗亲飨南郊祀，用正月朔正，系上辛日行事。前三日，致斋于大庆殿内，次日驾诣景灵宫奏告，回太庙致斋，奏请三祖出室。第三日，自太庙升玉辂，其金、象、革、木四辂从行，幸嘉会门外，至郊台次侧青城端诚行殿致斋。“通天冠缀宝珠明，五彩云中警跸声。万骑千官齐导从，君王今夜幸端诚。”所谓青城，止以青布幕为之，画甃砌之文，旋结城阙，以净明院为行宫，建端诚行殿，以备一日之幸。旧东都宣和间用土木盖造行殿，以青布幕围之。仪仗卤簿排列至行宫，铁骑围绕卫护，分命三卫主管卫兵。“貔貅万旅护郊垌，特戒都门早放扃。分命三衙亲典领，卫严行殿悉安宁。”上宿青城行宫，在都城外三里，总务官与殿帅皇城司提点官，遇夜互行，提举卫兵，谓之“锦鞯金勒出宫城，还入龙闉缀殿行。珠帽绣衣提举处，连营喏震四山声。”又有紫巾绯衣数队千余人，罗布郊野守卫。又差行宫都巡检使，部领甲军，往来巡逻，至夜严更警惕喝探，并如明禋式。行宫前立盖天旗于青城御街中。“大旗五丈粲星躔，高揭圆坛八陛前。君德天临无不盖，故令备物象纯干。”其夕澄明，天气清朗，星斗增辉，云彩缤纷。前人作诗咏曰：“涓选休成举泰禋，四方冠盖集都城。格天圣德将何验？昼日如春夜朗明。”三更时，摄大宗伯奏中严外办，礼值官奏请行事。“鸟帻朱衣引近檐，奏知外办与中严。对传金字牙牌退，帝幄中官喝卷帘。”上出端诚殿，升安辇，南行曲尺，西去百步，乃郊坛，入外地东门，至第二壝，东面南一大幄次。驾幸大次，更换祭服毕，礼直官、知阁、御带环卫，大理使导引。“天步舒徐曳衮裳，旒珠圭玉俨斋庄。欲腾明德惟馨远，黄道先扬瑞脑香。属鞬特特选银珰，班压朱衣与奉常，前导衮衣亲大祀，金槌铁甲斗争光。”上之坛下小幄，谓之“小次”，设御座在内，奏升御座，少歇，礼直官催礼科办严，鸣景阳钟，其声甚大且清。钟如寺观钟楼者大，上铸日月星斗列曜，中铸五辂仪仗，下铸六街三市于钟上。“礼严登极享高灵，枣栗牲牢荐德馨。鼖（恃分切）鼓景钟催节奏，洪声考击彻青冥。”然后宫架乐作，奏请上升郊坛行事。其郊坛“象天立制筑圜丘，飨帝于郊法有周。坛陛崇高霄汉近，云车风马接灵游。”坛 高三层，有七十二级。坛面方圆各三丈。坛有四阶，正南曰午阶，东曰卯阶，西曰酉阶，北曰子阶。坛上设黄褥四位，大飨苍穹，奉太祖太宗，配以高宗。昨孝庙时，按周成王祀洛中，陟配于文王。惟汉武合祠汶上，今推严于高宗也。坛龛十二壝，从祀诸神位七百六十有七，板位系朱牌金字。“穹示宗祖萃天星，岳渎方维会百灵。金札明标朱板位，传令仿佛飨精诚。”“雅乐遵堂奏豫和，声文昭假协登歌。星驱日御均歆顾，天静无风海不波。”上登坛，登歌乐作，行初献礼毕，降坛，委亲王行亚献礼，上再登坛，读玉册，跪奠讫，再降坛。亲王行三献礼毕，升坛，饮福受胙，送神毕。上登坛，立小次前。“邀请君王望燎光，礼严燔瘗各随方。奉常赞引令班退，环佩琮琤夜未央。”其礼科币帛玉册，并由酉阶而下，出南壝门外。去坛百步，有燎炉，高丈余，如明禋，点喝入炉焚之。其郊坛三层四阶，有十二龛灯、十二宫神，内外壝俱设神位，每位一板位、一烛、一爵、一矮卓，置牺牲二，笾豆一，币各差。陪祀官及奉常吏、赞礼焚燎讫，宫架乐止，鼓吹未作，坛下肃然，惟闻轻风环佩声，恍若天仙下临，清雅之甚。维时近侍、禁卫、快行，以灯烛二三百枝，列成围子，照如白日。上登安辇，幸大幄更衣，奏请升大安辇，辇如玉辂制度，无轮。“云龙耀叶迭三层，藤织金花御座新。十四穗球珠间结，四垂大带耀辉人。”此辇按唐制，合用五番辇官四百五十人，服色如挟辂卫士同。以教乐所伶工在外壝东门排列，奏乐导引，驾回青城殿，受礼成贺。“桦焰光随万烛明，大安宝辇入端诚，百僚拜舞丹墀下，震地仙韶贺礼成。”“前后钲铙奏礼成，导随法驾返青城。纯音直彻云霄外，疑是均天广乐声。”上幸端诚殿，宰执百官拜舞庆礼成，枢臣“宣制班庭尽鞠躬，履兹新庆与卿同，臣心归美将何报，愿祝君王寿亿穹。”百官班退。“法官邃密护重帘，跪执牙牌奏解严，班卷驾行莲炬暖，礼容犹自耸观瞻。”天明，仗仪卤簿甲骑卷班回丽正门。上登大安辇，左右二御药侍立，前有教乐所伶工作乐，后有钧容直及部伍鼓吹后从。上升辇，辇前侍中一员奏升降承旨。“紫坛彻后驾还宫，黄牒前期命侍中。密扈衮衣升降处，辂前承旨示恩隆。”五辂从辇后回丽正门，上至内门里降辇，平章宰执百官立班于门下伺候。上登楼临轩，立金鸡竿放赦，如明禋礼同。太皇“垂帘设幄内庭旁，慈母亲来看嗣皇，忽奉起居仍问劳，往来互遣贵貂。”“钦看回銮报六宫，内东帘幕舞翔龙。大安辇上瞻天表，熙事圆成尚正容。” 

　　卷六 
　　十月 
　　十月孟冬，正小春之时，盖因无气融和，百花间有开一二朵者，似乎初春之意思，故曰“小春”。月中雨，谓之“液雨”，百虫饮此水而藏蛰；至来春惊蛰，雷始发声之时，百虫方出蛰。朔日朝，廷赐宰执以下锦，名曰“授衣”。其赐锦花色，依品从给赐。百官入朝起居，衣锦袄三日。士庶以十月节出郊扫松，祭祀坟莹。内庭车马，差宗室南班往攒宫行朝陵礼。有司进暖炉炭。太庙享新，以告冬朔。诸大刹寺院，设开炉斋供贵家。新装暖阁，低垂绣幙。老穉团圞，浅斟低唱，以应开炉之序。 
　　立冬 
　　立冬日，朝廷差官祀神州地祇、天神太乙。十五日，水官解厄之日，宫观士 庶，设斋建醮，或解厄，或荐亡。立冬之后，如遇瑞雪应序，朝廷支给暖寒钱关会二十万，以赐军民。官放公私赁钱五七十，以示优恤。 
　　孟冬行朝飨礼遇明禋岁行恭谢礼 
　　每岁孟冬，例于上旬行孟冬礼。遇明禋，行恭谢礼。系先一日朝飨，次日方行恭谢。百官与宰相起居，在学士院伺候驾出景灵宫。“待旦催班入帝廷，殿中椽烛彻空明。卫士拱立听宣辇，华炬金莲引驾行。”驾前教乐所伶工导引，作乐逍遥，辇后钧容直动鼓吹从后，诣景灵宫行恭谢礼。礼成，就西斋殿赐平章、执政、亲王、百官宴，盏次食品，并如朝会。圣节同凡，群臣饮量，内侍先奏定，酒斟浅深，每盏用平尺量，分数各有定数，不得留残。前筵毕，上降辇转御屏，百官小歇，传宣赐群臣以下簪花，从驾、卫士、起居官、把路、军士等人，并赐花。检《会要》：“嘉定四年十月十九日，降旨：遇大朝会、圣节大宴，及恭谢回銮，主上不簪花。”又条：“具遇圣节、朝会宴、赐群臣通草花。遇恭谢亲飨赐罗帛花。”其臣僚花朵，各依官序赐之：宰臣枢密使合赐大花十八朵、栾枝花十朵，枢密使同签书枢密使院事赐大花十四朵、栾枝花八朵，敷文阁学士赐大花十二朵、栾枝花六朵，知阁官系正任承宜观察使赐大花十朵、栾枝花八朵，正任防御使至刺史各赐大花八朵、栾枝花四朵，横行使副赐大花六朵、栾枝花二朵，待制官大花六朵、栾枝花二朵，横行正使赐大花八朵、栾枝花四朵，武功大夫至武翼赐大花六朵，正使皆栾枝花二朵，带遥郡赐大花八朵、栾枝花二朵，阁门宜赞舍人大花六朵，簿书官加栾枝花二朵，阁门只候大花六朵、栾枝花二朵，枢密院诸房逐房副使承旨大花六朵，大使臣大花四朵，诸色只应人等各赐大花二朵。自训武郎以下，武翼郎以下，并带职人并依官序赐花簪戴。快行官帽花朵细巧，并随柳条。教乐所伶工、杂剧色，浑裹上高簇花枝，中间装百戏，行则动转。诸司人员如局干、殿干及百司下亲事等官，多有珠翠花朵，装成花帽者。惟独至尊不簪花，止平等辇后面黄罗扇影花而已。都人瞻仰天表，御街远望如锦。向有朝臣吟二十八字曰：“景灵行驾到和宁，头上宫花射彩云。归向慈严夸盛事，誓殚忠力报吾君。”又有恭谢一二词咏之，名《满庭芳》：“凤阁祥烟，龙城佳气，明禋恭谢时丰。倚罗争看，帘幕卷南风。十里仙仪宝仗，暖红翠，玉碾玲珑。銮回也，箫韶缓奏，声在五云中。千官迎万乘，丝纶迭迭，锦绣重重，听鸣矟辇路，宴罢鳌宫，瞻仰天颜有喜，君恩霈，寰宇雍容。生平愿，洪基巩固，圣寿永无穷。”《庆清朝》：“银漏花残，红消烛泪，九重鱼钥，绍声沸奏，万乘祥曦门外。盖圣君恭谢灵休，谨防景明嘉礼。天意好，祥风瑞月，时正当小春天气，禁街十里香中，御辇万红影里，千官花底，控绣勒宝鞭摇曳，看万年永庆吾皇，捻指又瞻三载。”《御街行》：“时康三载升平世，恭谢三朝礼。群臣禁卫戴花回，龊巷儿郎精锐，战袍新样团雕拥，重隘围子队。绣衣花帽挨排砌，锦仗天街里，有如仙队玉京来，妙乐钧天盈耳。都民观望时，果是消灾灭罪。”《瑞鹤仙》：“欢声盈万户，庆景灵礼毕，銮舆游步，西郊暖风布。喜湖山深锁，非烟非雾，传收绣羽，骅骝驰骤绒缕，望彤芳，稳稳金銮，衮鸾翔舞。云驭近回天厩，锡宴琼津，洪恩均顾，霞天向暮，翠华动，舞韶举，降纱笼千点，星飞清禁，银烛交辉辇路。瑞光中，渺祝无疆，太平圣主。”车驾还内，后妃殿阁蒙颁犒饼胾，高装数百重，均给随銮禁卫士狼餐，皆有喜欢容。 
　　十一月冬军 
　　十一月仲冬，正当小雪、大雪气候。大抵杭都风俗，举行典礼，四方则之为师，最是冬至岁节，士庶所重，如送馈节仪，及举杯相庆，祭享宗禋，加于常节，士庶所重。如晨鸡之际，太史观云气以卜休祥，一阳后日晷渐长，比孟月则添一线之功。杜甫诗曰：“愁日愁随一线长”，正谓此也。此日宰臣以下，行朝贺礼士夫庶人，互相为庆。太庙行荐黍之典，朝廷命宰执祀于圜丘。官放公私僦金三日。车驾诣攒宫朝享。 
　　十二月 
　　季冬之月，正居小寒、大寒时候。若此月雨雪连绵，以细民不易，朝廷赐关会，给散军民赁钱，公私放免不征。自冬至后戌日，数至第三戌，便是腊日，谓之“君王腊”。腊月内可盐猪羊等肉，或作腊豝，法鱼之类，过夏皆无损坏。惠民局及士庶修制腊药，俱无虫蛀之患。此月八日，寺院谓之“腊八”。大刹等寺，俱设五味粥，名曰“腊八粥”；亦设红糟，以麸乳诸果笋芋为之，供僧，或馈送檀施、贵宅等家。二十四日，不以穷富，皆备蔬食饧豆祀灶。此日市间及街坊叫买五色米食、花果、胶牙饧，萁豆声，叫声鼎沸。其夜家家以灯照于卧床下，谓之“照虚耗”。二十五日，士庶家煮赤豆粥祀食神，名曰“人口粥”，有猫狗者，亦与焉。不知出于何典。考之此月虽无节序，而豪贵之家，如天降瑞雪，则开筵饮宴，塑雪狮，装雪山，以会亲朋，浅斟低唱，倚玉偎香，或乘骑出湖边，看湖山雪景，瑶林琼树，翠峰似玉，画亦不如。诗人才子，遇此景则以腊雪煎茶，吟诗咏曲，更唱迭和。或遇晴明，则邀朋约友，夜游天街，观舞队以预赏元夕。岁旦在迩，席铺百货，画门神桃符，迎春牌儿，纸马铺印钟馗，财马、回头马等，馈与主顾。更以苍术、小枣、辟瘟丹相遗。如宫观羽流，以交年疏、仙术汤等送檀施家。医士亦馈屠苏袋，以五色线结成四金鱼同心结子，或百事吉结子，并以诸品汤剂，送与主顾第宅，受之悬于额上，以辟邪气。街市扑买锡打春幡胜、百事吉斛儿，以备元旦悬于门首，为新岁吉兆。其各坊巷叫卖苍术小枣不绝。又有市爆杖、成架烟火之类。自此入月，街市有贫丐者三五人为一队，装神鬼、判官、钟馗、小妹等形。敲锣击鼓，沿门乞钱，俗呼为“打夜胡”，亦驱傩之意也。 
　　除夜 
　　十二月尽，俗云“月穷岁尽之日”，谓之“除夜”。士庶家不论大小家，俱洒扫门闾，去尘秽，净庭户，换门神，挂钟馗，钉桃符，贴春牌，祭祀祖宗。遇夜则备迎神香花供物，以祈新岁之安。禁中除夜呈大驱傩仪，并系皇城司诸班直，戴面具，着绣画杂色衣装，手执金枪、银戟、画木刀剑、五色龙凤、五色旗帜，以教乐所伶工装将军、符使、判官、钟馗、六丁、六甲、神兵、五方鬼使、灶君、土地、门户、神尉等神，自禁中动鼓吹，驱祟出东华门外，转龙池弯，谓之“埋祟”而散。是日，内司意思局进呈精巧消夜果子合，合内簇诸般细果、时果、蜜煎、糖煎及市食，如十般糖、澄沙团、韵果、蜜姜豉、皂儿糕、蜜酥、小蚫螺酥、市糕、五色萁豆、炒槌栗、银杏等品，及排小巧玩具头儿、牌儿、贴儿。小酒器上插□□□□□□□盒子中做造像生大安辇或玉辂、九□□□□□□等。是夜，禁中爆竹嵩呼，闻于街巷。□□□□□□烟火屏风诸般事件爆杖，及送在□□□□□□爆杖声震如雷。士贪不以贪富家□□□□□□如同白日，围炉团坐，酌酒唱歌，鼓□□□□□□谓之“守岁”。 

　　卷七 
　　杭州 
　　杭城号武林，又曰钱塘，次称胥山。隋朝特创立此郡城，仅三十六里九十步，后武肃钱王发民丁与十三寨军卒增筑罗城，周围七十里许，有南城门，称为龙山；东城门号为南土北土保德；北城门名北关，今在余杭门外，人家门首有青石墩是也；西城门曰水西关，在雷峰塔前。城中有门者三；曰朝天门，曰炭桥门，曰盐桥门。宋太平兴国年间，钱王纳土，□□□□安有，号为宁海军。高庙于绍兴岁南渡，驻跸于此，逐称为“行在所”。其地襟江抱湖，川凑□□□□□衍，民物阜蕃，非殊方下郡比也。自归宋□□□□□易名。旱门仅十有三，水门者五。城南门者一曰嘉会，城楼绚彩，为诸门冠，盖此门为御道，遇南郊，五辂从此幸郊台路。城东南门者七，曰北水门；曰南水门，盖禁中水从此流出，注铁沙河及横河桥下，其门有铁窗栅锁闭，不曾辄开；曰便门；曰候潮门；曰保安水门，河道跨浦桥，与江相隔耳；曰保安门，俗呼小堰门是也；曰新开门。城东门有三：曰祟新门，俗呼荐桥门；曰东青门，俗呼“菜市”；曰艮山门。城北门者三：曰天宗水门；曰余杭水门；曰余杭门，旧名“北关”是也。盖北门浙西、苏、湖、常、秀，直至江、淮诸道，水陆俱通。城西门者四：曰钱塘门；曰丰豫门，即涌金；曰清波，即俗呼“暗门”也；曰钱湖门。其诸门内便门东青、艮山，皆瓮城。水门皆平屋。其余旱门，皆造楼阁。诸城壁各高三丈余，横阔丈余。禁约严切，人不敢登，犯者淮条治罪。城内元三门俱废之，独朝天门止存两城壁，杭人犹以门称之。 
　　大河桥道 
　　自和宁门外登平坊内曰登平桥。次曰六部桥，即都亭驿桥。北曰黑桥，玉牒所对巷曰州桥。执政府大渠南曰安永桥，次曰国清桥。投东转北曰保安延寿桥。榷货务东曰阜民桥，不通舟楫。合同场前曰过军桥。杂卖场西曰通江桥。沿大河直至曰望仙桥，次曰宗阳宫桥。介真道馆前曰三圣桥。荣王府前日佑圣观桥。沿河看位前曰荣王府桥。常庆坊东北曰太和楼桥，俗名“柴垛”。富乐坊东曰荐桥，北曰丰乐桥。善履坊东曰油蜡局桥，旧呼新桥。兴福坊东曰盐桥。上奉广福孚顺孚惠孚佑侯蒋相公祠，桥东一直不通水，旱桥名蒲桥。咸淳仓前日咸淳仓桥，元名东桥。御酒库东曰塌坊桥。仙林寺东曰仙林寺桥。平籴仓北曰西桥。丰储仓后曰葛家桥，东曰通济桥，俗名梅家桥。御酒库北曰小梅家桥。通济桥北曰田家桥，次曰普济桥。白洋池前曰白洋池桥，次日方家桥。自大河直通天宗水门，至三闸也。 
　　小河桥道 
　　自宗阳宫桥转西河曰钟公桥，次曰清冷桥。南瓦子前曰熙春楼桥。南瓦内投西曰灌肺岭桥。通和坊东曰金波桥，北曰普济桥，次曰巧儿桥。宝佑坊曰宝佑桥。五闲楼巷东曰亨桥。贤福（坊）东曰平津桥，俗名猫儿桥，桥北曰舍人桥，次曰永清桥。铁线巷西曰水巷桥，次曰新桥。羲和坊曰芳润桥，元名炭桥。武志坊东曰李博士桥，次曰棚桥。新安坊东曰新安桥。出御街投北曰众安桥，投东入延定坊曰鹅鸭桥，次曰安国桥，又名北桥，桥北曰军头司桥。怀远坊出御街投北曰观桥，桥之西曰贡院桥，次曰藩封酒库桥。杂作院西曰祥符桥，桥西曰小新庄桥。普宁坊东曰清远桥。仁和县衙对巷曰仁和仓桥。县巷北曰万岁桥。六部架阁库前曰天水院桥。淳仓前曰仓桥，次曰永新桥。出余杭水门亦由于三闸水路也。其众安与观桥皆平坦，与御街同，盖四孟车驾经由此两桥转西礼部贡院路，一直过新庄桥，诣景灵宫行孟飨礼也。 
　　西河桥道 
　　自众安桥转西曰众乐桥，次曰下瓦子桥。沂王府北曰结缚桥。十官宅前曰石灰桥，次曰八字桥，元呼洗麸桥。南曰马家桥，次曰鞔鼓桥。清河坊东曰洪桥，次曰井亭桥，曰施水坊桥。西横街有桥名曲阜，其桥不通舟楫，水脉自六房院后石桥下，湖水从此流出也。韩府南曰军将桥，次曰三桥子。西楼酒库前曰惠迁桥，元呼金叉库桥。罗汉洞巷对曰侍郎桥，向有侍郎姓廉，名郎叔，居此，又有贤德及人，里巷贤之，以盛名以桥记之。南真道馆前曰施家桥。断河头五显祠后曰普济桥。再自八字桥转西曰清湖桥，次曰黑桥。左藏库前曰左藏库桥。杨驸马府前投西曰安济桥。潘国巷路通接洋街路曰安福桥，直抵故太学，次曰丁家桥。霍史君庙前曰长生老人桥。钱塘县巷曰县桥，跨真珠河曰真珠河桥，此两桥俱不通舟。国子监前曰纪家桥，监后曰车桥，侧曰青龙桥。茶汤巷西曰长寿桥，旧名杨姑桥。万寿观前曰新壮桥。景灵宫前曰车马桥。镇城仓西曰师姑桥。余杭门里曰中正桥，元呼斜桥。水门前曰钓桥，旧名便桥。水路出余杭水门，通三闸也。 　　小西河桥道 
　　自西楼酒库侧三桥南入惠迁桥西，过惠迁井，曰太常寺后小桥，次曰台官衙后门桥。六房省院对曰如意桥。度牒库后巷曰永安桥，即五圣庙桥，西曰渡子桥，次曰涌金桥，界于涌金三池之中矣。涌金门北沿城镊子井东曰镊子井桥。张府后俞家园东曰永安桥，六房后门曰石桥，此三桥俱不通舟，湖水溢于桥下暗沟，注于曲阜桥下，流出西河。俞家园九官宅曰白莲花桥，宅北投西巷曰红莲花桥，两桥俱旱桥耳。又自渡子桥转南转运司衙前曰普安桥。油车巷对曰德寿桥。府学前曰凌家桥。谢二节使前曰定安桥。慈幼局前曰戒子桥，楼店务桥，次日流福桥，元呼闹儿桥。临安府治前曰州桥，俗名懊来桥，盖因到讼庭者，到此心已悔也，故以此名呼之。 　　倚郭城南桥道 
　　城南所管地界，自白塔岭下桥曰进隆儿门里夏家桥。交木场后曰杨婆洋泮桥，东曰季家桥。本厢治厅南曰洋泮桥。马仓巷口名红桥子。美政坊前曰美政桥。雪醅库东曰南新桥，俗呼朱桥。嘉会门外曰利涉桥。酒库巷内曰上梁家桥。颜家楼对巷曰下梁家桥。浙江亭侧跨浦桥，便门外投南横河桥。布行前亦名横河横桥。鲞团前曰浑水闸桥。南外库南曰萧公桥。大郎巷口曰上泥桥。南外酒库对巷曰清水闸桥。候潮门外南曰众惠桥。护圣步军南曰下泥桥。候潮门外直东曰上椤木桥，又名普济。白旗寨对巷曰下椤木桥。护圣上教场门东曰上洪桥，中教场门东曰中教场桥，下教场门东曰柴市桥。盛家弄东曰济众桥。妙静寺北曰诸家桥。桥西曰保安闸桥。保安水门外曰保安桥，新门口门外富景园东名升仙桥，此是旱桥，一直向东，曰南新草桥。城东骆家跳曰骆家桥，西首寨前曰马军桥，桥东寨前曰步军桥。善应寺北曰四板桥，桥西曰万寿桥，又名吕家桥。景隆观后曰通利桥，次曰米市桥。老儿营后曰五柳园桥，北曰福济桥，又名广泽。崇新门外直东曰章家桥，北曰淳佑桥。拱圣营东曰螺蛳桥。小粉场前曰普安桥，又名横河桥，东曰广 济桥。蒲场巷军巡铺前曰安济桥。游奕教场门曰教场门桥，桥东横河军巡铺前曰报恩桥。螺蛳桥北蟹行曰蔡湖桥。游奕军佑圣殿后曰游奕寨桥，桥北曰安荣桥，南路曰小蔡湖桥。殿司双寨门前曰前军桥，东青门外直东曰菜市桥。选锋军东曰太平桥，北曰端平桥，东青门曰十善桥，次日黄姑桥。艮山门东曰顺应桥，旧名坝子桥。仁和尉司前曰无星桥。法明寺前曰骆驼桥，寺门外走马塘曰玺桥。尉司后曰龚家桥。沙河角头水陆寺北曰韦家桥，桥侧曰广度桥。走马塘东石斗门铺前曰石斗门桥。尉司侧曰木板桥。沙河角头曰宋家桥。城东郑家园后曰翁泰桥，次曰马家桥、章家桥、姚店桥。园后麦庄庙前曰麦庄桥。城东九里松大路曰樟木庙桥，庙前曰江家桥。城东卢家雪窨南曰行人桥。走马塘范家村曰张娜儿桥。姚斗门铺曰新塘桥。石斗门铺前曰蔡家大桥。城东蔡家村曰蔡家小桥。高塘湾横塘路曰姚马四桥。城东官园里曰鸭舍桥。桥大路曰李家桥。官园里北曰孙家桥。金家村曰猪坊桥。姚斗门铺前唐家村曰资福桥，曰小资福桥。斗门东南陆家村曰陆家桥，沈家塘口曰欧家桥。斗门南大路曰升仙桥。看经寺前曰看经桥。城东胡陈畈等处，其桥有九，名曰范家、徐家、李家、陈家、杜家、姚家、仲家桥、普宁桥、下厢等桥。五里塘路口张家桥，桥侧曰菩萨桥。殊胜寺前曰殊胜桥。塘大路曰王家桥。行人庵侧曰严家桥。塘东曰新桥，桥侧曰鲍家桥，塘西曰飞家桥。 
　　倚郭城北桥道 
　　城北所管地界，自钱塘尉司西水磨头曰石函桥，又呼西石头桥。西湖孤山路曰宝佑桥，俗呼断桥。孤山路中曰涵碧桥。和靖林处士故居所曰处士桥。延祥四圣观西曰西林桥。苏堤南来第一桥曰映波，第二桥曰锁澜，第三桥曰望山，第四桥曰压堤，第五桥曰东浦，第六桥曰跨虹。先贤堂前桥曰袁公桥，盖府尹袁大资建堂造桥，以名记之。曲院新堤路小桥曰小新堤桥。曲院大路向东曰行春桥。九里松左军教场大路西有桥，亦曰行春桥。飞来峰路口曰合涧桥。龙井路口曰归隐桥。盖东坡欲易于过溪，建此桥也。麦岭西太清官前曰孝义桥。岭口寨前曰新河桥。麦岭至龙井，其桥有三，曰善安、永安、永福桥。茆家步至丁家山有桥者三，日双井、丁家山、小丁家山桥。高丽寺侧曰惠因桥。净慈寺北庆乐园前曰长桥。钱湖门外沿城海子口隅下曰清化桥。清波门外，流福水路桥。聚景园前曰聚景桥。显应观前曰显应观桥。涌金门外城北水口上曰相国西桥，九曲小渡曰咸淳。新建桥曰九曲昭庆桥。大昭庆寺前曰昭庆广济桥，寺西寨前曰策选寨桥。昭庆教场西曰教场桥，教场桥北曰崇福桥。霍山大路口曰羊坊桥。霍山行宫巷口曰保安桥。羊坊巷北曰溜水桥。精进寺北曰小溜水桥。溜水桥西北曰沈家场桥，桥前一带曰安民桥。西马塍观音庵西曰八字桥。运司竹木场前曰马军桥。羊角埂上有桥者四：曰上泥、下泥、崇寿、阎家桥。马塍乌盆场曰富春桥，又名鸟盆桥。羊角埂西双寨门曰策选马军桥。埂西入里曰神勇步人桥。本州岛试院前曰大通桥、王家桥。试院东曰道姑桥，试院西曰清水桥。石塘东曰西堰桥、古塘桥，东曰方公桥，西曰观音桥。城西铜钱局前曰古塘桥，古塘里西曰惠安桥。北郭务前曰余杭桥。天宗水门外曰上堰桥。余杭桥侧曰下堰桥。北郭税务北曰糖饼桥。神勇铺曰过军桥。上闸南曰上斗门桥，下斗门西曰永兴桥，上闸南曰中斗门桥，上闸东陆家场前曰天宗栈库桥。余杭门外上闸头曰上闸桥，上闸北中闸头曰中闸桥，中闸西曰唐家桥，又名寿安桥。中闸北下闸头曰下闸桥、米市桥，南曰浴堂桥。下闸西北曰米市桥，米市里曰黑桥。麻线巷曰采莲桥。夹城巷口曰袁家桥、德胜桥，北曰下斗门桥。旧瓦子后曰邓家桥，又名广利桥。石牌头巷内曰袁公桥。籴场后德胜桥旧名堰桥，因韩太尉掩击苗傅，故杭人称之曰长板桥，曰杨婆桥。下界仓后曰高家、梁婆、张家三桥。五里塘大路曰东新桥。莫家场前曰范婆桥，元系小石桥。鱼行里曰水冰桥。接待寺南曰望佛桥，桥西曰复明桥，一名倪郎中桥，桥东曰雷道桥。鱼行里曰黑桥。接待寺前曰香火桥。北外酒库南大路曰左家桥。西仓南曰宝庆桥，又名葱版蛳桥。丰储西仓前曰西仓桥，仓北曰洞霄道院桥。城北厢巷口曰富春桥，一名茆家桥。西仓北醋坊桥。官界巡司东曰吴家桥，司西曰黄家桥。江涨税务东曰江涨桥，桥西南曰归锦桥。瓜山泾巷口曰洪桥，巷东曰杜公桥。董家巷北曰狮子桥。喻家桥桥侧葛家、金家二桥。喻家桥西叶家桥，北新东曰费家桥，北新南曰羊棚桥，桥北曰北新桥，元名中兴永安桥。北新隅北曰康家桥，桥侧曰丰惠桥。正等铺曰印墓桥、康家桥。北塘上曰板桥。 　　禁城九厢坊巷 
　　在城九厢界，各厢一员小使臣注授，任其烟火盗贼，收解所属。其职至微，所统者军巡火下地分，以警其夜分不测耳。曰宫、城、厢、庑、坊、巷，东至嘉会门禁城角，西至中军壁小塞门，南至八盘岭，北至便门巡铺城角矣。左一南厢所管坊巷：曰大隐、安荣、怀庆、和丰，并在清河坊内南首一带。左一北厢所管坊巷：曰吴山坊，即吴山井巷。清河坊，与南瓦子相对。融和坊，即灌肺岭巷。新街融和之北太平坊，通和相对。市南坊，即巾子巷。市西坊，俗呼坝头，又名三桥街，并在御街西首一带。南新街，御史台相对。康裕坊，俗呼八作司巷。后市街、吴山北坊西相对。泰和坊，俗呼糯米仓巷。天井坊，即天井巷，旧名通浙坊。稍西龙舌头路中和坊，元呼楼店务巷，旧名净因坊。仁美坊俗呼石坂巷，在通判北厅之东。近民坊，府治东。流福坊，府治前西。丰裕坊，凌家桥西。美化坊，府学西。八巷并在清河坊北首一带，直至州府沿河至府学前凌家桥西。左二厢所管坊巷：曰修义坊，俗呼菱椒巷，即肉市。富乐坊，俗呼卖马巷。众乐坊，俗呼虎跑泉巷。教睦坊，俗呼狗儿山巷。积善坊，即上百戏巷。秀义坊，即下百戏巷。寿安坊，俗名官巷。修文坊，即旧将作监巷。里仁坊，元名陶家巷。保信坊，俗呼剪刀股巷。定民坊，即中棚巷。睦亲坊，俗呼宗学巷。纯礼坊，元名后洋街巷。保和坊，旧称砖街巷。报恩坊，俗名观巷。以上在御街西首一带。福德坊，在保和坊巷内。招贤坊，仁和县前对巷。登省坊，县衙相对，系郭宰买民地创开此坊耳。左三厢所管坊巷：钦善坊，井亭桥南。闻扇子巷、甘泉坊、相国井巷口，与井亭桥对。清风坊，庄文府南。活水巷、清河坊，洪福桥西杨和王府前。兴庆坊，结缚桥对前洋街。德化坊、旧木子巷，在潘阆巷口。字民、平易，俱在钱塘县前。右二厢所管坊巷：孝仁、登平二坊，和宁门外西东。寿城坊，太庙南粮料院巷。天庆坊，即天庆观巷。保安坊，元呼庙巷。怀倍坊，俗呼糍团巷。长庆坊，入忠清庙路。以上并在大街东西。新开坊，清平巷转东上抱剑营路。常庆坊，都税务南柴垛桥巷。富乐坊，荐桥西。右二厢所管坊巷：清平坊，即旧沙皮巷。通和坊，金波桥路。宝佑坊，即福王府看位一直路。贤福坊，即坝东猫儿桥巷。兰陵坊，水巷桥巷。羲和坊，元呼炭桥巷。武志坊，元名李博士桥巷。戒民坊，俗呼棚桥巷，为市曹行刑之地。新安坊，名为新桥楼巷。延定坊，鹅鸭桥巷。安国坊，即北桥巷。怀远坊，旧呼军头司营巷。普宁坊，在观桥之北，即清远桥巷，皆在御街东首一带。同德坊，旧呼灯心巷，在大街北。嘉新坊，北库东西，北呼七郎堂巷。教钦坊，俗呼竹竿巷，北酒库东，面南。新开南巷，荐桥。富乐坊，对新开北巷，曰新桥东。右三厢所管坊巷：东巷坊，即上中沙巷。西巷坊，名下中沙巷。丰禾坊，全皇后府东。善履坊，即芳润桥东。兴化坊，盐桥下西北。昌乐坊，蒲桥东。右四厢所管坊巷名曰兴礼，自宗阳宫墙之东，至传法寺、佑圣观、郭、谢太后宅、福田宫，出街直到宁海坊，俱属所统也。盖杭旧有坊巷，废之者七，如罗汉洞旧有坊名美俗，三桥涌金路旧名会昌坊，洪桥杨府巷元作紫云坊，癸辛街巷为从训坊，马家桥西曾立孝慈坊，洗麸桥南北二岸谓之通宝、丰财二坊，帷后人不可不知，姑并述之。 
　　卷八 
　　大内 
　　大内正门曰丽正，其门有三，皆金钉朱户，画栋雕甍，复以铜瓦，镌镂龙凤飞骧之状，巍峨壮丽，光耀溢目。左右列阙亭、百官侍班阁子、登闻鼓院、检院相对，悉皆红杈子，排列森然，门禁严甚，守把钤束，人无敢辄入仰视。至晡时，各门下青布幕护之。丽正门内正衙，即大庆殿，遇明堂大礼、正朔大朝会，俱御之。如六参起居，百官听麻，改殿牌为文德殿；圣节上寿，改名紫宸；进士唱名，易牌集英；明为明堂殿。次曰垂拱殿，常朝四参起居之地。内后门名和宁，在孝仁登平坊巷之中，亦列三门，金碧辉映，与丽正同，把守卫士严谨，如人出入，守门人高唱头帽号，门外列百僚待班，阁子左右排红杈子，左设阁门，右立待漏院，客省四方馆，入登平坊。沿内城有内门，曰东华，守禁尤严。沿内城向南，皆殿司，中军将卒立寨卫护，名之中军圣下寨。寨门外左右俱置护龙水池。沿寨向南，有便门，谓之东便门。禁庭诸殿更有者十：曰延和，曰崇政，曰福宁，曰复古，曰缉熙，曰勤政，曰嘉明，曰射殿，曰选德，曰奉神。御殿名“钦先孝思之殿”。更有天章诸阁，奉艺祖至理庙神御御书图制之籍。宝瑞之阁，建于六部山后，供进御膳，即嘉明殿，在勤政殿之前。勤政即木帷寝殿也。嘉明殿相对东廊门楼，乃殿中省六尚局御厨，只应内侍人员，俱集于此。殿上常列禁卫两重，时刻提警，出入甚严，内皆近侍中贵。殿之厩庑，皆知省、御药、御带、门司、内辖等官幕次，听候宣唤。小园子、快行、亲从、辇官、黄院子、内诸司司属人员等上番者，俱聚于廊庑，只候服役。如宫禁买卖进贡，皆由此入。惟此处浩穰，每遇进膳，自殿中省对嘉明殿，禁卫成列，约栏不许过往。省门上有一人呼唱，谓之“拨食”。次有紫衣裹卷脚幞头者，谓之“院子家”，托一合，用黄绣龙合衣笼罩，左手携一条红罗绣手巾进入，于此样约十余合，继后又托金瓜各十余合进入。若非时取唤，名曰“泛索”。皇太后殿名曰坤宁，皇后殿名曰和宁，两殿各有大官及殿长、内侍，及黄院子、幕士、殿属、亲从、辇官等人只候。诸宫妃嫔等位次，亦有内侍提举，各阁分、官属、掌笺、奏院子、小园子等人只直。和宁门外红杈子，早市买卖，市井最盛。盖禁中诸阁分等位，宫娥早晚令黄院子收买食品下饭于此。凡饮食珍味，时新下饭，奇细蔬菜，品件不缺。遇有宣唤收买，即时供进。如府宅贵家，欲会宾朋数十位，品件不下一二十件，随索随应，指挥办集，片时俱备，不缺一味。夏初茄瓠新出，每对可直十余贯，诸阁分、贵官争进，增价酬之，不较其值，惟得享时新耳。 　　德寿宫 
　　德寿宫在望仙桥东，元系秦太师赐第，于绍兴三十二年六月戊辰，高庙倦勤，不治国事，别创宫庭御之，遂命工建宫，殿扁德寿为名。后生金芝于左栋，改殿扁曰康寿。其宫中有森然楼阁，扁曰聚远，屏风大书苏东坡诗：“赖有高楼能聚远，一时收拾付闲人”之句。其宫御四面游玩庭馆，皆有名扁。东有梅堂，扁曰香远。栽菊，间芙蕖、修竹处有榭，扁曰梅坡、松菊三径。酴醿亭扁曰新妍。木香堂扁曰清新。芙蕖冈南御宴大堂，扁曰载忻。荷花亭扁曰射厅、临赋。金林檎亭扁曰灿锦。池上扁曰至乐。郁李花亭扁曰半绽红。木樨堂扁曰清旷。金鱼池扁曰泻碧。西有古梅，扁曰冷香。牡丹馆扁曰文杏，又名静乐。海棠大楼子，扁曰浣溪。北有椤木亭，扁曰绛叶。清香亭前，栽春桃，扁曰倚翠。又有一亭，扁曰盘松。高庙雅爱湖山之胜，于宫中凿一池沼，引水注入，迭石为山，以像飞来峰之景，有堂扁曰冷泉。孝庙观其景，曾赋长篇咏曰：“山中秀色何佳哉，一峰独立名飞来。参差翠麓俨如画，石骨苍润神所开。忽闻彷像来宫囿，指顾已惊成列岫。规模绝似灵隐前，面势恍疑天竺后。孰云人力非自然，千严万壑藏云烟。上有峥嵘倚空之翠壁，下有潺湲漱玉之飞泉。一堂虚敞临清沼，密荫交加森羽葆。山头草木四时春，阅尽岁寒人不老。圣心仁智情幽闲，壶中天地非人间。蓬莱方丈渺空阔，岂若坐对三神山，日长雅趣超尘俗，散步逍遥快心目。山光水色无尽时，长将挹向杯中绿。”高庙览之，欣然曰：“老眼为之增明。”后孝庙受禅，议德寿宫改扁曰“重华”御之。次宪明太皇后欲御，又改为慈福宫。寿成皇太后亦改宫扁曰“寿慈”御之。继后宫室空闲，因而遂废。咸淳年间，度庙临政，以地一半营建道宫，扁曰“宗阳”，以祀感生帝。其时重建，殿庑雄丽，圣真威严，宫囿花木，靡不荣茂，装点景界，又一新耳目，一半改为民居，圃地改路，自清河坊一直筑桥，号为“宗阳宫桥”，每遇孟享，车驾临幸，行烧香典礼，桥之左右，设帅漕二司，起居亭存焉。 
　　太庙 
　　太庙在瑞石山，绍兴间建正殿七楹十三室，二车十驾款谒礼后，又幸建康，改为圣祖殿，后奉神主还杭，仍复奉安于此。礼部太常寺遵典行郊禋礼。前一日，朝飨太庙，仍设七祀板位于殿庑横阶之北，又设配飨文武功臣，自韩王赵普以下二十五位于横阶之南。后部寺奏请增建庙室，后东西增六楹，通旧十三楹为一室，东西二楹为夹室，及增廊庑作西神门，册宝殿祭器库屋，建斋殿及致斋阁子四十有四楹。咸淳添置一室，奉理庙神主，通为一十四室，皆正中。又筑二成之台，为祠宫升下，以奉神主出入之地。四祖庙在诸室之西，奉僖、顺、翼、宜四祖神主耳。每遇三年，以孟冬祫飨，即庙行礼，次诣诸室，恭行祀典。 
　　景灵宫
  </div>
  <div class="pagination">
   <a href="香艳丛书_page288.html">
    上一页
   </a>
   <span>
    ...
   </span>
   <a href="香艳丛书_page284.html">
    284
   </a>
   <a href="香艳丛书_page285.html">
    285
   </a>
   <a href="香艳丛书_page286.html">
    286
   </a>
   <a href="香艳丛书_page287.html">
    287
   </a>
   <a href="香艳丛书_page288.html">
    288
   </a>
   <span class="current-page">
    289
   </span>
   <a href="香艳丛书_page290.html">
    290
   </a>
   <a href="香艳丛书_page291.html">
    291
   </a>
   <a href="香艳丛书_page292.html">
    292
   </a>
   <a href="香艳丛书_page293.html">
    293
   </a>
   <a href="香艳丛书_page294.html">
    294
   </a>
   <span>
    ...
   </span>
   <a href="香艳丛书_page290.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
