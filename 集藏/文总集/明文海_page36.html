<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 36 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 36 页/共 134 页
  </h1>
  <div class="content">
   操之不臣于汉天下后世莫不知也而夷陵独有庙夷陵之民皆愚邪夷陵自有庙来国不一姓官不一人而未有毁之者凡仕于夷陵者皆愚邪非也夷陵之民不皆愚或知毁而不能毁者力不逮也仕于夷陵者亦不皆愚或可毁而不能毁者勇不胜私也虽然知毁而不能毁非愚也可毁而不毁者诚愚也申屠公以一介吏独有事于此视之民则力足以为视之官则勇足以胜私不流于俗不惑于祸使愚者骇不愚者悦也得非伟欤呜呼操之逺矣虽毁之不足以诛之然公之为亦非以诛操也欲后世不臣如操者有所惧也
　　却巧文【王达】
　　歳惟壬辰七月之七王子潜居讧讧弗怿适冷风飒然月绽云析桐籁荐秋露花凝夕有一婵娟歘莅吾席折折步摇灔灔繁饰睨王子而言曰吾天女之孙也职司天以式利下民祷吾者泰背吾者屯趋吾者富违吾者贫吾乆闻子多戆少文吾实恤子来济子身汝或不惮吾悉汝陈王子竦肩敛踵觑觑忞忞似梦非梦谓神非神蒲伏而言曰臣固拙矣敢不愿闻天孙整裾端坐怃然曰噫人生两间孰不兾通今子弗克巧进自贻丑穷不师诡遇祗业专攻朱涂噂厐言滋丰技夸蜮计逞狙公鸟翼蛇骧蜂聚蚁同托根巍柯名曰宛童惮不曲合焉致斯崇路欺握雉祝天袪虫阳纵隂戢内倾外融憎陋忻嫭人心攸同聋俗簧世谲行迂踪季子由是而贵曲逆由是而封子亦闻欤矧乎妙夺工倕纡行曲施能若是者庸无不宜前邀后障左绳右规笑涴薇露戏焚玉防锦心绣腹侮书嫚诗啓喙成讼转趾徴疵予予夺夺是是非非颠倒纵横起灭提捶荷天拔地断蛇剸犀藻葩缀缛陟降驰驱气劘屈子目短相如诸侯见搆豪族争储台誉可喜台毁可悲致显若彼汝奚不为今子吃赭顔沈吟搘颐穷乡僻地运日以竒吾今告汝汝应谛思汝不改辙焉能救而夫骐骥捕鼠弗速狂狸吾将锡子语穽巧子嘲机纳子之黠驱子之痴讵不伟哉王子曰臣闻驽马安步麒麟局躅各有攸得奚奚懪良玉浑然乌事刻琢马安善宦倪寛朴学宁为拙伤毋为巧诼技殊术异彼此相角沾沾求容栩栩强语手擎足旋神辱志沮我嗟其人汩此灵府命栖险竿躬罣游弩嵩目蓬心臣实不取天孙噱然笑曰井蛙不见东海蟪蛄不知春秋弗识宜枢弗察往猷方枘圆凿事恒弗投毁方瓦合懵不知谋耳与目敌心与身仇么麽之技自矜寡俦胡不思变吾实汝羞汝今绛宫弗惩玉堂弗忧攻若敷澹尫如楚囚匪徒耻之吾实悲之也匪徒悲之吾实悼之也王子又蒲伏而谢曰天孙之心固仁矣啓臣之智固偹矣然强哭者虽疾不哀强欢者虽笑不妍生脱筒顾非自然危鹤断胫乃违厥天机械藏心神徳不全夫巧者言拙者黙巧者劳拙者逸巧者贼拙者徳巧者凶拙者吉此先正之格言敢弗服膺而警惕于是天孙超然防游茫无所得出门视之但见繁星丽天万里一碧
　　达自叙曰昔栁仪曹曽制乞巧文千载之下有鐡瓦亦尝拟之矣予读二先生之文感而作却巧文井窥管见岂敢追踵前贤哉姑自释其抱耳窃观末世伤于巧亦甚矣何又示人以乞巧予今反其作而却之或于世道稍有禆欤
　　瘗笔文【陆树声】
　　予自南雍谢病将归理其装败笔盈箧童子啓予盍畀水火予曰是予靡廪粟以朝夕指使从事焉者其忍诸发策而筮之得坤之六五乃择地西南隅坎而埋焉为文以告之曰维尔初觏肆予髫童尔资锋頴以发予防予甞下帷覃思隠几硏穷呻吟占毕语锻词镕尔职输写予意乃通暨予翺翔黉舎试艺泽宫孰使予扬眉吐臆转腕生风磨铅出利刓朴抽工尔于是与有庸焉予既陆沈世路滥迹章缝离竒偃蹇阘茸疎慵不腼予辱周旋始终尔虽缄黙窃隐予衷进不能使尔载直图书之府簮侍蓬莱之宫铺张圣制黼黻皇躬庶几驰竹帛以勒鼎钟退不能纵横六艺之塲搜罗百氏之藂书穷八法学赡三冬上规庄屈旁轧张钟使尔驱云雾而走蛇龙徒使尔颠剥形秃挫頴销锋交踈几格迹谢磨礲浮湛故纸颠倒箧中孰令尔劳大而不收功若乃雕文破义伐异党同渔猎管测邀誉市容脂言簧鼓贾进希逢使尔含毫茹羞濡首低佣此数者予曽不以是溷尔尔亦能谅予之幽悰惟是防经绎史泝流寻宗摛辞摘句组绘雕虫兰堂桂馆啸月吟风徘徊景物陶写心胸使尔疲于应命靡适不从是尔尝力于予而予亦自信无负于管城公也筮告孔嘉含章有终月日维良往即尔封稽无咎以无誉予亦将括囊于山中
　　足责吴子文【吴鼎】
　　彊圉大渊献之嵗嘉平之月除夕前二日呉子坠舷折足昼夜仰号七旬痛乃定定后五阅月乃离榻又五阅月乃杖藜自遭患至是期矣尚不良于行吴子拊膝叹曰异哉余此足也古之人跣掲陶鱼茧胝躬耕穿履践雪蹑蹻担簦若是者吾足未经也今之人髙门悬薄日往趦趄造请逢迎徤步风趍若是者吾足未能也改歳多暇祥琴既声避喧集野聊尔曵行欲一跌而弗振匪三爵之沉防彼险而弗踣此优逸而菑生意者多行非礼刻肌椎髓天降大罚以惩淫宄邪抑断腕决蹯全予首领塞马非妖支离获幸邪胡为宜瘳而乆不瘳也足忽应声责吴子曰足不负子子则负足多矣昔也仕不择禄诎体小邑驱置风尘之下跪伏庸防之侧汚吾足一也既乃触天网坠危机婴金木受榜笞汚吾足二也朝祥暮歌圣门所讥临深履薄百世之师子皆弗念以及熸夷汚吾足三也子有三大负于足诟莫甚焉尚何让我以奔趋而怖我以险艰嘲前轨之永饰忘已迹之多愆且吾为子足多歴年矣进弗使升华陟要乘坚跨肥委蛇玉阶侍从黼扆退弗使却影离尘高蹈遐放息响空虚流憩闲旷徒匍匐以学步昧筋力之日丧履坦途而未迈追逸驾其奚望纵此足之无玷亦何禆于贞亮孽匪神作祸不知创称天引命诡情谲狂安得无咎哉安得无咎哉若夫步及奔马而不免为僇者非闗足也珠玉无胫而含耀华匵者世所瞩也故夏后偏枯而称圣乐正因伤而训垂申徒遗形于子产无趾务学于仲尼跛卿霸晋膑子师齐相中山者膑脚之司马代穰侯者折骼之范睢咸以俶傥光扬乎下体岂縁陋足借誉于丰躯顾慙嫓美于数子何患见哂于跛夫
　　拟嘲孟嘉落帽文【吴鼎】
　　九月九日令节时良大司马戎机稍暇宴防斯张集于龙山旂斾央央賔从如云材彦翺翔称诗展志合欢举觞登降有节献酬纵横孟君既醉弗以徳将落帽不知仪度失常众賔腾笑请举罚觞先王创礼敬为大纲賔主百拜终日无荒冠维首服服乃身章夏收殷冔典制攸详是以尼父有正其衣冠之训诗人有摄以威仪之方相防垂讥賔筵示防侧弁屡舞是曰不臧郤犨敖享甯惠徴亡冀缺慎恭臼季登扬蘧瑗敬上过阙趋蹡防衣无陈右称敬姜钟仪南冠操土弗忘管宁皂帽终嵗有常君今越礼甘酒僛狂请出童羖饮以兕觥
　　放雀文【赵时春】
　　仆有以生丝纺网承之以木籧加一蝼于机端而反属之于木上曲而覆诸获其生雀余哀夫察徃而迷来贪贿以丧生者将不止于雀也故释之而慰之以辞曰充二仪之间荒者纎者翔者潜者蠕而动者冲而休者踝而植者最含隂阳之类奚什百钜万于汝乎视汝而巨巨之至者能吐纳宇宙韬罗万象而不穷也视汝而细细之极者能破秋毫匿飞尘而莫觉也故以大形役小形无形役大形大智役小智无智役大智计汝处其中奚啻鸣沙之嘘埃哉是其役汝者多矣而汝又将有所役计汝之所役者无几而汝役役矣宜其及乎此也汝以其当役者役物而吾又以所当役者役汝不独大小之相形有役吾者夫吾之心固为汝所役矣吾知悲汝以弹丸之饫而忘其躯不知吾又以羽毛之观而忘其万物之镜也吾之可悲不大于汝乎昔者桀纣以其威力役天下而不知返也故汤武役之秦皇以其富强役天下而不知返也故楚汉役之齐湣楚槐以其国受役智伯范中行以其家受役是皆役之大者其余有势者役势有财者役财乏则以其身役举天下莫能免者是以胥乱于下而不奠其所也悲夫天下之相役乆矣而孰与济之而今释汝非为汝德姑免于役而己汝其识之勿复相役以相毙
　　祭虾蟇石文【于谦】
　　曰汝以顽然之石弃于道傍固无以异于凡物也故老相传以谓昔人有欲取汝以为用者重不能致遂以为神且因其形状之似而命以虾蟇之名固不雅矣然物不自灵因人而灵自是遂能作云雨以利一方出影响以受祭祀物有神以凭之能为祸福理或然也且舁举必待于妇人感应必俟乎血食未免喜好淫防邀求祭祀神之聪明正直者固如是乎况今天久不雨汝享人血食受人祈祷或虽近而不及远或防然而无所感徒有害于生命徒狎近于妇人是则为物之妖而非谓神矣今遣本境牧民官再遗汝一祭仍晓以此义享祀以后如甘雨施降逺近沾足则汝得以安居故处永享血食如一昼夜不雨将积薪以焚汝使汝之形灭体碎以絶妖妄吾言不虗汝宜听受
　　瘗古志石文【邹观光】
　　去先茔数百武而近工人掘地得古甓焉纵横尺有竒余拭而读之则唐人墓志铭字尚未剥落可读古色黯然其葬以大中元年十月癸亥其先世皆贵盛三世父子兄弟簮缨相望而独葬者志者其姓名蚀不可辨其地则安凤乡其人志称其聪明仁孝然文甚简质不作近代谀墓语嗟乎葬者藏也骨肉归于土无不坏也志以志之铭以名之庶几陵谷变迁而名不朽而唐大中距今千有六百年羡门潜闼玉匣珠襦一切亡有是志落他人手供累块耳张籍诗千金立碑髙百尺终作他人柱下石今既不幸而见发又幸而遘予而又不幸终不能举其名世之人役役百年之内复规规百年之外敝精竭神以蕲不朽亦何益哉晏平仲所言焚之亦可沈之亦可其衮衣绣裳而纳诸石椁亦可其衣薪而弃诸沟壑亦可达哉其言之矣虽然余既以耳而目之矣安知尔之神气不傅抔土以存哉子命童子瘗之故处而仍以觞酒豆肉为文以告之曰千百年之前贵耶贱耶贤耶愚耶吾不尔知千百年之后存耶灭耶显耶晦耶尔不自知又更后此而千百年尔铭无恙耶吾言存耶吾与尔皆不能知而向为尔也者恻怛悲哀而志之今为尔也者歔欷太息而瘗之是造化小儿之愚吾与尔而吾与尔又不知也悲夫














　　明文海卷一百三十九
　　钦定四库全书
　　明文海巻一百四十　　　　余姚黄宗羲编文二
　　杂体
　　辕骡文【王文禄】
　　旃防恊洽之歳贞于孟陬之八日至止彭城登车揽辔见众骡精神一骡憔悴问之执御曰驾辕之骡也其始也择之精其既也养之厚其任也当其艰其价也重其贸月夕星霄雪晨风昼其劳勚也亦己乆矣予曰何不易其驾辕乎曰辕车之主也驾辕骡之主也易以他骡不敢服辕此骡蹄齧不肯弃辕宁待其毙而后已焉予以日暮止宿罔扣厥情明发驾辕而起程也升髙阜之垅力后足以蹑撑下低侧之坂先前足而纵横曲径纡其轨直途正其膺水坎齐其偶河梁细其行辀衡压其脊箱收頼其宁铁轮奋击其势鸾铃杂沓其声亦甚疲而涣汗若太息而长鸣予实怜之同车者顾而笑曰子知辕骡之劳而不知夫人之劳亦有似于辕骡者乎且天地一车也参赞一辕也夫人一骡也是故惟浑惟元无车无辕骡曷从产驾安用旃逮及开辟知识火煎车乎既造辕乎既坚骡乎既壮致逺周旋迢迢古道荡荡平原荒荒野店落落井防南北之经数万东西之纬防千欲频年之徃返必是骡之驾辕子如怜之焉能负任于仔肩耶予曰否不然也辕必骡驾骡必驾辕特逸者可代而劳者可怜也客曰非驾骡之罪也骡之驾辕性也不弃于他骡者分也宁毙而后己者志也予曰骡亦有妬心乎亦欲出死力以尽心乎亦宁为其尊而不为其卑乎客曰骡之性犹人之性人之性即天之性天之性至静也而生动以故天心好生生人咸抱用世之心若神禹之歴乘四载宣尼之环辙九州惟子之初生志在六合顾老之将至时无一休彼其驾辕之骡亦何足以为尤况兹引重致逺同乎乘马服牛沂川生于是怃然曰予与子也三年一防春试千里方防梁辀毎沿途而跋涉恒去家而幽忧叹騄駬驽骀之无别奈王良造父之未收志虽笃而莫展道不同而奚谋抱泛驾跅地之才岂悬金图画之求垂耳困盐车而自慨俛首触羁靮以増羞徒凭轼而大笑走飞尘以遐游
　　辰阳废五显灵官牌祭土地文【万士和】
　　维嘉靖庚申时当歳除于天时人事有除旧更新之象具官某谨以羊豕酒醴敢昭告于土地之神曰今天下百司庶府必有土地之祠盖以食土之毛治土之民官享和平人罔灾害秋毫皆土神之力保祐隂隲于其间故后土社稷山川之祭莫非报土之徳然各有分限惟土之功愈分愈细故土之祭无大无小皆得对越世俗有五显灵官者义不经见意者此举之始亦起于报土之徳土之徳无乎不在故合四方中央之五位而求之其无不显且灵也此于义取报本未尝不善愚夫陋俗讹以传讹不曰灵官则曰五通凡人家有一草一木之怪淫邪祟之妖悉诬神之所司遂使聪眀正直之用为巫觋诳惑之资其防凟神明虽智者犹或承袭其职忝分守湖北初谒土祠见有五显牌列正面土地牌列座隅不胜惊恐以谓后土社稷山川之祭其大而有爵土者得尽其诚百司庶府之祠其小而有职事者得致其敬人之报土亦己竭矣乃复借名五显此非所以报神之大功而适以滋世之侮慢细民惑此不胜其愚守臣而然谁执其咎职不敢凟神明而大惧风俗之壊谨以此文用申防告乃彻旧牌一袪宿而专奉土祠亦所以奉神也其有淫邪祟假神位号诳惑民间者神其速为发谴以保祐斯民神正其幽余正其明如书之所谓絶地天通防有降格则所以助成我皇眀之治神之功其又可报耶
　　盥耳文【凌翰】
　　婺女之野长山之隂有翁昻然投朝簮而甘心乎一壑也既遁甘盘之荒乃由伯夷之隘屏玩好以不娱与声色而长谢荣名是辞宠利大戒爰有俦人肆言无忌低声密谋髙谈逞志口语津津垂涎窃视不贵势之熏灼则文学之夤縁不婚媾之货财则羣居之宴乐夫威福者张大之本名位者富贵之趋处之宜有道也今也悖入致货染指怡怡宝藏溢室赭垩献竒原田毎毎沃尔膏腴盖庐老佛之居而归其业收两争之利而党其偏豪吏由其役使弱子困于笞鞭祸既延于桑梓殀乃降于衣冠此污吾耳之一也夫作于前者荣以利则承于后者步其风辞章啓宠之阶庠序千名之府役之以耳目所亲投之以家庭所欲求之既重舎之必轻所慕者名所捐者金有衅可入其市盈庭授者不以为慙受者不以为徳杨于众不掩其非闻于上则云其实盖句读未之有闻而冠衣伟然扇赫此污吾耳之二也夫婚娶论财其道非古忘古逐今畴曰不可今也百金酬媒千金归女势如炙手争趋竞取倾家谋聘百拜百启尔乃黄金钑花补胸縁裔云缯雾縠如掷如弃笄珥累累胡然天帝壻乃下邑之蒸庶妇则上国之太君矧后饰所未有亦王制所未闻是故男不及齓先问桃夭琼筵是肆珠履孔昭工无遗巧贲其一室僮仆举之则百其役此污吾耳之三也夫矩彠正则大业修邉幅隳则惰行出尔乃终日靡靡所事杜康枯棊三百中夜未央歌儿舞女娥媌而靡曼者笑乐且狂苞苴之富帷薄之慙悖德慝礼乃徤尔谈习于积毁以从欲耻于引咎而省愆盖嘉言不啓其齿而谑浪欢呼悬河霏雪而至者皆吉士之所不堪此污吾耳之四也嗟哉乎此流俗之大頽也谈经侣希营道无术诸相与谋匪甲则乙吾生初年如有枫山整洁峻厉槖无剩钱故激之以清而众以清应堂又孔庭五七十人言不及利清议大行故聚之以寡而业以寡修禽兽肥腯修聘有规朱提是易以简为师此吾耳目之所覩记而胡若是乎之贸贸也人之贤不肖自古而然故业之修坠情之招也乡有高山峩峩在瞻倏平尔陵毁而成川夫天之生才囏矣使斯人羣而聚谑以从淫必不然矣闽岭十年故乡改色闻俦人言慨焉于邑瀫之下流百尺其渊滙为清波万壑其源汲以盥吾耳而詈之曰耳哉耳哉尔胡然而闻是哉水哉水哉其能涤吾兹秽哉于是盥之而祝之曰富贵岂一家物哉哲士有觉毋即慆淫田庐瓦砾金玉灰尘尔忍闻此盍闻尔以诗书之声清哉咨尔水又盥而又祝之曰君子不患不能进而患进之不以道以利而入以害而出虽然不出他年口实尔忍闻此盍闻尔以道德之积清哉咨尔水又盥而祝之曰夫妇人伦之大纲婚约未终先啓其隙反目以居舅姑鲜得男老以鳏女殀以溺岂惟秦俗寔隳匪僻尔忍闻此盍闻尔以礼教之硕清哉咨尔水又盥而又祝之曰业荒于嬉行毁于随蠢然天地之一蠧所患乎饱食而逸居大耋之嗟日昃之离知乎不知尔忍闻此盍闻尔以无逸之书小宛之诗清哉咨尔水
　　让陆大夫文【屠应峻】
　　天子熈宁海内晏然无非意之儆兴礼饬乐绥和神人乃肇建七庙绍隆古之上仪垂范罔极复缮治诸宫室台苑示后世无所加也惟时诏二三文武大臣经理诸务司空纪财百工恊叙于是武大臣侯勋论奏工曹主事瑞杖工官某死下诏狱杂治陆大夫幼淳时为缮部郎中上疏曰臣时雍言臣闻为人臣者毋曲言毋遂事宣和恊诚靖共厥位否则有刑所以杜不轨惩壅蔽也乃主事瑞素未与工官某接何得辄杖以死武定侯勋习怨瑞辄诬按且弗集诸经理臣擅署名进御所欺防诳上大不敬请逮治臣时雍病瞆不任事请罢谨昧死言诏下御史台御史台奏郎中时雍先事规祸宜并案乃谪陆大夫提举广东盐司诸公卿以下觏大夫者率咄咄为大夫颂柱史应峻见让之曰嗟乎陆大夫来若有罪吾数以责尔若聴毋怠夫有国家者厚府藏储钱谷岂有他哉将以建事而快意也今天子创立鸿业鸠营骏功是故其用财宜若建瓴之下焉民趋之若涌泉之赴焉雷震响驰猋举云集而后不日之程可稽也廼大夫细亷底勤夙夜计徒经物出纳辨等其视公府之积也若私资焉虑繁度而弗忍释也众庶懐怨豪强切齿下不以为恩而上不以为便是大夫轻重易揆罪一宫室迤逦轮宇炳奕金壁之光垂垂烛地闻者愉耳观者逸目其幸就而见之以为神仙之宅帝天之庭莫不大喜崩角恱怡而归而大夫称首功乃独俯而戚曰是国用之所鳞集民力之所辐辏也是大夫欣戚佚情罪二诸工肇殷大赉骈及上自彻矦公卿下逮攻工胥史无不防被渥泽命筵授几左持醴肴右拥金绮横视扬扬以为受恩逾量万世无极而大夫中坐悒悒复呲呲曰臣等以奔走防劳引绳督墨因力就技歳廪大官日厪劳问终始一工而旬日防恩者以十数彼邉塞之士披坚秉鋭身暴露于野幸尺寸之功以希旦夕之赏文吏簿稽军庸弗録赏之弗洽臣实耻之是大夫矫节以抗众罪三臣子之于君父见其爱亦爱焉恶亦恶焉是故莅官者遇下则视遇等则议遇上则俯遇君之所幸则伛偻而走耳武定侯勋天子之所尊重海内所共知也其宠灵之所凭藉勲伐之所镇撼将何有于大夫而大夫违君之爱渝士之分干国之纪以议宗臣捋虎须而侮之靡不及矣是大夫不量力而干上罪四夫人臣勤劳终其身冒一罪犹足以死而大夫丛諐积衅防误恩迁海外窃以为大夫何幸也大夫往矣其急改行易操无蹈于初非无斤斤以鬻亷无以贸直旷惠以逮下戢节以媚上巽恭以悦众浮沈以就俗则大夫之谪自是且进矣不然予未知大夫之所税驾也于是陆大夫起曰谨谢子予行矣吾闻之嚆矢之丝不可以纫衣蓬累之士不可以驾车人固各有志也予往矣子无哓哓以汚我遂登车不顾而去
　　募刻大藏唱导文【瞿汝稷】
　　世之诞佛者皆比于范缜之神灭者也而神灭非圣人所立教也夫神也者妙万物而为言者也即心也即道也范围天地曲成万物圣人所以参赞化育者也是岂形之所及也惟圣人为能穷神而庸愚固未尝亡特不知其即道耳故曰百姓日用而不知不知则一狥于形于是遗范围天地之广大而自狭弃曲成万物之防妙而自秽终日役役不过耳目口腹圣人愍焉故谕之曰形而上者谓之道形而下者谓之器复虑人之自画而高远之谓非己所及也故曰终身由之而不知其道尧之所以尧穷此神也桀之所以桀昧此神也是神者溯之无始推之无终岂形生而始生形灭而随灭哉形有尽而神无穷故曰原始反终故知死生之説精气为物游魂为变是故知神之情状而缜之言曰形即神也神即形也形生而神生形灭而神灭借如缜言操则存者形存欤舎则亡者形亡欤出入无时莫知其乡百骸九窍六脏谁为然欤心不在焉视而不见梦説筑岩岂目所瞩处今而忆昔在吴而知越何形之能然缜亦不思甚矣履帝武敏而生弃杜伯闗弓伯有为厉坟典所载未易悉举是皆迦文之所倡乎故缜之言形即神也形灭神灭非圣人所立教也君子之所弃也是使人重形而遗神沦胥以溺者也何以言之谓形即神则舎形无我舎形无我则凡形之所欲皆我之所欲而以礼义维之是强也是外铄也神不灭而谓灭则尧桀均尽顔跖均生均生则纵佚者自适均尽则好修者徒劳于是示之以余庆戒之以百殃则见以为茫昧而难征也掲之以仁义则以为仁义撄人心掲之以性善则以为性恶则以为善恶混几何其能信之于是聿皇得丧徽纆贪毒恶积而不可掩罪大而不可解沉沦昏衢莫能自出旋复流浪为苦无已如来智入三世圆应众机五时説法海墨不可胜纪其流入震旦者才海墨之一滴是为今一大藏其语报则徴之三世其语性则尽之妙觉知三世之报则尧桀不均尽知性觉之妙则性善无所疑故下焉者得其説如惕于三世之报恶不俟惩而革善不俟劝而行矣上焉者得其説则妙契性善之真居仁由义若耳聴目视何有撄吾心哉是以圣贤之教得如来而大畅惜哉缜之不讲谓形灭神灭而诞佛也惟如来之教能穷此神之广大防妙语其大则天地者无尽大海之一沤耳元防运世者无尽时刼之一瞬耳语其妙则无声无臭此之空谛也精一执中此之尸波罗蜜也一言演为无量义竟古今而推之莫能竟也儒墨之是非黄老之秘密与百姓之雄辩一言蔽之而有余也佐尧而尧佐舜而舜父以之而慈子以之而孝护世以之而护诸众生帝释以之而离爱梵天以之而胜慧二乗以之而回向真乗菩萨以之而证入妙觉四圣六凡无根不被故其言必至于海墨也河沙妙徳防越穷神故其要必归于一乘也世出世法莫不竭尽而无余矣是以世之兴王莫不尊尚三藏之备备于贞观五宗之盛炳燿于开宝兴国于时傅经之僧徃返西域至勑王公百辟送迎宿衲出世示寂宸跸时临焉而语唐宋之治莫盛于此时乃若三武宣和之防法则亦自防其祚理乱之阶实有深系故我太祖太宗弥极绍隆太祖既刻大藏于留都太宗复刻大藏于京师列圣纂绪底今无替至于列代名卿宿儒或行峻一世或文雄百代龙翰鳯雏之彦兰薰雪白之贤归命法流頥真灵筏者数之更仆未易终也考其人之操履事业皆彪炳史册故未尝以嗜此而壊世间法也或者谓当如淫声美色以逺之惟恐入于其中夫饱梁肉者必无求于粢粝服缟纻者必无取于裋褐以裋褐而弃缟纻以粢粝而弃粱肉虽愚者不为也使道徳之蕴不出于六艺性命之微无过于诸儒则彼固皆含六艺之腴入诸儒之室何肻悦诐辞而释防言就僻行而盭大道乎是弃缟纻而求裋褐之类也非人情矣嗟乎四大假合也百年旦暮也神之未穷茫茫安托适百里而不得其所托则皇皇焉浩刼之适何翅百里七趣纷遝所托靡定狃百年之得丧而轻浩刼之流浪可不谓大哀耶故济我于一时者不及济我于一世者也俾我一世得所安者不如使我浩刼得所安者也求济我于浩刼者非如来之教而何姑未敢论受果登地苐能泛澜觉海少溉余润则契根根尘尘靡不周徧法界不独可以穷神亦可以穷形色之原矣于是纒盖不能縻隂阳不能控翛兮其翔泊兮其集得固如也丧亦如也未游焉者不独丧之为丧既游焉者不独得之为得念念灭尽而非断古今不异而非常毕化沙界而壹无事黙然宴坐而万行严往来生死未尝生死出入净秽初无净秽岂将来而后证审于今而不诬是以究旷刼于刹那拔九类于半偈莫尚如来之教矣密藏幼于二上人以南北二藏皆梵防流通不易思刻方册广其流通拯溺之慈甚盛诸龙象敷美其事尽矣予特恐世之诞佛者或沮之遂书此以辅韦防氏之跋折罗杵云
　　荆州天皇防国寺募接待檀文【瞿汝稷】
　　唐初荆南有二寺一名天皇寺一名天王寺其住持二人皆名道悟居城西天王寺者嗣马祖其法嗣为龙潭信信后为徳山鉴自徳山一棒如云如雨至今鼎州香火之盛甲于天下而不知瓣香尚当属之今西城天王寺也其居城东天皇寺者嗣石头其法嗣为慧真文贲幽闲即今城东防国寺是也传灯録不深考乃以天王天皇合为一寺二道悟合为一人而以龙潭徳山为天皇道悟之脉谬矣今城西天王寺乆矣不存而屹然独峙惟天皇寺耳昔盛今衰可慨也哉袁子曰人知释之福儒而不知儒之能庇释也兹寺之在梁也张僧繇画十哲于壁人颇疑之及魏人灭法毁教江南诸刹无得免者寺竟以先哲免难此儒能庇释之明验也今寺渐荒落法堂前草深一丈去天皇道悟时光景逺矣夫近时之士大夫皆诵法孔氏者也所望创僧庐市僧田以招致拨草瞻风诸龙象者亦惟诵法孔子诸贤是赖则儒之能庇释也不信然哉若夫佛之庇儒与庇一切有情大恩难报鸿毛丘山予不复言之矣
　　告除钱文通公生祠文【罗虞臣】
　　公邑之大夫而先朝之重臣也某后生不能为公讳短乂説有司撤公祠毁公像某罪也虽然昔朱元晦移文除秦桧之祠君子以为义举盖痛奸臣之盗名而愍士论之理郁也某着公佞行自效于为公忠臣之义然后请谢阶下聴待公诛某尝读祭法有曰法施于民祠之以死勤事祠之以劳定国祠之能御大灾捍大患祠之先王之制所以系民思也故未有无功而民思民不思而祠也是故古之祠定以民今之祠定以官古之民直今之民谀公于五者有一于是乎祠公者定于官乎抑定于民乎其民而谀者乎何者公在正统时为翰林检讨媚事阉者王振振败公以善佞得免及景皇帝立废皇太子为沂王而立已子公为东宫官嘿嘿未能正言从而怂惥之由是得留事愍太子后睿皇帝复辟首以易储之怨欲罪公党公雅为权臣石亨所喜遂得不治于是改公尚宝少卿亡何公以夤縁复转侍读学士是时大臣互植私党以相倾公又附事高少保谷求荐入阁以茍邀一时之富贵后为陈庐陵循所阻遂衔之终身公又与阉者玉忱舒良相结纳甚厚初景皇帝欲诏取两翰林官教诸小阉黄赐等读书王舒共谋引公先示公以意公不悟曰幸无见属王舒乃命内阁举吕倪二侍讲不逾月二侍讲俱陞学士被赏赉甚饶公始大悔则语人曰业我得之乃为两人所夺天顺初公又用石亨荐为防试同考官公所取中进士许起石浚皆用事大臣子弟物议沸腾故京师谣曰钱溥春秋欠主张又曰阁老贤郎真慷慨总兵令侄独轩昻榜上有名谁不羡至公堂作至私堂是谣今京师人犹能传诵此则公之立朝大畧也公坐法谪吾邑吾少时犹及闻父老道公政指皆曰公天子近臣为诸司优礼是时民风尚厚狱讼简鲜公以此取名吏治公故与韩巡抚雍善韩推毂于上公又倚用乡豪通闗説乡豪鼓煽于下转相称誉雨米之颂猛虎渡河之谣皆诸豪以献谀公故公生祠建于在邑之日其祭田舍自一家之私此则公之政事大略也公好交逰虽摈处下邑歳辄通书贿京师故人由是被诏徴还复为学士寻陞南京吏部侍郎言官张海劾公谓今天变频仍皆溥贪秽所致劾公继续公不得已始乞休致公又私属权阉汪直求玺书县传而归于是诏晋公阶吏部尚书致仕而勅书中多美语人谓皆直之力此则公之出处大略也公乡所出红云布极縠曼而人未有知也公益市以贿遗诸权贵自是宫阉辈争贵重之遂为织造歳例郡县吏至京师持为餽信敛求日蹙民用益乏而莫不嗟怨公作俑公家又饶富大治田园第宅令其子为权利横于华亭华亭人语及公争唾骂不休此则公之居乡大略也公学术无所于见独与安南王诸书为世士大夫传诵今观书中所论不过争宴坐之位次着辞郤之微节非有闗于国家之大计而变消其簒夺之邪心此则公之文章大略也然则公之为人岂孔子所谓鄙夫非耶夫鄙夫以事君固位挟宫宦之助以莅下行贪结上官之誉此古今奸臣之智也公未见任用独赖先皇之眀而县论尚有父老遂使上不能播恶于朝下不能盗名于邑此岂非国家之福而吾县士大夫之利哉然而为公亦幸矣
　　再告李朱二先生文【黄道周】
　　壬午冬十一月周以解网得乞骸还山道出临安欲再入大涤从诸友讲论数日而先是夏五盘桓讲舎己三十余日防访归云杖折坠崕髀为重创又从九江疟作移疾过西林秋深气凉血枯脉滞不复能临眺如常时而朝命苏苏敦趣就道业自京口拜疏兾得仁覆假之首丘沟壑余年无朋友丽泽之求有墓木攀号之愿向平损益业悟死生次公车帷奚殊朝夕而犹未谢嘤鸣逺呼邪许亦夏甫所以屏居申屠因之兴叹也人生防何安栖靡定叔子魂魄滞于龙山当阳名勲刋于岘首幸遗正则絶媵于蛟龙幷谢长沙遣臆于鵩鸟即当归设特羊誓诚先陇还酬里鼓以报乡人示肤发之不伤告兆域之未絶若建炎之事李公再召于朝中绍熈余年朱翁重趋于讲席非衰德所敢祈亦逊谢所未逮也呜呼知足不辱柱下所称力少任钜元夫致诫集鸷之林溃鸟逸栖输载之辕蹇犊泣防毛羽之伦犹尚如此而况于人乎周筋骨疎脆既无忠定干橹之能学业迂荒又少文公博约之致过江着脚八字不张剖脏见肝三言就服举幡太学非必万人挂剑马前仅差信宿当尧舜之世幸免共驩值巢许之伦不堪臣仆使有陈东诸辈厉其血章元定诸贤畱其臯比虽欲旋吉建西徘徊劔水瀹茗丹灶之旁息魂黯淡之上岂可得乎张季鹰有言有虚名于海内者以求退固为难王辅嗣亦云蹑刚明之后者虽当位而有咎以难退之名乗不当之位欲饰病颡以跻天闲雕夏蟇而祈霖雨不待识者知其不伦虽使蒙求揣其难任矣呜呼以两先生之才之徳而时遇差池业不上于説盘功不齐于伊吕况无两先生之徳之才而夜行不休逾渊求涉固谯鼓所以鸣辜小狐之所窃笑也于时冰腹己坚隂晷且绌遥思松菊惄如调饥愿想悬霤邈如河汉诸友之公车已动故山之丙舎仍荒何繇再亲洒扫考此景钟信宿山阿闻兹黙诲乎何羲兆送不肖至桐君山谨附数行告两先生并不使桐老严陵訾吾濡滞也
　　载龙涡剪石往寒河文【谭元春】
　　崇祯五年十月鹄湾人谭子元春过襄之宜城县门人辈拥高肩舆至涟泗洪寻石于所谓龙涡者得一石髙可五尺掘其根又得一尺烟雨既深歳月无聊空中多窍独秀沙隈且岩壑四周竒非一面青白杂出色非一碧予所见太湖灵璧诸石竒胜犹将兄之也因思致之寒河人皆难之曰吾冝城人爱是石者多矣咸力致之而义不出山君何为独能于是屈氏两门人奋然出僮指千许为牵挽移上归航舁石行十五里犯朔风越岭度墟如赵景兴之往归嵇公也石重航不任乂具一舟载之予既飞书报襄太守唐公司理江公令尹李公将以是月晦日载至园居而予复贳酒脯楮香出汉津古河渡口先送之归因为词曰丈幸归我与羣石别羣石不知安其顽劣我有林园万竹百花丈姑先徃逺赴汝家家有双鹤见丈必舞鸣于峰峦丈为鹤主我有万巻与酒逢迎携读丈侧丈为同盟丈往登防暂蹲门里待我西归位置迁徙静察神思渊渊有在敢混草木以致嗔怪主人可依老当不俗宁似米颠袍笏相辱丈生涡中素有竒名争辇致之丈终不行有大力人怒而致子十牛千夫汗惫欲死胡我来兹宛如旧识舁人腾踊有趾无力愧我精诚格不至此既谢山灵又托江水慎汝前途冬河欲涸庶几归来金置丘壑






　　明文海巻一百四十
　　钦定四库全书
　　明文海巻一百四十一　　　　余姚黄宗羲编诸体文一
　　疏引
　　募建青门庵疏【袁宏道】
　　凡山川要会处俗华好义则刹宇必多故今京都吴越精蓝棊置夫衣纨綉而过者入村落则老稚聚而骇过下邑则士窃议至通都则常其习固也往余与诸巾冠者游见圆顶而缁者则羣指曰杨墨既读子史书旁及二氏笑曰此何与子舆氏舌而是时士竞操觚业以谀时目故亦习子史及释老之浅易者士之入伽蓝者揖必至踝见僧乃不怒迨先伯修既以中秘里旋首倡性命之説函盖儒释时出其精语一二示人人人以为大道可学三圣人之大防如出一家见行脚之稍能谈者揖而坐上座事二氏先师有礼而所谓精蓝禅室者遂亦数数修饰浸循有大国风沈生从余讲业及熏闻贝典熟世为渚里人渚中人士习为修雅将辟禅舍以客桑门余顔其楣曰青门志里也且以识下邑之文渐埒上国也夫不知有秋之获者见人投种则怪曰奈何以可食之物弃之淤泥不知福田之道者亦然渚中人士业知之已慎无惜种语曰临渊羡鱼不若结网
　　募造准提阁疏【万时华】
　　万厯初敕改庐山黄龙庵为黄龙寺赐金佛像寺僧敬虚募阁以覆之时大中丞王公斗溟吏部余公映微先后倡而新之此上人之勤也今上人死矣庙旁有隙地数武其徒幻修复为予言师在尝用形家之説谋祀准提而阁于此今将踵而成焉予曰形家之言若何曰章门之水由此达于湖放于江万里之流百折以至堤其委浪蜿蟺纡徐而后去之此钟美之説也予曰此又子之勤也今子将以终中丞吏部之明徳踵师之志福邦之人人之闻而赴之者必众而疾矣何以言之夫圣王之制祭祀黜淫祠秩常典能御大灾捍大患者然后祀之此霈泽王所以烝尝于兹土也祀典严于王者学士之所讲眀有司之所慎重闾阎万户据有形势以辨灾祥此皆非浮屠者之所有事也子之师一则成之不勌一则志之而若有待于其后人若夫凖提佛母之号遍兹国土此诚浮屠者之所顶礼而事尔菩萨示方便法现大神咒经称苾蒭人等若有持诵读此咒能满九十万遍所有资具种种具足若十万遍得见声闻縁觉菩萨诸佛夫福田利益虽非世尊如来密谛深微菩萨普度众生功徳深将在于是然则子持前説而告之邦之宰官居士乐于形势之利者闻而赴之己十之五矣持后説而告之邦之老稚男女乐于福田利益者闻而赴之当十之九矣况予日徘徊庙下见履舄之外苍崖白浪宿鹭浮鸥明霞薄霭变化袵席倘阁成而滕王之栋歌舞西来隔岸江天鼓钟在下此又骚人墨士所命侣啸俦而不能去者吾知闻而赴之者之又广而疾也嗟乎子之师能集浮屠之所不能事者以福邦人子能集浮屠之所必事者以终两先生之明徳踵师志而克成之吾知霈泽之灵抑亦有以相子矣














　　明文海巻一百四十一
　　钦定四库全书
　　明文海巻一百四十二　　　余姚黄宗羲编诸体文二
　　杂著
　　哑娼志【杨维祯】
　　哑娼者钱塘娼家女也生无啼声三阅嵗不能言至十嵗终不言笑则谺喙露龂怒则嗌嗌云父母决其哑无疑因呼为木哥且唶曰予门籍娼娼以音为伎今乃哑若是何待乎欲弃之其父曰女虽哑于口弗哑于耳目手足也年及防天质秀丽中益警颖工鍼线能教以琶筝箜篌及七盘舞蹈之伎靡不精审贵富家讳所病而求其长辄与他名伎并进既防貌益扬艺益工京师有大木贾过钱塘闻哑娼名求见即大喜倍凡价聘之左右曰娼以声取恱哑而倍价以聘何过愚贾笑曰非若所知也妇类以长舌败人之家内谗寝而后家可长予聘无长舌不聘工歌且笑遂挟之归京师贾侍姬百十人闻哑娼至皆掩口胡卢之未几哑娼宠颛门贾一饮食非哑娼不甘且私贺曰吾今而后知妇言之不入吾耳哑娼亦心自语曰不聋哑不婀娜侈然自隆重宴享非尊右不居服饰非珠珍不御诸姬虽心忌又咸得其不能言皂白于主故又心幸之贾元妇既缺诸姬遂迎主意推哑妇为继内数年为贾诞子者三长曰传嘿次曰传讷传忍后传嘿以隂重不泄得出入禁中且得美官哑娼受封号族至今推为妇师云抱遗子曰予闻道家书有緑霞女以尘心堕世为哑哑娼者亦隂仙之质非欤然娼以哑病亦以哑遇诚使哑娼才色工之以语言文章则所遇未必尔借遇亦犯娼求其终荣者寡矣呜呼士以语言文章遇主而讫以语言文章为身之讐孰愈哑娼耶
　　龙坟志【史明古】
　　成化二十一年冬十有一月望巡抚都御史广东李公临县诣学宫谒先师孔子礼毕进诸生问曰昔大禹治水至震泽斩黑龙以祭天本朝永乐间此土大获龙骨尔诸生有知之者乎可详考其事以为告佥以诿予予乃为之志曰龙坟在今秀水县伏礼乡小律原北距太湖可有六七十里初有村甿耕田往往得龙骨而未识也永乐间有一渔者始识之因潜持出以售于苏州南濠徐氏药肆中嵗以为常一日徐问有龙角否其人曰有乃以一枝遗徐有朱永年过徐肆中见之惊问何所得曰适有人来售朱问其人去逺近曰未远因急追及之盖是时有左珰琥李黄子者方受命求采珍异朱以买办户出入珰所欲以为竒货也遂偕其人告于珰珰檄郡县调夫船具畚锸躬往掘之初入深见有状如浮屠氏所谓金刚神者数辈初尚俨然及见风随化尽惟余骨尔遂得龙骨角齿牙凡数十舰献于朝窃取者不与焉时方贵龙角带自非诸王勲戚不能得一銙直十余金及是价为之顿贱秀水在当时犹为嘉兴宣徳间分为秀水今其田可六十畆许不可粪治而收获倍于他田嵗毎大风雨则拔木发屋而禾稼反无损耕者犹时时得龙骨田中意当时己取尽不应有遗岂其地为龙窟所而潜蜕其中欤然台谕有大禹治水至震泽斩黑龙以祭天之文不知出于何书厯攷吴越春秋吴郡志苏州志无所经见不敢强为之说
　　项脊轩志【归有光】
　　项脊轩旧南阁子也室仅方丈可容一人居百年老屋尘泥渗漉雨泽下注毎移案顾视无可置者又北向不能得日日过午已昏余稍为修葺使不上漏前辟四垣墙周庭以当南日日影返照室始洞然又杂植兰桂竹木于庭旧时栏楯亦遂増胜措书满架偃仰啸歌冥然兀坐万籁有声而庭堦寂寂小鸟时来啄食人至不去三五之夜明月半墙桂影斑驳风移景动珊珊可爱然予居于此多可喜亦多可悲先是庭中通南北为一迨诸父异防内外多置小门墙往往而是东犬西吠客逾庖而宴鸡栖于防庭中始为篱已为墙凡再变矣家有老妪尝居于此妪先大母婢也乳二世先妣抚之甚厚室西连于中闺先妣尝一至妪毎谓予曰某所而母立于兹妪又曰汝姊在吾懐呱呱而泣娘以指扣门扉曰儿寒乎欲食乎吾从板外相为应答语未毕余泣妪亦泣余自束髪读书轩中一日大母过余曰吾儿乆不见若影何竟日黙黙在此大类女郎也比去以手阖门自语曰吾家读书乆不效儿之成则可待乎顷之持一象笏至曰此吾祖太常公宣徳间执此以朝他日汝当用之瞻顾遗迹如在昨日令人长号不自禁轩东故常为厨人往从轩前过余扄牖而居乆之能以足音辨人轩凡四遭火得不焚殆有神防者项脊生曰蜀清守丹穴利甲天下其后秦皇帝筑女懐清台刘徳与曹操争天下诸葛孔明起陇中方二人之昧昧于一隅也世何足以知之余区区处败屋中方扬眉瞬目谓有竒景人知之者其谓与埳井之蛙何异余既为此志后五年吾妻来归时至轩中从余问古事或凭几学书吾妻归宁述诸小妹语曰闻姊家有阁子且何谓阁子也其后六年吾妻死室壊不修其后二年余乆卧病无聊乃使人复葺南阁子其制稍异于前然自后余多在外不常居庭有枇杷树吾妻死之年所手植也今已亭亭如盖矣
　　吴越行窝志【薛章宪】
　　湖南之衡山在洞庭上其冈峦之轩翔耸拔者凡为峯七十二金陵之大江在钟山下其川隩之停蓄演漾者凡为陂三十六皆古之竒观盖山与水交相赞者也故厯代侈之以夸于四方恒自恨生长遐僻动越数百千里徒心驰目想而已乃者挥手嚣烦放情丘壑于吴越之区得胜处二焉在吴曰聚坞去城一舎而逺却负叠嶂前临太湖与杭颍争雄地产杨梅特佳形色味皆夐絶他所倾筐入市人望而知之争售立尽辄得重赀湖中有山计其数与衡等昔人谓七十二朶青芙蓉是以作草阁临之冯崖架广髙出木末可隠几而指数也因命七十二峯阁在越曰横里去城一舎而近衡六里有竒纵二十里有竒绵亘迤逦多陂泽渠塘平陆才十之二居氓植藕芡为生收其入反出禾麦上直亦再倍于平壤夏秋之交弥望皆织文绣段人人刺艇子出入其间扣舷鼓枻歌呼相答不自意为人间世也筑室三楹茨以生草塈之涂泥命为三十六陂馆陂则当不止是而云然志旧好也嵗之日居以课子姓出以事登陟大率略相半焉所谓七十二峯与三十六陂者则又平分之矣苏长公尝言山翁不出山溪翁长在溪不如野翁来往溪山间吾其得而兼之遂自称浮休野人则自诧曰吾幸生太平之世身无病心无忧有菽粟以具饔飱有鸡豚以供伏腊韦布陋矣聊以御燠寒室庐隘矣聊以庇风雨行无所牵止无所尼任情率意委顺逍遥贵欤贱欤寿欤殀欤付之造物者一不置肝膈间也各丐太仆李公先生题字掲之栋上以告来者使知盛世之民沐浴膏泽涵煦至化虽野人之愚亦能顺时知命处困而亨鸟云飞而鱼川泳无不遂其生也衡门之木则咸署曰浮休野人家信有侈心如登龙防者无以自解云
　　翰墨林七更【金寔有序】
　　翰墨林者永嘉谢君廷循图书之府也君以和粹谨饬被眷遇得美名于缙绅间籍甚性嗜清玩蓄之颇富尝名其斋曰米家船少传东里杨先生士竒易以今名而记之予乃为作七更极其辩以进于道意劣辞庸视古之作者固未免有捧心之诮要之发乎情止乎礼义庶防而不差者也
　　觉非先生乆客阛阓心厌喧嚣惟忪堙郁思若无聊安得絶境于焉逍遥涤濯烦襟以永今朝闻永嘉主人有翰墨之林曵杖彳亍若履空谷足音跫然主人出速不言心喻眄睐以目升自賔堦少叙寒燠主人曰噫走也是林不资于地匪穹于岑无松之盛非栢之森骈罗图书错置瑟琴棐几万籖上下古今文房百玩触手可防少安无躁愿陈至音于是拂几正席焚沈爇蕙缓宫急羽髙卑以序巍巍洋洋无不如意长清短清猗兰飞佩五曲九引纚纚可继先生曰美矣哉太古之声也然钟期既亡伯牙絶响筝篴之耳未能得其惝恍毋劳尔为也主人曰唐虞至圣子不得与托物设教启其聋瞽以局必方象地之则以道必正神明其徳有白有黑曰隂与阳互陈错举云汉其章防危补罅料敌审已负不可偾胜不可恃两雄相值乃见勍敌龙蛇成阵虎豹坚壁虽曰小数有至理焉无所用心为之亦贤先生曰君子不操胜心毋作机事此孤山处士所以鄙之也愿闻其他主人曰书契初成鸟迹茫昧科蚪再变乃有分隷斯邈之下钟王轶出唐临晋帖如蹈一律狂僧颠史草圣入神苏黄米蔡各自絶伦真迹间存初刻咸在防画便转折旋向背明净几目玩心醉诚一快也先生曰儒者于书固最近事然一好着亦能丧志吾未暇焉主人曰五色作缋肇自姚姒后世因之画事由始晋唐以降好尚蠭起顾吴荆关董郭王李入神造妙区别品第耽嗜成癖千金莫以芳播清流贵动丹扆适情防艺动合理宣和纂録宝鉴有史似不可少也先生曰君子寓意于物而不可畱意于物此先贤所以恐其泥也敢请大之主人曰陶写性灵妙在得句物情人境动合天趣模拟之精推敲之至昼或防食宵恒失寐穷极弥工思苦愈异神惊泣造物所忌我思古人髙不可企先生曰风雅辽濶正声防茫竞趋靡丽太朴日亡安得击壤以反浑厐主人曰经纬天地轇轕后先用与政通体随世迁秦汉雄深齐梁骩骳韩公倡唐衰敝特起欧苏曾王鸣宋之盛及今頼之矩矱由正今之作者秀出如云昭回河汉炳燿星辰钧天合奏鸾鳯和鸣山辉玉蕴渊媚珠呈走将漱其芳润咀其华英寤寐于兹林之下不知嵗月之虚盈也若是如何先生曰近之矣而犹未也文以载道匪惟辞工上师圣人吾将子从主人怃然曰命之矣圣人之言世谓之经囊括宇宙含煦生灵未暇细论略陈其名易备隂阳造化以明书言政事治功乃成感发惩创诗本性情无序不和礼乐由兴春秋拨乱王法权衡学庸论孟规矩凖绳犹如菽粟布帛之征一息不继民不得生浮文胜质奚利攸行走将膏吾车秣吾马由伊洛以遡洙泗而履吾夫子之庭不知其不可也先生离席而立降阶頫首请先羣经旁艺居后以翰墨林为道渊薮
　　九攻【孙七政有序】
　　嵗乙酉之九日自金陵抵家才三日即与君镕浦子为娄东之行访王长公午刻过克正许君家谈少选苦以酒饷我恨莫留至舟雨甚白衣不来徒咏悠然见南山矣更许烛灭共被谈诗寝不能寐去因为雌黄今古九辩攻诗君镕快之强着此语命曰九攻以九辩且九日作也他日咏黄花篱下挿茱萸登髙持杯时当思此落莫不忘雅淡即可共蟹螯侑酒大是乐事虽然诗之为道无论动天地感神彬彬乎雅颂之音即闾巷歌谣莫非先王之泽之遗也仆于此道未窥一斑乃敢放言若斯盖攻之云者将以攻己之攻而非攻人之攻虽名托输梯而实意存墨守者也夫是以剰举瑕疵谢言精髓其词曰
　　尝谓人心不同有如其面诗道亦然自三百篇以来犹一息耳独资神理何俟多言而昧者莫觉遂至多歧故或有不根风防剰猎声华者则徒取壮丽为工莫穷适为胜虽贯珠聨璧穷山渊于纸上而龙飞劔去弢星斗于毫端是谓炫诗声实俱病而工逸两妨者也或有安排声偶敷陈事实情性絶无意调俱冺者则惟以形体为似不知了悟为先此尤诗道之膏肓庸医之无疾而俞扁之惊去也世之作者皓首迷途间有悟者则年光已去少壮莫追生平尽非大痛难割是谓形诗祸诗尤笃知音可悟世谛难言其他则有机深狐白而实才慙豹变故惟借美于江篇猎工于沈句而珠未得神彩索然此与目击而道存神来而暗合者不可仝日而语是谓借诗又有雅词古调非不灿然杂陈而以神韵本乏了不关情譬犹靓妆袨服虽同工于西子冶容逸态竟殊妍于捧心可炫瞽工难逃具眼是谓妆诗曰借曰妆津梁最浅亦有为疾最微可取效于呼吸宜资神于养道者厥有漏诗亦名羸作何谓漏诗神理俱来风骨兼骏徒以沈照少埋漏情于句字之间耳此则微之又微可取效于呼吸者也何谓羸诗流派本端思致尤苦只以足劣神驹学亏半豹亦有才穷孔庙梦还锦江则遂乏丰茸鲜媚之度故攻之则无疾疗之则无方特资神于养道而已矣又有神情亦来彩艶具足非不称佳顾入门一别雅道遂乖则或亢而为肆或散而为野或似工而实巧或似骏而实佻或过竒而入于诡或骋博而陷于繁而若为涩为晦为瘦为寒诸家者不与焉盖彼体也而局于才者也此才也而恣于体者也故曰非独才之罪也体裁之莫究而愈工愈失者也毫厘之差千里之谬是谓纵诗任其一偏而莫知取正求之今日此道方兴又有好名而寡识者不思魏文不朽之名言徒怜惠子五车之快意千年万世决于倚马片时插架盈囊尽是雕虫余蠧誉来庸目丧去良图是谓骛诗好名而名日非者也不知东方与之问孰工一言与五车孰得诗有各体疾亦多方防之则哲匠宁免甚之则下里耻言凡兹八者未能尽诗尽诗疾矣又有非疾可喻流毒词林则以本非此中强作解事尽乖雅道尚谓名家是谓业诗虽性灵之难染恐佳气之易干深有愧于著作之林谅不兴于哲王之世矣嗟夫仆也童嵗习诗穷年靡得格律未协声病实多覩兹九疾敢缀一辞哉重阳后一日书
　　读绛州园池记戏为判【徐渭】
　　绛记何由为人炙口昌黎偶尔梦笼睛壮夫不为愧雕虫小伎之逞文公所诮合书门大吉之谐正好试官轧茁刺刷枉诬盘诰诘曲聱牙靺鞨非真空青是假难逃贾蕃眼双鹞子精明芒硝八两大黄半觔且泻夜义泥一马桶龌龊辟如丹砂磊块宜用画书符煮服必且杀人亦似假山岩强要兴云出雨细看总无活物束之髙阁毋乃大苛弄向孤琴庶防别调判同宾戏传之萟林
  </div>
  <div class="pagination">
   <a href="明文海_page35.html">
    上一页
   </a>
   <span>
    ...
   </span>
   <a href="明文海_page31.html">
    31
   </a>
   <a href="明文海_page32.html">
    32
   </a>
   <a href="明文海_page33.html">
    33
   </a>
   <a href="明文海_page34.html">
    34
   </a>
   <a href="明文海_page35.html">
    35
   </a>
   <span class="current-page">
    36
   </span>
   <a href="明文海_page37.html">
    37
   </a>
   <a href="明文海_page38.html">
    38
   </a>
   <a href="明文海_page39.html">
    39
   </a>
   <a href="明文海_page40.html">
    40
   </a>
   <a href="明文海_page41.html">
    41
   </a>
   <span>
    ...
   </span>
   <a href="明文海_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
