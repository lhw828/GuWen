<!DOCTYPE html>
<html>
 <head>
  <meta charset="utf-8"/>
  <title>
   文选 - 第 18 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 18 页/共 102 页
  </h1>
  <div class="content">
   注「郑玄曰冲牙」　袁本、茶陵本无此五字。
　　五辂鸣銮　案：「辂」当作「路」。各本善注中字皆作「路」。袁本所载向注则作「辂」。盖善「路」、五臣「辂」而乱之也。晋书正作「路」。
　　注「戟车载」　茶陵本「戟车」作「闟」。尤本「戟车」二字处修改，袁本亦然。案：此当云「闟戟车载戟」，各本皆脱误。晋书舆服志云「阘戟车，长戟邪偃向后」，是其义。「闟」、「阘」亦同字。
　　震震填填　案：「填填」当作「阗阗」。各本善注中字皆作「阗」，袁、茶陵二本所载良注则作「填」，盖善「阗」、五臣「填」而乱之也。晋书作「填」，与五臣所据同。
　　碧色肃其千千　袁本、茶陵本作「芊芊」。案：尤本是也。高唐赋「肃何千千」，安仁用其语。袁、茶陵作「芊芊」者，五臣字如此，所载向注可考。彼赋善「千」、五臣「芊」，正有明文。晋书作「芊」，与五臣所据同。又二本皆脱去善此节注，亦非。
　　注「上空无祭」　袁本「上」作「坛」。案：「坛」字是也。茶陵本亦误「上」。
　　注「都谓京邑杜预左传注鄙邑也」　袁本、茶陵本无此十三字。
　　垂髫总发　袁本、茶陵本「发」作「髻」，云善作「发」，晋书作「髻」。案晋书、五臣非也。「发」字去声，协霁、祭诸韵之字。魏都赋「累累辫发」或「镂肤而钻发」，两见皆然，不知韵者改之耳。或有谓「髻」是「发」非者误，附订于此。
　　注「吾丘寿王」　袁本、茶陵本「吾」作「虞」。案：「虞」字是也。「虞」「吾」虽通，但此自为「虞」耳。
　　岂严刑而猛制之哉　袁本、茶陵本无「之」字，晋书无。案：此尤所见衍。
　　惟谷之　袁本、茶陵本「」作「恤」，晋书作「恤」。案：各本注中引尚书字皆作「恤」，或注有讹也。
　　注「敢用嘉荐」　何校下添「普淖」二字，陈同。今案：当乙下文「普淖」二字于此。
　　而神降之吉也　何云「吉」字后人误改「福」字，本协。今案：各本及晋书尽同，何因注引左传而云然也。考赋自「四人之务不壹」至「旨酒嘉栗」，所用皆质、术韵之字。「福」字古音「别」，协职、德韵。又案：西征赋以此句与日、室、一协，夏侯常侍诔以此句与秩、疾、卒协，是安仁自作「吉」。善彼二注亦引左传，皆是注「神降之」，而不取「福」字。善注如此例者甚多，何说非是。
　　以孝治天下　袁本、茶陵本「治」作「理」，云善作「治」，晋书作「治」。案：注中引孝经字作「理」。考「治」字，唐讳也。李济翁资暇录曰：李氏依旧本不避国朝庙讳，五臣易而避之，宜矣。其有李本本作「泉」及「年代」字云云，是在当时已错出不一也。今全书中经五臣以后回改者又不少矣，皆不复具论。
　　薄采其茅　袁本「茅」作「芳」，云善作「茅」。茶陵本云五臣作「芳」，晋书作「芳」。案：晋书、五臣非也。赋文作「茅」，观善注及上文「缩鬯萧茅」句注，灼然可知。何云「茅音蒙」，其说甚是。凡「茅」声之字，协东韵者多矣。或乃疑此，故附辨之。凡晋书此赋与善异者每误，不详论也。
　　　畋猎上郑玄礼记注曰：田者，所以供祭祀庖厨之用。王制曰：天子诸侯无事则岁三田。马融曰：取兽曰畋。
　　子虚赋善曰：汉书曰：相如游梁，乃着子虚赋。后蜀人杨得意为狗监，侍上。上读子虚赋，曰：朕独不得与此人同时哉！得意曰：臣邑人司马相如自言为此赋。上乃召相如。相如曰：此乃诸侯之事，未足观，请为天子游猎之赋。以子虚，虚言也，为楚称；乌有先生，乌有此事也，为齐难；亡是公者，亡是人也，欲明天子之义。故虚藉此三人为辞，以风谏焉。
　　司马长卿善曰：汉书曰：司马相如，字长卿，蜀郡人。少好读书，为武骑常侍，后拜文园令，病卒。
　　郭璞注
　　楚使子虚使于齐，王悉发车骑与使者出畋。司马彪曰：畋，猎也。善曰：家语曰：孔子在齐，齐侯出畋。本或云境内之士，备车骑之众，非也。畋罢，子虚过奼乌有先生，张揖曰：奼，夸也，丑亚切，字当作诧。亡是公存焉。坐定，乌有先生问曰：「今曰畋乐乎？」子虚曰：「乐。」「获多乎？」曰：「少。」「然则何乐？」对曰：「仆乐齐王之欲夸仆以车骑之众，而仆对以云梦之事也。」张揖曰：楚薮也，在南郡华容县。善曰：广雅曰：仆，谓附着于人，然自卑之称也。梦，莫讽切。曰：「可得闻乎？」
　　子虚曰：「可。王车驾千乘，选徒万骑，畋于海滨。郭璞曰：滨，涯也。列卒满泽，罘网弥山。郭璞曰：弥，覆也。善曰：罘，已见上文。掩辚鹿，射麋脚麟。司马彪曰：辚，轹也，音。韦昭曰：脚，谓持其脚也。善曰：郑玄毛诗笺曰：掩者，覆也。骛于盐浦，割鲜染轮。张揖曰：海水之厓，多出盐也。李奇曰：鲜，生也。染，擩也。切生肉，擩车轮，盐而食之也。善曰：擩，搵也。擩，而缘切。搵，一顿切。射中获多，矜而自功，郭璞曰：伐其功也。善曰：郑玄礼记注曰：矜，自尊大也。顾谓仆曰：『楚亦有平原广泽游猎之地，饶乐若此者乎？楚王之猎孰与寡人乎？』郭璞曰：与，犹如也。仆下车对曰：郭璞曰：下车，谦也。『臣，楚国之鄙人也。广雅曰：鄙，小也。幸得宿卫十有余年，时从出游，游于后园，览于有无，然犹未能徧覩也，善曰：览于有无，谓或有所见，或复无也。又焉足以言其外泽乎？』齐王曰：『虽然，略以子之所闻见而言之。』
　　「仆对曰：『唯唯。臣闻楚有七泽，尝见其一，未覩其余也。臣之所见，盖特其小小者耳。郭璞曰：特，独也。名曰云梦。云梦者，方九百里，其中有山焉。其山则盘纡岪郁，隆崇崒。郭璞曰：隆崇，竦起也。善曰：岪，音佛。岑崟参差，日月蔽亏。张揖曰：高山拥蔽，日月亏缺半见也。善曰：崟，音吟。交错纠纷，上干青云。郭璞曰：言相摎结而峻绝也。善曰：孔安国尚书传曰：干，犯也。罢池陂陀，下属江河。郭璞曰：言旁颓也。属，连也。罢，音疲。陂，音婆。陀，音驼。文颖曰：南方无河也。冀州凡水大小皆谓之河，诗赋通方言耳。晋灼曰：文章假借协陀之韵也。其土則丹青赭堊，雌黃白，錫碧金銀。张揖曰：丹，丹沙也。青，青雘也。赭，赤土也。垩，白土也。苏林曰：白，白石英也。，音附。善曰：高诱淮南子注曰：碧，青石也。众色炫耀，照烂龙鳞。郭璞曰：如龙之鳞彩也。其石则赤玉玫瑰，琳●昆吾。张揖曰：琳，珠也。●者，石之次玉者。昆吾，山名也。出美金。尸子曰：昆吾之金。晋灼曰：玫瑰，火齐珠也。郭璞曰：琳，玉名。瑊玄厉，张揖曰：瑊，石之次玉者。玄厉，黑石可用磨也。如淳曰：瑊，音缄。，音勒。碝石碔砆。张揖曰：碝石、碔砆，皆石之次玉者。碝石，白者如冰，半有赤色。碔砆，赤地白采，葱茏白黑不分。郭璞曰：碝，而兖切。善曰：管子曰：阴山碝珉。战国策曰：白骨疑象，碔砆类玉。其东则有蕙圃，衡兰芷若，●藭菖蒲。张揖曰：蕙圃，蕙草之圃也。衡，杜衡也。其状若葵，其臭如蘪芜。芷，白芷也。若，杜若也。司马彪曰：芎藭，似藁本。善曰：薛综西京赋注曰：兰，香草也。芷若下或有射干，非也。茳蓠蘪芜，诸柘巴苴。张揖曰：江蓠，香草也。蘪芜，蕲芷也，似蛇床而香。诸柘，甘柘也。郭璞曰：江蓠，似水荠。文颖曰：巴苴，草名，一名巴蕉。善曰：苴，子余切。其南则有平原广泽，登降陁靡，案衍坛曼。司马彪曰：陁靡，邪靡也。案衍，窊下也。坛曼，平博也。善曰：陁，弋尔切。衍，弋战切。坛，徒旦切。曼，莫干切。缘以大江，限以巫山。张揖曰：巫山在南郡巫县。其高燥则生葴菥苞荔，张揖曰：葴，马蓝也。菥，似燕麦也。苞，蔍也。荔，马荔也。苏林曰：菥，斯历切。善曰：葴，之林切。苞，音包。荔，音隶。蔍，皮表切。薛莎青薠。张揖曰：薛，藾蒿也。莎，薃侯也。青薠，似莎而大，生江湖，鴈所食。善曰：薠，音烦。其埤湿则生藏莨蒹葭，郭璞曰：藏莨，草名，中牛马。张揖曰：蒹，薕；葭，芦也。善曰：埤，音婢。茛，音郎。东蘠雕胡。张揖曰：东蘠，实可食。雕胡，菰米也。莲藕觚卢，张揖曰：莲，荷之实也，其根藕。张晏曰：觚卢，扈鲁也。庵闾轩于。张揖曰：庵闾，蒿也，子可医疾。轩于，莸草也，生水中，扬州有之。善曰：庵，音淹。莸，音犹。众物居之，不可胜图。郭璞曰：图，画也。其西则有涌泉清池，激水推移。郭璞曰：波抑扬也。外发芙蓉菱华，内隐巨石白沙。应劭曰：芙蓉，莲花也。其中则有神龟蛟鼍，瑇瑁鼋。张揖曰：蛟状鱼身而蛇尾，皮有珠也。其北则有阴林，其树楩枏豫章。服虔曰：阴林，山北之林也。善曰：尸子曰：水积则生吞舟之鱼，土积则生楩楠豫章。本或林下有巨字，树下有则字，非也。桂椒木兰，檗离朱杨。郭璞曰：木兰，皮辛可食。张揖曰：檗，皮可染者。离，山梨也。郭璞曰：朱杨，赤茎柳也。善曰：盖山之国，东有树，赤皮干，名曰朱木杨柳也。樝梨梬栗，橘柚芬芳。张揖曰：樝，似梨而甘也。梬，梬枣也。善曰：说文曰：梬枣似柿而小，名曰●，而兖切。苏林曰：梬，音郢都之郢。然诸说虽殊而木一也。今依苏音。其上则有鹓鶵孔鸾，腾远射干。张揖曰：孔，孔雀也。鸾，鸾鸟也。射干，似狐能缘木。服虔曰：腾远，兽名也。善曰：射，弋舍切。其下则有白虎玄豹，蟃蜒貙犴。郭璞曰：蟃蜒，大兽，似狸，长百寻。貙，似狸而大。犴，胡地野犬也，似狐而小。蟃，音万。善曰：山海经曰：鸟鼠同穴之山，其上多白虎。又曰：幽都之山，其上有玄豹。郭璞曰：黑豹也。
　　「『于是乎乃使剸诸之伦，手格此兽。善曰：剸诸，已见吴都赋。楚王乃驾驯驳之驷，张揖曰：驯，扰也。驳，如马，白身黑尾，一角锯牙，食虎豹，扰而驾之，以当驷马也。乘雕玉之舆。郭璞曰：刻玉以饰车也。靡鱼须之桡旃，张揖曰：以鱼须为旃柄，驱驰逐兽也。桡，靡也。善曰：桡，女教切。曳明月之珠旗。张揖曰：以明月珠缀饰旗也。善曰：孝经援神契曰：蛟珠旗。宋均曰：蛟鱼之珠有光耀，可以饰旗。建干将之雄戟，张揖曰：干将，韩王剑师也。雄戟，胡中有者，干将所造也。善曰：雄戟，已见吴都赋。，音巨。左乌号之雕弓，张揖曰：黄帝乘龙上天，小臣不得上，挽持龙须，须拔，堕黄帝弓，臣下抱弓而号，名乌号也。郭璞曰：雕，画也。右夏服之劲箭。服虔曰：服，盛箭器也。夏后氏之良弓名繁弱，其矢亦良，卽繁弱箭服，故曰夏服也。阳子骖乘，孅阿为御。张揖曰：阳子，伯乐字也。秦缪公臣，姓孙名阳。郭璞曰：孅阿，古之善御者，见楚辞。孅，音纤。善曰：楚辞曰：孅阿不御焉。案节未舒，卽陵狡兽。司马彪曰：案节，行得节。未舒，马足未舒也。狡兽，狡健之兽也。善曰：天文志曰：案节徐行。服虔曰：谓行迟也。蹵蛩蛩，辚距虚。张揖曰：蛩蛩，青兽，状如马。距虚，似而小。善曰：说苑，孔子曰：蛩蛩、距虚，见人将来，必负蟨以走。二兽者，非性心爱蟨也，为得甘草而贵之故也。轶野马，陶駼。张揖曰：轶，过也。野马，似马而小。海外经曰：北海内有兽，状如马，名陶駼。郭璞曰：，车轴头也。善曰：轶、，言车之疾能过野马及陶駼也。轶不言车，不言过，互文也。，音卫。陶，音逃。駼，音涂。乘遗风，射游骐。张揖曰：遗风，千里马也。吕氏春秋曰：遗风之乘。尔雅曰：嶲，如马，一角；不角者骐。嶲，音携。倐眒倩浰，张揖曰：皆疾貌。善曰：倐，式六切。眒，式刃切。倩，千见切。浰，音练。雷动猋至，星流霆击。郭璞曰：霆，劈历。弓不虚发，中必决眦。李奇曰：射之巧妙，决于目眦。善曰：说文曰：眦，目匡也。眦、眦，俱同。洞胸达掖，绝乎心系。张揖曰：自左射之，贯胸通右，中绝系也。善曰：说文曰：，肩前也，五口切，一音五俱切。系，音系。获若雨兽，揜草蔽地。善曰：言所在众多，若天之雨兽。雨，于具切。毛苌诗传曰：揜，覆也。于是楚王乃弭节徘徊，翶翔容与。郭璞曰：弭，犹低也。节，所仗信节也。翶翔容与，言自得也。善曰：王逸楚辞注曰：弭，案也。览乎阴林，观壮士之暴怒，与猛兽之恐惧。徼受诎，郭璞曰：，疲极也。，音剧。司马彪曰：徼，遮其倦者。善曰：受屈，取其力屈也。诎与屈同，丘勿切。殚覩众物之变态。郭璞曰：殚，尽也。变态，姿貌也。
　　「『于是郑女曼姬，如淳曰：郑女，夏姬也。曼姬，楚武王夫人邓曼也。被阿緆，揄纻缟。张揖曰：阿，细缯也。緆，细布也。揄，曳也。司马彪曰：缟，细缯也。善曰：列子曰：郑、卫之处子，衣阿緆。战国策：鲁连曰：君后宫皆衣纻缟。緆与锡古字通。杂纤罗，垂雾縠。司马彪曰：纤，细也。张揖曰：縠细如雾，垂以为裳也。善曰：神女赋曰：动雾縠以徐步。襞积褰绉，纡徐委曲，郁桡溪谷。张揖曰：襞积，简齰也。褰，缩也。绉，裁也。其绉中文理岪郁，有似于溪谷也。善曰：襞，必亦切。绉，侧救切。齰，诈白切。衯衯裶裶，扬袘戌削，郭璞曰：衯衯、裶裶，皆衣长貌也。张揖曰：扬，举也。袘，衣袖也。戌削，裁制貌也。善曰：裶，音非。袘，弋尔切。戌，音。蜚襳垂髾。司马彪曰：襳，袿饰也。髾，燕尾也。善曰：襳与燕尾，皆妇人袿衣之饰也。蜚，古飞字也。襳，音纤。髾，所交切。扶舆猗靡，张揖曰：扶持楚王车舆相随也。善曰：猗，于绮切。翕呷萃蔡。张揖曰：翕呷，衣起张也。萃蔡，衣声也。善曰：呷，火甲切。萃，音翠。下靡兰蕙，上拂羽盖。善曰：垂髾飞襳，飘扬上下，故或摩兰蕙，或拂羽盖。错翡翠之威蕤，张揖曰：错其羽毛以为首饰也。缪绕玉绥。张揖曰：楚王车之绥以玉饰之也。郭璞曰：绥，登车所执。言手缠绞之。眇眇忽忽，若神仙之髣。郭璞曰：言其容饰奇艳，非世所见也。若神，已见上文。
　　「『于是乃相与獠于蕙圃，善曰：说文曰：獠，猎也，力笑切。媻姗窣，上乎金堤。韦昭曰：媻姗窣，匍匐上也。司马彪曰：金堤，堤名也。善曰：媻，音盘。姗，先安切。窣，先忽切。揜翡翠，射鵔鸃。善曰：方言曰：揜，取也。鵔鸃，已见上文。微矰出，孅缴施。善曰：矰缴，已见上文。弋白鹄，连鴐鹅。善曰：言既弋白鹄，而因连驾鹅也。双鸧下，玄鹤加。善曰：双鸧，见上注。尔雅曰：下，落也。战国策，更羸曰：臣能虚发而下鸟。淮南子注曰：加，制也。列子曰：蒲且子连双鸧于青云之上。战国策，庄辛曰：黄鹄不知射者修矰缴，将加己也。怠而后发，游于清池。郭璞曰：怠，倦也。浮文鹢，张揖曰：鹢，水鸟也，画其象于船首也。扬旌。张揖曰：扬，举也。析羽为旌，建于船上也。郭璞曰：，船舷，树旌于上。善曰：，依郭说。，音曳。张翠帷，建羽盖。郭璞曰：施之船上也。善曰：翠帷羽盖，谓以翠羽饰帷盖。罔瑇瑁，钩紫贝。郭璞曰：紫贝，紫质黑文也。善曰：瑇瑁、紫贝，已见西京赋。摐金鼓，韦昭曰：摐，击也，音窻。郭璞曰：金鼓，钲也。吹鸣籁。张揖曰：籁，箫也。榜人歌，张揖曰：榜，船也。月令曰：命榜人。榜人，船长也，主唱声而歌者也。善曰：榜，方孟切。声流喝。郭璞曰：言悲嘶也。善曰：喝，一介切。嘶，苏奚切。水虫骇，波鸿沸。郭璞曰：鱼龟跃，涛浪作。涌泉起，奔扬会。郭璞曰：暴湓激相鼓薄也。善曰：湓，普顿切。礧石相击，硠硠礚礚。善曰：礧，力对切。若雷霆之声，闻乎数百里之外。
　　「『将息獠者，击灵鼓，起烽燧。文颖曰：灵鼓，六面鼓。车按行，骑就队。应劭曰：按，按次第也。善曰：服虔左氏传注曰：队，部也。行，胡郎切。队，大内切。纚乎淫淫，般乎裔裔。司马彪曰：皆行貌也。善曰：纚，音屣。般，音盘。于是楚王乃登云阳之台，孟康曰：云梦中高唐之台，宋玉所赋者，言其高出云之阳。怕乎无为，憺乎自持。郭璞曰：养神气也。善曰：老子曰：我独怕然而未兆。说文曰：怕，无为也。广雅曰：憺怕，静也。神女赋曰：頩薄怒以自持。憺与澹同，徒滥切。怕与泊同，蒲各切。勺药之和具，而后御之。服虔曰：具，美也。或以芍药调食也。文颖曰：五味之和也。晋灼曰：南都赋曰归鴈鸣鵽，香稻鲜鱼，以为芍乐，酸恬滋味，百种千名之说是也。善曰：服氏一说，以芍药为药名，或者因说今之煮马肝，犹加芍药，古之遗法。晋氏之说，以勺药为调和之意。枚乘七发曰：勺药之酱。然则和调之言，于义为得。韦昭曰：勺，丁削切。药，旅酌切。不若大王终日驰骋，曾不下舆。脟割轮焠，自以为娱。韦昭曰：焠，谓割鲜焠轮也。郭璞曰：焠，染也。善曰：脟，音脔。焠，七内切。臣窃观之，齐殆不如。』善曰：毛苌诗传曰：殆，近也。于是齐王无以应仆也。」
　　乌有先生曰：「是何言之过也！足下不远千里，来贶齐国，郭璞曰：言有惠赐也。善曰：战国策，秦王谓苏秦曰：今先生不远千里而庭教。高诱曰：不以千里之道为远。王悉发境内之士，备车骑之众，与使者出畋，善曰：家语曰：越悉起境内之士三千人助吴。乃欲戮力致获，以娱左右，晋灼曰：谦不斥言，故云左右，言使者左右也。善曰：国语曰：戮力一心。贾逵曰：戮，并力也。何名为夸哉！问楚地之有无者，愿闻大国之风烈，先生之余论也。善曰：风烈，已见上文。先生，谓子虚也。张晏曰：愿闻先贤之遗谈美论也。今足下不称楚王之德厚，而盛推云梦以为高，郭璞曰：以为高谈。奢言淫乐而显侈靡，郭璞曰：显，明也。奢，阔也。窃为足下不取也。必若所言，固非楚国之美也。无而言之，是害足下之信也。彰君恶，伤私义，善曰：史记，乐毅与燕惠王书曰：恐伤先王之明，有害足下之义。彰君恶，害私义，非楚国之美，彰君恶也；害足下之信，伤私义也。本或云有而言之，是彰君之恶者，非也。二者无一可。而先生行之，必且轻于齐而累于楚矣。文颖曰：必见轻于齐，轻易于齐也。善曰：使者失辞，为轻于齐；使非其人，为累于楚也。累，力瑞切。且齐东陼巨海，南有琅邪。苏林曰：小洲曰陼。司马彪曰：齐东临大海为渚也。张揖曰：琅邪，台名也。在渤海间。善曰：吕氏春秋：辛宽曰：太公望封于营丘，渚海阻山也。声类曰：陼，或作渚。观乎成山，张揖曰：观，阙也。成山在东莱掖县，于其上筑宫阙也。射乎之罘。晋灼曰：之罘山在东莱腄县，猎其上也。善曰：腄，直瑞切。浮渤澥，应劭曰：渤澥，海别枝也。澥，音蟹。游孟诸。文颖曰：宋之大泽也。故属齐。邪与肃慎为邻，郭璞曰：肃慎，国名，在海外，北接之。右以汤谷为界。司马彪曰：汤谷，日所出也，以为东界也。善曰：言为东界，则右当为左字之误也。秋田乎青丘，服虔曰：青丘国在海东三百里。善曰：山海经曰：青丘，其狐九尾。彷徨乎海外。善曰：毛诗曰：海外有截。吞若云梦者八九，于其胸中曾不蔕芥。善曰：蔕芥，已见西京赋。若乃俶傥瑰玮，异方殊类。郭璞曰：俶傥，犹非常也。善曰：广雅曰：瑰玮，琦玩也。俶，佗历切。珍怪鸟兽，万端鳞崪。善曰：高唐赋曰：珍怪奇伟，不可称论。张揖曰：崪与萃同，集也。充牣其中，不可胜记。禹不能名，卨不能计。张揖曰：禹为尧司空，辨九州岛名山，别草木。卨为尧司徒，敷五教，率万事。应劭曰：契善计也。善曰：广雅曰：充牣，满也。然在诸侯之位，不敢言游戏之乐，苑囿之大。先生又见客，如淳曰：见宾客，礼待故也。善曰：言见先生是客也。是以王辞不复，司马彪曰：复，答也。何为无以应哉！」
　　文选考异
　　注「广雅曰仆谓附着于人」　案：「雅」当作「苍」。各本皆讹。樊恭广仓见隋志。上林赋注引「若蹈足貌」。茶陵本亦讹「苍」为「雅」也。
　　●藭菖蒲　袁本、茶陵本「●」作「芎」。案：注中字作「芎」。考说文艹部「●藭，香艹也」。重文「芎」，司马相如说「」或「弓」，谓凡将如此。史记、汉书作「穹」者，假借也。字书别未载「●」字，当是尤延之以改「芎」为「穹」，遂成此形耳。甘泉赋「发兰蕙与●藭」，正文及注皆误。
　　茳蓠蘪芜　案：「茳」当作「江」，注中「江」字两见，皆不从艹，史记、汉书亦作「江」。考上林赋「被以江蓠」，茶陵本云五臣作「茳」，袁本无校语。盖此赋亦善「江」、五臣「茳」而乱之，故袁、茶陵二本皆不着校语。何校改作「江」，据史、汉。陈云别本作「江」，未详其何本也。
　　注「苞蔍也」　案：「蔍」当作「麃」。史记、汉书注可证。各本皆讹。下「蔍皮表切」。茶陵本未误。
　　注「本或林下有巨字」　案：「有」当作「作」，谓「林」下「其」字作「巨」也。不云「其」作「巨」者，因正文有两「其」字，以此分别之。史记、汉书及五臣同，或本作「巨」。
　　注「善曰盖山之国东有树」　袁本、茶陵本「盖」上有「有」字，无「东」字。案：二本是也。此所引大荒西经文，依善例「曰」下当有「山海经曰」四字，二本仍皆脱。
　　注「驱驰逐兽也桡靡也」　案：上「也」当作「正」，汉书注可证，以八字为一句也。各本皆讹。
　　注「中绝系也」　袁本、茶陵本「中」下有「心」字。案：汉书注正有，此脱。
　　注「言所在众多」　袁本「所在」下有「射获」二字。茶陵本脱此注。
　　注「弭犹低也节所仗信节也」　袁本无此十字，茶陵本亦无。案：汉书注有之。考史记索隐引郭璞曰「言顿辔也」，集解引郭璞曰：「或云节，今之所仗信节也」，善此注引王逸「弭，案也」，意谓卽上文「案节未舒」，与郭「顿辔」之解相近，无取或云也。尤延之从汉书注添，未是。
　　被阿緆　案：「緆」当作「锡」。注云「緆与锡古字通」，必善作「锡」，故有此语。今各本皆作「緆」者以五臣作「緆」而乱之，遂不可通，非也。史记、汉书皆作「锡」。袁、茶陵井削善此注，益非。
　　襞积褰绉　袁本、茶陵本「积」作「」，音积。案：史记、汉书皆作「积」，袁、茶陵二本善注中引张揖字仍作「积」，盖善「积」、五臣「」而音「积」，袁、茶陵所见乱之，故不着校语。尤本独未误。
　　纡徐委曲　何校云汉书无此四字，无者为胜。案：以李注引张揖详之，本无此四字。今史记有。而集解引汉书音义，索隐引小颜、孟康，似二家史记亦与汉书同，并不当有。唯五臣向注云「纡徐委曲，裙下垂貌」。盖五臣较多四字而乱之也。各本皆非。
　　注「故或摩兰蕙」　案：善正文作「靡」，此「摩」字误。五臣作「摩」，袁、茶陵二本有明文。今史记、汉书作「摩」，而张守节正义及颜注中仍作「靡」，「靡」者古「摩」字之通用，恐亦「靡」是「摩」非也。
　　若神仙之髣　袁本、茶陵本云善无「仙」字。案：详注意，善不当有甚明。尤本此处修改添入，乃其误也。汉书无，今史记亦误衍，并正义所引战国策末亦赘以「仙」字，误之甚矣。凡史记与此同误，皆后人所改耳。
　　连鴐鹅　茶陵本云「鴐」，善作「驾」。案：注云「而因连驾鹅也」，字正作「驾」，史记、汉书亦皆作「驾」。考「驾」者，「●」之假借。左传「荣驾鹅」，唐石经、宋椠本下皆从「马」，古今人表所载亦然。相如此赋用字古矣。唯中山经「是多驾鸟」，郭注未详也。或曰「驾」宜为「鴐」，鴐鹅也。然则「驾」字晋代不复行用之。袁本正文及注并改为「鴐」，而不着校语。又上林赋「驾鹅属玉」，各本作「鴐」，皆误，以五臣乱善，非也。西京赋「鴐鹅鸿鹍」，平子用「鴐」字，是为异人用字不同之例。全书此类极多，皆不更着。
　　注「战国策更羸曰臣能虚发而下鸟」　袁本无此十三字，有「见西都赋高诱」六字。茶陵本例改已见者为复出，故亦有。尤本修改添入，未是。又「高诱」二字属下，不当删之也。
　　注「列子曰蒲且子连双鸧于青云之上」　袁本无此十四字，茶陵本有。案：尤本修改添入，未是。说在上条。
　　注「之说是也」　案：「之」当作「文」，汉书注可证。各本皆讹。
　　注「服氏一说」　案：「一」当作「之」。各本皆讹。
　　乃欲戮力致获　袁本、茶陵本「戮」作「勠」。案：史记、汉书皆作「戮」，盖善「戮」、五臣「勠」，二本所见乱之，而不着校语。「戮」「勠」同字耳。剧秦美新曰：「戮力咸阳。」余同此者，不更出。
　　注「善曰史记乐毅与燕惠王书曰」　袁本、茶陵本无「史记惠」三字。
　　注「彰君恶害私义」　袁本、茶陵本无此六字。
　　注「成山在东莱掖县」　案：汉书注引「掖」作「不夜」，史记集解徐广亦曰：「在东莱不夜县」。考史记封禅书、汉书武帝纪、郊祀志、地理志，「不夜」是，「掖」非。各本皆讹也。
　　注「契善计也」　袁本此下有「契卨同」三字，茶陵本无。案：有者是也。
　　文选卷第八
　　
　　畋猎中
　　上林赋
　　
　　　司马长卿
　　郭璞注
　　亡是公听然而笑善曰：说文曰：听，笑貌也，牛隐切。曰：「楚则失矣，而齐亦未为得也。夫使诸侯纳贡者，非为财币，所以述职也；郭璞曰：诸侯朝于天子曰述职。善曰：尚书大传曰：古者诸侯之于天子，五年一朝见，述其职。述职者，述其所职也。封疆画界者，非为守御，所以禁淫也。郭璞曰：天下有道，守在四夷。立境界者，欲以杜绝淫放耳。善曰：小雅曰：淫，过也。今齐列为东藩，而外私肃慎，郭璞曰：私与通也。捐国踰限，越海而田，其于义固未可也。且二君之论，不务明君臣之义，正诸侯之礼，徒事争于游戏之乐，苑囿之大，欲以奢侈相胜，荒淫相越，此不可以扬名发誉，而适足以●君自损也。晋灼曰：●，古贬字也。善曰：邓析子曰：因势而发誉。毛苌诗传曰：秖，适也。
　　「且夫齐楚之事又乌足道乎？君未覩夫巨丽也，独不闻天子之上林乎？左苍梧，右西极。文颖曰：苍梧郡属交州，在长安东南，故言左。尔雅曰：至于豳国，为西极，在长安西，故言右也。丹水更其南，应劭曰：丹水出上洛冢领山，东南至析县入汋水。更，公衡切。紫渊径其北。文颖曰：河南谷罗县有紫泽，在县北，于长安为在北也。终始灞浐，出入泾渭。张揖曰：灞、浐二水终始尽于苑中，不复出也。泾、渭二水从苑外来，又出苑去也。酆镐潦潏，纡余委蛇，经营乎其内。张揖曰：酆水出鄠县南山酆谷，北入渭。镐在昆明池北。善曰：潦，卽涝水也。说文曰：涝水出鄠县，北入渭。潏水出杜陵，今名沇水，自南山黄子陂西北流经至昆明池入渭。郭璞曰：经营其内，周旋苑中也。荡荡乎八川分流，相背而异态。郭璞曰：变态不同也。善曰：潘岳关中记曰：泾、渭、灞、浐、酆、鄗、潦、潏，凡八川。东西南北，驰骛往来。郭璞曰：言更相错涉也。来，卢代切。出乎椒丘之阙，服虔曰：丘名也。两山俱起，象双阙者也。善曰：楚辞曰：驰椒丘兮焉且。且，止也，音昌吕切。行乎洲淤之浦。张揖曰：淤，漫也。浦，水崖也。淤，于庶切。善曰：方言曰：水中可居者曰洲。三辅谓之淤也。经乎桂林之中，张揖曰：桂林，林名也。南海经曰：桂林八树在番禺东也。过乎泱漭之壄。张揖曰：山海经所谓大荒之野。如淳曰：大貌也。泱，乌朗切。汩乎混流，顺阿而下，苏林曰：杨雄方言曰：汩，径疾也。汩，于笔切。郭璞曰：混，并也。阿，大陵也。赴隘陿之口。郭璞曰：夹岸间为陿。隘，于懈切。陿，音狭。触穹石，激堆埼，张揖曰：穹石，大石也。埼，曲岸头也。郭璞曰：堆，沙堆也，丁回切。埼，巨依切。沸乎暴怒，郭璞曰：沸，水声也，音拂。汹涌彭湃。司马彪曰：汹涌，跳起也。彭湃，波相戾也。汹，许勇切。湃，蒲拜切。滭弗宓汩，苏林曰：滭，音毕。宓，音密。司马彪曰：毕弗，盛貌也。宓汩，去疾也。汩，于笔切。偪侧泌瀄。郭璞曰：泌瀄，音笔栉。司马彪曰：偪侧，相迫也。泌瀄，相揳也。偪字与逼同。揳，先结切。横流逆折，转腾潎洌。司马彪曰：逆折，旋回也，孟康曰：转腾，相过也。潎洌，相撇也。潎，匹列切。洌，音列。滂濞沆溉，司马彪曰：滂濞，水声也。沆溉，徐流也。郭璞曰：滂，音匹亨切。濞，匹秘切。溉，胡慨切。韦昭曰：沆，胡郎切。穹隆云桡，郭璞曰：巃起回窊也。善曰：云桡，如云屈桡也。桡，女教切。宛潬胶盭。司马彪曰：宛潬，展转也。胶盭，邪屈也。宛，音婉。潬，音善。盭，古戾字。踰波趋浥，莅莅下濑。司马彪曰：踰波，后波凌前波也。趍浥，输于渊也。莅莅，水声也。浥，于侠切。莅，音利。批岩冲拥，奔扬滞沛。司马彪曰：拥，曲隈也。善曰：说文曰：批，击也。滞沛，奔扬之貌也。滞，直制切。沛，蒲盖切。临坻注壑，瀺灂霣坠。邓展曰：坻，水中山也。坻，音迟。善曰：字林曰：瀺灂，小水声也。霣，卽陨字也。坠，直类切。沉沉隐隐，砰磅訇礚。善曰：沉沉，深貌也。隐隐，盛貌也。司马彪曰：砰磅訇礚，皆水声也。砰，普冰切。磅，普萌切。潏潏淈淈，湁潗鼎沸。善曰：说文曰：潏，水涌出也。淈，水出貌。周成杂字曰：湁潗，水沸貌也。淈，音骨。湁，勑立切。潗，子入切。驰波跳沫，汩濦漂疾，司马彪曰：汩濦，水声也。韦昭曰：濦，许及切。善曰：汩，于笔切。漂，匹姚切。悠远长怀。郭璞曰：怀亦归，变文耳。寂漻无声，肆乎永归。善曰：说文曰：漻，清深也。漻，音聊。杜预左氏传注曰：肆，放也。言水奔放而长归于渊海也。然后灏溔潢漾，郭璞曰：皆水无涯际貌也。灏，音皓。溔，弋少切。潢，胡广切。漾，弋丈切。安翔徐回。郭璞曰：言运转也。翯乎滈滈，郭璞曰：水白光貌也。翯，胡角切。滈，音镐。东注太湖，郭璞曰：太湖在吴县，尚书所谓震泽也。衍溢陂池。郭璞曰：其形状而出也。陂池，江旁小水。于是乎蛟龙赤螭，文颖曰：龙子为螭。张揖曰：赤螭，雌龙也。渐离。李奇曰：周洛曰鲔，蜀曰，出巩山穴中。司马彪曰：渐离，鱼名也。张揖曰：其形状未闻。，音亘。，音懵。鰅鰫鰬魠，郭璞曰：鰅，鱼有文彩。鰫，似鲢而黑。鰬，似。魠，，一名黃曰頰。鰅，音颙。鰫，尝容切。鰬，音干。魠，音托。，音善。，音感。禺禺魼鳎。郭璞曰：禺禺鱼，皮有毛，黄地黑文。魼，比目鱼，状似牛脾，细鳞紫色，两相合得乃行。鳎，鲵鱼也，似鲇，有四足，声如婴儿。禺，音颙。魼，音榻。鳎，奴榻切。揵鳍掉尾，振鳞奋翼，郭璞曰：揵，举也。鳍，背上鬣也。善曰：高唐赋曰：振鳞奋翼。揵，巨言切。掉，徒钓切。潜处乎深岩。郭璞曰：隐岸坻也。鱼讙声，万物众伙。善曰：小雅曰：伙，多也。明月珠子，的皪江靡，应劭曰：靡，边也。明月珠子，生于江中，其光耀乃照于江边也。张揖曰：靡，厓也。善曰：说文曰：玓瓅，明珠光也。玓瓅与的皪音义同。蜀石黄碝，水玉磊砢。张揖曰：蜀石，石次玉者也。郭璞曰：碝，碝石，黄色。水玉，水精也。磊砢，魁礨貌也。善曰：山海经曰：常庭之山其上多水玉。碝，如兖切。砢，洛可切。磷磷烂烂，采色澔汗，郭璞曰：皆玉石符采映耀也。磷，音吝。澔，音皓。藂积乎其中。鸿鹔鹄鸨，鴐鹅属玉。张揖曰：鸿，大鴈也。郭璞曰：鹔，鹔鷞也。属玉，似鸭而大，长颈赤目，紫绀色者。交精旋目，郭璞曰：交精，似凫而脚高，有毛冠，辟火灾。司马彪曰：旋目，鸟名也。烦鹜庸渠。郭璞曰：烦鹜，鸭属也。庸渠，似凫，灰色而鸡脚，一名章渠。鹜，音木。箴疵鵁卢，张揖曰：箴疵，似鱼虎而仓黑色。鵁，鴢头鸟。郭璞曰：卢，鸬鹚也。箴，音针。疵，音资。鹚，音慈也。羣浮乎其上。泛淫泛滥，随风澹淡。郭璞曰：皆鸟任风波自纵漂貌也。泛，音冯。泛，敷剑切。与波摇荡，奄薄水渚。张揖曰：奄，覆也。郭璞曰：薄，犹集也。唼●菁藻，咀嚼菱藕。郭璞曰：菁，水草也。善曰：通俗文曰：水鸟食谓之啑，与唼同，所甲切。●，丈甲切。咀，才汝切。嚼，才削切。
　　「于是乎崇山矗矗，巃嵸崔巍。郭璞曰：皆高峻貌也。巃，力孔切。嵸，音揔。深林巨木，崭岩嵾嵳。郭璞曰：皆峯岭之貌也。崭，仕衔切。嵾，楚林切。嵳，楚宜切。九嵕嶭，南山峩峩。郭璞曰：嶭，高峻貌也。善曰：九嵕、南山，已见西都赋。，音截。嶭，音啮。峩，音娥。岩陁甗锜，摧崣崛崎。司马彪曰：陁，靡也。甗，甑也。锜，欹也。上大下小，有似欹甑也。张揖曰：摧崣，高貌也。崛崎，斗绝也。摧，作罪切。崣，卒鄙切。郭璞曰：崛，音掘。崎，音锜。振溪通谷，蹇产沟渎。张揖曰：振，拔也。水注川曰溪，注溪曰谷。蹇产，诘曲也。郭璞曰：自溪及渎，皆水相通注也。善曰：言山石收敛溪水而不分泄。谽呀豁●，阜陵别。司马彪曰：谽呀，大貌。豁●，空虚也。郭璞曰：，水中山也。谽，呼含切。呀，呼加切。●，呵下切。，音捣。崴磈廆，丘虚堀礨。郭璞曰：皆其形势也。崴，于鬼切。磈，鱼鬼切。，恶罪切。廆，胡罪切。虚，音袪。堀，音窟。礨，音磊。隐辚郁，登降施靡，郭璞曰：隐辚郁垒，堆垄不平貌。辚，洛尽切。，音垒。施，式氏切。陂池貏豸。郭璞曰：陂池，旁颓貌也。陂，音皮。貏，音被。豸，直尔切。善曰：貏豸，渐平貌。沇溶淫鬻，张揖曰：水流溪谷之间也。沇，以水切。溶，音容。淫，以舟切。鬻，音育。散涣夷陆。司马彪曰：布平地也。亭皋千里，靡不被筑。服虔曰：皋，泽也。堤上十里一亭。郭璞曰：皆筑地令平也。被，皮义切。揜以绿蕙，被以江蓠。张揖曰：掩，覆也。绿，王刍也。蕙，熏草也。郭璞山海经曰：蕙，香草，兰属也。糅以蘪芜，杂以留夷。张揖曰：留夷，新夷也。善曰：王逸楚辞注曰：留夷，香草。布结缕，郭璞曰：结缕，蔓生，如缕相结。攒戾莎，司马彪曰：戾莎，莎名也。揭车衡兰，应劭曰：揭车，一名舆，香草也。揭，去竭切。，巨乞切。槀本射干。郭璞曰：槀本，槀苃也。方末切。司马彪曰：射干，香草也。射，弋舍切。茈姜蘘荷，张揖曰：茈姜，子姜也。茈，音紫。蘘，人羊切。葴持若荪。如淳曰：箴，音针。韦昭曰：持，音惩。张揖曰：箴持，阙。若，杜若。郭璞曰：荪，香草也。鲜支黄砾，司马彪曰：鲜支，支子也。张揖曰：皆香草也。蒋苎青薠。张揖曰：蒋，菰也。苎，三棱也。郭璞曰：苎，音杼。布濩闳泽，延曼太原。郭璞曰：布濩，犹布露也。善曰：闳，大也。濩，音护。延，弋战切。离靡广衍。善曰：离靡，离而邪靡，不绝之貌也。孟康甘泉赋注曰：衍，厓岸也。离，力尔切。应风披靡。吐芳扬烈，善曰：烈，酷烈，香气盛也。披，丕蚁切。郁郁菲菲。众香发越，郭璞曰：香气射散也。菲，音妃。肸蠁布写，薆咇茀。司马彪曰：肸，过也。芬芳之过，若蠁之布写也。郭璞曰：香气盛馝馞也。善曰：说文曰：肸，蠁布也。馝馞、咇茀，音义同。说文曰：馣●，香气奄蔼也。馣与，●与薆，音义同。，音奄。咇，步必切。茀，音勃。
　　「于是乎周览泛观，缜纷轧芴，孟康曰：缜纷，众盛也。轧芴，致密也。缜，丑人切。芴，音勿。芒芒恍忽。郭璞曰：言眼乱也。芒，莫朗切。视之无端，察之无涯。日出东沼，入乎西陂。张揖云：日朝出苑之东池，暮入于苑西陂中。善曰：汉宫殿簿曰：长安有西陂池、东陂池。其南则隆冬生长，涌水跃波。张揖曰：其苑南阳暖，则盛冬十月，草木生长也。郭璞曰：跃波，言不冻也。善曰：孙卿子曰：松柏经隆冬而不雕。其兽则●旄貘牦，沈牛麈麋。郭璞曰：●，似牛，领有肉堆也。音容。张揖曰：旄，旄牛也，其状如牛而四节毛。貘，白豹。牦牛，黑色，出西南徼外。沈牛，水牛也，能沉没水中。麈，似鹿而大。善曰：南越志曰：潜牛，形角似水牛，一名沈牛也。赤首阛题，穷奇象犀。张揖曰：题，頟也。穷奇，状如牛而猬毛，其音如嘷狗，食人者也。其北则盛夏含冻裂地，涉冰揭河。司马彪曰：揭，举衣也。善曰：尸子曰：寒凝冰裂地。其兽则麒麟角端，騊駼橐驼。郭璞曰：麒，似麟而无角。角端，似貊，角在鼻上，中作弓。韦昭曰：背上有肉似橐，故曰橐驼也。蛩蛩驒騱，駃騠驴。郭璞曰：驒騱，駏驉类也。駃騠，生三日而超其母。驒，音●。騱，音奚。駃，音玦。騠，音提。骡、同。
　　「于是乎离宫别馆，弥山跨谷。善曰：郑玄周礼注曰：弥，徧也。高廊四注，重坐曲阁。司马彪曰：廊庑上级下级皆可坐，故曰重坐。曲阁，阁道委曲也。华榱璧珰，辇道纚属。韦昭曰：裁金为璧，以当榱头也。如淳曰：辇道，阁道也。司马彪曰：纚属，连属也。张揖曰：纚，力尔切。属，之欲切。步櫩周流，长途中宿。善曰：步櫩，步廊也。周流，周徧流行也。楚辞曰：曲屋步櫩。郭璞曰：中途，楼阁间陛道。司马彪曰：中宿，乃至其上。夷嵕筑堂，累台增成。如淳曰：嵕，山也。张揖曰：平此山以作堂者也。重累而成之，故曰增成。嵕，子公切。岩窔洞房。郭璞曰：言于岩窔底为室，潜通台上也。善曰：窔，一吊切。俯杳眇而无见，仰●橑而扪天。善曰：声类曰：俯，古文俯字。说文曰：俯，低头也。楚辞曰：遂焂忽而扪天。晋灼曰：●，古攀字也。扪，摸也。橑，音老。扪，音门。奔星更于闺闼，宛虹扦于楯轩。善曰：奔，流星也，行疾，故曰奔。如淳曰：宛虹，屈曲之虹也。应劭曰：楯，栏槛也。司马彪曰：轩，楯下版也。更，工衡切。青龙蚴蟉于东葙，郭璞曰：蚴蟉，龙行貌也。善曰：孙炎尔雅注曰：葙，夹室前堂也。蚴，一纠切。蟉，力紏切。象舆婉僤于西清。张揖曰：山出象舆，瑞应车也。西清者，葙中清净处也。善曰：婉僤，动貌也。僤，音善。灵圄燕于闲馆，张揖曰：灵圄，众仙之号也。楚辞曰：坐灵圄而来谒，闲，读曰闲。偓佺之伦暴于南荣。郭璞曰：偓佺，仙人也。暴，谓偃卧日中也。荣，屋南檐也。醴泉涌于清室，通川过于中庭。郭璞曰：醴泉，瑞水也。善曰：言醴泉于室中涌出，而通流为川，而过中庭。盘石振崖，李奇曰：振，整也。以石整顿池水之涯也。振，之刃切。嵚岩倚倾，郭璞曰：嵚岩，欹貌也。嵚，口衔切。倚，于绮切。嵯峨嶫，刻削峥嵘。郭璞曰：言自然若雕刻也。司马彪曰：峥嵘，深貌也。善曰：，音捷。嶫，音业。玫瑰碧琳，珊瑚丛生。善曰：并已见上文。珉玉旁唐，玢豳文鳞。郭璞曰：旁唐，言盘也。玢豳，文理貌也，音纷彬。善曰：宋玉笛赋曰：其处磅磄千仞。赤瑕驳荦，杂臿其间，张揖曰：赤瑕，赤玉也。郭璞曰：言杂厕崖石中。驳荦，采点也。荦，洛角切。晁采琬琰，和氏出焉。司马彪曰：晁采，玉名。善曰：晁，古朝字。尚书曰：弘璧琬琰在西序。
　　「于是乎卢橘夏熟，应劭曰：伊尹书曰：箕山之东，青鸟之所，有卢橘夏熟。晋灼曰：此虽赋上林，博引异方珍奇，不系于一也。卢，黑也。黄甘橙楱。郭璞曰：黄甘，橘属而味精。楱，亦橘之类也。音凑。张揖曰：楱，小橘也，出武陵。善曰：说文曰：橙，橘属也。枇杷橪柿，楟奈厚朴。张揖曰：枇杷，似斛树，长叶，子如杏。亭，山梨也。厚朴，药名也。郭璞曰：橪，橪支木也。橪，音烟。朴，步角切。梬枣杨梅，张揖曰：杨梅，其实似縠子而有核，其味酸，出江南也。樱桃蒲陶。善曰：樱桃，蒲陶，见南都赋。隐夫薁棣，张揖曰：隐夫，未详。薁，山李也。郭璞曰：棣，实似樱桃也。薁，于六切。棣，徒计切。答沓离支。张揖曰：答沓，似李，出蜀。晋灼曰：离支，大如鸡子，皮麄，剥去皮，肌如鸡子中黄，味甘多酢少。沓，音沓。离，力智切。罗乎后宫，列乎北园。丘陵，下平原。司马彪曰：，延也，羊氏切。扬翠叶，扤紫茎。张揖曰：扤，摇也，音兀。发红华，垂朱荣。煌煌扈扈，照曜巨野。郭璞曰：言其光采之盛也。煌，音皇。沙棠栎槠，张揖曰：沙棠，状如棠，黄华赤实，其味如李，无核，吕氏春秋曰：果之美者，沙棠之实。槠，似柃，叶冬不落。应劭曰：栎，采木也。槠，音诸，柃，音零。采，音采。华枫枰栌。张揖曰：华，皮可以为索。枫，摄也，脂可以为香。郭璞曰：枰，平仲木也。栌，已见南都赋。华，胡化切。留落胥邪，仁频并闾。郭璞曰：留，未详。落，檴也。中作器。胥邪，似并闾，皮可作索。孟康曰：仁频，椶也。善曰：仙药录曰：槟榔，一名椶，然仁频卽槟榔也。胥邪、并闾，已见南都赋。檴，音镬。欃檀木兰，孟康曰：欃檀，檀别名也。欃，音谗。豫章女贞。张揖曰：女贞木，叶冬不落。长千仞，大连抱。司马彪曰：七尺曰仞。夸条直畅，实叶葰楙。郭璞曰：夸，张布也。司马彪曰：葰，大也。葰，音峻。攒立丛倚，连卷欐佹。司马彪曰：欐佹，支重累也。倚，于绮切。卷，巨专切。欐，力尔切。佹，音诡。善曰：苍颉篇曰：攒，聚也。崔错癹●，郭璞曰：崔错，交杂。癹●，蟠戾也。崔，干贿切。癹，步葛切。●，古委字。坑衡閜砢。郭璞曰：坑衡，径直貌。閜砢，相扶持也。坑，口庚切。閜，乌可切。砢，来可切。垂条扶疏，落英幡纚。善曰：说文曰：扶疏，四布也。吕氏春秋曰：树肥无使扶疏。英，谓华也。张揖曰：幡纚，飞扬貌也。纚，山尔切。纷溶箾蔘，猗狔从风。郭璞曰：纷溶箾蔘，支竦擢也。张揖曰：猗狔，犹阿那也。溶，音容。箾，音萧。蔘，音森。猗，忆靡切。狔，女尔切。藰莅芔歙，司马彪曰：众声貌也。藰，音刘。莅，音利，芔，古卉字。歙，音翕。盖象金石之声，管钥之音。善曰：金石、管，已见上文。钥，已见南都赋。偨池茈虒，旋还乎后宫。张揖曰：偨池，参差也。茈虒，不齐也。如淳曰：茈，音此。虒，音豸。郭璞曰：还，绕也。偨，音差。杂袭絫辑，郭璞曰：相重被也。善曰：絫，古累字。辑与集同。被山缘谷，循阪下隰，视之无端，究之无穷。
　　「于是乎玄猨素雌，蜼玃飞●，张揖曰：蜼，似母猴，卬鼻而长尾。玃，似狝猴而大。飞●，鼠也，其状如而鼠首，以其髯飞。郭璞曰：蠝，鼯鼠也，毛紫赤色，飞且生，一名飞生。蜼，音遗。蠝，音诔。善曰：玄猨，言猨之雄者玄色也。素雌，猨之雌者素色也。玃，音镢。蛭蜩蠼猱，司马彪曰：山海经曰：不咸之山，飞蛭四翼。蜩，蝉也。玃猱，狝猴也。郭璞曰：蛭蜩，未闻。如淳曰：蛭，音质。猱，奴刀切。獑胡豰蛫，张揖曰：獑胡，似狝猴，头上有髦，要以后黑。郭璞曰：豰，似鼬而大，要以后黄，一名黄要，食狝猴。蛫，未闻也。獑，音谗。豰，呼谷切。蛫，音诡。栖息乎其间。长啸哀鸣，翩幡互经，郭璞曰：互经，互相经过也。夭蟜枝格，偃蹇杪颠。郭璞曰：皆狝猴在树暴戏姿态也。夭蟜，频申也。善曰：埤苍曰：格，木长貌也。说文曰：杪，末也。广雅曰：颠，末也。蟜，音矫。隃绝梁，腾殊榛，郭璞曰：梁，石绝水也。张揖曰：殊榛，异枿也。善曰：隃字与踰同。榛，仕人切。枿，五曷切。捷垂条，掉希间。张揖曰：捷持悬垂之条，掉往着稀疏无支之间也。郭璞曰：掉，悬擿也，托钓切。牢落陆离，郭璞曰：羣奔走也。善曰：牢落，犹辽落也。广雅曰：陆离，参差也。烂漫远迁。郭璞曰：崩腾羣走貌也。
　　「若此者数百千处，娱游往来，宫宿馆舍。善曰：说文曰：娱，戏也，许其切。郭璞曰：皆离宫别馆，出入所幸也。庖厨不徙，后宫不移，百官备具。郭璞曰：言所在有也。
　　「于是乎背秋涉冬，天子校猎。李奇曰：以五校兵出猎也。乘镂象，六玉虬。张揖曰：镂象，象路也，以象牙疏镂其车辂。六玉虬，谓驾六马，以玉饰其镳勒，有似虬。龙也无角曰虬也。郭璞曰：韩子曰：黄帝驾象车，六蛟龙。善曰：此依古成文而假言之，非谓似也。今依郭说。拖蜺旌，靡云旗。张揖曰：析羽毛，染以五采，缀以缕为旌，有似虹蜺之气也。画熊虎于旒为旗，似云气也。善曰：此亦假言也。高唐赋曰：蜺为旌。云旗，已见东京赋。前皮轩，后道游。文颖曰：皮轩，以虎皮饰车。天子出，道车五乘，游车九乘，在乘舆车前，赋颂为偶辞耳。善曰：言皮轩最居前，而道游次皮轩之后，此为前后相对为偶辞耳，非谓道游在乘舆之后。孙叔奉辔，卫公参乘。李善曰：孙叔者，太仆公孙贺也，字子叔。卫公者，大将军卫青也。大驾，太仆御，大将军参乘。扈从横行，出乎四校之中。晋灼曰：扈，大也。张揖曰：跋扈纵横，不案卤簿也。文颖曰：凡五校，今言四者，中一校随天子乘舆也。鼓严簿，纵猎者，张揖曰：鼓，严鼓也。簿，卤薄也。善曰：言击严鼓簿卤之中也。河江为阹，泰山为橹。郭璞曰：因山谷遮禽兽为阹。橹，望楼。车骑靁起，殷天动地。郭璞曰：殷，犹震也。善曰：靁，古雷字。殷，音隐。先后陆离，离散别追。郭璞曰：各有所逐也。善曰：广雅曰：陆离，参差。淫淫裔裔，缘陵流泽，云布雨施。郭璞曰：言徧山野也。善曰：韩子曰：云布风动。周易曰：云行雨施也。生貔豹，搏豺狼。韦昭曰：生，谓生取之也。郭璞曰：貔，执夷，虎属，音毗。手熊罴，足壄羊。张揖曰：熊，犬身，人足，黑色。罴，如熊，黄白色。壄羊，羊也，似羊而青。郭璞曰：足，谓踏也。蒙鹖苏，孟康曰：鹖，鹖尾也。苏，析羽也。张揖曰：鹖，似雉，斗死不却。善曰：蒙，谓蒙覆而取之。鹖以苏为奇，故特言之以成文耳。鹖，音曷。绔白虎。郭璞曰：绔，谓绊络之也。善曰：绔，音袴。被班文，善曰：班文，虎豹之皮也。司马彪汉书曰：虎贲骑皆虎文单衣。跨壄马。善曰：跨，谓骑之也。陵三嵕之危，善曰：汉书音义曰：陵，上也。郭璞三仓注曰：三嵕山在闻喜。下碛历之坻。张揖曰：碛历，不平也。坻，下阪道也。坻，音迟。径峻赴险，越壑厉水。郭璞曰：厉，以衣渡水。椎蜚廉，弄獬豸。郭璞曰：飞廉，龙雀也，鸟身鹿头。张揖曰：獬豸，似鹿而一角，人君刑罚得中则生于朝廷，主触不直者，今可得而弄也。獬，音蟹。豸，文介切。格虾蛤，鋋猛氏。孟康曰：虾蛤、猛氏，皆兽名。郭璞曰：今蜀中有兽，状如熊而小，毛浅有光泽，名猛氏。虾，音遐。蛤，音合。善曰：说文曰：鋋，小矛也，市延切。騕褭，射封豕。张揖曰：騕褭，马金喙赤色，一日行万里者。郭璞曰：封豕，大猪也。善曰：声类曰：，系取也，工犬切。左氏传：申包胥曰：吴为封豕长蛇。箭不苟害，解脰陷脑。弓不虚发，应声而倒。张揖曰：脰，项也。善曰：脰，音豆。史记：陷，苦念切。
　　「于是乘舆弭节徘徊，翶翔往来。郭璞曰：言周旋也。善曰：楚辞曰：弭节而高厉。睨部曲之进退，览将帅之变态。善曰：部曲，已见上文。然后侵淫促节，郭璞曰：言疾驱也。善曰：侵淫，渐进之貌。儵敻远去。郭璞曰：儵忽，长逝也。善曰：曹大家幽通赋注曰：敻，远也。流离轻禽，蹴履狡兽。张揖曰：流离，放散也。轻禽，飞鸟也。晋灼曰：轻小之禽。善曰：张说是也。白鹿，捷狡。郭璞曰：狡健跳，故曰捷耳。捷，音接。轶赤电，遗光耀。张揖曰：轶，过也。郭璞曰：皆妖气为变怪，游光之属也。追怪物，出宇宙。张揖曰：怪物，奇禽也。弯蕃弱，满白羽。文颖曰：弯，牵也。蕃弱，夏后氏良弓之名。引弓尽箭镝为满。以白羽为箭，故言白羽也。善曰：左氏传，卫子鱼曰：分鲁公以封父之繁弱。蕃与繁古字通。国语曰：吴素甲白羽之矰，望之如荼。射游枭，栎蜚遽。张揖曰：枭，恶鸟也，故射之。栎，梢也。飞遽，天上神兽也，鹿头而龙身。郭璞曰：枭羊也。善曰：高诱淮南子注，枭羊，山精也，似遽类。高说是也。枭，工聊切。遽，音巨。择肉而后发，先中而命处。郭璞曰：言必如所志也。善曰：广雅曰：命，名也。弦矢分，艺殪仆。文颖曰：所射准的为艺，壹发死为殪。善曰：说文曰：仆，顿也。殪，音翳。仆，音赴。
　　「然后扬节而上浮，郭璞曰：言腾游也。善曰：楚辞曰：鸟托乘而上浮。凌惊风，历骇猋，乘虚无，与神俱。张揖曰：郭璞老子经注曰：虚无寥廓，与元通灵，言其所乘气之高，故能出飞鸟之上而与神俱者也。躏玄鹤，乱昆鸡。张揖曰：昆鸡，似鹤，黄白色。郭璞曰：躏，践也。乱者，言乱其行伍也。遒孔鸾。促鵕。郭璞曰：遒、促，皆迫捕貌。遒，才由切。拂翳鸟，张揖曰：山海经曰：九疑之山有五采之鸟，名曰翳鸟。捎凤凰。捷鹓鶵，揜焦明。张揖曰：焦明，似凤，西方之鸟也。善曰：方言曰：揜，取也。乐汁图，焦明，状似凤皇。宋衷曰：水鸟也。
　　「道尽途殚，回车而还。消摇乎襄羊，降集乎北纮。司马彪曰：消摇，逍遥也。张揖曰：淮南子云：八泽之外，乃有八纮，北方之纮曰委羽。郭璞曰：襄羊，犹彷徉也。率乎直指，郭璞曰：率，径驰去也。晻乎反乡。郭璞曰：忽然疾归貌。蹷石阙，历封峦。过鳷鹊，望露寒。郭璞曰：蹷，蹋也，音厥。张揖曰：此四观，武帝建元中作，在云阳甘泉宫外。鳷，音支。下棠棃，息宜春，张揖曰：棠棃，宫名，在云阳东南三十里。郭璞曰：宜春，宫名，在渭南杜县东。西驰宣曲，张揖曰：宣曲，宫名也，在昆明池西。濯鹢牛首。张揖曰：牛首，池名，在上林苑西头。善曰：汉书曰：邓通以濯舡为黄头郎。音义曰：善濯舡于池中也。一说能持棹行船也。韦昭曰：棹，今棹也，并直孝切。登龙台，　张揖曰：观名也，在丰水西北，近渭也。掩细柳。郭璞曰：观名也，在昆明池南。善曰：方言曰：掩者，息也。观士大夫之勤略，司马彪曰：略，巡行也。均猎者之所得获。郭璞曰：平其多少也。徒车之所轹，郭璞曰：徒，步也。轹，辗也。善曰：辗，女展切。步骑之所蹂若，人臣之所蹈籍。善曰：广仓曰：若，蹈足貌。与其穷极倦，惊惮詟伏。郭璞曰：穷极倦，疲惫者也。惊惮詟伏，怖不动貌也。，音剧。惮，丁曷切。詟，之涉切。不被创刃而死者，他他籍籍。郭璞曰：言交横也。他，徒河切。填坑满谷，掩平弥泽。善曰：广雅曰：大野曰平。
　　「于是乎游戏●怠，置酒乎颢天之台，张揖曰：台高上干颢天也。张乐乎胶葛之。郭璞曰：言旷远深貌也。撞千石之锺，张揖曰：千石，十二万斤也。立万石之虡。张揖曰：虡，兽，重百二十万斤，以侠锺旁。建翠华之旗，树灵鼍之鼓，张揖曰：以翠羽为葆也，以鼍皮为鼓也。郭璞曰：华，葆也。奏陶唐氏之舞，如淳曰：舞咸池也。善曰：尚书曰：惟彼陶唐。孔安国曰：陶唐，尧氏也。听葛天氏之歌。张揖曰：葛天氏，三皇时君号也。其乐，三人持牛尾，投足以歌八曲：一曰载民，二曰玄鸟，三曰育草木，四曰奋五谷，五曰敬天常，六曰彻帝功，七曰依地德，八百总禽兽之极。韦昭曰：葛天氏，古之王者，其事见吕氏春秋。善曰：吕氏春秋云：葛天氏之乐，以歌八阕：一曰载民，三曰遂草木，六曰建帝功。今注以阕为曲，以民为氏，以遂为育，以建为彻，皆误。千人唱，万人和。山陵为之震动，川谷为之荡波。郭璞曰：波浪起也。巴渝宋蔡，淮南干遮，郭璞曰：巴西阆中有渝水，獠居其上，皆刚勇好舞。初高祖募取以平三秦，后使乐府习之，因名巴渝舞也。张揖曰：乐记曰：宋音燕女溺志。蔡人讴员三人，淮南鼓员四人。干遮，曲名。文成颠歌。文颖曰：文成，辽西县名也。其县人善歌。颠，益州颠县，其人能作西南夷歌也。颠与滇同也。族居递奏，金鼓迭起。张揖曰：族，聚也。郭璞曰：递，迭也，徒结切。铿鎗闛鞈，洞心骇耳。善曰：铿鎗，锺声也。闛鞈，鼓音也。毛诗曰：击鼓其镗。字书曰：●，鼓声。闛与镗，●与鞈，古字通。闛，托郎切。鞈，音榻。荆吴郑卫之声，郭璞曰：皆淫哇也。善曰：礼记曰：郑卫之音，乱世之音也。韶濩武象之乐，文颖曰：韶，舜乐也。濩，汤乐也。大武，武王乐也。张揖曰：象，周公乐也。南人服象，为虐于夷，成王命周公以兵追之，至于海南，乃为三象乐。阴淫案衍之音。郭璞曰：流沔曲也。衍，弋战切。鄢郢缤纷，激楚结风。李奇曰：鄢，今宜城县也。郢，楚都也。缤纷，舞也。张揖曰：楚，歌曲也。文颖曰：冲激，急风也；结风，亦急风也。楚地风气既自漂疾，然歌乐者犹复依激结之急风为节也，其乐促迅哀切也。俳优侏儒，狄鞮之倡，善曰：三苍曰：俳，倡也。优，乐也。礼记曰：夫新乐及优侏儒。郭璞曰：狄鞮，西戎乐名也。鞮，丁奚切。所以娱耳目乐心意者，丽靡烂漫于前，郭璞曰：言恣所观也。靡曼美色。张揖曰：靡，细也。曼，泽也。善曰：言作乐于前者，皆是靡曼美色也。下或云于后，非也。
　　「若夫青琴宓妃之徒，伏俨曰：青琴，古神女也。如淳曰：宓妃，伏羲氏女，溺死洛，遂为洛水之神。绝殊离俗，郭璞曰：离俗，无双也。妖冶娴都。善曰：字书曰：妖，巧也。说文曰：娴，雅也，或作闲。小雅曰：都，盛也。靓刻饰，便嬛绰约。郭璞曰：靓，粉白黛黑也。刻，刻画鬋鬓也。便嬛，轻利也。绰约，婉约也。善曰：庄子曰：绰约若处子。嬛，音翾。靓，音净。柔桡嫚嫚，妩媚孅弱。郭璞曰：柔桡嫚嫚，皆骨体耎弱长艳貌也。孅弱，弱颜也。善曰：埤苍曰：妩媚，悦也。孅弱，谓容体孅细柔弱也。方言曰：自关而西，凡物小谓之孅。桡，女教切。嫚，于圆切。妩，音武。孅，卽纤字。曳独茧之褕绁，眇阎易以削。张揖曰：褕，襜褕也。绁，袖也。郭璞曰：独茧，一茧之丝也。阎易，衣长大貌也。削，言如刻画作之也。善曰：褕，音踰。绁，音曳。易，弋示切。便姗嫳屑，与俗殊服。郭璞曰：衣服婆娑貌。善曰：便，步千切。姗，音先。嫳，步结切。芬芳沤郁，酷烈淑郁。皓齿粲烂，宜笑的皪。郭璞曰：香气盛也。沤，一候切。又曰：鲜明貌也。善曰：楚辞曰：美人皓齿嫮以姱。又曰：嫮目宜笑娥眉曼。皪，音砾。长眉连娟，微睇绵藐。郭璞曰：连娟，言曲细也。绵藐，远视貌。善曰：娟，一全切。睇，大计切。藐，音邈。色授魂与，心愉于侧。张揖曰：彼色来授，我魂往与接也。愉，音踰。
　　「于是酒中乐酣，郭璞曰：中，半也，中仲切。天子芒然而思，似若有亡，司马彪曰：亡，丧也。曰：『嗟乎，此大奢侈！朕以览听余闲，无事弃日。善曰：言听政既有余暇，无事而虚弃时日也。闲，音闲。顺天道以杀伐，郭璞曰：因秋气也。善曰：家语，孔子曰：启蛰不杀，则顺天道也。时休息于此。郭璞曰：谓苑囿中也。恐后叶靡丽，遂往而不返，非所以为继嗣创业垂统也。』郭璞曰：言不可以示将来也。善曰：为，于伪切。孟子曰：君子创业垂统，为可继也。于是乎乃解酒罢猎，而命有司曰：『地可垦辟，悉为农郊，以赡萌隶，张揖曰：邑外谓之郊郊，田也。诗曰：税于农郊。韦昭曰：萌，民也。司马彪曰：隶，小臣也。善曰：尔雅曰：命，告也。苍颉篇曰：垦，耕也。小雅曰：赡，足也。隤墙填堑，使山泽之人得至焉。郭璞曰：刍荛者往也，雉者往也。实陂池而勿禁，虚宫馆而勿仞。司马彪曰：养鱼鳖满陂池，而不禁民取也。郭璞曰：虚，言不聚人众其中也。仞，满也。发仓廪以救贫穷，补不足。善曰：蔡邕月令章句曰：谷藏曰仓，米藏曰廪。孟子：齐景公兴发补不足。赵岐曰：兴惠政，发仓廪，以振贫而补不足也。恤鳏寡，存孤独。出德号，省刑罚。郭璞曰：号，号令也。改制度，郭璞曰：变宫室车服。易服色。郭璞曰：衣尚黑。革正朔，郭璞曰：更以十二月为正，平旦为朔。与天下为更始。』郭璞曰：新其事。
　　「于是历吉日以斋戒，张揖曰：历，筭也。善曰：周易曰：圣人以此斋戒。韩康伯曰：洗心曰斋，防患曰戒。袭朝服，乘法驾，司马彪曰：袭，服也。法驾，六马也。建华旗，鸣玉鸾，郭璞曰：鸾，铃也。善曰：楚辞曰：鸣玉鸾之啾啾。游于六艺之囿，驰骛乎仁义之涂。郭璞曰：六艺：礼、乐、射、御、书、数也。论语曰：游于艺。涂，道也。善曰：艺，六经也。览观春秋之林，如淳曰：春秋义理繁茂，故比之于林薮也。射狸首，兼驺虞。郭璞曰：狸首，逸诗篇名，诸侯以为射节。驺虞，召南之卒章，天子以为射节也。弋玄鹤，舞干戚。郭璞曰：干，楯也。戚，斧也。善曰：言古者舞玄鹤以为瑞，令弋取之而舞干戚也。尚书大传曰：舜乐歌曰和伯之乐，舞玄鹤。公羊传曰：朱干玉戚，以舞大夏。载云，揜羣雅。张揖曰：，罼也，前有九流云罼之车。掩，捕也。诗小雅之材七十四人，大雅之材三十一人，故曰羣雅也。善曰：先用云以猎兽，今载之于车而捕羣雅之士也。悲伐檀，张揖曰：其诗刺贤者不遇明王也。乐乐胥。善曰：毛诗曰：君子乐胥，受天之祜。言王者乐得材智之人使在位，故天与之福禄也。胥，先吕切。修容乎礼园，郭璞曰：礼，所以整威仪自修饰也。翶翔乎书圃。郭璞曰：尚书，所以疏通知远者，故游涉之。述易道，郭璞曰：修絜静精微之术。放怪兽。张揖曰：苑中奇怪之兽，不复猎。登明堂，坐清庙。郭璞曰：明堂者，所以朝诸侯处。清庙，太庙也。善曰：礼记月令曰：天子居太庙太室。郑玄曰：太庙太室，中央室也。次羣臣，奏得失。四海之内，靡不受获。善曰：得恩德也。于斯之时，天下大说，乡风而听，随流而化，芔然兴道而迁义。郭璞曰：芔，犹勃也，许贵切。刑错而不用，德隆于三王，而功羡于五帝。善曰：包咸论语注曰：错，置也，千故切。司马彪曰：羡，溢也。若此，故猎乃可喜也。
　　「若夫终日驰骋，劳神苦形。罢车马之用，抏士卒之精。郭璞曰：精，锐也。抏，损也，音翫。费府库之财，而无德厚之恩。善曰：管子曰：国虽盛满，无德厚以安之，国非其国也。务在独乐，不顾众庶。善曰：郑玄毛诗曰：顾，念也。忘国家之政，贪雉之获。则仁者不繇也。郭璞曰：繇，道也，音由。从此观之，齐楚之事，岂不哀哉！地方不过千里，而囿居九百，是草木不得垦辟，而人无所食也。善曰：苍颉篇曰：垦，耕也。薛君韩诗章句曰：辟，除也。夫以诸侯之细，而乐万乘之侈，仆恐百姓被其尤也。」
　　于是二子愀然改容，超若自失，郭璞曰：愀然，变色貌也，材诱切。善曰：礼记曰：孔子愀然作色而对也。逡巡避廗，善曰：公羊传曰：逡巡北面再拜。广雅曰：逡巡，却退也。孝经曰：曾子避席。廗与席古字通。曰：「鄙人固陋，不知忌讳，善曰：广雅曰：鄙，小也。乃今日见教，谨受命矣。」
　　文选考异
　　曰楚则失矣　茶陵本有校语云善作「是」，盖所见本「楚」讹为「是」也。袁本无。史记、汉书皆作「楚」。
　　所以述职也　茶陵本云善无「也」字。袁本无校语。史记、汉书皆有。
　　不务明君臣之义　袁本、茶陵本云善无「臣」字。史记、汉书皆有。
　　而适足以●君自损也　案：「●」当作「●」，各本皆讹。其字上「臼」下「寸」，在说文巢部。今汉书作「」，亦讹也。史记作「贬」，与五臣同。
　　注「河南谷罗县」　陈云「河南」汉书注作「西河」为是。案：史记正义引亦作「西河」。今汉书地理志「西河郡谷罗，武泽在西北」。依文颖此注，似其本「武」作「紫」也。
　　注「在县北」　案：「北」上当有「西」字，汉书注可证，地理志亦可证，各本皆脱。
　　注「今名沇水」　陈云「沇」当作「沈」，详汉书颜注。今案：陈说非也，当作「泬」。史记索隐引姚氏云「今名泬水」，善全取彼文与颜注「此卽今所谓沈水」迥异。
　　注「黄子陂」　袁本、茶陵本「黄」作「皇」。案：史记索隐引姚氏正作「皇」，「皇」字是也。汉书注亦作「皇」，陈校依汉注。
　　注「经至昆明池」　袁本、茶陵本无「经」字。案：史记索隐引姚氏云「注昆明池」，汉书颜注云「经昆明池」。此尤延之校改「至」作「经」，因误两存也。
　　注「周旋苑中也」　袁本、茶陵本「周」上有「言」字。
　　注「善曰楚辞曰」　袁本、茶陵本无「善曰」二字，有「郭璞曰椒丘见」六字。今案：当作「郭璞曰椒丘见楚辞善曰楚辞曰」十三字，各本皆脱。
　　注「驰椒丘兮焉且且止也音昌吕切」　袁本、茶陵本无「焉且且止也」五字，袁本有「且且」二字，茶陵本有「焉且且」三字。案：各本皆讹，当作「驰椒丘且焉止息也且音昌吕切」。此离骚经文。
　　注「司马彪曰毕弗」　案：「毕」当作「滭」，史记索隐引可证。各本皆讹。
　　注「淈水出貌」　袁本、茶陵本无此四字。
　　汩濦漂疾　袁本「濦」作「」，云善作「濦」。茶陵本云五臣作「」。案：各本所见皆非也。史记、汉书皆作「」。善引韦昭曰「，许及切」，卽汉书音正作「」可知。彼载晋灼「华给反」，郭璞「许立反」，史记索隐同，诸家无作「濦」者。又各本注中亦讹「濦」。
　　注「说文曰漻清深也」　袁本、茶陵本无此七字。
　　注「其形状而出也」　袁本、茶陵本「其形状」作「言溢」。汉书注作「言湓溢」。陈云别本作「言溢」为是。
　　注「张揖曰其形状未闻」　袁本、茶陵本无「其形状」三字。
　　注「魠一名黃曰頰」　袁本、茶陵本無「曰」字。案：依漢書注無「曰」字，下當有「也」字。
　　注「两相合得乃行」　袁本、茶陵本无「合」字。案：汉书注有，盖尤依彼添。陈云「得乃」当从汉书注作「乃得」。
　　注「隐岸坻也」　袁本、茶陵本「坻」作「底」，汉书注作「底」。案：当以尤为是，卽海赋云「岩坻之隈」者也，二本及汉书注皆传写讹耳。
  </div>
  <div class="pagination">
   <a href="文选_page17.html">
    上一页
   </a>
   <span>
    ...
   </span>
   <a href="文选_page13.html">
    13
   </a>
   <a href="文选_page14.html">
    14
   </a>
   <a href="文选_page15.html">
    15
   </a>
   <a href="文选_page16.html">
    16
   </a>
   <a href="文选_page17.html">
    17
   </a>
   <span class="current-page">
    18
   </span>
   <a href="文选_page19.html">
    19
   </a>
   <a href="文选_page20.html">
    20
   </a>
   <a href="文选_page21.html">
    21
   </a>
   <a href="文选_page22.html">
    22
   </a>
   <a href="文选_page23.html">
    23
   </a>
   <span>
    ...
   </span>
   <a href="文选_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
