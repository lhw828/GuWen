<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 71 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 71 页/共 658 页
  </h1>
  <div class="content">
   ◎扬雄（二）
　　◇长杨赋（并序）
　　明年，上将大夸胡人以多禽兽，秋，命右扶风发民入南山，西自褒斜，东至弘农，南驱汉中，张罗罔置罘，捕熊罴豪猪虎豹ㄑ狐兔麋鹿，载以槛车，输长杨射熊馆。以罔为周去，纵禽兽其中，令胡人手搏之，自取其获，上亲临观焉。是时，农民不得收敛。雄从至射熊馆，还，上《长杨赋》，聊因笔墨之成文章，故藉翰林以为主人，子墨为客卿以凤。其辞曰：
　　子墨客卿问於：「盖闻圣主之养民也，仁沾而恩洽，动不为身。今年猎长杨，先命右扶风，左太华而右褒斜，山截而为弋，纡南山以为，罗千乘於林莽，列万骑於山隅，帅军卒去，锡戎获胡。扼熊罴，拖豪猪，木雍枪累，以为储胥，此天下之穷览极观也。虽然，亦颇扰於农民。三旬有馀，其廑至矣，而功不图，恐不识者，外之则以为娱乐之游，内之则不以为乾豆之事，岂为民乎哉！且人君以玄默为神，澹泊为德，今乐远出以露威灵，数摇动以罢车甲，本非人主之急务也，蒙窃惑焉。」
　　翰林主人曰：「吁，谓之兹邪！若客，所谓知其一未睹其二，见其外不识其内者也，仆尝倦谈，不能一二其详，请略举其凡，而客自览其切焉。」
　　客曰：「唯，唯。」
　　主人曰：「昔有强秦，封豕其士，穴契窳其民，凿齿之徒相与摩牙而争之，豪俊麋沸云扰，群黎为之不康。於是上帝眷顾高祖，高祖奉命，顺斗极，运天关，横钜海，票昆仑，提剑而叱之，所麾城扌斩邑，下将降旗，一日之战，不可殚记。当此之勤，头蓬不暇梳，饥不及餐，鍪生虮虱，介胄被沾汗，以为万姓请命乎皇天。乃展民之所诎，振民之所乏，规亿载，恢帝业，七年之间而天下密如也。
　　「逮至圣文，随风乘流，方垂意於至宁，躬服节俭，绨衣不敝，革沓不穿，大夏不居，木器无文。於是后宫贱玳瑁而疏珠玑，却翡翠之饰，除雕彖之巧，恶丽靡而不近，斥芳芬而不御，抑止丝竹晏衍之乐，憎闻郑卫幼眇之声，是以玉衡正而太阶平也。
　　「其后熏鬻作虐，东夷横畔，羌戎睚眦，闽越相乱，遐萌为之不安，中国蒙被其难。於是圣武勃怒，爰整其旅，乃命骠、卫，汾氵云沸渭，云合电发，腾波流，机骇蜂轶，疾如奔星，击如震霆，砰贲せ，破穹庐，脑沙幕，髓余吾。遂猎乎王廷。驱橐它，烧蠡，分梨单於，磔裂属国，夷坑谷，拔卤莽，刊山石，蹂尸舆厮，系累老弱，兖瘢耆、金镞。（孟康读耆字绝句，苏林读瘢字镞字绝句，案镞字协韵，似苏为长。）淫夷者数十万人，皆稽颡树颔，扶服蛾伏，二十馀年矣，尚不敢惕息。夫天兵四临，幽都先加，回戈邪指，南越相夷，靡节西征，羌棘火东驰。是以遐方疏俗殊邻绝党之域，自上仁所不化，茂德所不绥，莫不乔足抗手，请献厥珍，使海内澹然，永亡边城之灾，金革之患。
　　「今朝廷纯仁，遵道显义。并包书林，圣风云靡。英华沉浮，洋溢八区。普天所覆，莫不沾濡。士有不谈王道者，则樵夫笑之。故意者以为事罔隆而不杀，物靡盛而不亏，故平不肆险，安不忘危。乃时以有年出兵，整舆竦戎，振师五，习马长杨，简力狡兽，校武票禽。乃萃然登南山，瞰乌弋，西厌月《出骨》，东震日域。又恐后世迷於一时之事，常以此取国家之大务，淫荒田猎，陵夷而不御也，是以车不安轫，日未靡旃，从者仿佛，属而还；亦所以奉太宗之烈，遵文武之度，复三王之田，反五帝之虞；使农不辍，工不下机，婚姻以时，男女莫违；出恺弟，行简易，矜劬劳，休力役；见百年，存孤弱，帅与之同苦乐。然后陈钟鼓之乐，鸣召磬之和，建碣害之ね，拮隔鸣球，掉八列之舞；酌允铄，肴乐胥，听庙中之雍雍，受神人之福祜；歌投颂，吹合雅。其勤若此，故真神之所劳也。方将俟元符，以禅梁甫之基，增泰山之高，延光於将来，比荣乎往号，岂徒欲淫览浮观，驰骋更稻之地，周流梨栗之林，蹂践刍荛，夸诩众庶，盛ㄑ之收，多麋鹿之获哉！且盲不见咫尺，而离娄烛千里之隅；客徒爱胡人之获我禽兽，曾不知我亦已获其王侯。」
　　言未卒，墨客降席再拜稽首曰：「大哉体乎！允非小人之所能及也。乃今日发蒙，廓然已昭矣！（《汉书·扬雄传》、《文选》）
　　◇核灵赋
　　自今推古，至於元气始化，古不览今，名号迭毁，请以《诗》、《春秋》言之。（《御览》一）
　　太易之始，太初之先，冯冯沈沈，奋搏无端。（《御览》一）
　　河出龙马，雒贡龟书。（《文选》陆亻垂《石阙铭》注）
　　世有黄公者，起於苍州，精神养性，与道浮游。（《文选》谢《之宣城出新林浦》诗注）
　　二子规游矩步。（《文选》陆机《长安有狭邪行》注）
　　文王之始起，浸仁渐义，会贤亻赞智。（《文选》江淹《诣建平王书》注）
　　枝附叶从，表立景有。（《文选》陈琳《檄吴将校部曲》注，又蔡邕《郭有道碑文》注。）
　　◇太玄赋
　　观大易之捐益兮，览老氏之倚伏。省忧喜之共门兮，察吉凶之同域。皎皎著乎日月兮，何俗圣之暗烛。岂忄曷宠以冒灾兮，将噬脐之不及。若飘风不终朝兮，骤雨不终日。雷隐隐而辄息兮，火犹炽而速灭。自夫物有盛衰兮，况人事之所极。奚贪婪於富贵兮，迄丧躬而危族。丰盈祸所栖兮，名誉怨所集。薰以芳而致烧兮，膏含肥而见芮。翠羽微而殃身兮，蚌含珠而擘裂。圣作典以济时兮，驱蒸民而入甲。张仁义以为纲兮，怀忠贞以矫俗。指尊选以诱世兮，疾身殁而名灭。岂若师由聃兮，执玄静於中谷。纳亻焉禄於江淮兮，揖松乔於华岳。升昆仑以散发兮，踞弱水而濯足。（《文选》陆机《日出东南隅行》注）朝发轫於流沙兮，夕翱翔於碣石。忽万里而一顿兮，过列仙以托宿。役青要以承戈兮，舞冯夷以作乐。听素女之清声兮，观宓妃之妙曲。茹芝英以御饥兮，（「饥」本作「饿」，从《文选·琴赋》注改作「饥」。）饮玉醴以解渴。排阊阖以窥天庭兮，骑も鬼以踟蹰。载羡门与俪游兮，永览周首八极。
　　乱曰：甘饵含毒，难数尝兮。麟而可羁，近犬羊兮。鸾凤高翔，戾青云兮。不挂网罗，固足珍兮。斯错位极，离大戮兮。屈子慕清，葬鱼腹兮。伯姬曜名，焚厥身兮。孤竹二子，饿首山兮。断迹属娄，何足称兮。辟斯数子，智若渊兮。我异於此，执太玄兮。荡然肆志，不拘挛兮。（《古文苑》）
　　◇逐贫赋
　　扬子遁居，离俗独处。左邻崇山，右接旷野。邻垣乞儿，终贫且窭。礼薄义弊，相与群聚。惆怅失志，呼贫与语。汝在六极，投弃荒遐。好为庸卒，刑戮相加。匪惟幼稚，嬉戏士砂。居非近邻，接屋连家。恩轻毛羽，义薄轻罗。进不由德，退不受呵。久为滞客，其意谓何？人皆文绣，余褐不完；人皆稻粱，我独藜飧。贫无宝玩，何以接欢？宗室之燕，为乐不。徒行赁笈，出处易衣。身服百役，手足胼胝。或耘或耔，沾体露肌。朋友道绝，进官凌迟。厥咎安在，职汝为之。舍汝远窜，昆仑之颠。尔复我随，翰飞戾天。舍尔登山，岩穴隐藏。尔复我随，陟彼高冈。舍尔入海，泛彼柏舟。尔复我随，载沉载浮。我行尔动，我静尔休。岂无他人，从我何求。今汝去矣，勿复久留。贫曰唯唯，主人见逐，多言益嗤。心有所怀，愿得尽辞。昔我乃祖，宗其明德。克佐帝尧，誓为典则。土阶茅茨，匪雕匪饰。爰及季世，纵其昏惑。饕餮之群，贪富苟得。鄙我先人，乃傲乃骄。瑶台琼榭，室屋崇高。流酒为池，积肉为崤。是用鹄逝，不践其朝。三省吾身，谓予无愆。处君之家，福禄如山。忘我大德，思我小怨。堪寒能暑，少而习焉。寒暑不忒，等寿神仙。桀跖不顾，贪类不干。人皆重蔽，子独露居。人皆怵惕，予独无虞。言辞既罄，色厉目张。摄齐而兴，降阶下堂。誓将去汝，适彼首阳。孤竹二子，与我连行。余乃避席，辞谢不直。请不贰过，闻义则服。长与汝居，终无厌极。贫遂不去，与我游息。（《艺文类聚》三十五、《初学记》十八、《御览》四百八十五、《古文苑》。）
　　◇酒赋（并序）
　　案《汉书》题作《酒箴》，《御览》引《汉书》作《酒赋》，各书作《酒赋》，《北堂书钞》作《都酒赋》，都酒者，酒器名也，验文当以都酒为长。）
　　汉孝成皇帝好酒，雄作《赋》以讽之。（《御览》八十九引《酒赋序》）
　　子犹瓶矣。（《御览》引《汉书》作「酒密坏法，譬之於物，子犹瓶兮」）观瓶之居，居酒之眉。处高临深，动常近危。酒醪不入口，臧水满怀。不得左右，牵於纟墨徽。一旦车碍，为所。身提黄泉骨肉为泥。自用如此，不如鸱夷。鸱夷滑稽，腹如大壶。尽日盛酒，八复借酤。常为国器，托於属车。出入两宫，经营公家。繇是言之，酒何过乎！（《汉书·游侠·陈遵传》、《北堂书钞》一百四十八、《艺文类聚》七十二、《初学记》二十六、《御览》七百五十八，又一百六十一。）
　　◇反离骚（《文选》陆机《吊魏武帝文》注引此题作「释愁」）
　　雄怪屈原文过相如，至不容，作《离骚》，自投江而死，悲其文，读之未尝不流涕也。以为君子得时则大行，不得时则龙蛇，遇不遇命也，何必湛身哉！乃作书，往往摭《离骚》文而反之，自岷山投诸江流，以吊屈原，名曰《反离骚》（《汉书·扬雄传》、《初学记》六。）
　　有周氏之蝉嫣兮，或鼻祖於汾隅，灵宗初谍伯侨兮，流於末之扬侯。淑周楚之丰烈兮，超既离乎皇波，因江潭而淮记兮，钦吊楚之湘累。
　　惟天轨之不辟兮，何纯而离纷！纷累以其氵典氵忍兮，暗累以其缤纷。
　　汉十世之阳朔兮，招摇纪於周正，正皇天之清则兮，度后土之方贞。图累承彼洪族兮，又览累之昌辞，带钩矩而佩衡兮，履枪以为綦。素初贮厥丽服兮，何文肆而质Ε！资И娃之珍┶兮，鬻九戎而索赖。
　　凤凰翔於蓬者兮，岂驾鹅之能捷！骋骅骝以曲艰兮，驴骡连蹇而齐足。枳棘之榛榛兮，猿《豸穴》穴拟而不敢下，灵修既信椒、兰之唼佞兮，吾累忽焉而不蚤睹？
　　衿芰茄之绿衣兮，被夫容之朱裳。芳酷烈而莫闻兮，不如襞而幽之离房。闺中容竞淖约兮，相态以丽佳，知众ㄥ之嫉妒兮，何必扬累之蛾眉？
　　懿神龙之渊潜，俟庆云而举。亡春风之被离兮，孰焉知龙之所处？愍吾累之众芬兮，扬烨烨之芳苓。遭季夏之凝霜兮，庆夭悴而丧荣。
　　横江、湘以南往兮，云走乎彼苍吾，驰江潭之泛溢兮，将折衷乎重华。舒中情之烦或兮，恐重华之不累与。陵阳侯之素波兮，岂吾累之独见许？
　　精琼靡与秋菊兮，将以延夫天年；临汨罗而自陨兮，恐日薄於西山。解扶桑之总辔兮，纵令之遂奔驰。鸾皇腾而不属兮，岂独飞廉与云师！
　　卷薜芷与若蕙兮，临湘渊而投之；棍申椒与菌桂兮，赴江湖而沤之。费椒胥以要神兮，又勤索彼琼茅。违灵氛而不从兮，反湛身於江皋！
　　累既攀夫傅说兮，奚不信而遂行？徒恐单圭之将鸣兮，顾先百草为不芳！初累弃彼ж妃兮，更思瑶台之逸女。抨雄鸩以作媒兮，何百离而曾不壹耦！乘云之旖尼兮，望昆伦以つ流。览四荒而顾怀兮，奚必云女彼高丘？
　　既亡鸾车之幽蔼兮，驾八龙之委蛇？临江濒而掩涕兮，何有《九招》与《九歌》？夫圣哲之遭兮，固时命之所有；虽增欷以於邑兮，吾恐灵修之不累改。昔仲尼之去鲁兮，非女非女迟迟而周迈。终回复於旧都兮，何必湘渊与涛濑！溷渔父之ヱ兮，沐浴之振衣。弃由、聃之所珍兮，彭咸之所遗！（《汉书·扬雄传》、《艺文类聚》五十六。）
　　◇广骚
　　旁《离骚》作重一篇，名曰《广骚》。（《汉书·扬雄传》）
　　◇畔牢愁
　　旁《惜诵》以下至《怀沙》一卷，名曰《畔牢愁》（《汉书·扬雄传》）
　　（谨案《汉志》：《扬雄赋》十二篇，今搜辑群书，得完篇九，残篇一。《广骚》《畔牢愁》仅存篇名。）
　　◇上书谏勿许单於朝
　　单於上书愿朝，哀帝以问公卿，公卿以虚费府帑，可且勿许。单於使辞去，未发，雄上书谏。（《御览》八百十一引《扬雄集》）
　　臣闻《六经》之治，贵於未乱，兵家之胜，贵於未战。二者皆微，然而大事之本，不可不察也。今单於上书求朝，国家不许而辞之，臣愚以为汉与匈奴从此隙矣。本北地之狄，五帝所不能臣，三王所不能制，其不可使隙甚明。臣不敢远称，请引秦以来明之：
　　以秦始皇之强，蒙恬之威，带甲四十馀万，然不敢窥西河，乃筑长城以界之。会汉初兴，以高祖之威灵，三十万众困於平城，士或七日不食。时奇谲之士，石画之臣甚众，卒其所以脱者，世莫得而言也。又高皇后尝忿匈奴，群臣庭议，樊哙请以十万众横行匈奴中，季布曰：「哙可斩也，妄阿顺指！」於是大臣权书遗之，然后匈奴之结解，中国之忧平。及孝文时，匈奴侵暴北边，候骑至雍甘泉，京师大骇，发三将军屯细柳、棘门、霸上以备之，数月乃罢。孝武即位，设马邑之权，欲诱匈奴，使韩安国将三十万众徼於便地，匈奴觉之而去，徒费财劳师，一虏不可得见，况单於之面乎！其后深惟社稷之计，规恢万载之策，乃大兴师数十万，使卫青、霍去病操兵，前后十馀年。於是浮西河，绝大幕，破颜，袭王庭，穷极其地，追奔逐北，封狼居胥山，禅於姑衍，以临瀚海，虏名王贵人以百数。自是之后，匈奴震怖，益求和亲，然而未肯称臣也。
　　且夫前世，岂乐倾无量之费，役无罪之人，快心於狼望之北哉？以为不壹劳者不久佚，不暂费者不永宁，是以忍百万之师，以摧饿虎之喙，运府库之财，填卢山之壑，而不悔也。至本始之初，匈奴有桀心，欲掠乌孙，侵公主，乃发五将之师十五万骑猎其南，而长罗侯以乌孙五万骑震其西，皆至质而还。时鲜有所获，徒奋扬威武，明汉兵若雷风耳。虽空行空反，尚诛两将军。故北狄不服，中国未得高枕安寝也。逮至元康、神爵之间，大化神明，鸿恩溥洽，而匈奴内乱，五单於争立，日逐、呼韩邪携国归化，扶伏称臣，然尚羁縻之，计不颛制。自此之后，欲朝者不距，不欲者不强。何者？外国天性忿鸷，形容魁健，负力怙气，难化以善，易隶以恶，其强难诎，其和难得。故未服之时，劳师远攻，倾国殚货，伏尸流血，破坚拔敌，如彼之难也；既服之后，慰荐抚循，交接赂遗，威仪俯仰，如此之备也。往时尝屠大宛之城，踏乌桓之垒，探姑缯之壁，籍荡姐之场，艾朝鲜之旃，拔两越之旗，近不过旬月之役，远不离二时之劳，固已犁其庭，扫其闾，郡县而置之，云彻席卷，后无馀灾。惟北狄为不然，真中国之坚敌也，三垂比之悬矣，前世重之兹甚，未易可轻也。
　　今单於归义，怀款诚之心，欲离其庭，陈见於前，此乃上世之遗策，神灵之所想望，国家虽费，不得已者也。奈何距以来厌之辞，疏以无日之期，消往昔之恩，开将来之隙！夫款而隙之，使有恨心，负前言，缘往辞，归怨於汉，因以自绝，终无北面之心，威之不可，谕之不能，焉得不为大忧乎！夫明者视於无形，聪者听於无声，诚先於未然，即蒙恬、樊哙不复施，棘门、细柳不复备，马邑之策安所设，卫、霍之功何得用，五将之威安所震？不然，壹有隙之后，虽智者劳心於内，辩者毂击於外，犹不若未然之时也。且往者图西域，制车师，置城郭都护三十六国，费岁以大万计者，岂为康居、乌孙能逾白龙堆而寇西边哉？乃以制匈奴也。夫百年劳之，一日失之，费十而爱一，臣窃为国不安也。惟陛下少留意於未乱未战，以遏边萌之祸。（《汉书·匈奴传》）
　　书奏，天子召还匈奴使者，复报单於书而许之，赐雄黄金十斤。（《御览》八百十一引《扬雄集》）
　　◇对诏问灾异
　　鼓妖，听失之象也。朱博为人，强毅多权谋，宜将不宜相，恐有凶恶亟疾之怒。（《汉书·五行志》中之下：哀帝建平二年四月，御史大夫朱博为丞相，少府赵玄为御史大夫，临延登受策，有大声如钟鸣。上以问黄门侍郎扬雄、李寻，寻对，扬雄亦以为。）
　　◇答刘歆书
　　雄叩头，赐命谨至，又告以田仪事，事穷竟，白案显出，甚厚，甚厚。田仪与雄同乡里，幼稚为邻，长艾相更，视觊动精采，似不为非者，故举至日雄之任也。不意淫迹暴於官朝，令举者怀赧而低眉，任者含声而宛舌。知人之德，尧犹病诸，雄何惭焉？叩头叩头。又敕以《殊言》十五卷，君何由知之？谨归诚底里，不敢违信。雄少不师章句，亦於五经之训所不解。尝闻先代轩之使，奏籍之书，皆藏於周秦之室。及其破也，遗弃无见之者，独蜀人有严君平、临邛林闾翁孺者，深好训诂，犹见轩之使所奏言。翁孺与雄外家牵连之亲，又君平过误，有以私遇少而与雄也。君平财有千言耳，翁孺梗概之法略有。翁孺往数岁死，妇蜀郡掌氏子，无子而去。而雄始能草文，先作《县邸铭》、《玉佴颂》《阶闼铭》，及《成都城四隅铭》。蜀人有杨庄者，为郎，诵之於成帝。成帝好之，以为似相如。雄遂以此得外见。（《文选·甘泉赋》注无「外」字。）此数者，皆都水君常见也，故不复奏。雄为郎之岁，自奏少不得学，而心好沈博绝丽之文，愿不受三岁之奉，且休脱直事之繇，得肆心广意，以自克就，有诏可不夺奉。令尚书赐笔墨钱六万，得观书於石室，如是后一岁，作绣补灵节龙骨之铭，诗三章。成帝好之，遂得尽意，故天下上计孝廉及内郡卫卒会者，雄常把三寸弱翰，赉油素四尺，以问其异语，归即以铅摘次之於椠，二十七岁於今矣，而语言或交错相反，方覆论，思详悉集之燕其疑。张伯松不好雄赋颂之文，然亦有以奇之，常为雄道，言其父及其先君喜典训，属雄以此篇目，颇示其成者。伯松曰：「是悬诸日月不刊之书也。」又言恐雄为《太玄经》，由鼠坻之与牛场也，如其用，则实五稼，饱邦民，否则为粪，弃之於道矣。而雄般之，伯松与雄独何德慧，而君与雄独何谮隙，而当匿乎哉。其不劳戎马高车，令人君坐帏幕之中，知绝遐异俗之语，典流於昆嗣，言列於汉籍。诚雄心所绝极，至精之所想遘也。扶圣朝远照之明，使君宀求此，如君之意，诚雄散之之会，死之日，则今之荣也。不敢有贰，不敢有爱，少而不以行立於乡里，长而不以功显於县官，著训於帝籍，但言词博览翰墨为事。诚欲崇而就之，不可以遗，不可以怠。即君必欲胁之以威，陵之以武，欲令入之於此，此又未定，未可以见。今君又终之，则缢死以从命也。而可且宽假延期，必不敢有爱。雄之所为，得使君辅贡於明朝，则雄无恨，何敢有匿？唯执事图之，长监於规绣之就，死以为小，雄敢行之，谨因还使，雄叩头叩头。（《方言》、《古文苑》、《艺文类聚》八十五。）
　　◇与桓谭书
　　望风景附，声训自结。（《文选》任《王文宪集序》注。）
　　◇答桓谭书
　　长卿赋不似从人间来，其神化所至邪？大谛能读千赋，则能为之。谚云：「伏习象神，巧者不过习者之门。」（杨慎《赤牍清裁》。案《西京杂记》子云曰：「长卿赋不似人间来，其神化所至邪？」《意林》载桓谭《新论》云：「扬子云工於赋，王君大习兵器。余欲从二子学。子云曰：『能读千赋则善赋。』君大曰：『能观千剑则晓剑。』谚曰『伏习象神巧者，不过习者之门。』」《北堂书钞》一百二引桓子《新论》云：「余少好文，见扬子云赋，欲从学，子云曰：「能读千赋则善之矣。』《艺文类聚》五十六引桓子《新论》云：『余素好文，见子云工为赋，欲从之学。子云曰：『能读千赋，则善为之矣，』用修缀拾成文，唯加「大谛」二字，然谚云以下，是桓谭语，非子云语也。此与《答郭威书》，张溥《百三家》、梅鼎祚《文纪》皆入录，今姑不删。）

卷五十三
◎扬雄（三）
　　◇难盖天八事
　　其一云：日之东行，循黄道，昼中规，牵牛距北极北百一十度，东井距北极南七十度，并百八十度，周三径一。二十八宿周天，当五百四十度。今三百六十度，何也？
　　其二曰：春秋分之日正，出在卯，入在酉，而昼漏五十刻，即天盖转，夜当倍昼。今夜亦五十刻，何也？
　　其三曰：日入而星见，日出而不见，即斗下见日六月，不见日六月，北斗亦当见六月。不见六月，今夜常见，何也？
　　其四曰：以盖图视天河，起斗而东入狼弧间，曲如轮。今视天河，直如绳，河也？
　　其五曰：周天二十八宿，以盖图视天。星见者当少，不见者当多。今见与不见等，何？出入无冬夏，而两宿十四星当见，不以日长短故见有多少，何也？
　　其六曰：天至高也，地至卑也，日托天而旋，可谓至高矣。纵人目可夺，水与景不可夺也。今从高山之上，设水平以望日，则日出水平下，影上行，何也？若天体常高，地体常卑，日无出下之理。於是盖天无以对也。
　　其七曰：视物近则大，远则小。今日与北斗，近我而小，远我而大，何也？
　　其八曰：视盖与车辐间，近杠毂即密，益远益疏。今北极为天杠毂，二十八宿为天辐，以星度度天，南方次地星间当数倍。今交密，何也？（《隋书·天文志》一，又《开元占经》二。）
　　◇解嘲
　　哀帝时，丁、傅、董贤用事，诸附离之者，或起家至二千石。时雄方草《太玄》，有以自守，泊如也。或嘲雄以玄尚白，而雄解之，号曰《解嘲》。其辞曰：
　　客嘲扬子曰：「吾闻上世之士，人纲入纪，不生则己，生则上尊人君，下荣父母，析人之圭，儋人之爵，怀人之符，分人之禄，纡青拖紫，朱丹其毂。今子幸得遭明盛之世，处不讳之朝，与群贤同行，历金门，上玉堂，有日矣，曾不能画一奇，出一策，上说人主，下谈公卿。目如耀星，舌如电光，壹从壹衡，论者莫当，顾而作《太玄》五千文，支叶扶疏，独说十馀万言，深者入黄泉，高者出苍天，大者含元气，纤者入无伦，然而位不过侍郎，擢才给事黄门。意者玄得毋尚白乎？何为官之拓落也？」
　　扬子笑而应之曰：「客徒欲朱丹吾毂，不知一跌将赤吾之族也！往者周网解结，群鹿争逸，离为十二，合为六七，四分五剖，并为战国。士无常君，国无定臣，得士者富，失士者贫，矫翼厉翮，恣意所存，故士或自盛以橐，或凿坏以遁。是故驺衍以颉亢而取世资，孟轲虽连蹇，犹为万乘师。
　　「今大汉，左东海，右渠搜，前番禺，后陶涂。东南一尉，西北一候，徽以纠墨，制以质，散以礼乐，风以《诗》《书》，旷以岁月，结以倚庐。天下之士，雷动云合，鱼鳞杂袭，咸营於八区，家家自以为稷契，人人自以为咎繇，戴纟徙垂缨而谈者，皆拟於阿衡，五尺童子，羞比晏婴与夷吾；当涂者入青云，失路者委沟渠，旦握权则为卿相，夕失势则为匹夫；譬若江湖之雀，勃解之鸟，乘雁集不为之多，双凫飞不为之少。昔三仁去而殷虚，二老归而周炽，子胥死而吴亡，种、蠡存而粤伯，五入而秦喜，乐毅出而燕惧，范雎以折摺而危穰侯，蔡泽虽噤吟而笑唐举。故当其有事也，非萧、曹、子房、平、勃、樊、霍，则不能安；当其亡事也，章句之徒，相与坐而守之，亦亡所患。故世乱，则圣哲驰骛而不足；世治，则庸夫高枕而有馀。
　　「夫上世之士，或解缚而相，或释褐而傅；或倚夷门而笑，或横江潭而渔；或七十说而不遇，或立谈间而封侯；或枉千乘於陋巷，或拥帚彗而先驱。是以士颇得信其舌而奋其笔，窒隙蹈瑕而无所诎也。当今县令不请士，郡守不迎师，群卿不揖客，将相不俯眉，言奇者见疑，行殊者得辟，是以欲谈者宛舌而固声，欲行者拟足而投迹。乡使上世之士处乎今，策非甲科，行非孝廉，举非方正，独可抗疏，时道是非，高得待诏，下触闻罢，又安得青紫？
　　「且吾闻之也，炎炎者灭，隆隆者绝；观雷观火，为盈为实，天收其声，地藏其热。高明之家，鬼瞰其室。攫者亡，默默者存；位极者宗危，自守者身全。是故知玄知默，守道之极；爰清爰静，游神之廷；惟寂惟寞，守德之宅。世毕事变，人道不殊。彼我易时，未知何如。今子乃以鸱枭而笑凤皇，执蜓而嘲龟龙，不亦病乎！子徒笑我玄之尚白，吾亦笑子之病甚，不遭臾跗、扁鹊，悲夫！」客曰：「然则靡《玄》无所成名乎？范、蔡以下，何必《玄》哉？」
　　杨子曰：「范雎，魏之亡命也，折胁拉髂，免於徽索，翕肩蹈背，扶服入橐，激万乘之主，界泾阳，抵穰侯而代之，当也。蔡泽，山东之匹夫也，钅页颐折，涕氵垂流沫，西揖强秦之相，扌益其咽，炕其气，附其背而夺其位，时也。天下已定，金革已平，都于雒阳，娄敬委辂脱挽，掉三寸之舌，建不拔之策，举中国徙长安，适也。五帝垂典，三王传礼，百世不易，叔孙通起於桴鼓之间，解甲投戈，遂作君臣之仪，得也。《甫刑》靡敝，秦法酷烈，圣汉权制，而萧何造律，宜也。故有造萧何律於唐虞之世，则悖矣；有作叔孙通仪於夏殷之时，则惑矣；有建娄敬之策於成周之世，则缪矣；有谈范、蔡之说於金、张、许、史之间，则狂矣。夫萧规曹随，留侯画策，陈平出奇，功若泰山，向若氐ㄨ，唯其人之赡知哉，亦会其时之可为也。故为可为於可为之时，则从；为不可为於不可为之时，则凶。夫蔺先生收功於章台，四皓采荣於南山，公孙创业於金马，票骑发迹於祁连，司马长卿窃訾於卓氏，东方朔割名於细君。仆诚不能与此数公者并，故默然独守吾《太玄》。（《汉书·本传》、《文选》，《艺文类聚》二十五。）
　　◇解难
　　雄以为经莫大於《易》，故作《太玄》。客有难玄太深，众人之不好也，雄解之，号曰《解难》，其辞曰：
　　客难扬子曰：「凡著书者，为众人之所好也。美味期乎合口，工声调於比耳。今吾子乃抗辞幽说，闳意眇指，独驰聘於有亡之际，而陶冶大炉，旁薄群生，历览者兹年矣，而殊不寤，费精神於此，而烦学者於彼。譬画者画於无形，弦者放於无声。（《文选》曹子建《七启》注引作「譬若画者放於无形，弦者放於无声」）殆不可乎？
　　扬子曰：「俞，若夫闳言崇议，幽微之涂，盖难与览者同也。昔人有观象於天，视度於地，察法於人者，天丽且弥，地普而深。昔人之辞，乃玉乃金。彼岂好为艰难哉，势不得已也。独不见翠虬绛螭之将登乎天，必耸身於苍梧之渊。不阶浮云，翼疾风，虚举而上升，则不能扌戟胶葛，腾九闳，日月之经不千里，则不能烛六合，耀八弦。（《文选》刘桢《赠徐干诗》注引「自日月之经」至此同）泰山之高不焦，则不能氵孛氵翁，云而散蒸。是以宓牺氏之作《易》也，绵络天地。（《北堂书钞》十七制作引「伏羲作易绵络天地」）经以八卦，文王附六爻，孔子错其象而彖其辞，然后发天地之臧，定万物之基典谟之篇，雅颂之声，不温纯深润，则不足以扬鸿烈而章缉熙。盖胥靡为宰，寂寞为尸，大味必淡，大音必希，大语叫叫，大道低回。是以声之眇者，不可同於众人之耳。形之美者，不可混於世俗之目。辞之衍者，不可齐於庸人之听。今夫弦者，（《文选》张协《七命》注引「弦」作「纟玄」）高张急徽，追趋逐耆，则坐者不期而附矣。试为之施《咸池》，揄《六茎》，发《箫韶》，咏《九成》，则莫有和也。是故钟期死，伯牙绝弦破琴，而不肯号众鼓；夔人亡，则匠石辍斤，而不敢妄斫。师旷之调钟，俟知音者之在后也；孔子作《春秋》，几君子之前睹也。（陆绩《述玄》引「俟知音之在后；孔子作《春秋》，冀君子之将睹」。）老聃有遗言，贵知我者希，此非其操与」。（梅鼎祚《文纪》）
　　◇蜀王本纪
　　蜀之先称王者，有蚕丛柏、柏、鱼凫、（案《文选·蜀都赋》刘注引下有「蒲泽」二字）开明，是时人萌椎髻左衽，不晓文字，未有礼乐。从开明已上至蚕丛，积三万四千岁。（《文选·蜀都赋》刘注，《魏都赋》刘注，《王元长三月三日曲水诗序》注、《御览》一百六十七。案《御览》引作「凡四千岁」。）
　　蜀王之先名蚕丛，后代名曰柏，后者名鱼凫。（案《初学记》八、《艺文类聚》六、《御览》一百六十六引作「次曰伯雍」，又次曰鱼凫」。）此三代各数百岁，皆神化不死，其民亦颇随王化去。鱼凫田於湔山，得仙，今庙祀之於湔，时蜀民稀少。（《御览》一百六十六，又九百一十三。）
　　后有一男子，名曰杜宇。（案《史记·三代世表·索隐》引作「朱提有男子杜宇」）从天堕止。朱提有一女子名利，从江源井中出，为杜宇妻。乃自立为蜀王，号曰望帝。（案，《御览》一百六十六引下有「移居邦邑」四字。）治汶山下邑曰郫，化民往往复出。（《文选·思玄赋》注、《御览》一百六十六又八百八十八。）
　　望帝积百馀岁，荆有一人名鳖灵。（案《后汉书》注、《文选》注引作「鳖令」。）其尸亡去，荆人求之不得。鳖灵尸随江水上至郫，遂活，与望帝相见，望帝以鳖灵为相。时玉山出水，若尧之洪水，望帝不能治，使鳖灵决玉山，民得安处。鳖灵治水去后，望帝与其妻通，惭愧，自以德薄不如鳖灵，乃委国授之而去，如尧之禅舜。鳖灵即位，号曰开明帝。帝生卢保，亦号开明。（《后汉书·张衡传》注、《文选·思玄赋》注、《御览》八百八十八、又九百二十三、《事类赋》注六。）
　　望帝去时子圭鸣，故蜀人悲子圭鸣而思望帝。望帝，杜宇也，从天堕。（《御览》九百二十三）
　　开明帝下至五代，有开明尚，始去帝号，复称王也。（《后汉书·张衡传》注）
　　天为蜀王生五丁力士，能徙蜀山，王无五丁辄立大石，长三丈，重千钧，号曰石牛，千人不能动，万人不能移。（《艺文类聚》七，《御览》八百八十八。）
　　蜀王据有巴蜀之地，本治广都樊乡，徙居成都。秦惠王遣张仪、司马错定蜀，因筑成都而县之。成都在赤里街，张若徙置少城内，始造府县寺舍。今与长安同制。（《御览》八百八十八、《寰宇记》七十二。）
　　秦惠王时蜀王不降秦，秦亦无道出於蜀。蜀王从万馀人东猎褒谷，卒见秦惠王。秦王以金一笥遗蜀王，蜀王报以礼物，礼物尽化为土。秦王大怒，臣下皆再拜贺曰：「土者地也，秦当得蜀矣。」（《御览》三十七，又四百七十八，又八百十一，又八百七十二，又八百八十八，《事类赋注》九。）
　　《秦惠王本纪》曰：秦惠王欲伐蜀，乃刻五石牛。（案：《御览》八百八十八引作「秦王恐无相见处，乃刻五石牛。」）置金其后。蜀人见之，以为牛能大，便金牛下。有养卒以为此天牛也，能便金。蜀王以为然，即发卒千人，使五丁力士拖牛成道，致三枚於成都。秦道得通，石牛之力也。后遣丞相张仪等，随石牛道伐蜀焉。（《北堂书钞》一百十六，《艺文类聚》九十四、《白帖》九十六、《御览》三百五、又八百八十八。）
　　武都人有善知蜀王者，将其妻女适蜀。居蜀之后不习水土，欲归，蜀王心爱其女，留之，乃作伊鸣之声六曲以舞之。（《北堂书钞》一百六、《御览》八百八十八。案《北堂书钞》引作「乃东平之歌以乐也」。）
　　武都丈夫化为女子。（案：《御览》八百八十八引「武都」上有「或曰前」三字。）颜色美好，盖山之精也。蜀王娶以为妻。（案：《艺文类聚》作「为夫人」。）不习水土，疾病欲归，蜀王留之，无几物故。蜀王发卒之武都担土，於成都郭中葬之，盖地三亩，高七丈，号曰武担。（案：《开元占经》引作「又怨之，号曰武担」。）以石作镜一枚，表其墓，径一丈，高五尺。（《后汉书·任文公传》注、《三国志·蜀先主传》注、《北堂书钞》九十四又一百三十六。《初学记》五。《艺文类聚》六、又七十、《开元占经》一百十三、《御览》五十二、又七百十七，又八百八十八，《事类赋》注七。）
　　於是秦王知蜀王好色，乃献美女五人於蜀王。蜀王爱之，遣五丁迎女，还至梓潼，见一大蛇入山穴中，一丁引其尾不出，五丁共引蛇，山乃崩，压五丁。五丁踏地大呼秦王，五女及迎送者皆上山，化为石。蜀王登台，望之不来，因名五妇侯台。蜀王亲埋作冢，皆致万石，以志其墓。（《初学记》五，《艺文类聚》七，又九十六，《白帖》五，《御览》五十二，又三百八十六，又八百八十八，又九百三十四，《事类赋》注二十八。）
　　秦惠王遣张仪、司马错伐蜀，王开明拒战不利，退走武阳，获之。（《寰宇记》七十二）
  </div>
  <div class="pagination">
   <a href="全上古三代秦汉三国六朝文_page70.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page66.html">
    66
   </a>
   <a href="全上古三代秦汉三国六朝文_page67.html">
    67
   </a>
   <a href="全上古三代秦汉三国六朝文_page68.html">
    68
   </a>
   <a href="全上古三代秦汉三国六朝文_page69.html">
    69
   </a>
   <a href="全上古三代秦汉三国六朝文_page70.html">
    70
   </a>
   <span class="current-page">
    71
   </span>
   <a href="全上古三代秦汉三国六朝文_page72.html">
    72
   </a>
   <a href="全上古三代秦汉三国六朝文_page73.html">
    73
   </a>
   <a href="全上古三代秦汉三国六朝文_page74.html">
    74
   </a>
   <a href="全上古三代秦汉三国六朝文_page75.html">
    75
   </a>
   <a href="全上古三代秦汉三国六朝文_page76.html">
    76
   </a>
   <span>
    ...
   </span>
   <a href="全上古三代秦汉三国六朝文_page72.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
