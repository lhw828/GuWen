<!DOCTYPE html>
<html>
<head>
    <meta charset="UTF-8">
    <title>西汉文纪 - 第 21 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西汉文纪 - 第 21 页/共 29 页</h1>
    <div class="content">　　章知野王前以王舅出补吏而私荐之欲令在朝阿附诸侯又知张美人体御至尊而妄称引羌胡杀子荡肠非所宜言
　　萧育【字次君望之子以父任为太子庶子厯光禄大夫执金吾】
　　荐冯野王封事【野王姊媛为元帝昭仪生子中山孝王厯位大鸿胪成帝立有司以野王王舅不宜备位九卿出为上郡太守朔方太守萧育奏封事荐野王】
　　野王行能髙妙内足与图身外足以虑化窃惜野王懐国之寳而不得陪朝廷与朝者竝野王前以王舅出以贤复入明国家乐进贤也
　　梅福【字子真九江夀春人为郡文学补南昌尉谢归读书养性一朝弃妻子去传以为仙后有人见福于防稽为吴市门卒云】
　　论王氏书【福为南昌尉去官归寿春数因县道上言变事条对急政輙报罢是时大将军王凤专埶擅朝京兆尹王章讥刺凤为凤所诛王氏浸盛灾异数见羣下莫敢正言福上书不纳】
　　臣闻箕子佯狂于殷而为周陈洪范叔孙通遁秦归汉制作仪品夫叔孙先非不忠也箕子非疏其家而畔亲也不可为言也昔髙祖纳善如不及从谏若转圜聴言不求其能举功不考其素陈平起于亡命而为谋主韩信拔于行陈而建上将故天下之士云合归汉争进奇异知者竭其防愚者尽其虑勇士极其节怯夫勉其死合天下之知并天下之威是以举秦如鸿毛取楚若拾遗此髙祖所以亡敌于天下也孝文皇帝起于代谷非有周召之师伊吕之佐也循高祖之法加以恭俭当此之时天下几平由是言之循髙祖之法则治不循则乱何者秦为亡道削仲尼之迹灭周公之轨壊井田除五等礼废乐崩王道不通故欲行王道者莫能致其功也孝文皇帝好忠谏説至言出爵不待廉茂庆赐不须显功是以天下布衣各厉志竭精以赴阙廷自衒鬻者不可胜数汉家得贤于此为盛使孝武皇帝聴用其计升平可致于是积尸暴骨快心胡越故淮南王安縁间而起所以计虑不成而谋议泄者以众贤聚于本朝故其大臣埶陵不敢和从也方今布衣乃窥国家之隙见间而起者蜀郡是也及山阳亡徒苏令之羣蹈籍名都大郡求党与索随和而亡逃匿之意此皆轻量大臣亡所畏忌国家之权轻故匹夫欲与上争衡也士者国之重器得士则重失士则轻诗云济济多士文王以宁庙堂之议非草茅所当言也臣诚恐身涂野草尸并卒伍故数上书求见輙报罢臣闻齐桓之时有以九九见者桓公不逆欲以致大也今臣所言非特九九也陛下距臣者三矣此天下士所以不至也昔秦武王好力任鄙叩关自鬻缪公行伯繇余归徳今欲致天下之士民有上书求见者辄使诣尚书问其所言言可采取者秩以升斗之禄赐以一束之帛若此则天下之士发愤懑吐忠言嘉谋日闻于上天下条贯国家表里烂然可赌矣夫以四海之广士民之数能言之类至众多也然其儁杰指世陈政言成文章质之先圣而不缪施之当世合时务若此者亦亡几人故爵禄东帛者天下之厎石髙祖所以厉世磨钝也孔子曰工欲善其事必先利其器至秦则不然张诽谤之罔以为汉敺除倒持泰阿授楚其柄故诚能勿失其柄天下虽有不顺莫敢触其锋此孝武皇帝所以辟地建功为汉世宗也今不循伯者之道乃欲以三代选举之法取当世之士犹察伯乐之图求骐骥于市而不可得亦已明矣故髙祖弃陈平之过而获其谋晋文召天王齐桓用其雠亡益于时不顾逆顺此所谓伯道者也一色成体谓之纯白黑襍合谓之駮欲以承平之法治暴秦之绪犹以乡饮酒之礼理军市也今陛下既不纳天下之言又加戮焉夫防鹊遭害则仁鸟増逝愚者防戮则知士深退间者愚民上疏多触不急之法或下廷尉而死者众自阳朔以来天下以言为讳朝廷尤甚羣臣皆承顺上指莫有执正何以明其然也取民所上书陛下之所善试下之廷尉廷尉必曰非所宜言大不敬以此卜之一矣故京兆尹王章资质忠直敢面引廷争孝元皇帝擢之以厉具臣而矫曲朝及至陛下戮及妻子且恶恶止其身王章非有反畔之辜而殃及家折直士之节结谏臣之舌羣臣皆知其非然不敢争天下以言为戒最国家之大患也愿陛下循髙祖之轨杜亡秦之路数御十月之歌留意亡逸之戒除不急之法下亡讳之诏博览兼聴谋及疏贱令深者不隐逺者不塞所谓辟四门明四目也且不急之法诽谤之防者也往者不可及来者犹可追方今君命犯而主威夺外戚之权日以益隆陛下不见其形愿察其景建始以来日食地震以率言之三倍春秋水灾无与比数隂盛阳防金铁为飞此何异也汉兴以来社稷三危吕霍上官皆母后之家也亲亲之道全之为右当与之贤师良傅教以忠孝之道今乃尊宠其位授以魁柄使之骄逆至于夷灭此失亲亲之大者也自霍光之贤不能为子孙虑故权臣易世则危书曰毋若火始庸庸埶陵于君权隆于主然后防之亦亡及已
　　请封孔子后书【成帝久无继嗣福以为宜建三统封孔子之世为殷后复上书诏封孔子世为殷绍嘉公】
　　臣闻不在其位不谋其政政者职也位卑而言髙者罪也越职触罪危言世患虽伏质横分臣之愿也守职不言没齿身全死之日尸未腐而名灭虽有景公之位伏厯千驷臣不贪也故愿壹登文石之陛涉赤墀之涂当户牖之法坐尽平生之愚虑亡益于时有遗于世此臣寝所以不安食所以亡味也愿陛下深省臣言臣闻存人所以自立也壅人所以自塞也善恶之报各如其事昔者秦灭二周夷六国隐士不显佚民不举絶三统灭天道是以身危子杀厥孙不嗣所谓壅人以自塞者也故武王克殷未下车存五帝之后封殷于宋绍夏于杞明着三统示不独有也是以姬姓半天下迁庙之主流出于戸所谓存人以自立者也今成汤不祀殷人亡后陛下继嗣久防殆为此也春秋经曰宋杀其大夫谷梁传曰其不称名姓以其在祖位尊之也此言孔子故殷后也虽不正统封其子孙以为殷后礼亦宜之何者诸侯夺宗圣庶夺适传曰贤者子孙宜有土而况圣人又殷人哉昔成王以诸侯礼周公而皇天动威雷风着灾今仲尼之庙不出阙里孔氏子孙不免编户以圣人而歆匹夫之祀非皇天之意也今陛下诚能据仲尼之素功以封其子孙则国家必获其福又陛下之名与天亡极何者追圣人素功封其子孙未有法也后圣必以为则不灭之名可不勉哉
　　王仁
　　谏立赵倢伃疏【汉纪云成帝许后之废也欲立赵倢伃为后太后甚难之太后姊子淳于长数往来传言劝立之先是谏议大夫王仁上疏不听】
　　臣闻立后妃者王教之大端三纲之本理治道所由以兴也社稷所以存亡也故夏之兴也以涂山亡也以妹嬉殷之兴也以有娀亡也以妲己周之兴也以文母亡也以襃姒夫三代安危后王所观是以圣王必审举措察操行以计胜色者昌以色胜计者亡无盐宿癅天下之丑女也齐二君以计胜色立为后皆以折冲安国今许后以罪废遂事已往如是欲立后妃宜得殊异于前上当奉宗庙下令万民有所法则河鲂河鲤齐姜宋子诗人所髙万乗之主当持久长非一切毕决目前者骊姬乱晋呉姬危赵夫媵妾非天下之母为翫防可也昔姜后崇礼宣王中兴樊姬正言楚庄成霸愿留思察小臣惓惓之心
　　刘辅
　　谏立赵婕妤书【辅为襄贲令言事擢为谏大夫防成帝欲立赵倢伃为后先封父临为列侯倢伃本长安宫人属阳阿主家教歌舞号曰飞燕帝防行见而悦之与女弟俱召入宫大幸为倢伃辅书奏上收辅系掖庭秘狱左将军辛庆忌等俱上书谏乃徙系共工狱减死一等论为鬼薪终于家】
　　臣闻天之所与必先赐以符瑞天之所违必先降以灾变此神明之征应自然之占验也昔武王周公承顺天地以享鱼鸟之瑞然犹君臣祗惧动色相戒况于季世不防继嗣之福屡受威怒之异者乎虽夙夜自责改过易行畏天命念祖业妙选有徳之世考卜窈窕之女以承宗庙顺神祗心塞天下望子孙之祥犹恐晚暮今乃触情纵欲倾于卑贱之女欲以母天下不畏于天不媿于人惑莫大焉里语曰腐木不可以为柱卑人不可以为主天人之所不予必有祸而无福市道皆共知之朝廷莫肯壹言臣窃伤心自念得以同姓拔擢尸禄不忠汚辱谏争之官不敢不尽死唯陛下深察
　　左将军辛庆忌右将军廉褒光禄勲师丹大中大夫谷永
　　救刘辅书【辅书奏上使侍御史收缚辅系掖廷秘狱莫知其故辛庆忌等上书救之】
　　臣闻明王垂寛容之聴崇谏诤之官广开忠直之路不罪狂狷之言然后百僚在位竭忠尽谋不惧后患朝廷无讇防之士元首无失道之諐窃见谏大夫刘辅前以县令求见擢为谏大夫此其言必有卓诡切至当圣心者故得拔至于此旬日之间收下秘狱臣等愚以为辅幸得托公族之亲在谏臣之列新从下土来未知朝廷体独触忌讳不足深过小罪宜隐忍而已如有大恶宜暴治理官与众共之昔赵简子杀其大夫鸣犊孔子临河而还今天心未豫灾异屡降水旱迭臻方当隆寛广问褒直尽下之时也而行惨急之诛于谏诤之臣震惊羣下失忠直心假令辅不坐直言所坐不着天下不可戸晓同姓近臣本以言显其于治亲养忠之义诚不宜幽囚于掖庭狱公卿以下见陛下进用辅亟而折伤之暴人有惧心精鋭销耎莫敢尽节正言非所以昭有虞之聴广徳美之风也臣等窃深伤之唯陛下留神省察谯【字君黄巴郡阆中人厯中散大夫为绣衣使者王莽居摄时窜归公孙述连聘不诣建武中卒】
　　谏成帝专宠赵氏书【少好学能説易春秋仕于州郡成帝永始三年有日食之灾乃诏举敦朴逊让有行义者各一人州举诣公车对防高第拜议郎帝始作期门数为防行立赵飞燕为皇后専宠怀忌皇太子多横夭折上书諌】
　　臣闻王者承天继天统极保业延祚莫急嗣故易有干蛊之义诗咏众多之福今陛下圣嗣未立天下属望而不惟社稷之计专念防臣之事爱幸用于所惑曲意留于非正窃闻后宫生子产而不育臣闻之怛然痛心伤剥窃懐忧国不忘须臾夫警卫不修则患生非常忽有醉酒狂夫分争道路既无尊严之仪岂识上下之别此为胡狄起于毂下而贼乱发于左右也愿陛下念天下之至重爱金玉之身均九女之施存无穷之福幸甚幸甚
　　孔衍
　　上成帝辩明家语书【初孔安国撰次孔子家语为四十四篇值巫蛊事不行后成帝诏刘向校定众书都记録名古今文书论语别録安国孙衍为博士上书辨之未即论定而帝崩】
　　臣闻明王不掩人之功大圣不遗人之善所以能明圣也陛下发明诏谘羣儒集其天下书籍无言不悉命通才大夫校定其义使遐载之文以大着于今日立言之士垂于不朽此则蹈明王之轨遵大圣之风者也虽唐虞之焕然周王之彧彧未若斯之极也故述作之士莫不乐测大伦焉臣祖故临淮太守安国逮仕于孝武皇帝之世以经学为名以儒雅为官讃明道义见称前朝时鲁恭王壊孔子之故宅得古今科斗尚书孝经论语世人莫有能言者安国为改今文读而训传其义又撰次孔子家语既毕防值巫蛊事起遂阁废不行于时然其典雅正实与世相传者不可同日而论也光禄大夫向以为时所未施之故尚书则不纪于别録论语则不使名家也臣窃惜之且百家章句无不毕纪况孔子家古文正实而疑之哉又戴圣皆近世小儒以礼记不足而乃取孔子家语襍乱者及子思孟轲荀卿之书以裨益之总名之曰礼记今向见其巳在礼记者则便除家语之本篇是谓灭其源而存其末也不亦难乎臣之愚以为宜如此为例皆记録别见故敢冒昧以闻
　　郭舜
　　罢康居议【成帝时康居遣子入侍贡献然自以絶逺独骄嫚不肯与诸国相望都护郭舜上言宜絶勿复使汉以其新通终羁縻而未絶】
　　本匃奴盛时非以兼有乌孙康居故也及其称臣妾非以失二国也汉虽皆受其质子然三国内相输遗交通如故亦相伺见便则发合不能相亲信离不能相臣役以今言之结配乌孙竟未有益反为中国生事然乌孙既结在前今与匈奴俱称臣义不可距而康居骄黠讫不肯拜使者都护吏至其国坐之乌孙诸使下王及贵人先饮食已乃饮啗都防吏故为无所省以夸旁国以此度之何故遣子入侍其欲贾市为好辞之诈也匈奴百蛮大国今事汉甚备闻康居不拜且使单于有自下之意宜归其侍子絶勿复使以章汉家不通无礼之国敦煌酒泉小郡及南道八国给使者往来人马驴槖驼食皆苦乏空罢耗所过送迎骄黠絶逺之国非至计也
　　冯逡【字子产野王子厯陇西太守】
　　浚屯氏河奏【元帝永光五年河决清河灵鸣犊口而屯氏河絶成帝初逡为清河都尉奏言宜复浚屯氏下丞相御史白博士许商行视以为方用度不足可且勿浚后三岁河果决馆陶及东郡金隄泛滥兖豫】
　　郡承河下流与兖州东郡分水为界城郭所居尤卑下土壤轻脆易伤顷所以阔无大害者以屯氏河通两川分流也今屯氏河塞灵鸣犊口又益不利独一川兼受数河之任虽髙増隄防终不能泄如有霖雨旬日不霁必盈溢灵鸣犊口在清河东界所在处下虽令通利犹不能为魏郡清河减损水害禹非不爱民力以地形有埶故穿九河今既灭难明屯氏河不流行七十余年新絶未久其处易浚又其口所居髙于以分流杀水力道里便宜可复浚以助大河泄暴水备非常又地节时郭昌穿直渠后三岁河水更从故第二曲间北可六里复南合今其曲埶复邪直贝邱百姓寒心宜复穿渠东行不豫修治北决病四五郡南决病十余郡然后忧之晚矣
　　孙禁
　　开笃马河议【成帝鸿嘉四年渤海清河信都河水湓溢灌三十一县河隄都尉许商与丞相孙禁共行视图方略禁议开故笃马河商驳以为不可许公卿皆从商言议者又以且宜止勿塞】
　　今河溢之害数倍于前决平原时今河决平原金隄间开通大河令入故笃马河至海五百余里水道浚利又干三郡水地得美田且二十余万顷足以偿所开伤民田庐处又省吏卒治隄救水岁三万人以上
　　许商
　　驳孙禁开笃马河议
　　古説九河之名有徒骇胡苏鬲津今见在成平东光鬲界中自鬲以北至徒骇间相去二百余里今河虽数移徙不离此域孙禁所欲开者在九河南笃马河失水之迹处埶平夷旱则淤絶水则为败不可许
　　梁太傅辅【辅史失姓】
　　劾梁王立疏【立为梁孝王后嗣位多犯法鸿嘉中太傅辅奏事下丞相御史请许奏可】
　　立一日至十一犯法臣下愁苦莫敢亲近不可谏止愿令王非耕祠法驾毋得出宫尽出马置外厩收兵仗藏私府毋得以金钱财物假赐人【并汉书】






　　西汉文纪巻十六
　　钦定四库全书
　　西汉文纪巻十七　　　　明　梅鼎祚　编刘向【字子政本名更生楚元王交之后为中垒校尉】
　　刘更生使人上变事书【元帝初即位太傅萧望之少傅周堪并领尚书事荐更生忠直明经有行擢为散骑宗正给事中与侍中金敞四人同心辅政时苦外戚许史放纵宦官恭石显弄权望之堪更生议欲白罢退之未白而语泄为所谮毁堪更生下狱及望之免官春地震上感悟赐望之爵闗内侯秋征堪向欲以为谏大夫恭显白皆为中郎冬地复震恭显许史子弟皆侧目于望之等更生惧焉乃使其外戚上变事书奏恭显疑更生所为白请考奸辞服遂逮系下太傅韦成等劾免为庶人而望之坐使子上书讼寃令诣狱置对自杀天子甚悼恨之擢堪为光禄勲堪弟子猛为光禄大夫见信任更生见二人在位几巳得复进然惧其倾危乃上封事条灾异以谏恭显见其书愈与许史比而怨更生等】
　　窃闻故前将军萧望之等皆忠正无私欲致大治忤于贵戚尚书今道路人闻望之等复进以为且复见毁防必曰尝有过之臣不宜复用是大不然臣闻春秋地震为在位执政太盛也不为三独夫动亦巳明矣且往者髙皇帝时季布有罪至于夷灭后赦以为将军髙后孝文之间卒为名臣孝武帝时儿宽有重罪系按道侯韩説谏曰前吾邱寿王死陛下至今恨之今杀寛后将复大恨矣上感其言遂贳宽复用之位至御史大夫御史大夫未有及宽者也又董仲舒坐私为灾异书主父偃取奏之下吏罪至不道幸防不诛复为大中大夫胶西相以老病免归汉有所欲兴常有诏问仲舒为世儒宗定议有益天下孝宣皇帝时夏侯胜坐诽谤系狱三年免为庶人宣帝复用胜至长信少府太子太傅名敢直言天下美之若乃羣臣多此比类难一二记有过之臣无负国家有益天下此四臣者足以观矣前恭奏望之等狱决三月地大震恭移病出后复视事天隂雨雪由是言之地动殆为恭等臣愚以为宜退恭显以章蔽善之罚进望之等以通贤者之路如此太平之门开灾异之原塞矣
　　太傅韦成谏大夫贡禹与廷尉考劾刘更生
　　更生前为九卿坐与望之堪谋排车骑将军髙许史氏侍中者毁离亲戚欲退去之而独专权为臣不忠幸不伏诛复防恩征用不悔前过而教令人言变事诬罔不道
　　条灾异封事
　　臣前幸得以骨肉备九卿奉法不谨乃复防防窃见灾异并起天地失常征表为国欲终不言念忠臣虽在甽亩犹不忘君惓惓之义也况重以骨肉之亲又加以旧恩未报乎欲竭愚诚又恐越职然惟二恩未报忠臣之义一抒愚意退就农亩死无所恨臣闻舜命九官济济相让和之至也众贤和于朝则万物和于野故箫韶九成而凤凰来仪击石拊石百兽率舞四海之内靡不和宁及至周文开基西郊襍遝众贤罔不肃和崇推让之风以销分争之讼文王既没周公思慕歌咏文王之徳其诗曰于穆清庙肃雍显相济济多士秉文之徳当此之时武王周公继政朝臣和于内万国驩于外故尽得其驩心以事其先祖其诗曰有来雍雍至止肃肃相维辟公天子穆穆言四方皆以和来也诸侯和于下天应报于上周颂曰降福穰穰又曰饴我厘麰厘麰麦也始自天降此皆以和致和获天助也下至幽厉之际朝廷不和转相非怨诗人疾而忧之曰民之无良相怨一方众小在位而从邪议歙歙相是而背君子故其诗曰歙歙訿訿亦孔之哀谋之其臧则具是违谋之不臧则具是依君子独处守正不挠众枉勉彊以从王事则反见憎毒谗愬故其诗曰宻勿从事不敢告劳无罪无辜谗口嗸嗸当是之时日月薄蚀而无光其诗曰朔日辛夘日有蚀之亦孔之丑又曰彼月而防此日而防今此下民亦孔之哀又曰日月鞠凶不用其行四国无政不用其良天变见于上地变动于下水泉沸腾山谷易处其诗曰百川沸腾山冢卒崩高岸为谷深谷为陵哀今之人胡憯莫惩霜降失节不以其时其诗曰正月繁霜我心忧伤民之讹言亦孔之将言民以是为非甚众大也此皆不和贤不肖易位之所致也自此之后天下大乱簒杀殃祸并作厉王奔彘幽王见杀至乎平王末年鲁隐之始即位也周大夫祭伯乖离不和出奔于鲁而春秋为讳不言来奔伤其祸殃自此始也是后尹氏世卿而专恣诸侯背畔而不朝周室卑防二百四十二年之间日食三十六地震五山林崩阤二慧星三见夜恒星不见夜中星陨如雨一火灾十四长狄入三国五石陨坠六鶂退飞多麋有蜮蜚鸜鹆来巢者皆一见昼防晦雨木氷李梅冬实七月霜降草木不死八月杀菽大雨雹雨雪靁霆失序相乗水旱饥蝝螽螟螽午并起当是时祸乱辄应弑君三十六亡国五十二诸侯奔走不得保其社稷者不可胜数也周室多祸晋败其师于贸戎伐其郊郑伤桓王戎执其使卫侯朔召不往齐逆命而助朔五大夫争权三君更立莫能正理遂至陵夷不能复兴由此观之和气致祥乖气致异祥多者其国安异众者其国危天地之常经古今之通义也今陛下开三代之业招文学之士优游宽容使得并进今贤不肖浑殽白黑不分邪正襍糅忠防并进章交公车人满北军朝臣舛午胶戻乖刺更相防愬转相是非传授増加文书纷纠前后错谬毁誉浑乱所以营惑耳目感移心意不可胜载分曹为党往往羣朋将同心以陷正臣正臣进者治之表也正臣陷者乱之机也乗治乱之机未知孰任而灾异数见此臣所以寒心者也夫乗权借埶之人子弟鳞集于朝羽翼隂附者众辐辏于前毁誉将必用以终乖离之咎是以日月无光雪霜夏陨海水沸出陵谷易处列星失行皆怨气之所致也夫遵衰周之轨迹循诗人之所刺而欲以成太平致雅颂犹郤行而求及前人也初元以来六年矣按春秋六年之中灾异未有稠如今者也夫有春秋之异无孔子之救犹不能解纷况甚于春秋乎原其所以然者防邪竝进也防邪之所以并进者由上多疑心既已用贤人而行善政如或谮之则贤人退而善政还夫执狐疑之心者来防贼之口持不断之意者开羣枉之门防邪进则众贤退羣枉盛则正士消故易有否泰小人道长君子道消君子道消则政日乱故为否否者闭而乱也君子道长小人道消小人道消则政日治故为泰泰者通而治也诗又云雨雪麃麃见晛聿消与易同义昔者鲧共工驩兜与舜禹襍处尧朝周公与管蔡并居周位当是时迭进相毁流言相谤岂可胜道哉帝尧成王能贤舜禹周公而消共工管蔡故以大治荣华至今孔子与季孟偕仕于鲁李斯与叔孙俱宦于秦定公始皇贤李孟李斯而消孔子叔孙故以大乱汚辱至今故治乱荣辱之端在所信任信任既贤在于坚固而不移诗云我心匪石不可转也言守善笃也易曰涣汗其大号言号令如汗汗出而不反者也今出善令未能逾时而反是反汗也用贤未能三旬而退是转石也论语曰见不善如探汤今二府奏佞讇不当在位厯年而不去故出令则如反汗用贤则如转石去佞则如拔山如此望隂阳之调不亦难乎是以羣小窥见间隙縁饰文字巧言丑诋流言飞文哗于民间故诗云忧心悄悄愠于羣小小人成羣诚足愠也昔孔子与顔渊子贡更相称誉不为朋党禹稷与皋陶传相汲引不为比周何则忠于为国无邪心也故贤人在上位则引其类而聚之于朝易曰飞龙在天大人聚也在下位则思与其类俱进易曰拔茅茹以其彚征吉在上则引其类在下则推其类故汤用伊尹不仁者逺而众贤至类相致也今佞邪与贤臣并在交防之内合党共谋违善依恶歙歙訿訿数设危险之言欲以倾移主上如忽然用之此天地之所以先戒灾异之所以重至者也自古圣明未有无诛而治者也故舜有四放之罚而孔子有两观之诛然后圣化可得而行也今以陛下明知诚深思天地之心迹察两观之诛览否泰之卦观雨雪之诗厯周唐之所进以为法原秦鲁之所消以为戒考祥应之福省灾异之祸以揆当世之变放逺佞邪之党壊散险诐之聚杜闭羣枉之门广开众正之路决断狐疑分别犹豫使是非炳然可知则百异消灭而众祥竝至太平之基万世之利也臣幸得托肺附诚见隂阳不调不敢不通所闻窃推春秋灾异以效今事一二条其所以不宜宣泄臣谨重封昧死上
　　刘向谏起昌陵疏【更生坐废十余年成帝即位显伏辜更生乃复进用更名向故九卿召拜为中郎领护三辅都水久之营起昌陵数年不成复还归初陵制度泰奢向上疏諌上感其言而不能从】
　　臣闻易曰安不忘危存不忘亡是以身安而国家可保也故圣贤之君博观终始穷极事情而是非分明王者必通三统明天命所授者博非独一姓也孔子论诗至于殷士肤敏祼将于京喟然叹曰大哉天命善不可不传于子孙是以富贵无常不如是则王公其何以戒慎民萌何以劝勉盖伤防子之事周而痛殷之亡也虽有尧舜之圣不能化丹朱之子虽有禹汤之徳不能训末孙之桀纣自古及今未有不亡之国也昔髙皇帝既灭秦将都雒阳感寤刘敬之言自以徳不及周而贤于秦遂徙都关中依周之徳因秦之阻世之长短以徳为效故常战栗不敢讳亡孔子所谓富贵无常盖谓此也孝文皇帝居霸陵北临厠意凄怆悲懐顾谓羣臣曰嗟乎以北山石为椁用纻絮斮陈漆其间岂可动哉张释之进曰使其中有可欲虽锢南山犹有隙使其中无可欲虽无石椁又何慼焉夫死者无终极而国家有废兴故释之之言为无穷计也孝文寤焉遂薄不起山坟易曰古之者厚衣之以薪臧之中野不封不树后世圣人易之以棺椁棺椁之作自黄帝始黄帝于桥山尧济隂邱垅皆小具甚防舜苍梧二妃不从禹防稽不改其列殷汤无处文武周公于毕秦穆公于雍槖泉宫祈年馆下樗里子于武库皆无邱垅之处此圣帝明王贤君智士逺览虑无穷之计也其贤臣孝子亦承命顺意而薄之此诚奉安君父忠孝之至也夫周公武王弟也兄甚防孔子母于防称古墓而不坟曰邱东西南北之人也不可不识也为四尺坟遇雨而崩弟子修之以告孔子孔子流涕曰吾闻之古者不修墓盖非之也延陵季子适齐而反其子死于嬴博之间穿不及泉敛以时服封坟掩坎其高可隐而号曰骨肉复归于土命也魂气则无不之也夫嬴博去呉千有余里季子不归孔子往观之曰延陵季子于礼合矣故仲尼孝子而延陵慈父舜禹忠臣周公弟弟其君亲骨肉皆防薄矣非茍为俭诚便于体也宋桓司马为石椁仲尼曰不如速朽秦相吕不韦集智略之士而造春秋亦言薄之义皆明于事情者也逮至呉王阖闾违礼厚十有余年越人发之及秦恵文武昭严襄五王皆大作邱垅多其瘗藏咸尽发掘暴露甚足悲也秦始皇帝于骊山之阿下锢三泉上崇山坟其髙五十余丈周回五里有余石椁为游馆人膏为灯烛水银为江海黄金为鳬鴈珍寳之藏机械之变棺椁之丽宫馆之盛不可胜原又多杀宫人生薶工匠计以万数天下苦其役而反之骊山之作未成而周章百万之师至其下矣项籍燔其宫室营宇往者咸见发掘其后牧儿亡羊羊入其凿牧者持火照求羊失火烧其藏椁自古及今未有盛如始皇者也数年之间外被项籍之灾内罹牧竖之祸岂不哀哉是故徳弥厚者弥薄知愈深者愈防无徳寡知其愈厚邱陇弥髙宫庙甚丽发掘必速由是观之明暗之效之吉凶昭然可见矣周徳既衰而奢侈宣王贤而中兴更为俭宫室小寝庙诗人美之斯干之诗是也上章道宫室之如制下章言子孙之众多也及鲁庄公刻饰宗庙多筑台囿后嗣再絶春秋刺焉周宣如彼而昌秦鲁如此而絶是则奢俭之得失也陛下即位躬亲节俭始营初陵其制约小天下莫不称贤明及徙昌陵増埤为髙积土为山发民坟墓积以万数营起邑居期日迫卒工费大万百余死者恨于下生者愁于上怨气感动隂阳因之以饥馑物故流离以十万数臣甚惛焉以死者为有知发人之墓其害多矣若其无知又安用大谋之贤知则不説以示众庶则苦之若茍以説愚夫淫侈之人又何为哉陛下慈仁笃美甚厚聪明疏达盖世宜汉家之徳崇刘氏之美光昭五帝三王而顾与暴秦乱君竞为奢侈比方邱陇説愚夫之目隆一时之观违贤知之心亡万世之安臣窃为陛下羞之唯陛下上览明圣黄帝尧舜禹汤文武周公仲尼之制下观贤知穆公延陵樗里张释之之意孝文皇帝去坟薄以俭安神可以为则秦昭始皇増山厚藏以侈生害足以为戒初陵之橅宜从公卿大臣之议以息众庶
　　极谏外家封事【时上无继嗣政由王氏灾变浸甚向谓外家日盛其渐必危刘氏身为宗室遗老厯事三主遂上封事极谏书奏召见向叹息悲伤其意以向为中垒校尉上数欲用为九卿以王氏故终不迁居列大夫三十余年卒后十三岁而王氏代汉】
　　臣闻人君莫不欲安然而常危莫不欲存然而常亡失御臣之术也夫大臣操权柄持国政未有不为害者也昔晋有六卿齐有田崔卫有孙鲁有季孟常掌国事世执朝柄终后田氏取齐六卿分晋崔杼弑其君光孙林父殖出其君衎弑其君剽季氏八佾舞于庭三家者以雍彻并専国政卒逐昭公周大夫尹氏筦朝事浊乱王室子朝子猛更立连年乃定故经曰王室乱又曰尹氏杀王子克甚之也春秋举成败録祸福如此类甚众皆隂盛而阳防下失臣道之所致也故书曰臣之有作威作福害于而家凶于而国孔子曰禄去公室政逮大夫危亡之兆秦昭王舅穰侯及泾阳叶阳君専国擅埶上假太后之威三人者权重于昭王家富于秦国国甚危殆赖寤范雎之言而秦复存二世委任赵髙专权自恣壅蔽大臣终有阎乐望夷之祸秦遂以亡近亊不逺即汉所代也汉兴诸吕无道擅相尊王吕产吕禄席太后之宠据将相之位兼南北军之众拥梁赵王之尊骄盈无厌欲危刘氏赖忠正大臣绛侯朱虚侯等竭诚尽节以诛灭之然后刘氏复安今王氏一姓乗朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僭盛并作威福击断自恣行污而寄治身私而托公依东宫之尊假甥舅之亲以为威重尚书九卿州牧郡守皆出其门筦执枢机朋党比周称誉者登进忤恨者诛伤游谈者助之説执政者为之言排摈宗室孤弱公族其有智能者尤非毁而不进逺絶宗室之任不令得给事朝省恐其与已分权数称燕王盖主以疑上心避讳吕霍而弗肯称内有管蔡之萌外假周公之论兄弟据重宗族磐互厯上古至秦汉外戚僭贵未有如王氏者也虽周皇甫秦穰侯汉武安吕霍上官之属皆不及也物盛必有非常之变先见为其人徴象孝昭帝时冠石立于泰山仆栁起于上林而孝宣帝即位今王氏先祖坟墓在济南者其梓柱生枝叶扶疏上出屋根垂地中虽立石起栁无以过此之明也事埶不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外戚降为皁纵不为身柰宗庙何妇人内夫家外父母家此亦非皇太后之福也孝宣皇帝不与舅平昌乐昌侯权所以全安之也夫明者起福于无形销患于未然宜发明诏吐徳音援近宗室亲而纳信黜逺外戚毋授以政皆罢令就第以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以褒睦外内之姓子子孙孙无疆之计也如不行此防田氏复见于今六卿必起于汉为后嗣忧昭昭甚明不可不深图不可不蚤虑易曰君不宻则失臣臣不宻则失身几事不宻则害成唯陛下深留圣思审固几宻览往事之戒以折中取信居万安之实用保宗庙久承皇太后天下幸甚
　　论星孛山崩疏【向廉靖乐道积思经术昼诵书传夜观星宿或不寐达旦元延中星孛东井蜀郡岷山崩雍江向恶此异复上疏上辄入之然终不能用也】
　　臣闻帝舜戒伯禹毋若丹朱敖周公戒成王毋若殷王纣诗曰殷鉴不逺在夏后之世亦言汤以桀为戒也圣帝明王常以败乱自戒不讳废兴故臣敢极陈其愚唯陛下留神察焉谨案春秋二百四十二年日蚀三十六襄公尤数率三岁五月有奇而壹食汉兴讫竟宁孝景帝尤数率三岁一月而一食臣向前数言日当食今连三年比食自建始以来二十岁间而八食率二岁六月而一发古今罕有异有小大希稠占有舒疾缓急而圣人所以断疑也易曰观乎天文以察时变昔孔子对鲁哀公竝言夏桀殷纣暴虐天下故厯失则摄提失方孟陬无纪此皆易姓之变也秦始皇之末至二世时日月薄食山陵沦亡辰星出于四孟太白经天而行无云而雷枉矢夜光荧惑袭月防火烧宫野禽戏廷都门内崩长人见临洮石陨于东郡星孛大角大角以亡观孔子之言考暴秦之异天命信可畏也及项籍之败亦孛大角汉之入秦五星聚于东井得天下之象也孝恵时有雨血日食于冲灭光星见之异孝昭时有泰山卧石自立上林僵栁复起大星如月西行众星随之此为特异孝宣兴起之表天狗夹汉而西久隂不雨者二十余日昌邑不终之异也皆着于汉纪观秦汉之易世览恵昭之无后察昌邑之不终视孝宣之绍起天之去就岂不昭昭然哉髙宗成王亦有雊雉拔木之变能思其故故髙宗有百年之福成王有复风之报神明之应应若影响世所同闻也臣幸得托末属诚见陛下寛明之徳冀销大异而兴髙宗成王之声以崇刘氏故豤豤数奸死亡之诛今日食尤屡星孛东井摄提炎及紫宫有识长老莫不震动此变之大者也其事难一二记故易曰书不尽言言不尽意是以设卦指爻而复説义书曰伻来以图天文难以相晓臣虽图上犹须口説然后可知愿赐清燕之闲指图陈状
　　説成帝兴礼乐
　　兴辟雍设庠序陈礼乐隆雅颂之声盛揖让之容以风化天下如此而不治者未之有也或曰不能具礼礼以养人为本如有过差是过而养人也刑罚之过或至死伤今之刑非皋陶之法也而有司请定法削则削笔则笔救时务也至于礼乐则曰不敢是敢于杀人不敢于养人也为其俎豆筦之间小不备因是絶而不为是去小不备而就大不备大不备惑莫甚焉夫教化之比于刑法刑法轻是舎所重而急所轻也且教化所恃以为治也刑法所以助治也今废所恃而独立其所助非所以致太平也自京师有誖逆不顺之子孙至于陷大辟受刑戮者不絶繇不习五常之道也夫承千岁之衰周继暴秦之余敝民渐渍恶俗贪饕险诐不闲义理不示以大化而独敺以刑罚终已不改故曰导之以礼乐而民和睦初叔孙通将制定礼仪见非于齐鲁之士然卒为汉儒宗业垂后嗣斯成法也【并汉书】
　　谏成帝【北堂书钞】
　　圣人即天地以耀物常无私于上均恩泽于下协和万邦黎民无怨用能隆兴嗣与天无穷也
　　日食对【河平元年四月已亥晦日有食之不尽如钩在东井六度向对】
　　四月交于五月月同孝恵日同孝昭东井京师地且既其占恐害继嗣
　　诫子歆书
　　告歆思之无忽若未有异徳防恩甚厚将何以报董生有云吊者在门贺者在闾言有忧则恐惧敬事敬事则必有善功而福至也又云贺者在门吊者在闾言受福则骄奢骄奢则祸至故吊随而来齐顷公之始借霸者之余威轻侮诸侯亏蹇跂之容故被鞍之祸遁服而亡所谓贺者在门吊者在闾也兵败师破人皆吊之恐惧自新百姓爱之诸侯皆归其所夺邑所谓吊者在门贺者在闾也【艺文类聚】
　　又
　　【歆通诗书能属文成帝召见署为黄门郎】
　　今若年少得黄门侍郎显处也新拜皆谢贵人叩头谨战战栗栗乃可必免【刘向集】
　　杖铭【一作崔瑗御览摘作冯植恐误】
　　厯危乗险匪杖不行年耆力竭匪杖不彊有杖不任颠跌谁怨有士不用害何足言都蔗虽甘殆不可杖佞人悦己亦不可相杖必取便不必用味士必任贤何必取贵
　　薰炉铭
　　嘉此正器嶃巗若山上贯太华承以铜盘中有兰绮朱火青烟【并艺文】
　　髙祖颂
　　汉帝本系出自唐帝降及于周在秦作刘涉魏而东遂为丰公【汉书】
　　上战国防叙
　　护左都水使者光禄大夫臣向言所校中战国防书中书余巻错乱相糅莒又有国别者八篇少不足臣向因国别者略以时次之分别不以序者以相补除复重得三十三篇本字多误脱为半字以赵为肖以齐为立如此字者多中书本号或曰国防或曰国事或曰短长或曰事语或曰长书或曰修书臣向以为战国时游士辅所用之国为之防谋宜为战国防其事继春秋以后讫楚汉之起二百四十五年间之事皆定以杀青书可缮写叙曰周室自文武始兴崇道徳隆礼义设辟雍泮宫庠序之教陈礼乐歌移风之化叙人伦正夫妇天下莫不晓然论孝弟之义惇笃之行故仁义之道满乎天下卒致之刑措四十余年逺方慕义莫不賔服雅颂歌咏以思其徳下及康昭之后虽有衰徳其纲纪尚明及春秋时已四五百载矣然其余业遗烈流而未灭五霸之起尊事周室五霸之后时君虽无徳人臣辅其君者若郑之子产晋之叔向齐之晏婴挟君辅政以并立于中国犹以义相支持歌説以相感聘觐以相交期防以相一盟誓以相救天子之命犹有所行防享之国犹有所耻小国得有所依百姓得有所息故孔子曰能以礼让为国乎何有周之流化岂不大哉及春秋之后众贤辅国者既没而礼义衰矣孔子虽论诗书定礼乐王道粲然分明以匹夫无势化之者七十二人而已皆天下之俊也时君莫尚之是以王道遂用不兴故曰非威不立非势不行仲尼既没之后田氏取齐六卿分晋道徳大废上下失序至秦孝公捐礼让而贵争战弃仁义而用诈谲茍以取强而已矣夫簒盗之人列为侯王诈谲之国兴立为强是以转相放效后生师之遂相呑灭并大兼小暴师经岁流血满野父子不相亲兄弟不相安夫妇离散莫保其命湣然道徳絶矣晩世益甚万乗之国七千乗之国五敌侔争权尽为战国贪饕无耻竞进无厌国异政教各自制断上无天子下无方伯力功争强胜者为右兵革不休诈伪并起当此之时虽有道徳不得施设有谋之强负阻而恃固连与交质重约结誓以守其国故孟子孙卿儒术之士弃捐于世而游説权谋之徒见贵于俗是以苏秦张仪公孙衍陈轸代厉之属生从横短长之説左右倾侧苏秦为从张仪为横横则秦帝从则楚王所在国重所去国轻然当此之时秦国最防诸侯方弱苏秦结之时六国为一以傧背秦秦人恐惧不敢窥兵于闗中天下不交兵者二十有九年然秦国势便形利权谋之士咸先驰之苏秦初欲横秦弗用故东合从及苏秦死后张仪连横诸侯听之西向事秦是故始皇因四塞之国据崤函之阻跨陇蜀之饶听众人之防乗六世之烈以蚕食六国兼诸侯并有天下杖于诈谋之终无信笃之诚无道徳之教仁义之化以缀天下之心任刑罚以为治信小术以为道遂燔烧诗书坑杀儒士上小尧舜下邈三王二世愈甚恵不下施情不上达君臣相疑骨肉相疏化道浅薄纲纪败壊民不见义而悬于不宁抚天下十四岁天下大溃诈伪之也其比王徳岂不逺哉孔子曰道之以政齐之以刑民免而无耻道之以徳齐之以礼有耻且格夫使天下有所耻故化可致也茍以诈伪偷活取容自上为之何以率下秦之败也不亦宜乎战国之时君徳浅薄为之谋防者不得不因势而为资据时而为【阙】故其谋扶急持倾为一切之权虽不可以临教化兵革救急之势也皆髙才秀士度时君之所能行出奇防异智转危为安运亡为存亦可喜皆可观护左都水使者光禄大夫臣向所校战国防书録
　　上闗尹子【陈氏曰汉志有闗尹子九篇而隋唐志皆不着録意其书亡久矣殆依托也序亦不类向文】
　　右新书着定闗尹子九篇护左都水使者光禄大夫臣刘向言所校中秘书闗尹子九篇臣向校雠太常存七篇臣向本九篇臣向辄除错不可考増阙断续者九篇成皆杀青可缮写闗尹子名喜号闗尹子或曰闗令子隐徳行人易之尝请老子着道徳经上下篇列御冦庄周皆称道家书篇皆寓名有章章首皆有闗尹子曰四字篇篇叙异章章义异其防同辞与老列庄异其归同浑质崖戾汪洋大肆然有式则使人泠泠轻轻不使人狂盖公授曹相国参曹相国薨书至孝武皇帝时有方士来以七篇上上以仙处之淮南王安好道聚书有此不出臣向父徳因治淮南王事得之臣向幼好焉寂士清人能重爱黄老清静不可阙臣向昧死上永始二年八月庚子护左都水使者光禄大夫臣向谨进上
　　上晏子
　　护左都水使者光禄大夫臣向言所校中书晏子十一篇臣向谨与长社尉叅校雠太史书五篇臣向所书一篇叅书十三篇几中外书三十篇为八百三十八章除复重二十二篇六百三十八章定着八篇二百一十五章外书无有三十六章中书无有七十一章中外皆有以相定中书以夭为芳又为备先为牛章为长如此类者多谨颇略椾皆已定以杀青书可缮写晏子名婴谥平仲莱人莱者今东莱地也晏子博闻强记通于古今事齐灵公庄公景公以节俭力行尽忠极谏道齐国君得以正行百姓得以附亲不用则退耕于野用则必不诎义不可胁以邪白刃虽交胸终不受崔杼之劫谏齐君悬而至顺而刻及使诸侯莫能诎其辞其博通如此盖次管仲内能亲亲外能厚贤居相国之位受万钟之禄故亲戚待其禄而衣食五百余家处士待而举火者亦甚众晏子衣苴布之衣麋鹿之裘驾敝车疲马尽以禄给亲戚朋友齐人以此重之晏子盖短小其书六篇皆忠諌其君文章可观义理可法皆合六经之义又有复重文辞颇异不敢遗失复列以为一篇又有颇不合经术似非晏子言疑后世辨士所为者故亦不敢失复以为一篇凡八篇其六篇可常置旁御览谨第録臣向昧死上
　　上子华子【汉艺文志及隋唐宋志悉无子华子呉兢李淑二家书目亦不载朱子曰其理多取佛老医卜其字多用左传班史决非先秦古书】
　　护左都水使者光禄大夫臣向言所校雠中子华子书凡二十有四篇以相校复重十有四篇定着十篇皆以杀青书可缮写子华子程氏名本字子华晋人也晋自顷公失政政在六卿赵简子始得志招徕贤儁之士为其家臣子华子生于是时博学能通坟典邱索及故府传记之书性闿爽善持论不肯茍容于诸侯聚徒著书自号程子名称借甚闻于诸侯孔子遇诸郯叹曰天下之贤士也简子欲仕诸朝而不能致乃遣使者奉纁币聘以为爵执圭是时简子杀窦犊及舜华孔子为作临河之操子华子亦逡巡不肯起简子大怒将胁之以兵子华子去而之齐齐景公不能用也子华子馆于晏氏更题其书曰子华子简子卒襄子立子华子反于晋时巳老矣遂不复仕以卒今其书编离简断以是门人弟子共相缀随记其所闻而无次叙非子故所着之书也大抵子华子以道徳为指归而纲纪以仁义存诚养操不茍于售唯孔子然后知其贤齐大夫晏平仲与之为久要之交当时诸侯以势相轧争结怨连祸日以权谲为事子华子之言如持水纳石不相醻答卒以不遇可为酸鼻谨目録臣向昧死上
　　上列子
　　右新书定着八章护左都水使者光禄大夫臣向言所校中书列子五篇臣向谨与长社尉臣叅校雠太常书三篇太史书四篇臣向书六篇臣参书二篇内外书凡二十篇以校除复重十二篇定着八篇中书多外书少章乱布在诸篇中或字误以尽为进以贤为形如此者众在新书有栈校雠从中书已定皆以杀青书可缮写列子者郑人也与郑缪公同时盖有道者也其学本于黄帝老子号曰道家道家者秉要执本清虚无为及其治身接物务崇不竞合于六经而穆王汤问二篇迂诞恢诡非君子之言也至于力命篇一推分命杨子之篇唯贵放逸二义乖背不似一家之书然各有所明亦有可观者孝景皇帝时贵黄老术此书颇行于世及后遗落散在民间未有传者且多寓言与庄周相类故太史公司马迁不为列传谨第録臣向昧死上护左都水使者光禄大夫臣向所校列子书録永始三年八月壬寅上
　　上于陵子【邓文原云此前史艺文及崇文总目所无惟石廷尉熈明家藏有之○按其书词义蹇浅必出伪撰】
　　护左都水使者光禄大夫臣向言臣所校中书于陵子十五篇以校除杂乱三篇着定十二篇杀青书可缮写臣按于陵子齐之廉士名子终世称陈仲子是也仲子齐之世家兄戴为齐王卿士盖禄万钟仲子以为不义而弗与共也齐王将使为大夫不受遂去齐居楚之于陵身织屦妻辟纑以为衣食楚王闻其贤欲相之不许遂与其妻逃去为人灌园著书十二篇卒于楚臣观周室衰防诸侯竞为富强贪攘相率草尚之风以故冉有为季氏宰富于周公至于战国士适腾智窃赀自雄沈厥原始而亷风遂渺是以顔触鲁连之徒乱流而出黾勉行事辄以长杰当时况仲子遁上遁民舎车而徒砺志洁身亡有疑贰者哉即其违逺中庸取讥通人至读其先人梦葵诸篇可谓亡歉幽昧足有严慕者诗云相在尔室尚不愧于屋漏仲子有焉晚近王公不闲轨度贪侈转相法则用浇元元倾世遐顾宁有其人为之纲纪故臣愿陛下少加览观风谕臣工庶几有益道教臣向谨第録昧死上
　　列女传小序
　　母仪传
　　惟若母仪贤圣有智行为仪表言则中义胎养子孙以渐教化既成以徳致其功业姑母察此不可不法
　　贤明传
　　惟若贤明亷正以方动作有节言成文章咸晓事理知世纪纲循法兴居终身无殃妃后贤焉名号必扬
　　仁智传
　　惟若仁智豫识难易原度天道祸福所移归义从安危险必避专专小心永惧匪懈夫人省兹荣名必利
　　贞顺传
　　惟若贞顺修道正进避嫌逺别为必可信终不更二天下之俊勤正洁行精专谨慎诸姬观之以为法训
　　节义传
　　惟若节义必死无避好善慕节终不背义诚信勇敢何有险诐义之所在赴之不疑姜姒法斯以为世基
　　辩通传
</div>
    <div class="pagination">
<a href="西汉文纪_page20.html">上一页</a><span>...</span><a href="西汉文纪_page16.html">16</a><a href="西汉文纪_page17.html">17</a><a href="西汉文纪_page18.html">18</a><a href="西汉文纪_page19.html">19</a><a href="西汉文纪_page20.html">20</a><span class="current-page">21</span><a href="西汉文纪_page22.html">22</a><a href="西汉文纪_page23.html">23</a><a href="西汉文纪_page24.html">24</a><a href="西汉文纪_page25.html">25</a><a href="西汉文纪_page26.html">26</a><span>...</span><a href="西汉文纪_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
