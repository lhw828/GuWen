<!DOCTYPE html>
<html>
<head>
    <meta charset="UTF-8">
    <title>香艳丛书 - 第 59 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 59 页/共 467 页</h1>
    <div class="content">　　浸草漂花绕槛香，最怜穿度乐营墙。殷勤留滞缘何事，曾照红儿一面妆。 
　　妆成浑欲认前朝，金凤钗双逐步摇。未必慕容宫里伴，舞风歌月胜纤腰。 
　　〖《晋书》：慕容廆，鲜卑人，曾祖莫护跋慕燕代人，多冠步摇。乃袭冠，诸部因呼为“步摇”，后误为慕容。〗 
　　琥珀钗成恩正深，玉儿妖惑荡君心。莫教回首看妆面，始觉曾虚掷万金。 
　　〖《周秦行纪》：潘妃自称玉儿。〗 
　　画帘垂地紫金床，暗引羊车驻七香。若是红儿此中住，不劳盐筱洒宫廊。 
　　〖《晋书》：武帝掖庭并宠者众，莫知所适，乘羊车恣其所之。宫人乃取竹叶插户，盐汁洒地，以引帝车。〗 
　　一首长歌万恨来，惹愁飘泊水难回。崔徽有底多头面，费得微之尔许才。 
　　〖崔徽，河中倡、裴敬中使河中。与徽相从者累月。敬中使还，徽不能从。情怀抑郁。后数月，白知退将自河中归，徽乃托人写真，因奉书知退曰：“为妾谓敬中，一旦不及卷中人，徽且为君死矣。”元微之为作《崔徽歌》。〗 
　　昔年黄阁识奇章，爱说真珠似窈娘。若是红儿夜深态，便应休说绣衣裳。 
　　〖奇章公，牛僧孺封。《吟总散录》：李愿姬真珠，后为牛僧孺妾。真珠沐发以手捧髻，插金钗于两鬓间。〗 
　　吴兴皇后欲辞家，泽国宫台展曙霞。今日红儿貌倾国，恐须真宰别开花。 
　　〖《陈书》：后主沈皇后，吴兴人，身居俭约，惟寻阅释典。陈亡入隋后，自广陵过江，于昆陵天静寺为尼，名观音。〗 
　　人间难免是深情，命断红儿向此生。何似前时李丞相，枉抛才力为莺莺。 
　　〖元微之《会真记》：真元九月，执事李公垂，宿于余靖安里第，语及于是，公垂卓然称异，遂为《莺莺歌》以传之。崔氏小名莺莺，公垂以名篇。按：李绅，字公垂，唐武宗初，拜中书侍郎、平章事。〗 
　　休道将军出世材，尽驱诸伎下歌台。都缘没个红儿貌，致使轻教后合开。 
　　〖《晋书?王敦传》：敦尝荒恣于色，体为之弊。左右谏之，敦曰：“此易事耳。”乃开后合，驱婢妾数十人并放之。〗 
　　共嗟含恨向衡阳，方寸花笺寄沈郎。不似红儿些子貌，当时争得少年狂。 
　　金粟装成扼臂环，舞腰轻转瑞云间。红儿若在开元末，羞杀新丰谢阿蛮。 
　　〖《开元遗事》：至德中，上复幸华清之宫，从官嫔御，多非旧人。上于望京楼下，命张野狐，奏《雨霖铃》曲。上四顾凄凉，不觉流涕。新丰女伶谢阿蛮，善舞《凌波曲》。舞罢，阿蛮因进金粟装臂环，曰：“此贵妃所赐。”上视之，凄然垂泪。〗 
　　栀子同心裛露垂，折来深恐没人知。花前醉客频相问，不赠红儿赠阿谁。 
　　〖梁徐悱妻刘令娴《摘同心栀子赠谢娘》诗曰： 
　　两叶虽可赠，交情永未因。 
　　同心何处恨，栀子最关人。〗 
　　髻绾浓云立曙轩，我来犹爱不成冤。当时若见红儿貌，未必相看有此言。 
　　〖《妒记》：桓司马以李势女为妾，桓妻拔刀往李所，欲斫之。见李在窗前梳头，发垂委地，姿貌绝丽。结发敛手，向主曰：“国破家亡，无心以至。若能见杀，犹生之年。”神色闲正。主乃掷刀抱之曰：“我见犹怜，何况老奴！”〗 
　　倚槛还因有所思，半开香合见娇姿。可能得似红儿貌，若遇韩朋好杀伊。 
　　〖《列异志》：大夫韩朋妻美，康王夺之。朋怨，王囚之，朋遂自杀，妻亦自投台下而死。遗书于带曰：“愿以尸还韩氏合葬。”王怒令埋之，两冢相望。经宿，忽见文梓生二冢上，根交于下，枝交于上。〗 
　　花落尘中玉坠泥，香魂应上窈娘堤。欲知此恨无穷处，长倩城鸟夜夜啼。 
　　〖此百首之结，言红儿巳殁，而思之无穷也。《鸟夜啼》，宋临川王坐废，夜闻鸟啼，获赦，制《鸟夜啼曲》。〗 
　　《比红儿诗注》一卷，吾家向斋先生所纂也。先生结佩命骚，抱琴安雅。暝写《玉台》之序，帘押一双。偷笺《锦瑟》之题，弦猜十五。偶凭墨戏，小忏情痴。证奁体而翻书，续香闻于识字。拜鸟细订，脂画水镂。剔蠹冥搜，金迷纸醉。说艳《琅嬛记》外，鸯袜成材。耽奇《笠泽书》中，榴裙失绣。绿征妮古，遇桃枕以能名。诗到无题，问犀通而得解。非所知者独丽色，抑雅好之在国风也。用是砚受螺煤，襕熏麝月，纷披俊语，便成铅黛之雌黄。芟在外篇，犹作荃兰之职志。乾隆庚戌五月既望，长洲宗后学清瑞跋 

　　附录?元辛文房《唐才子传》 
　　罗虬词藻富赡，与族人隐、邺齐名，咸通间称“三罗”。气宇终不逮。广明庚子乱后，去从鄜州李孝恭为从事。虬狂荡无检束，时雕阴藉中有妓杜红儿，善歌舞，姿色殊绝。尝为副戎属意，会副戎聘邻道，虬久慕之。至是请红儿歌，赠以缯彩。孝恭以为副戎所盼，为从事歌则非礼，勿令受贶。虬不称意，怒，拂衣起，诘旦手刃杀之。孝恭以虬激己，坐之。顷会赦，虬追其冤，于是取古之有美女、有姿艳才德者，作绝句一百首，以比红儿。当时盛传，此外不见有他作。体固凡庸，无大可采。序曰：“红儿美貌年少，机智慧悟，不与群妓等。余知红者，择古灼然美色。优劣于章句间。其卒章云：‘花落尘中玉坠泥，香魂应上窈娘堤。欲知此恨无穷处，长倩城鸟夜夜啼。’情极哀切，初以白刃相加，今曰：‘余知红者’，虬实一狂夫也。”且声律之道大爽，姑录为笑谭耳。 

　　跋 
　　宋方性夫《注比红儿诗》一卷，载在《郡斋读书志》，至《直斋书录解题》已不着录，是原本之轶久矣。兹嘉禾同年，沈公向斋补注。卷轴纵横，盖虽属游戏笔墨，而狮子搏兔，亦用全力也。哲嗣竹岑广文，近携公手稿见示，因亟录入丛书，用志欣赏。丁丑季秋，震泽杨复吉识 


　　〖注：■⑴，骨+孝，音哮。与髇同，箭也。〗  

　　某中丞夫人　清　佚名　撰 

　　已故皖抚某中丞，性渔色，后房粉黛如云，犹是未餍所欲。闻良家女有殊色者，啖以重金，许以并嫡，百计营求，必达其目的而后已。既入门，则亦以待寻常婢媵者待之。贫家闺秀，堕其术中，无如何也。 
　　时常州某贡生，性谲而甚有城府。膝下一女，待字闺中，艳名噪远近。中丞闻之，谓是可以利饵而计诱也。因遣心腹风示贡生，谓：“夫人病久，亟思得人以主中馈，如女公子来嫔，当待以正室礼耳。”致送聘仪二千金，惟婚期须在一月内，妆奁有无不计也。贡生知其意，慨然允之。略备荆布，草草于归。一切仪文，并不挑剔，一若甘心受愚也者。濒行，付女票千金，并授以计，女亦心领神会焉。 
　　成婚后，中丞艳女色，虽名分未正，而宠爱颇深。女略识文义，亦能书，偶与谈公事，发议颇中肯要，中丞益敬而爱之。一日，阍者忽传进驿站递来山东巡抚公文一角，朱印烂然。中丞启封阅之，则山东巡抚之咨文也。内并附奏片，大意谓：据安徽巡抚某某，咨称东省灾荒，居民流离失所，殊深悯恻。今妻某氏，节省日用经费，并典质钗环，凑集纹银一千两，由庄号汇至东省，请为散给灾区。此系出自愚忱，断不敢奏请奖励等语。伏查救灾恤邻，古人所难。出自妇女，尤为罕见。今皖抚某之妻某氏，悯念灾况，慨捐巨资，自非刑于之化，安能致此。为敢据情奏闻，应如何奖励之处，出自逾格恩施，非臣所敢擅请云云。某月某日奉旨。安徽巡抚某某之妻某氏，着给予乐善好施字样，准其自行建坊，钦此。 
　　中丞阅竟，自思并无此事，而关防印信，又在内署，决非他人所能伪为，心知为女所播弄，而事己上达天听，万难转移，只得隐忍不发。而某某之妻某氏，则已纶昭宣，正名定分矣。盖某贡生当嫁女时，早已胸有成竹。二千金之聘仪，慨然不辞者，固将别有作为也。逾数年，中丞病殁，家属扶柩归吴下寓庐。苏抚某中丞亲往吊奠，贡生女自丧帏葡萄出，控诉其子之违逆。中丞抚慰再三，允着亲族，将遗产匀分，女始无言。盖其处心积虑，固以得握财产权为目的。幸而得之志己足矣。然女父当时设计之工密，虽智者亦未易窥破。颟顸如某中丞，宜乎堕其术中而无如何也。 

　　老狐谈历代丽人记　清　鹅湖逸士　撰 

　　苏州云岩山，为吴王旧宫，有馆娃宫，及西施梳妆台故址。有某生者，读书山下之萧寺。生风仪俊拔，年少才闳，好学不倦。虽盛暑必苦哦不辍，恒至四更始罢。一夕，读《吴越春秋》至吴王纳浣纱女事，附髀叹曰：“吾独恨不能一见此人。”忽闻窗外低声应曰：“我在此。”生惊，凝神倾听，乃曰：“美人于二千年后尚有灵耶？”窗外复应曰：“我已在此。”生推窗视之，则月明如昼。一丽人年约三十许，绝世无双，虽图画中未之见也。生大喜，启户出揖之，延入坐斋中，酌以佳茗，问所由来。丽人答曰：“实告君，我非西子，我乃西子化身也。闻吾子读书怀古，情韵深长，不觉触我意绪。既蒙殷勤留客，不妨作长夜之谈，以答雅意。”生叩以姓氏，答曰：“我乃胡氏，我非鬼亦非人也。”生问：“何谓西子化身？”答曰：“吾族求仙者，必先择世之丽人而摹仿之。五百年而形似，又五百年而神似。其人之尤丽者，则必千年而形似，又千年而神似。若其人之尤极丽而间世不一出者，则形似神似期又益远焉。至神似，其人则由人而仙。又当如由物而人之年数，其期愈久，则其所成就亦愈高。我生于吴宫，在吴子寿梦之世。稍长，而心知慕道。适有吴王长女在宫习礼，丰姿韶秀，冠于吴国，余日夕慕效之。鲁昭公遥闻其美，娶为夫人，所谓吴孟子者也。孟子年十五而嫁鲁，余亦随往摹仿。继闻夫差纳越女西施，余复回吴效之。厥后云游四海，闻有杰出之丽人，必倾心向慕，不辞跋涉而往从之。至今逾二千年，余阅人不啻千数百，其尤丽而不为余所见者，盖亦希矣。” 
　　生曰：“求仙而必慕丽人，何也？”胡氏答曰：“此就吾族中雌者言之耳。大抵天地菁英之气所萃，在男则为才士，在女则为丽人。吾所见丽人，约须分为三等，有超轶一时之丽，有跨越一代之丽，此其人皆己至地仙、神仙之地位。有横绝千古之丽，则必天仙之偶谪人间者。吾族慕之效之，尤难形似。盖丽人之与仙人，是一是二。故吾族求仙者，必由是而入焉。”生曰：“子所见之丽人，可枚举而告我乎？”胡氏答曰：“吾非不肯告子，恐子之不我信也。吾周游所见，与子读书所闻，其同者什三，异者什七。何则？书史之所记为美者，或因被宠于将相王侯，声势烜赫。或因见咏于文人学士，篇什流传，遂为后人所艳称。然吾每慕而往观之，则往往名不副实。盖盛名之下，虽不乏人，亦有寂然无所称述，而容色绝丽者，吾子或未之知也。”生曰：“请尝言之。” 
　　胡氏曰：“吾初学道时，闻前辈尝言：卫庄夫人庄姜、晋献夫人贾姬、文夫人文嬴、秦穆公女弄玉，及楚所虏之息妫，皆艳丽绝伦，德性贞淑，然吾不及见之矣。但见前辈时时效之，而未能得其仿佛也。”生曰：“贾姬为晋惠公所烝，息妫为楚文王夫人，不皆失节乎？”胡氏曰：“此皆左氏纪事之疏也。惠公所烝乃贾姬之侄，楚文夫人乃息妫之娣。若贾姬实先献公而卒，息妫被虏而自杀，《春秋大事表》及刘向《列女传》可考也。若吾所历见者，有庄重一流，如汉之邢夫人，及昭帝之上官后、蜀先主之吴后、晋穆帝之后何法倪、宋哲宗之孟后、辽道宗之后萧观音、后女苏克滴公主、明武宗之夏后、太康伯张国纪之第三女宝珠，此数人者，类皆姿相丰端，体格颀硕，庄重而弥觉其丽。有妍秀一流，如鲁昭夫人吴孟子、秦武王之后魏贞姬、汉成帝之许后、蜀李势之女、晋之绿珠、北齐李希宗之长女莹娥、文宣李后之女温慧公主、陈之张丽华、周世宗之小苻后、宋钦宗之后朱淑贞、金卫王之女岐国公主、元泰定帝之萨都巴拉皇后、明之费宫人。及福王选后徐瑶英，此数人者，类皆仪容婀娜，丰韵嫣然，妍秀而共见为丽。有窈窕一流，如汉之鲁元公主、公主之次女佩琬、哀帝之后傅黛君、平帝之王皇后、三国时孙翊之妻徐氏、吴景帝之后朱佩兰，此数人者，类皆淡雅绝俗，举止大方，窈窕而不失为丽。有俊俏一流，如西楚之虞姬、汉之李夫人、卓文君、三国时之孙夫人、北魏之木兰、隋之红拂女，此数人者，类皆体质修颀，纤腰绰约，或具英雄之侠气，或称巾帼之名流，俊俏而适成为丽。凡此三十五人，皆山川灵气所钟，并世无其俦匹，所谓超轶一时之丽也。其尤丽者，则有如楚平王夫人伯嬴之明眸秀项，面如鹅蛋，伯嬴之女季芊亦醅类其母，汉皇后陈阿娇之蛾眉檀口，阴丽华之隆准丰颐，三国时甄后及大乔、小乔之皎若朝霞，灼若芙蓉，修短得中，秾纤合度，隋宣华夫人之琼姿花貌，唐杨玉环之艳质丰肌，崔莺莺之绣口锦心，垂鬟接黛。凡此十人，皆两间精气所萃，孕育数百年而一出者，所谓跨越一代之丽也。若其绝丽之尤者，皆天上神仙，偶在人间，尤属寥寥。以余所见，若吴宫西施其一也。昔阖闾杀吴王僚而有其国，僚诉之上帝，帝乃命西施下降人间，以倾吴国，西施亦自杀以殉。所谓扁舸随范蠡者，误也。越三百年而得汉惠帝之皇后张嫣，后实惠帝女甥，鲁元公主之长女，年十四而守寡，幽闭空宫，盖终身一处女也。又百年而得王昭君，昭君之事，脍炙人口，无庸赘述。又五百余年而得北齐文宣皇后李祖娥，不幸生于季世，又嫁高氏无礼之家，迭遭污辱，几至玉碎花残。此殆上帝所谴，特令多受磨折，初非后性之不贞也。又千余年，而得明熹宗之皇后张宝珠，后遭逢阉鉴，几被倾危，厥后流冠入都而自缢，又受诬谤于世，要皆定数然也。此五人中，以张嫣、张宝珠为最颀长，肌体亦最丰艳。论德性，亦以两人为最优，汉后稍偏于柔，明后稍偏于刚，然皆有淑圣之德，其守身亦最为贞洁。五人之貌，亦庄重，亦妍秀，亦窈窕，亦俊俏，不可以一格名。然论其独至之处，则汉后张嫣以淑静而绝艳，明后张宝珠以端严而绝艳，高后李祖娥以秀慧而绝艳，西施以靓雅而绝艳，昭君以丰整而绝艳；皆属亘古所无，所谓横绝千古之丽也。” 
　　生曰：“西施昭君，则既知之矣。彼三人之丽，何以不甚着闻？”胡氏曰：“此正目见与传闻之异也。夫汉之张后，以幽置空宫而人不知其丽。尤难效者，在嫣然一笑之时，两旁口辅微晕波痕。高之李后，以遇人不淑而人几忘其丽。尤难效者，在秋波善睐，神光动人，昭君亦然。明之张后，以被谗遭谤，而人未传其丽。尤难效者，在翠眉若画，脉脉含颦，西施亦然。此皆天仙之丽，而非诸丽人所及也。” 
　　生曰：“子所取之丽人，止此而已乎？”胡氏曰：“以天地之大，二千余年之久，何地无丽人？何时无丽人？但余所心仪者，不过百二十人。此五十人者，皆见于书史，其余皆子所不知。大抵琼姿淑质，埋没于荒村穷巷寂寞之中，而余物色得之者也。总此百二十人之中，余得形似者，不啻十之八九。惟于最上上等之五人，仅能肖其十之四也。若夫赵飞燕、合德、武则天之流，貌非不丽，而阴险妒悍之性，慕之适足为害。又如班昭、蔡文姬、左贵嫔、谢道蕴辈，才学非不闳博，而貌实不扬。吾辈慕效丽人，要以形貌为先务，而才学抑其次也。” 
　　生曰：“今夕得闻绪论，昭若发蒙，自此以往，请每夕至敝斋畅谈可乎？”胡氏曰：“不然，吾学道将成，周游名山洲岛，访求师友，以此间为生长之地。偶尔玩月到此，不意与子有一夕之缘，粗述所见之梗概。然愿子秘不以示人。彼骤闻之者，必骇而不信，且发古今未发之秘，亦学道者所忌也。”于是群鸡报晓，东方渐明。胡氏曰：“吾去矣。”生方欲申后约，已倏忽不知所在，生惘然就寝。明日起而书之，未尝示人。余与生至友也，侧窥其箧，见此记，大异之。乃默识而录之，旋为生觉，窘甚。力恳余勿志其姓名云。 

　　妖妇齐王氏传　清　佚名　撰 

　　蜀中妖妇齐王氏，军中称为齐二寡妇。姿容绝艳,而骁勇特甚，兼善幻术。时桂涵、罗思举赴营投效，勒制军以都司札付二张，元宝二锭给之。限七日斩齐王氏首级，迟则军法从事。 
　　二人易服往探，齐王氏拥众屯大寺内，夜卧纱帐中，一足翘帐外。室中燃巨烛如白昼，襜下持刀护者四十人。二人登树伺之，竟夜不得其便。因相商曰：“逾限当死，不胜亦死，不如径往取之。”遂各执巨斧，从树跃下，持刀者四散辟易。齐王氏跃起，从床中飞出一鞭，几为所中。仓猝中，斫其一足而出。俄而，贼营大扰，举火如星。二人仍从树上穿叶攀枝而遁，持足以献。勒疑其伪，后知齐王氏受伤，越日死，遂复优赏之。 
　　有黑丫头者，每战作先锋，尤为勇悍，曾一日手斩总兵二人，官军望而畏之。　　有徽人裴某，能手举五百斤，随其同乡某监司在营。一日大帅议出队，裴出跪帐前，求派差使，帅问“何人”，监司禀称：“系伊随仆，不谙军规，当责惩之。”帅曰：“此人颇有胆气，令带百人出队。获胜而回，赏以六品顶带。”裴大喜过望。月余，又领众巡行，遥见一女子单骑持枪至，众兵望见尽逃。裴自念：“一女子耳，杀之当不费力。”策马直前，举矛刺之，女略一举手，裴己翻身入沟内。幸素习水性，见女下骑俯首寻觅，遂从水中跃起，矛中其喉。女出不意，仆地而死。即登岸拔刀斩其首以归。因所杀一女子不敢报功，私与同列言之，索观其首，乃“黑丫头”也。立闻于帅，亦大喜，超擢参将，后官副将而终。 


　　宫词　清　长州徐昂发大临　撰 

　　序 
　　吾友大临，少负隽才，妙领英绝，芙蓉之句，散落人间。薜荔之衣，依然旧物。泰机不遇，徒织寒女之丝。韬玉自伤，久擫他人之线。叹蛾眉之易妒，托鸩鸟以何时？斯平子所以结美人之愁，而初明不禁落通天之泪者也。嗟乎！文人偏宕，才子经奇，佛助不羁，自然蛱蝶。饭颗太瘦，易感杜鹃。遂乃含情小碎之篇，涉想大罗之记。近探胜国，遥托《宫词》。上言朝会之多仪，不同绵蕞，中纪岁时之胜事，率类柳圈。至于并辇承恩，贯鱼登宠。宫中香满何处，夜来掌上风迎。恐其仙去。此如犬子赐一杯之露，曼倩偷千岁之桃。飞笺窣堵坡前，落笔沉香亭子也。若乃池中蒲叶，亦复苦愁。箧里扇纨，忽然捐弃。甚至秋娘金缕，商妇琵琶。此如倦客飘零，孤臣放逐。梁间玳瑁海燕，竟无主人。塞外葡萄玉骢，不逢善相。浮云南北，沟水东西。步兵恸其穷途，杨朱泣于歧路者矣。词宕知归，乱来终雅。至如南都闰位，后主小楼。宰相得浪子之名，宫人唱无愁之曲。玉儿何能报主？小怜遂己破家，夫复何言，阙如而己。昔者长吉作体，多为阿环，仲初擅场，半缘花蕊。岂若句中着眼，弦外有音。恍惚为荒台神女之祠，仿佛有养卒才人之感。方今盛世，笃厚前朝。吾邱无带剑之人，西陵容上脯之祭。凭兹词客，不畏鹦鹉前头，况是君家，尤添珊瑚故事。傥使闻之协律，定谐玉笛凉州。或亦比作游仙，不缘银河织女云尔。康熙甲戌阳月、慕庐韩菼序。 

　　宫词 
　　白玉阑干生紫烟，云■⑴门耸接三躔。 
　　柘黄帕子缃绫带，草本齐呈御榻前。 
　　芙蓉液进万年觞，小小针枝亸鬓旁。 
　　制就珊瑚红蝙蝠，齐天两字嵌中央。 
　　奠告先师九圣前，入春初启小经筵。 
　　缀行金绣东西立，微见香摇鹤顶烟。 
　　宝册炎炎玉检盛，书追钟鼎自分明。 
　　大家特燕黄扉老，楼凤金柈出鹿羹。 
　　鞭声初歇御香来，豹尾枪齐雉扇开。 
　　卓影辟邪黄绢里，内珰横抱傍金台。 
　　女官紫袖拂东风，揭帖传来暖阁中。 
　　宝玺岁行三万颗，金盆磨洗鹊文红。 
　　奉先殿里荐新笃，紫杏青梅趁麦秋。 
　　记得旧京遗胜事，捡花五百最风流。 
　　阅稼南台五月天，绿杨垂影见平田。 
　　桔槔水足岛鸥喜，飞入昭和小殿边。 
　　风清刻漏传银箭，日引花丛覆玉阶。 
　　上直宫人都避路，内监来换午时牌。 
　　禁城烟树晚低迷，刻漏分明钟鼓齐。 
　　收尽金铃七十二，宫鸦翔噪各东西。 
　　午门唤仗颁新历，内里齐簪宝万年。 
　　金蹙鲇鱼攒赤荔，珠排梵字印花钿。 
　　珠翠装花绮结楼，勾芒前后簇春球。 
　　少年窜改诸生服，暗向宫中挽土牛。 
　　秘殿朝开敞玉铺，立春春茧供柈盂。 
　　九莲菩萨升云后，双树长悬多宝珠。 
　　先蚕坛接采桑坛，仪适先呈内殿看。 
　　从祀归来纱帽侧，暮春花信麦风寒。 
　　油幢羽葆晓童童，积翠坊头旧偃松。 
　　都督勋阶夸第一，笑他鲁树受秦封。 
</div>
    <div class="pagination">
<a href="香艳丛书_page58.html">上一页</a><span>...</span><a href="香艳丛书_page54.html">54</a><a href="香艳丛书_page55.html">55</a><a href="香艳丛书_page56.html">56</a><a href="香艳丛书_page57.html">57</a><a href="香艳丛书_page58.html">58</a><span class="current-page">59</span><a href="香艳丛书_page60.html">60</a><a href="香艳丛书_page61.html">61</a><a href="香艳丛书_page62.html">62</a><a href="香艳丛书_page63.html">63</a><a href="香艳丛书_page64.html">64</a><span>...</span><a href="香艳丛书_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
