<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 448 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 448 页/共 603 页
  </h1>
  <div class="content">
   ○上周相公启
    某启。伏奉三月八日敕，除尚书司勋员外郎史馆修撰。承命荣惧，启处无地。伏以圣主顺上帝之则，率四海以仁，神化风行，家至日见。古先哲王之德也。有求必至，有开必先，是以傅、吕得於梦卜，申、甫降於山岳。伏惟相公待主乃用，为时而生，当考室构厦之时，膺笃绳削墨之任。赞俊杰，遂贤良，调阴阳，提纪律，类能而使，度材授官，常切如家之忧，每怀挞市之耻。是以朝廷礼乐，天下清明，人不凋伤，神不怨怅，万物由道，百度皆贞。虽周获仁人，商得元哲，梦卜降岳之得，岂能逾焉。
    某朴之才，粪朽之贱，遭逢盛业，三带郡符，自审事宜，实以逾忝。伏以睦州治所在万山之中，终日昏氛，侵染衰病，自量忝官已过，不敢率然请告，唯念满岁，得保生还，不意相公拔自污泥，升於霄汉，却收斥锢，令厕班行，仍授名曹，帖以重职。当受震骇，神魂飞扬，抚已自惊，喜过成泣，药肉白骨，香返游魂，言於重恩，无以过此。虽买臣怀绂郡邸，萧育召拜扶风，杨仆三组垂腰，苏秦六印在手，校於荣忝，无以为逾。言念微生，难酬殊造。伏以相公自数载已来，朝廷旧老，四海俊贤，皆因提挈，尽在门馆。毗辅圣主，巍为元勋，自有明神，以相百禄。顾唯贱末，报效无门，感激血诚，涕泪迸溢，无任攀恋激切恳款之至。谨启。
    ○上安州崔相公启
    某启。某比於流辈，不一及人。至於读书为文，日夜不倦，凡诸所为，亦未有以过人。至於会昌三年八月中所献相公长启，铺陈功业，称校短长，措於《史记》两《汉》之间，读於文士才人之口，与二子并无愧容。伏恐机务殷繁，不暇省览，今者窃敢再录启本，重干尊严。付於史馆而不诬，悬於後代而不泯，其於取重，岂在小人。复敢别录所为新旧文两卷，凡一十九首，上陈视听，一希镌琢。重叠过越，惶惧伏深，伏惟照察。谨启。
    ○荐韩启
    昨日所启言韩拾遗事，非与韩求衣食、救饥寒也，御史亦岂为救饥寒之官乎？中丞必曰：大梁奏取韩，以救饥寒，何不去？夫幕吏乃古之陪臣，以人为北面，虽布衣无耻之士，亦宜访其乐与不乐，况有耻之君子乎。韩以旅寓洛中，非不乐汴也，不甘不告之请耳。韩及第後归越中，佐沈公江西宣城。府罢，唐扶中丞辟於闽中，罢府归，路由建州。妻与元晦同高祖，扶恶晦为人，不省之。及晦得越，乃弃产避之居常州。殷俨者，仰韩之道，自闽寄百缣遗之，及门，不开书函而斥去之。某比两府同院，但见其廉慎高洁，亦未知其道。太和八年，自淮南有事至越，见韩居於境上，三亩宅，两顷田，树蔬钓鱼，唯召名僧为侣，馀力究易，嬉嬉然无日不自得也。未尝及身名出处之语，未尝入公府造请与幕吏宴游，因此不为绅所相见礼。萧、高二连帅至，即日造其庐，询其政事，称先人梓材有文学高名，没於越之府幕，故不愿复为越宾。及高至许下，厚礼辟之，其为人也。贞洁芳茂，非其人不与游，非其食不敢食。萧舍人、考功崔员外是趋於韩交者，某复趋於萧、崔二君子者，即韩之去某，其间不啻容数十人矣，某安得知其贤，而言之复不僭乎？伏恐中丞谓韩求官以衣食干交朋者。中丞初在宪府，固宜慎选御史，御史固非救饥寒之官。某久承恩知，但欲荐贤於盛时，虽至浅陋，亦知不可以交友饥寒，求清秩以干大君子者。伏恐未审诚恳，故此具陈本末，伏惟照察。谨启。
    ○上知己文章启
    某启。某少小好为文章。伏以待郎文师也，是敢谨贡七篇，以为视听之污。伏以元和功德，凡人尽当咏歌纪叙之，故作《燕将录》。往年吊伐之道，未甚得所，故作《罪言》。自艰难来，以卒伍佣役辈多据兵为天子诸侯，故作《原十六卫》。诸侯或恃功不识古道，以至於反侧叛乱，故作《与刘司徒书》。处士之名，即古之巢、由、伊、吕辈，近者往往自名之，故作《送薛处士序》。宝历大起宫室，广声色，故作《阿房宫赋》。有庐终南山下，尝有耕田著书志，故作《望故园赋》。虽未能尽窥古人，得与揖让笑言，亦或的的分其壮貌矣。自四年来，在大君子门下，恭承指顾，约束於政理簿书间，永不执卷。上都有旧第，唯书万卷，终南山下有旧庐，颇有水树，当有耒耜笔砚归其间。及发齿甚壮，冀有成立，他日捧持，一游门下，为拜谒之先，或希一奖。今者所献，但有轻黩尊严之罪，亦何所取。伏希少暇诛责，生死幸甚。谨启。
    ○献诗启
    某启。某苦心为诗，惟求高绝，不务奇丽，不涉习俗，不今不古，处於中间。既无其才，徒有其意，篇成在纸，多自焚之。今谨录一百五十篇，编为一轴，封留献上。握风捕影，铸木镂冰，取求恩知，但希镌琢。冒黩尊重，下情无任惶惧。谨启。
    ○荐王宁启
    前渭南县令王宁。前件官实有吏才，称於众口，年少强力，一也。遇事必能裁割，二也。既蕴智能，无头角夸诞，三也。廉直可保，四也。处於骄将内臣之间，必能和同，五也。今者边将生事，杂虏起戎，不忧兵甲，唯在馈运。某过承恩奖，辄敢荐才。伏唯取舍之间，特赐恕察。谨启。
    ●卷七百五十三
    ☆杜牧（六）
    ○上宰相求湖州第一启
    某启。人有爱某者，言於某曰：“吏部员外郎例不为郡，子不可求，假使已求，慎勿坚恳。”至於再三。答曰：“某虽不学，按《六典》令式及诸故事，多无此例，国史复无贤相名卿悬之以为格言，此乃急於趋进之徒，自为其说。若以例言，贞元初故相国卢公迈由吏部员外郎出为滁州，近者澶王傅李凝为盐铁使江淮留後，岂曰无例。”人曰：“卢事太远，李为擢用，此不足徵。”某曰：“不知今者视之古事在书，取为今证远自三代、两汉，近至隋氏、国初，尚可援引，况前十五年名相故事，反不足为例乎？况卢公迈止以骨肉寒饿，来守滁阳，非如某以亲弟废痼，寒饿仍之，是卢公有一，某有二，与卢公所切，复为不同。仲尼曰：‘雍也可使南面。’今刺史古之南面诸侯，行天子教化刑罚者，江淮盐铁留後求利小臣，校量重轻，与刺史相悬。求利小臣乃可吏部员外郎为之，十万户州，天下根本之地，曰吏部员外郎不可为其刺史，即是本末重轻，颠倒乖戾，莫过於此。”
    某弟ダ，世胄子孙，二十一举进士及第，尝为《上裴相公书》，遒壮温润，词理杰逸，贾生、司马迁能为之，非班固、刘向辈之词，流於後辈，人皆藏之。朱崖李太尉迫以世旧，取为浙西团练使巡官，李太尉贵骄多过，凡有毫发，ダ必疏而言之。後谪袁州，於仓黄中言於亲曹官居实曰：“如杜巡官爱我之言，若门下人尽能出之，吾无今日。”李太尉在袁州，ダ客居淮南，牛公欲辟为吏，ダ谢曰：“荀爽为李膺御，以此显名。今受命为幕府下执事，御李膺矣。然李公困谪远地，未愿仕宦。”牛公叹美之。聪明俊杰，非寻常人也。某自省事以来，未闻有後进名士，丧明废弃，穷居海上，如ダ比者。今有一兄，仰以为命，复不得一郡，以饱其衣食，尽其医药，非今日海内无也。言於所传闻，亦未有也。自古言喜莫若虢国太子以其死而复生，言恳莫若申包胥求救於秦，七日七夜哭声不绝。某今恳如包胥，但未哭尔。若蒙恩悯，特遂血恳，其喜也不下虢太子。词语烦碎，频干尊重，足及轩闼，神惊汗流，不胜忧恐恳悃之至。谨启。
    ○第二启
    某启。某幼孤贫，安仁旧第置於开元末，某有屋三十间而已。去元和末，酬偿息钱，为他人有，因此移去。八年中凡十徙其居，奴婢寒饿，衰老者死，少壮者当面逃去，不能呵制。止有一竖，恋恋悯叹，挈百卷书，随而养之。奔走困苦无所容，归死於延福私庙，支拄欹坏而处之。长兄以一驴游丐於亲旧，某与弟ダ食野蒿藿，寒无夜烛，默念所记者凡三周岁，遭遇知已，各及第得官。文宗皇帝改号初年，某为御史，分察东都，ダ为镇海军幕府吏。至二年间，ダ病眼，暗无所睹，故殿中侍御史韦楚老曰：“同州有眼医石公集，剑南少尹姜沔丧明，亲见石生针之，不一刻而愈，其神医也。”某迎石生至洛，告满百日，与石生俱东下，见病弟於扬州禅智寺。石曰：“是状也，脑积毒热，脂融流下，盖塞瞳子，名曰内障。法以针旁入白睛穴上，斜拨去之，如蜡塞管，蜡去管明，然今未可也。後一周岁，脂当老硬如白玉色，始可攻之。某世攻此疾，自祖及父、某，所愈者不下二百人，此不足忧。”其年秋末，某载病弟与石生自扬州南渡入宣州幕。至三年冬，某除补阙，石生自曰，明年春，眼可针矣，视瞳子中脂色玉白，果符初言。堂兄忄造守浔阳，溯流不远，刺史之力也复可以饱石生所欲，令其尽心，此即家也。京中无一亩田，岂可同归，遂如浔阳。四月二日，某於浔阳北渡赴官，与弟ダ决，手哭曰：“我家世德，汝复无罪，斯疾也岂遂痼乎？然有石生，慎无自挠。”其年四月，石生施针，九月再施针，俱不效。五年冬，某为膳部员外郎，乞假往浔阳，取ダ西归。ダ固曰：“归不可议，俟兄忄造所之而随之。”
    会昌元年四月，兄忄造自江守蕲，某与ダ同舟至蕲。某其年七月却归京师。明年七月出守黄州，在京时诣今虢州庾信君，问庾眼状，庾云：“同州有二眼医，石公集是一也，复有周师达者，即石之姑子，所得当同，周老石少，其术深妙，似石不及。某尝病内障，愈于周手，岂少老间工拙有异。”某至黄州，以重币卑辞致周至蕲。周见弟眼曰：“嗟乎，眼有赤脉，凡内障脂凝，有赤脉缀之者，针拨不能去赤脉，赤脉不除，针不可施，除赤脉必有良药，某未知之。”是石生业浅，不达此理，妄再施针。周不针而去。时西川相国兄始镇扬州，弟兄谋曰：“扬州大郡，为天下通衢，世称异人术士，多游其间，今去值有势力，可为久安之计，冀其所遇。”其年秋，ダ遂东下，因家扬州，与ダ一相见，别八年矣，坐一室中，不复有再生意。住三十日而西，临歧与决曰：“此行也，必祈大郡东来，谋汝医药衣食，庶几如志。”近闻九疑山南有隐士綦母宏者，人言异人，能愈异疾。忠州酆都县有仙都观，後汉时仙人阴长生於此白日升天，今闻道士龚法义，年逾八十，精严其法，人之所谓有前世负累，今世还以痼疾者，奏章於上帝，能为解之。刺史之力，二人或可致，是以去岁闰十一月十四日，辄献长启，乞守钱塘，盖以私恳有素，非敢率然言。念病弟丧明坐废，十五年矣，但能识某声音，不复知某发已半白，颜貌衰改。是某今生可以见ダ，而ダ不能复见某矣，此天也，无可奈何！某能见ダ而不得去，此岂天乎！而悬在相公，若小人微恳终不能上动相公，相公恩悯终不下及小人，是日月不照，兄弟终无相见期。况去岁淮南小旱，衣食益困，目无所睹，复困於衣食，即海内言穷苦人，无如ダ者。今敢以情事再书恳迫，上干尊重，伏料仁者必为悯恻。
    然某早衰多病，今春耳聋积四十日，四月复落一牙。耳聋牙落，兼年如七八十人，将谢之候也。今未五十，而有七八十人将谢之候，盖人生受气，坚强脆弱，品第各异也。坚强者七八十而衰，脆弱者四五十而衰，其不同也，如草木中蒲柳松柏同也。某今年四十八矣，自今年来，非惟耳聋牙落，兼以意气错寞，在群众欢笑之中，常如登高四望，但见莽苍大野，荒墟废垅，怅望寂默，不能自解。此无他也。气衰而志散，真老人态也。自省人事以来，见亲旧交游，年未五十，尚壮健而死者众矣，况某早衰，敢望六七十而後死乎。愿未死前，一见病弟异人术士，求其所未求，以甘其心，厚其衣食之地。某若先死，使病弟无所不足，然死而有知，不恨死早。湖州三岁，可遂此心，伏惟仁悯，念病弟望某东来之心，察其欲见病弟之志，一加哀怜，特遂血恳。披剔肝胆，重此告诉。当盛暑时，敢以私事及政事堂，干丞相，治其罪可也。伏纸流涕，俯候严命，不胜忧惶激切之至。谨启。
    ○第三启
    某启。某去岁闰十一月十四日，辄书微恳，列在长启，干黩尊重，乞守钱塘，以便家事。自叹精诚不能上动相公，不遂私便。伏以病弟孀妹，因缘事故，寓居淮南，京中无业，今者不复西归，遂为淮南客矣。病孤之家，假使旁有强近，救接庇借，岁供衣，月给食，日问其所欠阙，尚犹戚戚多感，无乐生意。况乎为客於大藩喧嚣杂沓之中，无俸禄，乏气势，食不继月，用不给日，闭门於荒僻之地，取容於里胥游徼之辈。部曲臧获，可以气凌鼠侵，又不能制止，所可仰以为命者，在三千里外一郎吏尔。复有衣食生生之所须，悉多欠阙，欲其安活而无叹吒悲恨，不可得也。去岁伏蒙恩念，出於私曲，语今青州郑常侍云：“更与一官，必任东去。”某承受仁旨，不敢重以钱塘更尘视听。今自勋曹擢为废置，在某更受一官，已荣遇矣，在相公必任东去之言，锵然在耳。近者累得来书，告以羁旅困乏，闻於他人，可为酸鼻，况於某心，岂易排遣。今年七月，湖州月满，敢辄重书血诚，再干尊重，伏希怜悯，特赐比拟。某伏念骨肉，悉皆早衰多病，常不敢以寿考自期，今更得钱二百万，资弟妹衣食之地，假使身死，死亦无恨，湖州三考，可遂此心。湖州名郡也，私诚难遂也，不遇知己，岂得如志。沥血披肝，伏纸迸泪，伏希殊造，或赐济活，下情无任恳悃惶惧之至。谨启。
    ○上宰相求杭州启
    某启。某於京中，惟安仁旧第三十是支屋而已。长兄忄造，罢三原县令，闲居京城。弟ダ，一举进士及第，有文章时名，不幸得痼疾，坐废十三年矣。今与李氏孀妹，寓居淮南，并仰某微官以为糇命。某前任刺史七年，给弟妹衣食，有馀兼及长兄，亦救不足，是某一身作刺史，一家骨肉，四处安活。自去年八月，特蒙奖擢，授以名曹郎官，史氏重职。七年弃逐，再复官荣，归还故里，重见亲戚，言於鄙微，已满素志。
    自去年十二月至京，以旧第无屋，与长兄异居。今秋已来，弟妹频以寒馁来告，某一院家累，亦四十口，狗为朱马，作由袍，其于妻儿，固宜穷饿。是作刺史，则一家骨肉，四处皆泰，为京官，则一家骨肉，四处皆困。谋於知友曰：“杭州大郡，今月满可求，欲干告吾相，以活家命，以为如何？”皆曰：“子七年三郡，今始归复，相国知子，必欲以次第叙用。子今复求刺史，得不生相国疑怪乎？”某答曰：“是何言与，某唯恃吾相之知，始敢干求。今天下以江、淮为国命，杭州户十万，税钱五十万，刺史之重，可以杀生，而有厚禄，朝廷多用名曹正郎有名望而老於为政者而为之，某官为外郎，是官位未至也。前三任刺史，无异政闻於吾相，是为政无所取也。今若得遂所求，非唯超显，兼活家私，某若不恃吾相之知而求之，是狂躁妄庸人也。”坠井者求出，执热者愿濯，古人以此二者，譬喻所切也。某今所切，是坠於绝壑，而衣挂於树杪，覆在鼎中下有热火而水将沸，与古所喻，则复过之。辄敢具疏血诚，上干尊重，冀垂恩怜，或赐援拯。丹恳，不胜惶惧恳悃之至。谨启。
    ○为堂兄忄造求沣州启
    某启。库部家兄昨者特蒙奖拔，却忝班行，实以听闻稍难，不敢更求荣进。今在郢州汨口草市，绝俸已是累年。孤外甥及侄女堪嫁者三人，仰食待衣者不啻百口，脱粟蒿藿，才及一餐。伏蒙仁恩，频赐顾问，必许援拯，授以涔阳，活於阖门，无不感涕。伏以相公上佐圣主，蔚为元勋，恩随风翔，德与气游，唯一物之微，四海之大，熔造所及，罔不得宜。伏念库部家兄承一顾之恩，二纪不替，伏恐机务繁重，不时记忆，心迫情切，辄敢重千尊严，战汗忧惶，伏地待罪。谨启。
    ○太常寺奉礼郎李贺歌诗集序
    太和五年十月中，半夜时，舍外有疾呼传缄书者。某曰：“必有异。”亟取火来，及发之，果集贤学士沈公子明书一通，曰：“吾亡友李贺，元和中义爱甚厚，日夕相与起居饮食。贺且死，尝授我生平所著歌诗，杂为四编，凡若干首。数年来东西南北，良为已失去。今夕醉解，不复得寐，即阅理箧帙，忽得贺诗前所授我者。思理往事，凡与贺话言嬉游，一处所，一物候，一日夕，一觞一饭，显显焉无有忘弃者，不觉出涕。贺复无家室子弟，得以给养恤问，常恨想其人咏其言止矣。子厚於我，与我为贺集序，尽道其所由来，亦少解我意。”某其夕不果以书道其不可，明日就公谢，且曰：“世谓贺才绝出於前。”让。居数日，某深惟公曰：“公於诗为深妙奇博，且复尽知贺之得失短长。今实叙贺不让，必不能当公意，如何？”复就谢，极道所不敢叙贺，公曰：“子固若是，是当慢我。”某因不敢复辞，勉为贺序，终甚惭。
    贺，唐皇诸孙，字长吉。元和中，韩吏部亦颇道其歌诗。云烟绵联，不足为其态也；水之迢迢，不足为其情也；春之盎盎，不足为其和也；秋之明洁，不足为其格也；风樯阵马，不足为其勇也；瓦棺篆鼎，不足为其古也；时花美女，不足为其色也；荒国多殿，梗莽邱垅，不足为其恨怨悲愁也；鲸去鳌掷，牛鬼蛇神，不足为其虚荒诞幻也。盖《骚》之苗裔，理虽不及，辞或过之。《骚》有感怨刺怼，言及君臣理乱，时有以激发人意。乃贺所为，无得有是。贺复能探寻前事，所以深叹恨古今未尝经道者，如《金铜仙人辞汉歌》《补梁庾肩吾宫体谣》，求取情状，离绝远去，笔墨畦迳间，亦殊不能知之。贺生二十七年死矣，世皆曰：“使贺且未死，少加以理，奴仆命《骚》可也。”贺死後凡十五年，京兆杜某为其序。
    ○注孙子序
    兵者，刑也，刑者，政事也，为夫子之徒，实仲由、冉有之事也。今者据案听讼，械系罪人，笞死於市者，吏之所为也。驱兵数万，撅其城郭，系累其妻子，斩其罪人，亦吏之所为也。木索兵刃，无异意也。笞之与斩，无异刑也。小而易制，用力少者，木索笞也；大而难制，用力多者，兵刃斩也。俱期於除去恶民，安活善人。为国家者，使教化通流，无敢辄有不由我而自恣者。其取吏也。无他术也。无异道也。俱止於仁义忠信智勇严明也。苟得其道一二者，可以使之为小吏，尽得其道者，可以使之为大吏。故用力少者，其吏易得也。功易见也；用力多者，其吏难得也。功难就也。止此而已，无他术也。无异道也。自三代已降，皆由斯也。子贡颂夫子之德曰：“文武之道，未坠於地，在人。贤者识其大者、远者，不贤者识其小者、近者。”季孙问冉有曰：“子於战，学之乎？性达之也？”对曰：“学之。”季孙曰：“事孔子，恶乎学？”冉有曰：“即学之於孔子。夫孔子者，大圣兼该，文武并用，适闻其战法，犹未之详也。”复不知自何代何人，分为二道，曰文曰武，离而俱行，因使绅之士，不敢言兵，或耻言之。苟有言者，世以为粗暴异人，人不比数。呜呼，亡失根本，斯最为甚。周公相成王，制礼作乐，尊大儒术，有淮夷叛则出征之。夫子相鲁公，会于夹谷，曰有文事者必有武备，叱辱齐侯，伏不敢动。是二大圣人，岂不知兵乎？周有齐太公，秦有王翦，两汉有韩信、赵充国、耿、虞诩、段，魏有司马懿，吴有周瑜，蜀有诸葛武侯，晋有羊祜、杜公元凯，梁有韦，元魏有崔浩，周有韦孝宽，隋有杨素，国朝有李靖、李、裴行俭、郭元振。如此人者，当此一时，其所出计画，皆考古校今，奇秘长远，策先定於内，功後成於外。彼壮健轻死善击刺者，供其呼召指使耳，岂可知其由来哉。
    某幼读《礼》，至於“四郊多垒，卿大夫之辱也”，谓其书真不虚说。年十六时，见盗起圜二三千里，系戮将相，族诛刺史及其官属，尸塞城郭，山东崩坏，殷殷焉声振朝廷。当其时，使将兵行诛者，则必壮健善击刺者，卿大夫行列进退，一如常时，笑歌嬉游，辄不为辱。非当辱不辱，以为山东乱事，非我辈所宜当知。某自此谓幼所读《礼》，真妄人之言，不足取信，不足为教。及年二十，始读《尚书》《毛诗》《左传》《国语》、十三代史书，见其树立其国，灭亡其国，未始不由兵也。主兵者圣贤才能多闻博识之士，则必树立其国也；壮健击刺不学之徒，则必败亡其国也。然後信知为国家者，兵最为大，非贤卿大夫不可堪任其事。苟有败灭，真卿大夫之辱，信不虚也。因求自古以兵著书列於後世可以教於後生者，凡十数家，且百万言。其孙武所著十三篇，自武死後凡千岁，将兵者有成者，有败者，勘其事迹，皆与武所著书一一相抵当，犹印圈模刻，一不差跌。武之所论，大约用仁义，使机权也。
    武所著书凡数十万言，曹魏武帝削其繁剩，笔其精切，凡十三篇，成为一编。曹自为序，因注解之曰：“吾读兵书战策多矣，孙武深矣。”然其所为注解，十不释一，此者盖非曹不能尽注解也。予寻《魏志》，见曹自作兵书十馀万言，诸将征伐，皆以新书从事，从令者克捷，违教者负败。意曹自於新书中驰骤其说，自成一家事业，不欲随孙武後尽解其书，不然者，曹岂不能耶。今新书已亡，不可复知，予因取孙武书，备为其注，曹之所注，亦尽存之，分为上中下三卷。後之人有读武书予解者，因而学之，犹盘中走丸。丸之走盘，横斜圆直，计於临时，不可尽知，其必可知者，是知丸不能出於盘也。议於廊庙之上，兵形已成，然後付之於将。汉祖言，“指踪者人也。获兔者犬也。”此其是也。彼为相者曰，“兵非吾事，吾不当知”。君子曰，“叨居其位可也。”
    ○送薛处士序
    处士之名，何哉？潜山隐市，皆处士也。在山也。且非顽如木石也；在市也，亦非愚如市人也。盖有大知不得大用，故羞耻不出，宁反与市人木石为伍也。国有大知之人，不能大用，是国病也，故处士之名，自负也，谤国也，非大君子，其孰能当之，薛君之处士，盖自负也。果能窥测尧、舜、孔子之道，使指制有方，弛张不穷，则上之命一日来子之庐，子之身一日立上之朝。使我辈居则来问学，仕则来问政，千辩万索，滔滔而得。若如此则善，苟未至是而遽名曰处士，虽吾子自负，其不为矫欤？某敢用此赠行。
    ○送卢秀才赴举序
    治心、治身、治友，三者治矣，有求名而名不随者，未之闻也。治心莫若和平，治身莫若兢谨，治友莫若诚信。友治矣，非身治而不能得之；身治矣，非心治而不能致之。三者治矣，推而广之，可以治天下，恶其求成进士名者而不得也？况有千人皆以圣人为师，眠而食，一无其他，唯议论是司。三人有私，十人公私半，百人无有不公者，况千人哉？古之圣贤，业大事钜，道行则不肖惧，道不行则不肖喜，故有不公。今进士者，业微事细，如成其名，不肖未所喜惧，宁不公耶？故取之甚易耳。卢生客居於饶，年十七八，即主一家骨肉之饥寒，常与一仆东泛沧海，非至单于府，丐得百钱尺帛，囊而聚之，使其仆负以归，饶之士皆怜之。能辞明敏而知所去就，年未三十，尝三举进士，以业丐资家，近中辍之。去岁九月，余自池改睦，凡同舟三千里，复为余留睦七十日，今之去，余知其成名而不丐矣。
    ○杭州新造南亭子记
    佛著经曰：生人既死，阴府收其精神，校平生行事罪福之。坐罪者，刑狱皆怪险，非人世所为，凡人平生一失举止，皆落其间。其尤怪者，狱广大千百万亿里，积火烧之，一日凡千万生死，穷亿万世，无有间断，名为“无间”。夹殿宏廊，悉图其状，人未熟见者，莫不毛立神骇。佛经曰：“我国有阿世王，杀父王篡其位，法当入所谓狱无间者，昔能求事佛，後生为天人。况其他罪，事佛固无恙。梁武帝明智勇武，创为梁国者，舍身为僧奴，至国灭饿死不闻悟，况下辈固惑之。为工商者，杂良以苦，伪内而华外，纳以大秤斛，以小出之，欺夺屯阝闾戆民，铢积粒聚，以至于富。刑法钱谷小胥，出入人性命，颠倒埋没，使簿书条令，不可究知，得财买大第豪奴，如公侯家。大吏有权力，能开库取公钱，缘意恣为，人不敢言。是此数者，心自知其罪，皆捐已奉佛以求救，日月积久，曰：“我罪如是，富贵如所求，是佛能灭吾罪，复能以福与吾也。”有罪罪灭，无福福至，生人唯罪福耳，虽田妇稚子，知所趋避。今权归於佛，买福卖罪，如持左契，交手相付。至有穷民啼一稚子，无以与哺，得百钱，必召一僧饭之，冀佛之助，一日获福。若如此，虽举寰海内尽为寺与僧，不足怪也。屋壁绣纹可矣，为金枝扶疏，擎千万佛，僧为具味饭之可矣，饭讫持钱与之。不大、不壮、不高、不多、不珍、不奇环怪为忧，无有人力可及而不为者。
    晋，霸主也，一铜宫至衰弱，诸侯不肯来盟，今天下能如几晋，凡几千铜，人得不困哉？文宗皇帝尝语宰相曰：“古者三人共食一农人，今加兵、佛，一农人乃为五人所共食，其间吾民尤困於佛。”帝念其本牢根大，不能果去之。武宗皇帝始即位，独奋怒曰，穷吾天下，佛也。始去其山台野邑四万所，冠其徒几至十万人，後至会昌五年，始命西京留佛寺四，僧唯十人，东京二寺。天下所谓节度观察，同华、汝三十四治所得留一寺，僧准西京数，其他剌史州不得有寺。出四御史缕行天下以督之，御史乘驿未出关，天下寺至於屋基耕而元刂之。凡除寺四千六百，僧尼笄冠二十六万五百，奴婢十五万，良人枝附为使令者，倍笄冠之数，良田数千万顷，奴婢口率与百亩编入农籍，其馀贱取民直，归於有司，寺材州县得以恣新其公署传舍。今天子接位，诏曰：“佛尚不杀而仁，且来中国久，亦可助以为治。天下州率与二寺，用齿衰男女为其徒，各止三十人，两京数倍其四五焉。”著为定令，以徇其习，且使後世不得复加也。
    赵郡李子烈播，立朝名人也，自尚书比部郎中出为钱塘。钱塘於江南，繁大雅亚吴郡，子烈少游其地，委曲知其俗，蠹人者剔削根节，断其脉络，不数月人随化之，三笺干丞相云：“涛坏人居不一，钅旱锢败侵不休。”诏与钱二千万，筑长堤，以为数十年计，人益安善。子烈曰：“吴越古今多文士，来吾郡游，登楼倚轩，莫不飘然而增思。吾郡之江山甲於天下，信然也。佛炽害中国六百岁，生见圣人一挥而几夷之，今不取其寺材立亭胜地，以彰圣人之功，使文士歌诗之，後必有指吾而骂者。”乃作南亭，在城东南隅，宏大焕显，工施手目，发匀肉均，牙滑而无遗巧矣。江平入天，越峰如髻，越树如发，孤帆白鸟，点尽上凝。在半夜酒馀，倚老松，坐怪石，殷殷潮声，起於月外，东闽两越，宦游善地也，天下名士多往之。予知百数十年後，登南亭者，念仁圣天子之神功，美子烈之旨迹，睹南亭千万状，吟不辞已，四时千万状，吟不能去。作为歌诗，次之於後，不知几千百人矣。
    ○池州重起萧丞相楼记
    萧丞相为刺史时，树楼於大厅西北隅，上藏《九经》书，下为刺史便厅事，大历十年乙卯建。会昌四年甲子摧，木悉朽坏，无一可取者。刺史李方元具材，刺史杜牧命工，南北ニ相距五十六尺，东西四十五尺，十六柱，三百七十六椽，上下凡十二间，上有其三焉，皆仍旧制。以会昌五年五月毕，自初至再，凡七十一年。丞相讳复，实相德宗皇帝焉。京兆杜某记。
    ○同州澄城县户工仓尉厅壁记
    县之所重，其举秀贡贤也。今之自外诸侯之儒者，旷不能升一人，况尉乎？次乃户税而已。《史记河渠书》曰：“自徵引洛水至商颜下，凿井深者四十馀丈。”即此地也。徵者俗讹为澄耳，其地西北山环之，县境笼其趾，沙石相礴，岁雨如注，他皆淫滟不测，徵之土适润，苗则大获。天或旬而不雨，民则蒿然四望失矣。是以年多薄稔，复绝丝麻蔬果之饶，固无豪族富室，大抵民户高下相差埒。然岁入官赋，未尝期表鞭一人。因徵其来由，耆老咸曰：“西四十里即畿郊也，至如禁司东西军禽坊龙厩彩工梓匠善声巧手之徒，第番上下户，互来进取，挟公为首，缘以一括十。民之晨炊夜舂，岁时不敢尝，悉以仰奉，父伏子走，尚不能当其意，往往击辱而去。长吏固不敢援复，况其养秩安禄者耶？加以御女官多盘冗其间，递相占附，比急热如手足，自丞相、御史，咸不能与之角逐，县令固无有为也。非豪吏真工联纽相姻戚者，率解去，是以县赋益逋。徵民幸脱此苦者，盖以西有通涧巨壑，义牙交吞，小山峭径，驰鞍马、张机者，不便于此，是以绝迹不到。兼之土田枯卤，树植不茂，无秀润气象，咸恶之而不家焉。民所以安活输赋者殆由此。傥使徵亦中其苦，则墟矣，尚安敢比之於他邑乎？”
    嗟乎，国家设法禁，百官持而行之，有尺寸害民者，率有尺寸之刑。今此咸堕地不起，反使民以山之涧壑自为防限，可不悲哉！使民恃险而不恃法，则划土者宜乎墙山堑河而自守矣。燕赵之盗，复何可多怪乎？书其西壁，俟得言者览焉。
    ○淮南监军使院厅壁记
    淮南军西蔽蔡，壁寿春，有团练使；北蔽齐，壁山阳，有团练使。节度使为军三万五千人，居中统制二处，一千里，三十八城，护天下饷道，为诸道府军事最重。然倚海堑江、淮，深津横冈，备守坚险，自艰难已来，未尝受兵。故命节度使皆以道德儒学，来罢宰相，去登宰相。命监军使皆以贤良勤劳，内外有功，来自禁军中尉枢密使。去为禁军中尉枢密使，自贞元、元和已来，大抵多如此。
    今上即位六年，命内侍宋公出监淮南，诸开府将军皆以内侍贤良有材，不宜使居外。上以为内侍自元和已来，诛齐诛蔡，再伐赵，前年诛沧，旁击赵、魏，且徵师，且抚师，且诰且谕，勤劳危险，终日马上。往监青州新附，卧未尝安，复监滑州，边魏，穷狭多事，今监淮南，是且使之休息，亦不久之，故内侍至焉。监军四年，如始至日，简约宽泰，明白清净，恕惜军吏，礼爱宾客，举止作动，无非典故。暇日唯召儒生讲书，道士治药而已。内侍旧部将校，多禁兵子弟，京师少侠，出入闾里间，俯首唯唯，受吏约束。故上至相国奇章公，下至于百姓，无不道说内侍，称为贤人，此不虚也，宜其侍卫六朝，声光富贵。某谬为相国奇章公幕府掌书记，奉内侍命为厅壁记。某再谢不才不足记序，内侍曰：“掌书记为监军使厅壁记，宜也。”某惭惶而书。时太和八年十月二十一日记。
    ○池州造刻漏记
    百刻短长，取於口不取於数，天下多是也。某太和三年，佐沈吏部江西府。暇日，公与宾吏环城见铜壶银箭，律如古法，曰建中时嗣曹王皋命处士王易简为之。公曰：“湖南府亦曹王命处士所为也。”後二年，公移镇宣城，王处士尚存，因命工就京师授其术，创置於城府。某为童时，王处士年七十，常来某家，精大演数与杂机巧，识地有泉，凿必涌起，韩文公多与之游。太和四年，某自宣城使于京师，处士年馀九十，精神不衰。某拜於床下，言及刻漏，因图授之。会昌五年岁次乙丑夏四月，始造于城南门楼。京兆杜某记。
    ○宋州宁陵县记
    建中初年，李希烈自蔡陷汴，驱兵东下，将收江淮，宁陵守将刘昌以兵二千拒之。希烈众且十倍，攻之三月，韩晋公以三千强弩涉水夜入宁陵，弩矢至希烈帐前。希烈曰：“复益吴弩，宁陵不可取也。”解围归汴。後数月，希烈骁将翟辉以锐兵大败於淮阳城下，希烈且蹙，弃汴归蔡。後司徒刘公元佐见昌问曰：“尔以孤城，用一当十，凡百日问，何以能守？”昌泣曰：“以负心能守之耳。昌令陴者曰：内顾者斩！昌孤甥张俊守西北隅，未尝内顾，ㄏ下斩之，军士有死志，故能坚守。”因伏地流涕。司徒刘公亦泣，抚昌背曰：“国家必以富贵尔，无忧也。”天宝末，淮阳太守薛愿、雎阳太守许远、真源县令张巡等兵守二城，其於穷蹙，事相差埒。睢阳陷贼，淮阳能地，故巡远名悬而愿事不传。昌之守宁陵，近比之於睢阳，故良臣之名不如忠臣。孙武曰：“善用兵者无赫赫之功。”斯是也。大中二年十一月十八日，将仕郎守尚书司勋员外郎史馆修撰杜某题。
    ●卷七百五十四
    ☆杜牧（七）
    ○战论（并序）
    兵非危也，谷非殚也，而战必挫北，是曰不循其道也。故作《战论》焉。
    论曰：河北视天下，犹珠玑也，天下视河北，犹四支也。珠玑苟无，岂不活身，四支苟去，吾不知其为人。何以言之？夫河北者，俗俭风浑，淫巧不生，朴毅坚强，果於战耕。名城坚垒，{山各}薛相贯，高山大河，盘互交锁。加以土息健马，便於驰敌，是以出则胜，处则饶，不窥天下之产，自可封殖，亦犹大农之家，不待珠玑然後以为富也。天下无河北则不可，河北既虏，则精甲锐卒利刀良弓健马无有也。卒然夷狄惊四边，摩封疆，出表里，吾何以御之？是天下一支兵去矣。河东、盟津、滑台、大梁、彭城、东平，尽宿厚兵，以塞虏冲，是六郡之师，严饬护疆，不可他使，是天下二支兵去矣。六郡之师，厥数三亿，低首仰给，横拱不为，则沿淮已北，循河之南，东尽海，西叩洛，经数千里，赤地尽取，才能应费，是天下三支财去矣。咸阳西北，戎夷大屯，吓呼膻臊，彻于帝居，周秦单师，不能排辟，於是尽铲吴、越、荆楚之饶，以啖戍兵，是天下四支财去矣。乃使吾用度不周，徵徭不常，无以膏齐民，无以接四夷。礼乐刑政，不暇修治，品式条章，不能备具。是天下四支尽解，头腹兀然而已。焉有人解四支，其自以能久为安乎？
    今者诚能治其五败，则一战可定，四支可生。夫天下无事之时，殿阁大臣，偷处荣逸，为家治具，战士离落，兵甲钝弊，车马元刂弱，而未尝为之简帖整饬，天下杂然盗发，则疾殴疾战。此宿败之师也，何为而不北乎！是不练之过者，其败一也。夫百人荷戈，仰食县官，则挟千夫之名，大将小裨，操其馀赢，以虏壮为幸，以师老为娱，是执兵者常少，糜食者常多，筑垒未乾，公囊已虚。此不责实科食之过，其败二也。夫战辄小胜，则张皇其功，奔走献状，以邀上赏，或一日再赐，一月累封，或凯旋未歌，书品已崇。爵命极矣，田宅广矣，金缯溢矣，子孙官矣，焉肯搜奇外死勤於戎乎。此赏厚之过，其败三也。夫多丧兵士，颠翻大都，则跳身而来，刺邦而去，回视刀锯菜色甚安，一岁未更，旋已立於坛墀之上矣。此轻罚之过，其败四也。夫大将将兵柄不得专，恩臣诘责，第来挥之，至如堂然将阵，殷然将鼓，一则曰必为偃月，一则曰必为鱼丽，三军万夫，环旋翔佯，忄晃骇之间，虏骑乘之，遂取吾之鼓旗。此不专任责成之过，其败五也。元和时，天子急太平，严约以律下，常团兵数十万以诛蔡，天下乾耗，四岁然後能取，此盖五败不去也。长庆初，盗据子孙，悉来走命，是内地无事，天子宽禁厚恩，与人休息，未几而燕、赵甚乱，引师起将，五败益甚。登坛注意之臣，死窜且不暇，复焉能加威於反虏哉。今者诚欲调持干戈，洒扫垢污，以为万世安，而乃踵前非，是不可为也。古之政有不善，士传言，庶人谤。发是论者，亦且将书于谤木，传于士大夫，非偶言而已。
    ○守论（并序）
    往年两河盗起，屠囚大臣，劫戮二千石，国家不议诛洗，束兵自守，反修大历、贞元故事，而行始息之政，是使逆辈益横，终倡患祸。故作《守论》焉。
    论曰：厥今天下何如哉？干戈朽，钺钝，含宏混贷，煦育逆孽，殆为故常。而执事大人，曾不历算周思，以为宿谋，方且嵬岸抑扬，自以为广大繁昌莫已若也。呜呼！其不知乎？其俟蹇顿颠倾而後为之支计乎？且天下几里，列郡几所，而自河以北，蟠城数百，金坚蔓织，角奔为寇，伺吾人之憔悴，天时之不利，则将与其朋伍，罗络郡国，将骇乱吾民於掌股之上耳。今者及吾之壮，不图擒取，而乃偷处恬逸，第第相付，以为後世子孙背胁疽根，此复何也？
    今之议者咸曰：“夫倔强之徒，吾以良将劲兵以为衔策，高位美爵充饱其肠，安而不挠，外而不拘，亦犹豢扰虎狼而不拂其心，则忿气不萌。此大历、贞元所以守邦也，亦何必疾战焚煎吾民，然後以为快也。”愚曰：大历、贞元之间，适以此为祸也。当是之时，有城数十，千百卒夫，则朝廷待之，贷以法故，於是乎阔视大言，自树一家，破制削法，角为尊奢。天子养威而不问，有司守恬而不呵。王侯通爵，越录受之，觐聘不来，几杖扶之。逆息虏允，皇子嫔之，装缘采饰，无不备之。是以地益广，兵益强，僭拟益甚，侈心益昌。於是土田名器，分划殆尽，而贼夫贪心，未及畔岸。遂有淫名越号，或帝或王，盟诅自立，恬淡不畏，走兵四略，以饱其志者也。是以赵、魏、燕、齐，卓起大倡，梁、蔡、吴、蜀，蹑而和之。其馀混Е轩嚣，欲相效者，往往而是。运遭孝武，宵旰不忘，前英後杰，夕思朝议，故能大者诛锄，小者惠来，不然，周秦之郊，几为犯猎哉。
    大抵生人油然多欲，欲而不得则怒，怒则争乱随之。是以教笞於家，刑罚於国，征伐於天下，此所以裁其欲而塞其争也。大历、贞元之间，尽反此道，提区区之有，而塞无涯之争，是以首尾指支，几不能相运掉也。今者不知非此，而反用以为经，愚见为盗者非止於河北而已。呜呼！大历、贞元守邦之术，永戒之哉。
    ○论相
    吕公善相人，言女吕後当大贵，宜以配季。季後为天子，吕後复称制天下，王吕氏子弟，悉以大国。隋文帝相工来和辈数人，亦言当为帝者，後篡窃果得之。诚相法之不谬矣。吕氏自称制通为後，凡二十馀年间，隋文自篡至灭，凡三十六年间，男女族属，杀灭殆尽。当秦末，吕氏大族也，周末，杨氏为八柱国，公侯相袭久矣，一旦以一女子一男子偷窃位号，不三二十年间，壮老婴儿，皆不得其死。不知一女子为吕氏之福耶，为祸耶？一男子为杨氏之祸耶，为福耶？得一时之贵，灭百世之族，彼知相法者，当曰此必为吕氏、杨氏之祸，乃可为善相人矣。今断一指得四海，凡人不欲为，况以一女子一男子易一族哉。余读荀卿《非相》，因感吕氏、杨氏，知卿为大儒矣。
    ○塞废井文
    井废辄不塞，於古无所据。今之州府厅事有井，废不塞，居第在堂上有井，废亦不塞，或匣而护之，或横木以土覆之，至有岁久木朽，陷人以至於死，世俗终不塞之，不知出何典故而井不可塞？井虽列在五祀，在都邑中，物之小者也。若盘庚五迁其都，若社稷宗庙，尚毁其旧，而独井岂不塞邪！古者井田，九顷八家，环而居之，一夫食一顷，中一顷树蔬凿井，而八家共汲之，所以籍齐民而重泄地气。以小喻大，人身有疮，不医即死，木有疮，久不封即亦死。地有千万疮，於地何如哉？古者八家共一井，今家有一井，或至大家至於四五井，十倍多於古。地气漏泄，则所产脆薄，人生於地内，今之人不若古之人浑刚坚一，宁不由地气泄漏哉？《易》曰：“改邑不改井”，此取象言安也。非井不可塞也。天下每州，春、秋二时，天子许抽常所上赋锡宴，其剌史及州吏必廓其地为大宇，以张其事。黄州当是地，有古井不塞，故为文投之而实以土。
    ○三子言性辩
    孟子言人性善，荀子言人性恶，杨子言人性善恶混。曰喜、曰哀、曰惧、曰恶、曰欲、曰爱、曰怒，夫七者情也，情出於性也。夫七情中，爱者怒者，生而自能。是二者性之根，恶之端也。乳儿见乳必求，不得即啼，是爱与怒与儿俱生也，夫岂知其五者焉。既壮，而五者随而生焉。或有或亡，或厚或薄，至於爱、怒，曾不须臾与乳儿相离，而至於壮也。君子之性，爱怒淡然，不出於道。中人可以上下者，有爱拘於礼，有怒惧於法也。世有礼法，其有逾者，不敢恣其情；世无礼法，亦随而炽焉。至於小人，虽有礼法而不能制，爱则求之，求之不得即怒，怒则乱。故曰爱、怒者，性之本，恶之端，与乳儿俱生，相随而至於壮也。凡言性情之善者，多引舜、禹，言不善者，多引丹朱、商均。夫舜、禹二君子，生人以来，如二君子者凡有几人？不可引以为喻。丹朱、商均为尧、舜子，夫生於尧、舜之世，被其化，皆为善人，况生於其室，亲为父子，蒸不能润，灼不能热，是其恶与尧、舜之善等耳。天止一日月耳，言光明者，岂可引以为喻。人之品类，可与上下者众，可与上下之性，爱怒居多。爱、怒者，恶之端也。荀言人之性恶，比於二子，荀得多矣。
    ○题荀文若传後
    荀文若为操画策取兖州，比之高、光不弃关中、河内；官渡不令还许，比楚、汉成皋。凡为筹计比拟，无不以帝王许之，海内付之。事就功毕，欲邀名於汉代，委身之道，可以为忠乎？世皆曰曹、马。且东汉崩裂纷披，都迁主播，天下大乱，操起兵东都，提献帝於徒步困饿之中，南征北代，仅三十年，始定三分之业。司马懿安完之代，窃发肘下，夺偷权柄，残虐狡谲，岂可与操比哉。若使操不杀伏後，不诛孔融，不囚杨彪，从容於揖让之间，虽惭於三代，天下非操而谁可以得之者？纣杀一比干，武王断首烧尸而灭其国。桓、灵四十年间杀千百比干，毒流其社稷，可以血食乎？可以坛单父天拜郊乎？假使当时无操，献帝复能正其国乎？假使操不挟献帝以令天下，英雄能与操争乎？若使无操，复何人为苍生请命乎？教盗穴墙发柜，多得金玉，已复不与同挈，得不为盗乎？何况非盗也。文若之死，宜然耶。
    ○罪言
    国家大事，牧不当言，言之实有罪，故作《罪言》。
    生人常病兵，兵祖於山东，允於天下，不得山东，兵不可死。山东之地，禹画九土，一曰冀州。舜以其分野太大，离为幽州，为并州，程其水土，与河南等，常重十一二。故其人沉鸷多材力，重许可，能辛苦。自魏、晋已下，衍浮羡淫，工机纤杂，意态百出，俗益卑蔽，人益脆弱。唯山东敦五种，本兵矢，他不能荡而自若也。复产健马，下者日驰二百里，所以兵常当天下。冀州，以其恃强不循理，冀其必破弱，虽已破弱，冀其复强大也。并州，力足以并吞也。幽州，幽阴惨杀也。故圣人因其风俗以为之名。黄帝时，蚩尢为兵阶，自後帝王多居其地，岂尚其俗都之邪？自周劣，齐霸不一世，晋文常佣役诸侯。至秦萃锐三晋，经六世乃能得韩，遂折天下脊，复得赵，因拾取诸国。秦未韩信联齐有之，故蒯通知汉、楚轻重在信。光武始於上谷，成於高阝。魏武举官渡，三分天下有其二。晋乱胡作，至宋武号为英雄，得蜀得关中，尽得河南地，十分天下有其八，然不能使一人渡河以窥胡。至于高齐荒荡，宇文取得，隋文因以灭陈，五百年间，天下乃一家。隋文非宋武敌也。是宋不得山东，隋得山东，故隋为王，宋为霸。由此言之，山东，王者不得，不可为王；霸者不得，不可为霸；猾贼得之，是以致天下不安。
    国家天宝末，燕盗徐起，出入成皋、函、潼间，若涉无人地，郭、李辈常以兵五十万不能过邺。自尔一百馀城，天下力尽，不得尺寸，人望之若回鹘、吐蕃，义无有敢窥者。国家因之畦河修障戍，塞其街蹊，齐、鲁、梁、蔡，被其风流，因亦为寇。以里拓表，以表撑里，混Е回转，颠倒横斜，未尝五年间不战，生人日顿委，四夷日猖炽，天子因之幸陕、幸汉中，焦焦然七十馀年矣，呜呼！运遭孝武，浣衣一肉，不畋不乐，自卑冗中拔取将相，凡十三年，乃能尽得河南、山西地，洗削更革，罔不顺适，唯山东不服，亦再攻之，皆不利以返。岂天使生人未至於帖泰耶？岂其人谋未至耶？何其艰哉，何其艰哉！
    今日天子圣明，超出古昔，志於理平。若欲悉使生人无事，其要在先去兵，不得山东，兵不可去，是丘杀人无有已也。今者上策莫如自治。何者？当贞元时，山东有燕、赵、魏叛，河南有齐、蔡叛，梁、徐、陈、汝、白马津、盟津、襄、邓、安黄、寿春，皆戍厚兵，凡此十馀所，才足自护治所，实不辍一人以他使，遂使我力解势弛，熟视不轨者，无可柰何。阶此蜀亦叛，吴亦叛，其他未叛者，皆迎时上下，不可保信。自元和初至今二十九年间，得蜀得吴，得蔡得齐，凡收郡县二百馀城，所未能得，唯山东百城耳。土地人户，财物甲兵，校之往年，岂不绰绰乎？亦足自以为治也。法令制度，品式条章，果自治乎？贤才奸恶，搜选置舍，果自治乎？障戌镇守，干戈车马，果自治乎？井闾阡陌，仓廪财赋，果自治乎？如不果自治，是助虏为虐，环土三千里，植根七十年，复有天下阴为之助，则安可以取。故曰：上策莫如自治。中策莫如取魏。魏於山东最重，於河南亦最重。何者？魏在山东，以其能遮赵也，既不可越魏以取赵，固不可越赵以取燕，是燕、赵常重於魏，魏常操燕、赵之性命也。故魏在山东最重。黎阳距白马津三十里，新乡距盟津一百五十里，陴垒相望，朝驾暮战，是二津虏能溃一，则驰入城皋不数日间，故魏於河南间亦最重。今者愿以近事明之。元和中，纂天下兵，诛蔡诛齐，顿之五年，无山东忧者，以能得魏也。昨日诛沧，顿之三年，无山东忧者，亦以其能得魏也。长庆初诛赵，一日五诸侯兵四出溃解，以失魏也。昨日诛赵，一日罢如长庆时，亦以失魏也。故河南、山东之轻重，常悬在魏，明白可知也。非魏强大能致如此，地形使然也。故曰：取魏为中策。最下策为浪战，不计地势，不审攻守是也。兵多粟多，殴人使战者，便於守；兵少粟少，人不殴自战者，便於战。故我尝失於战，虏常困於守。山东之人，叛且三五世矣，今之後生所见，言语举止，无非叛也，以为事理正当如此，沉酣入骨髓，无以为非者。指示顺向，诋侵族脔，语曰叛去，酋酋起矣。至於有围急食尽，饣炎尸以战，以此为俗，又岂可与决一胜一负哉。自十馀年来，凡三收赵，食尽且下。尧山败，赵复振；下博败，赵复振；馆陶败，赵复振。故曰：不计地势，不审攻守，为浪战，最下策也。
    ○原十六卫
    国家始踵隋制，开十六卫，将军总三十员，属官总一百二十八员，署守分部，夹峙禁省，厥初历今，未始替削。然自今观之，设官言无谓者，其十六卫乎。本原事迹，其实天下之大命也。始自贞观中，既武遂文，内以十六卫畜养戎臣之开折冲果毅府五百七十四以储兵伍。或有不幸，方二三千里为寇土，数十百万人为寇兵，蛮夷戎狄，践踏四作，此时戎臣当提兵居外。至如天下平一，暴勃消削，单车一符，将命四走，莫不信顺，此时戎臣当提兵居内。当其居内也，官为将军，绶有朱紫，章有金银，千百骑趋奉朝谒，第观车马，歌儿舞女，念功赏劳，出於曲赐。所部之兵，散舍诸府，上府不越一千二百人，三时耕稼，衤发衤&lt;耒加&gt;耒，一时治武，骑剑兵矢。裨卫以课，父兄相言，不得业他。籍藏将府，伍散田亩，力解势破，人人自爱，虽有蚩尤为师帅，雅亦不可使为乱耳。及其当居外也，缘部之兵，被檄乃来，受命於朝，不见妻子，斧钺在前，爵赏在後，以首争首，以力搏力，飘暴交ㄏ，岂暇异略。虽有蚩尤为师帅，雅亦无能为叛也。自贞观至于开元末百三十年间，戎臣兵伍，未始逆篡，此圣人所能柄统轻重，制障表里，圣算神术也。
    至於开元末，愚儒奏章曰：“天下文胜矣，请罢府兵。”诏曰：“可。”武夫奏章曰：“天下力强矣，请搏四夷。”诏曰：“可。”於是府兵内铲，边兵外作，戎臣兵伍，湍奔矢往，内无一人矣。起辽走蜀，缭络万里，事五强寇，十馀年中，亡百万人，尾大中乾，成燕偏重。而天下掀然，根萌烬燃，七圣旰食，求欲除之且不能也。由此观之，戎臣兵伍岂可一日使出落钤键哉。然为国者，不能无也。居外则叛，居内则篡，使外不叛，内不篡，兵不离伍，无自焚之患，将保颈领，无烹狗之谕，古今已还，法术最长，其置府立卫乎。
    近代已来，於其将也。弊复为甚也。人嚣曰，廷诏命将矣，名出视之，率市儿辈，盖多赂金玉，负倚幽阴，折券交赀所能也，绝不识父兄礼义之教，复无慷慨感概之气。百城千里，一朝得之，其强杰愎勃者，则挠削法制，不使缚已，斩族忠良，不使违已，力壹势便，罔不为寇。其阴泥巧狡者，亦能家算口敛，委於邪幸，由卿市公，去郡得都，四履所治，指为别馆。或一夫不幸而寿，则戛割生人，略匝天下，是以天下每每，兵乱涌溢，齐人乾耗，乡党风俗，淫窳衰薄，教化恩泽，壅抑不下，召来灾殄，被及牛马。嗟乎，自愚而知之，人其尽知之乎？且武者任诛，如天时有秋；文者任治，如天时有春。是天不能倒春秋，是豪杰不能总文武。是此辈受钺诛暴乎？曰於是乎在。某人行教乎？曰於是乎在。欲祸蠹不作者，未之有也。伏惟文皇帝十六卫之旨，谁复而原，其实天下之大命也，故作《原十六卫》。
    ○书处州韩吏部孔子庙碑阴
    天不生夫子於中国，中国当何如？曰不夷狄如也。荀卿祖夫子，李斯师荀卿，一日宰天下，尽诱夫子之徒与书坑而焚之，曰：“徒能乱人，不若刑名狱吏治世之贤也。”彼商鞅者，能耕能战，能行其法，基秦为强，曰：“彼仁义虱官也，可以置之。”自董仲舒、刘向，皆言司马迁良史也，而迁以儒分之为九，曰：“博而寡要，劳而无功，不如道家者流也。”自有天地以来，人无有不死者，海上迂怪之士特出言曰：“黄帝炼丹砂为黄金以饵之，昼日乘龙上天，诚得其药，可如黄帝。”以燕昭王之贤，破强齐，几於霸。秦始皇、汉武帝之雄材，灭六强，擗四夷，尽非凡主也。皆甘其说，耗天下捐骨肉而不辞，至死而不悟。莫尊於天地，莫严於宗庙社稷。梁武帝起为梁国者，以┺脯面牲为荐祀之礼，曰：“佛之教，牲不可杀。”以天子之尊，舍身为其奴，散发布地，亲命其徒践之。有天地日月为之主，阴阳鬼神为之佐，夫子巍然统而辩之，复引尧、舜、禹、汤、文、武、周、公为之助，则其徒不为劣，其治不为僻。彼四君二臣，不为无知，一旦不信，背而之他，仍族灭之。傥不生夫子，纷纭冥昧，百家斗起，是已所是，非已所非，天下随其时而宗之，谁敢非之。纵有非之者，欲何所依据而为其辞。是杨、墨、骈、慎已降，百家之徒，庙貌而血食，十年一变法，百年一改教，横斜高下，不知止泊。彼夷狄者，为夷狄之俗，一定而不易，若不生夫子，是知其必不夷狄如也。
    韩吏部《夫子庙碑》曰：天下通祀，惟社稷与夫子。社稷坛而不屋，取异代为配，未若夫子巍然当座，用王者礼，以门人为配，自天子至於庶人，亲北面而师之。夫子以德，社稷以功，固有次第哉。因引孟子曰：“生人已来，未有如夫子者也。”自古称夫子者多矣，称夫子之德，莫如孟子，称夫子之尊，莫如韩吏部，故书其碑阴云。
    ○唐故江西观察使武阳公韦公遗爱碑
    皇帝召丞相延英便殿讲议政事，及於循吏，且称元和中兴之盛，言理人者谁居第一？丞相墀言：“臣尝守土江西，目睹观察使韦丹有大功德，被于八州，殁四十年，稚老歌思，如丹尚存。”丞相敏中、丞相植皆曰：“臣知丹之为理，所至人爱，所去人思，江西之政，熟於听闻。”乃命守臣核于众，上丹之功状。大中三年正月二十日，诏书授史臣尚书司勋员外郎杜牧曰：“汝为丹序而铭之，以美大其事。”
    臣某伏念天宝、建中艰难之馀，根於河北，枝蔓於齐、鲁、梁、蔡，辟为章句书生，以蜀叛，为宗室老，以吴叛。其他高下其目而欲飞者，往往皆是。宪宗皇帝高听古议，广谏益圣，任贤使能，考校法度，号令未出，威先雷霆。十有四年，擒殛凶狠，方行四海，罔不率伏。当是时，凡五徵兵，解而复合，仅八周岁，天下晏然，不告劳苦，实以守土多循良吏，而丹居第一。周召伯治人於陕西，召穆公有武功於宣王时，仲尼采《甘棠》《江汉》之诗，弦而歌之，列於《风》《雅》。班固叙汉宣帝中兴名臣，言治人者亦首述黄霸、龚遂，次将相下。今下明诏，刻丹治效，令得与元和功臣，彰中兴得人之盛，悬於无穷，用古道也。
    谨按韦氏自汉丞相贤已降，代有达官，孝宽有大功於後周，封郧国公。郧公曾孙幼平，为岐州参军。生抱贞，为梓州刺史。生政，为汉州雒县丞，赠右谏议大夫。雒县生武阳公。公字文明，以明五经登科，授校书郎咸阳尉，以监察御史殿中侍御史佐张献甫於宁府。徵为太子舍人，迁起居郎检校吏部员外郎侍御史河阳行军司马，未行，改驾部员外郎。会新罗国以丧来告，且请立君，拜司封郎中兼御史中丞，章服金紫，吊册其嗣。新罗再以丧告，不果行，改容州经略使，筑州城环十三里，因悉城管内十三州，教种茶麦，多开屯田，黄贼畏服，诏加大中大夫。贞元末，拜河南少尹，连拜检校秘书监兼御史中丞郑滑行军司马，皆未至。拜右谏议大夫。宪宗即位，刘辟以蜀叛，议者欲行贞元故事，请释不诛。公再上疏曰：“今不诛辟，则朝廷可以指臂而使者，惟两京耳，此外而谁不为叛？”因循剑南东川节度使兼御史大夫。时刘辟急攻梓州，公至汉中，表言攻急守坚，不可易帅，高崇文客军远斗，无所资，若与梓州，缀其士心，必能有功。遂召拜晋、慈、隰三州观察使。不半岁，元和二年二月拜洪州观察使。洪据章江，上控百越，为一都会。屋居以茅竹为俗，人火之馀烈，日久风竹戛自焚，小至百家，大至荡空。霖必江溢，燥必火作，水火夹攻，人无固志，倾摇懈怠，不为旬月生产计。公始至任，计口取俸，除去冗事，取公私钱，教人陶瓦，伐山取材，堆叠亿计。人能为屋，取官材瓦，免其半赋，徐责其直，自载酒食，以勉其劳，初若艰勤，日成月就，不二周岁，凡为瓦屋万四千间，楼四千二百间，县市营厩，名为栋宇，无不创为。派湖入江，节以斗门，以走暴涨。辟开广衢，南北七里，荡渫污壅，筑堤五尺，长十二里。堤成明年，江汉堤平。凿六百陂塘，灌田一万顷，益劝桑苎，机织广狭，俗所未习，教劝成之。凡三周年，成就生遂，手为目睹，无不如志。公之为政，去害兴利，机决势去，如孙、吴乘敌，不可当向。辅以经术，仁抚智诱，慈母之心，赤子之欲，求必得之。故人自尽力，所指必就。子产治郑，未及三年，国人尚谤，黄霸治颍川，前後八年，始曰愈治。考二古人行事，与公相次第，不知如何。元和五年薨，年五十八。其铭曰。
    章武皇帝，披攘经营，凡十四年，五大徵兵。人不告病，肩於太宁。将相是矣，岂无循良。考第理行，谁高武阳？武阳所至，为人父母。於洪之功，洞无前古。洪始有居，水火是苦。二者夹攻，死无处所。曰天所然，不嗟不诉。武阳始至，材瓦是聚。公钱不足，以俸为助。能为居宇，贳贷付与。日载酒肴，如抚稚乳。不督不程，诱以美语。未二周星，创数万堵。几半重楼，如诗羽。锢以长堤，缭四千步。明年水平，人始歌舞。灾久事钜，一日除去。灌田万顷，益种桑苎。俗所未有，罔不完具。寂寥千年，谁守滋土。大中圣人，元和是师。图赞功劳，武阳岂遗。乃命史臣，刻序碑辞。宠假武阳，为人慰思。训劝守吏，勉於为治。
    ○自撰墓铭
    牧字牧之。曾祖某，河西陇右节度使。祖某，司徒平章事岐国公，赠太师。考某，驾部员外，累赠礼部尚书。牧进士及第，制策登科宏文馆校书郎，试左武卫兵曹参军江西团练巡官，转监察御史里行御史淮南节度掌书记，拜真监察御史，分司东都。以弟病去官，授宣州团练判官殿中侍御史内供奉，迁左补阙史馆修撰，转膳部比部员外郎，皆兼史职。出守黄、池、睦三州，迁司勋员外郎史馆修撰，转吏部员外。以弟病乞守湖州，入拜考功郎中知制诰。周岁拜中书舍人。牧平生好读书，为文亦不由人。曹公曰：“吾读兵书战策多矣，孙武深矣。”因注其书十三篇，乃曰：“上穷天时，下极人事，无以加也。後当有知之者。”去岁七月十日，在吴兴梦人告曰：“尔当作小行郎。”复问其次，曰：“礼部考功为小行也。”言其终典耳。今岁九月十九日归，夜困，亥初就枕寝，得被势久酣而不梦，有人朗告曰：“尔改名毕。”十月二日，奴顺来言“炊将熟甑裂”。予曰：“皆不祥也。”十一月十日，梦书片纸“皎皎白驹，在彼空谷”。傍有人曰：“空谷，非也，过隙也。”予生於角星昴，毕於角为第八宫，曰病厄宫，亦曰八杀宫，土星在焉，火星继木。星工杨曰：“木在张於角为第十一福德宫，木为福德，大君子救，於其旁，无虞也。”予曰：“自湖守不周岁，迁舍人，木还福於角足矣，土火还死於角，宜哉。”复自视其形，视流而疾，鼻折山根，年五十，斯寿矣。某月某日，终於安仁里。妻河东裴氏，朗州刺史偃之女，先牧若干时卒。长男曰曹师，年十六；次曰祝尼，年十二。别生二男，曰兰、曰兴，一女曰真，皆幼。以某月日葬於少陵司马村先茔。铭曰：
    後魏太尉禺，封平安公，及予九世，皆葬少陵。嗟尔小子，亦克厥终，安于尔宫。
    ●卷七百五十五
    ☆杜牧（八）
    ○唐故范阳卢秀才墓志
    秀才卢生名霈，字子中。自天宝後，三代或仕燕，或仕赵，两地皆多良田畜马。生年二十，未知古有人曰周公、孔夫子者，击球饮酒，策马射走兔，语言习尚，无非攻守战斗之事。镇州有儒者黄建，镇人敬之，呼为先生，建因语生以先王儒学之道，因复曰：“自河而南，有土地数万里，可以燕、赵比者百数十处。有西京、东京，西京有天子，公卿、士人畦居两京间，皆亿万家，万国皆持其土产，出其珍异，时节朝贡，一取约束。无禁限疑忌，广大宽易，嬉游终日。但能为先王儒学之道，可得其公卿之位，显荣富贵，流及子孙，至老不见战争杀戮。”生立悟其言，即阴约母弟云，窃家骏马，日驰三百里，夜抵襄国界，舍马步行，径入王屋山，请诣道士观。道士怜之，置之门外庑下，席地而处。始闻《孝经》《论语》。布褐不袜，ㄏ草为茹，或竟日不得食，如此凡十年。年三十，有文有学，日闲习人事，诚敬通达，汝洛间士人稍稍知之。开成三年，来京师举进士，於群辈中酋酋然，凡曰进士知名者多趋之，愿与之为交。生尝曰：“丈夫一日得志，天子召於座前，以笏画地，取山东一百二十城，唯我知其甚易耳。”因言燕、赵间山川夷险，教令风俗，人情之所短长，三十年来王师攻击利与不利，其所来由，明白如彩画，一一可以目睹。开成四年，客游代州南归，某月日，於晋州霍邑县界，昼日盗杀之。京师名进士闻之，多有哭者，资其弟云至霍邑，取生丧来长安。以某年月日，葬於城南某乡里，其所资费，皆出於交游间。曾祖昌嗣，涿州剌史，祖ダ，易州长史。父劝，镇州石邑令。某常以生之材节，荐生於公卿间，闻生之死，哭之。因志其墓。
    ○唐故进士龚轺墓志
  </div>
  <div class="pagination">
   <a href="全唐文_page447.html">
    上一页
   </a>
   <span>
    ...
   </span>
   <a href="全唐文_page443.html">
    443
   </a>
   <a href="全唐文_page444.html">
    444
   </a>
   <a href="全唐文_page445.html">
    445
   </a>
   <a href="全唐文_page446.html">
    446
   </a>
   <a href="全唐文_page447.html">
    447
   </a>
   <span class="current-page">
    448
   </span>
   <a href="全唐文_page449.html">
    449
   </a>
   <a href="全唐文_page450.html">
    450
   </a>
   <a href="全唐文_page451.html">
    451
   </a>
   <a href="全唐文_page452.html">
    452
   </a>
   <a href="全唐文_page453.html">
    453
   </a>
   <span>
    ...
   </span>
   <a href="全唐文_page449.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
