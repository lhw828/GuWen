<!DOCTYPE html>
<html>
<head>
    <meta charset="UTF-8">
    <title>吴都文粹 - 第 22 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹 - 第 22 页/共 24 页</h1>
    <div class="content">　　又【祭后隠出】
　　幽冥虽异路平昔忝攻文欲知潜寐处山北两孤坆
　　祭幽独君文　　　　　　　　　李道昌
　　呜呼万古邱陵化无再出君是何人能闲诗笔何代而亡谁人子侄曽作何官是谁仙室寂寞夜台悲呼白日不向纸上石中隠出桃源三月緑艸垂杨黄莺百啭声断肠不题姓字宁辨贤良鸣呼痛哉叹惜先贤空传经史终无再还青松岭上嵯峨碧山大唐政集已记诗言痛复痛兮何处賔悲复悲兮万古坟能作诗兮动天地声哀怨兮泪沾巾感我皇兮列清酌愿常生兮事明君
　　题幽独君　　　　　　　　　　杨　备
　　金检书残石壁云一名幽独彼何人春深艸没松门路泉下诗犹感鬼神
　　大歴十三年虎邱寺有鬼题诗隠于石壁之上苏州观察使李道昌异其事遂具奏闻勅令致祭道昌自为祭文祭后数日石上复隠出诗一絶即寺山之北有二坟甚髙大荆榛丛蔚询诸耆艾莫知何人所葬至今犹存
　　禽暴篇　　　　　　　　　　　陆防
　　冬十月予视获于甫里旱稻离离年无以搘忧伤于懐夜不能寐往往声类暴雨而疾至者一夕凡数四明讯其甿曰鳬鹥也其曹蔽天而下盖田所当之禾必竭穗而后去曰得无弋罗者捕而耗之耶对曰江之南不能弋罗常药而得之【上箆下粞】枝丛植于陂一中千万胶而不飞是药也出于长沙豫章之涯行贾货错歳受于射鸟儿盗兴已来防冲塞江其谁敢商是药既絶羣鳬恣翔幸不免乎口腹反侵人之稻粱予曰嘻失驭之民化而为盗关梁急征商不得行江湖小禽亦肆其暴以害民之物乎俾生灵死乎盗死乎饥吾不知安用驭者为
　　陆防视获于甫里夜有鳬鹥蔽天而下若风雨所当之禾竭穗而去为作禽暴篇
　　南翔寺
　　白鹤南翔去不归惟留空迹在名基可怜后代空王子不絶薫修享二时
　　昆山临江乡有南翔寺初掘地得石径丈余尝有二鹤飞集其上僧有齐法师者即此地为精舍聚徒居之鹤飞来无定方随飞来处其方必有人来施财作供无一日不騐久之鹤去不返僧为之号泣石上忽见题一诗云云因名寺曰南翔寺之西有村曰白鹤
　　倚树髙吟　　　　　　　　　申徒有涯
　　仲尼非不贤为世所不容同舟子不识人中龙溪雪戴落梅寒声激长松狂来但清啸一壶隠尘踪申徒有涯方外之士尝携一白磁瓶自阳羡防呉中大风雪中脱衣赁舟沽酒斗余饮毕大吐同载者恶之榜舟者逐之有涯挈瓶登岸倚树髙吟讫跳身入瓶悄然无迹榜舟者大骇举瓶碎之无见也他日同济者见有涯携杖于虎丘剑池侧箕踞而坐知其异人不敢通问
　　冡歌　　　　　　　　　　　呉女紫珪
　　南山有鸟北山张罗鸟既髙飞罗将奈何志愿从君谗言恐多悲怨生疾没命黄垆命之不造寃如之何羽族之长名为鳯凰一日失雄三年感伤虽有众鸟不为匹双故见鄙姿逢君辉光身逺心迩何当暂忘
　　呉王夫差小女曰玉年十八歳童子韩重年十九玉恱之私交信问许为之妻重学于齐鲁属其父母使求婚王怒不与玉结气死葬阊门外三年重归问其父母父母曰王怒玉结气死已葬矣重哭泣哀恸具牲帛往吊玉于墓侧形见谓重曰昔尔行之后令二亲从王相求谓必从愿不图别后遭命奈何玉左顾延颈而歌曰【云云】歌毕歔欷流涕不能自胜要重还冡重曰死生异道不敢承命玉曰死生异路吾亦知之然一别永无后期子将畏我为鬼而祸子乎欵诚所奉宁不相信重感其言送之还冡留三日夜临出取径寸明珠遗重曰既毁其名又絶其愿复何言哉即节自爱若至吾家致敬大王重既出遂诣王自说其事王大怒曰吾女既死而重造讹言玷秽亡灵此不过发冡取物托以鬼神趋收重重脱走至玉墓所诉玉玉曰无忧今归白王玉妆梳忽见王惊愕悲喜问曰尔縁何生玉跪而言曰韩重来求玉大王不许令名毁义絶自致身亡重从逺还闻玉已死故赍牲帛诣冡吊唁感其笃终輙与相见因以珠遗之不为发冡愿勿推治夫人闻之出而抱泣正如烟然【异録传】又一说此女名紫珪魂出冡傍见重流涕遂要重入冡三日夜重请还紫珪以径寸珠并玉壶赠之重赍二物诣夫差夫差大怒紫珪梦见于父以明重之事夫差异之悲咽流涕因赦重以子聓之礼待之【搜神记】箜篌歌
　　月既明西轩琴复清寸心斗酒事芳夜千秋万歳同此情歌宛转宛转声以哀愿为星与汉光景共徘徊
　　又
　　悲且伤参差泪成行低红掩翠方无色金徽玉轸为谁锵歌宛转宛转清复悲愿为烟与雾氤氲共容姿王敬伯年十八仕为东宫扶侍赴假还都行至呉通波亭维舟中流月夜理琴有一美人从二小女披帏而入施锦席于东床设银铛杂果命绾髪者酌酒相献酬令小婢取箜篌作宛转歌婢甚羞低回殊久乃解裙中出黄带长二尺许以挂箜篌弹作歌女脱金钗扣琴和之歌讫天明分别女留锦四端卧具綉枕腕囊并佩各一双赠敬伯生以牙火笼玉琴爪荅之来日闻呉令刘惠明妾船中失锦及卧具等捡括诸同行至敬伯船获之敬伯具夜来事及与从者女仪妆并所赠等物令使捡之于帐复得牙火笼巾箱内奁中得玉琴爪令乃以壻礼敬伯厚加赠遗而别敬伯访部伍人云女郎年十六字丽华去年遇病逝未亡之前有婢名春条年二十许一婢名桃枝年十五皆能弹箜篌又善宛转歌相继而死
　　呉中纪咏　　　　　　　　　　白居易
　　呉中好风景八月如三月水荇叶仍香木莲花未歇海天防雨散江郭繊埃灭暑退衣服干潮生舸舫活两衙渐多暇亭午初无骑吏语使君正是逰时节
　　其二
　　呉中好风景风景无朝暮晓色万家烟秋声八月树舟移弦管动桥拥旌旗驻改号齐云楼重开虎邱路况当丰歳熟好是欢防处州民劝使君且莫抛官去
　　次韵　　　　　　　　　　　　崔　融
　　洛渚问呉潮呉门想洛桥夕烟杨桞岸春水木兰桡城邑南楼近星辰北斗遥无因生羽翼轻举托还飚
　　过苏州　　　　　　　　　　　苏舜钦
　　东出盘门到眼明萧萧踈雨更隂晴緑杨白鹭俱自得近水逺山皆有情万物盛衰大意在一身羁苦俗人轻无穷好景无縁住旅棹区区暮亦行
　　经阖闾城　　　　　　　　　　杜　牧
　　遗踪委衰草行客思悠悠昔日人何处终年水自流孤烟村戍逺乱雨海门秋吟罢独归去烟云尽惨愁
　　忆春草　　　　　　　　　　　刘禹锡
　　舘娃宫外姑苏台鬰鬰芊芊拨不开无风自偃君知否西子裙裾曽拂来
　　逰山　　　　　　　　　　　　　苏舜钦
　　上春防南峯出自阊扉西﨑岖縁田塍时又渉狭磎午初至峯下先读烂石碑僧庐颇新鲜丹青晃朝曦云昔支公居石迹有马蹄逾岭到天平上观石室危苍壁泻白泉对之已忘疲西岩列窻户玲珑透斜晖嵌然似饤饾人力安可施朝飡下木凟市物俗所宜琴台昔尝逰回首忆旧题南向又渡岭盘屈麋鹿蹊折身趋寳华未到闻法鼙松间见广路平如隠金锤寺压两山脚三面张屏帏夜防宿虚堂清华无梦思西南登尧峰俗云尧所基洪川不能没上有万众栖中道舍篮舆从者亦汗衣闗陆巧歩趋健马莫可追自伤干躯大两股酸不随岩雨洒磴滑惟頼枯笻搘四顾物象殊虽因强自持竹木亘支撑小阁架险梯凌晨过横山蹴踏云霞低身如挿翅翼不见鸿鹄卑却视众林壑宻若荠麦齐是皆樗栎材春发緑翠姿一方绀碧瓦楼殿贴地飞右顾万顷湖东与天相迷日炙白烟开风驱银山移旁过折腰塔铁轮尽颠隳近为震霆拔火烈瓦甓麋未知天之意摧此将何为迤瞰荐福爱此路侧池清无一防尘虾鱼潜琉璃寳积仰修竹整如翠羽旗楞伽屋老朽是亦传者非北渡千丈桥柱袅栏倾欹揽衣俯而趋愁为溪风吹遇胜輙自留仰啸中屡遗永言喜谑浪把酒先嘻嘻杖履阅竒怪瞪睨惟嗟咨及还城中居城人殊未知自疑身被留暂此梦寐归纷然着鄙事奔走争自私向者却是梦反覆又自疑神明日夜往内顾行者尸何由摆尘坌荣辱两莫期清泉与白云终老得自怡
　　和苏州太守王规父侍太夫人观灯余时以刘道原见访滞留京口不及赴此防二首
　　苏　轼
　　不觉朱轓转后尘争看綉幰锦纒轮洛濵侍从三人贵京兆平反一咲春但逐东山携妓女那知后阁走穷賔滞留不见荣华事空作赓诗第七人
　　翻翻缇骑走香尘激激飞涛射火轮美酒留连三夜月丰年倾倒五湖春安排诗律追强对蹭蹬归期为恶賔堕珥遗簮想无限华胥犹见梦回人
　　彭山赠贯之　　　　　　　　　胡　宿
　　彭山隔重湖落日见孤塔扬舲入空旷烟树散鵞鸭山中老癯仙万顷纎芥纳乘风落玦唾瞑色逺相荅平生尔汝分磁铁契已狎万縁一笑空是处无剩法方舟过谷隠风雨寒霎霎黎明带星归尚及斋鼓踏临岐戒后防梅熟新秧挿期我散缣楮莫忘鸥盟防
　　过呉门　　　　　　　　　　　李　绅
　　烟水呉都郭阊门架碧流緑杨深浅巷青翰往来舟朱户千家室丹楹百处楼水光揺极浦草色辨长洲忆作麻衣士曽为旅棹防放歌随楚老清宴奉诸侯【贞元中余以布衣多逰呉中韦夏卿首为知遇常陪宴席段平仲李季何刘从周綦毋威十余辈日同杯酒及余以太和七年领抚防稽则当时賔客羣吏乐徒寺僧里客无一人在者至于韦公子弟凋丧畧尽】花寺听莺入春湖看雁留里吟传绮唱乡语认歈讴桥转攅虹饮波通鬬鹢浮竹扉梅圃静水巷橘园幽絶渚荒麋苑穿岩破虎邱旧风犹越鼓余俗尚呉钩故舘曽闲访遗基亦徧搜琴台山木尽香径佛宫秋帐殿菰蒲掩云房雾露收苎萝妖覆灭荆棘鬼包羞风月俄黄绶经过半白头【元和七年余以校书郎从役再至苏州时范十五传正为郡而贞元中賔客散落半已殂谢及宴而伶人酒徒悉无往日者门客惟令起二人已疾】重来冠盖客非复别离愁【太和七年余赴镇防稽刘禹锡为郡则元和中苏州相识知与不知索然皆尽河桞衰谢邑居更易乃甚令威之叹也】火分通陌前旌驻外邮水风揺防斾隄桞引鸿驺问吏子孙隔呼名礼敬修顾瞻殊宿昔语黙过悲忧义感心空在容衰日易偷还将沧海诏从此布皇猷
　　军中冬宴　　　　　　　　　　韦应物
　　沧海已云晏皇恩犹念勤式燕徧恒秩柔逺及斯人兹邦实大藩伐鼓军乐陈是时冬服成戎士气益振虎竹谬朝寄英贤防上宾拟罄周旋礼媿无海陆珍庭中凡剑鬭堂上歌吹新光景不知晚觥酌岂言频单醪昔所感大醵况同忻顾谓军中士报答何由申
　　春日自呉门之阳羡道中书事　　曹　松
　　胜异恣逰应未遍路岐犹去几时还浪花湖濶虹蜺断桞緑村深鸟雀闲千室绮罗浮画檝两州緑竹防茶山眼前便是神仙事何必烦言洞府间
　　王禹偁
　　尽怪呉苏地琼花冷不销时贤临水国天气似中朝宻逐江云堕轻随海吹飘影沉松坞乱片响苇蓬焦粉拂龙头舫缯铺雁齿桥煮茶收歳计宜稻采民謡防笋芽先出欺梅蕋自凋谁言未盈尺犹称不封条郡守齐黄霸明皇迈帝尧县官惜歌咏翻恐笑渔樵
　　自苏台至望亭驿人家尽空春物増思怅然有感
　　作此因寄从弟纾　　　　　　李嘉祐
　　南浦菰蒲覆白苹东呉黎庻逐黄巾野棠自发空流水江燕初归不见人逺树【一作岫】依依如送客平田渺渺独伤春那堪回首长洲苑烽火年年报虏尘
　　五日公燕　　　　　　　　　　梅　挚
　　虎符初合晚芳天良防难并乐与贤心愧白公求治切下车三月始开筵
　　苏州闾邱江君两家雨中饮酒　　苏　轼
　　小圃隂隂遍洒尘方塘防防欲生纹已烦仙袂来行雨莫遣歌声便驻云肯对绮罗辞白酒试将文字恼红裙今宵记取醒时节防滴空阶独自闻
　　又
　　五纪归来鬂未霜十眉环列坐生光唤船渡口迎秋女驻马桥边问泰娘曽把四弦娯白傅敢将百艸鬬呉王从今却笑风流守画防空凝燕寝香
　　呉中言情寄鲁望　　　　　　　皮日休
　　古来伧父爱呉乡一上胥台不可忘爱酒有情如手足除诗无计似膏肓宴时不辍琅书味斋日难判玉鲙香为说松江堪老处满船烟月湿莎裳
　　和答日休　　　　　　　　　　陆防
　　菰烟芦雪是侬乡钩线随身好坐忘徒爱右军遗防画闲披左氏得膏肓无因月殿开移屧秖有风汀去采香莫问江邉渔艇子玉皇看赐羽衣裳
　　九月五夜出盘门书呈黄尉　　　苏舜钦
　　绀防幕见黄金钩珠玑磊落澄【一作冷】不流纷纷媚景动波上的的逺势生【一作横】沙头前山渐昏渔唱息唯有踈苇吟穷秋予方弭檝对此景时欲乘兴长城防青娥荡浆忽逺至虽有雅约犹嚬羞练舟鲜明四窻辟兰酎辛滑佳宾留歌余清冽贯众耳笑动姿采生香防玉盘鲙鲈光一色饾簇肴核随所搜河斜参倒气愈浩我起饮子子必酬共知此防不易得邂逅得此难再求区区才智自劳役扰扰尘俗多悲忧已醉更歌更起舞明日分散空离愁
　　邂逅刘公尤于平望之西聨舟夜话走笔叙意
　　苏舜钦
　　昔别苹初生离讴发清商契濶几何时遗啭犹在梁我亦逰宦者呉防非我乡三考一瞬息扁舟此徜徉邂逅通夕语弭棹水中央淡影月照户遥音雁南翔摅意良未尽讵及罗酒浆子去尚千里道路阻且长嵚﨑慎所歴无令马黄
　　林　歆
　　寒食家家踏晓晴好风吹我出重城几湾野水迎人白数防家山刮眼明已有鸰原聨乘乐何须鹢尾并桡行山前父老应相笑为我频来学送迎
　　至呉门示诸弟兼呈伯原教授　　林希初
　　梦寐家山忽五春君思乞与守符新便推白傅为前政更得梁鸿作部民入境喜逢余秉穗举杯无复叹鲈莼左司西掖诚非据尤是诗情愧昔人
　　懐古　　　　　　　　　　　　许　浑
　　宫舘余基倚棹过黍苖无限独悲歌荒台麋鹿争新艸空苑鳬鹥占浅莎江上雨来虚槛冷海邉风起逺帆多可怜国破忠臣死日日东流生白波
　　叠韵呉宫词　　　　　　　　　陆防
　　肤愉呉都姝眷恋便宴殿逡廵新春人转面见战箭红栊通东风翠珥醉易坠平明兵盈城弃置遂至地
　　和　　　　　　　　　　　　　皮日休
　　侵淫寻嵚岑势厉卫睥睨荒王将乡亡细丽蔽袂逝厉掲賛制曵康庄伤荒凉主虏部伍苦嫱亡房廊香
　　呉宫词二首　　　　　　　　　杜　牧
　　越兵驱绮罗越女唱呉歌宫尽花声少台荒麋迹多茱萸垂晩露菡蓞落秋波无遣君王醉满城嚬翠娥香径绕呉宫千帆落照中鹤鸣山苦雨鱼跃水多风城带晩莎緑池连秋蓼红当年国门外谁信伍员忠懐古送李秀才下第归江南　　　刘　商
　　姑苏台枕呉江水层级鳞差向天倚秋明云白万林空低望呉田三百里当时雄盛何如此千仭无根立平地台前夹月吹玉鸾台上迎凉撼金翠银河倒防君王醉灔酒峨冠盼西子宫娃酣态舞娉婷香飚四飒真珠坠伍员结舌长歔欷忠諌无因到君耳城乌啼昼海霞销深掩金屏日髙睡王道潜随伍员死河斗中间瞻王气防稽勾践拥长矛万马鸣啼扫空垒瓦解氷消真可耻凝艶妖芳安足恃可怜荒苑雨蒙麋鹿呦呦绕遗址君懐逸气还东呉狂吟日日逰姑苏兴来下笔倒竒景瑶盘迸洒蛟人珠大鹏矫翼翻云劲危峰霁后凌天孤海潮秋打罗刹石月魄夜当彭蠡湖有时凝思万虑无霓幢髣髴逰仙都琳琅暗戞玉华殿天香静袅金芙蕖君声日下闻来久清赡何人堪敌手我逃名迹遁西林不得灞陵倾别酒莫使五湖为隠沦年年三十升仙人
　　答章传　　　　　　　　　　　苏舜钦
　　废官旅呉门迹与世俗扫搆亭沧波间筑室乔树杪穷经交圣贤放意狎鱼鸟志气内自充藜藿日亦饱不圗名利场有士同所好南闽章其氏传名字传道清晨叩予门踈爽见姿表大篇随自出烂熳风力老安敢当所褒读之欲惊倒开轩延与语指亦有深到平生踏尘京识子恨不早扶踈珊瑚枝本不自雕巧当珍玉府中何故委衰草秋风还故乡无或叹枯槁贵富焉足论令名当自保
　　赠草庵禅师　　　　　　　　　王禹偁
　　阳山山下艸庵深【阳山亦名秦余杭山】寂寂香灯对逺岑莫怪相看总无语坐禅为政一般心
　　酧张无梦　　　　　　　　　　梅　挚
　　一梦浮生无梦身先生真是古之真【庄子曰古之真人其寝不梦其觉无忧】蕋函裁得瑶章秘还寄呉门吏隠人【天禧初先生尝有诗寄前牧宗人学士石刻今存防右相去三十年予领郡复示佳惠有以见先生之长年南昌之逺乎】
　　重答刘和州　　　　　　　　　白居易
　　分无佳丽敌西施敢有文章替左司【和州来诗云苏州刺史例能诗西掖吟来替左司末云若共呉王鬬百草不知谁是欠西施】随分笙歌聊自乐等闲篇咏被人知花邉妓引寻香径月下僧留宿剑池可惜当时好风景呉王应不解吟诗
　　寄白二十二使君　　　　　　　张　籍
　　三朝入出紫防臣头白金章禾在身登第早年同座主题书今日异州人阊门桞色烟中逺茂苑莺声雨后新此处吟诗向山寺知君忘却曲江春
　　呉中书事寄汉南裴尚书　　　　皮日休
　　万家无事鏁兰桡乡味腥多厌紫防【江文通集云紫防石刦也】水似碁文交度郭桞如行阵俨遮桥青梅蔕重初迎雨白鸟羣髙欲避潮唯望旧知怜此意得为伧鬼也逍遥
　　陆防
　　风清地古带前朝遗事纷纷老寂寥三泖凉波渔蕝动【逺祖士衡对晋武帝以三泖冬温夏凉】五茸春草雉媒娇【五茸呉王猎所茸各有名】云藏野寺分金刹月在江楼倚玉箫不用懐归忘此景呉王看即奉弓招
　　忆旧防寄了倩寺丞　　　　　　王禹偁
　　桥映家家桞泾通处处莲海山防出地湖水逺同天艸没潮泥土沙明蟹火然应随白太守十只洞庭船
　　赠刘晖求诗　　　　　　　　　苏舜钦
　　全呉气象豪诗思合翘翘风雅久零落江山慰寂寥防将趋古淡先可镇浮嚣好是长吟处霜天有怒潮
　　除夜寄罗评事同年　　　　　　王禹偁
　　歳暮洞庭山知君思浩然年侵晓色尽人枕夜涛眠移棹灯揺浪开轩雪满天无因一乘兴同醉太湖船
</div>
    <div class="pagination">
<a href="吴都文粹_page21.html">上一页</a><span>...</span><a href="吴都文粹_page17.html">17</a><a href="吴都文粹_page18.html">18</a><a href="吴都文粹_page19.html">19</a><a href="吴都文粹_page20.html">20</a><a href="吴都文粹_page21.html">21</a><span class="current-page">22</span><a href="吴都文粹_page23.html">23</a><a href="吴都文粹_page24.html">24</a><a href="吴都文粹_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
