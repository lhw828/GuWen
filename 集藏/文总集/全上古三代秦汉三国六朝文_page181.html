<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 181 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 181 页/共 658 页</h1>
    <div class="content">　　间得密表，先陈往古明王圣主，以讽暗政。切至之辞，款诚笃实，退思补过，将顺匡救，备至悉矣。览思苦言，吾甚嘉之。（《魏志·杨阜传》）
　　◇答东阿王论边事诏（当在太和三年）
　　制诏。览省来书，至于再三。朕以不德，夙遭凶。圣祖皇考，复见孤弃。武宣皇后，复即玄官。重此哀茕，五内伤剥。又以眇身，暗于从政。是故二寇未诛，黔首元元各不得所，虽复兢兢坐而待旦，惧无云益。王侠辅帝室，朕深赖焉，何乃谦卑，自同三监？知吴蜀未枭，而海内虚耗为忧，又虚边将，或非其人。诸所开喻，朕敬听之，高谋良策，思闻其次。（《文馆词林》卷六百六十四）
　　◇议追崇处士君号谥诏（太和三年六月）
　　尊严祖考，所以崇孝表行也；追本敬始，所以笃教流化也。是以成汤、文、武，实造商、周，克昌王业，而《诗》、《书》之义，追尊稷契，歌颂有、姜原之事，明盛德之源流，受命所由兴也。自我魏室之承天序，既发迹于高皇、太皇帝，而功隆于武皇、文皇帝。至于高皇之父处士君。潜修德让，行动神明，斯乃乾坤所福飨，光灵所从来也。而精神幽远，号称罔记，非所谓崇孝重本也。其令公卿已下，会议号谥。（《魏志·刘晔传》，《通典》七十二）
　　◇禁外藩入嗣复顾私亲诏（太和三年七月）
　　礼，皇后无嗣，择建支子以继大宗，则当纂正统而奉公义，何得复顾私亲哉！汉宣继昭帝后，加悼考以皇号；哀帝以外藩援立，而董宏等称引亡秦，或误朝议，遂尊恭皇，立庙京都，又宠藩妾，使比长信，叙昭穆于前殿，并四位于东宫，僭差无度，人神弗，而非罪师丹忠正之谏，用致丁、傅焚如之祸。自是之后，相踵行之。昔鲁文逆祀，罪由夏父；宋国非度，讥在华元。其令公卿有司深以前世行事为戒。后嗣万一有由诸侯入奉大统，则当明为人后之义；敢为佞邪导谀时君，妄建非正之号以干正统，谓考为皇，称妣为后，则股肱大臣，诛之无赦。其书之金策，藏之宗庙，著于令典。（《魏志·明帝纪》，又《宋书·礼志四》）
　　◇诏青州刺史礼遣管宁（明帝三年十二月辛酉）
　　宁抱道怀贞，潜翳海隅，比下征书，违命不至，盘桓利居，高尚其事。虽有素覆幽人之贞，而失考父兹恭之义，使朕虚心引领历年，其何谓邪？徒欲怀安，必肆其志，不惟古人亦有翻然改节以隆斯民乎！日逝月除，时方以过，澡身浴德，将以曷为？仲尼有言：「吾非斯人之徒与而谁与哉！」其命别驾从事郡丞掾奉诏，以礼发遣宁诣行在所，给安车、吏从、茵蓐、道上厨食，上道先奏。（《魏志·管宁传》。）
　　◇策试罢退浮华诏（太和四年二月）
　　世之质文，随教而变。兵乱以来，经学废绝，后生进趣，不由典谟，岂朕训导未洽，将进用者不以德显乎？其令郎吏学通一经，才任牧民。博士策试，擢其高第者亟用，其浮华不务道本者，皆罢退之。（《魏志·明帝纪》，又《艺文类聚》五十三）
　　◇谥锺繇诏（四年四月）
　　太傅功高德茂，位为师保，论行赐谥当先依此，兼叙延尉于张之德耳。（《魏志·锺繇传》注引《魏书》。有司议谥，诏曰云云，乃策谥曰成侯。又见《御览》五百六十二）
　　◇听曹真分邑封曹遵、朱赞诏（太和四年九月）
　　大司马有叔向抚孤之仁，笃晏平久要之分。君子成人之美，听分真邑，赐遵、赞子爵关内侯各百户。（《魏志·曹真传》。）
　　◇答张诏（太和四年）
　　昔祭遵为将，奏置五经大夫，居军中与诸生雅歌投壶。今将军外勒戎旅，内存国朝，朕嘉将军之意，今擢湛为博士。（《魏志·张传》）
　　◇封曹真五子诏（太和五年三月）
　　大司马蹈履忠节，佐命二祖，内不恃亲戚之宠，外不骄白屋之士，可谓能持盈守位劳谦其德者也。其悉封真五子义、训、则、彦、皑皆为列侯。（《魏志·曹真传》。）
　　◇令诸王及宗室公侯各将适子一人入朝诏（太和五年八月）
　　古者诸侯朝聘，所以敦睦亲亲协和万国也。先帝著令，不欲使诸王在京都者，谓幼主在位，母后摄政，防微以渐，关诸盛衰也。朕惟不见诸王十有二载，悠悠之怀，能不兴思！其令诸王及宗室公侯各将适子一人入朝。后有少主、母后在宫者，自如先帝令，申明著于令。（《魏志·明帝纪》）
　　◇报满宠求留诏（太和五年冬）
　　昔廉颇强食，马援据鞍。今君未老，而自谓已老，何与廉、马之相背邪？其思安边境，惠此中国。（《魏志·满宠传》）
　　◇诏报东阿王植（太和五年）
　　盖教化所由，各有隆弊，非皆善始而恶终也，事使之然。故夫忠厚仁及草木，则《行苇》之诗作；恩泽衰薄，不亲九族，则《角弓》之章刺。今令诸国兄弟，情礼简怠，妃妾之家，膏沐疏略，纵不能敦而睦之，王援古喻义备悉矣，何言精诚不足以感通哉？夫明贵贱，崇亲亲，礼贤良，顺少长，国之纲纪，本无禁固诸国通问之诏也，矫枉过正，下吏惧谴，以至于此耳。已赦有司，如王所诉。（《魏志·陈思王植传》）
　　◇改封诸侯以郡为国诏（太和六年）
　　古之帝王，封建诸侯，所以藩屏王室也。《诗》不云乎：「怀德维宁，宗子维城。」秦、汉继周，或强或弱，俱失厥中。大魏创业，诸王开国，随时之宜，未有定制，非所以永为后法也。其改封诸侯王，皆以郡为国。（《魏志·明帝纪》，又《艺文类聚》五十一）
　　◇报陈王植等诏
　　此柰乃从凉州来，道里既远，又来东转暖，故柰中变，色不佳耳。（《初学记》二十八。又《御览》九百七十，作「故奈色非如夏」也。）
　　◇诏陈王植（太和六年）
　　吾既薄才，至于赋诔特不闲，从儿陵上还，哀怀未散，作儿诔，为田公家语耳。（《御览》五百九十六）
　　◇与陈王植诏（太和六年正二月）
　　昔先帝时，甘露屡降於仁寿殿前，灵芝生芳林园中。自吾建承露盘已来，甘露复降芳林园仁寿殿前。（《艺文类聚》九十八，《初学记》二，《御览》八百七十二）
　　◇与陈王植手诏
　　王颜色瘦弱何意邪？腹中调和不？今者食几许米？又啖肉多少？见王瘦，吾甚惊，宜当节水加餐。（《御览》三百七十八）
　　◇陈国相为国王制服（诏案：陈王薨于太和六年）
　　若正名实，司空议是也。且谓之国相，而不称臣制服，则亦多名实有错。若去相之号，除国之名，则伤亲亲之恩也。宜释轻从重，以彰优崇之大义也。（《通典》八十八）
　　◇获玉印告庙诏（太和六年）
　　推原符瑞，有感而至，宜因祭祀，奠于文思皇后神座前，以慰神灵之思念。（《通典》五十五）
　　◇拒蒋济请议封禅诏（太和中）
　　闻济斯言，使吾汗出流足。自开辟以来，封禅者七十余君耳。故太史公曰，虽有受命之君，而功有不洽。是以中间旷远者千有余年，近者数百载，其仪阙不可得记，吾何德之修，敢庶兹乎！济岂谓世无管仲，以吾有桓公登泰山之志乎！吾不敢欺天也。济之所言，华则华矣，非助我者也。公卿侍中、尚书、常侍省之而已，勿复有所议，亦不须答诏也。（《晋书·礼志下》。《宋书·礼志三》。《魏志·高堂隆传》载首二句。）
　　◇玉佩诏（当在太和中）
　　中书领军游击皆玉佩。（《御览》二百四十引《高堂隆集·己巳诏》）
　　◇吊陈群母诏
　　司空今遭母忧，当遣使者吊祭如故事。（《通典》八十三）
　　◇以蒋济为护军将军诏（太和末）
　　夫骨鲠之臣，人主之所仗也。济才兼文武，服勤尽节，每军国大事，辄有奏议。忠诚奋发，吾甚壮之。就迁为护军将军，加散骑常侍。（《魏志·蒋济传》）
　　◇以夏侯等配飨武帝庙庭诏（青龙元年五月壬申）
　　昔先王之礼于功臣，存则显其爵，没则祭于大蒸。故汉代功臣，祠于庙廷。大魏元功之臣功勋优著终始休明者，其皆依礼祀之。（《魏志·明帝纪》，注引《魏书》）
　　◇诏有司议中山王衮犯禁（青龙元年）
　　王素敬慎，邂逅至此，其以议亲之典议之。（《魏志·中山恭王衮传》）
　　◇诏何桢（青龙元年）
　　扬州别驾何桢，有文章才，试使作《许都赋》，成上不封，得令人见。（《御览》五百八十七引《文士传》）
　　◇禁淫祀诏（青龙元年）
　　郡国山川，不在祀典者，勿祠。《宋书、礼志四》，《通典》五十五
　　◇减鞭杖之制诏（青龙二年二月乙未）
　　鞭作官刑，所以纠慢怠也。而顷多以无辜死，其减鞭杖之制，著于令。（《魏志·明帝纪》）
　　◇谥山阳公为孝献皇帝诏（青龙二年四月丙寅）
　　盖五帝之事尚矣，仲尼盛称尧、舜巍巍荡荡之功者，以为禅代乃大圣之懿事也。山阳公深识天禄永终之运，禅位文皇帝以顺天命。先帝命公行汉正朔，郊天祀祖以天子之礼，言事不称臣，此舜事尧之义也。昔放勋殂落，四海如丧考妣，遏密八音，明丧葬之礼同于王者也。今有司奏丧礼比诸侯王，此岂古之遗制而先帝之至意哉？今谥公汉孝献皇帝。（《魏志·明帝纪》注引《献帝传》）
　　◇入贾逵祠诏（考此在青龙二年七月）
　　昨过项，见贾逵碑像，念之怆然。古人有言，患名之不立，不思年之不长。逵存有忠勋，没而见思，可谓死而不朽者矣。其布告天下，以劝将来。（《魏志·贾逵传》）
　　◇诏下司空（青龙二年）
　　征南将军带金紫都督使位高任重，近者正朝乃与卿校同执羔，非也。自今以后，从特进，应奉璧者如故事。（《通典》七十五）
　　◇皇后崩称大行诏（青龙三年春）
　　称大行者，所以别存亡之号，故事已然。今当如林议称大行。（《通典》七十九，文德郭后崩，侍中苏林议，宜称大行。）
　　◇报孙礼诏
　　敬纳谠言，促遣民作。（《魏志·孙礼传》）
　　◇诏卫臻
　　殿舍不成，吾所留心，卿推之何。（《魏志·卫臻传》）
　　◇幸许昌还诏
　　吾省与仆射何异。（《魏志·徐宣传》）
　　◇宣下灵命瑞图诏（青龙四年）
　　张掖郡玄川溢涌，激波奋荡，宝石负图，状像灵龟，宅于川西，嶷然磐峙，仓质素章，麟凤龙马，焕炳成形，文字告命，粲然著明。（《魏志·管宁传》）
　　◇议狱从宽简诏（青龙四年六月）
　　有虞氏画象而民弗犯，周人刑错而不用。朕从百王之末，追望上世之风，邈乎何相去之远？法令滋章，犯者弥多，刑罚愈众，而奸不可止。往者案大辟之条，多所蠲除，思济生民之命，此朕之至意也。而郡国蔽狱，一岁之中，尚过数百，岂朕训导不醇，俾民轻罪，将苛法犹存，为之陷阱乎？有司其议狱缓死，务从宽简，及乞恩者，或辞未出而狱以报断，非所以究理尽情也。其令廷尉及天下狱官，诸有死罪具狱以定，非谋反及手杀人，亟语其亲治。有乞恩者，使与奏当文书俱上，朕将思所以全之。其布告天下，使明朕意。（《魏志·明帝纪》）
　　◇选举诏（青龙四年）
　　欲得有才智文章，谋虚渊深，料远若近，视昧而察，筹不虚运，策弗徒发，端一小心，清修密静，乾乾不解，志尚在公者。无限年齿，勿拘贵贱，卿校已上，各举一人。（《魏志·王昶传》）
　　◇赠谥徐宣诏（青龙四年）
　　宣体履至实，直内方外，历在三朝，公亮正色，有托孤寄命之节，可谓柱石臣也。常欲倚以台辅，未及登之，惜乎大命不永。其追赠车骑将军，葬如公礼，谥曰贞侯。（《魏志·徐宣传》）
　　◇诏问程喜
　　问青州刺史程喜，宁为守节高乎？审老疾顿邪。（《魏志·管宁传》）
　　◇收考解弘诏（青龙末）
　　汝非曾闵，何言毁邪？促收考竟。（《魏志·高柔传》）
　　◇原解弘诏
　　孝哉弘也，其原之。（《魏志·高柔传》）

卷十·魏十
◎明帝（二）
　　◇改正朔诏
　　黄初以来，诸儒共论正朔，或以改之为宜，或以不改为是，意取驳异，于今未决。朕在东宫时闻之，意常以为夫子作《春秋》，通三统，为后王法。正朔各从色，不同因袭。自五帝、三王以下，或父子相继，同体异德；或纳大麓，受终文祖；或寻干戈，从天行诛。虽遭遇异时，步骤不同，然未有不改正朔，用服色，表明文物，以章受命之符也。由此言之，何必以不改为是邪？（《宋书·礼志一》）
　　◇改元景初以建丑月为正月诏
　　昔在庖牺，继天而王，始据木德，为群代首。自兹以降，服物氏号，开元箸统者，既膺受命历数之期，握皇灵迁兴之运，承天改物，序其纲纪。虽炎、黄、少昊，颛顼、高辛，唐、虞、夏后，世系相袭，同气共祖，犹豫昭显所受之运，箸明天人去就之符，无不革易制度，更定礼乐，延群后，班瑞信，使之焕炳可述于后也。至于正朔之事，当明示变改，以彰异代，曷疑其不然哉。
　　文皇帝践阼之初，庶事草创，遂袭汉正，不革其统。朕在东宫，及臻在位，每览书籍之林，总公卿之议。夫言三统相变者，有明文；云虞、夏相因者，无其言也。《历志》曰：「天统之正在子，物萌而赤；地统之正在丑，物化而白；人统之正在寅，物成而黑。」但含生气，以微成著。故太极运三辰五星于上，元气转三统五行于下，登降周旋，终则又始，言天地与人所以相通也。仲尼以大圣之才，祖述尧、舜，范章文、武，制作《春秋》，论究人事，以贯百王之则。故于三微之月，每月称王，以明三正迭相为首，夫祖述尧舜，以谕三正，则其明义，岂使近在殷、周而已乎？朕以眇身，继承洪绪，既不能绍上圣之遗风，扬先帝之休德，又使王教之弛者不张，帝典之阙者未补，之德不箸，亦恶可已乎？
　　今推三统之次，魏得地统，当以建丑之月为正月。考之群艺，厥义彰矣。其改青龙五年春三月为景初元年孟夏四月。服色尚黄，牺牲用白，戎事乘黑首之白马，建大赤之旗。朝会建大白之旗，春秋冬孟仲季月，虽与岁不同，至于郊祀迎气，衤勺、祀、蒸、尝，巡狩、搜田，分至启闭，班宣时令，中气晚早，敬授民事，诸若此者，皆以正岁斗建为节。此历数之序，乃上与先圣合符同契，重规叠矩者也。今遵其义，庶可以显祖考大造之基，崇有魏惟新之命。
　　於戏！王公群后，百辟卿士，靖康厥职，帅意无怠，以永天休。司徒露布，咸使闻知，称朕意焉。（《宋书·礼志一》。又略见《魏志·明帝纪》注引《魏书》，又《册府元龟》四）
　　◇议牲色诏（景初元年）
　　以建寅之月为正者，其牲用玄；以建丑之月为正者，其牲用白；以建子之月为正者，其牲用も：此为牲色各从其正，不随所祀之阴阳也。祭天不嫌于用玄，则祭地不得独疑于用白也。天地用牲，得无不宜异邪？更议。（《宋书·礼志一》）
　　◇答议牲色诏（景初元年）
　　诸议所依据各参错，若阳祀用も，阴祀用黝，复云祭天用玄，祭地用黄，如此，用牲之义，未为通也。天地至尊，用牲当同以所尚之色，不得专以阴阳为别也。今祭皇皇天帝、皇皇后地、天地郊、明堂、宗庙，皆宜用白；其别祭五郊，各随方色；祭日月星辰之类用も，社稷山川之属用玄，此则尊卑方色，阴阳众义畅矣。（《宋书·礼志一》，《通典》五十五）
　　◇郊诏（景初元年十月）
</div>
    <div class="pagination">
<a href="全上古三代秦汉三国六朝文_page180.html">上一页</a><span>...</span><a href="全上古三代秦汉三国六朝文_page176.html">176</a><a href="全上古三代秦汉三国六朝文_page177.html">177</a><a href="全上古三代秦汉三国六朝文_page178.html">178</a><a href="全上古三代秦汉三国六朝文_page179.html">179</a><a href="全上古三代秦汉三国六朝文_page180.html">180</a><span class="current-page">181</span><a href="全上古三代秦汉三国六朝文_page182.html">182</a><a href="全上古三代秦汉三国六朝文_page183.html">183</a><a href="全上古三代秦汉三国六朝文_page184.html">184</a><a href="全上古三代秦汉三国六朝文_page185.html">185</a><a href="全上古三代秦汉三国六朝文_page186.html">186</a><span>...</span><a href="全上古三代秦汉三国六朝文_page182.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
