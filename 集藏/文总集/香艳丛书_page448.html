<!DOCTYPE html>
<html>
<head>
    <meta charset="UTF-8">
    <title>香艳丛书 - 第 448 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 448 页/共 467 页</h1>
    <div class="content">　　青娥原是谪仙人，幻色空花惹宿因。 
　　误落黑风三万劫，明珠一粒委泥津。 

　　娟娟翠竹似容光，门巷春深驻泰娘。 
　　何处槐枝横夹道，江干憔悴女儿箱。 

　　琅玕一片总凌空，只在山隈水曲中。 
　　红杏交枝春意闹，此君无节不玲珑。 

　　妒花风色太披猖，从此温柔未有乡。 
　　庑下孤桐厨下爨，赏音那得蔡中郎。 

　　沦落空怜绝世姿，阿谁颠倒独情痴。 
　　名花借得东风力，暮暮朝朝好护持。 

　　春归红袖魂同去，月上青楼影共还。 
　　望断天涯人不见，梦中情泪滴成斑。 

　　如瓜小艇逐鸱夷，烟水苍茫杳不知。 
　　莲子心肠红豆影，可怜苦里暗相思。 

　　西风白下柳欹斜，呜咽秦淮水一涯。 
　　半纸云蓝情万缕，总教人不薄烟花。 

　　春光依旧入扬州，宵市桥边古渡头。 
　　一树马缨迷客路，愿郎曲折到红楼。 

　　骑省多愁鬓已丝，为君更唱断肠词。 
　　安能天意从人愿，大妇同行小妇随。 
　　陈银儿，苏州人，居水关之东。弱岁学歌，声如雏凤，尝一夕工数剧，老伎师叹弗如。豪客赠遗无虚日，然性慷爽，阿堵物不以关怀。及长益厌铅华，素服淡妆，亭亭玉立。与绿筠夹河而居，年并十九，固一时双璧也。余友陈子心忏，雅爱寻芳，而轻薄万千，惬心者少。客春上巳，偕余闲步平康，独于银儿一见心醉，迷香洞中，拟作苏姑子好梦。暇即往访，挑以辞不答，屡叩之，或以疾辞。余私询其义妹福儿，始知银与新安蔡生订有婚誓，迨吉于归，不同章台柳矣。余笑谓心忏曰：“‘花枝已属东风管，珍重流莺别处啼’二语，可代银作答。”心忏为之惘惘者累日。然犹幸佳期迢递，无妨造室晤言，挹彼清芬，不必定作拗花人也。未几闻绿筠为讼累，银益叹此中不可居，而生亦适以油壁来迎，遂于四月杪辞家竟去。吁！银亦可谓出淤泥而不染者矣。第闻生以丞职待选，侨寓维扬，年当授室，使君固自有妇也。银于定情时，位非小星，然他日相逢，莫能两大，争春梅雪，恐费平章，则银尚于此少商量矣。偶与心忏论及之，心忏又为之闷闷者累日。 
　　福儿年十五，丰姿韶令，银尝教之歌曲，亦能继其声。 
　　陆庆儿，嘉兴人。本良家女，为王三童养媳，虐于其姑，驱事章台，非本志也，葳蕤自守，楚梦犹虚。余友潘子研香亟称之，因往访焉。年方及笄，淡薄妆梳，体无华饰，而笑弯秋月，羞晕朝霞，柔媚中别饶幽致。挑菜节研香邀游平山，复相遇于长春岭之西榭。时值峭寒未解，残梅在枝，庆伫立花阴，风吹鬓影，愁思弱态，如不胜情。研香语余曰：“是儿终非风尘中人也。”即于席间赋《满庭芳》一阕云： 
　　慵髻低鬟，颦蛾敛黛，湘裙微蹴莲钩。盈盈二八，相见半娇羞。众里胜常道罢，生姿处一晌凝眸。金尊奉，莺啼呖呖，宛转引歌喉。　　人间多恨事，花时雨横，月上云稠。况黑罡风里，挫折飘流。那得藏诸金屋，深爱护、玉软香柔。嗟予是伤春杜牧，端的为花忧。 
余亦口占一阕和之云： 
　　红晕潮鲜，绿堆云腻，香泥浅印双钩。低徊索笑，相识尚含羞。携手落梅风外，盈盈酒并入明眸。娇无那，霞杯怕赌，小酌润歌喉。　　旧游曾记忆，桥头柳暗，渡口花稠。怎淑姿蓬巷，越样风流。恰遇潘郎清润，闲吟罢、心醉温柔。还试问相思此后，何处可忘忧？ 
　　对酒高歌，慷当以慨，庆为呜咽久之。迫夏中，闻有武林某公子以重金购为侧室，甚有宠，余喜妍香之言验矣，更重为庆儿幸也。 

　　补遗 
　　余昔往来邗上，停桡每无多日，未与花月之筵，一时名姝如林巧儿、金瑞芳、周二明官等，皆未谋面。今狎游既数，寓目遂多，虽空冀北之群，尚落蓝田之屑，或齿加长而风韵犹存，或名稍轻而幽情独抱，芳心艳影，宁教一例沉埋？因复附书数人，亦雪泥之纤爪云尔。 
　　杨大，苏州人。藉甚声名，甲于北里。向为鹾尹董某所昵，潜居别馆者数载，后因厄于大妇，仍返邗沟。虽给侍宴游，不复握云携雨，盖以报董之知遇也。余于今春相识，已逾季魄请待之年，而秀外慧中，弥觉翛然绝俗，大家举止，前辈典型，当为此姬首屈一指。 
　　赵三，字绣芳，亦苏州人。金瑞芳之义妹也。姿容俏洁，不以脂粉污颜，即粗服乱头，丰韵殊绝。至于足翘细笋，腰折回风，尤觉颠掉纤柔，具有万方仪态。余友倩芗主人夙与之善。 
　　张三，字素娥，亦苏州人。姿仅中人，而赋情特甚，与知己交，绸缪缱绻，一往而深，不以贫富易其念，且遇急难，不惜倾箧赠遗，是亦风尘中独具真性者。 
　　杨小宝，本郡人。年十七，姿制明净，眉宇间棱棱露爽。善南北曲，兼工小调，一矢口应弦合节，歌场推为独步。性和易，妙于语言。其母素有疯疾，或以不顺之辞怜佳客，小宝周旋其间，每一言解颐，能令公喜。余以解语花目之。 
　　闵德儿，苏州之木读镇人。年二十余，艳名甚着，几欲方驾王、陈诸姬。余每于城阴放棹时，邂逅水亭，修蛾曼渌，貌亦秀韵非常。第喉舌间重浊，不类吴音，且以其颀之状，病于双趺，彳亍庭前，未免苗条太甚也。 
　　闻德，本名姬周二侍女。姬向与闵某善，有锲臂盟，后闵以游荡不羁，卓锥无地，姬延之至家，寝食与共，虽伉俪不过也。居久之，闵潜与德私，与姬情殊不属。姬觉而恚恨，逐闵及德。德遂偕闵徙居城阴，作脂粉生计焉。 
　　苏高三者，姓高，行三，崇明人，寄籍姑苏，转徙维扬。时邻人亦名高三，人以其称从同也，加苏字以别之。其实姬亦从夫之名，并未以姓氏着也。颀身玉立，慧眼波流，见者罔不色授魂与。且善伺人，言必中肯。问其年，已数到星张轸翼矣。向与城北校书艳名相埒。校书本姓张，名银儿，江阴人，详见《续板桥杂记》，今并以齿长不与诸姬伍。而城北以风情着美，姬以歌曲擅长，皆尚有声于时，不致门前冷落也。自方、黄两家各以无赖速讼，河房中咸怀雀鼠之警，城北既浮家吴会，姬亦戢影邗沟，每过城隅，不胜人面春风之感。 

　　跋 
　　珠泉《续板桥杂记》将付梓，余既为之序矣，年来长斋绣佛，颇自忏悔，戒绮语。乃珠泉复持《雪鸿小记》示余，又三月烟花谱也。因戏之曰：“古云人生只合扬州死，盖以地多佳丽，辄欲销魂，故作此无赖语。但沉腰易瘦，潘鬓蚤斑，未必非森罗殿上为慧业文人寄个泥犁消息。倘金枷玉锁，何处访窈娘堤耶？”珠泉起而谢曰：“然。此即余之忏悔语也，烟花谱未始非棒喝意也。”遂书以代跋。越州青阁居士。 
 

　　珠江梅柳记　清　周友良 

　　辛酉秋，予赴穗垣乡试，同寓者程子香轮也。程雅好狭邪游，省城中故多烟月作坊，莫不流览殆遍，而于珠江春色，尤属意焉。然有所遇，辄勾留移日，不辨妍媸，同辈笑之，终己弗顾。知予选色必求备，每难当意，是以未尝与偕。一日闻西关外有地名沙面者，新来两美，一曰雪梅，一日柳莺，皆色艺超群，为珠江翘楚。以其初入妓馆，身价未昂，程子举以示予，予姑妄听之耳。未几同往西关访友，中途遇雨，呼小艇暂避。而程子意在梅柳，命榜人移棹向西，予无可如何，亦且任之。时晚潮初涨，沿流而下，已报伊人室迩矣。遂舣舟登阁，鸨母延入客座。俄而珠围翠绕，以次出见，有二美者，珊珊来迟，半遮半掩，颜有羞涩状，予意必梅柳也，询之果然。程子顾予曰：“若可谓名下无虚，今君不负此行矣。”予乃首肯。因议各挟其一，而二美意皆属予，微露拒程之意，程子亦心印，笑向予曰：“君少年未婚，花林所历，所谓两美必合，何妨左拥右抱乎？”予口虽谦让，心焉许之。于是呼酒张筵，乐而忘返也。酒半携手，入雪梅卧房，碧槛红窗，绣帘罗幙，几案床褥，色色可人。壁间一联云：“直把春偿酒，都将命乞花。”写作俱佳，饶有雅人深致。室中管弦罗列，予度《佳期》一曲，梅唱《絮阁》，柳唱《思凡》继之，音韵绕梁，令人心醉。斯时群美毕集，中有春桃者，色稍逊于梅柳，而姿态横生，且喜其同以花名，促程子留焉。程子赋七律二章，予和之云： 
　　名场试后赴歌场，乡到温柔醉亦乡。 
　　才子本来多好色，好花如此况闻香。 
　　金樽泥饮情初洽，银烛高烧乐未央。 
　　一曲娇喉珠一串，赏音何独是周郎。 

　　众香国里品名葩，斗艳争妍第一家。 
　　柳底藏莺歌乍啭，梅梢点雪玉无瑕。 
　　碧桃未放含春意，丹桂虽浓剩落花。 
　　我欲梦为蝴蝶去，芳魂同绕绿窗纱。 
次首隐寓雪梅、柳莺、春桃名，第六句盖以程子名悼桂，别号丹柬，而今夕皆有兴寻花，无缘折桂耳。诗成复入席畅饮，尽兴而罢，相与来春桃房中，开灯吹烟，而谯楼已漏下四鼓矣。予别程子，同雪梅共归柳莺房，促膝谈心。二人问予年，予以弱冠对，固问知梅小予一年，柳大予一岁，三人年相上下，亦缘之巧合也。两人知予未娶，曲尽绸缪。予见其举止大方，无烟花中习气，诘其失身之故，皆泪下。柳曰：“青楼薄命，感荷垂怜，既已倾心，愿陈衷曲。我两人系某氏爱妾，同居颇相合，不幸夫婿身故，惨遭大妇凌辱，屡欲投环。又以严密提防，无由得间，今卖妾等至此。自惟陋质，粗通翰墨，各晓笙歌，故入院以来，不乏名公推重。然性成疏懒，见登徒子未肯逢迎，是以怨多而恩少。命诚如此，夫复何言。倘蒙不弃卑微，一邀青盼足矣。但妾两人郁郁不得志，恒与笔墨为缘，月夕花晨，此唱彼和，聊以排闷，非敢言诗也。今遇知音，愿求订正。”随各出一帙示予。书学簪花，诗成咏絮，不禁啧啧叹赏。有两人互成《花月吟》云： 
　　花围碧槛月当天，月影离离花影妍。 
　　何处月明花正好，满庭花放月初圆。 
　　花间步月三更静，月下飞花一色鲜， 
　　遥想春江花月夜，有人拥月伴花眠。 
　　月满楼台花满林，花魂月魄两阴阴。 
　　移花就月云初散，戴月攀花露已深。 
　　月下花羞开并蒂，花间月喜照同心。 
　　愿教月与花常好，花不飘零月不沉。 
复加一酒字联句成一律云： 
　　摘花酿酒月初来，借月分花入酒杯。 
　　酒熟对花邀月饮，月明携酒赏花开。 
　　拈花弄月酒为主，沽酒探花月作媒。 
　　我欠月前花酒债，坐花醉月酒边陪。 
稿中佳卷甚多，不能尽述。予不觉技痒，书一律于卷后云： 
　　乍听歌喉百转娇，酒香花艳夜迢迢。 
　　何期月暗来双凤，疑是春深锁二乔。 
　　半醉半醒人已倦，双栖双宿福难消。 
　　有缘幸遇多才侣，不羡天边度鹊桥。 
吟毕风雨联床，三人同梦，不知东方之既白矣。晨起流连，依依难舍，予谓梅柳曰：“二卿有此才貌，误落风尘，翠馆红楼，终非结局，竹篱茅舍，及早抽身。纵此时柳摇金缕梅如玉，宁不念梅子心酸柳皱眉乎？”二人敛袵而谢曰：“妾等生不逢辰，早年沦落，倚门卖笑，入室含悲，每思跳出火坑，争奈无人援手。君言及此，岂无一滴杨枝水，化作人间并蒂莲耶？”余曰：“卿果有情，俟予明春毕婚后，定当竭力图之耳。”二人喜甚。适程挈春桃来，促予归，予重订后期，牵衣惜别。两人各以诗相送，柳云： 
　　暂别何如且暂留，欲留仍别泪盈眸。 
　　难忘一夕钟情话，差喜平生夙愿酬。 
　　南浦绿波人去去，西窗红烛夜悠悠。　 
　　奋飞怜我无双翼，心已随郎到画舟。 
梅云： 
　　花发娇枝占早芳，横斜踈影淡梳妆。 
　　自甘冷艳浮溪月，谁把梅魂聘海棠。 
　　粉面暂消新点雪，梅心犹锁旧时香。　 
　　评章幸藉诗人笔，自扫门前待玉郎。 
后予往来月徐，情好弥笃。忽为仲叔拉予归里，匆匆未叙别离之意，心殊怅然。明年予成室后，至省再寻旧约，而雪梅已病瘵亡，柳莺移家江门，又为大力者所得，杳不可见，呜呼！噫嘻！予与二女之情，仅止此耶！畴昔之事，为欢几何，顾已浮生如梦耶！爰约略记之，以志不忘云。 
 

　　泛湖偶记　清　武林缪艮莲仙 

　　丁未夏，予泛棹西泠桥畔，别舟坐丽人，斜露背影于蓬窗外，风鬟雾鬓，恍如神女凌波。予口占《阮郎归》词一闽，微吟云： 
　　衫罗肤玉映分明，舟窗背影真。风儿偏肯做人情，吹来桥畔横。　　云髻堕，可怜生，拟从湖口迎。风儿不肯做人情，阻侬舡一程。 
　　韵随风度，丽人若有所闻，含笑回眸，而予舟已远矣。薄暮由南山归，舍舟而行，过堤上寓楼，纱窗半启，则丽人在焉。予徘徊久之，复吟《最高楼》词云： 
</div>
    <div class="pagination">
<a href="香艳丛书_page447.html">上一页</a><span>...</span><a href="香艳丛书_page443.html">443</a><a href="香艳丛书_page444.html">444</a><a href="香艳丛书_page445.html">445</a><a href="香艳丛书_page446.html">446</a><a href="香艳丛书_page447.html">447</a><span class="current-page">448</span><a href="香艳丛书_page449.html">449</a><a href="香艳丛书_page450.html">450</a><a href="香艳丛书_page451.html">451</a><a href="香艳丛书_page452.html">452</a><a href="香艳丛书_page453.html">453</a><span>...</span><a href="香艳丛书_page449.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
