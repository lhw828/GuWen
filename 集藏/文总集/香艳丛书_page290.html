<!DOCTYPE html>
<html>
<head>
    <meta charset="UTF-8">
    <title>香艳丛书 - 第 290 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 290 页/共 467 页</h1>
    <div class="content">　　景灵宫在新庄桥，投北坐西，乃韩蕲王世忠元赐宅基，其子献于朝，改为宫。向中兴初，高庙銮舆幸此，四孟朝献，俱于禁中行礼。绍兴年间，臣僚奏景灵宫以奉祖宗衣冠之所，即汉享庙也。今就便殿作朝设位以飨，未副广孝之意，遂诏临安府同修内司相度，以蕲王宅基，修盖宫庙。殿门扁曰思成，前为圣祖殿，宣祖至徽宗殿居中，东西廊俱图配飨功臣像于壁，元天圣后与昭宪太后而下诸后，殿居于后。朝家欲再广殿庑，刘氏余地，其子孙复献，遂增建前殿五楹，中殿七楹，后殿十七楹，自是斋殿、进膳、更衣、寝殿，次第俱备焉。咸淳年间，再命帅臣重修各殿，度庙亲洒扁目，自圣祖、宣祖、太祖至理庙十六殿，曰天兴、天元、宣武、大定、熙文、美成、治隆、大明、重光、承元、瑞庆、皇德、系隆、美明、垂光、章熙之扁。自元天圣后至杨太后十五殿，曰保宁、太始、俪极、辉德、衍庆、继仁、徽音、坤元、柔仪、顺承、缵德、顺嗣、徽光、顺天、体德之扁。宫后有堂，自东斋殿西循庑而右，为大堂三，临池上，左右为明楼，旁有蟠桃亭，堂南为西斋殿，遇郊禋恭谢，设宴赐花于此；西有流杯堂、跨水堂、梅亭；北为四并堂，又有桔井修竹，四时花果亭宇，不能备载。宫南建崇禋馆，命道流以奉洒扫，晨香夕灯之职。仍设内侍官事务及官司，皇城兵侍卫之。按《朝野杂记》：“太庙以奉神主，一岁五飨，朔祭而月荐，新其五飧。命宗室诸王奉礼，朔祭以太常卿行事。景灵宫以奉塑像，岁行四孟飧，主上亲祀之。帝后大忌，宰臣率文武官僚行香，僧道作法事，后妃六宫亦皆继往。天章阁奉绘象，时节朔望，帝后生忌日，皆偏荐，内臣行礼。内庭钦先孝思殿亦奉神御，主上每日炷香，凡朔望帝后忌辰节序，皆亲行酌献之礼。太庙之祭，以行俎豆礼；景灵宫祭，以奉牙盘礼；天章阁、钦先孝思殿，以奉常馔，行家人之礼。” 
　　万寿观 
　　万寿观，在新庄桥西。绍兴间建殿观宇，以太霄殿奉昊天，宝庆殿奉圣祖，长生殿奉长生帝，西则纯福殿，奉元命。后殿十二楹，为二十二室，奉太祖以下。会圣宫、章武殿应天璇运，皆塑像，以存东都遗制。前殿东有圆庙，室扁曰延圣；章惠后室扁曰广惠；温成后室扁曰宁华。四孟庙献毕，上由御圃诣本观诸殿行烧香礼。景定改道院斋阁，以奉皇太后。元命观东建神华馆，命羽士焚修。 
　　御前宫观 
　　御前宫观，在杭城者六，湖边者三，多是潜邸改建琳宫，以奉元命，或奉感生帝，属内侍提举宫事，设立官司守卫兵士。凡宫中事务，出纳金谷日膳，道众修崇醮款，凡有修整宫宇，及朝家给赐银帛，殿阁贴斋钱帛，并皆主继给散，羽士俱沾恩甚隆，外观皆不及也。东太乙宫，在新庄桥南，元东都祠五福太乙神也。驻跸于此，以北隅择地建宫。以奉礼寺讨论，宜设位塑像。按十神者，曰五福、君基、大游、小游、天一、地一、四神、臣基、民基、直符。凡行五宫，四十五年一移，所临之地，岁稔无兵疫。绍兴间，命浙漕度地建宫，凡一百七十四区。殿门扁曰崇真，大殿扁曰云休，挟殿扁曰琼章宝室，元命殿扁曰介福，三清殿扁曰金阙，廖阳斋殿扁曰斋明，火德殿扁曰明离。两庑俱绘三皇五帝、日月星宿、岳渎九宫贵神等，与从祀一百九十有五，遵太平兴国旧制。每祀用四立日，设笾豆簠簋尊罍，如上帝礼，两庑以次降杀。车驾遇四孟朝飧，尝亲诣焉。孝庙又建元命殿，扁曰崇禧。淳熙建藏殿，扁曰琼章宝藏。钟楼扁曰琼音之楼。理庙建长生殿，奉南极。度宗建通真殿，以奉佑圣；中佑殿，奉元命；顺福殿，奉太皇。元命，盖易长生名改为延寿，俱宸翰也。又北辰殿奉北斗。崇真馆在宫南，有斋八，曰观妙、潜心、泰定、集虚、颐真、集真、洞微、虚白。馆有小圃，亭扁武林，在宫后小坡，山乃杭之主山也。 　　西太乙宫 
　　西太乙宫，在西湖孤山。淳佑间，太史奏太乙临梁、益分，请用天圣故事，于国城西南别建新宫，以顺方向。于是择八角镇地，建宫奉安，遂析延祥观地为宫。以凉堂建正殿，扁曰黄庭之殿，殿门扁曰景福之门，安奉太乙十神帝像。东有延祥殿，以备临幸，其外扁曰福祥之门。凡宫之事仪，四立祀典，皆如东太乙例遵行。咸淳间，以德辉堂为元命殿，明应堂为太皇元命殿。迎真殿在宫之右，有斋者二，曰通真、养素。宫中旧有陈朝桧，至今七百五十余年矣。苏东坡尝为僧志诠作诗以记。侧有小亭，孝庙宸翰其诗，石刻于亭下曰：“道人手种几生前，鹤骨龙姿尚宛然。双干一先神物化，九朝三见太平年。忽惊华表依岩出，乞与佳名到处传。此柏未枯君记取，灰心聊伴小乘禅。” 
　　佑圣观 
　　佑圣观在兴礼坊西，元孝庙旧邸，绍兴间以普安外第设主，光庙干道年间，又开甲观之祥。淳熙岁，诏改为道宫，以奉真武。绍定重建观门，曰佑圣之观，殿曰佑圣之殿，藏殿扁曰“琼章宝藏”，御制《真武赞》及宸翰《黄庭经》，皆刻之石以赐。后殿奉元命，西奉孝庙神御，即明远楼旧址也。孝庙少年时题杜甫诗曰：“富贵必从勤苦得，男儿须读五车书。”理庙又书全篇，锓于东营厅屏风上曰：“碧山学士焚银鱼，白马却走深岩居。古人已用三冬足，年少今开万卷余；晴云满户团倾盖，秋水浮阶溜决渠。富贵必从勤苦得，男儿须读五车书。”延真馆在观之右，命道流修晨香夕炬之供。馆有道纪堂、虚白斋。 
　　显应观 
　　显应观在丰城门外，聚景园之北，处湖之东，水四面绕观，观额宣和所赐。靖康年间，高庙为康邸，出使至磁州，神马引而南。建炎初，秀邸妻梦神指一羊谓曰：“以此为识。”遂诞毓孝庙。由是累朝祠祀弥谨。殿中为显应之殿，其神位曰“护国显应兴圣普佑真君”。高庙为书殿扁，且揭以御名，昭其敬也。孝庙宸书“琼章宝藏”之扁，理庙书《洞古经》以赐刻石，宁庙御题观碑，其额以表功忠。观之东有崇佑馆。 
　　四圣延祥观 
　　四圣延祥观在孤山，旧名四圣堂。道经云：“四圣者，紫微北极大帝之四将，号曰天蓬、天猷、翊圣、真武大元帅真君。”元是显仁韦太后绘像，奉事甚谨，朝夕不忘香火。高庙为康邸，出使将行，见四金甲神人，执弓箭以卫。绍兴间，慈宁殿出财建观侍奉，遂于孤山古刹，徙之为观。次年，内庭迎四圣圣像，奉安此观。观额诏复东都延祥旧名，殿扁曰北极四圣之殿，殿门扁曰会真之门，三清殿扁曰“金阙寥阳”，法堂扁曰“通真元命”，阁扁曰“清宁”，皆理庙奎墨。藏殿扁曰“琼章宝藏”，孝庙亲墨。有堂扁曰“瀛屿”，元是凉堂扁，建西宫，以堂为黄庭殿，别创新堂，以此扁奉之。观有瑞真道馆，即延祥观门也。 
　　三茅宁寿观 
　　三茅宁寿观在七宝山，元三茅堂，因东都三茅宁寿之名，赐观额“宁寿观”，殿扁曰“太元”，奉三茅真君像。观中有三神御殿。观中曾蒙赐三古器玩，皆希世之珍：一曰宋鼎，乃宋孝武帝之牛鼎，以祀太室之鼎；二曰唐钟，系大唐常州澄清观旧物，内庭出内帑金帛易以赐之，禁中每听钟声，以奉寝兴食息之节；三曰褚遂良书小字《阴符经》，此物宣取复赐贾秋壑。观之外曰东山，为殿以奉元命。有亭扁曰宾日，俯见日出。又有庵，扁曰仁寿。 
　　开元宫 
　　开元宫在太和坊内秘书省后，元宁庙潜邸，为道宫。向东都有开元阳德观，以奉火德。嘉泰年，诏以嘉邸改充开元宫，仪制皆视佑圣观，扁曰明离之殿，祀以立夏。又诏临安府即殿左别建皇伯宣明王殿，遂徙大宗正司他所，悉以址为宫，作宁庙神御殿。又有璇玑殿，奉北斗，易扁曰北辰。衍庆殿以奉真武、顺福、神佑二殿奉元命。皆嘉明殿奎画。宫北建阳德馆，以存修真之道侣。 
　　龙翔宫 
　　龙翔宫在后市街，元理庙潜邸，旧沂靖惠王府，诏建道宫，赐名龙翔，以奉感生帝。大门扁曰龙翔之宫，中门扁曰昭符之门，殿扁曰正阳之殿。礼官讨论祀典，以正月上辛日，差侍从三献官等，升为上祀行礼，备牲牢礼料，用十二笾豆，设祭歌宫架乐舞，受誓戒，望祭斋宫行事，内牲牢依祀天地礼，例用羊豕，所有仪像服色制度，有灵体殿庑下画像可遵。朝议以龙翔宫奉感生帝，既属羽流，合用斋醮之法，其正月上辛日望祭，自如其旧，奉旨从之。宫之左曰福庆殿，以待车驾款谒，改为神御殿。正阳之后殿为醮殿。宫西奉南真，馆门曰南真之馆，中门曰启晨之门；三清殿扁曰“三境储祥”；后殿扁曰“申佑”，以奉元命；西曰顺福殿，以奉太皇元命；寿元殿奉南斗，景纬殿奉十一曜；钟楼扁曰和应之楼；经楼扁曰凝真之章；藏殿扁曰琅函宝藏；小位次以备车驾宴坐，扁曰仙源，羽士之室，扁曰澄虚；内侍之舍，扁曰泉石。有高士三斋，曰履和、颐正、全真。 
　　宗阳宫 
　　宗阳宫在三圣庙桥东，以德寿宫地一半建宫，赐名以奉感生帝。盖此地前后环建王邸，又建庙毓圣之所，天瑞地府，益大彰显，诏两司相度建宫，大门扁曰宗阳之宫，中门扁曰开明之门，正殿扁曰无极妙道之殿，以奉三清；顺福殿奉太皇元命；三清殿后为虚皇之殿，直北有门，扁曰真应之门，中建毓瑞之殿，以奉感生帝，后为申佑殿，奉元命。通真殿奉佑圣。自开明门内，左有玉籁之楼、景纬之殿、寿元之殿，右有栾简之楼、琼璋宝书、北辰之殿，规制祀典，并视龙翔宫。行常以原飨回归，行款谒礼。有降辇殿，曰福临之殿，门曰福临殿门，进膳殿曰端拱。后有轩，扁曰劲霜，有圃，建堂二，曰志敬，曰清风。亭扁曰丹邱元圃。亭之北凿石池，堂扁曰垂福，后曰清境。圃内四时奇花异木，修竹松桧甚盛。宫西有介真馆，堂曰大范、观复、观妙、斋曰会真、澄妙、常净，俱度庙奎藻。 

　　卷九 
　　三省枢使谏官 
　　三省：即尚书省、中书省、门下省。枢密院，国初循唐旧制，置院于中省之北，今在都堂东，上为枢属列曹之所。盖枢密使率以宰臣兼领，自知院以下，皆聚于都堂治事。省院在和宁门北首，旧福宁寺也。枢密院后建经武阁，系藏经武要略之文。中省门下后省，在都堂后。谏院在后省之西。检正左右司在谏院之右向东。承旨检详编修，在枢密院。三省枢密院监门，大门之南。三省枢密院架阁，在制敕院后。御史台，在清河坊内，北向，盖取严肃之义，内有朝堂，即台厅也。自绍兴来，未尝置对。有属台臣谳问，则刑察就听于大理寺问罪矣。 
　　六部 
　　六部，在三省枢密院之南。部之中崖名曰“论思献纳之堂”。吏部掌天官，依唐制，以文武有官人，分左右铨选名之：尚左、尚右、侍左、侍右、司封、司勋、考功凡七司，以掌文武注授到部推赏等事。户部，名为地官，又称民部。掌天下州郡财赋，得财用耗而复衍，仓廪虚而复实之事。礼部，谓之春官。掌礼仪，讨论典故，讲习典礼。大朝聘礼、庆贺朝仪、生辰圣节、元旦、冬至、朝会、郊祀、明堂、合祀、天地、祖宗、典策、秋享、祭祀、社稷、封赐、祀典、祠庙、功臣勋烈配享，及赐家庙祭器等事。兵部，谓之夏官。掌兵伍、厢军、武举、投试武艺、金吾街仗人司兵，及大将出征、告庙、破贼、露布、卤簿、字图，若番夷属户，授官封爵等事，及天下地图、堡寨、烽堠侯，番夷归服内附皆掌之。又称驾部，掌辇辂车乘、厩牧杂畜、乘具传驿之政。令辨其出入之数。再名库部，掌军器、仪仗、卤簿、法式，随军攻城什物，及供帐之事。是为四司主掌也。刑部，谓之秋官，掌邦典之重轻，民讼之疑惑，重刑之出入，官僚之宪谳，皆主之。盖民不问大小生死事体，所系四方讼刑，得其平直，发于天庭，以称其职。唐制刑部分为四司：曰刑部，曰都官，曰比部，曰司门是也。工部谓之冬官，掌工役程序，及天下屯田、文武官职田、京都衢关苑囿、山泽草木、畋猎渔捕、运漕碾硙之事。唐制名为四部：曰工部，曰屯田，曰虞部，曰水部，一皆所总也。 
　　六部监门 
　　六部监门在六部大门之左，凡所掌之事，隶于六部，部门受其出入之时，以听上稽访。门之司存，盖至是而愈重矣。奉行列曹之命，以正胥吏之失，赞长贰之惩决，以遵长官之意耳。六部架阁，其库在天水院桥，掌六曹之文书，主二十四司之案牍，故官置库掌其架阁，皆无失误矣。 　　诸寺 
　　太常寺在罗汉洞，掌奉常礼仪，讨论典故、祭器、太常、乐器等事。寺内有昭勋崇德阁，阁上绘像文武功勋大臣，自忠献赵韩王普以下二十五人于其上也。宗正寺玉牒所，在太庙南。玉牒建局，以宰臣提举从官兼修撰。宗正卿少以下，悉预修《宗藩庆系录》、《仙源积庆图》等书。检讨官亦以他职兼耳。大理寺，在仁和县西，设卿、少丞、簿、评事、司直之宫，及治狱都辖推吏等。家属皆居于寺内，以严出入之禁。掌朝廷刑棘廷尉之职，按法断刑，治狱推劾等事。司农寺，在保民坊内。国制以户部掌国计，而司农列卿、少丞、簿赞之，如诸州府县道每年上供，及宰执百官军粮宣限米斛，皆委专官，吏卒下各路州县坐征，以应宣限支用也。太府寺，在保民坊内，系《周官》职。总局二十有四，如诸军诸司粮审四院，左藏二库，买务卖场及编奎两司，和剂惠民四局，只候钞引院，皆属掌矣。 
　　秘书省（国史敕令附） 
　　秘书省在天井坊之左。东都建于禁中。绍兴间，以殿司寨基建。省有殿扁，曰右文之殿。秘阁在殿后，供奉御书制书画古器等，两庑列累朝制书，石刻国史。实录院在殿东，提举官阁在殿西。道山堂在阁后。东西二阁，监少之位，丞簿馆职阁，列于两廊堂之前。著作之庭，在堂后，有小轩，置石刻东坡画竹于中。西有四阁，著作、着佐之位，《国史》、《日历》所在。著作庭东庑，有汗青轩，编纂《会要》所在。著作庭西庑：《日历》、《会要》库，经史诸子书籍库，共七库，俱列于殿外。东西两庑书列库在著作庭之右。后圃有群玉堂，以东坡画竹真迹为屏。有蓬莱事，前为凿池，度以石桥，池上叠石为山。又有亭者六扁，曰芸香、席珍、方壶、含章、茹芝、绎志。次有射圃矣。含章亭后，有浑仪基，乃 太史推占星像之用也。敕令所在，侍郎桥南，专为详定编修诸司敕令，盖谨法度，广贤才耳。 
　　诸监 
　　国子监在纪家桥太学之侧，设祭酒、司业、丞、簿等官，专掌天子之学校，训导生员之职。总掌国子太学事务，生员出入规矩，考课试遵训导，天子视学，皇太子齿胄，则讲议释奠等礼也。监厅绘《鲁国图》。东西为丞簿位，后有书库官位。中为堂，绘《三礼图》于壁。用至道故事，有圃亭，扁曰芳润，丞钱闻诗扁以隶古。书板库在中门内。将作监，在保民坊，设监、少丞、簿，掌计料监造官司营房舍屋皆隶焉。盖汉制将作大匠，沿袭秦官，亦少皞氏以五雉为五工正，以利器用，唐虞共工，《周官考工》之职也。军器监，在保民坊，监有长贰、丞簿之官。率属治与《唐六典》建官不殊，掌制造卸前军器。别置提举、提辖等官莅其役。近年专委殿岩，而监制本监益以省也。 
　　大宗正司 
　　大宗正司在天庆坊内，以魏宪惠王府旧址筑之，掌亲属宗庙之事，自汉、魏、隋、唐迄于宋，因而不改，以皇族官位高有德望者领之，又以本族尊属为判本司，又增同知以为之辅。宗司有阁，扁曰属籍之阁，于以见宗属蕃衍盛大而已。 
　　省所 
　　茶盐所、会子所、公田所、封椿安边所，并在三省大门内。职以都司官兼提领。旧有安边所，创于嘉定初，专充拘推簿录家产。更有市榷所、牙契所，后因吏胥蠹弊，走卒繁扰，遂废其名，拨入封椿所以并掌之。今又创市舶所，官府察见吏奸，亦行省罢矣。 　　六院四辖 
　　登闻检院、鼓院始建于和宁，遂移于丽正左右阙庭之南，左检院，右鼓院。按唐旧制，设四匦以通下情，名曰崇仁。司谏申明，招贤遵体，以使四方贤才，便其上达。都进奏院，在朝天门外，掌邦国传送之事，以钤辖诸道传递官兵，则《周官》行夫其职也。官告院在部门之北。士大夫自一命以上，至于公卿王爵；军卒一资以上，至于节钺，告命皆隶院给之。如文则吏部，武则兵部。宗戚及命妇，司封属之；考校勋绩，司勋掌之。凡四司，皆集本部出诰耳。元丰改制，俱悉吏部行文武告命钞，而蕃官吏兵部。自后皆归吏部右选。文思院在北桥东。京都旧制，监官分两界：曰上界，造金银珠玉；曰下界，造铜铁竹木杂料。然两界监官廨舍，毋得近本院邻墙并壁居，所以防弊欺也。但金银犀玉工巧之制，彩绘装钿之饰，若与辇法物器具等皆隶焉。诸司诸军粮料院，在洋沙坑七官宅废屋。诸司诸军察计院，在保民坊内旧马军教场基置院。且如粮料院者，乃诸司诸军仰上之禄均也，尤不可不严，设官置吏，欲其专心致意，支拨无差失。审计院者，自宫禁朝廷百僚以下，至于内侍御士，及于诸军兵卒，凡赋禄者，以式法审其名数。而其辟召者，惟郊祀赐缗已。乃审禄有疑予，则诏以法。凡四方之计籍，上于大农，则遂其会。凡有司议调度会赋，出则诹焉。榷货务、都茶场，通在桥东。盖国初循唐制，旧以九路之漕，自达于淮，去则货茶，回则转盐。诸路留而庾之。官纳钞引，以便商贾。但钞引之法通行，则设官专职主之。课衍事繁，官曹之选，于斯重矣。杂买务、杂卖场，在榷货务内。唐制谓之“官市”，宋初为“市买司”。太平兴国年，方更名杂买务。奉禁中买卖，而平其直。南渡后，合局于此。凡宫禁月料，朝省纸札，文思制造，和剂修合，封椿所积，编估以时其直，打套以籍其数，而就售焉。又置提辖，以总其务耳。左藏库有东西二库，在清湖桥。又韩世忠所献赐第基建库。东库则掌币帛絁绌之属，西库则掌金银泉券彩纩之属。盖朝廷用度，多靡于瞻兵。蜀、湖之饷，江、淮之赋，则归于四总。领饷诸屯军，则东西两库，岁入绢计者率百四十万，以缗计之率一千万，给遣大军，居什之七；宫禁百司禄赐裁三。有非泛浩繁之费，则请于朝，往往出内帑椿，以补其阙耳。封椿上库在三省大门内。封椿下库，在藏库中门。安边太平库在下库南。盖封椿上库，肇于孝庙之时，以备缓急支拨。又分户部钱物隶本所，则有上下库之别。上库窠名者曰折帛，总制增盐三分，盐袋增额，不排办人使。下库窠名者曰煮酒酒息、营田盐场、芦柴坍江、江沙田额、五厘关子，为数五伙。中因文移，缓币罅多，诸郡纲额，亏数甚矣哉。　　 
　　三衙 
　　殿前司在凤凰山八盘岭中，置衙。有御书阁、凝香堂、整暇堂。山之上为月岩，有亭扁曰延桂，最高处曰介亭。崖石嶙峋。亭之后为冲天楼，极高，江海湖山奇伟之观。侍卫马军司，移屯建康，以行司边帅兼领。元有帅衙在保民坊内，改为寺监公宇。侍卫步军司在铁冶岭西。衙有御书阁、湖山堂、锦绣楼、相公井。 
　　合职 
　　合门在和宁门外，掌朝参、朝贺、上殿、到班、上官等仪范。有知合、簿书、宣赞，及合门祗候、寄班等官。四方客省馆在东华门北。客省者，掌收接圣节建奉香及贺表，外国使人往来接伴之礼。四方馆者，掌收接诸州府郡朔望正冬贺表，及太礼贺表等事。御前忠佐军头引见司，在文思院后，有内等子营。以正厅知合提点幕官，以大使臣为干办司官。 　　监当诸局 
　　车辂院在嘉会门外，置库安上辂及平等车。制造御前军器所在礼部贡院之西，改隶殿司所，管工役每季所制器纳内库。万全三指挥。东西作两营在所之东北。编估打套局在支藏库门内。惠民利剂局在大府寺内之右，制药以给。惠民局，合暑腊药以备宣赐。太平惠民局，置五局，以藏熟药，价货以惠民也。南局在三省前，西局众安桥北，北局市西坊南，南外局浙江亭北，外二局以北郭税务兼领惠民药局收赎。草料场在天水院桥西，有廒十眼，受畿内所输稻麦豆，以给骐骥、御马二院，及宰执三衙之马。合同场在过军桥之下，掌茶盐钞引合同。会子库，在榷货务，置隶都茶场，悉视川钱法行之。以务门兼职，以都司官提领。日以工匠二百有四人，以取于左帑，而印会归库矣。造会纸局在赤山湖滨，先造于徽城，次成都，以“蜀纸”起解，后因路远而弗给，诏杭州置局于九曲池，遂徙。于今安溪亦有局，仍委都司官属提领，但工役经定额，见役者日以一千二百入耳。交引库在大府寺门内，专印造茶盐钞引，遂请丞簿佥押。法物库在梅家桥北，掌祭祀法服、朝服、冠佩、带舄，及大礼明旗幡衫袍等。内侍领其职。度牒库，在油车巷，掌僧道二流承恩敕牒。市舶务在保安门外瓶场河下，凡海商自外至杭，受其券而考验之。又有新务，在梅家桥北。司农排岸司在前洋街，掌拘卸诸州郡宣限纲运，检察搜空，而絷其不登数者。三省枢密院激赏钱库在俞家园。激赏酒库，在钱塘县南。左右骐骥二院在漾沙坑，两院以马二十四匹为额。每月朝参，各院以御马三匹，至和宁门立于南向，朝罢回院。象院在嘉会门外。御马院养喂安南王贡至象三絭。左右骑御直在七官宅山上。左右教骑营在丽正门左右。御马院使臣营在嘉会门外。牛羊司，在榷货务后，掌御膳及祭之牲。有涤宫，在六和塔之南。 　　诸仓 
　　省仓上界在天水院桥北，其廒有八眼，受纳渐右米，以充上贡及宰执百官亲王宗室内侍。仍支给王城班直省部职员。省仓中界在东青门外菜市塘，有廒三十七眼，皆受纳浙右苗纲经常和籴公田椿积等米，以供朝家科支、农寺宣限。凡诸军、诸司、三学，及百司、顾券、诸局工役等人皆给焉。省仓下界在东仓铺，刱于旧址，极广袤，朝家更修，乃折三之二，建廒厅八十眼。丰储仓在仁和侧仓桥东，以公田浩瀚，诸仓不足以受纳，以丰储增创，成廒百眼。丰储西仓在余杭门外佐家桥北，其廒五十九眼。端乎仓在余杭门外德胜桥东，元储漕籴，后归农寺，莅以京局官而领之。咸淳重修，有木榭，扁曰介然，盖取太仓箴语，而并箴刻于石，有廒五十六眼。淳佑仓在余杭门内斜桥南，元创以储米粜于帅司，其后朝家拨支赈粜百姓，自后付农寺以给诸军诸司，有廒一百眼。平粜仓在仙林寺东，刱以储临安米，今农米皆入焉。咸淳仓在东青门内后军寨北，议增建廪，以储公田岁入之米。买琼华废圃，及以内酒库柴炭屋掌于帅司，建仓廒一百眼，岁贮公田米六百余万石。凡诸仓支纳下卸，自有下卸指挥兵士，遇月分支遣，皆至只役。叉袋自有赁者应办。如遇支界日，仓前成市，水陆壅塞。诸军校给打诸粮，不许顾人搬担，须亲于廒中肩出仓外。此祖宗立法如此。 
　　内司官 
　　内侍省：知省、都知、御带、御药、苑使、门司、殿长、阁长、内辖、内监丞、受随都知、下都监、仪令、上名、扶持直掌、权苑提举、提辖、御前诸宫观提点，皇城司、御辇马、御马院兼提举、诸内司、库藏司所等处。更有听唤一百员，团练四员，两攒宫宫使、随父指教小直殿一百员。内宫散只候，不记多数，各有所辖职名，主管事务。 
　　内诸司（奉安） 
　　皇城司：禁卫所、符宝所、主管大内钥匙库、御药院、内东门司、内通进司、御前军器库、睿思殿库、内藏库、奉宸库、内军器库、南廊库、安放库、生料库、果子库、香药库、进奉库。殿中省：后苑、御膳所、御厨、六尚局、翰林司、仪鸾司、八作司、修内司、御前内辖司、东西库、南北库、甲仗库、法物库、蜜煎库、内司纲房、青器窑、内司备内库、御前应奉所、万寿香所、御服所、裹御所、丝帛所、腰带所、八作司、意思房、灯局、御马院、教乐所、天章阁、乐器库、翰林书艺局、道场库、祗候库、御醋库、主管往来国信所。东库：御辇院、车辂院、皇城辇宫营、骐骥院、教骏营、骑从马院、象院、大辇院、内辖司、濠寨司、织染所、奉安所、御酒库、主管翰林医官局、太医局、合同凭由司、良马院、使臣院、快行营、黄院子营、皂院子营、轻繁库。外库：御前诸宫观官、太庙营、景灵万寿宫、老儿营、慈元殿库，皇后殿库、吴益国位库、淑妃昭容修仪美人才人诸位库。以上并是内侍官兼职提点、提举等职。外有皇城司、御马院、象院，系知阁御带环卫官兼领干办之职。其余外库院干办之官，系右选官领其职也。 

　　卷十 
　　诸官舍 
　　左右丞相、参政、知枢密院使签书府，俱在南仓前大渠口。侍从宅，在都亭驿。东台官宅，在油车巷。省府官属宅，在开元宫对墙。卿监郎官宅，在俞家园。七官宅，在郭婆井。五官宅，在仁美坊。三官宅，在潘阆巷。十官宅，在旧睦亲坊。六房院，即后省官所居处，在涌金门东如意桥北。五房院，即枢密院诸承旨所居处，在杨和王府西也。 
　　府治 
　　临安府治在流福坊桥右，州桥左首。亭扁曰拜诏亭，右首亭扁曰迎春，左入近民坊巷。节推、察判二厅。次则左司理院，出街右首则右司理院、府院及都总辖房。入府治大门，左首军资库与监官衙，右首帐前统制司。次则客将客司房，转南入签厅。都门系临安府及安抚司佥厅，有设厅在内。佥厅外两侧是节度库、盐事所、给关局、财赋司、牙契局、户房、将官房、提举房。投南教场门侧曰香远阁，阁后会茶亭，阁之左是见钱库、分使库、搭材、亲兵、使马等房。再出佥厅都门外，投西正衙门俱廊，俱是两司点检所、都吏职级平分点检等房。正厅例，帅臣不曾坐，盖因皇太子出判于此，臣下不敢正衙坐。正厅后有堂者三，扁曰简乐、清平、见廉。堂后曰听雨亭。左首诵读书院。正衙门外左首曰东厅，每日早晚帅臣坐衙，在此治事。厅后有堂者四，扁曰恕堂、清暑、有美、三桂。东厅侧曰常直司，曰点检所，曰安抚司，曰竹山阁，曰都钱、激赏、公使三库。库后有轩，扁曰竹林。轩之后堂，扁曰爱民、承化、讲易三堂，堂后曰牡丹亭。东厅右首曰客位，左首曰六局房，祗候、书表司、亲事官、虞候、授事等房而已。府治外流福井，对及仁美坊，三通判、安抚司官属衙居焉。府治前市井亦盈，铺席甚多。盖经讼之人，往来骈集，买卖耍闹处也。 
　　运司衙 
　　西浙运司衙旧在双门北，为南北二厅，今迁丰豫门南渡子桥西普安桥，为东西二衙：曰东衙，有宽民堂、福星楼、节爱堂、振襟堂；堂侧建别榭曰西衙，有周咨堂、公生明堂、绣春堂、仁惠堂；堂后栽修竹而围之。运司佥厅、提领犒赏酒库所，俱在运司衙门。主管文字、干办公事，在俞家园。主管帐司厅，在戒子桥之北。 
　　后戚府 
　　 昭慈圣献孟太后宅，在后市街。显仁韦太后宅，在荐桥东。宪节邢皇后宅，在荐桥南。宪圣慈烈吴太后宅，在州桥东。成穆郭皇后宅，在佑圣观后。成恭夏皇后宅，在丰乐桥北。成肃谢皇后宅，在丰禾坊南。慈懿李皇后宅，在后市街。恭淑韩皇后宅，在军将桥。恭圣仁烈杨太后宅，在漾沙坑。寿和圣福谢太后宅，在龙翔宫侧。全皇后宅，在丰禾坊南。其后戚宅，元各赐家庙五室，及祭器仪物。每四孟祭享，官给以御厨兵治祭馔，太常寺差奉常官行赞相礼，仍差主管官影堂使臣及兵级守之，以子孙世领祠事。 
　　诸王宫 
　　吴王府在后洋街。益王府在新桥。秀安僖王府在后洋街。汉王府在西桥。庄文太子府在井亭桥。沂靖惠王府在清湖北。景献太子府在铁冶岭。荣文恭王府在佑圣观桥东。周汉国瑞孝长公主府在左藏库西。各赐家庙祭器、岁时祭礼，及影堂使臣、主奉官兵级等，循戚宅例制行之矣。 　　家庙 
　　忠烈张循王府在清河坊，赐庙祀。循王以上五世祖，颁祭器法式，听其自造，仍差主管一员、影堂使臣二员、兵级二十七名，以子孙带领祠事。忠武韩蕲王府在前洋街，赐庙祀，须祭器，唯赐铜爵勺各一，余竹木颁图式，作式听其自制，一应事仪如前制同。忠勇刘鄜王府在明庆寺南，建庙赐祭器并如前式。忠烈杨和王府在洪桥清河坊，赐家庙与祭器，下将作监造以赐，岁时行礼，官给厨兵，太常遣赞相以奉常，余皆如前制行。太傅平章魏国公贾秋壑，按旧典赐第及家庙，在葛岭集芳园，改建庙，奉五室同宇以飨，四孟月祭器，皆尚方所赐。凡点领官吏，洒扫兵士，与花果，月颁之。隶版曹及京兆府，如在京赐诸勋功庙仪式奏行。 
　　馆驿 
　　樟亭驿，即浙江亭也，在跨浦桥南江岸。凡宰执辞免名，出居此驿待报矣。向有白乐天先生往驿访杨，旧曾赋诗曰：“往恨今愁应不殊，题诗梁下又踟蹰。羡兄独梦见兄弟，我到天明睡亦无。”“夜半樟亭驿，愁人起望乡，月明何处见，潮水白茫茫！”北郭驿亭在余杭门外北郭税务之右，都亭驿在候潮门里泥路西侍从宅侧次，为馆伴外国使人之地也。 
　　本州岛仓场库务 
　　镇城仓、常平仓、糯米仓，俱在余杭门外师姑桥。盐事所、都盐仓，在艮山门外。天宗盐仓，在天宗水门内，所辖诸盐场十有二：曰汤镇、仁和、许村、盐官、南路、茶槽、钱塘、新兴、蜀山、岩门、上管、下管等场。又新兴以下五场，西兴、钱清二场皆隶。交木场，在龙山。抽解竹木场，在浙江亭北。又三场在江涨桥南余杭、塘上、西溪三路也。城内外场共二十有一处，以便诸官厅及民庶排日发卖。铁场、炭场、船场、铸冶场，在东青门外北。瓶场、粜场，在余杭门外。卖酒局，在丰储仓边家渡之东。交钱局，在府治后。都钱库、激赏库、军资库、常平库、公使钱库、公使酒库、甲仗库、书版库、公使醋库，俱在州衙内。回易库，在荐桥北。外有公使醋子库，于城内外十有一库耳，或自沽卖，止日纳息钱于点检所。楼店务，在流福桥北，有官设吏令宅务合于人员，收检民户年纳白地赁钱。税务凡五处，名曰都税务、浙江税务、龙山税务、北郭税务、江涨税务。但州府虽有税务之名，则朝家多有除放，以便商贾。诸货壅于杭城，其都作院在白鱼池之侧。运司亦有木税场，在杭城外共八场也。船场与架阁库，俱在荐桥门外。提领犒赏酒库所，在楼店务之侧。 
　　点检所酒库 
　　点检所官酒库，各库有两监官，下有专吏，酒匠掌其役。但新煮两界，系本 府关给工本，下库酝造，所解利息，听充本府赡军，激赏公支，则朝家无一毫取解耳。曰东库，清、煮俱为一，在崇新门里，有酒楼，名之曰太和，废之久矣。曰西库，又名金文正库：清界库，在三桥南惠迁桥侧；煮界库，在涌金门外，有酒楼，扁之曰西楼。南库，元名升阳宫：煮界库，在社坛南；新界库，在清河坊南，酒楼扁之曰和乐。北库：煮界库，在祥符桥东；清界库，在鹅鸭桥东，酒楼扁之曰春风。曰中库，在众乐坊北，造清界，有酒楼扁之曰中和；煮库，在井亭桥北。曰南上库，呼为银瓮子库：煮酒库，在东青门外；造清界库，在睦亲坊北，酒楼扁之曰和丰。南外库：造清界库，在便门外清水闸；造煮界库，在嘉会门外，名之曰雪醅库。北外库：造煮界库，在江涨桥南；清界库，在左家桥北，酒楼扁之曰春融。西溪库：清、煮两界俱在九里松大路，乃一门分两库耳。曰天宗库：造清界，在天宗水门里；煮界库，在余杭门外上闸东。曰赤山库：造清界库，在赤山教场；煎煮库，在左军教场侧。曰崇新库，清、煮两界俱在崇新门外。曰徐村库，在六和塔南徐村市中。其诸库皆有官名角妓，就库设法卖酒，此郡风流才子，欲买一笑，则径往库内点花牌，惟意所择，但恐酒家人隐庇推托，须是亲识妓面，及以微利啖之可也。又有九小库，如安溪、余杭、奉口、解城、盐官、长安、许村、临平、汤镇。更有碧香诸库，如钱塘门外上船亭南名为钱塘正库，有楼，扁曰先得。钱塘县前名钱塘前库。鹅鸭桥北曰北正库，正在醋坊巷口也。西桥东曰煮碧香库。礼部贡院对河桥西曰藩封栈库。外有藩封正库，在常州无锡县，并隶临安府点检酒所提领耳。 
　　安抚司酒库 
　　安抚司所管一道酒库，如余杭县闲林酒库，石濑步东西二酒库，临安县青山、桃源二酒库外，有安吉州德清县市名为德清正酒库，五林闹市处曰德清东西二酒库，安吉州归安县曰琏市东西二酒库，嘉兴府华亭县曰上海酒库。 
　　厢禁军 
　　 临安居辇毂之下，盖倚以为重，武备一日不可阙，而守帅所统，则建炎之旧制。至防隅一军，又必藉禁卫之士，别为部伍。三衙之兵，亦听帅臣节制，以倡率之。姑以兵制、军号，一一述之，使知卫兵各有兵统耳。曰东南第三将，自太祖朝分隶驻札，寨在东青门内，元管十指挥，后拨威果二十八指挥、雄节九指挥于平江外，见存者威节第一、第四、第五、第六指挥，雄节第八、第十六指挥，全捷第二、第三指挥，共统八指挥军也。曰京畿第三将，元系东京畿县陈留、雍邱、尉氏、鄢陵、阳武屯驻兵，后刘俊统率来捕，陈留存留。驻札营在东青门里，所统武骑两指挥，勇广四指挥，广捷三指挥，忠节水军，骁猛、神威、雄勇、雄威各管一指挥，效忠三指挥，共统十七指挥军也。曰兵马钤辖司兵马，勇节、威果、全捷三指挥，宿州龙骑、归远二指挥，因讨睦寇留屯，隶钤辖司所管矣。曰厢军，崇节、捍江、修江、都作院、小作院、清湖闸、开湖司、北城堰、西河、广济、楼店务、长安、堰闸、秤斗务、北城、鼓角、匠横、江水军船务、牢城，各指挥兵士计一万五百八十七名之额。曰城东、城西、外沙、海外、管界、茶槽、南荡、东梓、上管、赭山、仁和、盐官、黄湾、硖石、奉口、许村巡检司十六寨，计兵卒一千三百四十四名之额。 
　　防隅巡警 
　　临安城郭广阔，户口繁伙，民居屋宇高森，接栋连居，寸尺无空，巷陌壅塞，街道狭小，不堪其行，多为风烛之患。官府坊巷，近二百余步，置一军巡铺，以兵卒三五人为一铺，遇夜巡警地方盗贼烟火，或有闹炒不律公事投铺，即与经厢发觉解州陈讼，更有火下地分，遇夜在官舍第宅，名望之家伏路以防盗贼。盖官府以潜火为重，于诸坊界置立防隅官屋屯驻军兵，及于森立望楼，朝夕轮差兵卒卓望，如有烟烻处，以其帜指其方向为号，夜则易以灯。若朝天门内，以旗者三；朝天门外，以旗者二；城外以旗者一；则夜间以灯如旗分三等也。曰东隅，有望楼在柴垛桥都税务南；曰西隅，有望楼在白龟池；曰南隅，有望楼在吴山至德观后；曰北隅，有望楼在潘阆巷内；曰上隅，有望楼在大瓦子后三真君庙前；曰中隅，有望楼在下中沙巷蜡局桥东堍；曰下隅，有望楼在修文坊内；曰府隅，有望楼在府治侧左院墙边；曰新隅，在长庆坊。曰新南隅，在候潮门里东；曰新北隅，在余杭门里；曰新上隅，在侍郎桥东皮场庙侧；曰西南隅，在寿城坊仁王寺前，曰南上隅，在丽正门侧仪鸾司相对；曰城西隅，在钱湖门外清化桥；曰城北上隅，在北郭税务桥；曰东北下隅，有望楼在北新桥北；曰钱塘 隅，有望楼在水磨头放生亭后；曰新西隅，在九里松曲院路口；曰海内隅，在浙江亭南油局；曰外沙隅，在候潮门外外沙巡司；曰城东隅，在新门外城东巡司；曰茶槽隅，在东青门外茶槽巡司。如遇烟烻救扑，帅臣出于地分，带行府治内六队救扑，将佐军兵及帐前四队，亲兵队、搭材队，一并听号令救扑，并力扑灭，支给犒赏；若不竭力，定依军法治罪。 
　　帅司节制军马 
　　浙西安抚司节制殿步两司军校，虽系帅司节制，元无统属，遇有速欲调遣及救扑烻，须伺朝旨调遣，常不及事，遂请于朝省得旨，行下殿步两司，各差官兵千人，各委统制官二员带行，正任兵马钤辖都监，及添差兵马钤辖副都监，职任于城内，四壁置隅，以备调遣。复请朝堂，欲再于殿步二司差军兵分任城外四壁防虞之责，遂行下各司，再选精兵三百人。各以统治官二员，仍带本州岛钤辖路分之职分任也。并照城内四壁约束，俱隶帅司节制。自后两浙运司申朝得旨，令分官城内外四壁军兵通行节制，以便救扑。且如防虞器具、桶索旗号、斧锯灯笼、火背心等器具，俱是官司给支官钱措置，一一俱备。遇有救扑，百司官吏，便整队伍，急行奔驰驻扎遗漏地方，听行调遣，不劳百姓余力，便可扑灭。如宰执帅漕殿步帅臣间到地面指挥救扑，百司官吏亦各诣所隶官司守局以备不测。其修内司搭材等兵级，亦同内侍分头救灭。或火势侵其官舍戚里之家，及烻烬畏威有伤百姓屋庐。内庭累令天使驭马，传宣诸司帅臣，速令将佐兵士扑灭，毋致违慢，如有违误，定行军法治之。帅漕二司遇行救扑，官舍钱买水浇灭，富室豪户亦喝钱助役。军士尽力扑灭，不致疏虞。若救火军卒重伤者，所在差官相视伤处，支给犒赏，差医胗治。 

　　卷十一 
　　诸山岩 
　　大内坐山，名凤凰，即杭客山也。庙巷山名吴山，又曰胥山。上方多福寺，名七宝山。山前连者，谓之宝莲山。进奏院后，名石佛山。太庙后，名瑞石山。妙果尼寺前，名金地山。漾沙坑小山名茆山、浅山。宝月寺前名宝月山。八眼井前名峨嵋山、草场山。御厨营山谓之宝山。孝仁坊名清平山。府治名竹园山，秀峰诸山一脉耳。丰乐桥南有狗儿山，此古老相传称之，而实无山迹。东太乙宫后圃内有小土山名虎林山，建亭在其上，扁曰武林，即杭之主山也。城南冷水峪山 名曰包山，有桃花关，多贵官园囿，春间桃花数里，艳色如锦，以故杭人游宴者伙。嘉会门外白洋场南名龙山，又曰天龙山。山西名月轮、大慈二山，尧门名马鞍、五云等山。铁井栏谓之定山、秦望山、浮山。范村北乡名排山。杨村名■⑷山。巫山头名庙山，又谓之椂山。水乐洞前名南高峰山。九里松名灵隐山、灵茆山、仙居山。灵隐寺后山名北高峰山，寺前名飞来峰、白猿峰，稽留峰、月桂峰、莲华峰、涟岩、巉岩。灵鹫寺右青林岩、理公岩。灵隐山南名葛坞、朱墅、女儿山、玉女岩、龙井山、云栖山。范村诸坞山。西湖堤上名孤山，乃林和靖先生修真隐居处，其山耸立，傍无联附，为湖山之绝胜也。钱塘界有粟山。县旧治南名巨石山，石甑山。寿星寺后巾子峰山。大佛寺名大佛石山。张真君行宫前名霍山。兴教寺后曰南屏山，其山怪石耸秀，中穿一洞，上有石壁如屏障，可爱，司马温公书《家人卦》刻之于石，见存其迹矣。净慈寺对山名雷峰寺山，后有慧日峰山、龙井山，侧名鸡笼山。高丽惠因寺前名赤山。更有一峰耸出，众山缭绕，古木列垂，森翠难描，谓之玉岑山也。报德寺有山名鸦鸡峰。无垢院有一峰如笔，卓然而立，故名卓笔峰。大麦岭后花家山，又名蛇山。放马场侧灵石山、东山，又名仙姑山。三家桥试院后名西观音山、秦亭山、石壁山。西溪：龙门山。长寿乡：大悲山坞。崇化乡：观山、黄社、茆涤、杨梅等山。城东北山：临平山、桐扣山、赤岸山、皋亭山、青龙山、母山、佛石山、石膏山、大婆山、白岩山、方山、苎山、杨山、唐峰山、近山、大遮山、鸟尖山、饮马山、安乐山、石壁山、龙驹山、法华山。仁和县界东北有黄鹤山。永和等乡超山。亭市龙珠山、大旗山、南北南鲍山、玉峰山、洛山、蛾眉山、乌头山、姥独山、赭石山、马嗥山。其余七县，山脉缭复，峰峦巍峨，周围数百里，难以尽述矣。虎头岩在钱塘门外，介于宝岩定业寺后山，葛沣《钱塘帝都赋》云：“岩则虎头”。故老传云：“此山旧有岩石突出，如虎头形，吴越钱王纳土后，奏有望气，云杭州西湖有虎头形胜，遂命匠凿去其形。”两赤县有名岩者，如连岩、青林岩、理公岩、玉女岩、象鼻岩、佛手岩。 
　　岭 
　　八蟠岭，在大内后。殿司衙山上万松岭，在和宁门外孝仁坊西岭上，夹道栽松，今第宅内官民居，高高下下，鳞次栉比，多居于上。白乐天《夜归赋诗》有“万株松柏青山上，十里沙堤明月中”之句。又东波《腊梅》诗句有“万松岭下黄千叶”。铁冶岭，在步司衙左虎翼营东。紫坊岭，在漾沙坑七官宅之侧。骆驼岭，在三茆观之麓。灌肺岭，在大街清河坊北。狗儿岭，在教睦坊内。此二岭旧有坡阜，今夷为坦路，而名存焉。慈云岭，西在方家峪，东往郊坛路，有后唐石刻。凤篁岭，在钱塘门外放马场西，路通龙井，其岭最高，峻岭上有亭，名曰过溪，又曰二老，东坡赋诗纪之，又《探梅》诗有“问讯风篁岭下梅”，又有《界亭诗》：“丹清明灭风篁岭”之句。分金岭，在钱塘旧治。西狗头岭，在旧治北。梯子岭，在方家峪南。钱粮司岭，在城西巡司前。五子岭，在龙山之北。白塔岭，在龙山东。徐村岭，俗呼姜擦子岭。雷岭、马牛头岭，俱在钱塘定山北乡。牌山岭，在定山南乡。五云山岭，在徐村及云栖山，俱可往来。大麦岭、小麦岭，今在高丽寺西，与步司右军相连，路通坊马场岭，岭有观音阁，对山有东坡同王渝、杨杰、张铸元佑五年三月三日游三竺过麦岭题名石刻存焉。南高峰下烟霞岭、葛岭，在西湖之西，葛仙翁炼丹于此，有初阳台，高庙即其地创集芳园，理庙以此园赐贾秋壑建第宅家庙，盖贾公元有别墅在焉。栖霞岭，又名剑门岭，亦名剑门关，在钱塘门外显明院之北，旧多栽桃花，开时烂然如霞，故名之。岭下岳鄂王墓。驰巘岭，在九里松东。胭脂岭，在九里松曲院路西。石人岭，又名冯公岭，在灵隐寺西去半里许。又有大青岭，在东墓岭南。郎当岭，在大青岭南。黄泥岭，在行春桥水竹坞步司前军寨南。胡家岭，在钱塘长寿乡，其岭极峻峭，有石井，旱不涸。歌樵岭，在慈山。大石姥岭，在仁和界。 
　　诸洞 
　　杭城内有洞者三。青衣洞在三茅观之后。曰罗汉洞，在敕令所北，其洞废之久矣，以名呼之。曰金星洞，在凤凰山介亭下。太庙亦有洞，如其名也。城外有洞者凡一十有七。曰南高峰烟霞洞，下曰水乐洞，其洞前四望，林峦耸秀，岩石笋峙，洞虚窈窈，涵如渊泉，味且清甜可掬，洞中有水声，如金石之音。顷为杨和郡王别圃，凿石筑亭，最为幽雅，岁时都人游观集焉。历年多芜秽弗治，水乐音声几绝，贾秋壑以厚直得之，增葺其景，顾无水音，秋壑俯睨谛听，悠然有契，曰“谷虚而后能应，水激而后能有声，今水潴其中，土壅其外，顾振声，得乎？”亟命疏壅导潴，有声自洞间出，节奏自然，二百年胜概，于今如始也。杨村■⑷山慈岩寺之后，名风水洞。郊台天真院有二洞，扁曰登云，曰灵化、东坡、和靖题名，刻于石。右赤山殿司左军寨尼庵侧有洞名铁窗楞洞。天竺山有二洞，名呼猿、龙泓。烟霞石坞路大仁院有石屋洞，极高大，状如屋，周围镌刻诸佛菩萨罗汉之像，其寺正为佛殿，朝香夕灯之供。乌坞山名烟霞洞。石屋寺侧曰栖霞洞。下竺寺内有洞，名香林。临平山有洞，名龙洞，尼庵后有洞，名蝙蝠洞、细砺洞。钱塘崇化有白龙洞，其洞有龙居焉，朝家曾祈雨旸有感，敕封侯爵，为显灵孚济美号，赐庙额扁曰“敏应”。扫帚坞护国仁王寺有洞，不载其名。仁和界超山有洞，名海云洞，倏时干湿，洞建黑龙王祠祀之。古柳林杨和王园内名白云洞，盖以坡陀拥土成之，此夺天之奇巧也。 　　溪潭涧浦 
　　杭郡系南渡驻跸于此，地倚山林，抱江湖，多有溪潭涧浦，缭绕郡境，实难描其佳处。自武林山之西，名曰西溪。顷者有郭祥正诗题咏曰：“西溪在湖外，一派灈残阳。游子托渔船，却愁归路长。”九溪，在赤山烟霞岭西南，通徐村，出大江，北达龙井矣。安溪，在钱塘，去北关五十里。溪上有大遮山祠，龙山在上。古人相传：风雨之夕，龙现珠。有光凌溪，在钱塘长寿。奉口溪，在钱塘安溪之北十八里。潭洲者，宝月山宝月寺之西，曰黑龙潭，其潭莫测深浅，亢旱水不竭，一名天井，山下有天井巷，晴则潭水碧色可爱，将欲雨则水黑，郡民以此候晴雨多验。倾者白乐天曾祭龙神，撰祝文曰：“黑龙唯龙，其色元，其位坎，其神壬癸，与水通灵。日者历祷四方，寂然无应，今故虔诚洁意，致命于黑龙。龙无水，顾何依？神无灵，将恐竭。泽能救物，我实有望于龙。物不自神，龙岂无求于我。若三日之内，雨一滂沱，是龙之灵，亦人之幸。礼无不报，神其听之。”仁和临平镇东湖曰白龙潭、渔浦潭，按今舆地志，在郡西南。龙游潭，在仁和皋亭山。钵盂潭，在南高峰及仁和大年乡石塘东。玉儿潭，在郡西五十里。浣纱潭，在仁和临平乡。羊铁潭，在艮山门外。西湖三潭，古人相传在湖中。□浦者，倾凤凰山下有柳浦。《咸淳志》云：“隋志置郡。晋吴喜尝游军此地。参之诸文无考。”便门侧名铁幢浦，古人相传：吴越王射潮箭所止处，立铁幢。又有闻钱王筑塘时，高下置铁幢凡三，以为镇压，潮水退则见其幢也。淳佑戊申，帅司买民地，置亭其上。王荆公诗云：“忆昨初为海上行，日斜来往看潮生。如今身是西客，回首山川觉有情。”灵隐浦，自灵隐山南徂东，临浙江一派，谓之北浦，今资国院前是也，亦云灵隐步头。有诗咏曰：“有灵何所隐？深浦老蒹葭。渔父一舟泊，却凝秋汉查。”白石浦、鲜船渡浦、杨村浦，俱仁和临江乡。涧者，如合涧，在灵隐、天竺之间。十八涧，在龙井山之西步司左军寨后，路通六和塔寺，石门涧，参军陆羽《灵隐寺记》：“旧有卧龙石横涧中，有诗咏曰：启闭何人见，湍流一涧分。仙家无路入，空锁石楼云。”金沙涧，在灵隐寺侧，自合涧桥，绕寺山一带。唐家同石桥，在军寨门内，至行春桥折入步司前军寨门，由曲院流入西湖。惠因涧，在赤山高丽惠因寺侧，秦少游游龙井，曾灈足于涧，题名记之云：“并湖而行，出雷峰，度南屏，灈足于惠因涧，入灵石坞，得支径，上风篁岭，憩于龙井亭，酌泉投石而饮之。”呼猿涧，在灵隐山呼猿洞之左右也。 
　　井泉 
　　杭城内外，民物阜蕃，列朝帅臣，常命工开撩井泉，以济邦民之汲，庶无枯涸之忧。吴山北大井曰吴山井，盖此井系吴越王时有韶国师始开为钱塘第一，然山脉融液，泉源所钟，不杂江潮之水，遇大旱不涸。天井巷旧曰天井。旧志云：宝月山上亦有天井，后废之久矣。万松岭上沈婆井岭下有郭公井。铁冶岭北有郭婆井。青平山侧有郭儿井。寿域坊仁王院前上四眼井。长庆坊竹竿坊巷曰下四眼井。金地山步司寨前名白鳝井。青沙湾有鳗井。宝月山下上八眼井。秘书省相对下八眼井。后市街大眼井。六部前甜瓜井。四方馆北及南仓前各有大井。太学后及市西坊各名沈公井。祥符寺中，向吴越王于寺内开井九百九十眼，后改创军器所堙塞，仅存数井耳。荐桥北有义井，亦呼四眼井。道明桥双井。丰乐桥西长惠井。棚前亦有双井。梵天寺灵鳗井。钱王庙前乌龙井。六和塔南沙上曰沙井，上以铁井栏护之。西溪有井，名龟儿井、方井。净慈寺前四眼井。下竺藏院炼丹井。武林山烹茗井。清湖惠利井。铁冶岭相公井。甘泉坊相国井安国罗汉寺名西井， 又名成化井。三省激赏库名四井坊，俗呼四眼井。裴府前名小方井，俗呼小眼井。惠迁桥西有井一者三呼，曰沈公井，曰金牛井，曰惠迁井。州治前流福坊名流福井。涌金门镊子井。自惠利而镊子井计八井，于西湖置水口，引水归城，使民汲之。孤山有金沙井。风篁岭龙井，有名贤题咏甚多，秦少游题名石刻，丞相郑清之跋，苏东坡之记存焉。治平寺葛公双井。杨村路上观音井。小林莲华院莲华井。仁和皋亭冯氏井。泉者，以城外两赤县有冷泉、醴泉、温泉，并见武林山。玉泉在钱塘九里松北净空院，昨自齐末有灵悟大师云超开山说法，龙君来听，抚掌出泉，有小方池，深不及丈，水清彻可鉴，异鱼游泳其中，池侧立祠祀龙君，朝家封公爵，白乐天泳诗云：“湛湛玉泉色，悠悠浮云身。闲心对定水，清净两无尘。手把青藜杖，头戴白纶巾。兴尽下山去，知我是谁人？”真珠泉，在大慈崇教院，为张循王真珠园内也。灵泉，在寿星寺前，有亭；而广福院亦有之。金沙泉，在仁和永和乡，东坡诗有“细泉幽咽走金沙”之句。杯泉，详于寿星寺。卧犀泉，见于郑戬《灵隐天竺诗序》中。萧公泉，在灵隐寺后。岁寒泉，在龙井山崇因院。法华泉，在南山满觉寺。参寥泉，元佑年间，此僧住上智果寺，寺有泉，东坡以憎之名为泉名，盖东坡《应梦记》云：“仆在黄州，参寥自吴中来访，一日梦此 僧赋诗，觉而记两句曰：‘寒食清明都过了，石泉槐火一时新。’后七年，仆出守钱塘，此僧始卜居西湖智果院，院有泉出石缝间。寒食之明日，仆与客泛湖，自孤山来竭，参寥子汲泉钻火，烹黄蘖茶，忽悟予梦诗兆于七年前，众客皆叹，遂书始末并题之，非虚语也。”颍川泉，在南高峰。观音泉者有三，法通、传灯、真如三寺也。喷月泉，在南山晴竹园广福院。定光泉，在西山长耳僧法相院西定光庵侧。白沙泉，在灵隐寺西普贤院方丈之西，其泉自白沙中出，有诗咏曰：“不见泉来穴，沙平落细声。夜高寒月漾，银汉大分明。”周公泉，又名北闸泉，在湖州市下闸。甘泉，在城北童家巷南。惠泉，在钱塘长寿乡大遮山惠泉寺。冰谷泉，在临平山寂光庵侧。寒泉，旧名荐菊泉，在钱塘门外嘉泽庙。僧绿泉，在南山福圣院。六一泉、仆夫泉，在孤山四圣太乙道馆园内。大悲泉，在上天竺。茯苓泉，在灵隐寺西无垢院。虎跑泉，在大慈山。持正泉，在六和开化寺。涌泉，在霍山行宫西清心院前山坡下，高庙日遣人汲水入内瀹茗，寺中以朱栏护之，味极清甘，亢旱不竭。天泽泉，在曲院小隐寺前，有亭复之。安平泉，在仁和安仁西乡安隐院，有池，扁曰安平，泉池边有亭，东坡题咏曰：“策杖徐徐步此山，拨云寻径兴飘然。凿开海眼知何代，种出菱花不记年；烹茗僧夸瓯泛雪，炼丹人化骨成仙。当年陆羽空收拾，遗却安平一片泉。”城内有瑞石泉，在粮料院北瑞石山下。今太庙南有井亭青衣泉，在太庙后三茅观园内。武安泉，在皇城司营，水清甘，有青石刻“武安泉”三字。俱按《咸淳志》所载而述之也。 
　　池塘 
　　涌金池在丰豫门里，引西湖水为池，吴越王元瓘大书“涌金池”三字，刻石识之，其旁书“清泰三年丙午之岁，建午之月，特开此池。”有前辈赋诗咏曰： “涌金春色晚，吹落碧桃花，一片何人得？流经十万家。众沼皆涵碧，斯池独涌金。宝光终夜见，不是月华深。”圣母池在吴山中兴观侧，以石栏护，上建圣母庙。白龟池，在钱塘门里沿城。南金牛池，已废。仁和仓池，在仓南。明清池在大理寺议厅，池畔有潘阆诗刻。白洋池在梅家桥南。鸿雁池在龙山北。龙母池在钱粮司岭。金鱼池在开化寺后山涧，水底有金银鱼。放生亭池在西湖德生堂。瑶池在钱塘门外宝胜寺侧，今属吕氏园。有二饮马池：一在西溪饮马山下；一在菜市门外庙子湾。西水池，在长桥东钱湖门外。碧沼水池，在湖州市左。八郎庙巷池，广三亩，水清甘，人多汲饮，有扁曰“碧沼”。磨剑池，临平山下有片石，俗传钱王磨剑于此。宫城外护龙水池二十所，自候潮门里，南贴中军寨壁，宫城之东，直至便门里南水门北宁和门外，水池袤一百一十尺，自是近南居民去水绝远者，皆恃此防虞，以为安矣。城内外居民水远去处，官置防虞水池者二十有二，以便民之利。塘者，如艮山门外尉司衙侧名五里塘。艮山门外蔡官人塘、月塘，其塘地宜种瓜，有周姓者擅其利，士人呼“月塘周家筭筒瓜”是也。上塘，在殿司右军教场侧，又在团园头石塘北。沈塘，在北关门外，又名沈家湾。永和塘在仁和永和乡，地接古鼎湖。白龙潭，俗谓之三里阴，水势涨溢，一遇卯风震荡， 则数百顷中瞬息湮没，乡民患之，后得邑士倡其义役捐财，以助修筑，塘成，岁无水患也，宰范光命名曰永和堤。官河塘，在北新桥之北，接广运河大塘。又有一塘，曰西塘，袤一十八里，抵安溪，通四州驿路，淳佑并加筑治，至今无颓圯之患矣。 　　堰闸渡 
　　清河堰，在余杭门外税务东。里沙河堰，在余杭门外仁和桥东。澄水闸，在西湖长桥南，因钱湖门内诸山之水，分流为三道，一以钱湖门外北城下置海子口，流水省马院后为小渠，引水直至澄水闸入湖。又为三渠出于湖，皆有石桥，后渠为民居湮塞，然桥犹可记也。西闸，在赤山教场侧。龙山浑水闸、清水闸，在龙山。浙江清水、浑水二闸，在便门外。保安闸，在小堰门外。清湖上中下三闸，在余杭门外。石函桥闸，在钱塘门外水磨头，因湖水涨壅，开此泄水，出于下湖。安溪化湾二斗门闸，在钱塘县北。浙江渡，在浙江亭江岸，对西兴。龙山渡，在六和塔开化寺山下，对渔浦。渔山渡，在大朱桥及盐仓前，两岸相望不远，湖势可畏。浙东士夫，惮于渡渔浦者，多由此渡船。头渡，在通江桥北。周家渡，在城内漆木巷。司马渡，在油蜡局桥。肖家渡，在下中沙巷。边家渡，在仁和仓东。睦家渡，在丰储仓西。时家渡，在德胜堰南。 

　　卷十二 
　　西湖 
　　杭城之西，有湖曰西湖，旧名钱塘。湖周围三十余里，自古迄今，号为绝景。唐朝白乐天守杭时，再筑堤捍湖。宋庆历间，尽辟豪民僧寺规占之地，以广湖面。元佑时，苏东坡守杭，奏陈于上，谓“西湖如人之眉目，岂宜废之？”遂拨赐度牒，易钱米，募民开湖，以复唐朝之旧。绍兴间，辇毂驻跸，衣冠纷集，民物阜蕃，尤非昔比，郡臣汤鹏举申明西湖条画事宜于朝，增置开湖军兵，差委官吏管领，任责盖造寨屋舟只，专一撩湖，无致湮塞，修湖六井阴窦水口，增置斗门水闸，量度水势，得其通流，无垢污之患。干道年间，周安抚淙奏乞降指挥，禁止官民不得抛弃粪土、栽植荷菱等物。秽污填塞湖港，旧召募军兵专一撩湖，近来废阙，见存者止三十余名，再乞填刺补额，仍委尉司官并本府壕塞官带主管开湖职，专一管辖军兵开撩，无致人户包占。或有违戾，许人告捉，以违制论。自后时有禁约，方得开辟。淳佑丁未大旱，湖水尽涸，郡守赵节斋奉朝命开浚，自六井至钱塘、上船亭、西林桥、北山第一桥、苏堤、三塔、南新路、长桥、柳洲寺前等处，凡种菱荷茭荡，一切蕹去，方得湖水如旧。咸淳间，守臣潜皋墅亦申请于朝，乞行除拆湖中菱荷，毋得存留秽塞，侵占湖岸之间。有御史鲍度劾奏内臣陈敏贤、刘公正包占水池，盖造屋宇，濯秽洗马，无所不施，灌注湖水，一以酝酒，以祀天地、飨祖宗，不得蠲洁而亏歆受之福，次以一城黎元之生，俱饮污腻浊水而起疾疫之灾。奉旨降官罢职，令临安府日下拆毁屋宇，开辟水港，尽于湖中除拆荡岸，得以无秽污之患。官府除其年纳利租官钱，销灭其籍，绝其所莳，本根勿复萌孽矣。且湖山之景，四时无穷，虽有画工，莫能模写。如映波桥侧竹水院，涧松茂盛，密荫清漪，委可人意。西林桥即里湖内，俱是贵官园圃，凉堂画阁，高台危榭，花木奇秀，灿然可观。有集芳御园，理宗赐与贾秋壑为第宅家庙，往来游玩舟只，不敢仰视，祸福立见矣西冷桥外孤山路，有琳宫者二，曰四圣延祥观，曰西太乙宫，御圃在观侧，乃林和靖隐居之地，内有六一泉、金沙井、闲泉、仆夫泉、香月亭。亭侧山椒，环植梅花。亭中大书于照屏之上云“疏影横斜水清浅，暗香浮动月黄昏”之句。又有堂扁曰“挹翠”，盖挹西北诸山之胜耳。曰清新亭，面山而宅，其麓在挹翠之后。曰香莲亭，曰射圃，曰玛瑙坡，曰陈朝桧，皆列圃之左右。旧有东坡庵，四照阁、西阁、鉴堂、辟支塔，年深废久，而名不可废也。曰苏公堤，元佑年东坡守杭奏开浚湖水，所积葑草，筑为长堤，故命此名，以表其德云耳。自西迤北，横截湖面，绵亘数里，夹道杂植花柳，置六桥，建九亭，以为游人玩赏驻足之地。咸淳间，朝家给钱，命守臣增筑堤路，沿堤亭榭再一新，补植花木。向东坡尝赋诗云：“六桥横接天汉上，北山始与南屏通。忽惊二十五万丈，老葑席卷苍烟空。”曰南山第一桥，名映波桥，西偏建堂，扁曰“先贤”。宝历年大资袁京尹歆请于朝，以杭居吴会，为列城冠，湖山清丽，瑞气扶舆，人杰代生，踵武相望，祠祀未建，实为阙文，以公帑求售居民园屋，建堂奉忠臣孝子、善士名流、德行节义、学问功业，自陶唐至宋，本郡人物许箕公以下三十四人，及孝妇孙夫人等五氏，各立碑刻，表世旌哲而祀之。堂之外堤边，有桥名袁公桥，以表而出之。其地前挹平湖，四山环合，景象窈深，惟堂滨湖，入其门，一径萦纡，花木蔽翳，亭馆相望，来者由振衣，历古香，循清风，登山亭，憩流芳，而后至祠下，又徙玉晨道馆于祠之艮隅，以奉洒扫，易扁曰“旌德”，且为门便其往来。直门为堂，扁曰“仰高”。第二桥名锁澜，桥西建堂，扁曰“湖山”。咸淳间，洪帅焘买民地创建，栋宇雄杰，面势端闳，冈峦奔赴，水光荡漾，四浮图矗四围，如武士相卫，回眸顾盻，由后而望，则芙蕖菰蒲蔚然相扶，若有逊避其前之意。后二年，帅臣潜皋墅增建水阁六楹，又纵为堂四楹，以达于阁。环之栏槛，辟之户牖，盖迩延远挹，尽纳千山万景，卓然为西湖堂宇之冠，游者争趋焉。接第三桥，名“望仙”，桥侧有堂，扁曰“三贤”，以奉白乐天、林和靖、苏东坡三先生之祠。袁大资请于朝，切惟三贤道德名节，震耀今古，而祠附于水仙庙东庑，则何以崇教化、励风俗？遂买居民废址，改造堂宇，以奉三贤，实为尊礼名胜之所。正当苏堤之中，前挹湖山，气象清旷；背负长岗，林樾深窈；南北诸峰，岚翠环合，遂与苏堤贯联也。盖堂宇参错，亭馆临堤，种植花竹，以显清槩。堂扁水西、云北、月香、水影、晴光、雨色。曰北山第二桥，名东浦桥，西建一小矮桥过水，名小新堤，于淳祜年，赵节斋尹京之时，筑此堤至曲院，接灵隐三竺梵宫，游玩往来，两岸夹植花柳，至半堤，建四面堂，益以三亭于道左，为游人憩息之所，水绿山青，最堪观玩。咸淳再行高筑堤路，凡二百五十余丈，所费俱官给其券工也。曰北山第一桥，名涵碧桥，过桥出街，东有寺名广化，建竹阁，四面栽竹万竿，青翠森茂，阴晴朝暮，其景可爱，阁下奉乐天之祠焉。曰寿星寺，高山有堂，扁曰“江湖伟观”，盖此堂外江内湖，一 览目前。淳佑赵尹京重创广夏危栏，显敝虚旷，旁又为两亭，巍然立于山峰之顶。游人纵步往观，心目为之豁然。曰孤山桥，名宝佑，旧呼曰断桥，桥里有梵宫，以石刻大佛，金装，名曰“大佛头”，正在秦皇缆舟石山上，游入争睹之。桥外东有森然亭，堂名放生，在石函桥西，昨于真庙朝天禧年间，平章王钦若出判杭州，请于朝建也。次年守臣王随记其事。元佑东坡请浚西湖，谓每岁四月八日，邦人数万，集于湖上，所活羽毛鳞介以百万数，皆西北向稽首祝万岁。绍兴以銮舆驻跸，尤宜涵养，以示渥泽，仍以西湖为放生池，禁勿采捕，遂建堂扁德生。有亭二：一以滨湖，为祝网纵鳞之所，亭扁泳飞；一以枕山，凡名贤旧刻皆峙焉， 又有奎书《戒烹宰文》刻石于堂上。曰王莲，又名一清，在钱塘门外菩提寺南沿城，景定年尹京马光祖建，次年魏克愚徙郡治竹山阁改建于此，但堂宇爽闿，花木森森，顾盼湖山，蔚然堪画。曰丰豫门，外有酒楼，名奉乐，旧名耸翠楼，据西湖之会，千峰连环，一碧万顷，柳汀花坞，历历栏槛间，而游桡画船，棹讴堤唱，往往会于楼下，为游览最。顾以官酤喧杂，楼亦临水，弗与景称。淳佑年，帅臣赵节斋再撤新创，环丽宏特，高接云霄，为湖山壮丽，花木亭榭，映带参错，气象尤奇。缙绅士人，乡饮团拜，多集于此。更有钱塘门外望湖楼，又名看经楼。大佛头石山后名十三间楼，乃东坡守杭日多游此，今为相严院矣。丰豫门外有望湖亭三处，俱废之久，名贤遗迹，不可无传，故书之使后贤不失其名耳。曰湖边园圃，如钱塘玉壶、丰豫鱼庄、清波聚景、长桥庆乐、大佛、雷锋塔下小湖斋宫、甘园、南山、南屏，皆台榭亭阁，花木奇石，影映湖山，兼之贵宅宦舍，列亭馆于水堤；梵刹琳宫，布殿阁于湖山，周围胜景，言之难尽。东坡诗云：“若把西湖比西子，淡妆浓抹总相宜。”正谓是也。近者画家称湖山四时景色最奇者有十， 曰苏堤春晓，曲院荷风，平湖秋月，断桥残雪，柳岸闻莺，花港观鱼，雷锋落照，两峰插云，南屏晚钟，三潭印月。春则花柳争妍，夏则荷榴竞放，秋则桂子飘香，冬则梅花破玉，瑞雪飞瑶。四时之景不同，而赏心乐事者亦无穷矣。 
　　下湖 
　　下湖，在钱塘门外，其源出于西湖，一白玉壶水口流出，九曲，沿城一带，至余杭门外；一自水磨头石函桥闸流出策选锋教场杨府云洞北郭税务侧，合为一流，如环带形，自有二斗门潴泄之。淳佑年，西湖水涸，城内诸井亦竭，尹京赵节斋给官钱米，命工自钱塘尉廨北望湖亭下凿渠，引天目山水，自余杭河经张家渡河口达于溜水桥斗门，凡作数坝，用车运水经西湖，庶得流通，城中诸市民，赖其利也。林和靖舣舟石函，因过下湖小墅，赋诗曰：“平湖望不极，云气远依依。及向扁舟泊，还寻下濑归。青山连石埭，春水入柴扉。多谢提壶鸟，留人到落晖。”钱塘定山南乡有名湖，刘道真《钱塘记》云：“明圣湖，在县南一百步。又仁和东十八里，亦有此湖之名。仁和县东北十八里有湖名曰御息，故老相传，秦始皇东游，暂憩于此，故以名之。”县东长乐乡曰临平湖，前辈夜泛湖赋诗曰：“素彩皓通津，孤舟入清旷。已爱隔帘看，还宜卷帘望。卷帘当此时，惆怅思君君不知。三月平湖草欲齐，绿杨分映入长堤，田家起处乌龙吠，酒客醒时谢豹啼。山槛正当莲叶渚，水塍新擘稻秧畦。人间谩说多岐路，咫尺神仙洞却迷。”仁和永和乡有湖者二：曰石桥湖，曰丁山湖。天宗门外曰泛洋湖。仁和长乐乡像光湖，唐时湖中现五色光，掘地得弥勒佛石像，乃建寺及湖，名俱曰像光。仁和桐扣山下名石鼓湖。 　　浙江 
　　浙江，在杭城东南，谓之钱塘江。内有浙山，正居江中，潮水投山下，曲折而行，有若反涛水势者。韦昭以钱塘、松江、浦阳为三，而不知浦阳在何地。今富阳即钱塘江，其江自古曰浙河，见于庄子书中，其为东南巨浸昭昭也。按《吴越春秋内传》云：“吴王赐子胥死，乃取其尸，盛以鸱夷之革，浮之江中。子胥因随流扬波，依潮来往，荡激堤岸。”又按《越王外传》云：“越王赐大夫种死，葬于西山之下。一年，子胥从海上穿山胁而持种去，与之俱浮于海。故前潮水潘侯者，伍子胥也；后重水者，大夫种也”。恐此说荒诞无稽，不敢信。以《忠清庙记》言之，非诞也。然诸家所说甚多，或谓天河激涌，亦云地机翕张。又以日激水而潮生，月周天而潮应。或以挺空入汉，山涌而涛随；析木大梁，月行而水大。源殊派异，无所适从，索隐探微，宜伸确论。大率元气嘘吸，天随气而张敛；溟渤往来，潮随天而进退者也。盖日者重阳之母，阴生于阳，故潮附之于日也。月者，太阴之精；水属阴，故潮依之于月也。是故随日而应月，依阴而附阳，盈于朔望，消于朏魄，虚于上下弦，息于辉朒，故潮有大小焉。但月朔夜半子，昼则午刻，潮平于地，次日潮信稍迟一二刻。至望日，则潮亦如月朔信，复会于子午位。若以每月初五、二十日，此四日则下岸，其潮自此日则渐渐小矣。以初十、二十五日，其潮交泽起水，则潮渐渐大矣。初一至初三日、与十五至十八，六日之潮最大，其银涛沃日，雪浪吞天，声若雷霆，势不可御。进退盈虚，终不失期。且海门在江之东北，有山曰赭山，与龛山对峙，潮水出其间也。卢肇《潮论》所谓“夹群山而远入，射一带以中投”者是也。若言狭逼，则东自定海吞余姚奉化二江，侔之浙江，尤甚逼狭，潮来闻其声。北望嘉兴、太湖水阔二百余里，故商舶船只怖于上潬。惟泛余姚小江，易舟而浮运河，达于杭、越。盖以下有沙潬，南北之隔碍洪波，蹙遏潮势矣。 　　城内外河 
　　茅山河，东自保安水门向西，过榷货务桥转北，过通江桥，一直至梅家桥元德寿宫之东，今宗阳宫，有茅山河，因展拓宫基填塞，及民户包占，虽存去水大渠，流至蒲桥后，被修内司营填塞所不及，故道今废之久矣。盐桥运河，南自碧波亭州桥，与保安水门里横河合。过望仙桥，直北至梅家桥，出天宗水门；一派自仁和仓后葛家桥天水院桥淳仓前出余杭水门水道。市河，俗呼小河，东自清冷桥西，流至南瓦横河转北，由金波桥直北至仁和仓桥转东，合天水院桥转北，过便桥出余杭水门。清湖河，西自府治前净因桥，过闸转北，由楼店务桥至转运司桥转东，由渡子桥合涌金池水流至金文库，与三桥水相合，南至五显庙后，普济桥水相合，直北由军将桥至清湖桥投北，由石灰桥至众安桥，又投北与市河相合，入鹅鸭桥转西；一派自洗麸桥至纪家桥转北，由车桥至便桥，出余杭水门。城外运河，南自浙江跨浦桥，北自浑水闸、肖公桥、清水闸、众惠桥、椤木桥诸家桥转西，由保安闸至保安水门入城。土人呼城外河曰贴沙河，一名里沙河。龙山河，南自龙山浑水闸，由朱桥至南水门，淤塞年深，不通舟楫。外沙河，南自行车门北去绕城，东过红亭税务前（务已废圯）螺蛳桥，东至蔡湖桥，与殿司前军寨内河相合，转西过游弈寨前军寨桥，至无星桥坝子桥河相合，入艮山河，沿城入泛洋湖水，转北至德胜桥，与运河相合。菜市河，南自新门外，北沿城景隆观后，至章家桥菜市塘坝子桥，入泛洋湖转北，至德胜桥，与运河合流。下塘，自河南天宗水门，接沿桥运河余杭水门，接城中小河、清湖河，两河合于北郭税务前，由清湖堰闸至德胜桥，与城东外沙河、菜市河、泛洋湖相合，分为两派：一由东北上塘过东仓新桥，入大运河，至长安闸，入嘉兴路运河；一由西北过德胜桥，上北城堰，过江涨桥、喻家桥、北新桥以北，入安吉州界下塘河。新开运河，在余杭门外北新桥北，通苏、湖、常、秀、润等河。凡诸路纲运及贩米客舟，皆由此达于杭都。下湖河，在溜水桥柴场北，自策选马军寨墙、八字桥，沿东西马塍、羊角埂、上泥、下泥桥，直抵步司中军寨墙北；一派自打水楼南折入左家桥河，入江涨桥河；一派自八字桥、西策选军寨、神勇寨、步人桥，至石塘桥下，折入余杭塘河；一派自西堰桥、西溪山一带至饮马山，亦折入余杭塘河。子塘河，自北郭税务驿亭下直抵左家桥，系下湖泄水去处。余杭塘河，在余杭门外江涨桥，投西路至余杭县。奉口河，自北新桥至奉口大溪。前沙河，在菜市门外太平桥外沙河北水陆寺前入港，可通汤镇赭山岩门盐场。东坡尝雨中督役开汤村运盐河，赋诗曰：“居官不任事，肖散羡长卿。胡不归去来，滞留愧渊明。盐事星火急，谁能恤农耕。冬冬晓鼓动，万指罗沟坑。天雨助官政，泫然淋衣缨。人如鸭与猪，投泥相溅惊。下马荒堤上，四顾但湖泓，线路不容足，又与牛羊争。归田虽贱辱，岂失泥中行。寄语故山友，切勿厌藜羹”。后沙河，在艮山门外坝子桥北。官塘河，在余杭门外板桥西。蔡官人塘河，在艮山门外九里松塘姚斗门，通河■⑸店、汤镇、赭山。施何村河，在桐扣山水澾堰东，自运河入，通里外沙河。赤岸河，在赤岸，自运河入，通高塘、横塘诸河。方兴河，在临平镇东，自运河入，通像光湖、赭山、汤镇。 
　　湖船 
　　杭州左江右湖，最为奇特，湖中大小船只，不下数百舫船。有一千料者，约长二十余丈，可容百人。五百料者，约长十余丈，亦可容三五十人。亦有二三百料者，亦长数丈，可容三二十人。皆精巧创造，雕栏画拱，行如平地。各有其名，曰百花、十样锦、七宝、戗金、金狮子、何船、劣马儿、罗船、金胜、黄船、董船、刘船，其名甚多，姑言一二。更有贾秋壑府车船，船棚上无人撑驾，但用车轮脚踏而行，其速如飞。又有御舟，安顿小湖园水次，其船皆是精巧雕刻创造，俱用香楠木为之。只是周汉国公主游玩，曾一用耳。灵芝寺前水次，有赵节斋所造湖舫，名曰乌龙，凡遇撑驾，即风浪大作，坐者不安，多不敢撑出，以为弃物。湖中南北搬载小船甚伙，如撑船买卖羹汤、时果；掇酒瓶，如青碧香、思堂春、宜赐、小思、龙游新煮酒俱有。及供菜蔬、水果、船扑、时花带朵、糖狮儿，诸色千千，小段儿、糖小儿、家事儿等船。更有卖鸡儿、湖■⑹、海蜇、螺头，及点茶、供茶果、婆嫂船、点花茶、拨糊盆、拨水棍小船，渔庄岸小钓鱼船。湖中有撇网鸣榔打鱼船，湖中有放生龟鳖螺蚌船，并是瓜皮船也。又有小脚船，专载贾客妓女、充鼓板、烧香婆嫂、扑青器、唱耍令缠曲，及投壶打弹百艺等船，多不呼而自来，须是出着发放支犒，不被晒笑。若四时游玩，大小船只，雇价无虚日。遇大雪亦有富家玩雪船。如二月八及寒食清明，须先指挥船户，雇定船只。若此日分舫船，非二三百券不可雇赁。至日，虽小脚船亦无空闲者。船中动用器具，不必带往，但指挥船主一一周备。盖早出登舟，不劳为力，惟支犒钱耳。更有豪家富宅，自造船只游嬉，及贵官内侍，多造采莲船，用青布幕撑起，容一二 客坐，装饰尤其精致。 
　　江海船舰 
</div>
    <div class="pagination">
<a href="香艳丛书_page289.html">上一页</a><span>...</span><a href="香艳丛书_page285.html">285</a><a href="香艳丛书_page286.html">286</a><a href="香艳丛书_page287.html">287</a><a href="香艳丛书_page288.html">288</a><a href="香艳丛书_page289.html">289</a><span class="current-page">290</span><a href="香艳丛书_page291.html">291</a><a href="香艳丛书_page292.html">292</a><a href="香艳丛书_page293.html">293</a><a href="香艳丛书_page294.html">294</a><a href="香艳丛书_page295.html">295</a><span>...</span><a href="香艳丛书_page291.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
