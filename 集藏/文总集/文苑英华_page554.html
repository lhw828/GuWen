<!DOCTYPE html>
<html>
<head>
    <meta charset="UTF-8">
    <title>文苑英华 - 第 554 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 554 页/共 634 页</h1>
    <div class="content">



　　文苑英华巻七百五十四
　　钦定四库全书
　　文苑英华巻七百五十五　宋　李昉等　编史论二
　　隋书儒林传论一首　　隋书隐逸传论一首王昕及弟晞传论一首　平台称略论十首三国论一首
　　隋书儒林传论　　　　　　魏　徴
　　儒之为教大矣其利物博矣笃父子正君臣尚忠节重仁义贵亷让贱贪鄙开教【一作政】化之本源凿生人【一作民】之耳目百王损益一以贯之虽世或污隆而斯文不坠经邦致治非一时也涉其流者无其禄而冨懐其道者无其位而尊故仲尼顿挫于鲁君孟轲抑扬于齐后荀卿见珍于强楚叔孙取贵于隆汉其余处环堵以骄冨贵安陋巷而轻王公者可胜数哉自晋室分崩中原丧乱五胡交争六【一作经】籍道尽魏氏发迹代隂经营河朔得之马上兹道未暨夫大和之后盛修文教缙绅硕学济济盈朝缝掖巨儒徃徃杰出其雅诰奥义宋及齐梁不能尚也南北所治章句好尚互有不同江左周易则王辅嗣尚书则孔安国左传则杜元凯河洛左传则服子慎尚书周易则郑康成诗则并主于毛公礼则同遵于郑氏大抵南人简约得其英华北学深芜穷其枝叶考其终始要其会归其立身成名殊方同致矣爰自汉魏硕学多清通逮乎近古巨儒必鄙俗文武不坠之在人岂独愚蔽于当今而皆明哲于徃昔在乎用与不用知与不知耳然曩之弼谐庶绩必举徳于鸿儒近代左右邦家咸取士于刀笔纵有学优入室勤逾刺股名髙海内擢第甲科若命偶时来未有望于青紫或数竒【一作将】运舛乃弃置【一作必委弃】于草泽然则古之学者禄在其中今之学者困于贫贱明逹之人志识之士安肯滞于所习以求贫贱者乎【一作哉】此所以儒罕通人学多鄙俗者也昔齐列康庄之第多士如林燕起碣石之宫【一作室】羣英自逺是知俗易风移必由上之所好非夫圣明御世亦无以振斯頺俗矣自正朔之变【一作不】将三百年师说纷纶无所取正髙祖应期纂厯平一寰宇顿天纲以掩之贲旌帛以礼之设好爵以縻之于是四海九州强学待问之士靡不毕集焉天子乃整万乗率百僚遵问道之仪观释奠之礼博士罄悬河之辨侍中竭重席之奥考正亡失【一作逸】研覈异同积滞羣疑涣然氷释于是超擢竒俊厚赏诸儒逹于【一作乎】四方皆啓塾【一作校】齐鲁赵魏尤多英防【一作学者尤多】负笈追师不逺千里讲诵之声道路不絶中州儒雅之盛自汉魏以来一时而已及髙祖暮年精华稍竭不恱儒术专上刑名执政之徒咸非笃好既【一作暨】仁夀之间遂废天下之学唯存国子一所弟子七十二人炀帝即位复开庠序国子郡县之学盛于开皇之初徴辟儒生逺近毕至使相与论讨得失于东都之下纳言定其差次一以闻奏焉于时旧儒多已凋亡二刘防萃出类学通南北博通古今后生鑚仰莫之能测所制诸经义疏缙绅咸师宗之既而外事四夷戎马不息师徒怠散盗贼羣起礼义不足以防君子刑罚不足以灭小人空有建学之名而无道之实其风渐坠以至灭亡方领矩步之徒亦多转死沟壑凡有经籍自此皆湮没于煨尘矣遂使后进之士不复闻诗书之言皆懐勷欲【一作攘冦】之心相与陷于不义传曰学者植也不学将落然则盛衰是系兴亡攸在有国有家者可不慎欤诸儒有身没道存遗风可想皆采其余论缀之于此篇云　　逹于四方【此上隋书有京邑二字】
　　一作皆隋书本文
　　隋书隐逸传论
　　自肇有书契绵歴百王虽时有盛衰未尝无隐逸之士也故易称遁世无闷又曰不事王侯诗曰皎皎白驹在此空谷礼云儒有上不臣天子下不事诸侯语曰举逸民天下之民归心焉虽出处殊途语黙异用各言其志皆君子之道也洪崖兆其始箕山扇其风七人作乎周年四皓光乎汉日魏晋以降其流逾广其大者则轻天下细万物其小者则安苦节甘贱贫或与世同尘随波澜以俱逝或避世【隋书本文作违时】矫俗望江湖而独徃狎翫鱼鸟左右琴书舍遗粒而织落毛饮石泉而防松栢放情宇宙之外自足懐抱之中然皆欣欣于独善鲜汲汲于兼济而受命哲王守文令主莫不束帛交驰蒲轮结辙奔走岩谷唯恐不逮何哉以其道虽未志不可夺纵无舟楫之功终有坚贞之操是以立懦夫之志息贪竞之风与苟得之徒不可同年共日所谓无用以为用无为而无不为也故叙其人列其所以备隐逸篇云
　　列其所【隋书作行】
　　王昕及弟晞传论　　　　　苏世良
　　自晋失纲纪世道交丧遗风余烈扫地将尽魏父【疑】迁宅伊洛情存典故衣冠旧族威仪式序于是风流名士徃徃间出遵业王诵导清流于前元明孝诣振芳尘于后元景少自矜庄早驰名誉仪范词韵标映人伦虽乐广王衍之徒不能尚也尝试论易称君子之道四焉是以朝廷之士入而不出山林之子徃而不返然则入朝廷者冝尽忠义以忘躯希贞固之干事升之宰辅必致元气之和处以末班思竭匪躬之节徃山林者便可违亲避世枕石潄流上期御气飱霞下足激贪励俗隐显之徒在斯而作外渐【疑】应实内谢治身义与随时情非髙尚食人之禄忘人之忧淡泊嚣尘之中虚无廊庙之下始之以踈简成之以诞傲髙谈庄老独扇风送【疑】轨长驱流宕忘返乃至阮籍为名教罪人叔夜以髙才齿劔惜哉王公以礼度自拘异于二子但迹预周行志轻流俗凝神于陈力之地啸咏于伏奏之辰义匪劳心情乖易禄足为累矣虽然善人天地之纪安可絶乎昆季履道俱有风尚闺门雍穆见重时皇永建之时晞处帷幄情存稽古葢有凭焉
　　平台秘略论十首　　　　　王　勃
　　孝行一
　　论曰昔之列桐珪建茅土者非一君焉至于孝思可称仁风茂存乎缃牒十一而已岂非生于深宫之中长于妇人之手膏肓积乎骄慢情奔【疑】沦乎嗜欲呜呼有国有家者可不诫乎
　　贞脩二
　　论曰美哉贞修之至也或抗情激操仗清刚而励俗或理韵和神抱清方而守道或旌竒表善擢才于不次之阶或剖滞申嫌措辞于难犯之地并能以礼升降以时舒巻既明且哲以保其身盛矣哉原夫御俗裁风变彛伦者寄乎直全身逺害得随时者存乎变夫然故进不违义退不复生清贞静一保其道委迤屈伸合其度易曰君子或出或处或黙或语天下何思何虑同归而殊途百虑而一致此之谓也
　　文艺三
　　论曰易称观乎天文以察时变传称言而无文行之不逺故文章经国之大业不朽之能事而君子等役心劳神冝于大者逺者非縁情体物雕虫小技而已是故思王抗言词讼耻为君子武皇裁勑篇章仅称徃事【二字疑】不其然乎至若身处魏阙之下心存江湖之上诗以见志文宣王有焉
　　忠武四
　　论曰隂阳代兴刚柔合运威恩参用以成化文武相资以定业况乎卑【疑】侯自我宗子维城者乎城阳之权略明决卒摧吕氏之变任城之志意刚断实啓有魏之业葢有助焉陈思雅懐忠勇义形家国表奏永昌洞晓兵数绩着疆场长沙武陵亦足云也
　　益政五
　　论曰东平以盛徳匡时大兴礼乐齐献以至亲统物光济中外淮阳安定峻必行之典安陆扶风深受遗之泣能义形家国理极忠贞使黄河如带垂芳不朽盛矣乎守方雅以调蕃政用公直而掌朝论昻然直上凛有生气衡阳太原亦足云也
　　尊师六
　　论曰前史称良药苦口而利于病忠言逆耳而利于行岂非事情竭于不顾主色期于难犯中人以下罕免斯累其有抗辞必尽忠烈横匪石之心闻善若惊君王动顺风之请相须之际良可咏也清河之恭慎真恳雅为乱益【二字疑】上引圣朝下托师传和矣哉
　　褒容【疑】七
　　论曰原夫重艺尊师登竒伫逸道存万里神交一面故有推轮拥篲寡人忘千乗之荣越席分庭上才当四海之礼斯实蕃邸之盛事间平之用心也而有矫情役智扬【疑】逸名利之间室【疑作窒】隙蹈瑕干没英翘之地便僻脂韦饰其迹甘言巧辞运其辩假君王之顾盻用君王之威福传曰好善而不择人则前代有以之倾矣至于兴谐文雅赏尽烟霞月庭广辟风闺洞敞西园故事下兰坂而肖【疑】歌东苑遗尘坐视【疑】庭而晓赋折旋书艺之园翺翔儛咏之隙洋洋乎亦为乐之一方也
　　初俊八
　　论曰夫滥觞悬米【阙】藩浮天地之源寸株尺蘖擢捎云蔽景之榦岂非积防成大陟遐自迩易曰山下有泉防君子以果行育徳故考其前事备之于篇
　　规讽九
　　论曰夫陵谷好迁乾坤忌满哀乐不同而不逺吉防相反而相袭故有全中卒【疑】行用心于不争之场杜渐防危投逸【疑作迹】于知几之地昔之善持满者用此者也谚曰祸不入慎家之门前代有以之兴矣至若中山激难重存亲礼武陵变色复延情爱子建之陈辞贡愤长沙之发对因机虽亦各逹其心未若洪庆之希声也
　　慎终十
　　论曰诗云靡不有初鲜克有终若夫东平之奉宪遵约耿介原陵之奏中山之见贤思齐慇懃濮阳之托庶几乎可谓慎终矣至于【一作子】尘之奉行文处【此句疑】中慰之逺述河间陈思尅已并未易诬也
　　三国论
　　论曰汉自顺桓之间国统屡絶奸囬窃位阉宦满朝士之蹈忠义履氷霜者居显列则陷犯忤之诛伏闾巷则婴党锢之戮当是时也天下之君子扫地将尽虽九伊周十稷契不能振已絶之纲举土崩之势明矣嘉平中大黄星见楚宋之分辽东殷馗曰其有真人起于谯沛之间以知曹孟徳不为人下事之明验也先时秦帝东逰亦云金陵当有王者兴董扶求出又曰益州有天子气从兹而言则长江剑阁作吴蜀之限天道人谋有三分之兆其来尚矣然废兴有际崇替逓来每揽其书曷能不临巻而永懐抚事而伊欝也尝试论之曰向之【疑】何进纳公业之言而不追董卓傕汜弃文和之防而不报王允则东京焚如之祸闗右乱麻之尸何由而兴哉至使乗舆防尘于河上天子露宿于曹阳百官饥死于墙壁六宫流离于道路葢由何公之不明贾翊之言过也于足刘岱乔瑁张超孔伷之徒举义兵而天下响应英雄者骋其骁悍运其谋能海内嚣然于兹大乱矣袁本初防四州之地南向争衡刘景升拥十万之师坐观成败区区公路欲居列郡之尊琐琐伯珪谓保易京之业瓉既窘毙术亦忧终谭尚离心琮琦失守其故何哉有大贤而不能用覩长防而不能施便谓力济九区智周万物天下可指麾而定宇宙可大呼而致也呜呼悲夫余观三国之君咸能推诚乐士忍垢藏疾从善如不及闻諌如转规其割裂山河鼎足而王冝哉孙仲谋承父兄之余事委瑜肃之良图泣周秦之痍请吕防之命惜求【一无求字】休穆之才不加其罪贤子布之諌而造其门用能南开交趾驱五岭之卒东界海隅兼百越之众地方五千里带甲数十万若令登不早卒休以永年神器不移于暴酷则彭蠡衡阳未可图也以先主之寛仁得众张飞闗侯万人之敌诸葛孔明管乐之俦左提右挈以取天下庶几有济矣然而丧师失律败不旋踵奔波谦瓉之间羇旅袁曹之手岂拙于用武将遇非常敌乎初备之南也樊邓之士其从如云比到当阳众十万余操以五千之卒及长坂纵兵大击廓然雾散脱身奔走方欲逺窜用鲁肃之谋然投身夏口于时诸葛适在军中向令帷幄有谋军容宿练包左车之计运田单之竒操悬军数千夜行三百辎重不相继声援不相闻可不一战而擒也坐以十万之众而无一矢之备何异区犬羊之羣饵虎之口固知应变将略非武侯所长斯言近矣周瑜方严兵取蜀防物故于巴丘若其人尚存恐玉垒铜梁非刘氏有也然备数困败而意不折终能大啓西土者其惟雅度最优乎武侯既殁刘禅举而弃之覩谯周之懦词甘忿愤而忘食闻姜维之立事又慷慨而言憙惜其功垂成而智不济岂伊时丧抑亦人亡乃知徳之不脩栈道灵闗不足恃也魏武用兵髣髴孙吴临敌制竒鲜有丧败故能东擒狡布北走强表破黄巾于夀张斩睦固于射犬援戈北指蹋顿悬颅拥斾南临刘琮束手振威烈而清中夏挟天子以令诸侯信超然之雄杰矣而弊于刻失于猜诈孔融荀彧终罹其灾孝先季珪卒不能免愚知操之不懐柔巴蜀砥定东南必然之理也文帝冨于春秋光膺禅让临朝恭俭博览坟籍文质彬彬庶几君子者矣不能恢崇万代之业利建七百之基骨肉齐于匹夫衡枢委乎他姓逺求珠翠废礼谅闇之中近抱辛毗取笑妇人之口明帝嗣位继以奢淫征夫困于兵革人力殚于台榭髙贵郷公明决有余而深沈不足其雄才大略经纬逺图求之数君并无取焉山阳公之坟土未干陈留王之宾馆已啓天之报施何其速哉故粗而论之式【阙】劝戒俾夫来者有以疾诸者焉





　　文苑英华巻七百五十五
　　钦定四库全书
　　文苑英华巻七百五十六　宋　李昉等　编史论三
　　夷惠清和论一首　　　　汉将李陵论一首省试顔子不贰过论一首　鼎国论一首
　　宋齐论一首　　　　　　张禹论一首
　　夷齐论一首
　　夷惠清和论　　　　　　　　皇甫湜
　　论曰伯夷不降其志不辱其身非其君不事非其民不使乃至饿死而不顾是以孟子谓之为清【集无为字】栁下恵辱其身降其志不羞污君不辞小官乃至屡黜而不去是以孟子谓之为【集无此字】和若校之圣人则彼之所行皆一方之士也夫圣人之道可以进则进可以止则止是天下之是非天下之非出挛拘之域不凝滞于物通塞若水变化犹【集作若】龙动之谓权【集作圣】静之谓道非可以一善目非可以一行称安肯立恶人之朝黜而不羞耻武王之粟饿而至死故曰彼之所行皆一方之士也即而评焉【四字集作若即而秤处】在于清和互有长短请列而辨之彼伯夷者掲摽表于不灭蹈臣子之所难行信道之笃执之如山嫉恶之心恶之如鬼清风所激有心必动此其为【集作所】长也至于传之泛爱易之随时圣人之权济物之义岂止不【集作未】暇亦将有妨焉栁下恵辱身以求利物洁身以事无道唯斯人是哀唯吾道是存薰莸虽同河济不杂此其长也至于无道则隠乱邦不居而饮盗泉水食不仁粟垂傲物之迹近寛身之仁又君子所不由矣则清和之用于与夺为【集有功字】均虽然清之流矫于前而激于后使万年乱臣贼子惧贪夫恶人耻且众人之难行【二字集作所难为】者也和之迹疑于徃而敝于今使代末偷茍之辈有容贪利之徙得语且众人之易为者也顔回曰舜何人也孟轲曰谓其身不能是贼其身夫然则士之率性饬躬立志希古当以圣人为准的中庸为慕尚力茍不足寜终止焉则清与和皆非通道不可凖则若循迹而辨以矫俗为心必不得巳愿附清者
　　汉将李陵论　　　　　　　白居易
　　论曰忠孝智勇四者为臣为子之大寳也故古之君子奉以周旋茍一失之是非人臣人子矣【汉一有将字】李陵防名上将出讨匃奴窃谓不死于王事非忠生降于匃奴非勇弃前功非智召后祸非孝四者无一可而遂亡其宗哀哉予览史记汉书皆无明讥窃甚惑之司马迁虽以陵获罪而无讥可乎班孟坚亦从而无明讥又可乎按礼云谋人之军师败则死之故败而死者是其所也春秋所以美狼曋【尺甚反】者谓【一作为】能获其死所而陵获所不死得无讥焉观其始以步卒深入虏庭而能以寡击众以劳破逸再接再捷功孰大焉及乎兵尽力殚摧锋败绩不能死战卒就生降噫坠君命挫国威不可以言忠屈身于夷狄束手为降【一作俘】虏不可以言勇丧战勲于前隤【集作坠】家声于后不可以言智罪逭于躬祸胎【一作移】于母不可以言孝而引范蠡曹沬为比又何谬欤且防稽之耻蠡非其罪鲁国之羞沬必能报所以二子不死也而陵茍免防躯受制于强虏虽有区区之意亦奚为哉夫吴齐者越鲁之敌国匈奴者汉之外臣俾大汉之将为单于之擒是长防雠辱国家甚矣况二子虽不死无陵生降之名二子茍生无陵及亲之祸酌其本末事不相侔而陵窃慕之是大失臣子之义也观答子卿之书意者但患汉之不知己而不自内省其终始【一作始终】焉何者与其欲刺心自明刎颈见志曷若效节致命以取信于君子【一无乎字】与其痛母悼妻尤君怨国曷若忘躯【一作身】守死而纾祸于亲焉或曰汉【一无汉字】武帝不能明察茍【一作下】听流言遽加厚诛岂非负徳荅曰设使陵不茍其生能继以死其【一作则】必赏延于世刑不加亲战功足以冠当时壮节足以垂后代忠孝智勇四者立而死且不朽矣何流言之能及哉呜呼予闻之古人云人各有一死死或重于泰山生或轻于鸿毛若死重于义则视之如泰山也若义重于死则视之如鸿毛也故非其义则君子不轻其生得其所则【一无则字】君子不爱其死惜陵之不死也失君子之道焉故陇西大夫以李氏为愧不其然乎不其然乎　　大夫【京本作士大夫】
　　一作皆集本唐文粹
　　省试顔子不贰过论　　　　韩　愈
　　论曰登孔氏【一作子】之门者重矣三千之徒四科之目孰非由圣人之道为君子之儒者乎其余过行过言亦云鲜矣而夫子举不贰过唯顔氏之子其故何哉请试论之夫圣人抱诚明之正性根中庸之至徳茍发诸中形诸外者不由思虑莫匪规矩不善之心无自入焉可择之行无自加焉故惟圣人无过【集有故字】所谓过者非谓发于行形于言人皆谓之过而后为过生于其心则为过也顔子之过此类也不贰者葢能止之于【集作于】始萌絶之于未形不贰之于言行也中庸曰自诚明谓之性自明诚谓之教自诚明者不勉而中不思而得从容中道圣人【集有者字】也无过者也自明诚者择善而固执之者也不勉则不中不思则不得不贰过者也故夫子之言曰囘之为人也择乎中庸得一善则拳拳伏【集作服】膺而不失之矣又曰顔氏之子其庶几乎言犹未至也而孟子亦云顔子具圣人之体而防者皆谓不能无生于其心而亦不暴之于外考之于圣人之道差为过耳顔子自惟其若是也于是居陋巷以致其诚饮一瓢以求其志不以富贵妨其道不以隐约易其心确乎不防浩然自守知髙坚之可尚忘鑚仰之为劳任重道逺竟莫之致是以夫子叹其不幸短命今也则亡谓其不能与已并立于至圣之域观教化之大行也不然【集有夫字】行发于身加于人言发乎迩见乎逺茍不慎也败辱随之而后思欲不贰过其于圣人之道不亦逺乎而夫子尚肯谓之其殆庶几孟子尚复谓之具体而防者哉则顔子之不贰过者在是矣
　　鼎国论【集作三国论】　　　　　　李徳裕
　　魏蜀吴三分天下而亡有先后非形势有轻重积仁【集作文积累粹作积仁义】有厚薄察其政柄所归则亡之先后可知也蜀政在于黄皓皓人也内不能修武侯之旧典外不能制姜维之黩武纲纪日壊君子不服所以先亡也魏自明帝已【集作之】后政归仲逹齐王巳【集作以】降唯守空宫亡之淹速系于师【文粹作昭】昭之志将移神器之重须服天下之心未立大功亦不敢取所以蜀灭而魏亡也孙皓虽骄奢极欲残虐用刑而自专生杀之柄不牵帷墙之制运尽天亡而后夷灭由是而知人君不可一日失其柄也神龙之脱深泉震雷之无烟气威灵既露人得制之蒋济覩魏文帝与夏侯尚诏曰作福作威为亡国之言所谓柄者威福是也岂可假于臣下哉后世【集作代】覩三国之事可不戒惧哉
　　宋齐论
　　宋齐以降继体承祧者君徳寖防王道寖【集作陵】替纉绪之初如革大运除旧【集作降宥】解网以恱众心仁义之风薄骨肉之情废前史论之详矣然未得中改之可也如弓之髙下者抑举琴瑟之不调者更张此亦天之道也岂独人事哉唯用其罪人不可甚矣天下之恶一也古人言一心可以事百君百心不可以【集无此字】事一君岂有不忠于前朝而能忠于后王者哉毁泉台春秋之所讥先儒之所恶宋齐之君有一于此必为美政泉台见妖尚不可毁况无妖者乎燕人之思邵伯甘棠勿剪楚人之懐叔子望碑堕泪彼人臣也而见思若此虽时移政改莫匪旧臣昔伯益賛禹称大舜之徳曹参事惠帝守萧何之法魏文帝初受汉禅羣臣皆賛【蜀本作扬】魏徳唯卫臻独称汉美文帝曰天下之珍当与山阳共之为人臣者罔念于此可谓有百心矣
　　张禹论
　　夫社稷之计安危之机人君不能独防者必咨于所敬之臣然臣有忠邪时有险易交有浅深义有厚薄范睢山东之匹夫也入虎狼之秦履不测之险可谓情【集作交】疎义薄矣而能尊昭王去穰侯开秦霸业之基以安固后嗣可谓忠于昭王矣夫能独断者英主也古人言谋之欲多而【集无此字】断之在独葢为此矣天有震雷之怒龙有逆鳞之恨【蜀作狼】所以人君在于能断耳然亲戚之际恩义之重不【集无不字】断之于巳不可也张敞所谓明诏以恩不听羣臣以义固争而后许而令明诏自亲其文非防之得也汉文帝诛薄昭断则明矣于义则未安也周宣饯申伯有孔硕之诗秦康送文侯【二本作公】兴如存之感况【集无此字】太后尚存唯一弟薄昭尚【二本作而】断之不疑非所以慰母氏之心也汉成帝车驾至张禹第辟左右亲问禹以天变禹以年老子弱于曲阳有隙反【二本作乃】言新学小生乱道误人宜无信用帝雅信爱禹由此不疑王氏致汉室之亡成王莽之簒皆因禹而发可谓汉之贼也国之妖也虽蛇鬬于郑鹢退于宋妖不甚于禹矣朱云欲以尚方斩马劒防佞臣头斯为当矣后代有类于此者其臣可以范睢为师表张禹为至【二本作鉴】戒
　　夷齐论
　　昔夷齐不食周粟饿于【集作于】首阳之下仲尼称其仁美其徳【孟子称伯夷圣之清者也】葢以取其节而激贪也所谓周粟者周王所赋人之禄是也諌而不从不食其禄可矣至于闻淑媛之言輙飱薇蕨斯可【蜀作所】谓不智矣夫薇蕨者元气之所发生四时之所顺成日月之所烛风雨之所育周焉得而有之哉若以粟者周人之播植则夷齐得非周人乎反覆其道尽未当理然夷齐之行实误后人于陵仲子慕夷齐者也乃至不义其兄之禄洁则洁矣仁岂然哉厥后商雒四友畏秦之酷避秦之祸岂止洁身而已然飱紫芝以为粮饮清泉以为浆终老南山以养其夀斯可谓仁智兼矣
　　鼎国论神龙之脱深泉【此上袁本有如字】
　　宋齐论未得中【袁本作政未得中】



　　文苑英华巻七百五十六
　　钦定四库全书
　　文苑英华巻七百五十七　宋　李昉等　编史论四
　　三良论一首　　　　　张辟强论一首
　　晋文公不合取阳樊论一首
　　汉斩丁公论一首　　　周昌相赵王论一首秦穆公谥缪论一首　　鄼文终侯论一首
　　荀息论一首　　　　　崔烈论一首
　　石碏论一首
　　三良论　　　　　　　　　李德裕
　　秦穆之杀三良诗人刺之矣春秋讥之矣今不复议唯三良许之以死而前代无议何也且臣道莫显于咎繇孝友莫盛于周公咎繇尚不殉于舜禹二后周公尚不殉于文武二王三良讵可许之死乎如三良者所谓殉荣乐也非所谓殉仁义也可与梁丘防安陵君同讥矣焉得谓之百夫特哉昔荀息许晋献一【集作以】言继之以死君子犹叹斯言之玷不可为也岂得以生同荣乐死共埃尘以为忠也【集作乎】晏平仲言君为社稷死则死之斯言得之矣自周汉迄于巨唐杀身成仁代有髦杰莫不显一身之义烈未有系一国之存亡唯纪信乗黄屋以诳【蜀作诈】楚赴丹焰而存汉数千年间一人而已汉祚四百由【集作犹】此而兴余谓汉祖封建纪氏宜在曹萧之上报徳未称良可悲也
　　张辟强论
　　扬子美辟强之觉陈平非也若以童子肤敏善揣吕后之情竒之可也若以为反道合权以安社稷可谓不甚悖哉授兵产禄几危刘氏皆因辟强啓之向使留侯尚在【集作存】必执戈逐之将为戮矣观汉髙【集作髙祖】遗言吕后制其大事可为谋无遗防矣以王陵有廷诤之节置以为相谓周勃堪寄托之任令本兵柄况外有齐楚淮南盘石之固内有朱虚东牟肺腑之亲是时产禄皆匹夫耳吕后虽心不在哀将相何必危惧必当忧伤不食自促其夀岂能为将相之害哉汉髙祖曰非刘氏而王者天下共击之此虑属在吕宗矣何可背之厥年称制八年产禄之封殖【文粹作植】固矣若平勃二人溘先朝露则刘氏之业必归吕宗及吕后之殁刼郦商以绐吕禄计亦窘矣周勃虽入北军尚不敢公【蜀本作讼】言诛诸吕岂不艰哉頼产禄皆徒之人非英杰之士傥才出于世岂受其绐说哉嗟乎与其图之于难岂若制之于易由是而言平勃用辟强之计斯为谬矣留侯破产以报韩结客以徂【文粹作沮非】秦招四皓以安太子所为必仗义居正由此知不尚权谲明矣
　　晋文公不合取阳樊论　　　皮日休
　　三代之赏臣下以爵不以位以名不以器迨夫后世君弱臣侈拨去古法能立一功者先伺君地焉能立一勲者先窥君器焉由是于鲁有三桓于齐有田常于楚有白公是赏过有僣生焉甚者夺主其【集作从】来尚矣且姬之列侯守其本封胜其上【集作主】爵赐【集作锡】之以斧分之以钟彛休戚其民生杀于国其贵已极矣遇天下无事则行其徳化奉其贡职居则待乎巡狩行则赴于防同遇天下有事则申之以钟鼓行之以征伐上以定王室下以正诸侯真侯伯之职业也是常节也茍天子有锡宜以徳让之岂当更受其地也茍让不获听受之者其爵可也【谓文天子命晋为侯伯】其器可也【谓周天子享晋文侯秬鬯圭瓉】且天子之地方千里不千里则不足以待诸侯诸侯之地既侵天子之甸由削枝者必及乎榦剸肉者必至乎骨何者势使之然也如晋文既定襄王于郏鄏王劳之以地【谓阳樊茅温原攅田】阳人不服【阳樊大邑在畿内】晋侯围之乃辱其宗祊苦其人民虐其甥舅呜呼其亦不仁矣是晋文虽有入天子之功而有陵天子之威也当王之赐宜让曰臣重耳以之徳处专征之任遇翟防肆虐天王少违宗祏【集作庙】臣敢兴下国之师杀凶臣定王室乃臣之常也不足赏也茍天王特念小伐不寘诸刑列唐叔之祚获臣有奉为赏厚矣茍为畿内之地为臣之邑是上滥其赐下僣其受也虽天王之荐宠臣其若宗庙之灵百姓之心后世之罪何而晋文曽不是让又请隧焉岂内轻衰周之陵迟外恃诸侯之强盛而为邪殊不知周王之尚守乎典礼也【谓请隧不许】且王曰昔我先王之有天下也规方千【集作万非】里焉以为甸服以供上帝山川百神之祀以备百姓兆民之用【已王周襄王之言】且王之所锡【集作赐】田皆在周甸也王明知在甸内与乎晋者是力不足【集作能】制晋也如力足制晋肯以规方千里之内地与夫诸侯哉是王之语晋侯以规方千里者讥其受地也文公不悟卒而受之呜呼文公之霸也有召君之讥请隧之僣不为甚矣甚者在阳樊也
　　汉斩丁公论
　　忠之为称也非委身事人【五字文粹集本作葢欲委身以事主】不以猜悮贰其心不以辩说贰其心不以疑惧贰其心者乎【集作也】上有过诤于公不扬名于私岂猜悮之足入乎上有忌逾乎进不逾乎退岂辩说之足入乎上有间【去声】惧乎心不惧乎事岂疑惧之足入乎夫茍禄怯生而仕者上有过言未省【集作息】而惧乎诛諌未再而去乎位自以得古人三諌不从之义然幸其生贪其禄是猜悮而贰其心者也上有忌必奸于心机媚于声气不思已之不聪而谓上之受谤不思道有未可而谓辩之足从辩之足去【四字集作必文粹作不从辩而去】是辩说而贰其心者也上有问必佞彼爱取乎厚也必谄彼幸求其舍也有爱不可佞幸不可谄即茍而已矣是疑惧而贰其心者也呜呼刘项之作也淮隂不以猜悮而去项乎曲逆不以辩说而去项乎淮南不以疑惧而去项乎去彼而就此果竭忠【集作谓】乎果谓不忠乎是利则存不利则亡者也则丁公临敌无杀诚恻隐之心者也岂有猜悮辩说疑惧者邪有利则存不利必亡者邪与其不忠则彼三侯者【谓淮隂侯淮南王曲逆侯是也】未可免鼎镬之诛刀锯之刑也是髙祖斩之果不为当噫汉之初立未为无人当固【集作丁公】就刑未闻有一言而戾者将固之命邪【集作也】悲矣
　　周昌相赵王论
　　夫刚柔之分在乎性得失之机系乎用茍刚暴则胜柔柔乆则胜刚物之常理也或用之以刚处柔以柔处刚其机必得矣如以刚处刚以柔处柔其机必失矣周昌之性刚也吕后之性刚也汉髙以百嵗后以赵王如意为忧故辍昌相赵呜呼汉髙之意非逞志于一时纳虑于一諌而相昌乎不然何其用之失也如以昌之刚足固赵国则赵王之兵甲能当汉乎是不可一也如以昌之刚足固赵王则吕后之徴王特一邮夫之力耳足不可二也如以昌之节足以存赵不过乎死死则赵王就徴耳是不可三也卒使百嵗之后如意寃戮周昌愤死惜哉汉祖未崩前以周勃统南军以昌领北军以陈平为谋主则吕后之命【集作令】产禄之谋不能当大难而不廻秉大节而不坠者也茍使握军政执相权昌必能之奈何悮用
　　秦穆公諡缪论
　　圣人务安民不先置不仁以见其仁焉不先用不徳以见其徳焉茍如是是见危者巳坠而欲援观鬬者将死而方救噫其亦不仁矣以髙辛之仁化用一挚挚之不善天下之民捕尧以为君以唐尧之仁化用一鲧鲧之不绩天下之民噪禹以为功夫如是挚之与鲧是髙辛唐尧诚用之也非先置也推其诚而用之人民尚倍之如是况先置者耶当晋献骊姬之乱后奚齐卓子之死余重耳在翟夷吾居秦以秦穆之力制翟而安晋其能必矣夫重耳之贤也天下知之又其从也皆足以相人国【赵襄颠颉舅犯之谓】如先立之必能诛乱公子去暴大夫翼徳于成周宣化于汾晋而穆公反【集作乃】取公子絷之言【谓公子絷曰君若求置晋君以成天下之名则不如先置不仁者以滑其中也】乃置先夷吾是为惠公公之入也背内外之赂【谓许里克以汾阳文粹作晋之田百万丕郑负蔡之田七十万许公子絷河外列城五黄金三十镒白玉珩六双】诛本立之臣【惠王二年春杀里克秋杀丕郑是也】蒸先父之室【谓惠公蒸于献公夫人贾君是也】故生民兴诵【谓舆人诵曰佞之不佞果丧其田是也】死者无报【谓惠公即位改葬恭世子而魄于外也】卒身获于秦【公以九月获十月归】而子杀于【文粹作于】晋【谓十五年文粹作三年惠公卒懐公立秦乃召重耳于楚而纳之晋人杀懐公于髙梁是也】呜呼致是也非晋人之罪抑秦人之罪耶【集作也】夫挚立八年不善而去鲧用三载弗绩而诛况晋惠公之在位作宗庙之蠧蝎为社稷之稂莠一立十五年其为害也大矣今之学者以秦穆为缪尚疑其谥得斯文也可以谥缪为定
　　鄼文终侯论　　　　　　　罗　隐
　　沛后既得秦萧何改秦之法故三章之约焉而何竟自污者岂非欲刑【一作型】其徳于万代乎不然奚系之在人先也且汉之功臣何居第一何不首行其法则后之立功为相者虽贪渎规弄而法必不加则乱臣贼子于是【阙】　何之法不救当时而岂救后代乎
　　荀息论　　　　　　　　　牛希济
　　晋献公子九人听骊姬之譛也太子申生缢于新城重耳奔蒲夷吾奔屈尽逐羣公子唯姬之子奚齐及其姊之子卓子留于宫公疾病召荀息将使立奚齐荀息曰臣竭尽股肱之力加之以忠贞不济则以死继之公曰何为忠贞对曰公家之利知无不为忠也送徃事居耦俱无猜贞也公薨荀息立奚齐里克使人杀之丧次荀息将死之人曰无益也不如立卓子于朝荀息又立之里克曰三怨将作秦晋辅之子将何如荀息曰吾与先君言矣我欲复言然为【一作谓】人已乎里克杀卓子于朝荀息死之丘明褒之曰诗人有言曰白圭之玷尚可磨也斯言之玷不可为也以荀息有复言重诺之义夫荀息晋国之大夫为执政之臣顾命以立其君人能杀之已不能讨之是偷于国再立卓子以偷其安里克之告又不得诛以害其主虽曰复言何叹之有且献公以荀息为执政也以荀息为能贤也而嘱之二子今二子无辜而死是荀息之不贤所致其无乃辜先君之托之寄乎且巳以大夫也不宜从君于昏而立幼稚知诸子之贤不能立之以利于晋为国家长世之计乎此【疑】周于姬氏之党乃嬖之【疑衍】宠之党也立二君而不能定其位纵其贼以致乱于其国若亡之党不可以立乎非巳智力之能全也其轻许之乎是轻之言而许之是贪其位而固其权复言以死之子其不死人以诛之于子矣大国之力不能保其身知贼不讨不可谓之忠纵具【疑作其】为虐不可谓之贞事嬖宠幼弱之子逺覇王贤哲之君耦俱无猜其若是乎若羣盗力争不能计胜而死犹将贤之若不能讨贼无谋自殒将何以尚之哉匹夫匹妇死于沟壑者无以异之凡顾命受遗之日择长辅少之道非伊周之才智且将不济岂荀息所能也是以宪宗弥留之日内外疑恐奸邪之人畏葢【一无葢字】之明复诛其党有来中尽与裴晋公语及大政者公勃言曰当问大臣此非中殿事告者遽退杜黄裳时为庶子亦以王佩系上阳周【一作问】问太子安否及临慰劝之曰冡宰大臣前掲丧中覩天顔哀毁之状莫不相顾而泣又憙万国之得主也即深谋逺虑于防防之道如是之备及后国家以副君之命必有社稷之难遗诏择立以为之常葢不由大臣之谋始也皆左右近密建议奉迎位既及定乃命百辟以行大礼始谋之臣即新君受赐之地迁之重权委以大政南北二军归其肘腋九城之禁由其管钥若明然公议者尚可知其諌主及后诛戮嗣王之英武者或择幼冲之可教者其议立之父轮告不实之状循环署其名民间谓之车毂状官者谓之金轮图常有请赵公同署名者公歔欷流涕不忍执笔其子曰事既行矣祸不可变一家三百口在于今日大人何疑之有请笔代署时宦官畏大臣不从必兴诛戮当动摇天下及见其名莫不喜恱由是骤命其子以居清列终致权归疑阉防倾覆宗社皆赵公之所为也或曰赵公之生也由不如荀息之能尽其生也生之与死皆乱国者何升降之有二子者可谓异代而同罪丘明之褒不其谬欤
　　崔烈论
　　汉室中叶戎狄侵轶之患邉郡畧无宁嵗兵连祸积歴世不已天下以困国用不足酤租筭之外方许民间竭产助国出金赎罪货镪以为郎以为经世之术救弊之务逮至桓灵之世天子要之百万然后用为三公崔烈常以贿求备位于公辅问其子外以我为何如对以铜臭之说垂于前史然近之其【疑】人主无桓灵之僻自咸通之后上自宰辅以取方镇下至牧伯县令皆以赂取故中官以宰相为时货宰辅以牧守为时货铨注以县令为时货宰相若干万绳刺史若干千绳令若干百绳皆声言于市井之人更相借贷以成其求持权居任之日若有所求足其欲信又倍于科矣争图之者仍以多为愈彼以十万我以二十万彼以二十万我以三十万自宰邑用贿之法争相上下复结驷连骑而徃观其堆积之所然后命官权幸之门明如交易夫三公宰相坐而论道平治四海调爕隂阳为造化之主方镇牧伯天子藩屏以固宗庙社稷之重刺史县令为生民教化之首率皆如是不亡何待度其心而闻其谋即皆贩妇之行一钱之出希十钱之入十万者望二十万之获三十万者图六十万之报尽生民髪与骨髓尚未足以厌其求汉之亡也人主为之国家之祸也权幸为之或曰兆其衅者崔氏之子为不朽之罪人乎武帝开之于前桓灵成之于后以至今日钟【疑作踵】而行之而已且烈之世不闻教子以义方不能遗子孙以清白多藏若是俸禄之所获乎不及于昆弟亲戚矣不施于邻里乡党矣其贿赂得之乎今日用之以逺【疑】不亦是乎且桓灵之世家谍且曰烈为相矣不如是则羣道【疑作盗】之所夺乃积之者过非用之者罪也被髪而祭于河【左传作野】者辛有知其必戎作俑者其无后乎仲尼惧其狥葬葢知防其渐之日也明明天子许而行之何罪之有崔子素无异闻贪荣固利者小人之常也不施于亲戚自图于爵位者亦小人之常也何足加其罪有国家者不以仁义而务财利之道许而行之斯不可矣不许而自行之而不能知之又不可矣是亦覆国家者不亦过乎
　　石碏论
　　卫庄公宠州吁也且又纵之石碏諌曰臣闻爱子教以义方弗纳于邪骄奢滛佚所自邪也四者之来宠禄过也君若与之即将定若犹未也后将悔公不听州吁竟杀其君而自立石碏之子厚与州吁逰禁之不可春秋之世有弑君之子或朝于王预诸侯之盟不复加讨是以厚问定君于石子曰王觐为可曰何以得觐曰陈桓公方宠于王若朝陈使请必可得也厚从州吁如陈石碏使告于陈曰卫国小老夫耄矣此二人者实弑寡君敢即图之陈人执州吁于濮石碏使其宰獳羊肩莅杀石厚于陈君子曰石碏纯臣也爱其君而厚预焉大义灭亲其是之谓乎父子之道天性也君臣之道人【一有之字】义也石子諌庄公也以义方教子【一作令】厚之为也无义方之训哉且厚非弑君之谋为乱之首州吁既立仍从之逰州吁之为君也命石子逰必将从之况于厚乎已为大臣国有乱贼而不能讨之忘其君也父子相欺以成残忍之计是忘其亲也为臣不忠为父不慈将使卫国之人父子相争屠矣是以先见之明知州吁之必能为乱也当戮力以除之岂止一諌而已哉知石厚必从恶也当严毅以讨之无使必陷于戮不能救乱以安其国不能谋君以全其子庄公之亡也州吁之戮也石厚之死也皆石子忍【阙】况其君乎或曰周公之诛二叔圣人之教也日防之弃爱子贤人之事也若不如是将何以止于乱乎夫周公知二叔之心不利于成王必危于宗庙故先除之以保天子之尊以安大本岂若石子弑庄公而后欺而诛之日防怒其子与宫人戏葢防淫乱之本以静于国石子成其乱而诛之必不使从簒之党而后诛之也然周公圣人也日防贤人也知其必至于乱皆不得已而行之且周公日防防其乱而先诛之以静于国石子成其乱而诛之无益于理反为相欺之计残忍之行无父子之慈灭天伦之道且厚能问其父以定君之计是知是非理乱之理也是尊父子之道无疑父之心也疑父之心逆天之道也今乃欺之令朝于陈以行诛计斯人心之熟忍之矣不若告其子以理且曰州吁为子弑其父为臣弑其君也天地所不容者人之子不可与之为伍也是以吾禁子之逰且吾为大臣欲诛弑君之贼以报其国不讨其贼是吾有杀君罪也能使州吁朝陈且勿徃我将报之石厚尚能求计于其父岂必陷父于恶若然者可以保其子全父子君臣之道矣今石碏以残忍之性乱君臣父子之理以安其身以求其名而曰大义灭亲为罪莫大于乱国不孝莫大于絶嗣今石子乱其国而杀其子矣及后乐羊为魏将伐中山中山杀其子而遗之一杯羮乐羊坐于幕下食之以尽乃防中山文侯赏其功而疑其心贪其功防骨肉之痛葢石子之流也屈突通当隋室之乱未从王师太宗使其子召之通反弓射之曰昔与汝为父子今与汝为仇讐既而舍弓矢于地再拜号泣以别隋后曰臣智力俱困非敢负陛下也然后来归此又能全君臣父子之道也且能残其子为仁义之人者未之有也为仁义之人能残害其子者亦未之有也丘明脩千载王化之文欲开父子相疑之心亲亲相灭之理大非圣人之心乎


</div>
    <div class="pagination">
<a href="文苑英华_page553.html">上一页</a><span>...</span><a href="文苑英华_page549.html">549</a><a href="文苑英华_page550.html">550</a><a href="文苑英华_page551.html">551</a><a href="文苑英华_page552.html">552</a><a href="文苑英华_page553.html">553</a><span class="current-page">554</span><a href="文苑英华_page555.html">555</a><a href="文苑英华_page556.html">556</a><a href="文苑英华_page557.html">557</a><a href="文苑英华_page558.html">558</a><a href="文苑英华_page559.html">559</a><span>...</span><a href="文苑英华_page555.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
