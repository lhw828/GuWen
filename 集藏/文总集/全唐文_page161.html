<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 161 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 161 页/共 603 页
  </h1>
  <div class="content">
   ○为群宫请公除表
    臣某等言：伏奉今月二十日敕，违此终丧，未从权礼，恭惟圣旨，相顾失图，臣某中谢。臣闻孝德称三，事亲之道不贰；丧礼有五，权制之仪居一。虽霜露增惕，群子有终身之悲；而日月某除，达人无追远之义。故大贤抑情而俯就，不肖庶几而企及，百王同范，千古不刊：此所以定通丧，此所以明大孝。陛下欲乖前训，独展因心，弃易月之制，申再期之礼，臣何人斯，辄敢裁议？然凡圣殊贯，尊卑异等，情则无别，服则不同，汉朝故事，行之自久。是以先后遗旨，具刊节制，率土之滨，孰不哀奉？陛下若违众虑，循私情，想栾棘以缠悲，服苴而增慕：此则非先后之遗意也，异通贤之达节也。伏愿俯依惨制，以顺权宜，屈小节而存至公，抑冲襟而明大礼，则下札幌达，人欲天从，陛下不违於先旨，微臣得申於公议。不任悲迫之至，谨诣朝堂奉表陈请以闻。
    ○为群官固请公除表
    臣某等言：臣闻以日易月，著自不刊之典：以臣事君，窃惟有争之义。群心累切，圣感未回，臣等焦惶，不安启处。中谢。臣又闻之：高宗谅阴，三年不言，百官总已，以听於冢宰：斯则求古之人，自殷宗行之矣。但事有通变，时有损益，或循古法，多昧远图。孝文由是创礼，孝景因之从令，故汉之帝王，独高文、景。孝者先於百行，岂欲违而致美？诚以神器之重，天下至公，所直小，所枉大，加百姓而刑四海，作程於後，罔不率由。陛下纂大横之繇，开中兴之业，每旰食坐朝，求衣视事，不可得不言也，不可得总已也，固不可如殷之时也。臣请以近事为明，是云典故，岂三圣追远，曷不甚哉？三年制服，荩未然矣。先后所以末顾之深者，欲顺成先志，不改其道乎？若遂乖於所奉，固於执见，宁独神之望缺，亿兆之心阻？必当太宗有恨於昭陵之仙寝，高宗不悦於梁山之元官，先后徒勤於凭几之言，陛下是忘於缀衣之日矣。今礼云衷，後圣不宜独善；今礼云非，前王故以垂训：其可专之乎？况敬於宗庙，四时之感斯在；废於礼乐，万邦之化安寄？不荐不享久矣，其如奉先何？礼坏乐崩久矣。其如致理何？惧非大孝之意也。顷公除有数，臣等若，今攒涂又毕，时月已远，而陛下廷则簪裾之序，居尚苴之容，至有百蛮入觐，千官在列，仰太阳，俾见群下，便谓君臣之礼，举而有三，遐迩之人，感且非一：彼数事者，伏惟孰计之。臣等辄以悃悃之怀，愿抑蒸蒸之孝。陛下当回思迁虑，从权达礼，思代天理物之大，惟爱人治国之机，上则遵於累圣，禀於遗旨，下则顺此诚祈，因而俯就，喁然所戴，罔不知幸。无任悲迫惶悚之至，谨诣朝堂奉表以闻。
    ○第二表
    臣某等言：臣以易服之礼，著之前训；从权之义，闻诸格言：遂披沥肝血，愿垂昭亮，天心弥固，日虑徒勤，是用怔惶，但深焦惧，臣中谢。臣闻通丧之制，差等不同，天子绝期，故云自达：此孝情之奥旨，非丧服之遗事。故雍言致惑，子张发问於殷宗；除服不疑，元凯具陈於晋主：此则家国殊礼，君臣异贯，前帝轨仪，备之方册。况皇朝典故，骏奔斯在，祖宗奉先，不违兹躅。陛下若以庸言不信，上则请按於《周礼》；陛下若以今古异途，此则请询於唐典。虽圣情多感，臣不忍言，而有义可凭，终期俯察；复以四海无外，万机事大，国望时宗，犹有权夺，则陛下为天下主，作人父母，司牧群方，纂膺宝业，何忽以冕旒之贵，而行布衣之礼也？且臣等公除，虔奉明训，陛下若素未卷，缟衣仍服，使吉凶殊於内外，丹素杂於宫寝，无哀乐乖宜乎？无情礼失衷乎？又臣以奉君为忠，子以奉亲为孝，孝必顺於先志，忠必期於助礼。今先後遗制，服纪具存，陛下小不忍行，动而愈失。陛下则固执，傥违於大孝；愚臣不请，先陷于不忠：臣何心颜，敢安视息？是以不胜崩迫之至，谨诣朝堂固请以闻。
    ○将加神龙尊号群官请公除表
    臣某等言：臣闻君亲之义，臣子同极。陛下至孝纯深，将固三年之典；臣等尽忠恳到，伫回三舍之晖：是则陛下违先后之遗命，臣等忤圣人之严旨。违命几於过戚，不可以称孝；忤旨嫌於必诤，不可以称忠：所以莫顾犯鳞，共甘碎首。臣等中谢。臣又闻之：王者代天理物，为天所子，循至公以临大宝，非独善以崇小节。由是汉之国章，始从权之变礼；晋之廷议，故屈已以因除：拥万乘之尊，有万机之政者，示不得同於凡也。前王著於不刊，其来久矣，四圣则常追远，俯而就之。陛下罔极之思，通丧是执，所不忍言，莫之省奏，遂令霜露多变，日月其除，皆臣之至愚，诚未感圣。天意若曰：助陛下以非常之功；人谋协从，尊陛下以非常之号者，欲陛下司龙纪，受龙图，介祉而建皇极，拥神休而奉清庙者也。故天有景贶，不可拒者审矣；国有茂典，不可废者明矣。钟鼓不击，不足以旅庭；冕旒不施，不足以端：未有膺其册，缺其仪乎！臣等茫然，悉未能喻。况哀戚有制，故非同日，变通适道，甫及载期，诚宜夺因心之慕，稽顺时之请，当建鸿名，以承上帝。则所直者大，所枉者小，罔不格于上下，通于神，太阳之光曜，乘和气之充塞，伏愿陛下全之，臣等昧死以闻，期於必遂。
    ○为群官请虞卒哭表
    臣某等言：臣等伏见有司撰既葬反虞之礼，陛下当以今月二十七日公除卒哭。圣情感慕，所未忍言，众虑焦惶。罔知攸。中谢。臣等谨按《晋书》，杜预议略曰：“天子之位至尊，万机之政至大，群臣之众至广，不得同於凡人。故大行既葬，祭於庙，则因而除之，不除群臣莫敢。故屈已而除之，天下之人皆曰：我王仁也，我王孝也：此圣制移风易俗之本。於是卢钦、魏舒等从其奏议，莫不厌服。”臣等历选列辟，颇徵前史，王者为天所子，受天明命，代天育物，先天弗违，居大宝之位，行至公之道，故氵公革而致理，变通以成政。况先后之末顾，圣朝之旧式，简册备矣，方垂无穷，君亲临之，宁受非礼。而陛下愈迟之痛，孝思罔极，履曾参之小节，遗汉文之故事（阙十七字）。贯於神明。粤自开辟，天子之德，未有如睿宗孝之纯深也。至使庆云涌，浪井出，嘉木连理，神芝三秀：荩其效欤？要不可以情过哀，而所枉斯大矣。臣又闻七月而葬，既葬除；其月而虞，既虞吉祭：为之降杀，用断丧服，示不得窬之。今合於山陵，於宗庙，询之典训，尝有稽矣。而终不师古，始不易月，考之事宜，又无谓矣，举而书此，将何以法？陛下昧旦听朝，戚容深视，庶官所以环拱，近臣莫之利见，戴九天之仁覆，渴十景之清光，愚然之情，荩未能谕。且追远兴感，君子有终身之忧；以权制服，圣人思屈已之重：何必三年之礼，称为百行之端？若天无卑听，固违於献款；臣敢先除，今附于不义：岂司牧黎献，作人父母之意乎？伏惟陛下可群臣之奏，顺刚日之请，去独行以致美，阐大猷以光济，勿使鸿生钜儒，废书而郁悒；下学上达，草议以屏营。臣等至怀，期必俯就，则凡在动植，无任悲幸。谨昧死诣朝堂拜表以闻。
    ○代家君让左仆射表
    臣某言：伏奉制书，以臣为尚书左仆射，馀如故。陈惶悸，罔知攸处，臣中谢。臣始孩而孤，不承义方之训；及壮思勉，又乏殊异之才。幸以高曾绪业，妄膺俊造，州郡徒劳，岂议闻达？陛下昔居邸第，臣得谬连牧马，曳裾之末，忽焉三载，遗簪之旧，亲奉六飞，攀鳞而践台阁，抚翼而登霄汉：皆圣主造物之恩，成小臣饰躬之渐。虽出入外降，数十年，纡青拖紫，复何功业？大行皇帝不以非才，擢登近侍，貂蝉始拜，居守三秦，舆驾来旋，俯移数月，以臣愚直，不任政事，犹假位选曹，留台洛邑，去岁秋暮，复叨端揆。臣往以谋猷缺如，寻而年病相追，每经陈乞，未赐哀矜。属外遐之际，变起仓卒，受遗顾托，形於制旨，臣虽独拒邪谋，莫能死全忠烈，则臣之为咎，已无所逃。岂谓卑听诚，曲蒙昭奖，非臣微命，能答鸿钧。自光华在辰，睿圣登极，四罪皆服，百工咸事。尚书万机之会，仆射庶寮之长，正宜明德茂才，弥纶经济，岂使妨贤败政，自左而右？陛下以维新之业，始邀於卜梦，而念旧之私，尚任於疲老：臣知不可，议者伊何？安敢上累明时，下尘良吏？伏乞悯臣有涯之忝越，然後选众而举，得人为盛，非惟微物览分，固亦朝廷益光。无任惭荷屏营之至，谨奉表陈让以闻。臣所让人，别状封进。
    ○代家君让侍中表
    臣某言：伏奉制书，以臣守侍中，散官勋封如故，仍西京留守。恩隆霄极，泽深□路，内省诸已，不知所裁，臣中谢。臣实小人，偶识常分，志学颇惭於先构，致身匪期於远达。将五十年，自微而著，荩妄庸者，何幸而升？顷主禁令於管辖，臣历践而不能肃事；训黎人於五教，臣谬迁而不能扬职：公私愧，夙夜忧惶，岂悟微物，更蒙殊造？臣中谢。且常伯纳言，其来自古，切问近对，敦密於兹。王命惟允，宰臣之任，政刑所系，理乱攸在。臣恭闻典谟，远观载籍，得其人则有盐梅之寄矣，失其人则有钟鼓之妖矣。况臣浅陋。加以衰疾，便欲左貂右蝉，负玺陪乘，颉颃清禁，光耀紫极，臣知不可，何止流议？遂使臣比肩风力，接武元凯，正恐国家疑事，非宿儒莫辩以经术；朝廷大体，非故实莫稽於政要：献忠纳规，力不足者，负乘致寇，诚所宜然，官谤已招，身尤何塞？又秦中帝里，天府之奥，愈往重寄，於臣复忝，宁有拜则侍中，远惭於轩历；居同相国，多谢於汉图？以臣兼之，胡颜而处？伏惟应天皇帝陛下中兴景运，大造群物，恩周动植，故惕虑以求衣；化穆彝伦，岂非材而补衮？伏乞矜臣由衷之请，览臣自卜之祈，更择俊贤，曲垂照亮。维鹈之作，不列於诗人；振鹭之仪，载扬於史笔：臣所以敢守难夺，期於必行。无任惭惧悚戴之极，谨诣朝堂奉表陈让。其所让人，别状封进。
    ○为王尚书让宰相表
    臣言：伏奉制书，以臣为兵部尚书同中书门下三品。制命先临，魂守飞越，臣中谢。臣素以凡薄，何阶远大？明经试史，多从州县之荣；陈力就列，岂望云霄之举？爰辱皇揆，屡叨宸渥，出则雄藩重镇，仗钺临戎；入则副相常伯，票彡缨旅位。负乘致寇，福过生灾，昔忝今职，将贻法罪。矜臣愚者圣慈，宥臣直者天断，曾莫报效，仍纡宠光。吏部外冢宰之司，并州尹兴王之邑，臣每自料，窃不遑宁，岂悟衡轴之委，韬钤之要？无通知四夷之略，乏决胜千里之才，使臣为之，非敢矫饰。缺邦家之望，则物谁谓宜？尘日月之明，则臣何以处？伏乞察臣自卜之审，悯臣由衷之诉，更选群贤，以成绩，庶使朝端不虚授，天下知至公。臣罄露恳诚，期於必遂，谨诣朝堂奉表以闻。
    ○为岐王让太常卿表
    臣某言：伏奉制书，以臣为太常卿兼检校左羽林将军。虔奉恩命，罔心颜，臣某中谢。臣托荫宸极，分晖景纬，从学多滞，不足对於三雍；为文益疏，不足齐於七步。日者自天有命，裂地而封，盛亨岐之井邑。比从梁之骖驾，旋省惭惶，益增忝越，不悟前荣始拜，後宠仍加。且彝伦攸叙，百官所以象物；方策不坠，二柄所以济时：苟非其才，将汨于政。况上卿之任，中尉之重，自非胶庠告老，桓荣列於东面；藩邸求旧，宋昌总於北军：臣何妄庸，兼此叨窃？伏惟皇帝陛下夙图录，光宅区，凡厥在位，喜圣朝之得人；独此旷官，尘睿鉴之知子：将何以典司礼乐，综理韬钤？伏乞太阳回光，庆云洒泽，俯察蒙鄙，旁求贤俊，则冀受授无失，谋谟有伦。无任下情愧悚之至，谨诣朝堂奉表陈乞以闻。
    ○让起复表
    草土臣某言：伏奉恩旨，授臣银青光禄大夫起复行尚书工部侍郎，勋封如故。制书俯临，荒怖殒绝，臣某中谢。臣私门不造，殃罚所锺，遂延先臣，永辞圣代。陛下饰终念旧，事光前典，臣孝诚微薄，不自灭身。幸忝大臣之允，假存主祀；追惟慈父之恩，不可复得：痛殷创钜，岂冀生全？臣心欲言，言不忍喻。陛下孝理天下，俊在官，恤臣遗孤，加臣宠命，非臣举族，少能谢天，诚以吉凶典礼，朝廷大政，丧亲执丧，人伦为极，使臣废礼於心极，冒荣於丧纪，亏紊过甚，将焉用之？况其不任，孰可陈力？抱衅穷恳，理殊他人，匪直悲深名教，实亦感增存没。茕茕昧死，罔知所裁，伏乞圣恩，垂寝严命。无任荒迫之至，谨诣朝堂路左奉表陈乞以闻。
    ○太阳亏为宰臣乞退表
    臣某等言：伏见今月朔旦太阳亏，陛下启辍朝之典，有司尊伐社之义，臣等伏自寻绎，无任惴恐，臣某中谢。臣闻官或迷象，必犯先王之诛；辰弗次舍，必贻上公之责：此邦有常刑，圣有明训。顷者论道任重，衮章犹缺，端揆位隆，鼎台是亚，所以熙帝之载，代天之工，调六气之和，法三光之度。则大化为本，非小才所宜，崇替率由，咎徵斯属。伏惟应天神龙皇帝陛下光被四海，对越二仪，人宅心，俊贤翘首。但置之左右，以为辅弼，自忠言启沃，功臣保，用作霖雨，格于皇天，臣何人斯，而敢叨拟议？臣等智能素薄，经术殊陋，望不过於掾史，名不达於州闾，徒以遭逢盛明，颇皆履历，参庙堂之机密，为宗族之光宠者，十数年於今矣。忠肃恭懿，远谢八元之名；进善退恶，近惭二君之美。陈平有言，常则不称；贾诩延诮，居然已得。光阴久驰，年礼俱逮，自应屏黜，以清彝序。而徘徊圣恩，万一希效，亻黾亻免残岁，甲子空多，遂超总领之司，愈失具瞻之望，将何以匡翼庶政，仪刑师属？且视事而老，才愧千秋之贤；待罪安归，忧深万石之裔：久知尘秽，宁虞负乘。所以素餐加责，聚喧於下；薄蚀生灾，见昭於上。天之所戒，臣不可逃，陛下矜而宥之，未致於理。伏乞收其印绶，赐以骸骨，则知胡广罢位，抑有前闻：徐防免官，复自兹始：臣窃其幸，物谁不宜？恳到所祈，惶怖交集，无任迫切之至。
    ○为宋尚书谢加三品表
    臣某言：伏奉制书，加臣为银青光禄大夫，馀如故。宠荣俯临，惶怖交集，臣某中谢。臣爰自弱龄，素无远操，亻黾亻免职事，岂期闻达？二朝扬历，数载尘冒，以兹过听，皆是旷官，内省寂寥，长怀愧负。陛下圣明御极，多士如林，不以臣不材，擢外宰辅。每侍帷幄，未能招宣景化；顷司衡镜，未能澄汰流品：若臣之咎，将何以逃？又擢臣於循良之末，赏臣於廉问之，遂出常规，猥班休命，臣之涯分，顿为忝越。比者应践荣秩，各限格文，欲使无相夺伦，较若画一。臣课效多阙，勤劳未著，爰属首秋，尚居五品，名闻之始，阶方泛及；格根之内，考复相悬，：臣何人斯，忽当今授？臣纵不能镇静流弊，安敢不罄其愚直？首亏不刊之典，坐取非据之荣，进退失图，心颜何？况国之程式，示於天下，凡有亏紊，过在大臣，臣自违之，复将焉用？臣年未知命，识非半古。旋叨厚禄，仍受隆寄，求国章其已默，顾身尤而必然。圣朝有刺於在梁，微臣生灾於瞰室，岂惟簪绂之耻，抑亦邦家之羞。伏乞天恩，曲流成贷，矜其至恳，知匪饰词，反汗收纶，亦臣之幸。臣无任切迫之至。
    ○谢弟诜除给事中自求改职表
    臣某言：伏奉今月二十四日敕，以臣弟左司郎中臣诜为给事中。嘉命猥臻，惶怖相视，荣以为，茫然失图，臣某中谢。臣兄弟数人，获承累代之庇，自幼而长，惟愚与直。臣弟臣诜，初一尉耳，窃愿从微守分，岂思养拙邀荣？而乾道曲临，一门特幸，前恩罔谢，後忝仍及。生臣者父母，宠臣者圣明，非臣等陨首流肠，少酬万分之一，臣某中谢。臣自叨清切，颇历星霜，乏锺会五字之敏，多王四年之任，竟未能陈一策，进一贤。雕虫粗辨其所为，濡翼久知其非据，下惭先臣戒盈之训，上负圣主则哲之明。常甘屏黜，以待髦俊，岂悟臣诜，复私成造？比臣则行有馀力，选众则曾无足言，遂使联事掖垣，同趋阶陛，或紊公式，必招私议，臣知不可，物谓臣何？安有兄弟妄庸，并居东西要近？臣怀愧，非敢身谋，事或乖违，实尘皇揆。伏乞详臣自卜之审，察臣由衷之请：臣弟诜殊荣既拜，奉纶绂而难回；臣薄技何成？顾瓶筲而易竭。指於十手，臣假遑宁，不如一腋，臣将焉用？所冀移臣职守，允臣陈乞，抑朝章之是穆，匪等列之攸宜。款诚，昧死期达，无任悚荷屏营之至，谨诣肃章门外奉表以闻。又臣先臣某，往忠社稷，陛下特赐茅土，遂臣所让，因授臣第四弟右补阙，亦希别从选序，不敢同在近侍。臣之感恩，不识为喻，轻黩旒冕，惧深冰。
    ○谢兄除太常丞表
    臣某言：伏奉今月日恩制，除臣兄某太常丞。跪发诏书，光骇闾里，宠盈益惧，喜极而悲阖门感恩，垂泪相贺，中谢。臣自登两府，倏至三旬，天地之，未裨尘露，□雨之施，已遍公私，抚心载惊，顾影增惕。伏以臣兄列官清宪，专於察视，臣又承弼皇枢，课其条职：苟愆纲纪，责在准绳，所以请移别官，冀循常序。圣慈曲被，命数有加，获陪卿士之行，更列大夫之後。遇深贱质，诚合恳辞，恩及长兄，不敢多让，誓将死节，上答生成云云。
    ○陈情表
    臣某言：臣伏奉今月十三日制，鸾驾闰九月十日幸长安。陛下东封礼还，西宾系望，喁喁品物，不独耆老。属黄壤年丰，翠华时迈，制书爰降，恳愿咸达，相聚忻跃，不知所裁，迹喧路衢，声溢歌颂。若臣者，奉辞轩屋，萦疾镐京，常恐先犬马填沟壑，朝闻既获，螟目犹生，臣某诚欢诚喜顿首顿首死罪死罪。臣弥旷旬深，官曹事缺，乞解见职，罄陈前表。又伏奉今月五日敕，以留司务闲，不妨医疗，所请辞官不须者。臣志不动天，身何容地？周章惭悸，惶骇战忄栗。退则恩被羽翼，德均造化，臣之不敢止也；进则匍匐遂，支赢然，臣之不能任也。臣所进退失守，涕Д呜咽，宜其重请骸骨，岂可虚荣省署？窃以鸿私俾疗，成贷特矜，日夜翘清跸之途，炎凉近素秋之节，臣希眇视跛履，手之足之，觊凭渥以还魂，辄延慈而待罪。不胜悚跃怖惧之切，谨附起居使朝议郎右补阙内供奉臣李邻奉表以闻。臣无任云云。
    ○初至益州上讫陈情表
    臣某言：奉辞阙庭驰诣州府，以某月日上讫，臣某中谢。臣禀识愚妄，受恩忝越，十有四年中书省，三命承明庐，臣窃比方，倍逾於是。特编皇揆。不以人进，久於近密，众莫过臣，厚施如邱山，微功丝发。遂叨宰弼，莫允瞻望，心虑何补？血诚徒勤。陛下深慈矜愚，至德念旧，以臣颇习儒训，更超宗伯，臣益用惭负，匪遑底宁。岂悟西南重镇，巴蜀奥壤，爰杂县道，且联军戎，付臣兼之，才实不逮。审自能省，亟经闻彻，诚谓凭威可尽力，谕指期致命，臣敢辞事，谁云效忠？及当官而行，临事益惧者，竟乏边鄙之算，倘贻朝廷之辱。其於静人蠲役，惩吏抑强，惟国之政，庶臣能勉，流波出浦而呜咽，元燕辞巢而顾慕，况若臣者，最蒙圣渥。云山万里，霄汉独远，（阙二字）载惕，拜章失图。无任云云。
    ○进东岳朝觐颂表
    臣言：臣学不渊博，词荩实滞，陛下过听，被恩最久。喜规封岱增天，帝王壮观，臣以宗伯秩礼陪清道之舆，臣之幸一也。又伏睹自天垂象，铭岳昭训，臣以有司上载封禅之烈，臣之幸二也。臣再三之幸，万百常情，臣某中谢。臣东京奉旨，窃闻刻石，三颂臣草，一敷圣主之元猷，次纪宰臣之鸿笔。斯事至大，咎繇吉甫之难也，臣自料度，不胜惶悚。而议者谓臣光荣之至，死且不朽，臣所羸疾翳然，言能述，忠（阙二字）愚臣极思虑罄肝胆而为之。伏希演修德之符，非敢助亲文之化，傥以润色鸿业，一蒙睿览，则臣之至恳，万殒知归。轻尘冕旒，若冰，无任区区战灼之至。
    ○谏銮驾亲征吐蕃表
    臣某言：伏承某日制，以吐蕃侵轶边隅，陛下欲亲总元戎，出征秦陇。蠢彼羌{髟矛}，敢为叛涣，王赫斯怒，整旅龚行，实陛下雄略英威，爱人活国之长策也。臣闻北狄西戎，自古而有，虽夏、殷之强，轩、农之盛，未息其患也。《书》称“蛮夷猾夏”，《诗》著“猃狁孔泅”，未损东渐西被之化。帝王驰骤之迹，则有南仲出车，吉甫维宪，纵侵镐及岐，密迩畿甸，未闻亲征之义。及乎汉代，则┭火至於甘泉，朝那丧其都尉，亦止屯兵细柳，天子但安於上京。何者？戎狄荒服，忽慌之义也：来则拒之，去则勿逐，以禽兽处之，以羁縻御之，比诸校猎，羽毛不入於服用，体肉不登於郊庙，则王者不射。故知千钧之孥，不为鼷鼠发机也。况万乘之重，而与犬羊角胜哉？诚胜之不武，不足以劳也。
    且陛下有高行者甚众：焚珠翠，放鹰狗，出宫女，纳直言，为百姓请命，故关中丰稔：则知皇天所眷，通夫至诚。今（阙）小寇难将不久，陛下勤修德音，日慎一日，当自消弭也。且兵法有先声後实，陛下但发亲征之令以旨远，而潜遣猛将谋略之士以济其师，则戎人日便崩挫也。岐陇粗熟，凋弊积年，千乘万骑，往还储峙，恐外有寇虞，内兴徭没，人不堪命，一也。又戎虏之性，倏来忽往，败不羞走，胜不成师，若大军临边，寻已鸟散，则屡出多方，我受其误，二也。况太上皇万福，锺爱实深，陛下将对寇场，必劳忧虑，非唯问安颇缺，亦恐御膳有违，则陛下之思，何以自得？三也。臣故曰：择将严边，旰食修德，为良算也，臣愚不识忌讳。惟陛下裁择，一昨欲幸蒲州及长春宫，臣等以人劳未复，不足轻扰，辄进狂瞽，遂简天心，下制贤谏臣之奏，恤农人之业，因而赐停，遐迩并知陛下从谏如流之美。今月日未久，劳役倍前，断可知矣，陛下若哀此疲人，顿兹戎辂，则天下幸甚。昔蒯城侯泣谏汉祖曰：“主上常自苦，岂无人使？”汉祖以为爱我，良史书为美谈。今朝廷将相之众，岂无与陛下尽力哉？何劳圣躬之遽行也，臣等不胜凄凄之诚，谨表以闻。
    ○第二表
    臣某言：皇情愍彼边，忿兹凶丑，必亲吊伐。臣闻天子之怒，伏尸百万流血千里，若吐蕃者，鼠窃豕食，犹鱼跃釜中耳，又何足以当陛下之怒哉？臣愚窃以不可何也？频岁以来，百姓不足，岐陇河渭，动无储廪。今大驾遄征。供置仓卒，若缓之以法，必乏我军兴；急之以刑，则人无所措：此时不可也。乘边将士，或交锋刃，飞书告捷，首尾继来，料贼之势，不复支久。陛下若轻车电发，则亏持重之虑；如按部徐行，又非赴敌之义；此势不可也。荩称王者之师，有征无战，谓蕃贡有阙，王命征之，於是乎理兵其郊，获辞而止，非谓擐申临军，敌人畏之，莫敢战也。是以古者圣帝明王，无亲将也，云黄帝五十三战者，即缔构草昧，非太平之本也。故自阪泉之後，修身养德，与七圣游於具茨，三月齐而访道。今陛下凤翔藩邸，龙跃御天，不日而再造乾坤，一呼而拨定祸乱：是则圣过黄帝，而经纶之业备矣。故当高居深视，制礼作乐，禅梁甫，岂崆峒，雅歌从容，为後王法。阃外之事，属诸将军，何至厌玉辇，甘金革，邀功马上，为一人之敌也？
    今吐蕃遗偏裨小丑，千犯大国，我军未捷，而耻已深，而陛下又将屈至尊，远为之敌，使攻无不胜，战无不克，犹未足以夸四夷，适足以骄敌人羞天下也。又扈从之人，半非阙士，使给往来，日费千金：与其倾耗资储，孰若回募骁健？重赏之下，必有勇夫，以敢死之师，当疲老之寇，若排山压卵，何必劳圣躬哉？况事有不可轻，敌有不可小者。昔周师困於祝聃。汉祖厄於平城，安可谓吐蕃无祝聃耶？河右无平城耶？千金之子，坐不垂堂，圣人终日不离辎重，不可忽也。臣又闻吐蕃之入也。惟趣羊马，不至杀掠於人。但剥体取衣，此穷寇耳。又数道俱进，按队徐行者，若有所望，恐连谋北狄。陛下如必亲戎，迈於岐陇，脱幽并警候，灵夏驰烽，突厥之骑南侵，犹如吐蕃之势，长安百姓惊扰，太上皇帝岂不忧劳？陛下以三贼凭陵，谁者先击？岂可挂西军之众，分御北胡？野次之，遥谋庙堂不战之策，帝城空虚，众亦何仰？臣固曰：居中制胜，为防萌杜渐之上略也。
    今但发近县之兵，择良能之将，重为之募，严为之约。其败衄失律者，已加必罚之诛矣；其勇敢杀敌者，亦愿加信赏之劝焉。兼购贼中有能斩酋帅以下归降者，及边军之士俘馘丑虏者，并厚为赏格以班之，我军必大振矣，彼贼闻之，自解而去也。又承万骑官者数千，其受国恩，亦已多矣，并习练枭雄，远近所惮陛下若拔为将帅，或备军行，勒以从征，足可威贼也。又数十年来，人之多幸，有全躯保妻子之臣，亲戚贪佞之辈，并人厌阶勋，家盈封爵，至紫衣塞路，朱服满朝，皆能侵国害人，未见尺功寸效。自陛下欲栉风沐雨，亲冒边尘，不闻献一奇，输一策，主忧臣辱，请代此行，而但糜府库之财，殚征税之奉。呜呼！此所谓六蝎五蠹者是也，臣所以痛心椎膺，而为陛下言之耳。何不简冗食重禄之夫，权令御寇，此但惜身，自当为国，而容养蠹蝎，轻劳圣躬，贾谊所以长叹息继之恸哭，为此也。昔楚汉相持，楚强而汉弱，汉祖犹曰：“使刑徒击公，吾不能斗力也。”区区之时，犹能如此，况今四海之内，皆为臣妾，普天之下，莫非王土，而蕞尔一寇，如一蚊之附九牛，陛下便欲降万乘之尊，亲衔橛之变，轻其帝重，逸此庸臣，臣窃为陛下不取也。夫三皇善用仁圣，五帝善用智勇。陛下当三五之运，而舍其所长，非英武之称也。
    议者或谓陛下前欲征匈奴，制行而止，今必须一出，示信万人：此大谬也。夫兵者，以正合，以奇胜，故不厌诈，而尚以权。今以陛下英雄之资，发亲征之令，敌闻而惧，我势已张，更练熊罢，推毂将帅，见可而进，骋变如神，适谓幽远而难知，河汉而不测，人是以服，信是以孚，夫何疑也？今夫顿岐陇之外，扰疲弊之人，率徵之兵，不过数万，阻饥积岁，师不宿饱，州县急於供费，力不足以救边，军容制于部伍，势不足以赴敌，脱胡骑纷扰，京城空虚，人情易动难安，不可不虑也。如太上皇暂勤旰食，是陛下以天下之大，不能安其亲也，惟陛下图之。今卜征有期不可顿止，但更延发日，示择良辰，以候西军动静，以为长策。臣愚所陈众计，亦愿陛下择善而从之。臣闻资父事君，惟忠与孝，况臣职参衮阙，逾念谠言。苟益涓尘，死而无悔。昨四日已於ト门封进一表，恐未周览，今复尽愚，非敢阻於成规，实愿广於天听。轻言时政，伏待刑辟。
    ●卷二百五十六
    ☆苏（七）
    ○贺太阳不亏状
    臣等伏承太史奏，昨一日太阳亏，陛下爰发行宫，不御常服，圣虑渊默天情寅戒，顿於行在，不可社以责阴；凡厥观瞻，不殊登台而视朔。自停午过晡申，寒Ё成春，阳光转大。伏惟皇帝陛下缵千岁之统，拥三神之休，道洽功成，增高益厚。金绳玉检，蔺迹於前闻；日观云封，降祥於即事。且畴人察序，太史宣职，以历而推，式闻常度，至时不蚀，自殊祥。陛下昭事於上天，上天昭答於陛下，若是之速，其何响会？非常之祉，孰不忻惧？臣等忝预从臣，无任踊跃庆之至。
    ○为政事贺雨状
    顷者西郊不雨，南陆愆阳，上动圣情，下忧农事，一人以禹、汤罪已，百姓以尧、舜为心，知天人之合符，非土龙之可致。德音朝降，才出於岩廊；膏泽晚飞，已周於城阙。麦宜早秀，日助清光；禾欲润成，岁知秋获。惟皇建极，天且弗违，用尔作霖，臣复何补？既叶梦鱼之吉，预占鸣鹳之期，跃之诚，万万恒品。
    ○为政事贺苗稼状
    右：臣等昨面奉圣旨，以近日暴风雨，恐麦有损，陛下务农在候，辍膳终朝，忧劳之甚，起居不怿。臣等闻重华之德，昌发用心，夏禹则为人先，成汤自以身祷：求诸往事，未或前闻。天与圣符，风将雨止，杲杲之日，吐扶桑而已霁；之野，合岐麦而皆秋：仍滋北里之禾，更润南山之豆。京坻可望，不知日用之功；旒注怀，尚切在予之念。臣叨陪近侍，亲奉德音，上贻虑於纳隍，下增忧於折鼎。无任惶悚之至。
    ○为政事进白雀状
    右：巢於黄门外省过官厅事，丹眸莹彻，明若流珠，嘉毳鲜华，光如蕴玉。臣等谨按《瑞应图》：“白雀主铁券，阴之精也，不来则国无後嗣。”伏以青宫践位，庆重离於上天；黄阁曾巢，层五瑞於明日：固以事优衔符，声高作颂。臣等叨陪近侍，喜万恒情，无任跃之至。
    ○为政事请公除状
    臣等闻丧礼俯就，所贵从宜，古先哲王，莫非孝子。则知服纪渐变。以至於除，既除之後，无不从吉，即吉祭，示不可窬。顷者正自山陵，奉安宗庙，终服变礼，今则其时，执而不行，将何用礼？伏惟皇帝陛下孝思罔极，首冠礼经，然以神器至公，理循故实，今尚未临正殿，犹御惨衣。夫以安上理人，莫善於礼，今若顺情废礼，何以正人？群下喁然，不知所措。臣等谬陪枢密，辄敢陈祈，伏乞以礼制情，式遵常典。无任悚迫之至。
    ○第二状
    臣等伏奉墨制，固违群请，未许公除，臣等茫然，罔知攸措。臣闻孝者贵合道，礼者贵从宜，合道始可行孝，从宜始可达礼。况先皇遗旨，行孝者共遵；国朝旧章，达礼者同守：非宜将焉用礼？违命岂得称孝？伏以至尊之制，与凡庶不同，故易月更除，以时渐降，山陵既毕，谓之反虞，宗庙当，无不从吉。今若除不易月，降不以时，岂得虞而不，尚居丧服？所以先儒执礼，适变而除，王者从权，将除必降。伏惟圣怀永慕，虽增罔极，故事不远，孰可亏违？臣等至愚，期於死请。
    ○第三状
    臣等愚昧，颇观礼典，数百年来，汉晋事，主天地者，不以私废公，行丧纪者，故以日易月。贞观之後，三宗遗训，著在实录，垂之不朽，匪臣等敢率下情，屡希上达。伏以圣怀罔极，孝思永慕，失人之大愿，持曾闵之小节，使祖宗之礼，家国成规，陛下因而违之，臣等固知其不可。皇极神器，天下至公，旷时不亲，众务皆阙，阻群情，非顺也。喁喁亿庶，仰望天光，徂夏及秋，旬有四月，陛下何以承顾托？何以抚黎元？臣等惶然，不知忌讳，敢昧死陈请。冀垂昭纳，明日望於别次视事，以宁臣子荒迫之心。
    ○论清舜庙状
    右：臣谨按地图：舜陵在九嶷之山，舜庙在太阳之溪。舜陵古老已失，太阳溪今不知处，秦汉以来，置庙山下，年代寝远，祠宇不存。每有诏书令州县致祭，奠酹荒野，恭命而已，岂有盛德大业，百王师表，没投荒裔，陵庙皆无？臣谨遵旧制，於州西山上已立庙讫，特望天恩许蠲免近庙三五家，令岁时埽洒，以为恒式。岂独表圣人至德及於万代？实欲彰陛下元泽被於无穷。谨录奏闻。
    ○为宰相论月应蚀状
    臣近者特奉玉阶，亲承圣旨，伏知今月十四日夜月蚀当尽，此验非远，即胡灭之祥。臣以为太阴之蚀，必在於望，太史司占，不言迩日，圣人同契，果应先天。而不测为神，前知者圣，臣昨宵将暝，精虑仰观，初则桂魄正圆，俄见枝遂缺，乙夜之後，所蚀便既。臣载欣载跃，闻所未闻，但恐默啜祸盈，命危势蹙，百年之运，晷刻当穷，三象之微，蔽亏先肇。臣等忝阶近侍，喜万恒情，无任欣跃之至。
    ○为卢监被盗衣物谢赐御衣物状
    内常侍赵元亨奉宣恩旨，以臣被窃盗失物，赐臣衣一副。臣素以慢藏，阙於周备，令尹为过，尚不可逃，太邱有言，复不能学。使臣知政，未息盗於萑蒲；加臣匪服，遂增辉於樗栎。顾深愆咎，翻荷思兹，捧载循环，再三惶惧。无任下情之至。
    ○对著服六年判
    衮州人平辩受业於田，才亡，辩著服六年，庐於墓侧。刺史以为违经越礼，妄造异端，禁锢三年。辩妻遣小女上表称冤，廉察弹刺史刑狱不当。
    田才地居邹鲁，家习文儒，业擅ぷ金，道光珍席。夙渐外堂之教，早传藏壁之书，学市修开，几筵爰设，故得询疑请益，积乡北海之前；函丈抠衣。更似西河之上。平辩雩川童子，关里诸生，常因闭户之勤，豫受专门之业，庶祈荣於青紫，希变采於朱蓝。日就月将，罚水之恩何极？陵夷徙，山之痛已深。旧宅凄清，空闻丝竹；遗坛寂寞，无复琴歌：嗟二物之长收，愿百身而奚赎？方思重服，用表深衷，一对松楸，六迁檀柘。曩时儒肆，喜遇祥；今日凶庐，悲逢吊鹤：论情虽会於宁戚，据理未允於通途。刺史职在宣风，政乖道俗，沉忧六载，亦可惊嗟，积禁三年，固其未得。少女以衔冤伏奏，雅叶於鸡鸣；大使以纠慝弹豪，正谐於隼击：即宜录奏，伏听宸衷。
    ○对於途坠坑判
    甯子读书於途，坠坑来晚，师行贾楚。令以罚非其罪，令师谢过。俱不伏。
    学古入官，不殖将落，圣人所以留范，君子谁非用心？倚哉妪机，勤亦至矣！手绳口诵，何刘之能匹？负书担笠，岂苏秦之可加？悠悠长途，是讽是咏，抚中襟而始励，经巨险而方归。师以来晚见嫌，聊申贾楚；令以罚非其罪，起异端。在师虽则伤严，遣谢又乖通论，且尊无谢卑之礼，卑有顺上之心：蒙虽不才，此为未允。
    ○对勤学犯夜判
    长安令杜虚有百姓王丁犯夜，为吏所拘。虚问其故，答云：“从师授书，不觉日暮。”虚曰：“鞭挞甯越以立威名，非政化之本。”使吏送归家。御史弹金吾郎将不觉人犯夜。诉云：县令送归，非金吾之罪。
    王丁果行育德，师逸功倍，参则不敏，伫扬名以立身；回也如愚，自闻一而知十。好问斯在，请益无疲，拾紫期荣，满金非宝。朝游雾市，披学序之图书；暝出香街，听严城之钟鼓。归与不逮，行者宜息；墨绶荣班，黄图贵令。惩奸レ伏，冀静於桴鼓；慕道崇儒，岂威於鞭挞？奚殊政本，不抵彝条，竟释吏人之执，旋辱宰君之惠。绣衣骢马，石室生风，警夜巡昼，金吾翊道。虽将顺其美，不在伺察；而各恭尔职，罔或愆违：有触疏纲，允符严简。
    ○钱常侍舒公归觐序
    右散骑常侍兼国子祭酒崇文馆学士舒公，邦之硕儒也。富於学，深其智，秉辟雍之礼，讲金华之义者，尝有日焉。辩大而言若讷，位高而志益下，造膝则人无异辞，匪躬则我有馀力，仪正可象，声希必应：此所以孔光密而张辅宠也。故进避荣而荣自取，退崇让而让得之。既而命列幡，煌照於西第；徒成俎豆，眷恋驰乎东国：每洒涕而祈主，将候颜以拜亲。天了怀公达之旧，惜康成之往，眷中留，久而下制。是月惟闰乘春载阳，服老莱之衣，飘组丈二；拥终童之传，送车数百。晨省伟其传呼，昼游嘉其饮饯，来而喜惧，经跃鲤之新泉；至则光辉，对回黾之旧浦。夫志於道者，二三子之莫逮；善于孝者，千万人之所说。未有丹诚注於阙下，白首登于堂上，门生仰而结辙，邦牧趋而负弩，岂非训虞受封，就宋传业，俾鲁师之教者，其冯母之荣乎！於是丝庭华省之家，虎观鸿都之士，属鸣矣，杨柳依依，情摇江上之枫，思结河边之草，吴州日见，楚山云绝，莫不捧袂黯然，弹毫以赠，庶几离言之至，知儒行之尊欤。
    ○故刑部尚书中山李公诗法记
    唐开元四年太岁景辰二月戊申朔二十六日癸酉，银青光禄大夫刑部尚书昭文馆学士中山公薨於京师宣阳里私第，享年六十。先五日，扈驾自新丰汤井还，其日奉制，持节复赛于汤，所以降雨故也。还历二日，自说斋祭涤濯之事，愿言赋诗。至其夕，宾友皆散，因作扈从诗十韵，迟明，命以示。诗成而寝，奄忽生灾，此即夫子获麟之卒章也。既殓，公子胥右金吾仓曹博陵崔望之自其家取以见遗。呜呼！翰墨未燥，形神已离，举朝惊嗟之声，不崇朝而达于远矣。公文特称于世，每谓知音则寡，同气相求，逮观此词，何异於理？正在心而为咏，岂交臂而相失？曾未数刻，恨不回车击节而如旧也，抚膺一恸，不觉涕之涟ㄝ。痛矣中山！长无见日，虽子期不听，存者可以绝弦；而相如有作，殁者竟传遗草。故录如右，记其事云。
    ○利州北题佛龛记
    礼部尚书兼益州大都督府长史使持节剑南安南节度诸军州事许国公苏敬造，因寓言曰：吾见夫山连岷れ，水合江沲，山兮水兮路穷，郁南望兮此情多。吾又见像法住世於岩之阿，百千万亿兮相观我，载琢载追兮吾匪他，伊古昔兮焦莒不惧，必忠信兮艰危若何？故吾因空而即有，孰不回向於檀那？行矣些！阳景兮翠改色，阴风起兮白增波。
    ○夷齐四皓优劣论
    论曰：君子疾没世而名不称，耻当年而节莫睹，故发义以立志，从道以成功，激清一时，流誉千古。然立志者必义也，成功者必道也，资於义而志可明，徵於道而功可见。志以立节，功以成名：名之成，昭其道也；节之立，昭其义也。能洁其身，後代有准，非夷、齐欤？能利其国，当时翳赖，非四皓欤？揆而度之，忧而柔之，循其事而理于是乎在，考其功而论於是乎著。荩周德既广，则夷、齐让国而归焉；汉业既兴，则四皓受命而出焉。天之弃商矣，谏武王。正臣礼也；人之戴汉矣，护太子，忠主道也：忠之所存者大，则正之所行者高。高而能行者节，所谓立也；大而能行者名，所谓成也：若夫志士仁人，将合而已。进足以成，退足以立，用足以兼济，否足以独善。不辱其身。则安食其粟？不降其志，则言采其薇：墨胎氏之子不屈也。嬴之德衰，则岩穴全生；刘之德盛，则衣冠就列：夏黄公之徒知时也。举其成事，各同乎其成矣；究其立事，各异乎其立矣：深惟终始，敢无优劣：统而论之，其美也一；别而叙之，其迹也二：弃身以遂志，夷齐之烈矣；爱国以屈身，商皓之行矣。曰若稽古，以质乎今，四皓见贤於子房，夷、齐称仁於宣父。与其称仁於宣父，不犹愈於见贤於子房哉？
    ○先师曾参字子舆赞
    百行之极，三才以教。圣人叙经，曾氏知孝。全谓手足，动称容貌。事君事亲，是则是效。
    ○元通大居士法云公赠司徒虢国公万回大师赞
    法本无著，而强名。名言则断，法止不。应化得真，示空归。有言似或中，法皆虚受，以心观心。无净无垢。
    ○为韦驸马奉为先圣绣阿弥陀像赞（并序）
    大唐唐隆元年六月二十二日，右金吾将军驸马都尉臣韦钢等，奉为先圣三七日绣阿弥陀像一铺。臣闻北极尊者，有在天而舍万邦；西方圣者，有在天而应三界：上比义则无不通，下抒情则无不感。小臣瞰，受恩之极，昔也尚主，悲凤声之莫留；中於事君，痛鸟号之靡逮。徵慕则殒越何补？回向则精诚所凭，爰缕陈於法象，仍绣扬於缋事。伏愿莲花之池，庄严盛其乐土；林之野，顺豫清其梵宫。如是重宣，敢称赞曰：
    大圣天子去遗舄，大师世尊迎让席，布金ゼ绣图神迹，厌代乘云此光宅。
    ○净信变赞
    道之元尊，洞照前劫。身也净信，终成後业。後业伊何？畅我元风。元风伊何，俾我韦公。顷发皇揆，镇于蜀国。竭心为政，盈耳颂德。哿矣夫人，缋兹群真。亟迁副相，夭如宾。府署因修，庭除改制。既丹既高，或转或翳。公则斯念，余其载觌。慕齐舍堂，追鲁坏壁。金海珠树，清都碧虚。魂归自此，像设如初。禽鸟不入，文翁是务。神灵所扶，文考是赋。粤幽赞者，老焉释焉。其信受者，式护式传。归以恋兮未以益，现即前兮过为昔。玉江流兮锦城辟，岁永永兮绵奕奕。
    ○双白鹰赞（并序）
    开元乙卯岁，东夷君长自肃慎扶馀而贡白鹰一双。其一重三斤有四两。其一重三斤有二两，皆皓如练色，斑若彩章，积雪全映，飞花碎点，所谓金气之英，瑶光之精。高髻伟臆，长距秀颈，奋发而锐，坚刚则厉，摩天绝海，电击飚逝。观其行时令，顺秋杀，指挥应捷，顾盼馀雄，当落鹏之赏，蔑仇鹞之敌，实稀代之尤也。皇上膺圣图，钦若王道，方宝贤重，尊儒养艾，後宫撤绮绣，前殿焚珠玉，与王侯卿士朝夕论思。异无所贵，轻卫公之好鹤；奇无所珍，同汉皇之却马。畋岂务於驰骋？猎以存乎狩：未尝合围掩群，截羽洒血，强不攫而猛不噬矣。然以万方入贡，怀其来也；三年重译，嘉其至也。故仁为之心，有仁则勇；威为之力，有威则重。况此鸟猛过於众，重倍於凡，礼於君则劝忠，祭於祖则立敬，壮其体则用武，纟卒其翼则成文。彼宠而服之，也能果；荣而戴之，蝉也能洁。矧乎职命司寇。师维尚父，闻箴刺奸，择善为吏，荩选士之是式，匪从禽之足云：此所以备於图而儆在位也。微臣奉制，敢称赞曰：
    鹰之大者，精明竦峻。劲而横绝，雄则远振。锦潍彩，珠联玉润。往奋威，将军所徇。鹰之次者，勇锐光芒。截海而至，乘风载扬。络以红联，文其彩章。下必中，惟吏之良。
    ○从叔任偃师主簿以马鞭等奉别赞五首
    △马鞭
    将驭黠马，利之衔策。彼其有人，敢奉行役。
    △彩栈五十张
    曷用彩栈，烂其华篇。文字当代，此实归焉。
    △银卷荷杯一
    卷舒荷心，登用则可。清白相照，其源自我。
  </div>
  <div class="pagination">
   <a href="全唐文_page160.html">
    上一页
   </a>
   <span>
    ...
   </span>
   <a href="全唐文_page156.html">
    156
   </a>
   <a href="全唐文_page157.html">
    157
   </a>
   <a href="全唐文_page158.html">
    158
   </a>
   <a href="全唐文_page159.html">
    159
   </a>
   <a href="全唐文_page160.html">
    160
   </a>
   <span class="current-page">
    161
   </span>
   <a href="全唐文_page162.html">
    162
   </a>
   <a href="全唐文_page163.html">
    163
   </a>
   <a href="全唐文_page164.html">
    164
   </a>
   <a href="全唐文_page165.html">
    165
   </a>
   <a href="全唐文_page166.html">
    166
   </a>
   <span>
    ...
   </span>
   <a href="全唐文_page162.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
