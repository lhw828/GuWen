<!DOCTYPE html>
<html>
<head>
    <meta charset="UTF-8">
    <title>全唐文 - 第 308 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 308 页/共 603 页</h1>
    <div class="content">    右，伏以垂衣圣代，角黍良辰，述职之诚，愿有所献。器用非宝，宁备下陈之仪，缣帛至微，庶同长命之缕。前件银器花纱等，谨遣某官随状奉进。
    ○第三状
    右，臣伏以千年昌运，属在圣朝，五日佳辰，方临仲月。臣谬司垣翰，不获称庆阙庭，对东海窃慕於朝宗，望南山辄思於上寿。前件银器花纱等，谨遣某官随状奉进。
    ○第四状
    右，伏以圣寿千年，不假封人之祝；嘉辰五日，用申臣子之诚。前件器物纱绢等，不敢法外徵科，皆积军中馀羡。远尘旒，伏用兢惶。谨差某官随状奉进。
    ○降诞日进器物状
    右，伏以淑气牧人，运归圣德，天临日照，庆集嘉辰。瞻太极之肇分，仰蒙汜之初浴。欢忻感戴，踊跃屏营。臣限守方隅，不获称贺。上件银器等，随状奉进。
    ○第二状
    右，伏以紫气充庭，黄河变色，用符昌运，式表诞弥。虽圣寿齐天，不假封人之祝，而献芹为礼，空驰野老之诚。上件银器绵锦绫绮等，谨遣某官随状奉进。
    ○第三状
    右，伏以厥日诞祥，惟天降圣，欢连率土，庆集兹辰。前件器物，虽竭愚诚，欲申上献，顾惟简薄，难备下陈。伏以陛下勤恤为心，慈俭成德，是用恭行圣旨，为礼不宝，远物为珍。臣限以守遐藩，不获申庆天阙。窃同纤草，长倾向日之诚；愿比封人，远献如山之寿。无任恋慕欢跃之至。
    ○第四状
    右，伏以四月孟夏，千年圣期，社鸣表祥，河清叶庆。臣於是日，限守列藩，不获望南山以献觞，闻击石以率舞。屏营恋慕，不知所裁。上件器物等，谨遣某官随状奉献。
    ○奏度女道士无名尼等状
    右，伏以代理宏道，三教同归；圣诞佳辰，万灵叶庆。上件女道士无名尼，或早授毕法，已闻具戒，愿编僧道之录，永遂修持之心。今因降诞日，伏乞赐其正度。
    ○奏姚季立妻充女道士状
    右件骁将自贞元年身亡，其妻行服三年，情礼毕备。去岁秋首，已及祥除，素习真经，志愿入道。伏以草野之人，能修柏舟之誓，义足以劝，志不可移。今因圣诞之辰，愿崇景福，请度充女道士，法名真元，仍请就润州道林观。
    ☆张贾
    贾，蒲州人，宪宗朝官兵部尚书。
    ○衡诚悬赋（以“无敢欺以轻重”为韵）
    衡称物以致用，诚至精以作孚。惟衡也，表正直之有则；惟诚也，俾轻重之不逾。是将默运乎规矩，显微乎锱铢。齐日月於七政，协天地於三无。且衡之德也，权以相扶。正之道也，礼以为枢。权得其诚而物无不应，礼归於正而奸不可诬。是知大德所感，小人是惨。举轻为重，彼於信而自亏；犯正以邪，将畏礼而罔敢。衡之用也可大，衡之设也无欺。既有别於高下，固非差於毫厘。懿夫设尔而倚，坦然而夷。其大不让，其细不遗。始执谦而益矣，终忌满而损之。必盈缩而得度，乃中正而自持。宏於道，深可均於五则；遵乎信，宜作配於四时。原夫衡为器之轨，礼为邦之纪。宰物者必察其所持，为政者必视其所以。均则无怨，是将施德於人；审乃不欺，故曰为仁由己。彼天下之至精，实至人之用情。衡持平而固本，权应变而定倾。俾廉者之中节，抑贪夫而不争。虚而受钧石，不能以为重；进而就圭撮，不足以为轻。惟合德之为美，故进退而有程。我有司以守职操持，群才所奉。秉正直之权衡，察善败之轻重。此所以振千古之贞范，副大君之垂拱者也。
    ○天道运行成岁赋（以题为韵）
    稽元气之成岁，察时运於上元。其始也，黄钟之律中；其终也，招摇之星旋。不见而彰，斯强名以称道；无为而化，故易知以成乾。阴阳推以在位，日月贞其所躔。运之而五行不息，成之而四序罔愆。万物被仁，咸遂性以生植；圣人取则，将设教以昭宣。於以体和而配德，於以奉时而後天。厥惟至化，实资元造。天以默运其时，后以财成其道。形於变化，知否极而受通；著以始终，见物壮而终老。故天道之不紊，必惟命之有分。俾阴阳以周环，同圣神而广运。原夫为功不宰，为道永贞。成之以肃杀，煦之以发生。节乃岁经，在一寒而一暑；气为物母，自无名而有名。且居高而济下，谅无迹而能行。天地以和，於焉运泰；德刑既备，然後功成。岂止配五纬而定数，叶三辰而为正。是知天有常规，道有彝制。谐一德以佐主，通四时而辅岁。至仁怕感，思歌造化之功；测管以窥，宁究天人之际。
    ●卷五百三十二
    ☆李观（一）
    观字元宾，检校吏部员外郎华从子。贞元中举博学宏词，授太子校书郎，卒年二十九。
    ○高宗梦得说赋（以“恭默思道，帝赉良弼”为韵）
    殷之哲王，唯政是恤。夜分而寝，梦获良弼。虽神悸而若惊，冀形求而勿失。爰徵营匠，刻乎独见之真；乃俾庶僚，访其唯似之质。当厥梦也，神驰无方。未讫永夕，如跻彼苍。恍其神兮以浮，偃其体兮若亡。形接乃梦，斯人甚良。侧身徘徊，於己之傍。将举趾以趋附，又伸眉而抑扬。言霏霏而无瑕，目而有光。观其仪可用为列辟之式，察其志不独称百夫之防。升降咸若，周旋允臧。寂乎昭昭，既寝不忘。斯后克明，承天之赉。谓济川之器，而投足不濡。履大觉之端，百游梦无阂。其中荡荡，其表暧暧。虽助用理於一人，实候清平於千载。於是武丁梦於宫而上与天通，傅说筑於外而中合神契。持缗向老，谅殊渭水之涯；负畚将疲，久困傅岩之际。说匪丁而空山长往，丁匪说而大位斯替。如鱼水之相因，保君臣之双丽。惟说也，策名归主；惟丁也，受命於帝。帝何言哉？邈以元造。阴推吉士，以佐有道。说之居兮山之幽，云峨峨兮水浩浩。彼人兮何斯，中心兮梦之。如渴兮在兹，如饥兮在兹。想遗者兮索隐，抚空怀而叹思。思之未得，端沈默。其梦也则诚，其寤也则惑。其收之於野，而寄之以国。有唐时雍，上明下恭。君与之同日，臣与之比踪。事不惟旧，今之斯从。斐而成章，有愧雕龙。
    ○钧天乐赋（以“上天无声，昭锡有道”为韵）
    异哉天地之乐，其可闻乎。美矣盛矣，神夫至夫。谓其有不见其有，谓其无不见其无。是惟德盛者能感，匪词工者足愉。故昔秦穆之寐也，去乎人间，即乎天上。豁如有遇，杳若无妄。大音嘈兮交作，上帝俨以延望。百神纷纭而齐赴，万变合沓而殊状。日月正其东西，星辰分其背向。乃有地祗上谒，天仙下朝。奕奕翩翩，霓裳羽盖之氵存集；砰砰磕磕，撞钟击鼓之相嚣。舞之者ェェ而中节，歌之者泄泄而匪骄。其疾武足畏，其徐文足昭。遇之以神，殊季札之观鲁；乐而忘味，类宣尼之听韶。是知穷深极厚，於何不有。罕究其真，莫寻其首。德声及於无外，协气积於虚受。骇矣乎乐以和，和之至而天用作，天之神而乐克宣。其动也与元气迭运，共静也与太虚相全。噫乎哉！不可阶升者天道，但见夫乘虚蹑浩。乍如周文之梦，实异季路之祷。获睹天乐之和罗神工之击考。是天之所合，道不虚行。九奏未终，初疑八佾；三叹既退，方异六英。徒观夫镗之内响，优柔之正声。六幽为之震魄，七曜为之垂精。而莫识其曲，达其情。既觉既悟，如喜如戚。天乐之遗音在耳，天神之仿像犹觌。顾何德而承之，受祉於天锡者也。
    ○东还赋
    我思西来兮，犹前日之未<贝余>。岁回复兮，倏历五稔，如一息欤。咄嗟！我道甚直兮志甚迂。若陟景之无所，涉川之无涯。今虽非乎乘车而复除道，亦庶乎执笏而还家。我之家兮，逼江湄而临海氵筮，其地则古有吴王之夫差。十代之风兮，但传乎稽古。数亩之宅兮，不树乎桑麻。亲之慈兮，兄之友与。予之弟悌，常氵衣而菲食，吾安得以夫役役此还之为华。乃命仆以诘朝而必上道，问何有，则曰：始来之宝刀经笥，其外则毫未而无加。於是乃出国门而东骛。乃赋其言曰东还兮，直书吾意而罔差。风苍茫兮候入八月，灞上之日西南斜。城中之人或持酒肉以送我，睹大车驰马颠兮无非别者之为邪。繇是酒不饮兮肉不御。咸回回兮一泣而歌，苟天下之人兮离合之若此，矧吾高堂为念之谓何？乃三肃而行，顺彼长道，忘自东西之相遐。
    ○授衣赋
    穷秋之月，寒露毁降。阳精既衰，阴气初壮。川流清回，天宇寥旷。触物易悲，幽怀难状。於时元鸟已逝，白驹迅奔。枯木尽落，愁云正昏。於是轻裘公子，长缨王孙。陨如雨之涕，惊离忧之魂。绝朱炎之盛夏，想冰纨之微温。匪一腋之克成，偿千金而靡论。则有征人之戍，游客远道。萧条万里，叶下如埽。展转百年，志何能保。纤未扌蔑，华发先老。责颓光之不驻，叹凉吹之云早。系帛书於劲翮，秣战马於征草。兰闺少妇，瑶琴徐击。散凉风於幽幔，流皓月於遥夕。生不工於机杼，意颇妙於刀尺。忘其围带，忖以畴昔。青泥密封，红笺泪滴。庶因梦寐，遂达行役。则有如贤非贤，烈心忄良然。茹菜郊墟，被褐不全。方睹飞砾振野，游氛翳天。海上断雁，林间独蝉。使我踯躅不进，扪心自怜。忽遇翰林大夫，扬眉奋须。叱仆问曰：几年业儒，衣不完缕。体无肌肤。岂不为连蹇雌伏，回守株，今欲邀之以同袍，策之以并驱。审将焉如。仆谓曰：道之未行，节曷可渝。俟天命，汝无我虞。
    ○苦雨赋
    帝何为乎何谪，岁何为乎何祥。水何为乎竞火，阴何为乎乘阳。《易》曰：“大人者与天地合其德，日月合其明。”今则反矣，所谓合德者，变化合其序；所谓合明者，进退合其常。今则反矣，夫君德行乎下，天德行乎上。行乎上者下合，行乎下者上让。今世则反矣，谓之合德则非应，谓之合明则迷向。岂大人之德，有时而不合；天地之德，有时而用罔。尧之代九州沦胥，汤之代天下焚如。彼二后者，帝矣王矣，其有所不合者乎？盖所以天道远，人道迩，不可以知约，不可以知穷已乎？客曰：“非也。夫尧之德，合天以仁，天合亦以仁。夫汤之德，合天以时，而天合亦以时。故尧曰‘惟天为大，惟尧则之’，汤曰：‘伊尹相汤伐桀，升自而。’尧所以为帝，汤所以为王，其与天地合其德，与日月合其明矣。子诬圣人，吾不以矣。由是尧之水，尧民不悲；汤之旱，汤民不饥。故《志》曰：‘圣人在上，雹不为灾。’其是之谓乎？子何陋矣。”曰：“噫！吾闻之，存不忘亡，安不忘危，人君之知也。又闻一夫不获其所，则曰时予之辜，人君之仁也。今霪雨弥月，莫睹天符。雨阴气也，阴疑於阳必战。其水乎？其兵乎？下民有不获者乎？予岂若商之患利，农之忧苗而已乎？诚有已念也。夫尧之水，而人不悲者，舜禹稷契之在朝也；夫汤之旱，而民不饥者，伊尹、仲虺之为臣也。是虽八年之水，贤乎三季，七年之旱，贤乎二世。所谓有德者灾非其眚，无德者吾见其无灾而为害也。故神降於莘，虢之灾也，荧惑守心，宋之祥也：二国者厥犹然也。尧汤之德，孰曰不动天地乎！
    ○郊天颂
    郊祭古先之重礼，复古之令主。惟郊非我无以畅明祀，惟我非郊无以踵三五。於是睿言下诹曰：“尔庸我谋，谋协不违。”官乃交修，居天之阳，掘起虚丘。於斯时也，岁在子，月在子，日短之宵漏未尽，而皇帝翼翼告祀於丘之上。先一曰，法驾致斋於丘之下。天地之神，会於无间，阴阳之祗，立於寂寞，以观我之仪，以歆我之飨。八方之灵，各以位焉。祥光促明，和气解严。石无触云，木无绪风，献羞饫神，烘燎历天。神下於盖高，乐作於无声。昂昂巍巍，大繇之英，洋溢乎帝心，处万灵。是用报盛德於上，申洪绪乎後，为茂世之绩，绍允之程也。群公常伯，相揖而言曰：“我元后父戴天，所以象为子，子不私其能。天视我元后，所以象为父，父不有其仁。子不私其能，莫大於郊天之义；父不有其仁，莫富於生物之遂。元哉！二者之为德，与变化而终始，溥湛恩於崇朝，焯懿式於永年。蔑尧於华封，小舜於泰山。远斯怀，迩斯安。兆人从龙，一人下观。其文昭昭，其武桓桓。实歌者可歌，实言者可言。斯文也，有以见圣理，愿书之不刊。
    ○请修太学书
    草莽贱臣某再拜上言：臣伏思太学之为道也，厥惟大哉。实所以德宇於国家，教源於万方，辨齐於人伦，亲亲而尊尊。诚宜岁敕崇严，日致肃祗。工度木，不俟乎榱桷崩；朝命官，取称乎师氏当。然後乃可以陈四代之礼，兴无穷之风，开素王之堂，削《青衿》之篇。人懋廉隅，俗捐争端，天下之仁，人相则焉。是以德由此泽，教由此流，若水之润下，洚涌植物，利不浩哉！今睹斯坏，甚不然乎？
    呜呼！在昔学有六馆，居类其业；生有三千，盛侔於古。近年祸难，浸用耗息。洎陛下君临，宿弊尚在。执事之臣，顾不为急。升学之徒，罔敢上达，积微成慝，超岁历纪。贱臣极言，诚合要道。具六馆之目，其曰国子、太学、四门、书律、算等，今存者三，亡者三。亡者职由厥司，存者恐不逮修。舆人有弃本之议，群生有将压之虞。至有博士助教，锄犁其中，播五稼於三时，视辟雍如农郊。堂宇颓废，磊属联，终朝之雨，流潦下氵亭。既夕之天，列宿上罗，群生寂寥，攸处贸迁。而陛下不以问，学官不以闻，执政之臣不以思。所谓德宇将摧，教源将乾，先圣之道将不堪。犹火之炎上，焰焰至焚。其为不利也，岂不畏哉！
    日者圣朝以武夷时屯，有风牧建帝庸；今者圣朝以文象天经，有皋衡宣皇猷。实四三六五之君子，间无足以闻之。然事不为加理，人不为加安。岁贡之夫，不能应请问；晏罢之勤，无以悟元机。天下有倒悬之悲，诸侯有安忍之怀。执柄之臣，深惟无从。但劳心於无益，全身於因循。是了不知长国之术，在乎养士；养士之方，在乎隆学。夫学废则士亡，士亡则国虚，国虚则上下危，上下危则礼义销，礼义销则狂可奸圣，贼可凌德。圣德逶迤，不知其终。
    今观执事之臣之必，必以修太学为害时，而他害者千之；养士者为费财，而他费者万之。殊不知此费无费，而他费为费也，此害无害，而他害为害也。谚所谓“溜之细穿石，绠之细断干。”斯言损益有渐，非哲靡察也。今乃不明徵於儒书，钦若於权舆，继统於易俗，恢业於纯风，而望海内俊杰，靡然踵武於云龙之庭，不知其可也。《礼》称“虞、夏、殷、周，元下之盛王也。盖以其有庇民之德，祚国之仁。”且太学之兴，本於有虞，达於三王，逾至於汉魏以降，特盛於我太宗文皇帝，重圣遵之，无以增氵存。兴於先皇，而延於圣朝，此乃古帝王ê醇ㄤ乱崩，故用教於人，百代奉之以宏长国家，广之以存济元元。陛下不宜忽之而已。今四君德以相高，八圣幽而不，风声随而凋落焉。夫四君之民，古犹易制；陛下之民，猾且难矣。易制之民，古犹或遗之；难制之民，得不重慎乎！
    昔《春秋》书太室坏。《传》曰：“书不恭也。”臣今惧圣朝之史书太学废，使万代之嗣无法矣。今圣朝聚国中之兵，守塞下之垒，殚织妇之机，悉农夫之储。岂其恶民而贱物，诚为社稷之谋也？假一旦农夫死，织妇病，兵垒充郊，粟帛不输，陛下此时其暇劝学乎？则礼义之心，不素蓄於人，亦难以致天下之和矣。且四方之学，太学之枝叶也；天子之教，诸侯之本也。未有本之颠而枝叶之存，天子之亡而诸侯之兴。夫为国者亦犹治一身，京师之人心，四方人之体，诸侯体之四支。心平则礼之患易除，体平则四支之患不除而愈。今不啬神於心体。百竭资於四支，时变於外，气虚於中，则为不起之人矣。
    伏惟陛下察弛张之会，观损益之图；减无用之府，崇有裕之源。废阙修而百度明，庠序昌而教化行；经邦於悠久，熙载於登闳。顾夫周营灵台，鲁修泮宫，於陛下万分之一焉。伏惟遽令职司，不至於不可持。天下幸甚。
    ○上宰相安边书
    维初乾之精，坤之灵，播五行为五常，而中华之人得之；离四气为四方，而蛮夷胡貊得之。五行合而成至和，故宅中；四气偏而为匪人，故在边。是亦太极造物之智，元黄冥成之心者乎？故圣人乘五行而允厘，作九围而外之。五帝三皇禹汤已来，不闻深入之征，不纪薄伐之师，殆繇鸿庞之风未甚流，冲漠之泽未甚ㄤ。周秦之间，天下始劳，前有泾阳之侵，踵有长城之徭。周人逐之而已，不常为心。秦人罔知天命，连兵，至於逆三灵，掊生人，元元蜩良，魁杰骏奔。始图备胡之术，卒覆守邦之人，秦之事，万祀镜哉。汉孝武承业之盛，负才之雄，隘函夏，鲜黎蒸，将郛穷荒而宇不邻，扬威四临，霆发电溢，历载五六而功患要俦，誓诎虑殚，兵老衅仍。於时乃交和亲之问，还奔命之勤。然已天下悬磬，君臣与谋，遂有盐铁、车船、榷酤、六畜之租兴。危矣哉！不居之地，不牧之人，何苦如是哉？矧乃乘秋之虏常存，讨虏之赋不除，汉之事，亦万祀镜哉。
    噫！惟皇唐操璇玑，驭民而统天，将二百龄，朝更九圣，运开中兴，纵横六合。上下天渊，蜚驰之伦，莫不被仁，独犬戎跳梁，猾我右陲。儒之策曰和亲，武之议曰宿兵，和亲则易携，宿兵则厚亡。九圣之君，前後病之。然属三方安，悉力一隅，则右臂可断，六骡可俘，太宗、元宗之时也。厥後内寇数动，国家一罢，虏滋新谋，土失旧封，伊顷迄今，有加无瘳。岂负鼎亏折冲之资，推毂无封疆之忠？志士仁人，是以累息而长叹。且周曰猃狁，秦曰胡，汉曰匈奴，然实非二，盖随国而名之。於今则曰吐蕃，则正居庚方，涉河而北，履海而西，宇宙绝徼，羌戎全区。亦不可得而制，可斥而远之。观今不能制也信矣，斥之则何宜？横戎所向，不广千里；扼盗之冲，不越十处。择一虎臣，练万虎贲，使制得自专，权得自纵。夫兵有专制则毕力，将无分权则成功。是则阴山可复泣虏，阳关可复隔戎，何边之不安焉？
    今圣人朝在明堂，晚在法宫，左右进退，焉得知安边之要哉？雍熙大臣，苟以小者近者为怀，遑复思崇九庙之原哉？且国家思复三方之民，得以养之，区区然如惧不周而忿生，然寒卒饥徒，终自有之。愚窃恐戎无却年矣，边无安期矣，财有尽朝矣。何者？今国家一垂控戎，累所暴兵，兵不问堪，将不择良。当守者争险易，当攻者避後先；寇之来则弃民而相保，寇之去则冒赏而称庸，此所谓戎无却年矣。夫战阵多将则势离，攻守多将则不支，以其胜不得尽有，败不得独受故也。至今闻有筑城於虏蹊，迁民於虏滨，城适罢而寇窬，民未居而闪拘，弯弓者却行，蒙甲者退趋，此所谓边无安期矣。且虏不可以无兵而威，兵不可以不战而归，故明主得下征苍苍之产，将军得外娱悠悠之师，此所谓财有尽朝矣。
    然三患始萌，一言尚平：欲戎之可却也，不愿分节与人，愿择一人，敢以近言之，则开元朝哥舒翰之将是也；欲边之可安也，不愿岁更四方之兵，愿因其兵，敢以古言之，则汉晁错之策是也；欲财之不尽也，不愿衣食供给山东，愿开边田，敢以古言之，则赵充国之奏是也。此则兵不得娱无功，虏不得候相胶，国不得殚下民，胡不得用周汉之策，范孙子之谋哉！
    又窃睹与北狄和亲，帝女下嫁，实国家思往年之绩，垂不臣之姻。然闻报且数，贪忄林无厌，而主上年必遣使，使必备珍，得无费乎？得无勤乎？不知将寻郑人伐胡之谊，复采贾生五饵之言邪？愚窃以为无知之俗，不可以岁辱大命；天子之使，不可以日临穹庐。是手足倒悬，夷夏相侔，复何以南面而听天下，穆穆然而观诸侯？
    愚敢以弃同即异而言，且定西之危，有若前之说；申北之恩，有羁縻之文。不愿国家旷兵於兹，污命於兹。斯者皆岩廊之亟，旒之虞，而屑屑狂夫，亮违孔父不谋之经，庶陪公车敢谏之俦，俾委辂输赀，求试属国之官而後观焉。某再拜。
    ○与处州李使君书
    观在朝无近属，当路无至亲，藉父兄之馀庆，为笃信义以立志。□雨未泰，其节弥固；才命非厚，欲强不能。哀鸣吴坂之侧，翘思魏阙之下，自绝弦，知音遂稀。今之王公大人，朱其门，肃其卫，见贵要子弟则前席，见贫约等辈则不容曳裾，何尝觉非，相效为善。且士有才与艺，而不北入洛，西入秦，终弃之矣。观尝言向同道，勉而速行。昨日遂有白衣少年，掉臂而往，连墙数子，祖离於吴阊门外。忽见巨舫齐轴，危旌卷旒，横於古河，周以翠幕。因询路人，曰：“处州使君移病届此，曾历京尹琅琊大夫。”观曩固闻矣，乃屏息而走，退还陋居，写诚於纸，持以上谒。
    伏惟十叔使君览之，十叔典缙云之日，美声溢海内，嘉话满人口。开ト延士，如水赴壑，财无积实，宾至如归。时观寓於浙右，即欲驰造，反覆而念，薄言介怀。何者？十叔之门，芝兰竞茂，後臭味恐不蒙植，是一也；又以十叔之客，谀媚而进，观为性愚讦，虑有诡胜之祸，是二也；又虑十叔重以权势，所受以论嘱，脱若轲，祈益得损，是三也；又畏十叔重扉罗戟，而不获俯仰，取人以貌，而不遭遘遇，是四也。故踌躇而止，却入圭窦。寻闻表以辞疾，诏以养闲，观惭失其计，慷慨内责。初谓驽足既劣，龙步难追，若何歧路之隅，霄汉触目。深冀荣及於弱植，渥流於本根，则照乘之末辉，九重之浸润。十叔岩廊英干，府藏珍器，孤秀不杂，增澜无涯，常披腹心，不隐胸臆，道之偶矣，人咸附之。观名虽未彰，日用捧慰，愿备洒埽，不知曷如？
    窥见天下弊事，尤要删革，以十叔令望，方宜擅之，岂可逡巡也？世间嗤彼旷职，不知是行也，将何所之？诣朝廷乎？游山水乎？朝廷正纳谏，山水不足乐。十叔早觐皇上，无滋淹滞，执政渴贤，不亦勤久？观久负百丈气表，五车笔锋，而困於艰窭，不克奋发。坐被愁役，动为病侵。劳生未安，壮岁能几？每藿食不饱，穷居若酲，不知苍苍天可阶而问。十叔异日得用鸿恩庇之，斐然成章，以代木讷。庶降怜惠，许无战惶。观再拜。
    ○贻睦州纠曹王仲连书
    观羁旅之人也，运会未合，汲汲不暇，无由谒王公，令望瞻仰已久，公之政理，自以何如？枉直之间，孰可苟且？观非在位，敢有所论议，至是非仰由执事，愿倾耳目，少寻鄙谈。
    夫朝廷宪章，悬之柱史，一郡纲目，非君而谁？录事参军者，所以兼弱攻昧，奉上肃下，众司之重器，外剧之利权。揣量得失，操举凝滞，使闾阎息其讼封略播其美。一曹一局，凄然凉风；无小无大，煦若春景。事均劳逸，人缄怨ゥ，则啮肥乘骏，不有揣作诚，此作者之展用也。孰可俯同散吏，屈比庸材，上官之政不能佐，下僚之事不能达。令愿言者吞舌，欲视者亻免眉，立贻伊戚，坐受流议，窃所恶之。且公之明干，少与为侔，威亦震矣，要且奇迹尚隐，芳声未闻。不度疏顽，遥托机牍，万一相统，终无恨焉。
    前此邑贰朱利见，多年远客，非累削官，公岂不悉？微禄未毕，沈疴殆绝，公岂不知？此生真木人石心，得及今日。侧闻州将抚之甚厚，言与津致，事犹陵阻。观与朱生，胡越之闲耳，但念同类，非私用字，犹祁奚为言，朱博代讼，以彼方此，今犹昔也。且朱生有三寸之喙，近百中之手，交必尽节，义能捐躯，才名之人，多与为友。尝见此生见说区区，慕公之尺书，编次盈握，动息寤寐，著之襟怀。仍谓观曰：“王公奇士，岂不怜我？”因览公翰墨，测公浅深，公眷朱生，岂不亲密？未审执事，竟将如何？呜呼嘘嘻！此生抱屈心破，积忧头白，泣尽垂血，恸馀失声。意不可尽之於文，言不可穷之於笔，如观之拙，何能具陈？且公任当其要，刃有馀地，不察举冤塞，周赡困穷，使移理就人，植德归已，此亦公之所职，谁曰不然？
    嗟乎！忍遣一人龙锺无托，落至死，而素餐之辈，怡怡自安，观辄为拊髀长叹。且於执事，其能快乎？尝闻刺史委公利害，纳公可否，朱生渐弊，愿公早图之。观兼有拙书致於专城，论朱生之事。便投公狂简，惊遽启言，不毕志，志亦可见，何能尽言？言虽不嘉，慎勿贻辱。观再拜。
    ○与吏部奚员外书
    观天授之器，而不受之辨，是以每拜於前，若不能言。及还旅居，尝怀所恨，亦欲默已，惧未之知，故申其愚浅，望加省览。
    观之心与天下之人心异，其所务亦异。观小子方读书学古，受严师心训，属文厉志，立可久之誉。年二十六七之侧，始合游人闲，求随武子、郭林宗之俦，以为行媒。岂畏鸣不惊人，举不戾天者乎？今天下之人，则不然哉，学止肤受，或文得泛滥，有崔卢之亲戚，有酒肉之费给，往还依倚而得之，罢便已。是与人之异也。又言所务亦异者，如观之务，非为己也，有亲而贫，旨养不充，侨处江介，无素基业，所以冀愿速遂薄名寸禄，以给晨夕之膳也。而今之人所慕，未必为贫若孝行，但欲身上有片光耳。是所务亦异也。十丈试凝意察之，其事岂不然也？
    观之舅与十丈日与相善，古人之分也，始命观曰：“吾有故人某，光大威重，人之杰者，必能倜傥成尔，况尔我之甥。”观虔拜舅之言。比伏下风，知非不深也，礼非不厚也，倜傥之分，未之有得。不以观形甚，么麽，文不颖脱，恐言之为有累耶？近者窃审高意，愈见其志也。何者？十丈赏常人文，与观之文同；所赏常人之情，与观之情同。而观独务刻鹄之末，希有因骥之力，亦何异弋者守空，行路喜遗契哉？
    噫吁哉！是命屯欤？时屯欤？文屯欤？如三者，必有一未泰。不尔，岂知者不言？言者不知乎？今甚痛者，莫若羁旅，曷有帝城之下，薪如桂，米如琼，仆人不长三四尺，而僦瘦驴以求食？有时不食，人畜问日曛黑未还，则令忧骇。一日不为，则便失餐。第五伦灵台中，灵辄翳桑下，不甚於此。
    观寄国子监时，又闻举子其艰若憔悴者，虽有铿钅訇其才，不如啮肥跃骏足党与者，虽无所长，得之必。观是以益忧之，加复如此月，夏草尽绿，朔风之情起，白华之恋切，无衣之累叹。偏在遥夕，倚庐之永念，频入愁梦，乃既明发，气泪呜咽。十丈得不惕然视之，而忍高观於营营之子？夫营营之子者，触目千万，待观其闲，将何望焉？
    昨者有《放歌行》一篇，拟动李令公徼数金之恩，不知宰相贵盛，出处有节，埽门之事，不可复迹。俯仰吟惋，未知见由，邂逅不动，亦虚弃也。今去举已促，甚自激发，其有未知已者，大可畏也。俾未知之有闻，非十丈谁哉？鹏飞九万，一日未易料耳。观长跪听命。
    ●卷五百三十三
    ☆李观（二）
    ○与右司赵员外书
    羊舌大夫谓明曰：“子不言，吾几失子矣。”仲尼又云：“言而无文，行之不远。”‘则知士不得不言，言不得不文。然言之不失，行之能远，在员外也，不在不佞。至於心与时事，固不可不奉达，员外亦当一一详悉，无脱略也。
    观东人之後，十岁读书，十六能文。不止能文，亦有壮心。及兹弱冠，颇览古今，辄不自量，谓以可取天下之名，遂以去岁三月，宾来咸阳。一之日舍逆旅主人，仰见帝居，双阙入天，顾身仿佯，若游尘止於五岳之高。二之日持无似之文，干有名者数公，望其刮目以鉴真，作致身之椎轮，客去门掩，然以寂寥无言。三之日飞廉始春，春官解褐，试士於司存，观亦捧手蹀足，而氵屈其不群於伍。四之日灼有明文，曰“我采不渝，尔则怀珉，”既如是矣，则有故旧者，置酒一而欢饮之，以得失相安。然常人有情，亦不免怅焉。由是天球减价而丧色，镆铘不宝而夺锐。减价者却委以椟中，不宝者未倚於天外。
    侧闻员外好人有奇者，故缄二物以代谒。斯二物者，非好奇君子则不足以为托，然犹虑其未甚悦，故复重述耳。今之人学文一变讹俗，始於宋员外而下及严秘书、皇甫拾遗。世人不以为经，呀呷盛称，可叹乎！然世人之庸，而拟议於数公，其犹人与牛马也。以观视数公，则皆师延之馀音，况能爱世人之蝇蚊乎？夫能以观之文言於世人，得非会群聋而鼓五音，曷知其由来哉？方今座主，五百年之间出者，观三千里之贱士耳，座主有至公，而观无闻焉。非观独耻之，而员外耻之。何者？使诚无可闻，而至有闻，欲速之过也；使有可闻，蔽贤之过也。员外必澄神洗机而镜其是非，无党欲速与蔽贤，二者之理，谨留短书於宅，并诗三十首，寻拜高风，以聆员外之玉音。观幸甚。
    ○与房武支使书
    支使职佐方面，公才绝伦，其分所部来督属郡，必以旧二千石将去。新股肱守未至，而应虑编黎失业，欺吏得伺便，是以中司据案辍食，贾支使馀男，俾威之德之。支使下车，人以之安。奸心欲萌者，若烈风卷危叶；独无告者，譬枯辙沃膏雨。阖境不扰，殆将晏如。问公之秩，则屈於冯郎；观公之政，则优於杜母。然傥翼一举，谁能料其高下哉？
    观静居养晦，束发初冠，累受郡荐，不随计偕，直以无亲於权右，寡誉於乡曲。陆行阙徒御，长迈匮资用，每西顾而笑，知难入身，徘徊敛歌，罔自酸念。尝闻古圣欲济先济物，欲达先达人。卞和再刖足而不去，欲济物也；禽息一碎首而不忄员，思达人也。侧见昨者此州举人陈昌言、朱公荐、戴察，并以才获送而不果往，或以亲老而惜养，或以家贫而莫进。相会而议，不知所安，群吟动风，聚泣成沼。况秋节转厉，羁心益雄。恨天下丈夫，不可投刺；碌碌之类，虽投奚为？
    惟公秉干将之利，扌延荆楚之秀，方钓名之日，亢得路之地。观辄欲遂君子之美，张小人之谋，其陈昌言等，执事诚肯彻重味於膳夫，抽月俸於公府，实数子之囊，备二京之粮，则公之德声，日播千里，鲁卫之客，争趋其门，亦可谓委能於圣朝，岂止杀身而已矣？言用与不用，公其度之。不然，则言之於有司，取我王税，量其丰省，赡其所须，亦足明非常人有非常之事。将白於连帅，固亦惟命，相时而制变，亦惟命。昔汉武帝诏郡国贡士，县次给食，此明天子也。仲灌夫好礼敬贱士，推拔下辈，此贤大夫也。公能收纳任恳，则善不可加；问之数子，乃释盐车之患也。
    公若轻财惜施，轻士不┰，使观之言如水投石，则行垂涕唯唯而退。言公轻财惜施者，若公府之积粟腐贯朽，曾不振穷贷乏，而多为曲赎小吏狗鼠荐蠹鲜不千百，岂不轻财惜施欤？又言轻士不恤者，则陈朱戴者，锐力词翰，腹歉翅折，不能达扬，而执事高视，蔑有救心，岂非轻士不恤欤？且公波澜在衷，深浅未卜，先设以与夺，愿筌否臧。
    嗟夫！当春正植以桃李，卒岁然後验松柏，公留意而图之。观摄衽而长跪。
    ○上杭州房使君书
    观白衣之王臣也，育於天人间二十年矣，胆薄不敢以千大人，头方不足以扇知己，以此而食，诚愧之哉！而闻使群德闳列郡，名截区宇，翕归人望，轰动朝听，灌注我元造，昭苏我苍生，实宜居中作舟，匡上调鼎。千乘之任，未周其用，君子之议，以为屈焉。观禀疏狷之性，执廓大之志，而不能与群俗争狎，独兀尔憔悴，固事亦无可谭。然渠所论，不过物之贵贱，利之丰省，相斥工拙，相旌是非。乃令慷慨之人，有霸王之略，而不得语，反见疵瑕耳。尝以天下如使君者未乏，如观者不少，聊且收涕於衽，束臂置胸，庶几於鹏，不遽歌龙蛇也。使君令问熙洽，穆如清风，家锺其祚，天契之秩，人莫得而涯之。
    窃窥使君，善美双著。其善也，在乎制事中度，立政有要，吏不慢局，狱无挠刑。斩前守之苛弊，若啬夫之去草。能於是，民诵之曰：“虽有饥馑，必遇丰年。大盗既去，我公来臻。”斯使君之善也。其美也，在乎雅量汪洋，神机贞明，蓄山之灵，洞人之情，鉴有所临，细无遁形，丽藻之振，其音铿铿，斯使君之美也。
    使君顷在幕府，及统留後事，御卒竞劝，疲民惠和，敏见洽闻，高谢朋伍。不然者，何得奋於戎佐，而一举趾跨上二千石欤？吁！海内同轨，四方万馀里，出使君之境，谁获小康，非使君之民，罕沾大赉，郊邑骚屑，人胡畴依。岂不为岁时荐之以水旱，官长坠之于涂炭？观甚不佞，犹知痛之，雄飞丈夫，岂止太息？
    《传》曰：“自非圣人，内宁必有外忧。”今主上非不圣，但辅相有阙也。以观庸意，傥扌延使君於廊庙，则中人以上不为非，中人以下远恶矣。今年特遣处民之上，利身而不利国；在朝之右，谀媚不直；缘边之寇，蜂起为蝥贼。观诚守贫窭，无卜式裨国之利，身复多病，无终军系虏之力，但怒发抚髀，气如腾云。苟未获谋，何命之剧终？固当曳履谏天子，借剑趋相门，尽养民治国之计，逐倚法尸禄之吏，使卫青重揖客，孔子畏後生。
    使君展转览此书，观非寓言也。观将适於越，途经贵州，无何遇疾，不获俯谒，迫以月尽於纪，道赊其程，衣衾素单，粮糗倏罄，惟有尘镜委匣，韦编在囊。沧洲目前，风水相骇，默默长顾，便堪酸心。艰勤於下邑，凄断於易水，使君知否知否？念兹在兹，苍惶写言，兢惧待命，有触忌讳，愿开含宏。月日，观再拜。
    ○与睦州独孤使君论朱利见书
    观身复古，立行师古，临事不惑，见危必进，秉此数节，时人罕知。伏惟良宝匿瑕，明鉴含垢，暂留顷刻，少纳刍荛，遂厥愚恳，死而无悔。窃见前此邑丞朱利见，一室穷病，十年非辜，形神沮弱，容鬓衰飒，若遣忧能伤性，此人殆不久生。孤禽孺子，相向呜邑；眢井坏灶，共之凄凉。观虽非比齿，稍与同道，往往目睹，感之酸然。常恨莫能为计，无所施力，使有谷帛，当能赈之。此生亦人伦之落落，士林之楚楚；代习礼乐，宿传衣缨，乃祖乃父，亦有拾青拖紫，三徵五辟者也。生家亡早孤，年壮方仕，所共交结，亦皆名流。微班不达，直道来累，人不哀者，谅谁有心。观与此生，非有半面故素、一夕优狎，非有斗筲之惠，杯酌之好，但私心助痛，借口为言。
    昔荆轲徇燕丹之急，聂政答严遂之（阙一字）故载籍不朽，以为美谈，且数子者，良有由缘。今之所论，有异於此。况观辄以翩翩贱质，曾为使君翦拂；巢巢薄伎，复忝使君盼睐。寄家乐土，日闻盛事，窃见信有所未洽，恩有所未周，安敢坐同碌碌，不以陈述？
    伏惟使君大其量，深其怀，使儒衣之士，复罄心腹，幸甚幸甚！观早窥典坟，见古贤良，居五等之位，设六条之政，所以察刑狱，询诤讼，褒善惩恶，恤劳劝分。是以名彰王府，勋润史笔，岂可备员已矣，尸禄悠载？故汉文帝云：“与我共理者，其惟良二千石。”且自使君下车数载，田畴始辟，桑石初拱，人识廉耻，邑无逋亡，当朝谈其美，列岳让其最。虽文翁化蜀，伯道理吴，二侯既殁，恶为绝倒。独有南冠朱利见，气冲牛斗间，使君严如雷电，慈如太阳，何不修慎终之德，解悬绝之命？使仲由之诺不坠，长孺之灰更燃，则流芳一时，垂范千载。且此人穷窭於原娄，污辱於韩范，ゐ惶於蔡泽，憔悴於屈平，整冠而断，敛衽而肘露，犹耽学，依依固穷，常戴使君殊造，对孤枕流涕。日者有故寿昌沈尉，周行之末，识量非常，知事有废兴，人有泰，承使君咳唾，拯此人沟壑。朱生不幸，沈子云亡，顾兹尘昧，可为悲想。
    夫处大官者，威贵能断，权尚从宜，纶钓淹滞，埽谗慝，即言者得尽意，疑者获自明。使君垂彤，佩朱绂，丈夫之雄也。凡所措舍，岂不易哉？朱利见馀负，亦可以为力，敢望周旋不弃，特达庇之，是所望也。顷闻歙州长史罗士詹，亦朱利见同类，当时刺史刘公，独降大惠，罗士詹不盈一稔，旋踵西归。利见当时幽絷，曾不侧息，莫非罗生与倜傥之士会，朱生受肃杀之气偏？嗟夫！三尺之童子，为之恨恨。且宇内所注渝滥官，其中有附迹权门，处阴势路，则官遣得雪，禄都免收，有损朋党之私，挟贞介之操，则系铜至弊，名器被诬，岂不为至？主上无及溜之臣，群小得鼓刀自割也。观土梗微物，窃所不幸，英雄之人，曷以为意？曩闻孔璋荐表代李北海死，旷古之後，先王所嘉。观诚驽怯，恒羡高躅，执事之议，欲将何如？使君不疾尔臧否，则朱生索於枯鱼之肆矣。
    尝见古人持危救倾，率克有益，使君岂不知此子不为食骏之士，盗裘之夫？人不易知，知人则哲伏惟审念之。然此人年五十，郁有词藻，义必致命，性颇轻财，乃侠少之流也。居官直而简，舆友信而敬，乃百古人之次也。萧萧健笔，喋喋利觜，环坐之先也。凡今之人，恶直丑正，入门自媚，邪道苟容，故有贝锦首章，青蝇独吊。观虽辄舒纸染翰，轻陈肺肝，无任情激，不敢谀羁屑之士，进趣益难。书发之日，出柴扉东面再拜，倾耳听音，倍深兢战。
    ○与张宇侍御书
    观受性不敏，言事务直，侍御幕府俊选，属城具瞻，不腆之书，深冀开览。观年十有八，再忝乡荐，身未入洛，家犹寄吴。心惟使气，性不偶合，仗前辈奇节，捱穷居清操，天下之事，能倾腹心，不但以董生下帷，苏子刺股而已。观於还淳遁迹，向历数岁，蓬户却埽，侍亲之侧，其志未果，屈躬增修。窃见有被注渝滥官朱利见，前任此邑丞，腐儒孤官，才受三命，无赖令史前削除名衔，裂其冠冕，夺其禄利。亡家既久，求食无所，危於累卵，急於倒悬，如何圣朝，有厥滥罚。每一念此，悲涕交注。观比有一书上此州独孤使君，先论朱利见，续以古今事。尔时独孤公尺书见招，知己相遇，缓蹑珠履，偕升兰堂，饱之以嘉肴，醉之以芳醑，特赏才调，且怜义声。仍谓观曰：“见足下高作，奇之又奇，良深容，敢不承命！”其所上独孤公书，兼录呈上，惟少披睹，明不虚耳。顷者韩相国临十数州，杀人不问罪，自用若无上，昼聚冤气。夜啼枉魂，人人畏威，莫敢讽议。今尚书领藩翰之任，抱澄清之志，视民如子，龚上若父，寄公耳目，固宜竭诚。伏见太阳炎赫，砂砾ㄡ铄，旱魃作厉，农夫忧饥，直为囚系无辜之所致也。虽欲祷桑林，焚巫，亦将奚及？不如疏决滞狱，速宥疑罪，则岁稔国富，不期而至。观所说是方伯政本，非竖儒之谭。执事之人，用收采否？如理以为当，言之可行，请驰一介之使，问三迳之客，即荷衣蕙带，以趋下风。必谓狂简，终不惠顾，则退卧岩薮，俟有知己。翘足仰望，以听指南。
    ○代彝上苏州韦使君书
    月日。於法司上书郎中阁下：彝不耽书，嗜酒已至於老。东西南北，无立锥之地，以免馁冻者，赖王公大人相养耳。窃以ト下有经济之器，因敷小人直戆之性，非敢失色於左右，侥求於去就，不图行纟圭时禁，坐贻伊戚，惶怖无暇，絷维不安，仰天椎心，收血续泪。所言骇鹿触网，飞蛾蹈火，颠蹶靡排。彝何以堪？彝知过矣。彝举家十口，儿女幼弱，皆小寺中侨寄，目下绝粒。ト下锢彝在此，令吏推责，反覆忧难，辞理俱屈，衰发一夕，如经十秋。素来无业，只惯饮博，罔曾负累，以至讯问，事过奇喘，无祸不有。且彝於天下，何异株块；比於ト下，细微若蝼蚁。如国家之事，肉食者谋，虽鞭之长，胡及马腹？况中筹之子，如何敢及？早闻ト下清节玉立，洪量海纳，军谋在握，文藻盈帙，中外腾口，声归其高。彝是用私达微诚，庶被知己，不测ト下以言罪之。尝闻不以言废人，ト下何必取威於懦夫？而後行今，自明主设诽谤之木，诸侯有乡校之议。且今主上何愧於唐尧，阁下何短於郑卿？伏惟念彝之失，宽彝之责，使得擢发，便当钳口，匍匐铃下，以收前非，则伏诸忠信，越境不敢留也。彝死罪死罪。
    ○代李图南上苏州韦使君论戴察书
    月日。穷居布衣李图南有腹心事上书郎中阁下：图南闻书者舒也，舒所愤蓄於人之心，祸福之萌，系乎一言。郎中止水之鉴，不私秋毫，如川注东，不让细流。图南杀身之诚，去此谁告？是用端蓍龟，考吉日，进牍於执事，所尚拙实，不张游词，郎中为三复焉。
    图南同学之生戴察字彦衷，年二十二，苏州人也，而有苏州之税，司籍者目之以为侨户。异哉！书剑之子而与农贾同贯，岂非当日阙明吏以至於是乎？其人固穷自立，家业无一。老父垂白，处妹未字。湫底之巷，蓬茨蔽身。弊衣粝食，丐贷取给。累年徭赋，非出诸己，即日数口，忧挤沟壑，重以官迫，不聊有生。郎中侯服玉膳，信有如是事者否？郎中之始至也，谋以息民，布令曰：“矜老疾，活艰困。凡在庶物，令趣其本。”於是乡计之而白於县，县审之而上於郡，执事视之而疾首曰：“罔有不允”，乃条其年税，差与蠲放。禺禺延颈，情有所向。尔时彦衷，乃借人冠履，佩人剑带，时步麾下，启区区心，书讼其户，祈与降杀。若何执事以为不切之务，弃而莫顾？及再投状，状无所投矣。彦衷亦谓图南曰：“我他年不言而今言者，以韦公负天下人望，当有解左骖之分也，岂同绛灌之列哉？”不图如羝，羊触藩，进却斯咎，乃高叹曰：“清源无增澜，安得运吞舟。”叹声未已，泪亦随注，侍者改色，浮□为阴。因成沈疴，月有馀日，老亲在侧，竟夕不寐，一饮一食，皆求诸邻，爨无束楚，室若悬罄。
    图南昨就相省，杖而能起，神绪凄黯，绝无话言。立未俄顷，见有衣黄衣者，排闼直入，口称里胥，骂彦衷曰：两税方敛，何独不纳？刺史县令，公知是谁？俾予肌肤，代尔担责。“々叫怒，不容少安。彦衷回惶若狂，计靡从所，其父谕之曰：”取尔常读之书，常抚之琴，质於东西家南北家，以其所资，将以奉之。无令来客，贻我之戚。“彦衷唯唯，乃获上缯而与之。及将去也。”仍诫之曰：“後所欠者，必扌益公喉。”唾雪而取办，於时蚕妾牧竖，知为之辱，况图南六尺之士乎？
</div>
    <div class="pagination">
<a href="全唐文_page307.html">上一页</a><span>...</span><a href="全唐文_page303.html">303</a><a href="全唐文_page304.html">304</a><a href="全唐文_page305.html">305</a><a href="全唐文_page306.html">306</a><a href="全唐文_page307.html">307</a><span class="current-page">308</span><a href="全唐文_page309.html">309</a><a href="全唐文_page310.html">310</a><a href="全唐文_page311.html">311</a><a href="全唐文_page312.html">312</a><a href="全唐文_page313.html">313</a><span>...</span><a href="全唐文_page309.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
