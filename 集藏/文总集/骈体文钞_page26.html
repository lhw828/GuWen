<!DOCTYPE html>
<html>
<head>
    <meta charset="UTF-8">
    <title>骈体文钞 - 第 26 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈体文钞 - 第 26 页/共 61 页</h1>
    <div class="content">夫饿馑流隶，饥寒道路，思有短褐之袭，担石之蓄。所愿不过一金，终于转死沟壑。何则？贫穷亦有命也。况乎天子之贵，四海之富，神明之祚，可得而妄处哉！故虽遭罹厄会，窃其权柄，勇如信、布，强如梁、籍，成如王莽；然卒润镬伏锧，烹醢分裂。又况么麽不及数子，而欲暗干天位者乎。是故驾蹇之乘，不骋千里之涂；燕雀之畴，不奋六翮之用；楶棁之材，不荷栋梁之任；斗筲之子，不秉帝王之重。《易》曰：“鼎折足，覆公餗。”不胜其任也。

当秦之末，豪杰并起，共推陈婴而王之。婴母止之曰：“自吾为子家妇，而世贫贱。今卒富贵，不祥。不如以兵属人。事成，少受其利；不成，祸有所归。”婴从其言，而陈氏以宁。王陵之母，亦见项氏之必亡，而刘氏之将兴也。是时，陵为汉将，而母获于楚。有汉使来，陵母见之，谓曰：“愿告吾子，汉王长者，必得天下。子谨事之，无有二心。”遂对汉使伏剑而死，以固勉陵。

其后果定于汉，陵为宰相，封侯。夫以匹妇之明，犹能推事理之致，探祸福之机，全宗祀于无穷，垂策书于《春秋》；而况大丈夫之事乎。是故穷达有命，吉凶由人。婴母知废，陵母知兴。审此二者，帝王之分决矣。

盖在高祖，其兴也有五：一曰帝尧之苗裔，二曰体貌多奇异，三曰神武有征应，四曰宽明而仁恕，五曰知人善任使。加之以信诚好谋，达于听受，见善如不及，用人如由己，从谏如顺流，趣时如响起。当食吐哺，纳子房之策；拔足挥洗，揖郦生之说；悟戍卒之言，断怀土之情；高四皓之名，割肌肤之爱；举韩信于行阵，收陈平于亡命。英雄陈力，群策毕举。此高祖之大略，所以成帝业也。若乃灵瑞符应，又可略闻矣。初刘媪妊高祖而梦与神遇，震电晦冥，有龙蛇之怪。及长而多灵，有异于众。是以王武感物而折契，吕公睹形而进女，秦皇东游以厌其气，吕后望云而知所处。

始受命则白蛇分，西入关则五星聚。故淮阴、留侯，谓之天授，非人力也。

历古今之得失，验行事之成败，稽帝王之世运，考五者之所谓，取舍不厌斯位，符瑞不同斯度；而苟昧权利，越次妄据，外不量力，内不知命，则必丧保家之主，失天年之寿，遇折足之凶，伏斧钺之诛。英雄诚知觉寤，畏若祸戒，超然远览，渊然深识，收陵、婴之明分，绝信、布之觊觎，距逐鹿之瞽说，审神器之有授，无贪不可冀，无为二母之所笑；则福祚流于子孙，天禄其永终矣。

李萧远运命论（可谓浩乎沛然矣。）

夫治乱，运也；穷达，命也；贵贱，时也。故运之所隆，必生圣明之君；圣明之君，必有忠贤之臣。其所以相遇也，不求而自合；其所以相亲也，不介而自亲。唱之而必和，谋之而必从，道德玄同，曲折合符。得失不能疑其志，谗构不能离其交，然后得成功也。其所以得然者，岂徒人事哉？授之者天也，告之者神也，成之者运也。

夫黄河清而圣人生，里社鸣而圣人出，群龙见而圣人用。故伊尹，有莘氏之媵臣也，而阿衡于商。太公，渭滨之贱老也，而尚父于周。百里奚在虞而虞亡，在秦而秦霸，非不才于虞而才于秦也。张良受黄石之符，诵《三略》之说，以游于群雄，其言也，如以水投石，莫之受也；及其遭汉祖也，其言也，如以石投水，莫之逆也。非张良之拙说于陈、项，而巧言于沛公也。然则张良之言一也，不识其所以合离；合离之由，神明之道也。故彼四贤者，名载于箓图，事应乎天人，其可格之贤愚哉。孔子曰：“清明在躬，气志如神。嗜欲将至，有开必先。天降时雨，山川出云。”

《诗》云：“惟岳降神，生甫及申。惟申及甫，惟周之翰。”运命之谓也。岂惟兴主，乱亡者亦如之焉。幽王之惑褒女也，妖始于夏庭；曹伯阳之获公孙强也，征发于社宫；叔孙豹之昵竖牛也，祸成于庚宗。吉凶成败，各以数至，咸皆不求而自合，不介而自亲矣。

昔者圣人受命《河》《洛》曰：以文命者，七、九而衰；以武兴者，六、八而谋。及成王定鼎于郏鄏，卜世三十，卜年七百，天所命也。故自幽、厉之间，周道大坏，二霸之后，礼乐陵迟，文薄之弊，渐于灵、景，辩诈之伪，成于七国，酷烈之极，积于亡秦，文章之贵，弃于汉祖。虽仲尼至圣，颜、冉大贤，揖让于规矩之内，訚訚于洙、泗之上，不能遏其端；孟轲、孙卿，体二希圣，从容正道，不能维其末。天下卒至于溺而不可援。夫以仲尼之才也，而器不周于鲁、卫；以仲尼之辩也，而言不行于定、哀；以仲尼之谦也，而见忌于子西；以仲尼之仁也，而取仇于桓魋；以仲尼之智也，而屈厄于陈、蔡；以仲尼之行也，而招毁于叔孙。夫道足以济天下，而不得贵于人；言足以经万世，而不见信于时；行足以应神明，而不能弥纶于俗。应聘七十国，而不一获其主。驱骤于蛮夏之域，屈辱于公卿之门，其不遇也如此。及其孙子思，希圣备体，而未之至，封己养高，势动人主。其所游历诸侯，莫不结驷而造门，犹有不得宾者焉。其徒子夏，升堂而未入于室者也。退老于家，魏文侯师之。西河之人，肃然归德，比之于夫子，而莫敢间其言。故曰：治乱，运也；穷达，命也；贵贱，时也。而后世君子，区区于一主，叹息于一朝，屈原以之沉湘，贾谊以之发愤，不亦过乎！

然则圣人所以为圣者，盖在乎乐天知命矣。故遇之而不怨，居之而不疑也。其身可抑而道不可屈，其位可排而名不可夺。譬如水也，通之斯为川焉，塞之斯为渊焉，升之于云则雨施，沉之于地则土润。体清以洗物，不乱于浊；受浊以济物，不伤于清。是以圣人处穷达如一也。夫忠直之迕于主，独立之负于俗，理势然也。故木秀于林，风必摧之；堆出于岸，流必湍之；行高于人，众必非之。前鉴不远，覆车继轨。然而志士仁人，犹蹈之而弗悔，操之而弗失，何哉？将以遂志而成名也。求遂其志，而冒风波于险涂；求成其名，而历谤议于当时。彼所以处之，盖有算矣。子夏曰：

“死生有命，富贵在天。”故道之将行也，命之将贵也，则伊尹、吕尚之兴于商、周，百里、子房之用于秦、汉，不求而自得，不徼而自遇矣。道之将废也，命之将贱也，岂独君子耻之而弗为乎？

盖亦知为之而弗得矣。凡希世苟合之士，籧篨戚施之人，俯仰尊贵之颜，逶迤势利之间，意无是非，赞之如流；言无可否，应之如响。以窥看为精神，以向背为变通，势之所集，从之知归市；势之所去，弃之如脱遗。其言曰：名与身孰亲也？得与失孰贤也？荣与辱孰珍也？故遂絜其衣服，矜其车徒，冒其货贿，淫其声色，脉脉然自以为得矣。盖见龙逢、比干之亡其身，而不惟飞廉、恶来之灭其族也；盖知伍子胥之属镂于吴，而不戒费无忌之诛夷于楚也；盖讥汲黯之白首于主爵，而不惩张汤牛车之祸也；盖笑萧望之跋踬于前，而不惧石显之绞缢于后也。

故夫达者之算也，亦各有尽矣。曰：凡人之所奔竞于富贵，何为者哉？若夫立德必须贵乎？则幽、厉之为天子，不如仲尼之为陪臣也。必须势乎？则王莽、董贤之为三公，不如扬雄、仲舒之阒其门也。必须富乎？则齐景之千驷，不如颜回、原宪之约其身也。其为实乎？则执杓而饮河者，不过满腹；弃室而洒雨者，不过濡身；过此以往，弗能受也。其为名乎？则善恶书于史策，毁誉流于千载，赏罚悬乎天道，吉凶灼乎鬼神，固可畏也。将以娱耳目、乐心意乎？譬命驾而游五都之市，则天下之货毕陈矣；蹇裳而涉汶阳之丘，则天下之稼如云矣；椎紒而守敖庾、海陵之仓，则山坻之积在前矣；扱衽而登钟山、蓝田之上，则夜光玙璠之珍可观矣。夫如是也，为物甚众，为己甚寡。

不爱其身而啬其神，风惊尘起，散而不止。六疾待其前，五刑随其后，利害生其左，攻夺出其右，而自以为见身名之亲疏，分荣辱之客主哉？天地之大德曰生，圣人之大宝曰位，何以守位曰仁，何以正人曰义。故古之王者，盖以一人治天下，不以天下奉一人也；古之仕者，盖以官行其义，不以利冒其官也；古之君子，盖耻得之而弗能治也，不耻能治而弗得也。原乎天人之性，核乎邪正之分，权乎祸福之门，终乎荣辱之算，其昭然矣。故君子舍彼取此。若夫出处不违其时，默语不失其人，天动星回而辰极犹居其所，机旋轮转而衡轴犹执其中，既明且哲，以保其身，贻厥孙谋，以燕翼子者，昔吾先友，尝从事于斯矣。

曹元首六代论（一气奔放，尚是西汉之遗。往复过多，则利害切身不觉言之灌灌耳。义门辨此为陈思之文，信然。）

昔夏、殷、周之历世数十，而秦二世而亡。何则？三代之君，与天下共其民，故天下同其忧；

秦王独制其民，故倾危而莫救。夫与人共其乐者，人必忧其优；与人同其安者，人必拯其危。先王知独治之不能久也，故与人共治之；知独守之不能固也，故与人共守之。兼亲疏而两用，参同异而并进。是以轻重足以相镇，亲疏足以相卫。并兼路塞，逆节不生。及其衰也，桓、文帅礼。苞茅不贡，齐师伐楚；宋不城周，晋戮其宰。王纲弛而复张，诸侯傲而复肃。二霸之后，浸以陵迟。吴、楚凭江，负固方城，虽心希九鼎，而畏迫宗姬。奸情散于胸怀，逆谋消于唇吻。斯岂非信重亲戚，任用贤能，枝叶硕茂，本根赖之与？自此之后，转相攻伐，吴并于越，晋分为三，鲁灭于楚，郑兼于韩。暨乎战国，诸姬微矣。唯燕、卫独存，然皆弱小。西迫强秦，南畏齐、楚。救于灭亡，匪遑相恤。至于王赧，降为庶人，犹枝干相持，得居虚位。海内无主，四十余年。秦据势胜之地，骋谲诈之术，征伐关东，蚕食九国。至于始皇，乃定天位。旷日若彼，用力若此，岂非深根固蒂不拔之道乎？《易》曰：“其亡其亡，系于苞桑。”周德其可谓当之矣。

秦观周之弊，将以为小弱见夺。于是废五等之爵，立郡县之官，弃礼乐之教，任苛刻之政。子弟无尺寸之封，功臣无立锥之土，内无宗子以自毗辅，外无诸侯以为蕃卫。仁心不加于亲戚，惠泽不流于枝叶。譬若芟刈股肱，独任胸腹；浮舟江海，捐弃楫棹，观者为之寒心。而始皇晏然，自以为关中之固，金城千里，子孙帝王万世之业也，岂不悖哉！是时，淳于越谏曰：“臣闻殷、周之王，封子弟功臣，千有余人。今陛下君有海内，而子弟为匹夫。卒有田常六卿之臣，而无辅弼，何以相救？事不师古而能长久者，非所闻也。”始皇听李斯偏说，而绌其义。至身死之日，无所寄付，委天下之重于凡夫之手，托废立之命于奸臣之口。至令赵高之徒，诛锄宗室。胡亥少习刻薄之教，长遵凶父之业，不能改制易法，宠任兄弟；而乃师谟申、商，咨谋赵高，自幽深宫，委政谗贼。身残望夷，求为黔首岂可得哉！遂乃郡国离心，众庶溃叛，胜、广唱之于前，刘、项毙之于后。向使始皇纳淳于之策，抑李斯之论，割裂州国，分王子弟，封三代之后，报功臣之劳，土有常君，民有定主，枝叶相扶，首尾为用；虽使子孙有失道之行，时人无汤、武之贤，奸谋未发，而身已屠戮。何区区之陈、项，而复得措其手足哉！故汉祖奋三尺之剑，驱乌集之众，五年之中，而成帝业。自开辟以来，其兴功立勋，未有若汉祖之易者也。夫拔深根者难为功，摧枯朽者易为力，理势然也。

汉鉴秦之失，封植子弟。及诸吕擅权，图危刘氏；而天下所以不能倾动，百姓所以不易心者，徒以诸侯强大，磐石胶固，东牟、朱虚，授命于内；齐、代、吴、楚，作卫于外故也。向使高祖踵亡秦之法，忽先王之制，则天下已传，非刘氏有也。然高祖封建，地过古制，大者跨州兼域，小者连城数十，上下无别，权侔京室，故有吴、楚七国之患。贾谊曰：“诸侯强盛，长乱起奸。夫欲天下之治安，莫若众建诸侯而少其力。令海内之势，若身之使臂，臂之使指。则下无背叛之心，上无诛伐之事。”文帝不从。至于孝景猥用晁错之计，削黜诸侯。亲者怨恨，疏者震怒。吴、楚唱谋，五国从风。兆发高祖，衅成文、景。由宽之过制，急之不渐故也。所谓末大必折，尾大难掉。尾同于体，犹或不从；况乎非体之尾，其可掉哉？

武帝从主父之策，下推恩之命。自是之后，齐分为七，赵分为六，淮南三割，梁、代五分，遂以陵迟，子孙微弱。衣食租税，不豫政事。或以酎金免削，或以无后国除。至于成帝，王氏擅朝。

刘向谏曰：“臣闻公族者，国之枝叶。枝叶落，则本根无所庇荫。方今同姓疏远，母党专政，排摈宗室，孤弱公族，非所以保守社稷，安固国嗣也。”其言深切，多所称引。成帝虽悲伤叹息，而不能用。至乎哀、平，异姓秉权，假周公之事，而为田常之乱。高拱而窃天位，一朝而臣四海。汉宗室王侯，解印释绶，贡奉社稷，犹惧不得为臣妾。或乃为之符命，颂莽恩德，岂不哀哉！由斯言之，非宗子独忠孝于惠、文之间，而叛逆于哀、平之际也。徒以权轻势弱，不能有定尔。赖光武皇帝挺不世之姿，禽王莽于已成，绍汉嗣于既绝，斯岂非宗子之力邪！而曾不鉴秦之失策，袭周之旧制；踵亡国之法，而侥幸无疆之期。至于桓、灵，奄竖执衡，朝无死难之臣，外无同忧之国，君孤立于上，臣弄权于下，本末不能相御，身手不能相使。由是天下鼎沸，奸凶并争，宗庙焚为灰烬，宫室变为蓁薮。居九州之地，而身无所安处，悲夫！

魏太祖武皇帝，躬圣明之资，兼神武之略，耻王纲之废绝，愍汉室之倾覆，龙飞谯、沛，凤翔兖、豫，扫除凶逆，翦灭鲸鲵。迎帝西京，定都颍邑。德动天地，义感人神。汉氏奉天，禅位大魏。大魏之兴，于今二十有四年矣。观五代之存亡，而不用其长策；睹前车之倾覆，而不改其辙迹。子弟王空虚之地，君有不使之民，宗室窜于闾阎，不闻邦国之政，权均匹夫，势齐凡庶，内无深根不拔之固，外无磐石宗盟之助。非所以安社稷，为万代之业也。且今之州牧郡守，古之方伯诸侯，皆跨有千里之土，兼军武之任，或比国数人，或兄弟并据。而宗室子弟，曾无一人间厕其间，与相维持。非所以强干弱枝，备万一之虑也。今之用贤，或超为名都之主，或为偏师之帅。而宗室有文者，必限以小县之宰；有武者，必置于百人之上。使夫廉高之士，毕志于衡轭之内；才能之人，耻与非类为伍。非所以劝进贤能，褒异宗族之礼也。

夫泉竭则流涸，根朽则叶枯，枝繁者荫根，条落者本孤。故语曰：“百足之虫，至死不僵，扶之者众也。”此言虽小，可以譬大。且墉基不可仓卒而成，威名不可一朝而立。皆为之有渐，建之有素。譬之种树，久则深固其根本，茂盛其枝叶。若造次徙于山林之中，植于宫阙之下，虽壅之以黑坟，暖之以春日，犹不救于枯槁，何暇繁育哉。夫树犹亲戚，土犹士民，建置不久，则轻下慢上，平居犹惧其离叛，危急将如之何？是以圣王安而不逸，以虑危也；存而设备，以惧亡也。故疾风卒至，而无摧拔之忧，天下有变，而无倾危之患矣。

阮嗣宗达庄论（约《文子》及《道德指归论》而为之，文亦相似。《通易论》佳于此，而散漫无纪。问答之体，与解嘲、客难略相似，而用意自不同。晋以后著论，每多此类。）

伊单阏之辰，执徐之岁，万物权舆之时，季秋遥夜之月，先生徘徊翱翔，迎风而游，往遵乎赤水之上，来登乎隐坌之丘，临乎曲辕之道，顾乎泱漭之州，恍然而止，忽然而休，不识曩之所以行，今之所以留，怅然而无乐，愀然而归白素焉。平昼闲居，隐几而弹琴。于是缙绅好事之徒，相与闻之，共议撰辞合句，启所常疑。乃窥鉴整饬，嚼齿先引，推年蹑踵，相随俱进，奕奕然步，月啇々然视，投迹蹈阶，趋而翔至。差肩而坐，恭袖而检，犹豫相临，莫肯先占。

有一人是其中雄桀也，乃怒目击势而大言曰：“吾生乎唐、虞之后，长乎文、武之裔，游乎成、康之隆，盛乎今者之世，诵乎六经之教，习乎吾儒之迹。被裒衣，冠飞翮，垂曲裾，扬双鶂，有日矣。而未闻乎至道之要，有以异之于斯乎？且大人称之，细人承之。愿闻至教，以发其疑。”

先生曰：“何哉子之所疑者？”客曰：“天道贵顺，地道贵贞，圣人修之，以建其名。吉凶有分，是非有经，务利高势，恶死重生。故天下安而大功成也。今庄周乃齐祸福而一死生，以天地为一物，以万类为一指。无乃激惑以失真，而自以为诚是也。”于是先生乃抚琴容与，慨然而叹，俯而微笑，仰而流眄，嘘噏精神，言其所见曰：

“昔人有欲观于阆峰之上者，资端冕，服骅骝，至乎昆仑之下，没而不反。端冕者常服之饰，骅骝者凡乘之耳，非所以矫腾增城之上，游玄圃之中也。且烛龙之光，不照一堂之上；钟山之口，不谈曲室之内。今吾将堕崔巍之高，杜衍谩之流，言子之所由，几其寤而获及乎。天地生于自然，万物生于天地。自然者无外，故天地名焉；天地者有内，故万物生焉。当其无外，谁谓异乎？当其有内，谁谓殊乎？地流其燥，天抗其湿，月东出，日西入，随以相从，解而后合。升谓之阳，降谓之阴，在地谓之理，在天谓之文，蒸谓之雨，散谓之风，炎谓之火，凝谓之冰，形谓之石，象谓之星，朔谓之朝，晦谓之冥，通谓之川，回谓之渊，平谓之土，积谓之山。男女同位，山泽通气，雷风不相射，水火不相薄，天地合其德，日月顺其光，自然一体，则万物经其常，入谓之幽，出谓之章，一气盛衰，变化而不伤。是以重阴雷电，非异出也，天地日月，非殊物也。故曰自其异者视之，则肝胆楚越也；自其同者视之，则万物一体也。

“人生天地之中，体自然之形。身者，阴阳之精气也；性者，五行之正性也；情者，游魂之变欲也；神者，天地之所以驭者也。以生言之，则物无不寿；推之以死，则物无不夭。自小视之，则万物莫不小；由大观之，则万物莫不大。殇子为寿，彭祖为夭，秋毫为大，泰山为小。故以死生为一贯，是非为一条也。别而言之，则须眉异名；合而说之，则体之一毛也。彼六经之言，分处之教也；庄周之云，致意之辞也。大而临之，则至极无外；小而理之，则物有其制。夫守什五之数，审左右之名，一曲之说也；循自然，性天地者，寥廓之谈也。凡耳目之官，名分之施，处官不易司，举奉其身，非以绝手足裂肢体也。然后世之好异者，不顾其本，各言我而已矣，何待于彼？残生害性，还为仇敌，断割肢体，不以为痛。目视色而不顾耳之所闻，耳所听而不待心之所思，心奔欲而不适性之所安。故疾病萌则生意尽，祸乱作则万物残矣。至人者，恬于生而静于死。生恬则情不惑，死静则神不离。故能与阴阳化而不易，从天地变而不移。生究其寿，死循其宜，心气平治，消息不亏。

“是以广成子处空同之山，以入无穷之门；轩辕登昆仑之阜，而遗玄珠之根。此则潜身者易以为活，而离本者难以永存也。冯夷不遇海若，则不以己为小；云将不失于鸿濛，则无以知其少。由斯言之：自是者不章，自建者不立，守其有者有据，持其无者无轨，月弦则满，日朝则袭，咸池不留阳谷之上，而悬车之后将入也。故求得者丧，争明者失，无欲者自足，空虚者受实。夫山静而谷深者，自然之道也；得之道而正者，君子之实也。是以作智造巧者害于物，明著是非者危其身，修实以显洁者惑于生，畏死而荣生者失其真。故自然之理不得作，天地不泰，而日月争随；朝夕失期，两昼夜无分。竞逐趋利，舛倚横驰，父子不合，君臣乖离。故复言以求信者，梁下之诚也；克己以为人者，郭外之仁也；窃兵雉经者，亡家之子也；刳腹割肌者，乱国之臣也；曜菁华、被沆瀣者，昏世之士也；履霜露、蒙尘埃者，贪冒之民也；洁己以龙世，修身以明洿者，诽谤之属也；繁称是非，背质追文者，迷罔之伦也。成非媚悦，以容求孚。故被珠玉以赴水火者，桀纣之终也；含菽采薇，交饿而死，颜夷之穷也。是以名利之涂开，则忠信之诚薄；是非之辞著，则醇厚之情烁也。故至道之极，混一不分，同为一体，得失无闻。伏羲氏结绳，神农教耕，逆之者死，顺之者生。又安知贪洿之为罚而贞白之为名乎？使至德之要，无外而已，大均淳固，不贰其纪，清净寂寞，空豁以俟，善恶莫之分，是非无所争。故万物反其所而得其情也。

“儒墨之后，坚白并起，吉凶连物，得失在心，结徒聚党，辩说相侵。昔大齐之雄，三晋之士，尝相与瞋目张胆，分别此矣。咸以为百年之生难致，而日月之蹉无常。皆盛仆马，修衣裳，美珠玉，饰帷墙，出媚君上，入欺父兄，矫厉才智，竞逐纵横。家以慧子残，国以才臣亡。故不终其天年，而大自割系其于世俗也。是以山中之木，本大而莫相吹万，数窍相和，忽焉自已。夫雁之不存，无其质而浊其文，死生无变十字讹。而龟之见宝，知吉凶也。故至人清其质而浊其文，死生无变而未始有云。夫别言者，坏道之谈也；折辩者，毁德之端也；气分者，一身之疾也；二心者，万物之患也。故夫装束冯轼者，行以离支；虑在成败者，坐而求敌；逾阻攻险者，赵氏之人也，举山填海者，燕楚之人也。庄周见其若此，故述道德之妙，叙无为之本，寓言以广之，遐物以延之，聊以娱无为之心，而逍遥于一世。岂将以希咸阳之门而与稷下争辩也哉？夫善接人者，导焉而已，无所逆之。故公孟季子，衣绣而见，墨子弗攻；中山子牟，心在魏阙，而詹子不距。因其所以来，用其所以至，循而泰之，使自居之，发而开之，使自舒之。且庄周之书，何足道哉？犹未闻夫太始之论，玄古之微言乎？直能不害于物而形以生，物无所毁而神以清，形神在我而道德成，忠信不离而上下平。兹客今谈而同古，齐说而意殊，是心能守其本而口发不相须也。”

于是二三子者，风摇波荡，相视月啇脉，乱次而退， 唐跌失迹，随而望之耳。后颇亦以是知其无实，丧气而惭愧于衰僻也。

嵇康养生论（此等文自《论衡》出，时有牙慧可取。）

世或有谓神仙可以学得，不死可以力致者；或云上寿百二十，古今所同，过此以往，莫非夭妄者。此皆两失其情。试粗论之。

夫神仙虽不目见，然记籍所载，前史所传，较而论之，其有必矣。似特受异气，禀之自然，非积学所能致也。至于导养得理以尽性命，上获千余岁，下可数百年，可有之耳。而世皆不精，故莫能得之。何以言之？夫服药求汗，或有不获；而愧情一集，涣然流离。终朝未餐，则嚣然思食；而曾子衔哀，七日不饥。夜分而坐，则低迷思寝；内怀殷忧，则达旦不瞑。劲刷理鬓，醇醴发颜，仅乃得之；壮士之怒，赫然殊观，植发冲冠。由此言之，精神之于形骸，犹国之有君也。神躁于中，而形丧于外；犹君昏于上，国乱于下也。

夫为稼于汤之世，偏有一溉之功者，虽终归于燋烂，必一溉者后枯。然则一溉之益，固不可诬也。而世常谓一怒不足以侵性，一哀不足以伤身，轻而肆之。是犹不识一溉之益，而望嘉谷于旱苗者也。是以君子知形恃神以立，神须形以存，悟生理之易失，知一过之害生，故修性以保神，安心以全身。爱憎不栖于情，忧喜不留于意，泊然无感，而体气和平。又呼吸吐纳，服食养身，使形神相亲，表里俱济也。

夫田种者一亩十斛，谓之良田，此天下之通称也。不知区种可百余斛。田种一也，至于树养不同，则功收相悬。谓商无十倍之价，农无百斛之望，此守常而不变者也。且豆令人重，榆令人瞑，合欢蠲忿，萱草忘忧，愚智所知也。黛辛害目，豚鱼不养，常世所识也。虱处头而黑，麝食相而香，颈处险而癭，齿居晋而黄。推此而言，凡所食之气，蒸性染身，莫不相应。岂憔蒸之使重而无使轻，害之使暗而无使明，薰之使黄而无使坚，芬之使香而无使延哉。故神农曰“上药养命，中药养性”者，诚知性命之理，因辅养以通也。而世人不察，惟五谷是见，声色是耽，目惑玄黄，耳务淫哇，滋味煎其腑脏，醴醪煮其肠胃，香芳腐其骨髓，喜怒悖其正气，思虑消其精神，哀乐殃其平粹。

夫以蕞尔之躯，攻之者非一涂；易竭之身，而外内受敌，身非木石，其能久乎？其自用甚者，饮食不节，以生百病；好色不倦，以致乏绝。风寒所灾，百毒所伤，中道夭于众难。世皆知笑悼，谓之不善持生也。至于措身失理，亡之于微，积微成损，积损成衰，从衰得白，从白得老，从老得终，闷若无端，中智以下，谓之自然。纵少觉悟，咸叹恨于所遇之初，而不知慎众险于未兆。是犹桓侯抱将死之疾，而怒扁鹊之先见；以觉痛之日，为受病之始也。害成于微而救之于著，故有无功之理，驰骋常人之域，故有一切之寿。仰观俯察，莫不皆然。以多自证，以同自慰，谓天地之理，尽此而已矣。纵闻养生之事，则断以所见，谓之不然。其次狐疑，虽少庶几，莫知所由。其次自力服药，半年一年，劳而未验，志以厌衰，中路复废。或益之以畎浍而泄之以尾闾。而欲坐望显报者，或抑情忍欲，割弃荣愿。而嗜好常在耳目之前，所希在数十年之后。又恐两失，内怀犹豫。心战于内，物诱于外，交赊相倾，如此复败者。

夫至物微妙，可以理知，难以目识。譬犹豫章，生七年然后可觉耳。今以躁竞之心，涉希静之涂，意速而事迟，望近而应远，故莫能相终。夫悠悠者既以未效不求，而求者以不专丧业。偏恃者以不兼无功，追术者以小道自溺。凡若此类，故欲之者万无一能成也。善养生者则不然矣，清虚静泰，少私寡欲。知名位之伤德，故忽而不营，非欲而强禁也。识厚味之害性，故弃而不顾，非贪而后抑也。外物以絫心不存，神气以醇泊独著，旷然无忧患，寂然无思虑，又守之以一，养之以和，和理日济，同乎大顺。然后蒸以灵芝，润以醴泉，晞以朝阳，绥以五弦，无为自得，体妙心元，忘欢而后乐足，遗生而后身存。若此以往，庶可与羡门比寿，王乔争年，何为其无有哉。

陆士衡五等论（运思极密，细意极多，然亦以此累气。）

夫体国经野，先王所慎；创制垂基，思隆后叶。然而经略不同，长世异术。五等之制，始于黄、唐；郡县之治，创自秦、汉。得失成败，备在典谟。是以其详可得而言。

夫先王知帝业至重，天下至旷；旷不可以偏制，重不可以独任；任重必于借力，制旷终乎因人。故设官分职，所以轻其任也；并建五长，所以宏其制也。于是乎立其封疆之典，财其亲疏之宜，使万国相维，以成磐石之固，宗庶杂居，而定维城之业。又有以见绥世之长御，识人情之大方，知其为人不如厚己，利物不如图身，安上在于悦下，为己在乎利人。故《易》曰：“说以使民，民忘其劳。”孙卿曰：“不利而利之，不如利而后利之之利也。”是以分天下以厚乐，而己得与之同忧；飨天下以丰利，而我得与之共害。利博则恩笃，乐远则忧深。故诸侯享食土之实，万国受世及之祚矣。夫然，则南面之君，各务其治，九服之民，知有定主，上之子爱，于是乎生，下之体信，于是乎结。世治足以敦风，道衰足以御暴。故强毅之国，不能擅一时之势；雄俊之士，无所寄霸王之志。然后国安由万邦之思治，主尊赖群后之图身。譬如众目营方，则天网自昶；四体辞难，而心膂获乂。三代所以直道，四王所以垂业也。

夫盛衰隆弊，理所固有，教之废兴，系乎其人。愿法期于必凉，明道有时而暗。故世及之制，弊于强御；厚下之典，漏于末折；侵弱之衅，遘自三季；陵夷之祸，终于七雄。昔者成汤亲照夏后之鉴，公旦目涉商人之戒，文质相济，损益有物。故五等之礼，不革于时，封畛之制，有隆焉尔者，岂玩二王之祸而暗经世之算乎？固知百世非可悬御，善制不能无弊；而侵弱之辱，愈于殄祀，土崩之困，痛于陵夷也。是以经始权其多福，虑终取其少祸。非谓侯伯无可乱之符，郡县非致治之具也。故国忧赖其释位，主弱凭其翼戴。及承微积弊，王室遂卑，犹保名位，祚垂后嗣，皇统幽而不辍，神器否而必存者，岂非置埶使之然与？

降及亡秦，弃道任术，惩周之失，自矜其得。寻斧始于所庇，制国昧于弱下，国庆独飨其利，主忧莫与其害。虽速亡趋乱，不必一道，颠沛之衅，实由孤立。是盖思五等之小怨，忘万国之大德，知陵夷之可患，暗土崩之为痛也。周之不竞，有自来矣，国乏令主，十有余世。然片言勤王，诸侯必应，一朝振矜，远国先叛。故强晋收其请隧之图，暴楚顿其观鼎之志。岂刘、项之能窥关，胜、广之敢号泽哉？借使秦人因循周制，虽则无道，有与共弊，覆灭之祸，岂在曩日？

汉矫秦枉，大启侯王，境土逾溢，不遵旧典。故贾生忧其危，晁错痛其乱。是以诸侯阻其国家之富，凭其士民之力，势足者反捷，土狭者逆迟，六臣犯其弱纲，七子冲其漏网，皇祖夷于黔徒，西京病于东帝。是盖过正之灾，而非建侯之累也。然吕氏之难，朝士外顾，宋昌策汉，必称诸侯。

逮至中叶，忌其失节，割削宗子，有名无实，天下旷然，复袭亡秦之轨矣。是以五侯作威，不忌万邦；新都袭汉，易于拾遗也。光武中兴，纂隆皇统，而犹遵覆车之遗辙，养丧家之宿疾。仅及数世，奸轨充斥。卒有强臣专朝，则天下风靡；一夫纵横，则城池自夷，岂不危哉！

在周之衰，难兴王室，放命者七臣，干位者三子。嗣王委其九鼎，凶族据其天邑，钲鼙震于阃宇，锋镝流乎绛阙。然祸止畿甸，害不覃及，方天下晏然，以治待乱。是以宣王兴于共和，襄、惠振于晋、郑。岂若二汉阶闼暂扰，而四海已沸，孽臣朝入，而九服夕乱哉？

远惟王莽篡逆之事，近览董卓擅权之际，亿兆悼心，愚智同痛。然周以之存，汉以之亡，夫何故哉？岂世乏曩时之臣，士无匡合之志与？盖远绩屈于时异，雄心挫于卑势耳。故烈士扼腕，终委寇仇之手；中人变节，以助虐国之桀。虽复时有鸠合同志以谋王室，然上非奥主，下皆市人，师旅无先定之班，君臣无相保之志。是以义兵云合，无救劫弑之祸；民望未改，而已见大汉之灭矣。或以诸侯世位，不必常全；昏主暴君，有时比迹，故五等所以多乱。今之牧守，皆以官方庸能，虽或失之，其得固多，故郡县易以为治。夫德之休明，黜陟日用，长率连属，咸述其职；而淫昏之君，无所容过，何则其不治哉？故先代有以之兴矣。苟或衰陵，百度自悖，鬻官之吏，以货准才；则贪残之萌，皆如群后也，安在其不乱哉？故后王有以之废矣。且要而言之：五等之君，为己思治，郡县之长，为利图物。何以征之？盖企及进取，仕子之常志；修己安民，良士所希及。夫进取之情锐，而安民之誉迟。是故侵百姓以利己者，在位所不惮；损实事以养名者，官长所夙夜也。君无卒岁之图，臣挟一时之志。五等则不然：知国为己土，众皆我民；民安己受其利，国伤家婴其病。故前人欲以垂后，后嗣思其堂构，为上无苟且之心，群下知胶固之义。使其并贤居治，则功有厚薄，两愚处乱，则过有深浅。然则八代之制，几可以一理贯；秦、汉之典，殆可以一言蔽矣。

</div>
    <div class="pagination">
<a href="骈体文钞_page25.html">上一页</a><span>...</span><a href="骈体文钞_page21.html">21</a><a href="骈体文钞_page22.html">22</a><a href="骈体文钞_page23.html">23</a><a href="骈体文钞_page24.html">24</a><a href="骈体文钞_page25.html">25</a><span class="current-page">26</span><a href="骈体文钞_page27.html">27</a><a href="骈体文钞_page28.html">28</a><a href="骈体文钞_page29.html">29</a><a href="骈体文钞_page30.html">30</a><a href="骈体文钞_page31.html">31</a><span>...</span><a href="骈体文钞_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
