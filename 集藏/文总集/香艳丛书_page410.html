<!DOCTYPE html>
<html>
<head>
    <meta charset="UTF-8">
    <title>香艳丛书 - 第 410 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 410 页/共 467 页</h1>
    <div class="content">　　今之钓鱼巷，犹明之珠市。珠市，人不屑居之，而间有佳丽。钓鱼巷亦然。余于《画舫录》中不少登采，盖以人重，不以地限也。徐姬月香，小字桂珠，先住巷中，既以狭隘喧嚣，移家城北铜人街。小香、蠡湖昆仲，尝邀余洎木君、棣园、莲臞、梦华小宴其间，矮屋碍眉，颇称精雅。姬亦娟娟静好，翠袖临风。始知珠市之风流，不殊旧院之妍媚，人特囿于习见耳。 
　　诸姬家所用男仆，曰捞猫，曰镶帮，女仆曰端水，曰八老，均不得其解，亦不知各是此二字否？然是皆外人呼之，其主人则深以为讳。 
　　诸姬谓子弟之旋来旋去者，曰化生；偶一往游，而畏人闻见，曰私娃子，又曰蒲包货，即私娃子之意，盖私产之子，多以蒲包贮弃之。昨岁，蒋玉珍嫁为宫雨香弟妇，传有随嫁丫头四人，予叩其名，则皆里中少年而豪富者，玉珍夙与之善，今既适宫，四少年亦因之而往。轻薄者乃以此调之。吁！选胜征歌，缠头浪掷，虽取之尽锱铢者，亦用之如泥沙矣。而卒之被斯名也以往，人之多言，亦可畏也乎！ 
　　花月春风十四楼，轻烟澹粉十三楼，十三十四，论者不一，皆洪武初建于郡城内外，置官伎以安行旅者也。沧桑既变，基址无存，读《判花阁诗余》，有寻十三楼故址，《高阳台》一解，感慨系之矣。词云： 
　　月魄难招，花魂乍醒，杜鹃啼乱秦淮。觅觅寻寻，还如访艳铜街。珠楼忆自何年辟？数将来，多过金钗。想参差，比字行分，比柱筝排。　而今只有斜阳影，已枇杷树尽，杨柳枝衰。何况佳名，板桥记，本全该。弯环小巷还如昔，赚当时燕子重来。认模糊，何处红窗，何处香阶？ 
　　淮青桥重行造高后，利涉桥亦踵而修葺之。第淮青专募众姓之捐，利涉则兼及诸姬之费。箫声明月，风景一新，不仅二十四桥者，盛于绿杨城郭矣。 
　　侯双龄与施郎事，余既于《画舫录》中详载之，偶见《易安斋集》，有《红兰曲》一章，咏其事，谓是某公子之仆，悦双龄而志不遂，乃同约饮鸠而殒云云。盖传闻之非其真也。诗近三百字，为震泽邱君后同作。 
　　余初不识稼亭，既因湘眉、石船始谂之。未几而稼亭分守雅南，迁海安，匆匆十载，耗问颇疏。顷知余刊《画舫录》，乃属石船远道来索，或以中载藕香故事也。稼亭性恬退，无轩冕气，公余辄以艺菊对酒为乐，殆隐于宦者欤？忆在秦淮行馆时，曾为余题《冶山销夏图》，词极清真。 
　　钓鱼巷郑家水榭，以事入官，后久无赁者。兰陵某观察，雅爱其地，赎为寓邸，甫匝月间，修造已备，画栋飞云，朱廊款月，游舫过此，夺目生辉。昨又以榭旁余屋，薄其租值，招名姬馆之，翠黛红牙，昼夜曾无停辍。意者谢傅归来，寄情丝竹，东山女伎，当亦在苍生之列耶？ 
　　不晤莲塘，一星周矣。昨忽枉过，余又他出，存许姬畹香诗一轶而去，盖属余选刻者。亟录其绝句二首，《早起》云： 
　　箫声吹彻画楼东，才卷湘帘怯晓风。 
　　怪得今朝春色好，隔宵酥雨湿新红。 
《春雨有感》云： 
　　罘罳风动雨如烟，绿倦红稀亦可怜。 
　　甚欲登楼慵拭目，惜花遍遇妒花天。 
又《青溪泛月》云：“灯与月争白，花随风送香。”亦佳。雨香云，畹香有《白秋海棠，和〈红楼梦〉韵》一律，颇有逸韵。俟寄稿来，当为刊之。 
　　茶食店，以利涉桥之阳春斋，淮清桥之四美斋为上。游画舫者，争相货买。诸姬凡款客馈人，亦必需此。两斋皆嘉兴人，制造装潢，较之本地，倍加精美。 
　　向时曲中人，唯以吹弹樗蒲为事，罕有肄习女红者。近则曲圣之外，多有针神，刺锦挑罗，争新竞巧。识者谓是归真返朴之渐。 
　　画舫之外，别有灰粪船，长可三丈，阔四五尺，平时装运粪草。至端午节，则略为刷洗，以载竞渡者。每人数文，一船多至五六十人，老幼男女，嘈杂齐喧。自西关至东关，往复一二次，随卸去，又招第二起，谓之搭满船。或空闲时，值南北庙市演戏，又赁之装戏箱以取值。皆伧父四五辈，手握长篙，裸体围尺布，相率唱淫亵山歌，三两句内，必以“小娘子”、“海棠花”间之，不知何解？大半皆嘲诮诸姬，并及河中游客。各事其事，闻者亦无如之何。 
　　某翁年八十矣，狎某姬才十八岁。翁尝戏赠以诗云： 
　　我年八十卿十八，卿自红颜我白发。 
　　与卿颠倒恰同庚，只隔中间一花甲。 
或谓姬盖唐小也。 
　　海树令尹，分校南闱后，暂寓朱氏河亭间壁，乃芳兰校书家。海树《秦淮后游诗》中所谓“买邻刚好近柔乡”，盖即指此。尝见其《媚香居偶题》云： 
　　秋影春痕画未成，银蟾甘让烛花明。 
　　芙蓉不怯西风瘦，黄叶声中自写生。 

　　渡江桃叶水潺潺，阿子歌残月子弯。 
　　怪底销魂禁不得，有人生受六朝山。 
海树制锦石梁，循声洋溢，闲情一赋，无妨彭泽风流也。 
　　海树又有倚楼横笛处，戏题二绝云： 
　　玉雨梨花写泪痕，费他水软又山温。 
　　会中盒子知谁得？不数南朝寇白门。 

　　帕首熏香夜未深，灯前眉语托琴心。 
　　秋寒较比春寒浅，无那凭阑已不禁。 
其诗似为小如作。 
　　避蚊石，在西华门桥侧。相传其地向无蚊虫之扰，尝乘画舫往观，蠧然二石，在河之干。果验与否？拟招居者询之。 
　　《河楼絮别》院本一折，秋槎在都门寄余点订，盖其去秦淮时，为韵仙作者。情文委宛，全摹玉茗堂《折柳》笔仗。韵仙获此，胜于小玉多多矣。 
　　继园觞花之宴，瘦绿为主人，大会余辈，饮至达旦。蔻香、月仙、蓉裳、玉香，亦与其盛。竹肉竞奏，庄谐杂陈。莲臞独赏月仙，谓其爽朗隽迈，可与白门湘兰比肩抗手。信不诬也。 
　　明神宗时，秦淮四美人，为宋无瑕、郑无美、马湘兰、赵今燕，渡江名士，纷致佳题，迄今熟南中故事者，犹能道之。忆昨招鸥雨集画舫，偶与议及，鸥雨辄曰：“长桥旧院之间，二百年来，岂鲜佳丽，可媲前徽？坐使寂寂，无怪幼于、醇甫诸君，暗中齿冷。”即于酒畔，次第群芳，就彼此素悉其色艺者，拟素月、倚云、蔻香、月仙四姬，以与朱郑等相匹。翌时质之同人，亦不谓谬。于是秦淮后四美人，几于团扇弓衣，家家图绣矣。 
　　余自袁浦游归，闻双凤、雨香、素音，均有所适，小卿竟祝发为佛弟子，苦海回头，皆大欢喜。雨香之去，邺楼且有诗寄子山云： 
　　台边论价尚千金，惭愧书生市骏心。 
　　月影忽移花影暗，泪波曾逐酒波深。 
　　再逢陌上终何忍，便不侯门未易寻。 
　　目极萧郎如断雁，江南江北思沉沉。 
　　四季名花，虽朱门绣户，尚未之见，而曲中诸丽人，已早有插带者。盖缘不惜重赀，预给花匠，故能争先购致以助新妆。余曾于六月见一姬，髻上簪木犀球，因口占纪之云： 
　　不多金粟散天香，应共荷花斗靓妆。 
　　拣得一枝替两鬓，累他五百舍人忙。 
前朝桂花开时，有拣花舍人五百名。 
　　《笛步秋花谱》，青门令尹所撰，选诸名花，配名姬。独以赵小如为美人蕉，未几竟为小如脱籍，携赴洛阳矣。先是吾郡某孝廉，亦悦小如之妹五福，将与令尹为苕华分载之举，俄竟去而他谋。吾知团扇秋风，五福殆与露香同其耿挹耳。 
　　碧城仙吏，顷为余叙《画舫录》，又题词四律，更有《秦淮杂咏》二十四绝句，读者以为不减渔洋风韵。公子小云，亦制序相赠，吐属绵丽，的真齐梁作家。序中有所谓蕊仙者，吴下名校书，闻亦丰艳，亟思一见之。 

　　〖注：■⑴，扌＋双，音悚，执也，推也。⑵■，亻＋无，即怃。■⑶，虫＋韦，音胃。蛒■⑶，虫名。■⑷，彳＋亢＋亍，音杭，俗呼■⑷衏，乐人也。■⑸，疒内古，gù，音顾，久病也。■⑹，其＋页，qī，音欺，丑也。〗 


　　白门新柳记　清　海阳许豫养和编　同里杨亨晓岚校　尹氏松竹草堂校刻 

　　序一 
　　夫适老庄之兴者，类模范乎山川；综颜谢之才者，每流连夫风月。矧六朝胜迹，美人歌舞之场；九曲情波，狎客宴游之地。名区久着，逸想斯存，是以画舫成编，板桥作记。龚芝麓传奇一阕，绮罗之旧恨偏多；王葑亭杂咏诸篇，金粉之闲愁不少。莫不胸罗邱锦，手染班香，销金寻自在之窝，镂玉撰小名之录已。则有高阳望族，吴会才人，抉叔重之经心，抱宣平之道骨。品题人物，留汝南月旦之评；抒写灵襟，寓江左风流之薮。每当花雾仄暝，松飙荡秋，双桨破烟，一筇踏月。鹔鹴贳酒，庐访文君；鹦鹉呼茶，帘搴小玉。明珰翠袖，轻如楚国之宫腰；锦缆牙墙，艳比隋舟之殿脚。诵杨叛儿之一曲，疑翻乐府新词；证柳如是之前身，为想真灵慧业。谁谓一池水皱，事不干卿？真应千尺潭深，情能移我矣。况复华年易逝，浩劫横飞，楼阁烟销，钗钿露委。春波泻怨，辱井埋红，秋唱凄魂，舞衣惨碧。旧苑之顿杨俱尽，空余抱蔓螀啼；欢场之寇卞全非，剩有偎花蝶冷。谁能遣此，吁可悲夫！而乃胜迹重逢，情缘再续，大堤走马，乌榜秋风，流水栖鸦，红桥夜月。零脂剩粉，依然绝代之姿；冶叶倡条，犹是相思之种。此赠之青玉，张平子未免多情；而费尽黄金，杜牧之于焉属意者也。于是朱丝界纸，白练题裙，惜彼铅华，品其次第。或写娉婷之玉貌，或传宛转之珠喉，或珍佳句于香囊，填将鸳牒，或纪芳年于锦瑟，谱入鹍弦。摹颦笑之余妍，春日妆前之色；绘别离之幽怨，晓风笛里之声。遂使思括金荃，才争玉茗，兰心蕙质，齐缀丹毫，梗断蓬飞，都逢青眼。桃花画扇，同参泥絮因缘；燕子题笺，等寄沧桑感慨。则是记也，虽不过典征白下，仅擅场于南部烟花；而要之情系苍生，实接轨于山东丝竹尔。 
　　　　　　　　　　　　　　　　　　　　　　　　　　　上元卢崟叙。 

　　序二 
　　夫子渊为洞箫作溢，玉溪因锦瑟裁诗。璧月琼枝，溯丽华之妙舞；金花银烛，翻静婉之清歌。莫不餐英一林，割锦千尺。晓研螺墨，翠管刻曹玉之名；暝爇鲵脂，鲜篆压兰金之印。况乎南朝冶思，北里俊游，编琼笈以求题，敛香襟而乞句。邀笛冶城步曲，每忆桓伊；闻歌石子冈西，最怜昙首。乌丝阑底，春灯燕子之笺；碧玉波中，画舫桃根之渡。问十三之雁柱，证到前因；比廿四之虹桥，数来小字。此《白门新柳记》所以作也。慨自劫惨红衣，歌凄白雁，秦川公子，经乱无归，洛下杜秋，伤离易老。访青杨之旧巷，吟蟀惊寒；吊白奈之荒园，啼鹃怨晓。脂田一絓，耕出琼钗；粉泽双环，拾将绣镞。莺初燕晚，一场春梦之婆；凤靡鸾吪，五夜秋坟之鬼。而重赓散雪，再按团云。小拓纹窗，认鸳鸯之坠瓦；乍开钿盒，检蛱蝶之残裙。蒋妹溪头，归潮千叠；潘妃市口，冷露一丛。洵足渡艳史于齐梁，洗腴愁于江鲍。当夫倡条罥梦，冶叶嬉春，细雨小楼，玉笙吹彻，繁花曲院，金缕歌残。画周昉之屏风，与月二影；赋王珉之团扇，共珠一香。碧乳瓯圆，赋新词于斗茗；红丝研小，仿妙格于簪花。歌绛雪而春迷，睇碧云而岫远。横波双溜，妒素魄之娟娟；软玉一梭，织红香之缕缕。微吟倚竹，翠袖生寒；款语吹兰，青琴媚夕。伊其相谑，擘笺江令之家；我亦欲愁，浇酒马真之墓。则有闲吟杜牧，善赋兰成，采红豆于江南，语碧烟于窗下。谁能遣此，紫荷抛谢掾之囊；无可奈何，白苎叶吴娃之谱。闹子京红杏，半臂争持；唱之涣黄河，双鬟下拜。戏拈镂管，画马一角之残山；闲倚绣帘，吹张三影之飞絮。回玉簟银床之梦，素手调冰；换铜琶铁绰之声，红牙按拍。盖皱一池之春水，何事干卿？而扑三月之新阴，谁歌怜汝？既而暝色将敛，长烟欲收。倦蝶之楼，憨亦宜梦；陈蟾之画，纤不胜眉。下九初三，款款采菱之约；中央四角，垂垂排粟之光。张画鹢而舟回，剔冰蚖而灯灺。轻衫小扇，鹧鸪之曲双声；侧桨重帘，鹦鹉之呼一诺。句留何处，长桥短彴之间；枨触无端，残月晓风之奏。此又觅水天之闲话，蜡泪堆红；溯花月之前尘，酒鳞漾碧也。嗟嗟！絮果难圆，萍因易散。东风一梦，歌断丝连；流水三生，颦深黛浅。三分影瘦，谩传豆蔻微辞；一寸香凋，谁缔蘅芜往梦？唱遍黄梅之雨，贺老凄凉；抱空紫玉之烟，韩郎憔悴。不堪回首，斜阳别燕之天；无恨伤心，古渡栖鸦之地。楼头望远，白袷安归。陌上生愁，青骢莫系。赋渭城之三叠，凄绝何戡；抚江陵之十围，泫然元子。劳劳亭在，已深摇落之悲；瑟瑟波空，来照萧骚之影。何必杨枝已遣，柳氏不逢；而后白傅销魂，韩翃茹怨也哉？然而梦皆如幻，色即是空。悟后枯禅，已作沾泥之絮；续来坠绪，空怜落溷之英。写哀乐于中年，委荣枯于浮世。仰看白日，我辈能狂。笑索紫云，人生行乐。金迷纸醉，不知天上之浮云；粉碎珠啼，且喝酒边之倒月。曲中擫笛，答寥雁之吟；画里堆蓬，趁闲鸥之话。去愁城万二千里，击铜斗以高歌；住醉乡三百六旬，把金杯而不落。其亦弦诗烟际，开笑口之胡庐；促坐星阑，吐枯肠之芒角乎。仆流连霞■⑴，彷象月抱，惜兰香之小谪，记匏爵之灵因。船放总宜，载阴铿之奔铫；具挈济胜，兼徐邈之酒枪。而别每春波，瓢如秋蒂。再来惨绿，已非张绪之年；重付小红，空有姜夔之曲。栖栖薄宦，几湿青衫；侧恻陈欢，渐凋翠羽。且复问沧桑六代，为弹劫外之枯棋；是谁歌烟柳一章，更补焚余之乐府。 
　　　　　　　　　　　　　　　　　　　　　同治壬申季夏之月，海阳许豫序 

　　题词 
　　灯下阅《白门新柳记》，触拨坠欢，率题六绝句，以质昔年同游诸君。 
　　　　　　　　　　　　　　　　　　　　　　　　　上海畹香留梦室主人 
　　何顿风流久寂寥，青青无复柳千条。 
　　谁知几劫红羊后，又见春风舞细腰。 
　　阅遍秦淮两岸秋，山温水软足风流。 
　　黄金挥尽才人老，借得群花当史修。 
　　画船载酒几经过，冶叶倡条奈若何？ 
　　谁说竹西亭外月，渡江犹有二分多。 
　　何人消夏分香榭？有客寻诗梦绿轩。 
　　为说狼烽消尽后，相公新制护花幡。 
　　舁平犹剩旧乌师，漂泊江湖感鬓丝。 
　　一曲琶琶谁省得，不堪弹向落花时。 
　　黛螺皱碧水拖蓝，长板桥头柳色酣。 
　　家有闲情无处寄，化为红豆满江南。 

　　白门新柳记 
　　大文宝 
　　文宝，字韵珊，金陵人。本良家，幼随阿母避寇杭州，转徙至沪上，孤苦无依，遂落平康籍。年十四，艳美绝伦。沪上为通商码头，富商大贾麋集，时江浙犹未克复，两省豪贵，亦多寄居于是。文宝名既噪，门前车马，络绎如织。而文宝独敬礼文士，视彼市侩蔑如也。沪之北里在洋径浜，乐户不啻数千家，多苏人，习尚柔靡，文宝独以俊爽胜，名在苏帮上，与桂珠黄爱卿相伯仲。懒云山人《沪上本事诗》： 
　　枇杷花下客敲门，小病新苏茗话温。 
　　终带六朝烟水气，移来海上也消魂。 
为文宝作也。岁庚午归金陵，杜门谢客，惟二三知己，文酒之会，招之则必至，并不取缠头赀。所居曲房绮闼，香炉茗碗，位置楚楚。山人时客金陵，再赠诗云： 
　　几年沧海别，惆怅意如何。 
　　南国抛红豆，东风卷绿波。 
　　重逢疑梦寐，絮语代悲歌。 
　　莫漫伤迟暮，看余两鬓皤。 
一日进香清凉山，有素未识文宝者，侦知之，驰数十骑随去，绕佛殿三匝，不能礼拜，急登舆归。其为时所倾慕如此。秦淮兵燹之后，两岸河房，虽未复旧，而灯舫较前转盛。文宝每值夏夕，独坐一凉篷，悬名人书画，灯数盏，以枣花帘障之，舱内供建兰、茉莉数盆，旁侍一女童，时徜徉于青溪长板间，见者疑为天上神仙，可望而不可即也。文宝故知书，楷法妍雅，继从山人学诗，栩栩有清致。又工鼓琴，能为《平沙落雁》曲，爱于月夜操漫，泠泠动心魄。山人曾为水阁之会，觞咏骈罗，履舄交错，品题群芳，以文宝为之冠。文宝度曲，解为新声。豪于饮，工为酒纠觥绿事，座客无不沾醉。清凉仙子于座中识文宝，为本事诗十二首，有云：“最好天然谢雕饰，一泓秋水出芙蕖。”又云：“珊珊秀骨翩翩影，多在回波一笑时。”其风致可想。性孤傲，颇以标格自矜，非其意所属者，虽以厚币招之，不肯赴。有贵客游金陵，冒风雪相访，一见欣慕，谋落籍，置之金屋，卒谢罢之。然择偶甚苛，迄无所就，亦不免春华易谢之感。山人赠诗有云：“偶弹宝瑟酬知己，生恐红绡误此身。”又云：“素面久除涂抹习，丹砂谁识女儿身？”盖悯其遇云。中州野鹤道人，年七十四，耳文宝名，款门求见，意甚虔，文宝慨然出见，敬礼备至，道人快甚，常津津于齿颊间也。 
　　王宝珠 
　　宝珠，钱唐人，幼为父母鬻于金陵王姓家。年十六，丰肌秀骨，两靥微涡，颀立亭亭，有玉树临风之致。曲师导学琵琶并度曲，意不屑也。所居小楼一角，房栊幽静。贵游文酒之宴，坐无宝珠不乐。清凉仙子，以庚午秋赴金陵乡试，访见之，击节叹赏，谋以五百金落其籍，鸨母居奇，未之许。未匝月，已为浙人设计赚去。仙子方落第归里，及至闻其事，怅惜无已，赋《失珠》诗云： 
　　丝丝杨柳画楼春，长板桥头履迹新。 
　　江上秋风千古恨，何时再遇弄珠人？ 

　　迥忆萧斋宝相开，金樽玉笛共徘徊。 
　　从今痛洒鲛奴泪，十斛明珠换不来。 
</div>
    <div class="pagination">
<a href="香艳丛书_page409.html">上一页</a><span>...</span><a href="香艳丛书_page405.html">405</a><a href="香艳丛书_page406.html">406</a><a href="香艳丛书_page407.html">407</a><a href="香艳丛书_page408.html">408</a><a href="香艳丛书_page409.html">409</a><span class="current-page">410</span><a href="香艳丛书_page411.html">411</a><a href="香艳丛书_page412.html">412</a><a href="香艳丛书_page413.html">413</a><a href="香艳丛书_page414.html">414</a><a href="香艳丛书_page415.html">415</a><span>...</span><a href="香艳丛书_page411.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
