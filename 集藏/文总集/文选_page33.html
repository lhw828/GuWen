<!DOCTYPE html>
<html>
 <head>
  <meta charset="utf-8"/>
  <title>
   文选 - 第 33 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 33 页/共 102 页
  </h1>
  <div class="content">
   注「丧柩之旌也」　茶陵本「丧」作「表」，袁本亦作「丧」。案：陈云「丧」，「表」误，亦据别本也。
　　注「尔雅曰」下至「卽今之旒旐」　袁本、茶陵本无此十四字。案：此于上所增多，亦为复，皆误中之误也。
　　注「仆夫悲余怀兮马」　袁本、茶陵本「马」在「余」字下，是也。此所引离骚文。
　　注「凡人丧曰疚」　袁本、茶陵本无此五字。
　　注「家语曰」下至「儡羸貌」　袁本、茶陵本无此二十三字。
　　注「鹦鹉曰」　袁本「鹉」下有「赋」字，是也。茶陵本亦脱。
　　注「顾颜貌之艵艵」　茶陵本「颜」作「」，是也。袁本「」上衍「」字，亦非。
　　注「文公六年」　袁本、茶陵本无此四字，有「曰」字。
　　注「妻言愿亦如三良死从于夫也」　袁本、茶陵本无此十二字。
　　注「春与秋兮代序」　何校「兮」改「其」。案：「兮」字当在上句末。各本皆误。
　　注「毛诗曰岁聿其暮」　袁本、茶陵本无此七字。
　　注「君然若有」　茶陵本「有」下有「亡」字，是也。袁本亦脱。
　　注「楚辞曰秋风兮」下至「振动也」　袁本、茶陵本无此十九字。
　　注「毛诗曰柏舟」下至「报恩养于下庭」　袁本、茶陵本无此五十五字。案：恭姜、柏舟、归骨山足，善均于上注讫，何得更有云云。观此可知尤增多之，无足取也。
　　恨赋意谓古人不称其情，皆饮恨而死也。
　　江文通刘璠梁典曰：江淹，字文通，济阳考城人。祖躭，丹阳令。父康之，南沙令。淹少而沉敏，六岁能属诗。及长，爱奇尚异，自以孤贱，厉志笃学。洎于强仕，渐得声誉。尝梦郭璞谓之曰：君借我五色笔，今可见还。淹卽探怀以笔付璞，自此以后，材思稍减。前后二集，并行于世。卒赠醴泉侯，谥宪子。宋桂阳王举秀才。齐兴，为豫章王记室。天监中，为金紫光禄大夫，卒。
　　试望平原，蔓草萦骨，拱木敛魂。尔雅曰：试，用也。毛诗曰：野有蔓草。左氏传，秦伯谓蹇叔曰：中寿，尔墓之木拱矣。注：两手曰拱。古蒿里歌曰：蒿里谁家地，聚敛魂魄无贤愚。人生到此，天道宁论！
　　于是仆本恨人，心惊不已。列女传，赵津吏女歌曰：诛将加兮妾心惊。直念古者，伏恨而死。至如秦帝按剑，诸侯西驰。说苑曰：秦始皇帝太后不谨，幸郎嫪毐，茅焦上谏，始皇按剑而坐。战国策，苏代曰：伏轼而西驰。削平天下，同文共规。礼记曰：书同文，车同轨。华山为城，紫渊为池。过秦论曰：践华为城，因河为池。上林赋曰：丹水更其南，紫渊径其北。雄图既溢，武力未毕。方架鼋鼍以为梁，巡海右以送日。郑玄毛诗笺曰：方，且也。纪年曰：周穆王三十七年，伐纣，大起九师，东至于九江，叱鼋鼍以为梁。列子曰：穆王驾八骏之乘，乃西观日所入。一旦魂断，宫车晚出。史记，王稽谓范睢曰：宫车一日晏驾，是事之不可知三也。韦昭曰：凡初崩为晏驾者，臣子之心，犹谓宫车当驾而晚出。风俗通曰：天子夜寝早作，故有万机。今怱崩隤，则为晏驾。若乃赵王既虏，迁于房陵。淮南子曰：赵王迁流房陵，思故乡作山木之呕，闻者莫不陨涕。高诱曰：赵王，张敖。秦灭赵，虏王，迁徙房陵。房陵在汉中。山木之呕，歌曲也。薄暮心动，昧旦神兴。楚辞曰：薄暮雷电。高唐赋曰：使人心动。左氏传曰：昧旦丕显。别艳姬与美女，丧金舆及玉乘。杜预左氏传注曰：美色曰艳。史记曰：为之金舆●衡，以繁其饰。玉乘，玉辂也。置酒欲饮，悲来填膺。汉书曰：上置酒沛宫。郑玄礼记注曰：填，满也。千秋万岁，为怨难胜。战国策，楚王谓安陵君曰：寡人万岁千秋之后，谁与乐此也。
　　至如李君降北，名辱身寃，汉书，武帝天汉二年，李陵为骑都尉，领步卒三千，出居延，至浚稽山，与匈奴相值，战败，弓矢并尽，陵遂降。孙卿子曰：功废而名辱，社稷必危。拔剑击柱，汉书曰：汉高已并天下，尊为皇帝。羣臣饮，争功，醉，或妄呼，拔剑击柱。吊影惭魂。曹子建表曰：形影相吊。晏子春秋曰：君子独寝，不惭于魂。情往上郡，心留鴈门。汉书有上郡、鴈门郡，并秦置。裂帛系书，誓还汉恩。汉书曰：常惠教汉使者，谓单于言天子射上林中，得鴈，足有系帛书，苏武等在某泽中。李陵书曰：欲如前书之言，报恩于国主耳。朝露溘至，握手何言？汉书，李陵谓苏武曰：人生如朝露，何久自苦如此。楚辞曰：宁溘死以流亡。王逸曰：溘，奄也。史记，缪贤曰：燕王私握臣手曰，愿结交。潘岳邢夫人诔曰：临命相决，交腕握手。若夫明妃去时，仰天太息。汉书，元帝竟宁元年春正月，呼韩邪单于来朝，诏掖庭王廧为阏氏。应劭曰：王廧，王氏之女，名廧，字昭君。文颖曰：本南郡人也。琴操曰：王昭君者，齐国王襄女也。年十七，献元帝。会单于遣使请一女子，帝谓后宫，欲至单于者起，昭君喟然而叹，越席而起，乃赐单于。石崇曰：王明君本为王昭君，以触文帝讳改之。战国策曰：樊于期仰天太息流涕。紫台稍远，关山无极。紫台，犹紫宫也。古乐府相和歌有度关山曲。摇风忽起，白日西匿。尔雅曰：●飖谓之飙。●，音扶。飖与摇同。登楼赋曰：白日忽其西匿。潘岳寡妇赋曰：日杳杳而西匿。陇鴈少飞，代云寡色。汉书曰：凡望云气，勃碣、海代之间，气皆黑。望君王兮何期，终芜绝兮异域。鬻子曰：君王欲缘五常之道而不失，则可以长矣。李陵书曰：生为异域之人。
　　至乃敬通见抵，罢归田里。东观汉记曰：冯衍，字敬通，明帝以衍才过其实，抑而不用。汉书曰：高后怨赵尧，乃抵尧罪。冯衍说阴就书曰：衍冀先事自归，上书报归田里。汉书曰：时多上书言便宜，輙下萧望之问状，下者或罢归田里。闭关却扫，塞门不仕。司马彪续汉书曰：赵壹闭关却扫，非德不交。吴志曰：张昭称疾不朝，孙权恨之，土塞其门。左对孺人，顾弄稚子。礼记曰：天子之妃曰后，大夫妻曰孺人。稚子，见寡妇赋。脱略公卿，跌宕文史。杜预左氏传注曰：脱，易也。贾逵国语注曰：略，简也。杨雄自叙曰：雄为人跌宕。赍志没地，长怀无已。冯衍说阴就书曰：怀抱不报，赍恨入冥。鹦鹉赋曰：眷西路而长怀。毛苌诗传曰：怀，思也。及夫中散下狱，神气激扬。臧荣绪晋书曰：嵇康拜中散大夫，东平吕安家事系狱，亹阅之始，安尝以语康，辞相证引，遂复收康。王隐晋书曰：嵇康妻，魏武帝孙穆王林女也。淮南子曰：古之人神气不荡乎外。汉书，谷永上疏曰：赞命之臣，靡不激扬。浊醪夕引，素琴晨张。嵇康与山巨源书曰：浊醪一杯，弹琴一曲。又赠秀才诗曰：习习谷风，吹我素琴。秋日萧索，浮云无光。郑玄礼记注曰：索，散也。郁青霞之奇意，入修夜之不旸。青霞奇意，志言高也。曹毗临园赋曰：青霞曳于前阿，素籁流于森管。汉书，武帝李夫人赋曰：释舆马于山椒，奄修夜之不旸。张衡司徒吕公诔曰：玄室冥冥，修夜弥长。孔安国尚书传曰：旸，明也，音阳。
　　或有孤臣危涕，孽子坠心。孟子曰：孤臣孽子，其操心也危，其虑患也深。登楼赋曰：涕横坠而弗禁。字林曰：孽子，庶子也。然心当云危，涕当云坠。江氏爱奇，故互文以见义。迁客海上，流戍陇阴。汉书曰：匈奴乃徙苏武北海上无人处，使牧羝羊。史记曰：娄敬，齐人也，戍陇西。此人但闻悲风汩起，血下沾衿。琴道，雍门周说孟尝君曰：幼无父母，壮无妻子，若此人者，但闻秋风鸣条，则伤心矣。毛诗曰：鼠思泣血。尸子曰：曾子每读丧礼，泣下沾衿。亦复含酸茹叹，销落湮沈。广雅曰：茹，食也。又曰：湮，没也。销，犹散也。若乃骑迭迹，车屯轨，此言荣贵之子，车骑之多也。吴都赋曰：跃马迭迹。楚辞曰：屯余车其千乘。王逸曰：屯，陈也。黄尘帀地，歌吹四起。山阳公载记曰：贾诩鸣鼓雷震，黄尘蔽天。李陵书曰：边声四起。无不烟断火绝，闭骨泉里。烟断火绝，喻人之死也。王充论衡曰：人之死也，犹火之灭。火灭而耀不照，人死而智不慧。
　　已矣哉！孔安国尚书传曰：已，发端叹辞。春草暮兮秋风惊，秋风罢兮春草生。绮罗毕兮池馆尽，琴瑟灭兮丘垄平。琴道，雍门周曰：高台既已倾，曲池又已平。坟墓生荆棘，狐兔穴其中。自古皆有死，莫不饮恨而吞声。论语，子曰：自古皆有死。穆天子传，七萃之士曰：古有死生。张奂与崔元始书曰：匈奴若非其罪，何肯吞声。
　　文选考异
　　恨赋注「意谓古人」下至「而死也」　袁本、茶陵本无此十四字。
　　注「济阳考城人」　袁本、茶陵本无「考城」二字。
　　注「祖躭」下至「淹少而沉敏」　袁本、茶陵本无此十六字。
　　注「自以孤贱」下至「谥宪子」　袁本、茶陵本无此六十五字。
　　注「尔雅曰试用也」　袁本、茶陵本无此六字。
　　注「注两手曰拱」　袁本、茶陵本无此五字。
　　注「茅焦上谏」　袁本、茶陵本无此四字。
　　注「丹水更其南」　袁本、茶陵本无此五字。
　　注「三十七年」　袁本、茶陵本无此四字。
　　注「伐纣」　陈云「伐纣」当作「征伐」。案：所校是也。各本皆误。江赋注引正作「征伐」。
　　注「大起九师」　袁本、茶陵本无此四字。
　　注「是事之不可知三也」　袁本、茶陵本无「之」字、「三」字。
　　注「风俗通曰」下至「则为晏驾」　袁本、茶陵本无此二十二字。
　　注「赵王张敖」　袁本、茶陵本无此四字。
　　注「徙房陵房陵在汉中」　袁本、茶陵本作「徙汉中房陵」五字。
　　注「武帝天汉二年」　袁本、茶陵本无此六字。
　　注「为骑都尉」下至「出居延」　袁本、茶陵本无此十二字。
　　注「弓矢并尽陵遂降」　袁本、茶陵本无「弓矢并尽陵」五字。
　　注「汉高已并天下尊为皇帝」　袁本、茶陵本无此十字。
　　注「羣臣饮争功醉」　袁本、茶陵本无「饮」字、「醉」字。
　　注「汉书元帝」下至「本南郡人也」　袁本、茶陵本无此四十八字。
　　代云寡色　袁本、茶陵本「代」作「岱」。陈云「代」，「岱」误。注同。今案：二本不着校语，袁本善注中字作「代」，茶陵本亦作「岱」。今汉书天文志是「岱」字。
　　注「舋閱之始」　陳云「閱」當作「」，是也。各本皆误。
　　注「王隐晋书」下至「穆王林女也」　袁本、茶陵本无此十七字。
　　注「张衡」下至「修夜弥长」　袁本、茶陵本无此十六字。
　　注「字林曰孽子庶子也」　袁本、茶陵本无此八字。
　　注「穆天子传」下至「古有死生」　袁本、茶陵本无此十三字。
　　别赋
　　江文通
　　黯然销魂者，唯别而已矣！黯，失色将败之貌。言黯然魂将离散者，唯别而然也。夫人魂以守形，魂散则形毙。今别而散，明恨深也。说文曰：黯，深黑也。楚辞曰：魂魄离散。家语，孔子曰：黯然而黑。贾逵曰：唯，独也。况秦吴兮绝国，复燕宋兮千里。言秦、吴、燕、宋四国，川涂既远，别恨必深，故举以为况也。文子曰：为绝国殊俗，立诸侯以教诲之。或春苔兮始生，乍秋风兮蹔起。言此二时，别恨逾切。是以行子肠断，百感凄恻。鲍昭东门行曰：野风吹秋木，行子心肠断。风萧萧而异响，云漫漫而奇色。荆轲歌曰：风萧萧兮易水寒。尚书大传，帝唱曰：卿云烂兮，体漫漫兮。舟凝滞于水滨，车逶迟于山侧。楚辞曰：船容与而不进，淹回水以凝滞。广雅曰：凝，止也。毛诗曰：周道逶迟。毛苌曰：逶迟，历远貌。棹容与而讵前，马寒鸣而不息。楚辞曰：檝齐扬以容与。掩金觞而谁御，横玉柱而沾轼。韦诞诗曰：旨酒盈金觞，清颜发朱华。毛苌诗传曰：御，进也。论曰：鼓琴者于弦设柱，然琴有柱，以玉为之。袁叔正情赋曰：解蕴麝之芳衾，陈玉柱之鸣筝。楚辞曰：涕潺湲兮沾轼。居人愁卧，怳若有亡。鲍昭东门行曰：居人掩闺卧。庄子曰：君惝然若有亡。日下壁而沈彩，月上轩而飞光。轩，槛版也。见红兰之受露，望青楸之离霜。巡曾楹而空揜，抚锦幕而虚凉。曾，高也。空，息也。掩，掩涕也。凉，悲凉也。典略曰：卫夫人南子在锦帷中。广雅曰：帷幙，帐也。纂要曰：帐曰幕。知离梦之踯躅，意别魂之飞扬。说文曰：蹢躅，住足也。蹢与踯同，驰戟切。躅，驰录切。曹植悲命赋曰：哀魂灵之飞扬。
　　故别虽一绪，事乃万族。孔安国尚书传曰：族，类也。至若龙马银鞍，朱轩绣轴。周礼曰：马八尺已上为龙。后汉书，明德马皇后曰：前过濯龙门上，见外家问起居者，车如流水，马如游龙。辛延年羽林郎诗曰：银鞍何焴爚，翠盖空踟。尚书大传曰：未命为士，不得朱轩。郑玄曰：轩，舆也，士以朱饰之。轩，车通称也。鲁连子门客谓陈无宇曰：君车衣文绣。帐饮东都，送客金谷。汉书曰：高祖过沛，帐饮三日。又汉书曰：疎广，字仲翁，东海兰陵人也。广兄子受，字公子。广为太子太傅，公子为少傅，甚见器重，朝庭为荣。广谓受曰：吾闻知足不辱，知止不殆，功成身退，天之道也。广遂退称疾笃，上疏乞骸骨。上以其年老，皆许之。加赐黄金二十斤，皇太子赐五十斤，公卿大夫、故人邑子，为设祖道供帐东都门外，送车数千两，辞决而去。苏林曰：长安东都门也。石崇金谷诗序曰：余元康六年，从太仆卿出为使持节青徐诸军事、征虏将军，有别庐在河内县金谷涧中。时征西将军祭酒王诩当还长安，余与众贤共送涧中。琴羽张兮箫鼓陈，燕赵歌兮伤美人。琴羽，琴之羽声。说苑曰：雍门周以琴见孟尝君，微挥角羽。张晏甘泉赋注曰：声细不过羽。汉武帝秋风辞曰：箫鼓鸣兮发棹歌。古诗曰：燕、赵多佳人，美者颜如玉。珠与玉兮艳暮秋，罗与绮兮娇上春。惊驷马之仰秣，耸渊鱼之赤鳞。言乐之盛也。韩诗外传曰：昔伯牙鼓琴而渊鱼出听，瓠巴鼓琴而六马仰秣。成公绥琴赋曰：伯牙弹而驷马仰，子野挥而玄鹤鸣。造分手而衔涕，感寂漠而伤神。谢宣远送王抚军诗曰：分手东城闉。吕氏春秋曰：圣人不以感私伤神。
　　乃有剑客惭恩，少年报士。汉书，李陵曰：臣所将屯边者，奇材剑客也。又曰：郭解以躯藉友报仇，少年慕其行，亦輙为报雠。韩国赵厕，吴宫燕市。史记曰：聂政者，轵深井里人也。濮阳严仲子事韩哀侯，与韩相侠累有。严仲子告聂政，而言臣有仇，闻足下高义，故进百金，以交足下之驩。聂政拔剑至韩，直入上阶，刺杀侠累。又曰：豫让者，晋人也。事智伯，智伯甚尊宠之。赵襄子灭智伯，让乃变姓名为刑人，入宫涂厕，欲刺襄子，故言赵厕。又曰：专诸者，棠邑人也。吴公子光具酒请王僚，酒既酣，使专诸置匕首鱼炙之腹中而进，既至王前，专诸以匕首刺王僚，王僚立死。又曰：荆轲者，卫人也。至燕，与高渐离饮于燕市，旁若无人。后荆轲为燕太子丹献燕地图，图穷匕首见，因以匕首揕秦王。割慈忍爱，离邦去里。沥泣共诀，抆血相视。伏虔通俗文曰：与死者辞曰诀。史记曰：今太子请辞诀矣。郑玄毛诗笺曰：往矣，决别之辞。诀与决音义同。广雅曰：抆，拭也。泣血，已见恨赋。抆，武粉切。驱征马而不顾，见行尘之时起。史记曰：荆轲遂发，就车不顾。方衔感于一剑，非买价于泉里。言衔感恩遇，故効命于一剑，非买价于泉壤之中也。尉缭子，吴起曰：一剑之任，非将军也。金石震而色变，骨肉悲而心死。燕丹太子曰：荆轲与武阳入秦，秦王陛戟而见燕使。鼓锺并发，羣臣皆呼万岁。武阳大恐，面如死灰色。战国策曰：武阳色变。史记曰：聂政刺韩相侠累死，因自皮面决眼屠腹而死，莫知其谁。韩取政尸暴于市，能知者与千金，久之莫知。政姊曰：何爱妾之身而不扬吾弟之名于天下哉！乃之韩市，抱尸而哭曰：此妾弟轵深井里聂政。自杀于尸旁。晋、楚、齐闻之曰：非独政之贤，乃其姊亦烈女。庄子，仲尼谓颜回曰：夫哀莫大于心死。
　　或乃边郡未和，负羽从军。司马相如檄蜀文曰：边郡之士，闻烽举燧燔。汉书曰：有障徼，曰边郡。服虔曰：士负羽。杨子云羽猎赋曰：蒙楯负羽，杖镆邪而罗者以万计。辽水无极，鴈山参云。水经曰：辽山在玄兔高句丽县，辽水所出。海内西经曰：大泽方百里，鸟所生在鴈山，鴈出其间。孟子曰：大山之高，参天入云。谢承后汉书，刘诩曰：程夫人富贵参云。闺中风暖，陌上草熏。熏，香气也。日出天而耀景，露下地而腾文。镜朱尘之照烂，袭青气之烟熅。楚辞曰：经堂入奥，朱尘筵些。王逸曰：朱画承尘也。或曰：朱尘，红尘。楚辞曰：芳菲菲兮袭人。易通卦验曰：震，东方也，主春分日出。青气出震，此正气也。司马彪注曰：袭，入也。攀桃李兮不忍别，送爱子兮沾罗裙。言当盛春之时，而分别不忍也。左氏传，赵盾曰：括，君姬氏之爱子。杜预曰：括，赵盾异母弟。赵姬，文公女也。
　　至如一赴绝国，讵相见期？琴道曰：雍门周以琴见孟尝君，孟尝君曰：先生鼓琴，亦能令悲乎？对曰：臣之所能令悲者，无故生离，远赴绝国，无相见期。臣为一挥琴而太息，未有不凄怆而流涕者。绝国，绝远之国。视乔木兮故里，决北梁兮永辞。王充论衡曰：睹乔木，知旧都。孟子曰：故国者，非为乔木，有世臣也。孟子见齐宣王曰：所谓故国，世臣之谓。注，非但见其木，当有累世修德之臣也。楚辞曰：济江海兮蝉蜕，决北梁兮永辞。左右兮魂动，亲宾兮泪滋。苏武诗曰：泪为生别滋。可班荆兮赠恨，唯罇酒兮叙悲。左氏传曰：楚声子与伍举俱楚人，举将奔晋，声子将如晋，遇之于郑郊，班荆而坐，相与食。苏武诗曰：我有一罇酒，欲以赠远人。愿子留斟酌，叙此平生亲。值秋鴈兮飞日，当白露兮下时。怨复怨兮远山曲，去复去兮长河湄。毛诗曰：居河之湄。尔雅曰：水草交曰湄。
　　又若君居淄右，妾家河阳，汉书有淄川国。又河内郡有河阳县。淄，或为塞。同琼佩之晨照，共金炉之夕香。毛诗曰：有女同车，颜如蕣华。将翶将翔，佩玉琼琚。司马相如美人赋曰：金炉香熏，黼帐周垂。君结绶兮千里，惜瑶草之徒芳。结绶，将仕也。颜延年秋胡诗曰：脱巾千里外，结绶登王畿。汉书曰：萧育与朱博友，长安语曰：萧朱结绶。宋玉高唐赋曰：我帝之季女，名曰瑶姬，未行而亡，封于巫山之台，精魂为草，寔曰灵芝。山海经曰：姑瑶之山，帝女死焉，名曰女尸，化为●草，其叶胥成，其花黄，其实如兔丝，服者媚于人。郭璞曰；瑶与●并音遥，然●与瑶同。惭幽闺之琴瑟，晦高台之流黄。张载拟四愁诗曰：佳人赠我筒中布，何以报之流黄素。环济要略曰：间色有五，绀、红、缥、紫、流黄也。春宫閟此青苔色，秋帐含兹明月光。毛诗曰：閟宫有侐。毛苌诗传曰：閟，闭也。班婕妤自伤赋曰：应门闭兮玉阶苔。刘休玄拟古诗曰：罗帐延秋月。夏簟清兮昼不暮，冬釭凝兮夜何长！张俨席赋曰：席为冬设，簟为夏施。夏侯湛釭灯赋曰：秋日既逝，冬夜悠长。织锦曲兮泣已尽，回文诗兮影独伤。纤锦回文诗序曰：窦韬秦州，被徙沙漠，其妻苏氏。秦州临去别苏，誓不更娶，至沙漠便娶妇，苏氏织锦端中，作此回文诗以赠之。符国时人也。
　　傥有华阴上士，服食还山。列仙传，修芈者，魏人也。华阴山下石室中有龙石，叚其上，取黄精食之，后去，不知所之。术既妙而犹学，道已寂而未传。方言曰：寂，安静也。守丹灶而不顾，炼金鼎而方坚。南越志曰：长沙郡浏阳县东有王乔山，山有合丹灶。不顾，不顾于世也。炼金鼎，炼金为丹之鼎也。抱朴子曰：郑君唯见授金丹之经。又曰：九转丹内神鼎中。史记曰：黄帝采首山铜铸鼎，鼎成，龙下迎黄帝也。方坚，其志方坚也。驾鹤上汉，骖鸾腾天。列仙传曰：王子晋吹笙作凤鸣，游伊、洛之间，道士浮丘公接上嵩高。三十余年后，上见桓良曰：告我家，七月七日，待我缑氏山头。果乘白鹤住山下，望之不能得到，举手谢世人。数日去，祠于缑山下。雷次宗豫章记曰：洪井西鸾岗、鹤岭，旧说洪崖先生与子晋乘鸾鹤憩于此。张僧鉴豫章记曰：洪井有鸾冈，旧说云，洪崖先生乘鸾所憩处也。鸾冈西有鹤岭，王子乔控鹤所经过处。蹔游万里，少别千年。神仙传曰：若士者，仙人也。燕人卢敖者，秦时游北海而见若士，曰：一举而千里，吾犹未之能，今子始至于此，乃语穷，岂不陋哉？马明先生随神女还岱，见安期生，语神女曰：昔与女郎游于安息、西海之际，忆此未久，已二千年矣。惟世间兮重别，谢主人兮依然。说文曰：谢，辞也。
　　下有芍药之诗，佳人之。诗溱洧章，刺乱也。兵革不息，男女相弃，淫风大行，莫之能救。云：维士与女，伊其相谑，赠之以芍药。注，芍药，香草也。笺曰：伊，因也。士女往观，因相与戏谑，行夫妇之事，其别则送与芍药，结恩情也。汉书，李延年歌曰，北方有佳人，绝世而独立。桑中卫女，上宫陈娥。卫、陈，二国名也。毛诗桑中章曰：期我乎桑中，要我乎上宫，送我于淇之上。注：桑中、淇上、上宫，所期之地。笺云：此思孟姜之爱厚己也。此我期于桑中，要我于上宫，期我于淇水之上。又竹竿章，卫女思归，适异国而不见答，思而能以礼也。女子有行，远父母兄弟。笺云：行，道也。女子之道，当嫁耳，不以答违妇道也。又燕燕章，卫庄姜送归妾也。注：庄姜无子，陈女戴妫生子名完，庄姜以为己子。庄公薨，完立而州吁杀之，戴妫于是大归，庄姜送于野，作诗以见己志。方言曰：秦、晋之间，美貌谓之娥。春草碧色，春水渌波。送君南浦，伤如之何！楚辞曰：子交手兮东行，送美人兮南浦。至乃秋露如珠，秋月如珪。陆云芙蓉诗曰：盈盈荷上露，灼灼如明珠。遯甲开山图曰：禹游于东海，得玉珪，碧色，圆如日月，以自照，目达幽冥。明月白露，光阴往来。与子之别，思心徘徊。
　　是以别方不定，别理千名。千名，言多也。南都赋曰：百种千名。有别必怨，有怨必盈。蔡琰诗曰：心吐思兮胸愤盈。使人意夺神骇，心折骨惊。亦互文也。左氏传，卫太子祷曰：无折骨。虽渊云之墨妙，严乐之笔精。汉书曰：王襃，字子渊。杨雄，字子云。汉书曰：严安，临淄人也。徐乐，燕无终人也。上疏言时务，上召见，乃拜乐、安皆为郎中。金闺之诸彦，兰台之羣英。金闺，金马门也。史记曰：金门，宦者署，承明、金马，著作之庭。东方朔曰：公孙弘等待诏金马门。兰台，台名也。傅毅、班固等为兰台令史是也。论衡曰：孝明好文人，并征兰台之官，文雄会聚。赋有凌云之称，辩有雕龙之声。史记，荀卿，赵人。年五十，始来游学于齐。邹衍之术，迂大而闳辩，奭也，文难施。齐人为谚曰：谈天衍。刘向别录曰：邹衍之所言，五德终始，天地广大，书言天事，故曰谈天。雕龙赫赫，修邹衍之术。文饰之若雕镂龙文，故曰雕龙赫。谁能摹暂离之状，写永诀之情者乎？
　　文选考异
　　注「失色将败之貌」　袁本、茶陵本无「将败之」三字。
　　注「说文曰黯深黑也」　袁本、茶陵本无此七字。
　　注「贾逵曰唯独也」　袁本、茶陵本无此六字。
　　注「论曰鼓琴者」下至「以玉为之」　袁本、茶陵本无此十七字。
　　注「袁叔正情赋曰」　茶陵本「叔」作「淑」，是也。袁本亦误。
　　注「庄子曰君惝然若有亡」　袁本此九字作「若有亡已见上文注」八字，是也。茶陵本复出而误。
　　注「曾高也空息也」　袁本、茶陵本无此六字。
　　注「纂要曰帐曰幕」　袁本、茶陵本无此六字。
　　注「甚见器重朝庭为荣」　袁本、茶陵本无此八字。
　　注「功成身退」下至「称疾笃」　袁本、茶陵本无此十四字。
　　注「送车数千两」下至「长安东都门也」　袁本、茶陵本无此十八字。
　　注「在河内县」　陈云「内」当作「南」。案：此据金谷集诗注引校也。
　　注「旁若无人」　袁本、茶陵本无此四字。
　　注「伏虔通俗文曰」下至「曰诀」　袁本、茶陵本无此十二字。
　　注「燕丹太子曰」　陈云「太」字衍，是也。各本皆衍。
　　注「鼓锺并发」　袁本、茶陵本「鼓」上有「既」字。
　　注「服虔曰士负羽」　袁本、茶陵本无此六字。
　　注「孟子曰」　袁本、茶陵本「曰」上有「注」字，是也。又送应氏诗注引各本皆无「注」字，盖脱。
　　注「程夫人」　案：「夫」当作「大」，各本皆误。范书蔡邕传「程大人」，卽此也。
　　注「或曰朱尘红尘」　袁本、茶陵本无此六字。
　　注「司马彪注曰袭入也」　袁本、茶陵本无此八字。
　　注「以琴见孟尝君孟尝君」　袁本、茶陵本无此九字。
　　注「先生鼓琴」下至「无故生离」　袁本、茶陵本无此二十二字。
　　注「孟子见齐宣王」下至「修德之臣也」　袁本、茶陵本无此三十字。
　　注「楚声子与伍举俱楚人举将奔晋」　袁本、茶陵本无「声子与俱楚人举」七字。
　　注「班荆而坐」　袁本、茶陵本无「而坐」二字。
　　注「颜延年」下至「结绶登王畿」　袁本、茶陵本无此十七字。
　　注「毛诗曰閟宫有侐」　袁本、茶陵本无此七字。
　　傥有华阴上士服食还山　袁本、茶陵本「山」作「仙」。校语云善无此二句。案：此不当无，传写脱也。或尤卽以所见五臣补之，故与二本「山」、「仙」不同。
　　注「列仙传修芈者」下至「不知所之」　袁本、茶陵本无此三十三字。案：此亦尤增多也。盖本并脱正文与注一节，而所谓真善注云何，无由知矣。
　　炼金鼎而方坚　案：「炼」当作「练」，盖善「练」、五臣「炼」而乱之。注中两见。此字茶陵本作「练」，是也。袁尽作「炼」，非。
　　注「列仙传曰王子晋」下至「憩于此」　袁本、茶陵本无此一百四字。
　　注「而见若士曰」　袁本、茶陵本重「若士」二字，是也。
　　注「诗溱洧章」下至「莫之能救云」　袁本、茶陵本无此二十四字，有「毛诗曰」三字。
　　注「注芍药香草也」下至「结恩情也」　袁本、茶陵本无此三十六字。
　　注「桑中章」　袁本、茶陵本无此三字。
　　注「送我于淇之上」下至「作诗以见己志」　袁本、茶陵本无此一百五十二字。陈云注引燕燕、竹竿二诗，并与本事无涉，盖误解也，云云。亦因不知此非善注耳。
　　注「汉书曰」下至「字子云」　袁本、茶陵本无此十三字，有「渊王褒也云杨雄也」八字。
  </div>
  <div class="pagination">
   <a href="文选_page32.html">
    上一页
   </a>
   <span>
    ...
   </span>
   <a href="文选_page28.html">
    28
   </a>
   <a href="文选_page29.html">
    29
   </a>
   <a href="文选_page30.html">
    30
   </a>
   <a href="文选_page31.html">
    31
   </a>
   <a href="文选_page32.html">
    32
   </a>
   <span class="current-page">
    33
   </span>
   <a href="文选_page34.html">
    34
   </a>
   <a href="文选_page35.html">
    35
   </a>
   <a href="文选_page36.html">
    36
   </a>
   <a href="文选_page37.html">
    37
   </a>
   <a href="文选_page38.html">
    38
   </a>
   <span>
    ...
   </span>
   <a href="文选_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
