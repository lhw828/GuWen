<!DOCTYPE html>
<html>
<head>
    <meta charset="UTF-8">
    <title>明文海 - 第 98 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 98 页/共 134 页</h1>
    <div class="content">


　　明文海巻三百五十
　　钦定四库全书
　　明文海卷三百五十一　　　余姚黄宗羲编记二十五
　　纪事
　　罪记【陈子壮】
　　子壮待罪礼官不日不月忧心悄悄不可殚説念太夫人甚曰归不得因为宗才改秩一事辗转反侧茍不至重罹中心防然还一官奉老母疏三易草稿成筮之吉谋诸贺宗伯孔少宰咸賛之属质成于署中黄宗伯黄宗伯賛犹贺孔也有间黄宗伯曰大疏如许而迟回不上非以不佞故邪不佞媿公又不能成公志是重不佞之媿也为感其意而谢之于是斋沐以十一月十六日亲赍疏上矣时上修省斋居武英殿听数日传改票又听之数日传有非祖间亲欺罔恣肆字様且下驾帖廷杖矣是时内阁严峻阁吏小有不密者治连未已而票语乃得传于予心已异之越二十六日奉防宗室有文武才能考验换职正宜公同详议妥确以听裁夺陈子壮敢于非祖间亲着革了职刑部问拟具奏身叨九列服事讲筵不能仰体圣心至激雷霆是子壮之罪也前之大臣付刑部者有矣闻以事未闻以言也以言自子壮始是子壮之罪也防内止曰问拟则是蓆藁在寓听问拟于刑部也似矣而政府使人谓之曰昨疏入上改容推案此畨严防可畏寜小心就狱不为屈辱毋再崛强后悔无追也予犹记汉史周堪刘更生得罪召致廷尉帝不省以为系狱大惊曰非但廷尉问耶然则召致廷尉即今之刑部问拟也于是系狱之説定上延辍食痛泣跪请曰大人公忠许国劳苦若此儿将为大人申雪万不得达则拥母至朝房挽阁老之裾哀号十日不得则号十日必脱父然后已予叱曰童子何知而轻此言也家书报太夫人乃哽咽不能作字强録上疏之因奉防云云当有归期以俟后语耳仪司郎中呉君之屏祠司主事李君焻门生举人陈之遴内兄监生黄遂来视以家口嘱累之皆挥涕慷慨感动路人提擕儿童送入圜门夜炊于孙君稍僦一居官监旧有南库北库自官多库隘彼中牢锢如某某者增瓦以待后入要十锾而得数瓦初觉身之大于地也久之身小而地大道家缩形之法禅家观想之功于此乎悟则海外神仙极乐净土亦复如是易曰艮其背不获其身行其庭不见其人正谓此矣遂欲取文王以下人事稍著者编为狱史以刿心不果我思古人名位勲庸赫于当时其言高行声施来者遭此固不鲜也而何有于予邻壁亦有韩非子太史公书太白东坡诸诗文随手覆渉以自遣余则弹琴一曲浊醪一杯与刘司空命一诗俞将军布一奕而已将军奕下予二道数比更崛强不降也刘司空北人操南音悠扬多致有琴归爨下余能几鹤到笼开伤已多之句字画兼工皆所谓犹贤乎已者耳或就予谈命之学不应上延曵短短青衣伺羣逻校于防头垢面桁杨桎梏中朝而槖饘夜而视寝顔色黄损察其故归邸则面墙饮泣时作癎厥入省侍则少瘥黄淑人又善病上延时其亟则与传院使谋汤药瘥则与诸门生计出父也可谓焦攘一日博平侯郭君振明累属其私附耳曰无忧也皇爷宫中问及若事圣母娘娘正色而言帝欲平治天下奈何杀忠臣至于垂涕帝亦为心动久之又语老先日下且大喜已而更端有来告者圜中人因来询予予抑之曰宫中邃密外人那得知而子乃为耳食所绐时将届万夀节又履端节圜中故事是早齐依官班向天北拜议者一则谓囚服不宜拜节一则以朝中亦有青衣小防拜于墀下者为例予谓君亲夀考无日忘之眇尔罪人庸知改嵗乎于是陈子拜圣节不拜年节嵗杪家人自乡来尚不知近耗也奉太夫人双绵韈入云择天赦日手自裁缝丁寜好结以便趋朝御冻者嘻噫竒哉天赦不遂谶邪而举袜泣不能结儿从旁结之曰大母早知天赦何泣焉正月初九日御史徐之垣疏曰人臣之事君也以尽言为忠人君之驭臣也以容言为大皇上破格搜择既荐举及岩穴矣宗室之英拟行简擢葢网罗一代之材广为国用固亦欲其展虑抒猷非欲取寒蝉仗马而徒充簉羽也乃礼部右侍郎陈子壮独以宗秩换授一疏仰荷严谴臣甚惜之乃者皇上谆谆颁谕惟在诸臣各修职业子壮宠叨寅清密叅启沃宗藩大政自其专责则凡杜渐防微私忧过计皆职内所得言者使言而当则皇上自赐转环使言而未当亦必存惩毖之欵谭而恢高深之雅量当此三阳履防载启宸帏颁寛大之诏恤讲读之劳政惟其时臣言官也夫亦恃其所当言者冀无失言责惟皇上俯赐惠听使天下晓然知圣主本乐受言不至以言为讳奉圣防陈子壮问拟奏夺徐之垣不必凟陈自是六科顔继祖等十三道林栋隆等皆有公疏而吏部尚书谢陞等太常寺卿李日宣等公疏继之防畧如前于是三月初五日河南司郎中董嗣朴初七日刑部尚书冯英左右侍郎朱大启蔡奕琛两诣城隍庙鞫问厰卫探卒环立子壮叩首龙牌供辞云世受国恩防我皇上再生赐环以至今官誓将竭忠图报妄谓国家大事职掌所关知无不言言无不尽一时愚戆自取罪戾就系三月深思创艾雷霆雨露莫非主恩总之投诚归命于皇上一听执事之具覆而已不敢复辩问官黙然是时工科给事中郭君九鼎漳州府通判朱君统鈨各有专疏工部侍郎刘君宗周户科给事中汪君惟效御史叶君初春詹君尔选金君光辰刑部主事钱君启忠条陈疏申捄不一而刘君宗周以枚卜召入班行义形于色朱君统鈨以宗籍选授排羣咻而申公议尤人所难云刑部初拟杖不允再拟徒得防准配赎凡五阅月出狱时丙子年四月二十四日也而唐王聿键先四日有疏叅予议礼不合复启故违格式反覆数千言欲搆之重典幸放释后二日奉防陈子壮已经处分姑不究随查鸿胪寺得罪诸臣无报名谢恩之例子壮自惟侍讲筵久防上眷顾恩且深一旦建议不合草草去国心难恝然具疏于通政司谢恩略寓忠爱依恋之意家人环跪沮谏礼部书掾不肯应书诸司官闻之亦咸来相劝天威不可再试也予弗听疏上得防该部知道乃于前门行叩头礼哭不能起前门人拥翼之驴背之上夹路闻声啧啧嗟嗟不辨为何语遂出潞河登舟矣忆天启乙丑遭珰祸距今乙亥端一纪夺官俱在冬月我辰先定即不上书能无罪邪如之何其弗去也乃昔之去国门网罗四布门生吏卒逡廵却避邸舍匿止风声转厉视今为何若也可不谓非天幸邪夫大雅明哲之义小雅萋菲之章又可同日语哉既遘斯难竟以遂归养母捄章频上而不加震谓非主恩之足恃乎故曰不信乎朋友不获乎上矣防侠货殖二传虽废可也陈生之遴者为省父祖苞备兵寜逺値予有事遂淹京师先后奔走甚力门生多推其义提牢月更主事钱君启忠其一也狱原自永乐幸丑置行在刑部于城隍庙西今惜薪司之址正统辛丑改建刑部于金城坊而狱丽焉地洼如釡淫雨多浸幸不値浸时虽春分草不生燕不来中有庙祀狱神为臯陶相沿坐系黄门北寺狱皆祭臯陶云左祀火神右祀关大帝后又于其旁增供大士庙门栢树磊磊井凿自某年孙主事某名曰洗寃人皆德之同时则张总督我续刘总河荣嗣陈总督竒瑜练廵抚国事杨通政建烈郑吉士鄤呉御史振缨卢御史经张御史夀祺呉吏部羽文陈吏部观阳董吏部直愚郑吏部凤来万户部国孚宋户部开春赵户部秉衡王户部珍锡倪户部嘉庆黄户部景曹户部郭户部昭封胡工部琏马工部权竒杨评事鼎枢申布政绍芳张叅政耀采申宪副为宪胡提学澥宋佥事之儁戈佥事尚友郑佥事寅苖知府自成郑同知师汤推官开逺周推官志昌王通判济顾通判咸淳孙知县曰绍贺知县儒修梁知县衡许知县国佐成知县徳孙知县鹏乔知县淳李知县嘉彦李知县春华牛知县养杰毛知县呈凤姚知县庥陈知县谷宜知县谦朱勲卫荩臣项挥同震俞总兵咨臯徐总兵鎭都孟总兵道丘副总磊张副总应时张副总致雍曹副总九环威都司司宗杨都司如桐林都司天庚程大使品而宋司礼晋郑东厰之惠亦在书官何也罪之各以其官也其因申捄而复职监纪者汤推官开逺允徒而复职者张副总应时也允徒而出狱者呉吏部羽文赵户部秉衡允戍而出狱者练廵抚国事杨评事鼎枢也其拟上而驳者从锦衣衞送刑部者卢御史经胡提学澥从刑部送锦衣衞拷问复还刑部者张御史夀祺也病故者张叅政耀采苖知府自成孙知县曰绍张叅政病革日见弓吏部省矩焉其居也乃弓自经之所其故也恰周年正月十五日异也十二月初四夜有火光大如斗行狱中众咸惊呼初六日辰刻日旁有三晕久之乃散正月十五日昧爽月食三分皆异之可纪者也自予未防谴之先观象者云三台晦蚀而以予当其应闽人有郑仰田者以术行京师人比之管辂就狱中筮予曰畴昔之筮不吉邪而又何筮为拈壁间画示之郑曰画不宜施此公岂宜至此邪然公之出狱必尽四月画字类之矣其言多牵附亦颇有竒中者一头陀竟不知其名无冬夏赤脚一衲乞鉢长安街得则入以周羣犯羣犯因负赃而累嵗不得出瘐死者不胜数也予择其赃约者代输之等而至渐多则募于诸公力输而速之出者亦不胜数也是皆失其名亦不欲名之也
　　塔影记【夏树芳】
　　万歴戊午秋八月余担簦至牛首牛首故懒融禅师道塲地多胜迹塔影其一事也山自白云梯而上蜿蜒百折有浮图缥缈干霄下有禅房闭户则塔影层层倒泻开户则无有亦法喜中一幻形也我江隂兴国寺旧有塔嶻嶪嵳峩一邑中素称雄刹天启五年乙丑塔影遂现于破寺莲上人之香龛灵光透露旁有古木扶疎参差涌壁一隙容光几若大千斯不亦神竒露怪矣哉邑之宰官长者缁衣道流莫不踊跃赞叹得未曾有葢谓兴国与破寺阛阓几百余家影光朗照当不能及且千门万户云鎻葳蕤更仆未易数而何独见于面壁枯僧之一榻也亡何余中表弟元桢郁伯子过之谓此江隂塔影不独区区一郭中又尝示现于靖江居民之市夫以大江南北天堑悠悠计六十余里而遥而此塔圆光乃能飞渡于骥渚蛟川之上抑又竒矣诗有之曲水冷光摇藻井叠峯晴影压阑干此苐以咏塔影题诗非谓神光之徧入而互投也按破寺其来甚古云是班输手剏又伏禅师写法华经时腊月严寒经成掷笔于池而层冰之上开妙莲花载在江隂邑乘一叚灵光法力可以鞭闼婆而走天龙是宜显胜徴竒种种不絶也且也育王造塔一夕而成八万四千无边功德庸可思议乎吾又闻句曲有崇明寺塔影亦数数示现无定一入其家无不安穏富饶称吉祥善事此亦元桢向余娓娓道之非孟浪语也莲上人葢寺中法器名隆修尝建冰莲堂为伏法师转轮遂捉笔记此事而复为偈以宣之其词曰佛以慈悲故建立窣堵波雀离起妙因鴈落开灵境芙蓉江上郭縁起冰莲堂中有一僧伽羯磨师禁足精意格兰若宝焰发天门矗入青豆房晴空贯塔影嵳岈映左右惝怳树娑婆如一毛端内现出宝王刹云何得神通止观生慧故慧故定光生圆明常照彻众生得随喜个个妙圆明一光若传灯转化千百亿繄此一聚相非即亦非离犹如水性空月来常受影能通水月观塔影亦如是
　　塔影后记始末【夏树芳】
　　天启三年二月十九日莲上人禁足冰莲堂薰修不贰次年初夏栋壁间牕窦忽现神光一道如锡杖次现大树双株复现浮图二级杪冬现七级至五年现古梅缭绕其旁铁榦萧疎可摩可画余随喜入方丈下一转语记之至今年五月十三日百鸟衔花竟日飞翔霎时掩闭圆光寂然莲舟持余册子胡跪合掌告余尔时元桢表弟共坐蒲团之上宛展向余曰汝可再记之呜呼此一塔光闪儵舕睒一何飞越昔何以生今何以灭是生非生是灭非灭其生也如羲御之跃红轮其灭也如炎炉之防白雪岂其人世之空华万刼微尘等于列缺抑亦如来权教之妙设张弛老婆心切故托阿阇黎逗入禅闗而倒影灭没经有之佛出世如影其然乎其不然乎吾当之以临济徳山之棒喝百丈灵光直一拘株橛咄








　　明文海巻三百五十一
　　钦定四库全书
　　明文海巻三百五十二　　　余姚黄宗羲编记二十六
　　记事
　　十月十九日记事【郭造卿】
　　戚令公班事自建昌营至唐家庄有九十老叟帅聚落人伏谒道左公问何言对曰边境昔罹患甚而我人无宁居幸自令公至享太平一纪矣今秋大举我人实岌岌借令公安堵敢叩马而谢盖深幸老得见此而喜不自胜也令公过之命起某不起而瞑矣余自后车至妻孥聚哭舆归而彼衣冠俨然莫不深怜之夫夫也不知其何如人但是死道左不必牖下矣自荐至缙绅防首就戮何限无如司命何籛殇不免一也昔之老羸愿少须臾毋死思见太平之盛其见而瞑可知己今夫夫也知令公保障之德而帅乡人从之谢必懐忠而倡义者岂谓蚩蚩之氓也耶然令公振旅造次使人没齿而甘心焉则当鼓舞出师孰不愿为之死者宜乎其居十三年而边境享太平如此余读元人纪事滦阳驿东北有双塜世传久戍而不归者其父求焉遇之大笑极喜而死遂葬于此名以喜逢今谓喜峰口矣或以为传闻之伪何邪然则今无久戍之苦它闗喜逢而死其谁夫夫当葬于死所而为孤坟以表之焉庶乎人传大明盛事季世视之何如哉
　　书时大彬事【徐应雷】
　　犀象金牛之器非不贵重商周彛鼎非不甚古余性不能好也自余来阳羡有客示以时大彬罍甚小而其价甚贵余心恶之曰必击碎之为快而所谓时大彬者必屏诸四夷为快一日遇诸杨纯父斋中其人朴野黧面垢衣余问纯父渠何以淫巧索高价若此纯父曰是渠世业渠偶然能精之耳初无他淫巧渠故不索价性嗜酒所得钱辄付酒家与所善村夫野老剧饮费尽乃已又懒甚必空乏久又无从称贷始闭门竟日抟埴始成一器所得钱輙复沽酒尽当其柴米赡虽以重价投之不应且购者甚众四方缙绅往往寓书县令必取之彼虽穷昼夜疲精神力不给故其势自然重价如此渠但嗜酒焉知其他余近遇云间康季修谈之更详余于是欲尽击碎其壸而足其酒终身焉嗟乎吾呉中祝希哲草书唐伯虎画并称神品为本朝第一又并有文章盛名然其人皆日坐松竹间散髪祼饮其胸中翛然无一事当盛暑虽以台使者之重造门迫之不屑也今观时大彬一艺至微似不足言然以专嗜酒故能精而以成其名况于书与画而况于文章而况于学圣人学佛者也
　　义虎记【王猷定】
　　辛丑春余客防稽集宋公荔裳之署斋有客谈虎公因言其同乡明经孙某嘉靖时为山西孝义知县见义虎甚竒属余作记县郭外髙唐孤岐诸山多虎一樵者朝行丛箐中忽失足堕虎穴两小虎卧穴内穴如覆釡三面石齿廉利前壁稍平高丈许藓落如溜为虎迳樵踊而蹷者数徬徨绕壁泣待死日落风生虎啸逾壁入口衔生麋分饲两小虎见樵蹲伏张爪奋俄廵视若有思者反以残肉食樵入抱小虎卧樵私度虎饱朝必及昧爽虎跃而出停午复衔一麂来饲其子仍投馂与樵樵馁甚取防渴自饮其溺如此者弥月漫与虎狎一日小虎渐壮虎负之出樵急仰天大号大王救我湏臾虎复入拳双足俯首就樵樵骑虎腾壁上虎置樵擕子行隂崖灌莽禽鸟声絶风猎猎从黑林生樵益急呼大王虎却顾樵跽告曰防大王活我今相失愳不免他患幸终活我导我中衢我死不忘报也虎颔之遂前至中衢反立视樵樵复告曰小人西关穷民也今去将不复见归当畜一豚大王西关三里外邮亭之下某日时过飨无忘吾言虎防头樵泣虎亦泣迨归家人惊讯樵语故共喜至期具豚方事宰割虎先期至不见樵竟入西关居民见之呼猎者闭闗栅矛梃铳弩毕集约生禽以献邑宰樵奔救告众曰虎与我有大恩愿公等毋伤众竟擒诣县樵击鼔大呼官怒诘樵具告前事不信樵曰请验之如诳愿受笞官命至虎所樵抱虎痛哭曰救我者大王耶虎防头大王以赴约入关耶复防头我为大王请命若不得愿以死从大王言未讫虎泪堕地如雨观者数千人莫不叹息官大骇趣释之驱至亭下投以豚矫尾大嚼顾樵而去后名其亭曰义虎亭王子曰予闻唐时有邑人郑兴者以孝义闻遂以名其县今亭复以虎名然则山川之气固独钟于此邑欤世往往以杀人之事归狱猛兽闻义虎之説其亦知所媿哉





　　明文海巻三百五十二
　　钦定四库全书
　　明文海巻三百五十三　　　余姚黄宗羲编记二十七
　　游览
　　活水源记【刘基】
　　灵峰之山其上曰金鸡之峰其草多竹其木多枫槠多松其鸟多竹鸡其状如鸡而小有文采善鸣寺居山中山四靣环之其前山曰陶山华阳外史景之所隠居其东南山曰日铸之峰欧冶子之所铸剑也寺之后薄崖石有阁曰松风阁奎上人居之有泉焉其始出石罅涓涓然冬温夏寒浸为小渠冬夏不枯乃溢而西南流乃伏行沙土中旁出为四小池东至山麓潴为大池又东注于若耶之谿又东北入于湖其初为渠时深不逾尺而澄彻可鉴俯视则崖上松竹华木皆在水底故秘书卿白野公恒来游终日坐水傍名之曰活水源其中有石蠏大如钱有小鰿鱼色正黑居石穴中有水鼠常来食之其草多水松菖蒲有鸟大如鸜鹆黑色而赤嘴恒鸣其上其音如竹鸡而滑有二脊令恒从竹中下立石上浴饮毕鸣而去予早春来时方甚寒诸水族皆隠不出至是悉出又有虫四五枚皆大如小指状如半莲子终日旋转行水靣日照其背色若紫水晶不知其何虫也予既爱兹水之清又爱其出之不穷而能使羣动咸来依有君子之徳焉上人又曰属岁旱时水所出能溉田数十畆则其泽又能及物宜乎白野公之深爱之也
　　游天平山记【高啓】
　　至正二十二年九月九日积霖既霁灏气澄肃予与同志之友以登高之盟不可寒也乃治馔载醪相与指天平山而游焉山距城西南水行三十里至则舍舟就舆经平林浅坞间道傍竹石蒙翳有泉伏不见作冷冷琴筑声予欣然停舆聴久之而去至白云寺谒魏公祠憇逺公庵然后由其麓循狙杙以上山多怪石若卧若立其转若噬蟠拏撑拄不可名状复有泉出乱石间曰白云泉线脉萦络下坠于沼举瓢酌甞味极甘冷泉上有亭名与泉同草木秀润可荫可息过此则峰回磴盘十步一折委曲而上至于龙门两崖并峙若合而通窄险深黑过者侧足又其上有石屋二大可坐十人小可坐六七人皆石穴空洞广石覆之如屋既入则栗然若将压者遂相引以去至此盖始及山之半矣乃复离朋散伍竞逐幽胜登者止者哦者啸者惫而喘者恐而咷者怡然若有乐者怅然俯仰感慨若有悲者予居前益上觉石益怪径益狭山之景益竒而人之力亦益以惫矣顾后者不予继乃独蹇裳奋武穷山之高而止焉其上始平旷坦石为地拂石以坐则见山之云浮浮天之风飂飂太湖之水乎其悠悠予超乎若举泊乎若休然后知山之不负于兹游也既而欲下失其故路树隠石蔽愈索愈迷遂困于荒茅丛篠之间时日欲暮大风忽来洞谷唅呀鸟兽鸣吼予心恐俯下疾呼有樵者闻之遂相导以出至白云亭复与同游者防众莫不尤予好竒之过而予亦笑其恇怯頽败不能得兹山之絶胜也于是采菊泛酒乐饮将半予起言于众曰今天下板荡十年之间诸侯不能保其国大夫士不能保其家奔走离散于四方者多矣而我与诸君防在上者之力得安于田地抚佳节之来临登名山以眺望举觞一醉岂易得哉然恐盛衰之不常离合之难保也请书之于石明年将复来始得有所考焉众曰诺遂书以为记
　　逰东山记【杨士竒】
　　洪武乙亥余客武昌武昌蒋隠溪先生始吾庐陵人年巳八十余好道家书其子立恭兼治儒术能诗皆意度濶畧然深自晦匿不妄交游独与余相得也是嵗三月朔余三人者携童子四五人载酒殽出游隠溪乗小肩舆余与立恭徒步天未明东行过洪山寺二里许折北穿小径可十里度松林涉涧涧水澄彻深处可浮小舟傍有盘石容坐十数人松栢竹树之阴森布防密时风日和畅草木之葩烂然香气拂拂袭衣禽鸟之声不一类遂扫石而坐坐久闻鸡犬声余招立恭起东行数十步过小冈田畴平衍弥望有茅屋十数家遂造焉一叟可七十余岁素髪如雪被両肩容色腴泽类饮酒者手一巻坐庭中盖齐丘化书延余両人坐一媪捧茗盌饮客牖下有书数帙立恭探得列子余得白虎通皆欲取而难于言叟识其意曰老夫无用也各怀之而出还坐石上指顾童子摘芋叶为盘载肉立恭举匏壶注酒传觞数行立恭赋七言近体诗一章余和之酒半有骑而过者余故人武昌左防卫李千戸也骇而笑不下马径驰去须防具盛馔及一道士偕来道士岳州人刘氏遂共酌道士出太乙真人图求诗余赋五言古体一章书之立恭不作但酌酒饮道士不已道士不能胜降跪谢过众皆大笑李出琵琶弹数曲立恭折竹窍而吹之作洞箫声隠溪歌费无隠苏武慢道士起舞蹁蹮两童子拍手跳跃随其后己而道士复揖立恭曰奈何不与道士诗立恭援笔书数絶句语益竒遂复酌余与立恭饮少皆醉起縁涧观鱼大者三四寸小者如指余糁饼饵投之翕然聚已而徃来相忘也立恭戯以小石掷之辄尽散不复因共嘅叹海鸥之事各赋七言絶诗一首道士出茶一饼众析而嚼之余半饼遣童子遗余两人已而夕阳距西峰仅丈许隠溪呼予还曰乐其无已乎遂与李及道士别李以卒从二骑送立恭及余时恐晩不能入城度涧折北而西取防径望草埠门以归中道隠溪指道旁冈麓顾余曰是吾所营乐丘处也又指道旁桃花语余曰明年看花时索我于此既归立恭曰是游宜有记属未暇也是冬隠溪卒余哭之明年寒食与立恭豫约诣墓下及期余病不果行未防予归庐陵过立恭宿别始命笔追记之未毕立恭取读恸哭余亦泣下遂罢然念蒋氏父子交好之厚且在武昌山水之游屡矣而乐无加乎此故勉而终记之手録一通遗立恭呜呼人生聚散靡常异时或相望千里之外一展读此文存没离合之感其能已于中邪既游之明年八月戊子记
　　游梁氏园记【刘定之】
　　梁氏园在今京师西南五六里其外有旧城旧城者唐藩镇辽金别都之城也元迁都稍东于是旧城东半遂入于朝市间全无迹可见而西半犹存号为萧太后城即梁氏园所在也萧太后者辽后皆以萧为姓有子为帝则太后别居宫城绕部属故其亡也末帝淳之妻犹得独存称太后以至其国逾年乃灭也或谓此虽辽金都城而非唐藩镇城不然也唐时此为范阳藩镇安史反后改名卢龙而所治幽州蓟县不改今移蓟以名州移卢龙以名卫各去此数百里其实唐之卢龙与蓟在此也恶得非唐藩镇旧城乎辽金不因藩镇以为都而曷因乎稽诸史志辽金又曷常创建都城乎其城仅存土尔甓皆为人取去今取犹未己其土皆真黄土人取之和煤炭以烧亦有即之作墓者以其犹髙坚也予徃游之日去清明节未久揷棘挂纸近逺在目嗟乎昔之在此地者珠囊失理金镜频移自唐中叶迄元季世七百年矣始而鵞出鹃啼继而虎吞龙亢孰得窥之哉天旋地转时移事改而懦夫竖子持畚揷以斸甓掘土焉就其构楼橹立甓盖喑呜叱咤之故处而塟埋哭泣引绋掩袂焉因其頽垣隳墉而増髙补缺以障朔风延夕晖蓺羣芳于是吾侪得以息朝署之迹摅林野之兴焉俯仰古今感嘅多矣可以自幸夫圣明之不易遭也是日园中牡丹皆半谢盖京师气候牡丹开于谷雨后于候为鸤鸠拂其羽戴胜降于桑之间予徃乃立夏初故已过也同游者柯学士孟时相约携具皆甚俭园有龙槐共酌其下而归去时微风埃中道憇一寺正统中太监僧寳所建非数万金不能成僧寳没于土木有像在寺归时风止过太宗潜龙时所建天王寺其规制视前寺仅三之一云
　　五湖记【王鏊】
　　呉郡之西南有巨浸焉广三万六千顷中有山七十二襟带三州东南诸水皆归焉其最大者二一自宁国建康等处入溧阳迤至长塘湖并润州金坛延陵丹阳诸水防于宜兴以入一自宣歙天目诸山下杭之临安余杭湖之安吉武康长兴以入而皆由呉江分流以入海一名震泽书所谓震泽底定是也一名具区周礼职方杨州之薮曰具区山海经浮玉之山北望具区是也一名笠泽左传越伐呉呉子御之笠泽是也一名五湖范蠡乗舟出五湖口太史公登姑苏望五湖是也五湖者张勃呉録云周行五百里故名虞仲翔云太湖东通长洲松江南通乌程霅溪西通义兴荆溪北通晋陵滆湖东连嘉兴韭溪水凡五道故谓之五湖陆鲁望云太湖上禀咸池五车之气故一水五名然今湖中亦自有五湖曰菱湖莫湖游湖贡湖胥湖莫厘之东周三十余里曰菱湖其西北周五十里曰莫湖长山之东周五十里曰防湖沿无锡老岸周一百九十里曰贡湖胥山之西南周六十里曰胥湖五湖之外又有三小湖夫椒山东曰梅梁湖杜圻之西鱼查之东曰金鼎湖林屋之东曰东皋里湖而呉人称谓则惟曰太湖云
　　七十二峰记【王鏊】
　　太湖之山发自天目逦迤至宜兴入太湖融为诸山湖之西北为山十有四马迹最大又东为山四十有一西洞庭最大又东为山十有七东洞庭最大马迹两洞庭望之渺然如世外即之茂林平野闾巷井舎仙宫梵宇星布棊列马迹之北津里夫椒为大夫差败越处也西洞庭之东北渡渚鼋山横山阴山叶余长沙山为大长沙之西冲山漫山为大东洞庭之东武山北则余山西南三山厥山泽山为大此其上亦有居人数百家或数十家马迹两洞庭分峙湖中其余诸山或逺或近若浮若沉隠见出没于波涛之间马迹之西北有若积钱者曰钱堆稍东曰大防小防与锡山若连而断舟行其中曰独山有若二鳬相向者曰东鸭西鸭中为三峰稍南大嶞小嶞与夫椒相对而差小为小椒为杜圻范蠡所甞止也西洞庭之北贡湖中有两山相近曰大贡小贡有若五星聚曰五石浮曰茆浮曰思夫山有若两鸟飞且止者曰南乌北乌其西两山南北相对而不相见见即有风雷之异曰大雷小雷横山之东曰干山绍山曰疃浮曰东狱西狱世传呉王于此置男女二狱也其前为粥山云呉王饲囚者也有若琴者曰琴山若杵杵山曰大竹小竹与冲山近若物浮水靣可见者曰长浮癞头浮殿前浮与鼋山相对而差小者为山有若二女娟好相对者曰谢姑有若立柱嶻嶭玉柱稍却金庭其南为峐山为歴耳中髙而旁下者笔格骧首若逝者石蛇有若老人立石公石虵石公石最竒与鼋山山南北相对曰鼍山旁曰小鼍若螺者青浮二鼍之间若隠若见曰惊篮东洞庭之南首鋭而末岐者曰箭浮若屋欹者曰王舎浮苎浮又南为白浮泽厥之间有若笠浮水靣者曰蒻帽有逸于前后追而及之者曰猫鼠有若碑碣横者曰石牌是为七十二然其最大而名者两洞庭也
　　重游琅琊山记【文徴明】
　　成化乙已大人官于滁徴明随侍累年治戊申始归乙酉复至又居累年自念平生于滁岂有宿分数年来所谓醉翁亭者游歴无虚嵗别来几何时矣毎有人自滁来辄问讯诸山无恙否则未始一日忘也辛亥秋予有事过南京距滁才百里念欲一徃而故人适以书招予于是重游之兴不能自阻乃九月十有四日至滁止东门魏氏故人家也明日诸故人来防者数人相见道旧外谓山中之行不宜废又明日遂徃是日赴酌者李君秉彛卢君英于君鏊及主人魏珂与予五人并辔行二里未至山观道傍怪石溪溪前人所未甞竒者磅礴甚喜遂登醉翁亭亭已圮一角东西壁尽塌萧然几于草墟矣相顾叹息而去至琅琊败坏更甚唯山上下宋元人游厯石记剥落之余尚隠隠数百处念此亦久逺物遂谋遍搨之扺暮归期诘朝再至则宿具楮墨凌晨与魏君徒步徃至始早食遂手搨三十余种多名人字画亦多竒丽可喜且搨且阅及午而李于两君来出所携饼果相与咀防又搨数十而归再明日而风雨作连十有二日不止愧予不能好竒而归念又甚急遍榻之事遂堕渺茫矣予生长江南于滁虽窃慕乐而南北絶迹非可以徒至故虽一着脚犹不谓易能也而数年之间乃至屡游不已去而复来岂偶然哉虽不能尽厯而览之亦自谓于滁不薄矣而独有慨然于此者徒以琅琊为淮以南名山而所谓醉翁亭又古人茂迹不应落寞如是至于一时题识其修辞命翰比极精致至勒之坚珉自谓可垂不朽而后世或有见而赏之者迨今数百年曽几人之一顾哉幸而有知而好之者而又多所阻滞况吾与诸君聚散不常后是而谈笑于斯所未可期也即万一再至尚能保其存不存乎此予不能不为之重念也遂叙一时之事以归同游者若景物胜概与夫游观之乐前人记之屡矣予不能文亦不暇述也所发怪石溪则别有志
　　销夏湾记【蔡羽】
　　山以水袭为竒水以山袭尤竒也再袭之以水又袭之以山中涵池沼寛周二十里举天下之所无竒之竒销夏湾是也湾去郡城且百二十里春秋时呉子甞从避暑因名销夏自呉迄今垂二千年游而显者不过三五辈不为凡俗所有可知已湖之峰莫大于包山山之峰莫大于缥缈峰髙不知其几里足袤五十里有畸峰之南水道三十里为苕溪其弗能与苕溪参者诸峦抱其外也苕之舟北行三十里以求缥缈峰其弗能与缥缈峰直者亦诸峦为之拒也四靣峰峦交萃独以一靣受太湖中虚如抱瓮其南列门阙焉由门阙东西盼西为龙头山其次为小洞庭为石蛇为舎为燕为鼠鬬之石不得而名焉东则大小明月湾为石公为泽为蕨为三山不得而名焉明月之湾其背为梭山厥土坟垆厥产林檎鸭脚樱桃柚柿梨枣龙头之背为圻村厥土白砾厥产玉石卢橘中消夏之腹印浮其上乍有乍无为众安之洲帆落洲上则四面环合为屏为翰耸妍效谲以与缥缈相拱峰之巅有草无木其麓多木无草丹宫梵室防蔽林霭钟鸣鼓应然后知仙释之庐鱼行鸟过形影交彻帆翔其上而莫之知避也夫地既异而处甚僻信乎游者之难至矣向使移而置之附郭则撰壶觞秣车马者日不暇给岂独为吾湾哉人将僬僬乎剑负以趋万物失所矣夫造化无意者也设是湾如有意神之能不得而与非冥契其事孰能乐之呜呼非惟世之人不得而乐湾之人亦莫得而乐也余世居湾上有所独得私志之
　　林屋洞记【蔡羽】
　　丁丑五月十一日通府盩厔焦公备孝丰之警事宁且暇闻林屋洞之胜期与三四士徃观而羽与时林□未敛客各求道取疾有顷咸防于洞门天亦霁有小亭与门峙从解冠履释方袍为山行装南行绕丙门出于阳谷之上趺于石壁壁髙尽见太湖之境从者曰前有曲岩复下壁攀木行里许次于岩畔自亭逮丙门逮阳谷逮曲岩皆五步一石十步一潭巉巉焉兽蹲渊渊焉龙伏泉防防行树根揽朽翳去丰草然后得一伸足灵祐道士曰此毛公坛水也坛距洞且十里而南流出于洞门大者成川小者为潭为涧用是兹山之树青防坚翠少花而多根焦公有山水之趋与客嵌名岩中还至亭下从者已在洞半坂矣灵祐道士习于乗橇橇以先驱洞口微隘稍前得夏屋穹然黑风飒然竪毛髪左右请火公命列炬壁间下烛潴卤上照银屋石钟倒悬无虑数十夹屋为石床丹灶道士曰此所谓金庭玉柱者也然距石楼神钲尚逺道士内鸣钲外奏乐客各据床屑石钟仰防乳穴暑月如盛寒如是者凡几室室不同乃纵左右各为向道或之丙门或之旸谷屏处忽若断絶而无不穿漏惟之隔凡者许久方有人声还报火屡灭不能进羽怪兹山大不逾他峰而中包空洞莫知攸际灵威丈人有言有无不可知求之隔凡以外亦巳异矣果幽明之境殊岂造化者设是巧不得而窥耶出洞门日己暝煮石乳饮讫各谢去
　　石蛇山记【蔡羽】
　　鼋龙蛇之山大抵皆花石之村□者空窍灂者亷利然皆不于山之腹特出于波涛鼋龙头皆负林麓走饮于湖惟蛇山为不然当太湖之西北背龙头而迎风涛截乎大洋故境愈险而愈竒世少得而观焉正徳己巳清明日与客放舟龙头西逾小洞庭还见聚落十余家为乌砂井厥名万状恍恍焉洞洞焉縁于巑岏不敢摇动然去蛇山尚十里客请乗东南风之便乃从乌砂解舟薄石蛇之东遥见大石划划下若有门关而无人踪顾其势尚陡水尚急舟不能停縁壁里许则山之阳也岸始舒水始缓若有里墟而无人烟鸟婴兽窟以窜其间者大抵皆采石之人厥崖惟庐厥坎惟炊厥寝惟矶以渍以饮惟石之宜始舟人与岸人见获通语言而沙诘潭未可卒进投竿测之视岸人指指止行焉始获登其丘山空地虚举足有声蹑其巅梯断石滑不获前复举帆去则山之西麓壁愈髙石愈竒若芙蓉开花鱼龙脱甲上者屏列下者桥卧隠隠波底者不可穷状所见既异而境复迂僻由是锁舟壁下环卧涯浒客皆引满载歌晨徂而暮返夫蛇山巻石耳其胜顾出鼋龙头之上余与山相去甚迩而平生不闻其胜一日跨波涛触烟雾获覩其竒则古之不言石蛇而言鼋者有以也噫物愈竒则遇愈难余志蛇山之竒俾好竒者览焉





　　明文海巻三百五十三
　　钦定四库全书
　　明文海巻三百五十四　　　余姚黄宗羲编记二十八
　　逰览
　　重防石室记【李承箕】
　　大崖周遭皆山山阴可二十余步有石室焉东西北阙上窍如立瓮引风气通日色夏洌而冬温可布席有余非神坚志定者不可居又非爱便捷喜左右趍走承奉挽华绂坐重裀以尘埃面为香粉据髙堂大室势能使存者亡杀者生富贵者贫贱忧戚翕聚者发散而薫灼者之所欲居也而使其勉强于一时其心巳驰逐于彼虎豹鹿豕孰能闲之以衣冠视之以干羽而聴之以管籥之乐哉徃年予读书大崖毎因时一游焉髙林低薄无行人路望山而行遇石而憩俯泉而饮倚杖而歌或寄之于长吟或寄之于游观或寄之于偃仰或寄之于徙倚随其所适嗒然于山水之外从予游者立卿弟也今年子卿弟读书大崖而立卿成进士请告而归顾予以未老得闲举武无尘累者时春暮矣又相与一游焉向之髙者巳为人之栋低者已为人之薪左右前后旁通多歧路惟巉岩老石暖云氤氲予之坐防犹若在也徽州程氏实山人孙氏亮皆载酒助予兄弟之游而其从闲取适之义皆可记也
　　厓门吊古记【方良永】
　　治甲子春二月丙午予出按海北取道新防县舟次东亭驿县官属谒既予进知县罗侨语之曰厓山之事千古痛愤办香敬吊行与子偕乃具牲帛僦民舟习海行者以行夜二鼓乗汐出港口前后数十舸齐发风静波平予卧舟中不知其为泛海也天未明抵岸予急起盥栉啓篷窓东视厓门甚迩景色蒙蒙未辨登岸肩舆由松径萦纡而进典祠者率其子恩平庠生迎于道左问之勤王义士伍隆起七世孙也予以松间且去祠伊迩戒毋喝道少顷至祠下舎舆步入先诣全节次诣大忠达观二祠殿宇碑亭考其营建颠末大忠则创于故方伯陶公自强中祀文天祥陆秀夫张世杰三公两庑皆祀同时死节诸臣东庑又特设伍隆起配享之位全节则创于今佥司徐公朝文特祀慈元杨太后其额与祭则皆上请于朝得防俞允者也观礼毕易便服穿丛薄间从西上直至山椒转顾后山苍翠亭嵷如扆环视左右山逶迤盘踞如虎伏龙行当建祠处隆然突起稍前又突出一阜朝北如拱水绕其势如弯弓隔岸诸峰层叠秀丽如画无巉岩嵚穿之态较以形胜此亦足恃而顾不能捄国之亡岂地势无与于人事抑天命已去非此所能胜欤悄然而退遂从东下防慈元殿旧址去今所创祠可百步许已鞠为榛莾复谒国母坟坟在旧殿之南稍东牡蛎为垣半己就頺国母即杨太后也夫志不载杨太后塟处而端宗陵寝见于志者已漫不可防今国母有坟岿然独存其好事者为之抑中原遗民悯后之节收其遗骸或具衣冠瘗之以示哀思欤时微雨霏霏驰还具服行礼始就位天色晴朗三献既毕日已正中县官请随祭大忠予谓祭吉礼非日昃所冝行乃约戊申日五鼓即事予回舟次竚立岸上见水鸟飞鸣上下渔歌互答于两涯追思往事防然伤怀徘徊间典祠者曰前有竒石可徃观予遂乗小舟径诣石处蹑磴仰观巨石如屏前二石如人立顶趾皆巨中约如腰状屏石有刻已磨灭不可读云在旧有大刻元柱国将军张范灭宋于此近巡按广平徐公瑁易刻曰宋丞相陆秀夫与张世杰死事于此今石长字没矣予窃论范宜不足责宋之执政以国与人如弃遗然恬不知恤非得二公振起其间天理民彛或几乎息二三公之名实昭然史册间当与日月争光区区磨崖胡能轻重而必与之较争哉典祠者又云昔有磨刀石自海门飞来至今尚在予令觅之潮没不可得乃返因与罗尹论厓山事谓当宋室播迁之时杨后非正位中宫三公非顾命大臣皆无与国休戚存亡之义即使不死亦无敢非之者今其孤忠大节乃出于防常之所不料此所以尤使后人追思景慕不容己巳也祠有田三顷余乃知县丁积割废寺遗业所充又山故无虎豹居民素不为盗巡司虽设频年无捕获功近稍不逞者密诱他盗来掠其村然犹畏不敢肆天既薄莫予独坐舟中感今念昔屡就枕而不成寐未五鼓即起与大忠之祭既竣事咸曰自有厓山之行天日无此晴霁风波无此平妥也遂囘舟由故道过昨所观竒石值潮落趾出牡蛎栖其四旁男妇持器状如斧长二寸许争敲取之又有荷锄掘取蚌蛤于泥中者鹭从旁争啄其余无惊惧态无何入港舟行至蚬冈漫书是行所见与所论议者作厓山记行録似朝文为予易题曰厓门吊古记
　　游皖山记【李元阳】
　　皖山在潜山县世传汉以皖为南岳其麓有汉祠坛嘉靖戊戌夏匡庐山前与陈内翰后冈别渡江漫逰遥见三峰揷天遂问路至皖岳之下登麓五里投三祖寺宿平旦谒殿礼塔因避雨塔腹僧曰每嵗夏仲有龙水洗塔今尚未也予疑其言以为有雨则洗奚必龙乎殆僧神其説耳顷之忽雷电交作予欲趋塔腹避雨僧遽挽袖曰不可观此景象当是龙来也雨顿翻盆予愀然立廊下候之则见大水从塔腹而出镗鞳之声如江涛然顷之顿止验其流注之地皆雀蝠余秽起视塔腹纎尘不存矣甞闻浮屠所在神龙诃防信哉既晴由寺后入石涧观黄山谷题石中之迹僧曰徃年潦涨一涧怪石俱被沙埋独石牛岿然岂有神乎徴诸士人皆曰不诬遂升髙履危仰望三天柱令人悚然起敬中峰之顶其平如盘自度不能至乃呼曽至者问之有一樵者来曰盘上有异物十数朱髪人面长喙而肉翅如画雷公之状晴天仰卧顶盘如人晒腹樵者遇之雷雹随至故其顶莫得而登云予方坐酌钱塘邵公经济适来葢赴城都守取道于此公有雅怀闻予在山因迂途相防遂握手更酌秉烛聨诗明日有士人数辈来因道古迹始末予曰三祖得道之士圣者也山谷才节之士贤者也其身在当时寂寥偃蹇而百世之下匪直人师尊之神亦防之彼汉襌坛壝鞠为灌莾想当时千乗万骑杂遝山麓如飞鸟一过耳然则人世之足恃者果安在哉
　　后湖记【谢杰】
　　湖汉以前未之闻呉赤乌四年凿青溪泄后湖水寳鼎二年开城北渠引后湖水入新宫厥名姑着防更练湖晋元帝肄舟师于此名北湖宋文帝元嘉中名习武湖后二年黑龙见改武湖立庙祠焉孝武大明中大阅水军号昆明池或明饮马塘齐梁以来仍名武齐永明二年车驾幸湖梁太清中侯景引湖水灌台城陈后主燕羣臣于湖阅武赋诗唐置放生池宋建青溪阁至熙宁八年王安石请废湖为田赵善湘因之増收后湖田租元大徳下钟山乡开后湖河道自后惟有一池余皆菑畬之所至国朝复开为湖贮黄册其中在京城直北太平门外周迥四十里其上名山大川掩暎如画正东曰钟山下有太平堤堤设水洞俗称莲花洞中有小闸以时唘闭蓄泄湖水北有秣陵尉蒋子文庙子文存日自言骨青当为神后逐盗死于钟山土人怜而祠之代着灵响正南曰覆舟山象形也一名真武山时有渡杯僧不知姓氏常乗木杯渡水徃来不测死塟此山山之南为乐逰苑为台城城在中阜侧据髙林下东环平冈西控石城北带武南拥秦淮青溪梁武帝居之西南有鸡鸣山宋雷次宗齐竟陵王子良开馆録书之所今建十庙山有寺寺有寳公塔寳公为齐梁间神僧寳志孝陵宫实据其穴因迁之灵谷而祠有像于鸡鸣塟以金棺银椁志趺坐其中不僵也为一比丘营二堵窣亦殊典哉正西有卢龙山本名狮子山晋元帝渡江以比北之卢龙故名髙皇帝曽此督开平王破伪汉南为石头城其山曰马鞍曰四望北为湖头塔其山曰直渎曰大壮观曰幕府即石灰山开平伏兵处晋王导开府其上大壮本观名陈宣帝所营帝幸观大阅武命任忠阵于湖后并以名其山外有坡山梅花水西北为大江沿江诸山竞献秀丽増湖之胜焉湖有五洲相向中隔十字河疑宋所开洲有郭璞墓璞忤王敦意为所害世皆以为墓在荆山识者疑其非今云在湖中差近之又刘宋于湖得甄邯墓初张永开湖遇古冢冢外一铜斗有柄文帝以访朝士著作郎何承天曰此名新嵗斗三公亡则赐之一在冢外一在冢内王莽时江左惟甄邯为大司徒必邯墓无疑启冢果复得一斗石铭曰大司徒甄邯之墓若承天者可谓博物君子矣西北曰旧洲今为黄册库西南曰新洲上有大墩即郭璞墓治十五年始建库贮册其上言新者别于旧也前抱一洲正徳七年移厨房于此不令炀近二洲也东洲二号荒洲未建库也近西小洲号别岛视诸洲为胜西南之水独深而澄所谓黑龙潭洪武间册贮其中者省直共五万三千三百九十三本治间共六万七千四百六十八本嘉靖间共六万五千八百五十九本洪武得户一千六十五万二千七百八十九得口六千五十四万五千八百一十二治得戸九百六十九万一千五百四十八得口六千一百四十一万六千三百七十五嘉靖得户九百九十七万二千二百二十得口六千二百五十三万一百九十五田土洪武时计八百八十万四千六百二十三顷六十八畆治时计四百二十九万二千三百一十顷七十五畆嘉靖时计四百三十六万五百六十二顷六十畆此国家全盛之民数事产也攷之徃牍若西汉自髙祖迄平帝约戸千二百二十三万三千余约口五千九百五十九万四千余约田八百二十七万五百三十六顷余东汉自光武迄桓帝约戸千六百七万九百余约口五千六万六千八百五十余约田六百九十三万一百二十三顷余晋平呉之后天下一统户仅一百四十五万九千八百余口仅千一百一十六万三千八百六十余隋混一之后戸凡八百九十万七千余田凡五千五百八十五万四千四十余顷戸未及两汉而田逺过之唐自太宗至宗戸凡九百六万九千一百五十余田凡一千四百三十万三千八百六十二顷余宋元丰间田凡四百六十一万六千五百五十六顷余大观初主客戸共二千九十一万有竒虽以禹平水土周公致太平其时人口止千三百数十万上下地之定垦者亦止九百一十万八千二十顷是夏周迄今上下三千载间戸之多莫过于宋之大观及二千余万口之多莫过于嘉靖及六千二百余万田之多莫过于隋及五千五百余万所可讶者晋武去东汉无百年户顿减什之九唐去隋无百年田顿减五之四治去洪武亦堇堇百余年田顿减什之伍晋武犹曰大乱之后唐号太平隋虽富而田在天地间止有此数不应顿増至此非唐之减乃隋之増有可疑者宋区宇甚狭而戸及二千万皆所未解若国初田八百余万顷今遽止四百余万顷非顿加少或豪强兼并侵没之故耳夫国家以武取天下初年戸口之盛犹如此视晋之顿减什九者奚翅天渊乃知三国战争其民涂炭曹操攻徐州所过鸡犬不留八十万众下江南归者无几则他又可知已祖宗之有天下真神武不杀至仁而无敌也哉兹湖迹之大略可攷者于戏湖于六季为阅武乐游之所无日不干戈而歌舞一入皇明遂成禁地堤之北湖之东复三法司建焉缙绅非公事无敢一寓目其间矧于冶逰儿五洲宛在水中央有同蓬莱方丈惟省臣台臣部臣五日更直宿湖者抵其所人视之且如登瀛洲而吾白云曹执法廷尉诸寮日循堤入署者所在湖山亦辄供吟眺春而碧萼朱英相错如绣夏而菱荷旖旎十里飘香秋而卿月流光玻瓈千顷冬而瑶华玉笋倒影凌波虽无水嬉红妆之可娯绰有真水真山之可玩亦仕路一清况也淑问之暇不揣为之辞庶明吾吏之非俗云
　　游浯溪记【桑悦】
　　予至衡山即以家口浮湘而上自以肩舆山行登囘雁峰上下熊罴岭以发千古之竒既至祁阳邑之诸士子来访告予曰浯溪山灵侯先生久矣不可不一徃久阴忽天开日晴予易古衣冠与诸士子步至溪浒以舟乱流而渡溪有巨石揷渊髙六十余丈崷崪可爱次山定居之趾南崖壁立中通大道崖嵌镜石濶二尺许长减四之一以水清之莹如墨玉近景毕照磨崖碑勒于崖之西北字画完好欧阳永叔与王恽云碑打残缺其完好者永之再勒今则不知其几勒矣顔元之名则不刋也崖北勒宋中兴颂赵不息撰赵公硕书名不甚传石勒古今名人诗録可成数帙不能悉记予匆匆逰览毕众翼予上浯台凌絶顶观窊尊尊可容酒数斗亦人为凿成循山而东为顔元书院西建浯亭浯溪环绕其下僧寺面溪地颇开旷或云即次山故宅予游览既倦坐僧寺中堂诸士子设殽核酒数行予揖诸士子而告之曰浯溪素无名以次山名之而显且自古名贤所过之地则专其地之名如贾长沙栁栁州之类离乱不能争刦数莫能坏一代生贤不能数人而多弗究其用名山大川必有主宰之者夫乃阴杌之使其流落奔走因借其言以传名于后世是山川之神黙窃世用贤之柄而不自知也推而至于以万世为士者谓非天欲用之以代言设教于无极者乎有为之朝神不灵有道之世天在下是以贤无不用而世底雍熙也时无与乎已学不由乎人诸士子其勉乎哉脩徳以建功明道以立言使浯溪为濓洛以引洙泗之流亦吾儒分内事也其可不加之意耶同游者乡进士曽鼐叔和庠友邓文瀚李纪大伦杨时熙永和刘廷珊朝贵程榦廷榦王汝霖蒋晖启旸李昕景曙文鳯天瑞卢益龄天厚谭翔汝鳯蒋冔首阳理宜牵聨书其名字以诏无穷亦以使后之人可指其名稽其所成以寓景仰庶兹游为不负也盍相与勉之治六年十月八日
　　九真山记【董谷】
　　山在汉沔其最著者曰大别葢禹迹所及嶓源所穷纪于虞书人皆知之余之初授汉阳也仰之与龙门砥柱等以为其必有异者也既见之乃平冈横亘江汉之浒犹堵然余每过焉必心羡之曰是犹及见菲衣恶食之盛徳步武于云根水涯茫乎数千年矣既而侍御朱别山授余郡志考之又有所谓九真山者寔维一郡之镇去县百里能作云雨祷辄应余曰安得一徃其间乎是年入夏不雨畆田告灾民以雩事白爰吉蠲斋宿以五月既望乙丑有事于九真舟行暮抵蔡店乗月明肩舆登陆行过半从者戒虎乃益鸣金吹角持炬报呼以进又二十余里至麓夜色微茫树影叅错攀援扶掖良久至絶顶得古祠焉即九仙之殿如郡志所载云者鸡且鸣假寐以旦俯首四顾群峰罗立乃进典祠之老询之曰此为龙衣山此为朝冠山此为走马山此为黄鹰山此为陈湖山此为稽功山此为崇阳山此为同山皆瘦削若雕刻蜿蜒如蛇龙逺若趋拱近若侍卫而九真巍然居所安而受之葢体有崇卑则势因俯仰可以观物理得人情矣薄暮祀竣乃下山倒舁之仆夫顺行余得逆观危崖长壑万卉盛长草木之气纷馥着人左右皆成一色殆类蔚蓝之天自空而降碧霞之宫从地而涌峦光欲滴应接不暇又良久乃即平地行三里许始出山焉鸿荒之初余不识真宰之意使汉水泛滥经乎九真之下或九真突屹立乎溪水之上则有夏之后金简玉文之书未必不告成于兹山之颠与岣嵝同垂无疑矣乃今如是泯没千古兹余是之憾也岂九真之灵不欲炫露自甘寂寞之乡抑神禹之偶遗不以汉决于此将大块赋形出于无意妍媸好恶自生于人心而水土者不与也是皆未可知也昔九华晦于汉知于唐雁荡晦于唐知于宋又安知九真山也不知于今乎是又未可知者也三彦士皆曰信因以为九真山记
　　土桥溪记【熊过】
　　由葛家铺益北三分里之一折而东降岭絶田则谢氏务农堂由堂稍北转而益东并山行少折西下则土桥溪在焉溪首受土桥田间诸水其源可望见而指也钟祥曽侯至富顺之明年为嘉靖丁已嵗计得啇筭无十徴为火祥司空须材亟民困省山之役弃其庐舎相扇而逃曽侯为之猷念阻于异议侯忧之戚既乃得请于抚台民得憩焉侯心始宁佥事谢君谋饮侯相慰劳曰是先忧而后乐也以十一月朔出拱极门达堂所堂上为三筵西下丞卜君学官博士殷君为侯翼下为六筵分两曹皆东向过位北第一次北一筵佥事黄君又最北刑部郎中谢君南一筵户部员外王君次行人范君主人居其最南献酬既毕就溪饮焉拥土上源敛其旁流刳三木黑外而朱中皆为标徽中受杯焉夹防而坐注而浮之舟倐而泊惟其所值録酒者举以灌夕阳满川映为红流踪谈所及情感各异田烛具举举酒相属过述无俗念以诵之于是充然自适各得其本真夫士先志官先事由来尚矣然资深逢源者亦多术焉游习以时劳逸以节所以广譬而喻志者讵岂异哉古语曰圣人化世其解在水故下令欲如流水之源学者亦必成章乃达也然予所闻郦氏枝水葢千二百五十二予行天下且半曲溪囘涧索络荒逺僻碍鲜能自通者岂上世濬畎距川之教废不讲耶经所不载如土桥溪至双桥不半舎入中水东趋葢朝夕耳辄能达于江由此言之学有顿渐政有久近亦在所资而世莫知省耶有隠君子言此去六七年所俗亦淳朴士多知学学多通志志多大政吾诚指其言悟于水因因以乐水之同情先卜之也侯属为记欲际其成而观焉者葢侯志也因遂歌系焉遡彼北风鸿鸣嗷嗷岂不惮逺睠此乐郊民既劳止恤彼简书我是用康侯心匪舒退食自公无以写忧因是谢人驾言出游自堂徂溪洽比孔时泛舟流觞昏以为期百尔君子鉴于兹水坎坎洊至匪源伊委流之既逺潦或汚之迨有清源援归于墟常徳习事古先民是师
　　太华山记【李攀龙】
　　经曰太华山削成而四方其高五千仞其广十里葢指华中削成而四方者尔四方之外宫之尽华山也自县南十里入谷逶迤上二十里抵大霤中霤中一峡裁容人左右穿受不满足穿受手如决吻人上出如自井中者千尺曰千尺峡北不至十步复得一峡百尺人上出如前峡曰百尺峡则东南行崖徃徃如覆敦出人穿其穹中行穹中穿如仄轮牙也厓絶为桥者二所东北径云台峰东南得大阪可千尺人从其罅中蹑衔上阪穷为栈五步顾见罅中如一耦之畎新发诸耜矣罅中穿如峡中峡中衔如罅中峡中之繘垂罅中之繘倚皆自汲也栈北得厓径丈人仄行于穿手在决吻中左右代相受踵二分垂在外足已茹则齧膝也足已吐是以趾任身也北不至十步厓乃东折得路尺许于厓剡中入并厓南行耳如属垣者二里剡穷复西出厓上行则积穿三丈有厓从北来踆此厓上复高三丈自踆首南行厓如前剡中属耳甐耳矣三里而近为苍龙岭岭广尺有咫长五百丈厓东西深数千仞人莫敢睨视是郦生所称搦领须骑行者矣虽今得拾级行哉足欲置之置先甞一足于级上置也然后更置一足其所置足犹若置入石中者犹人人不自顾匍匐进也级穷得厓踆焉高二丈一隅西北出人从其隅上南一里得厓又尽磝不可以穿繘自汲也是皆所谓悬度矣不至百步西北冒大石出厓下西南上二里得松林五树称五将军厓上者不见稍厓下者不见本从县中望见松如树菼也西一里有大石如百斛囷不知何来客于此横道而处逾之为穿径二十所西南百步得巨灵掌在削成东北方壁上不尽壁五丈许人不得至掌二丈许掌形覆其牳北引如三防之防从县中望见掌即五指参差出壁上也又西百步诣削成四方上矣西南望削成四方中东北望所从上削成道前从东北隅出二十里是錞于云台峰犹杓之在斗矣削成上四方顾其中污也上宫在污中西北玉井在上宫前五尺许水出于其上潜于其下东北淫大坎中凡二十八所北注壁下壁下注道中一穴北出水从上幂之也四壁之穴各在一抟上宫东南上三里许得明星玉女祠含神雾穪明星玉女持玉浆乃祠在大石上大石长十丈许祠前辄拆拆下有穴穴有石如马折南五丈坎如盆者五所如臼者一所水方澹澹也下从祠东南峡中行二里得池二所大如轮东南行三里望见卫叔卿之博台在别颠为埒不尽厓尺中如砥可坐十人厓南北繘纚纚也欲度者先握繘自悬厓中乃跖厓自汰令就繘不得繘还跖厓自汰得而后释所自悬繘也此即秦昭王使人施钩梯处也西南上三里许得一峡如括曰天门门西出为栈而铜柱陿不能尺长二十丈栈穷穿井下三丈窍旁出复西行为栈而铜柱一池在石室中不可涸也天门旁有台如叔卿之台南望三公山三峰如食前之豆是白帝之所觞百神也从上望壁下大谿谿肆无景即日中窈窈尔久之一山出其末若镞矢顷即失之矣是为南峰南峰前出南壁上东峰出东南隅壁上西峰出西北隅从下望之五千仞一壁矣攀龙曰余既达削成四方中不复知天不可升矣余夫善载腐肉朽骨者乎及俯三峰望中原见黄河从塞外来下窥大壑精气之所出入又未甞不爽然自失也
　　登尧峰记【刘鳯】
　　记云尧岭者记尧时水所至也其高逾千仞葢洪水汩原东南下卑其势必滔垫古有所识也予甞三至乃昭阳嵗冬日自沪渎水行二十里折从一小岭曰夏隩迤而登迳石仄若刃屩不能数十武即刿选足所任乃置如此百防抵石横道若囷积出五防藓被之其阙有树榆縁撞上至其半蹠石断复揽株枸足乃得驻若释循坂则滑而堕伛偻若□齸行仅进至巅复牵枳择石罅徐下阽尤视升倍至稍夷草生茸茸坐而坠者再防有磵从西南来巨石嶙陙交积若水阞之激势雷转而实枯防磳离置又若累棋砾碎且防不知其几何时矣下视窅深上犹不见其极并磝碻跻桥足曲踊隃磊隗又踦踞沙中屡蹷乃絶磵去崖如覆钟甬长不及围下有隧倨句转穿其篆间石若旋虫窦之不可圜之阻无不陨也入隙中若霤仰视苍黑黝不睹躤地无耜广若布而密传人乃举足逾前扑坠石猝不可踆旁忽决若口呿然得栈广可尺如畎新伐转从之且拒岩突搌不能直拓之危度股摇不禁矣厯栈可百武遂旷且夷如环涂容二辙少憩磐石望所涉迷不复辨本非行道强与客进遇拾薪者怪何以达也已遵涂至岩曰斜坪石如板构深壑平视准焉可十丈所前望则洼者为太湖摧者倚者偃者嶕防者为湖上诸山其在近则矗如帐列如牙节或伏而兴或拱而立其间陇亩错焉葢逾险阸而得旷夷是遁甲开山图所云沙土之堛云阳之墟可以长生可以隠居者非耶彼得至焉者神廪魄悸孰敢睨视矣顾能庐是间哉又进崖巏防不崷崱而龃龉则甚般躄从其隅不百防又得一坪曰少坪视斜坪加狭焉而高出之所见如之加阖显湖始半出至是愈茫茫沉沉浩溔矣或云是可以望月之出河图纬象云邠之隘上为扶桑日所升宣陆之阻上为呉泉月所登于此夕焉山静閴下视荡无止观当有异特气厉高噤不任纳其爽凄日昳之景亦且自快去之可二里所有台岠空岋立至者必巨縻缒而升孰汲之哉时道茀未除跋履既竭兴犹能一取焉上穹阪隃十防坼裂如幅于其坼中拾级上又转而南至院周垒以石被其岨蜿蜒而长树连抱者云杪者拱者杙者樠液者中材者千章院传自唐名免水近裒墓得断碣乃鑴萧梁年及唐人诗夫隳燬虽在荒僻非有害于物于人无与也而菑仍焉人莫踬于山而踬于垤是非所及矣昔者有轩清辉东之斋与西隠者犹之砾防磹烬矣遗□与众草荒曀沼曰碧玉则澄澄湛焉纵广不足五防中汚也如釡旁葢如簦笠仰焉水淫之虽甚浅遇暵不涸树羃焉窨若室宇瑶碧瑟以栗则玉之在璞矣井尤寒沁而甘题以寳云渫自宋泉可甲乙天下四抟以巨石瀹之久不曀餁松偃葢者失向所指院下石甐紩波文若水浸渍防焉礛入之岂琢砻为崖侧陁陊螔蝓杂蠃蚌迹隠隠若洪水方滥岸翼之引可十防是岂异説哉峰在院左者妙髙云常衣之霁乃彻崖剡行者耳属恐抵之仄相贯探前测后目上则与磷谋下则与坠谋余二十丈许左入不数武有穴窈窈尔投以石鞫然下有穿人或从穿入内崆笼多怪石穴穿不可达又旁穿诘屈出不复从故所下视中如硠磕有声前复罄拆逾一窦石栈欹偏置之而里则拨尔而触置之而外则兀尔不安去之百武有岩深三筵而上穹然乳下垂若出其睅其目作其鳞奋骧欲从风雨玃其縿纚覆者茘属成羽簿汩越幽隩决荡沉气又舎而前则回障鐡倚势陵崇岚曀缨带之林壑振荡锸畜豊植冬无散阳夏无燀炎柽栁松防生其隂麓峣崅则□雚萑艻槱燎资焉五里达于涂山犹覆原上有峰上横置石支以三足如釡鬲去之者则石妇闯焉东岭曰鸭蹠如铃甋缀之蹍皆碎黝若墨鸟迹所不及也夫传所称高山广川大薮也地道之彻于上民神之所依而生之良材者也其记尧水事诚诞则院何以名且洪荒之迹湮不复睹巅曷以有蜗蜱穴焉是尤骇视者且山者彻也岩者严也气严而彻是殆蒸化百物不可名状者也余观于天下兹山特小尔然于呉差显奠壤东南震泽为巨壑出其前光屑常阴阴震于怪物登之四望云雾不知所自出怃然若与精气接而山川者薄为风雨矣






　　明文海巻三百五十四
　　钦定四库全书
　　明文海卷三百五十五　　　余姚黄宗羲编记二十九
　　游览
　　金溪游记【王慎中】
　　一畞之宫环堵之室墐阴而牖明畜妻子其中而身与为处出户而行前有击毂之车而后有连帷之袵骤而之乎空旷之野寂寞之滨苍山崒嵂而髙起緑波澹荡而长浮则为之忽然而喜如出幽窒脱防束耳目为之加明手足为之改适此何异乎饫梁肉者悦蔬茹之食酗酎醴者畅清冷之浆其舎醇醲而即疏泊而不得谓之知味也由其无所得于此徒以迫刧于喧湫嗸杂之甚意烦气倦急于有所投而自解峙者知其为山逝者知其为水而岂为有遇于巳哉甞试登髙丘泛长川见夫樵夫牧竖罟师估人争道而捷驰疾榜而击汰以家为赴望望然不及如其去山水之不速而恐其或后以彼观之则醇醲之可舎固在山水而城郭室家其疏泊而思即者矣物之羙恶无常态而有定形山水之为佳而城郭家室之为垢浊亦美恶之大齐也由樵夫牧竖罟师估人观之则所谓佳与垢浊者举易方而值处世之偶得放于山水辄自谓絶去喧湫嗸杂之患方多其所游之适以傲乎城郭聚而室家居者之人吾亦未知其美恶之所常也饮浆冷者暂快而非甘甞蔬食者少苏而不美其甘美之常固在酒肉也彼骤之而忽喜者意豁于久烦之余气舒于积倦之后喜且未几厌己生矣何必不为樵夫牧竖罟师估人而何以笑彼之望望凡物之美恶无恒而人情之欣厌有向昩者挈情以狥物中之厌欣变于外之美恶迭欣迭厌而不知自主惟明者为能以情御物物变于外而不足以易其中之所乐乐之取于物者未甞无所寄而皆其自足于中者之所取则恶者未甞不美而况于其美然后美恶者卒归于有恒而皆吾之所御欣且不得而有而何有于厌茍其无所厌则遇物皆适无之而不喜而奚待于忽然葢吾泉州之江自诸山发源而下建瓴而急防至于金溪而始演洋渟潏山起于两涘髙深之景相得草树互映云烟相鲜兹亦山水之胜处也之焉而忽喜者不知其几何人而吾独与黄应初洪舜臣二君徃游而乐焉当其举杯相属唱咏方希而谐笑间作计彼骤之而喜者亦必有以同乎此而山之盎然而静止水之沛然而流行接于吾目着于吾心形器都遗而神情独遇信有彼所不能同而吾三人者亦可以目击而道存而不可以口説喻也然而其乐可以忘言而其游不可以无述故予为记其意如此使世之好游者知吾三人之游而能乐葢有以御乎物而谈山水之美者必出于吾而后为山水之美常也游之日为嘉靖戊申八月七日应初名淑清南安人舜臣名朝选同安人而予晋江遵岩居士王慎中也
　　游鳯凰山记【王慎中】
</div>
    <div class="pagination">
<a href="明文海_page97.html">上一页</a><span>...</span><a href="明文海_page93.html">93</a><a href="明文海_page94.html">94</a><a href="明文海_page95.html">95</a><a href="明文海_page96.html">96</a><a href="明文海_page97.html">97</a><span class="current-page">98</span><a href="明文海_page99.html">99</a><a href="明文海_page100.html">100</a><a href="明文海_page101.html">101</a><a href="明文海_page102.html">102</a><a href="明文海_page103.html">103</a><span>...</span><a href="明文海_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
