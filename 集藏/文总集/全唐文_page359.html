<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 359 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 359 页/共 603 页
  </h1>
  <div class="content">
   ☆李逢吉
    逢吉，字虚舟，陇西人，第进士。德宗朝以荐为左拾遗，元和中累迁中书舍人，加朝议大夫门下侍郎同平章事，罢为剑南东川节度使。穆宗立，拜兵部尚书，复知政事。敬宗朝封凉国公，兼右仆射，出为山南东道节度使，徙宣武，召拜左仆射，兼守司徒。大和九年卒，年七十八，赠太尉，谥曰成。
    ○进善旌赋（以“设之通衢，俾人进善”为韵）
    皇唐之与伊唐也，哲文思，异代同时。咸进善以钦若，又建旌以求之。不进善焉，何以延侧陋之士。不彰别也，何以嘉谠正之词。是宜式创宏模，聿陈令典。缀析羽以藻耀，植修竿之偃蹇。相其地以崇树所宜，因其人以康庄是践。即之者有以翊圣，瞻之者於焉迁善。忠謇之徒，风驰云趋。毕效臣节，同膺帝俞。犹金砺而君臣合契，类土圭而形影相符。回立亭，而克同国柄；直行劲挺，而自陟天衢。由是悉索草茅，罔资介傧。高悬垂逮下之德，仰视知不言之信。咸策足以员来，思捐躯而自徇。同於舞羽，至诚之感必臻。异彼召弓，非礼之招不进。大哉求仁，其必有因。懿此标表，本乎谘询。制其事者，上惟允恭之帝；集其下者，众皆可封之人。是必随谤木以用舍，与谏鼓为等伦。若夫容卫繁多，制度奇诡。元蛇始务其厌胜，翠凤式崇乎侈靡。熊虎之示勇则那，日月之比崇徒尔。宁有裨於启沃，且无取於率俾。伟夫有台有宫，胡为乎途中。所以阐於圣聪，使无不通。爰树爰揭，岂惟乎人悦。所以尊彼隽杰，使皆就列。然後朝廷迈德嗣於羲轩，得贤方於稷契。躬好问之裕，有知人之哲。固以日奏於嘉言，矧斯旌之攸设。
    ○文武大圣广孝皇帝册文
    维宝历元年岁次乙巳四月甲戌朔二十日癸巳，摄太尉银青光禄大夫检校右仆射兼太子少师上柱国天水郡开国公食邑二千户臣赵宗儒及文武官六千五百四十一人等言；臣闻自古王者之御极也，必上奉乎天地，丕承乎庙祧。法天地所以宅八，严宗祧所以垂万叶，非休声震越，不足以齐焘载，非尊称超卓，不足以光祖宗，则名实之际，不可诬也，肇自上古，质文未具，号兼三五，事本嬴刘，其後正闰相承，南北更王，佥事因袭，而罔图旌别，苟鸿猷既洽，徽数莫申，贻诸裔昆，靡所称谓，抑当时臣子之罪，非所谓纳君於善者。
    皇唐列圣，备有典常，高宗而降，代享丕号，以至於元宗之治平，肃宗之荡定，德宗之烈文，宪宗之戡翦。先圣之克荷，重熙累盛，震迈古昔，未有不由斯者已。伏惟皇帝陛下浚哲自天，宽仁在躬，圣龄方富，睿德咸称，行懋於朱邸，声飞於青宫。始践阼而虞舜之大孝闻焉，既郊天而文王之小心著焉。竭爱敬於西宗（疑），示仪刑於四国。慎东名傅，优宠直言，嗣位已来，百度维新，九围式叙，边烽罔不罢，属国罔不来，灵化有之助，风雨无伏愆之候，至元至赜，可胜道哉！由是百辟群司，耆儒硕士，文武臣庶。缁黄幼艾，殊形一心，异声同辞，隳肝沥胆，元上徽称，其诚至矣！吾皇犹惕然三让，不得已而愈焉。斯谦尊而光，卑而不可逾者也。
    夫经纬天地曰文，则二仪交泰矣；克定祸乱曰武，则八蛮顺轨矣。格於上下非圣欤？通乎神灵非孝欤？臣等恭考庶言，强名圣德，不胜大愿，谨奉玉册玉宝，上尊号曰文武大圣广孝皇帝。伏惟陛下祗上帝之眷命，荷累圣之储休，外顺四夷，内从百辟，时承昌运，昭受鸿名。然後躬《大易》不息之义，思《礼经》日新之旨，鉴拜休之至诚，考无过之格言，以缉熙庶绩重其文，以斥去群邪盛其武，以目达四聪载大其圣，以慎守九庙益广其孝。克俭克勤，有初有终，所疏者佞，所近者忠。畋游必省，献替必从。无忘我高祖太宗之丕烈，以永家邦。臣宗儒等诚欢诚惧顿首顿首。谨上。
    ○折桂庵记
    匡庐之秀，粹於众岳；五老之英，奇於众峰。谓泉岚卉木烟霭之性和，而利福兹收，居无郁厉，无翳勃之害於物也。大哉！上上（疑）之清宁之境耶？吾顷年奉家君牧九江，得从白鹿先生浚之游，观焉志羡，则咏真之邻也。有狮子峰下古传谓幡竿源者，其风清英，泉石可依，足以变昧职之归真宁欤（疑）？浚之导吾结隐室於是源而居，诚以逃俗染，温智习，饮超扬之味，分浩然之气也。不得不为择地而归耶？洎折桂上都，选调分秩之後，忘是境也。呜呼！迅变十有三祀矣。隐室有浮图杜氏者，守而燕葺焉。杜氏泛道者之誉，熙熙焉亦久矣，家君之夙契者，浮图真士也。吾今罪走虔叠，道取湓城，思隐室逍遥之风，悒悒滴泪。杜氏访吾，乃喜色浮而恨こ释半矣，不复泉岚之期，诚快快乎隐室归杜氏，人与地相符，则无虚掷也。得杜氏言曰：“僧之居，儒之居，名其异也。今君子隐居，易为庵状有年矣。欲锡以名，同日月数，斯名无朽哉！抑吾昔性识因地而清，道业因室而精，性清道精，而名乃成。本实无忌者，吾门至行也。室既为庵，宜以折桂为名。”贞元辛巳岁六月十五日，李逢吉述。
    ○石壁禅寺甘露义坛碑
    唐有天下，仁圣奕叶，文武重光，宪章於古，损益以正，革去杂霸，煽扬淳风，於二皇三代有全德，於周公孔父无违命。独以空门金人之教，清净叶於天纲，孝慈禅於人纪，考之经义则不悖，施之帝典而可大。式克尚，许其践修，於是人知崇本，家有清信，空法匝於寰区，真经侔於坟籍，则道斯备矣。凡彼列刹，布於列郡，而我三坛，角於三都：在西都曰灵感坛，在东都曰会善坛，在北都曰甘露坛。”洪惟适道之通轨，归心之真宅，甘露坛在府之交城县石壁寺，清净大刍慎微稽谋之，初钦若佛旨，日将渐位地（疑）是ム禁戒，惟厥授受，必资坛场，不严重何以肃凡心，不精颀罔克回圣鉴，不宏阐曷足流大化，不砥砺莫有就灵功。且欲以齐二京之宏观，补是邦之阙典，乃锐其戮力，誓之以死，蕲於高赀，邸彼崇信。入货者波委，就役者子来，掘及九泉，实以香土，筑之三层，布以正础。殚山水之胜，极土木之工，功费钜万，瑰奇莫二。自贞元癸酉岁暨丁丑岁，而能事毕。
    是岁有事於灵坛，凡数郡之内，硕学旧德，颛蒙之师大和会，凡千里之外，激节赍志，去家之徒骏奔走。自四月八日至二十四日，而法会罢，俾夫来者宿殖遽生聚，旧污（阙）清涤，恒性镇有守，妄见寝不作，至灵加之易，外境汨之难，精诚歆以交感，凡圣忽其相接，欢声喜气，被於山谷，休誉令仪，播乎宇宙。其大哉！兹至道妙赜之无量无边。其魄（疑）见於事者，可略而纪。
    昔应身示灭，像教爰布，轮既三转，趋之不一，而（阙）别道俗，摄持身口，莫疾於尸罗。近世之弊，主者有经费，求者必执赆，既叨忄质而有交利之患，顾怠惰而无与进之心。则中途而北者十四五，而大化斯蠹，矧或师未善教，而法禁废弛，事鲜成命，而去取溷淆。懿夫宏济为心，周给於众，则人以劝；廷辩其能，详定其要，则事有伦。五载而一会，使人之也；万众而无择，使人趋之也。谓东汉感梦以还，释流传授，未有盛於此者。故自兴作，每多符应。巨功方半，景甚清霁，甘露垂珠於草树者三日，以旌美志，缁素同观，大众日集，时属旱，灵泉涌溜於山涧者数所，以办礼食，宾主咸赖。由是节度观察使礼部尚书李公以文武中肃，休勋懿行，而志尚营道，监军使以勤敏宽仁，长材旷度，而性惟与善，相与叶心同德，表请锡名曰甘露无碍义坛。且又降之素书，用嘉褒美，出其清俸，以为赐予。斯足以骇见闻而洽谣诵矣。
    夫宏道设教，得其人而後行。前志又云：“天时不如地利。”禅师本姓齐氏，蓟人也，姜水旧族，渔阳德门，界袭轩冕，夙彰行义，脱屣代禄，奉身高骧，初隶名本郡悯忠寺。穷修多之藏，究毗尼之学，演律为粤主，传戒为常师，了法之无住，游方而至止。因感父德先后聆神锺（疑）创仁祠之，嘉道绰大士精修禅观，跻净界之风，而峰壑崇邃，林泉诡异，据全晋之右壤，面兴王之旧京，宜作圣域，以严佛事。亦既经始，於焉肆勤。纲维及寺之耆艾上首等，率能奉法以慎身，观妙以咸性，用充佐佑，诞臻厥成，则又知清行胜概之若此，虽欲勿ピ为宏图，而莫可已。於是缁流俊贤，绅诸儒，洎清信士女百千人，俱议欲刻石，以存不朽。弟子逢吉，用六经之馀，雅修无生，而亦窥龙宫之秘，故得以圣朝君臣之至化，空门圣贤之妙道，合而为颂，以简於後。其辞曰：
    释氏之宗，泊乎无为。生殖光大，众妙攸依。道号无涯，智不得知。诞设炯戒，揭其宏规。亦既润色，为之羽仪。乃眷後贤，异代如期。持律之士，若优波离。能以厥躬，为众元龟。亮直端洁，宜作之师。在法末流，典制寝隳。忘味辍寝，誓志兴衰。乃经斯坛，究尽瑰奇。赴者如市，来其如归。灵泉川流，膏露珠垂。佛日在上，赤乎增辉。穆穆圣君，唐虞同时。端拱思道，而人毕随。京邑有三，坛乎如之。越有大贤，镇安朔陲。请锡嘉名，用光於兹。既赐予矣，褒之以词。缅怀元猷，率皇威。显允都政，真清道机。万有千年，耀於斯。
    ●卷六百十七
    ○独孤申叔
    申叔，字子重，德宗时博学宏词中第，为校书郎。
    ○资州献白龟赋（以“泰平将洽，神物效灵”为韵）
    皇帝在位十五载，西人献异龟於王庭。匪青黑以饰体，特洁白而成形。融彩可嘉，且不溷於五色；呈祥有异，讵止齐乎四灵。盖以我皇，行化无外。止戈偃武，人绥道泰。升至德於元穹，降殊祥於神蔡。且夫龟者禀先知之异，白者表司杀之方。岂天意兴威於有截，俾臣下受命而无将。西土是生，实西方而主义；被甲以至，犹带甲以来王。不然，何以爱纯容，皎素甲。皓霜华而浃洽。炯玉质，辉金精。凝雪彩之清贞。泳灵沼而冰静。息泰阶之砥平。足使孟津之鳞，耻捷乎素鬣；越裳之雉，羞奋於翘英。矧乎禀殊姿，体异貌。陋三足之为美，匪六眸以是效。其用也，或协圣人之心；其动也，克符智者之乐。然後知戏朝之虎不足征。衔钩之狼不足神。彼驹来思，徒称皎皎；尔兽至止，虚擅谆谆。未若兹瑞，德无与邻。应天之命，昭王之仁。非椟中之毁弃，不莲上以因循。将顺乃元穹以呈其贶，曷思乎绿水而返其身。则彼宁王有遗，元绪又安得而比伦。向非我皇，从道不弗。必将混於介族，讵得分为理物。宜乎冠异纪首灵篇，且无使其湮郁。
    ○却千里马赋（以“上之所班，诸侯不贡”为韵）
    惟汉德之雍熙，俾遐荒兮肃祗。布泽所治，致远人之乐只。任土必贡，奉良马以来思。殊乎皎皎，陋乃癸癸。翼八銮以御矣，齐四牡以维之。由是朝发於穷边，夕献於君所。倏追风以掣电，邈千里兮一举。仰骥之居周，鄙之在楚。故将进荐於象魏，庶得超遥於苑圉。帝曰斯马，尔其还与。旅獒之训，今则皎如。归兽之义，宁当忽诸。矧乃乖乎法驾，而不合於乘舆。且帝之御也，厥仪惟旧。帝之动也，其道惟守。驱千乘以启前，罗万骑以居後。分青旌兮在左，扬素旆兮在右。俨五路以居中，矫六龙以齐首。和銮是响，将节乃疾徐。次舍有期，岂宜乎奔走。盖顺之而可信，违之而则不。虽千里兮足珍，於一人兮何有。矧乃场苗既食，马政攸班。间以赤兔，兼之白闲。叶图之驹伏皂，称德之骥在闲。足以驱驰於九域之内，足以巡狩於六合之间。宜乎旋尔故乡，归於旧壤。超乎半汉，适彼莽苍。庶逐北风之思，却从东道之上。俾得交颈裔土，翘足荒陬。克全真性，有归群休。同越地之放象，似桃林之罢牛。岂比骅骝，卒见羁於造父；宁同屈产终服御於晋侯。是知汉文之德弥尊，归马之猷克中。示後之立国者，尽规矩之以却远方之贡。
    ○处囊锥赋（以“贤者处代，必闻其人”为韵）
    囊之为物也，虚受而无遗。锥之为器也，利用而攸资。彼式处焉，必将劲而出矣。此乃柔止，安得固而藏之。遂得耀颖於纫缝之处，呈於挫锐之时。谅遏之兮不可，非刚克兮何其。炯炯乎从革之资，纤纤乎径寸之质。露微以外见，透虚囊而首出。方同人之处晦，静以求伸；比达士之奋奇，物莫能屈。既藏身於不固，宁脱颖之无必。观其触之必彻，指之必穿。方将动而愈出，孰曰钻之弥坚。所以赵氏克明，因之而兴喻；毛生不让，比之而自贤。信立德而法矣，诚有待而言焉。且贤之在代也，或默或语。犹锥之在囊也，或出或处。囊虽固兮，锥必自分。代虽溷兮，贤罔同群。岂比夫不锐者载繁载考而莫出，不善者四十五十而无闻。是以匪无思乎指地，将有望於决云。吐颖呈锋，磨砺而自我。投奇擢异，提携而在君。嗟乎！道之将行也，必有用我者。彼贤未达，虽执鞭而尚从；我道有庸，宁补履而为下。向使无锷之珍，为铅刀之伦。缩劲挺於囊橐，受顽钝於陶钧。复何异恍忽之内物，鸱夷之中人。君子曰：是事也，可以为鉴戒，可以明进退。岂独美於一时，盖垂规於百代。
    ○乐理心赋（以“易直子谅，油然而生”为韵）
    心为灵府，乐有正声，感通而调畅之理自得，合而邪僻之虑不生。翕如冥契，混若化成。孕和平於德宇，保纯粹於元精。故先王立极受命，制民作则。修匏土革木之器，备干戚羽旄之饰。将以悦万人，康四国。动荡其心志，推移於道德。薰然而煦日以和，悠尔而跻之寿域。成文不乱，知至乐之有融；从律弗奸，见王道之甚直。声之所感，性罔不悛。致和易於无象，禁奸邪於未然。希夷自适，郁结攸宣。苟斯须之不去，何嗜欲之能迁。况乎大乐同和，至音交畅。听寂寞而何求，视冥而无状。将欲革骄志以纯仁，化贪心为贞谅。在乎思不惑兮心不流，安至乐兮优而柔。顺至性之荡荡，符大道之油油。纯如如，足养浩然之气；融融泄泄，宁抱悄尔之忧。是知以德音为音，则合於仁义。以淫乐为乐，则比於慢易。咸作而理亦随之，郑卫兴而时乃殆而。信至化之所系，实和乐之攸资。是以重华明兮箫韶若此，独夫靡兮颠沛若彼。忘味兴叹於宣尼，观风见称於季子。则知乐之为用也，不独逞烦手，ん俚耳。正心术而导淳源，非听其铿锵而已。
    ○审乐知政赋（以“同彼吴札，观乐於鲁”为韵，依次用）
    乐之为乐也，布五气，和八风。政之为大也，包有截，被无穷。虽寻源溯异，而致用是同。故政行而乐作，而乐在其中。是以重华昭昭兮箫韶若此。独夫靡靡兮颠沛如彼。郑卫作而濮上栗焉，弦歌闻而武城乐只。故为政之善否，实由乐之张弛。惟审乐之大义，其梗概也如是。若乃终始类四维，广大象八区。成质文於五色，齐宥密於三无。奏宫而君位斯合，动商而臣道克符。角之鸣人斯度矣，征之应事而形乎。理方元气，政亦阴敷。彼师旷倾耳而在晋，季札发迹而在吴。惟乐之道也，盖精微於此乎。不然，何以深听密察。善恶凶札。寂虑居安，静志遐观。故将亡之音哀以思，至理之感柔而宽。是故君子审音以知乐。存亡必见乎未兆，理乱亦在乎先觉。其道乱也，噍杀作而单慢兴；其世理也，乘麒麟而栖。则是政之所以，乐亦依於。苟听五声以悖矣，谅八音而忽诸。方今九功已成，八佾斯舞，鼓ж羲之琴瑟，植虞舜之干羽。故能仁洽道广，泽融德薄。听之忘味，殊三月之在齐；化之式臧，宁一变而至鲁。客有作乐之赋者，将含容於上古。
    ○服苍玉赋（以“天子之服，从此方色”为韵）
    天配五色，惟春也苍然。地孕万物，惟玉也坚焉。玉可久持，故君子比德於玉；苍实正色，盖圣人形象於天。岁既阳止，色其著矣。东方木德之令，苍本灵威之纪。顺其色ム象服是宜，饰其容信以苍为美。晶荧兮其莹如碧，追琢兮其平如砥。实同法服，不敢违於先王；有异象环，独见用於孔子。若乃太史告立春之期，天子迎东郊之时。映乎元冕，节以采茨。碧若生刍之色，肃乎出蓝之姿。萦垂组而温润泽矣，系冲牙而左右流之。质且异，终乃磨之无玷。色虽匪白，谁谓涅而不缁。故能间五玉，先四服。混元冕，曜黄屋。微白虹之皎洁，对苍龙以照烛。岂非哲匠之所逢，他山之所攻。采此温如之质，择其善者而从。得佩之服之於此，琢之磨之於彼。齐苍璧之获荐，异白玉之见毁。色膺时用，宁侔纯漆之元；彩非染成，讵比夺朱之紫。矧乎四气莫先乎春阳，五位莫首乎东方。九有具瞻，其尊也帝皇。万物咸赖，其大也穹苍。我乃应春气之德，顺阳和之则。为帝者之行节，候穹苍之正色。丛四美而具宣，冠群玉之攸克。所以标嘉名於时令，宜乎哉垂楷模之无极。
    ☆张
    ，赠太子少傅均子，德宗朝为中书舍人。
    ○登春台赋
    达万类者莫尚於和气，郁万类者莫极於幽情。故登台而豁望，得寓目於春荣。高临乎双阙，迥出乎重城。洞千门而拂曙，披九陌於初晴。云当轩而气润，风溢槛而光清。阴始分而土膏起，阳已动而泉脉生。缥缈九层之端，希微四达之眺。春驭兴而摇裔，兴牵春而窈窕。来於东野，鸿雁去於南津。爱烟霞而改旧，嘉草树而含新。思欣欣於丽景，情艳艳於韶春。虽懵阴阳之义，且知天地之仁。我国家道洽众灵，化涵诸夏。吹律岂劳於邹衍，操音宁藉於子野。德被荒遐而有截，泽周品物而无假。因寿域以同归，奚乐郊而独写。是知气之所感者情，情之所和者气。气苟达而内惬，情必洽而外慰。等彼纯绵之温，若享太牢之味。因在极於羡溢，宁止臻於仿佛。不然者，太昊之令何荣，老氏之言安贵而已也。春台高兮势峨峨，莺乱啭兮传伐柯。聊登陟兮一过，揽春心兮未和。春台晓兮光淡淡，花竞落兮如。远凭临兮一览，袅春心兮多感。感因外而重遣，和自中而再寻。任三阳之荣悴，齐万化以浮沉。风何知於虎啸，云何识於龙吟。犹春台之蹈泰，与圣政之同深。
    ○镇国军节度使李公功德颂（并序）
    圣唐九叶，皇帝平内盗，攘外夷，建中兴永图，以崇王业。乃命潼关镇国军节度使检校尚书右仆射兼御史大夫华州刺史武康邵王李元谅，整兵陇右，分镇京西。朝野以为宜，军州翕而益重。复我洮罕，期在於兹。且谓分星辰之精，山河之灵，穆英明，为国而生者也。
    於是行军司马御史中丞董叔经，以州人感公救其涂炭，荷公拯其瘥疠，露表群言，赞於云是曰：臣闻鼓天下之大节，莫先於忠义；却天下之大难，莫出於才能；奏勋庸，播金石，以为天下表，莫盛於碑版。然则陛下宗臣元谅，雄杰英勇，沈断明谋，虎身之望夙成，龙额之封果及。武齐七德，而克用为模；文有九功，而能举为法。故炳烛方召，秕稗韩彭，桓桓然徇国之功，皆可揭而昌言也。
    昔陛下薄狩郊甸，爰幸巴梁，蛇虺畜而毒生，豺狼饱而害作，内宫阙，党与张。何望之垦掘咸林敬缸，窥觑蒲坂，同逆相扇，倾陷巨州。元谅时以散员，副戎关镇，无一廛之土，无一旅之众，感愤而发，招辑白徒，斩贼使於潼津，破贼将於敷谷，乘胜连击，遂克城池。闾阎载安，室家相庆。此其徇国之功一也。勇夫重闭，以备不虞，创绩墉提，是徵板干，环回裹於修郭，延袤[C122]於通衢。冀防驰突之锋，庶窒搜牢之掠，四封辐辏，不震不惊。益凶竖东顾之忧，壮义夫西讨之势。此其徇国之功二也。州之器备，自昔其空，乃剔镬鼓为兵，撤毡票彡为甲，剡蒿揉为弩，载箦巩为排。严约誓於五申，肃部队於三令，劳逸斯共，甘苦必分。德以导其怀，刑以齐其力，义以启其愤，忠以发其诚。由是士皆向方，乐公战矣。此其徇国之功三也。籍马乘，补卒济师，始编簿者二千，终载书者一万。进次昭应，禀命於副元帅之军，列屯兴泰，分於尚可孤之垒。元凶恃众，犯我中营，或靡旌而来，或掉鞅而去。因其去也，霆激飙冲，分翼夹驰，邀核其阵，血斗川之水，尸膏灞岸之田。狡势迷穷，不能复振。此其徇国之功四也。苍茫御苑，横矗长云，摧百堵而洞开，拥三军而径入。姚令言望旗而溃，张光晟弃甲而奔。彀骑争追，若燎於薮。贼Г忧迫，躬率全军，驱其忄匈忄匈之徒，挥我堂堂之众，一鼓而北，窜死真宁。氛廓而黄道清，腥秽消而彤庭肃。顿师章敬，都邑晏如。迎大驾复於咸秦，还大兵散於阴晋。此其徇国之功五也。李怀光阻河拒命，窃弄戈，北连绛台，南抵黄巷，选朔方之健将，保朝邑之离宫。陛下特诏攻围，重鞠戎旅，总於经略，丕冒平凉，或掎击其救兵，或邀绝其饣军卒，力殚命窘，因乃求降。未歼当道之豺，且磔吠篱之犬。此其徇国之功六也。进屯河县，接逻官桥。虽竹缆已焚，而水口将渡，大憝知窘，犹怀斗心。乘时出奇，幸於有胜；迟明遇伏，卒以无归。恚蹙穷城，因绞中阁，三条以谧，三辅斯宁。此其徇国之功七也。戎羌不道，ㄈ扰西陲，骤掠泾，深入盐夏，狃其横猾，溽暑仍留。苟不用权，若何攘暴。乃励我鹰扬之旅，乘其马瘠之时，张皇军形，缓俘令逸，然後排烽结队，加灶翻营，师未逾於洛源，寇已还於河曲。此其徇国之功八也。婪婪藩虏，匿诈求和，重违修好之言，用许寻盟之约，诸军毕会，是烛沈疑，陈其不诚，请以为备。且曰：“古者诸侯相见，兵卫不撤，警也。今犬羊反覆，未可以端拱待之。”乃距平凉二十里所，栅为壁，堑为壕，设晋师敖前之伏，修楚臣劲后之殿。练锐三千，涉泾式遏。既而升坛将歃，果以恶来，声若河翻，势如山进，望我旗鼓，惊眙而还。御侮之道既宏，折冲之威亦著。此其徇国之功九也。良原县间在泾陇，西压穷边，罹彼烟尘，翦除荆棘，事未经启。密命兴功，遂发轸而遽行，即建标而特起，恢其制度，峻以规模，役不二旬，隐然岳立。乃修庐井，乃辟田畴，商旅载通，流庸偕附。烽堠交于塞表，保障连于峡右。虽周筑虎牢，汉凭马邑，式遏乱略，曾何足云！此其徇国之功十也。朝廷所以降丕命，策高勋，重位以崇之，丰爵以荣之，歌钟以乐之，邸宅以宁之。
    自建中以来，卫社稷之臣，秉旄钺之将，除宰辅董戎外，其孰能畴匹于此哉！况明允豪贤，勤于理要；清恕以康黎献，简恤以裕公私；推信诚，宏敬让；薄九赋，励三农；抑浮窳之风，兴廉正之教。一年而人知禁，二年而人知惠，三年而人知爱，四年而人知诵。夫然，又安可使懋功昭德，沉隐无闻者欤！愿听华人，篆之乐石。
    制曰“可。”于是耆寿荔非升古沙门释僧惠道士游方外等千乃心，万乃口，喜从所欲祈我笔端，乃约奏章，以纂成绩。
    公本姓安氏，武威姑臧人，盖黄轩帝孙，降居安息，高阳王裔，留宅姑臧。仆射元魏之股肱，武卫巨唐之牙爪，世济其贵。公又昌明，而弱岁羁孤，感于知已某某之族，从骆统之姓，镇潼关者五年矣。既申武节，克建戎勋，天子以敦淳可亲，诚明可信，更名赐氏，以昭实焉。《书》所谓践修厥猷，灵承多宠者矣。若夫校功王府，撰德侯家，虽冯异扬言，已传徽于昔岁，而吉甫作颂，庶宏美于今辰。词曰：
    武庸兮有虔秉钺，即戎临敌兮，原火烈烈。队如星兮阵如雪，进如流兮止如[C122]。转电激兮冲风发，坏苑垣兮复宫阙。既东征兮又西伐，鼙鼓雄兮才气杰。涤昏霾兮扫妖孽，河渎清兮渭源澈。功既成兮恩亦结，倚铁防兮赉金穴。华山丽兮敷水ㄛ，惠汪兮威凛冽。庶安兮群盗绝，舞稚童兮歌大耋。城云兮营偃月，望麾幢兮想旌节。树丰碑兮颂英哲，词不愧兮勋不灭。
    ☆段文昌
    文昌字墨卿，一字景初，西河人。元各中累转祠部郎中知制诰，穆宗立，拜中书舍人，进中书侍郎同中书门下平章事，自表还政，授剑南西川节度使。敬宗立，拜刑部尚书转兵部判左丞事。文宗朝迁御史大夫，封安平郡公，检校右仆射平章事，充淮南节度使，再徙镇西川。大和九年卒，年六十三，赠太尉。
    ○修仙都观记
    平都山最高顶，即汉时王、阴二真人蝉蜕之所也。峭壁千仞，下临湍波；老柏万株，上插峰岭，灵花彩羽，皆非图志中所载者。昏旦万状，信非人境。贞元十五年，余西游岷蜀，停舟江岸，振衣虔洁，诣诸洞所。石灵窦，苍焉相次；苔龛古书，依稀可辨。时与道侣数人坐於下，须臾，天籁不起，万窍风息，山光耀於耳目，烟霞拂於襟褒。相顾神竦，若在紫府元圃矣。牵於形役，不得淹久，瞻眺惆怅，书名而去。尔来已三十四年。大和庚戌岁，自淮南移镇荆门，有客由峡中来者，皆言当时题纪文字犹在，观宇岁久，台殿荒毁，不三数年，必尽摧没於岩壑矣。乃舍一月秩俸，俾令修葺。子来同力，浃旬报就。去年冬十一月，诏命换麾幢，再领全蜀，溯三峡，历旧游，依然境物，重喜登览，闻泉声而缓步，爱松色而难别。遂命笔砚，志於岩谷。时大和七年正月五日记。
    ○菩提寺置立记
    蜀城正南，当二江合流之上，万井联甍之内，独有冈阜，回抱数里，地形含秀而高坦，木色贯时而鲜泽。以气象言之，不有金刹梵宇，孰能主其胜势乎？天宝末，元宗巡狩此方，崇护法教，度僧建寺，大启休福。至德二年，长史卢公元俗奏置此寺，以菩提为号焉。
    先是僧众乡党耆旧，相厥林野，将兴塔庙，徘徊凝睇，漠然无所，乃谂於草堂寺无相大师以质之。大师传继七祖，於坐得三昧，以不思议之知见，破群心之蒙惑，遂指兹地，宜开法门。夫风行地上，而万窍自号，大师一言，而天心感悦。故得广轮栋宇，版筑垣墉，翦榛莽以立宏规，缭荒墟以罗物象。大历初，节度使相国崔公宁，以此寺创名，修建未就，乃迎彭州天饬山惠悟禅师以居焉。禅师即无相大师之升堂法子也，觉照圆朗，了於实际，以方便说，化导群生，俗流归依，其众日倍。经始之制，於兹复兴。
    其後有信心居士薛藏、尹亻品者，生於岷峨，得其灵秀，气豪量阔，宗敬二乘。皆能以财发身，悟爱为妄，捐舍宝货，同修梵场。蚩蚩之徒，随我先倡，方构□起，俨如天成。观乎崇殿巍巍，殚於宏丽，列柱屹立以壮趾，攒栌分形以扶ㄆ；豁绀宇而色明，洞绮寮以霞散。金碧绚焕，逢倒景而共照；珠铎玲珑，无回飙而独响。长廊之外，江浦悠然；高槛之端，云峰对出。有岩壑之松桂，是人寰之林薮。学无生者得自在，摄威仪者无缺落。住持之益，其何博哉！繇是言之，非龙驾之巡幸，无以建法幢，悬雕榜；非大师之言授，无以识兹地，占幽奇，非居士之舍财，无以集工输，成像设。参会而来，福祥冥感，流庆昌运，推乎无穷。今皇帝缵八圣之耿光，奉三无私以端拱，则全蜀之保宁，法轮之常运。庸讵知其际邪？
    征其建立以来，招化檀施者，有若寺主惠严，姓张氏，操行端明，始终无替，绵历五纪，成此茂功；押寺临坛大德元极，德高宿殖，振起律仪；上座惠通，识敏量宽，通艺兼蕴；都维那行持、典座行谦，聪悟多闻，探详经论，咸缁门挺秀，戒行精严。若众流为川，群材成厦，喜日月之既就，叹成功之莫纪，年代悠缅，易为消失。不立篆记，将何以报众士之有闻乎？请余为词，用述前迹，铭曰：
    时久太平，幽陵起兵。骑入宫壶，尘飞杳冥。翠华西巡，旋复天京。崇演法梁，为济群生。蔼蔼冈原，於江之。盘林走壤，或隐或起。建寺之辰，经营於此。诛茅破薮，夷高堙埤。云谁知之，大师所指。万材既构，百役齐功。日就月将，化为莲宫。正殿渠渠，觚棱倚空，长廊复宇，霞截云重。乃有二士，回向正法。能成香刹，标於浊劫。瞻敬自生，万缘皆摄。利益宏溥，伟哉善业。西南巨镇，地足宝坊。形胜之中，爱此清凉。远对前山，终古苍苍。贞珉既刻，永播坤方。
    ○诸葛武侯庙古柏文
    是草木有异，於草木则灵，武侯祠前，柏寿千龄。盘根拥门，势如龙形。含碧太空，散雾虚庭。合抱在於旁枝，骈梢叶之青青。百寻及於半身，蓄风雷之冥冥。攒柯垂阴，分翠间明。忽如虬螭，向空争行。上承翔云，孤鸾时鸣。下荫芳苔，凡草不生。古色天风，苍苍泠泠。曾到灵山，老柏纵横。亦有大者，莫之与京。於惟武侯，佐蜀有程。神其不昏，表此为祯。斯庙斯柏，实播芳馨。
    ○平淮西碑
    夫五兵之设，本以助文德而成教化，故圣人不专任之。其有桀骜暴邪，干纪作孽，道德不服，则兵以威之；文诰不谕，则兵以静之，在禁暴除害而已。自黄帝尧舜，不能无诛；至汤武受命，武功浸盛。其本之以仁义，行之以吊伐，惟帝与王，率由兹道。於戏！创业之君，劳而後定；守文之主，安而忘战。故三代之衰，功在五伯，未有中叶之後，再安生灵，前古所无，归於圣代。我唐运之兴也，高祖、太宗以仁义之兵，除暴隋之乱，戎功祖武，百代丕承。元宗尝亦内翦奸邪，外清夷狄。所以继文之代，协帝之明，既而祸起於微，乱生於理，由是髋髀之众。结固於两河，斤斧不用，绵历於五纪。肃宗、代宗，亲翦大憝。且务生育。德宗、顺宗，观於天象，察於人事，以理运未至，气犹凝，运启升平。以俟後圣。
    惟我后握枢出震，端向明，考上元之心，思祖宗之意，扫涤区宇，光启帝图。不以万乘为尊，四海为富，遵大禹栉风之志，有光武乙夜之勤。以为景擒七国而汉民安，成翦三监而周化洽，焉有患难未去，而德教可兴！日者李琳恃近狄之固，刘辟凭坤维之险，李保长江之冲，从史资太行之阻，四凶相挺，继为乱常。三数年间，尽膏。太尉茂昭以中山之地，尽室来朝；司空宏正以全魏之邦，举宗向阙。义风所激，莫不归心。况彭城从折简之召，横海展执之觐，向之谈虞虢之存亡，议辅车之形势，莫不刳心断臂，继踵为忠。既而麟见於巴ク之间，河清於卫之际，固本根之贶，昭圣祚之符。廓清寰海，兆於此矣。而长淮右地，连山四起，控扼吴楚，密迩に辕，有上帝濯龙之池，同冀方多马之国，戈雪照，驵骏云屯。二姓三凶，凭阻作孽。岁在甲午，吴少诚积祸而毙，馀殃聚於逆嗣，氛淮。我后方吊人省冤，垦灾除秽，犹命使者持节，往申宠赙，以昭柔服之义，示含宏之仁。元济劫众拒境，滔天肆逆，剽叶县，烧舞阳，侵襄城、伊洛之间，骚然震恐。乃询廷议，咸愿假以墨，授以兵符。天子渊默以思，霆驰以断，独发宸虑，不询众谋。汉宣从屯田之议，晋武决平吴之计。至圣不惑，群疑自消。於是会凫藻之师，得鹰扬之帅。以忠武军帅李光颜。往者平朔边，静庸蜀。双矛电激，孤剑飙驰，亦犹冯异之总军锋，子颜之将突骑，才气雄武，可扫搀枪。总魏博河阳阳凡三军，自临颖而前。以河阳军帅乌重允，当从史内讠术邪谋，外阻兵势，精诚奋发，密应王师，故得虏魏豹於军中，缚吕布於麾下，识虑中正，可革枭音。益以汝海之地，总朔方义成陕虢剑南西川凤翔延州宁庆凡七军，由襄阳而进。宣武帅韩宏，请以子公武领精卒一万二千，时集洄曲，栾书作帅，针为戎右，充国讨虏。统支军，是能从帅之命，成父之志。又以寿春守李文通，夙精戎韬，累习军旅，明於守备，可保金汤，总宣武淮南宣歙浙西徐泗凡五军，扼固始之险。以鄂岳都团练使李道古，以先曹王皋有任城之武，昔征凶渠，尝取安陆，授以戎柄，嗣其家声，乘五关之隘。以唐邓随帅李，温敏能断，静深有谋。昔赵孟慕成季之勋，复能霸晋，亚夫绍绛侯之武，亦克擒吴。想其英徽，必有以似。山南东道荆南凡两军，自文成而东。乃命御史中丞裴度，布挟纩之恩，奉如丝之命，以谕群帅。以抚舆师，且以古之会兵，必谋元帅，令归於一，势不欲分。命宣武军帅韩宏为诸道行营都统，假陆逊之钺，拜韩信之坛，指踪画奇正之机，发号申严凝之令，然後有司马之法，成节制之师。而寒暑再罹，贼巢未下。又命内掌枢密之臣梁守谦，肃将天威，尽护诸将，悬白日於千里，推赤心於万人。由是甘宁奋升城之勇，君文励击郾之志，焚上蔡以翦其翼，拔郾城以扼其吭。以轩后攻蚩尤之乱，殷宗伐鬼方之罪，周公诛淮夷之叛，虽以圣讨逆，皆三年後定。百辟之议，且谓久劳。将决其机，以安海内，复命丞相裴度，拥淮蔡之节，抚将帅之臣，分邓禹之麾旆，盛窦宪之幕府，四牡业业，于藩于宣。先是光颜、重允、公武，戎旅同心，垒垣齐列，常蛇之势，首尾相从。胡骑之雄，纷纭纵击，逐馀孽如鸟雀，猎残寇似狐狸。干矛如林，行次於洄曲，丞相之来也。群帅之志气逾励，统制之号令益明，势如雷霆，功在漏刻。贼乃悉其精骑，以备洄曲之师。唐随帅李，新总伤痍之军，稍励奔北之气，城孤援绝，地逼势危，而能养貔虎之威，未尝矍视，屈鸷鸟之势，不使露形。是以收文城栅而降吴秀琳，下兴桥而擒李。果敢多略，众以留之，或谓蓄患，不利吾军，诚明在躬，秉信不挠，爰命释缚，授之亲兵。感慨之心，出於九死。纵横之计，果效六奇。粤十月既望，阴凝雪飞，天地尽闭。乃遣其将史、仇良辅留镇文城，备其侵轶，命李领突骑三千以为乡导，自领中权三千，与监军使李诚义继进，又遣其将田进诚领马步三千以殿其後。郊云晦冥，寒可堕指，一夕卷旆，凌晨破关，铺敦淮，仍执丑虏。虽魏军得田畴为导，潜出卢龙，邓艾得田章先登，长驱绵竹，用奇制胜，与古为俦。
    四纪逋诛，一朝荡定。摅宗庙之宿愤，致黎庶之大安，周汉以还，莫斯为盛。帝命策勋，进宏为侍中，光颜、重允并为司空，为左仆射，帅山南东道，公武加散骑常侍，节制坊丹延，道古进御史大夫，文通加散骑常侍，王师获金爵之赏，环境蒙优复之恩，掩骼埋，除瑕宥罪，跻群生於寿域，还比户於可封。东西南北，无思不服。丞相旋请来朝，後加金紫光禄大夫，封晋国公。乃眷淮，人生殖，俾择循吏，抚其疾伤。以宣慰副使刑部侍郎马总领淮蔡之任，天子议功□台，追美将帅，俾刻金石，以扬休勋。而百辟佥谋，群帅克让，推义士之志，敢贪天功，征贤臣之言，实在君德。於是绅之士，暨侯服之臣，上献鸿名，式昭徽册，然後光辉千古，声名百蛮。诏命掌文之臣文昌勒铭淮浦，庶乎阅周雅者，美宣王之中兴，观剑铭者，戒蜀川之恃险。铭曰：
    天有肃杀，万物以成。雷风为令，霜霰为刑。君有武节，四海以宁。陈之原野，阻以甲兵。在昔圣主，格宁邦国。武以禁暴，刑以助德。牧除害马，农去蟊贼。苟非戎功，孰静群慝。明明我后，神算精微。九重独运，千里不违。宵衣旰食，再安中寓。始翦朔漠，旋枭蜀虏。丹徒钅从濞，白门缚布。服兹四罪，岂劳一旅。淮夷怙乱，四十馀年。长蛇未翦，寰宇骚然。逮於孽童，逆志滔天。怀柔匪及，告谕罔悛。帝念生人，乃申薄伐。飞将鹰扬，前锋电发。斋坛命信，灵旗指越。我武惟扬，袄氛未灭。集於洄曲，决战摧凶。豹略临晋，维留沓中。桓桓襄帅，奇谋成功。浮罂暗渡，束马潜攻。合以长围，绝其飞走。布德灭妖，升城获丑。商不易肆，农安其亩。洄曲残兵，投戈束手。帝嘉群帅，赏不逾时。画社启封，组陆离。洎於蛮貊，服我英威。刻之金石，作戒淮夷。
    ●卷六百十八
    ☆陆淳
    淳，本名质，因避讳改名。累官左司郎中，顺宗时征为太子侍读。贞元二十一年卒。
    ○祀武成王议
    臣闻统天下者礼法也，救天下者权数也；拯难者常以权变礼，以数易法，有国者则尚德而贱数，尊礼而晦权。何者？礼法行则民安其分，务於修身；权数骋则人思变常，务於苟得。安其分，理之源也；思变常，乱之本也。故救一时之弊者，事不可贻於将来；垂万世之法者，道不必行於当代。窃以武成王殷臣也，见纣之暴不能谏，而佐武王以倾之。於周则社稷之臣矣，於殷谓之何哉？且夫尊其道者，必师其人，必尚其行。使天下之人，入是庙也，登是堂也，稽其人可以思见，师其道所由致法，则俾夫立节死义之士，安所措其心乎？圣人所以尊尧舜，贤夷齐，不法桓文，不赞伊吕，先之以敬让，尊之以礼乐，盖谓此也。使武成之名与文宣为偶，权数之略与道德齐衡，恐非不刊之典也。臣愚为宜罢上元追封立庙之制，依贞观於溪置祠，令有司以时享奠。斯得礼之正也。
    ○定祧献懿二祖议
    臣窃寻七年百寮所议，虽有一十六状，总其归趣，三端而已：于颀等一十四状并云复太祖之位；张荐状则云并列昭穆，而虚东向之位；韦武状则云当之岁，献祖居於东向，行之祀，太祖复延於西。谨按《礼经》及先儒之说，复太祖之位，位既正矣，义在不疑。太祖之位既正，献懿二主当祖之位，位既正矣，义在不疑。太祖之位既正，献懿二主当有所归。详考十四状，其义有四：一曰藏诸夹室，二曰置之别庙，三曰迁於园寝，四曰於兴圣。藏诸夹室，是无享献之期，异乎周人藏於二祧之义，礼不可行也。置之别庙，始於魏明之说，《礼经》实无其文。晋义熙九年虽立此义，已後亦无行者。迁於园寝，是乱宗庙之仪，既无所凭。殊乖礼志，事不足征也。惟有於兴圣之庙，之岁，乃一祭之，庶乎亡於礼者之礼，而得变之正也。
    ○删东皋子集序
    淳闻於师曰：秉仁义，立好恶，方之内者也；等是非，遗物我，方之外者也；冥内而游外，圣人也。圣人吾不得见之矣，方内者时有焉，其惟方外之徒，莫得而测也。岂践迹之道易，忘言之理难邪？将群於人而内自得邪？何乃庄叟之後，绵历千祀，几於是道者，余得之王君焉。心与物冥，德不外荡，随变而适，即分而安，忘所居而迹不害教，遗其累而道不绝俗。故有陶公之去职，言不怨时。有阮氏之放情，行不忤物。旷哉渊乎！真可谓乐天之君子者矣。生於隋季，人莫之知，故其遗文高迹不显。余每览其集，想见其人，恨不同时得为忘形之友。故祛彼有为之词，全其解悬之志，庶乎死而可作，无愧异代之知音尔。其祖宗之由，出处之行，前序备矣，此不复云。
    ○春秋集传纂例序
    啖子所撰《统例》三卷，皆分别条疏，通会其义；赵子损益，多所发挥。今故纂而合之，有辞义难解者，亦随加注释，兼备载经文於本条之内，使学者以类求义，昭然易知。其三传义例，可取可舍，啖赵俱已分析，亦随条编附，以祛疑滞，名《春秋集传纂例》。凡四十篇，分为十卷云。
    ○春秋例统序
    啖先生讳助，字叔佐，关中人也，聪悟简淡，博通深识。天宝末客於江东，因中原难兴，遂不还归，以文学入仕，为台州临海尉，复为润州丹阳主簿。秩满，因家焉，陋巷狭居，晏如也。始以上元辛丑岁集三传释《春秋》，至大历庚戌岁而毕。赵子时宦於宣歙之使府，因往还浙中，途过丹阳，乃诣室而访之。深话经意，事多向合。期反驾之日，当更讨论。呜呼！仁不必寿，是岁先生即世，时年四十有七。是冬也，赵子随使府迁镇於浙东，淳痛师学之不彰，乃与先生之子异躬自缮写，共戴以诣赵子。赵子因捐益焉，淳随而纂会之，至大历乙卯岁而书成。
    ○春秋集传微旨序
    传曰：“惟天为大，惟尧则之。韶尽美矣，又尽善也；武尽美矣，未尽善也。”又曰：“禹吾无间然矣。”推此而言，宣尼之心，尧舜之心也；宣尼之道，三王之道也。故《春秋》之文，通於《礼经》者，（谓凡郊庙、朝聘、雩社、婚姻之类是也），斯皆宪章周典，可得而知矣。其有事或反经，而志协乎道（纪侯去其国之类是也），迹虽近义，而意实蕴奸（楚子处诱蔡侯般之类是也）；或本正而末邪（楚杀征舒，楚子入陈之类是也）；或始非而终是（晋人纳捷，不克纳之类是也），贤智莫能辩，彝训莫能及，则表之圣心，酌乎皇极。是生人已来，未有臻斯理也。岂但拨乱反正，使乱臣贼子知惧而已乎！今故掇其微旨，总为三卷。三传旧说，亦备存之，其义当否，则以朱墨为别。其有与我同志，思见唐虞之风者，宜乎齐心极虑於此，得端本清源之意；而後周流乎二百四十二年褒贬之义，使其道贯於灵府，其理浃於事物；则知比屋可封，重译而至，其犹指诸掌尔。宣尼曰：“如有用我者，期月而已可也。”岂虚言哉！岂虚言哉！
    ☆任超
    超，建中四年官渝州刺史。
    ○灵龟王碑
    余诚不才，位忝州牧，乾恭守，五载临兹，前後三度见兹石矣。切观前贤记录明文，咸曰此石出则年丰岁稔。比亦未能记之，昨为去年季冬，五度雪降，三回盈尺，实冀苍生有丰稔之望。今又河南河北有不匡之徒，蚁聚蜂屯，我本道节度使仆射李公，奉诏发甲兵万人，从此而下，远伐不顺。有此事由，因铭之记。时唐建中四年岁次癸丑正月戊寅朔三日庚辰。
    ☆薛胜
    胜，河东人，赠刑部侍郎存诚父，登进士第。
    ○孔子弹文王操赋（以“审音知人，前後一揆”为韵）
    文王有声，惟圣能审。初弹雅操，知德音而有怀；稍奏遗音，觉仪刑之可禀。ホ然之状已究，锵然之响可寻。述而不作，载好其音。德必不孤，谅前圣合於後圣。道乃无二，诚此心达於彼心。其神也邂逅相遇，其虑也罔或不钦。则知奄四方而气正，加一弦而义深。曲引哉，调吟皇矣。穆穆乎顺帝之则，洋洋乎令闻不已。同声相应，虽千古而会徽音；异日而论，犹万邦而聆遗美。所以圣贤不远，古今一揆。且将合於心，岂独盈乎耳。既而温故知新，若圣与仁。千里同风，自冥契於风韵。千里一圣，当间出於圣人。玉指回轸，朱弦应律。运八风而吹万，迭五音而不一。既而文德在兹以宁，王道宥密。斯操也，必俟後贤，吾无间然。陟降因我而著，昭穆因我而宣。符盍彻之言，无毫厘乖於是；叶同音之理，岂合度差於前。是谓惟神所受，继圣之後。自得於心，匪传於口。稽帝谓之意，勤止岂无；非天纵之才，生知何有。无音不合，无德不宜。翼翼之心，因心而会。之善，尽善而知。师襄於是作而言曰：子圣人也，与文王而同规。
    ○拔河赋
    皇帝大夸胡人，以八方平泰。百戏繁会，令壮士千人，分为二队，名拔河於内，实耀武於外。伊有司兮，昼尔於麻，宵尔於纫。成巨索兮高轮。大合拱兮长千尺，尔其东西之首也；派别脉分，以挂人胸腋。各引而向，以牵乎强敌。载立长旗，居中作程。苟过差於所志，知胜负之攸平。於是勇士毕登，嚣声振腾。大魁离立，麾之以肱。初拗怒而强项，卒畏威而伏膺。皆陈力而就列，同拔茅之相仍。目，壮心凭陵。执金吾袒紫衣以亲鼓，伏柱史持白简以鉴绳。败无隐恶，强无蔽能。咸若吞敌於胸中，忄替莫蒂芥，又似拔山於肘後，匪劳凌兢。然後一鼓作气，再鼓作力。三鼓兮其绳则直。小不东兮大不东，允执厥中。鼍鼓逢逢，士力未穷。身挺拔而不动，衣廉以从风，斗甚城危，急逾国蹙。履陷地而灭趾，汗流珠而可掬。阴血作而颜若渥丹，胀脉愤而体如瘿木。可以挥落日而横天阙，触不周而动地轴。孰云遇敌迁延，相持蓄缩而已。左兮莫往，右兮莫来。秦皇鞭石而东向，屹不可推。巨灵蹋山而西峙，嶷乎难摧。绳Ξ扑而将断，犹匍匐而不回。大夫以上，停眙而忘食。将军已下，阚而成雷。千人，万人ㄉ。呀奔走，岔尘埃。超拔山兮力不竭，信大国之壮观哉！嗟夫！虚声奚为，决胜在场。实勇奚为，交争乃伤。彼壮士之始至，信其锋之莫当。洎标纷以校力，突绳度而就强。懦绝倒而臆仰，壮乘势而头抢。纷纵横以披靡，齐拔刺而陆梁。天子启玉齿以璀璨，散金钱而莹煌。胜者皆曰予王之爪牙，承王之宠光。将曰拔百城以贾勇，岂乃牵一队而为刚。於是匈奴失箸，再拜称觞。曰君雄若此，臣国其亡。
    ☆李季贞
    季贞，建中二年自节度判官除括州刺史。
    ○石门山记
    混茫既分，乾坤成列，形下曰器。禹别九州，汉通百越，兹山惟扬东瓯之地也。西走岭峤，南（以後词俱原阙）未详远近。观乎杰出氛霭，势凌霄汉，峭断穹壁，呀开石门，（阙）溪层峦万仞，瀑布千尺，奔照目，望为晴虹，触石乘风，散为绝境，天下之胜概也。虽吕梁悬水，天台飞流，方之标奇，层峦蓄翠，风木含韵，阴鹤朝唳，孤猿暝吟，曜金碧於潭，散霞（阙）可胜言哉！谢公诗云：“连岩觉路塞，密竹使径迷。暝投云（阙）”虽立意可嘉，而象物殊略。若非阴阳偏顾，造化有情，则曷（阙）幽人肥遁之志，梁（阙）余因守此藩，行县至（阙）游憩永日，修（阙）智之所欲，欲之不已，则躁祸生焉。栖隐者，高情之所志，（阙）归焉宁将违乐趋祸，以败其身乎？舍躁取静，以全其贞乎？前哲傥有，退有归耕之田，处有周急之资，必当揖二疏高风，追（阙）屑屑碌碌，终劳形於世务耶？聊勒石纪事，以贻诸来者，亦（阙）冀道之不孤也。
    ○仙都山铭
    元混播形，厚载孕灵。雄冠群山，孤高亭亭。挺拔俊秀，氛氲青冥。岚凝丹穴，霞驳云屏。上摩九霄，旁碍五星。龙髯莫睹，凤管时听。降自穆武，求之靡宁。徒闻荒政，曾不延龄。物有殊异，昔人乃铭。爰勒斯文，缙云之。
    ☆房说
    说，建中朝官祠部左司员外郎。
    ○对征什一税判
    长安县征什一税，百姓诉云：“取已过半，人将不农。”县官云：“恐国用不足。”
    务农重谷，彻田为粮；布教颁常，示人以信。不足於二，且异鲁侯；拾而籴三，非如汉吏。况决渠降雨，神皋奥区，既称百二之雄，何辞什一之税？殊大桀而小桀，且如茨而如梁。杼轴其空，则我岂敢？膏腴兼倍，於尔何伤？徒谇语以无稽，须甘心而受谍。抵欺赤县，曾是迷愚，家财若不助边，军实如何取给？诉云“过半”，诚为罔上之人；又曰“不农”，恐涉要君之责。载翕其舌，无厚尔颜。
    ☆沈封
    封，建中时进士。
    ○指佞草赋（以“灵草无心，有佞必指”为韵）
    伊嘉卉兮，昔生轩庭。盖历代而莫观其状，至我后而方睹其形。对右平与左戚，间朱草与彤庭。薰风昼洒，湛露宵零。所以彰吾君之睿圣，所以表吾君之德馨。匪然，何以於昭其异，有赫厥灵。根茎竦擢，枝叶静好。恶夫佞，允叶乎圣心；作乎祥，特异於灵草。况今勤施五至，克奉三无。多忠良之士，绝谗佞之夫。非斯草之助化，何以臻於此乎。指佞之为德也广，指佞之为瑞也深。逢圣斯生，介一人之景福；有佞必指，俾百寮而革心。故能殊众芳之质，标群瑞之首。彼獬豸之触邪抵罪，在法则严；伊平露之倾叶知方，於人何有。孰若我应明圣，指邪佞。昔之辅德，告轩后之功成；今也呈祥，赞吾君之理定。一名屈轶，千载挺出。有佞则指，孰云无必。岂比夫蒲空扇於尧厨，芝房徒歌於汉室哉！足以彰致理，荐嘉祉。君子在位，我则恭默以倾心；佞人入朝，我则无私以直指。信可以美芳声於雅颂，垂不朽於国史。
  </div>
  <div class="pagination">
   <a href="全唐文_page358.html">
    上一页
   </a>
   <span>
    ...
   </span>
   <a href="全唐文_page354.html">
    354
   </a>
   <a href="全唐文_page355.html">
    355
   </a>
   <a href="全唐文_page356.html">
    356
   </a>
   <a href="全唐文_page357.html">
    357
   </a>
   <a href="全唐文_page358.html">
    358
   </a>
   <span class="current-page">
    359
   </span>
   <a href="全唐文_page360.html">
    360
   </a>
   <a href="全唐文_page361.html">
    361
   </a>
   <a href="全唐文_page362.html">
    362
   </a>
   <a href="全唐文_page363.html">
    363
   </a>
   <a href="全唐文_page364.html">
    364
   </a>
   <span>
    ...
   </span>
   <a href="全唐文_page360.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
