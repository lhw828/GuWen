<!DOCTYPE html>
<html>
<head>
    <meta charset="UTF-8">
    <title>香艳丛书 - 第 88 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 88 页/共 467 页</h1>
    <div class="content">　　王英英 
　　楚州官妓也。学颜公书，蔡襄教以笔法。晚年作大字甚佳。（《书史会要》） 
　　梅尧臣赠诗曰： 
　　山阳女子大字书，不学常流事梳洗。 
　　亲传笔法中郎孙，妙画蚕头鲁公体。 
又观王氏书诗云： 
　　先观雍姬舞六么，妍葩发艳春风摇。 
　　舞罢英英书大字，玉指操管浓云飘。 
　　风驰雨骤起变怪，文鳐昼飞明珠跳。(《宛陵集》) 
　　马眄 
　　徐州营妓也。性慧丽，苏轼守徐日，甚喜之。能学轼书，得其仿佛。尝书《黄鹤楼赋》未毕，眄窃效书“山川开合”四字，轼见之大笑，略为润色，不复易之，今碑四字，乃眄笔也。（《书史会要》） 
　　李琪 
　　东坡先生在黄日，每有燕集，醉墨淋漓，不惜与人。至于营妓供侍扇书带画，亦时有之。有李琪者，小慧而颇能书札，坡亦每顾之喜，终未尝获公之赐。至公移汝郡，将祖行，酒酣，奉筋再拜，取领巾乞书。公顾视之久，令琪磨砚墨浓，取笔大书云：“东坡七岁黄州住，何事无言及李琪？”即掷笔袖手，与客谈笑。坐客相谓：“语似凡易，又不终篇，何也？”至将撤具，琪复拜请，坡大笑曰：“几忘出场！”继书云：“恰似西川杜工部，海棠虽好不留诗。”一座击节，尽醉而散。（《春诸纪闻》） 
　　楚珍 
　　不知姓，本彭泽倡女，草篆八分皆工。董史云家藏长沙古帖，标签皆其题署。宣和间有跋其后者曰：“楚珍，盖江南奇女子。初虽豪放不群，终以节显。”吾尝见其过湖诗，清劲简远，有丈夫气，故知其人不凡。（《书史会要》） 
　　谢天香 
　　鉅野有秋芳亭，邑人秋成报祭所也。一日乡耆谋立石其中，延士人王维翰书之，维翰未至。有妓谢天香者，问云：“祀事已毕，何为迟留不饮？”众曰：“侯维翰书石耳。”谢遂以袖代笔，书“秾芳”二字。会维翰至，书亭字完之，父老遂命刻之石。王、谢遂成夫妇。后维翰登进士，与天香偕老。（《青泥莲花记》） 
　　温琬 
　　甘棠倡，字仲玉，初姓郝氏，本良家子。六岁质明睿，训以诗书，达旦不寐，日诵千言，能通其大义。喜字学，落笔无妇人体，遒韵有格。有得之者，宝藏珍重之，不啻金玉。能染指书尤妙。（宋清虚子《甘棠遗事》） 
　　陈相 
　　衡阳妓也。歌舞出其类，学书作小楷。（《山谷集》） 
　　严蕊 
　　字幼芳，天台营妓也。善琴奕书画。(《书史会要》) 
　　天台营妓严蕊，字幼芳，善琴奕歌舞，丝竹书画，色艺冠一时。间作诗词，有新语。(《齐东野语》) 
　　赵总怜 
　　能着棋，分茶，写字，弹琴。以扇头乞词于芗林向子諲，戏赠《浣溪纱》云： 
　　艳赵倾燕花里仙，乌丝栏写永和年。有时闲弄醒心弦。　　茗碗分云微醉后，纹楸斜倚髻鬟偏，风流模样总堪怜。（向子諲《酒边词》） 
　　苏翠 
　　苏氏，建宁人。淳佑间，流落乐籍，以苏翠名。能八分书。（《书史会要》） 
　　苏翠，咸淳间供奉乐部。善写墨竹，亦工梅兰，扶疏朗润，曲尽其致，颇自矜贵。每一图成，必以八分书题之。(《绘事备考》) 
　　延平乐妓 
　　刘克庄《后村诗话》云：“延平乐籍中，有能墨竹草圣者，潘廷坚为赋《念奴娇》美其书画，末云：‘玉带悬鱼，黄金铸印，侯封万户。待从头缴纳君王，觅取爱卿归去。’”(《刘后村集》) 
　　杨韵 
　　湖妓杨韵，手写《法华经》，每举笔，必先斋素盟沐更衣。病死之夜，其母梦韵来别云：“以经之力，今即往生乌程县厅吏蔡家作女。”时，蔡妻方娠，是友梦有肩舆及门者，迎之则韵也，云来寄宿。寤而生女。其母他日来视女，为之哑然一笑，人咸异之。（郭彖《睽车志》） 
　　○元 
　　梁园秀 
　　刘氏，名梁园秀，歌儿也。才艺精妙，喜文墨，能作乐府，时吟小诗亦佳。字画楷正。(《书史会要》） 
　　梁园秀姓刘氏，行四，歌舞谈谑，为当代称首。喜亲文墨，作字楷媚，间吟小诗，亦佳。所制乐府，如小梁州、青哥儿、红衫儿、■⒅砖儿、赛儿令等，世共唱之。（夏伯和《青楼集》） 
　　○明 
　　姜舜玉 
　　号“竹雪居士”，隆庆间旧院妓。工诗兼楷书。（《列朝诗集》） 
　　林奴儿 
　　号秋香，成化间妓。风流姿色，冠于一时。学画于史廷直、王元父二人，笔最清润。落籍后，有旧知欲求见，因画柳枝于扇，诗以谢之曰： 
　　昔日章台舞细腰，任君攀折嫩枝条。 
　　从今写人丹青里，不许东风再动摇。（《无声诗史》） 
　　沈周题妓林奴儿画，调寄《临江仙》云： 
　　舞韵歌声都折起，丹青留个芳名。崔徽杨妹自前生。笔愁烟树杳，屏恨远山横。　　描得出风流意思，爱他红粉兼精。未曾相见尽关情。只忧相见日，花老怨莺莺。（《石田诗集》） 
　　马湘兰 
　　马姬名守真，小字符儿，又号月娇。以善画兰，故湘兰之名独着。所居在秦淮胜处。（《列朝诗集》） 
　　马湘兰双钩墨兰立轴，傍作筱竹瘦石，气韵绝佳，题云：“翠影拂湘江，清芬泻幽谷。壬申清和月写于秦淮水阁，湘兰子马守真。”又双钩墨兰小轴题云：“幽兰生空谷，无人自含芳。欲寄同心去，悠悠江路长。丙申春日湘兰守真子。”二轴今藏余友广陵马半搓斋中。 
　　薛素素 
　　姿度妍雅，能书，作黄庭小楷，尤工兰竹，下笔迅扫，各具意态。又善驰马挟弹，能以两弹丸先后发，使后弹击前弹，碎于空中。又置弹于地，以左手持弓向地，以右手从背上反引其身，以击地下之弹，百不失一。绝技翩翩，亦青楼中少双者。（《甲乙剩言》） 
　　范夫人徐小淑赠素素诗云： 
　　连城声价旧名姬，着纸芙蓉香粉奇。 
　　彩笔挥云夸濯锦，谁言蜀女擅称诗？　 
　　幽兰九畹墨花淋，走马章台弹扑金。 
　　却买轻车驾油壁，西陵松下结同心。 
　　马如玉 
　　桃叶妓。善楷书，诗奕奕有致。国华王孙社中人也。（《姚旅露书》） 
　　马如玉，字楚屿，本张姓，家金陵南市楼，徙居旧院。熟精《文选》、唐音，善小楷及八分书。(《列朝诗选》) 
　　朱无瑕 
　　朱馥，名无瑕，字泰玉，桃叶妓。工楷书，画兰能诗。(《露书》) 
　　朱无暇字泰玉，桃叶渡边女子。幼学歌舞，长而淹通文史，工诗善书，时人以方马湘兰云。(《列朝诗选》) 
　　顾文英 
　　善书，以碧丝作小行楷绣之盛镜囊，以寄所欢。（《俞碗纶集》） 
　　卞赛 
　　秦淮妓，后为女道士，自号“玉京道人”。工小楷，善画兰，鼓琴。乱后游吴，梅村学士作《听女道士卞玉京弹琴歌》赠之。（《板桥杂记》） 
　　卞赛，字赛赛，自号“玉京道人”。莫详所自出，或曰：“秦淮人，知书，工小楷，能画兰。侨虎邱之山塘，所居湘帘裴几，严净无纤尘。双眸泓然，日与佳墨良纸相映彻。晚依良医保御氏，刺舌血为书法华经，既成，自为文序之。”（《梅村集》） 
　　王少君 
　　名曼容，白晰而庄，清扬巧笑，殊有闺阁风。其居表以长杨，人遂呼为“长杨君”。学字于周公瑕，学诗于畲宗汉，学琴于许太初，争以文雅相尚。（潘之恒《曲中志》） 
　　郝文姝 
　　字昭文，金陵妓，居珠市。领其谈吐，慷慨风生。下笔成琬炎，几令卫夫人收泣。而以貌列中品，姝由由然不屑也。宁远李大将军物色之，载滕车中。方督师辽东，置诸掌记间，称内记室，凡奏犊悉以属。（潘之恒《莺啸小品》） 
　　郝文姝，珠市妓。为人文弱，清致逼人。余尝在其斋头，见信笔作报札，顷刻数百言，字不减黄庭，信佳秀也。(《露书》) 
　　郝赛 
　　名婉然，字蕊珠，珠市妓。丽容媚态，楷书有昭文门风。着《调鹦集》。(《露书》) 
　　郝艺娥名婉然，工写宣示帖。(《珊瑚网》) 
　　赵丽华 
　　字如燕，小字宝英，南院妓，自称“昭华殿中人”。如燕父锐，以善歌乐府，供奉康陵。如燕年十五籍隶教坊，能缀小词，被人弦索。予尝得其书画扇，楷法极佳，后题云：“乙卯中秋，同西池征君质山学士集海滨天香书屋，书此竟，闻任兵宪在陆泾坝，御倭大捷，奏凯回，亦快事也！”沈嘉则为作传，有云：“赵虽平康美人，使具须眉，当不在剧孟朱家下。今即其题扇数语，豪宕可知。”（《静志居诗话》） 
　　李贞丽 
　　字淡如，桃叶妓。工书画，着《韵芳集》。(《露书》) 
　　梁昭 
　　吴姬，字道昭，故以善歌名。为人仪度澹雅，绰约若仙。习琴能棋，作小楷，有东方赞曹娥郡笔法。(《识小录》) 
　　孙瑶华 
　　字灵光，金陵曲中妓，归新安汪景纯。读书赋诗，屏却繁华。汪仲嘉有《代苏姬寄怨所欢》诗，一时词客属和成帐，吴兆熊尤岸然自负。灵光诗一出，皆阁笔敛衽。景纯子骏声以手迹示余，诗词皆清劲婉约，真闺房之秀也。(《列朝诗集》) 
　　杨宛 
　　字宛叔，金陵名妓也。能诗，有丽句，善草书。归苕上茅止生，止生重其才，以殊礼遇之。(《列朝诗集》) 
　　茅止生云：“宛叔归予，年才十六。能读书，工小楷。其于诗游戏涉猎，若不经意，鲜润流利。”(《钟山献序》) 
　　董其昌云：“杨宛书，非直媚秀取姿，而回腕出锋，绝无媚骨。（《书史会要》） 
　　汪历贤题杨宛《叔兰亭》临本诗云： 
　　独就规模出新意，更留粉本与兰亭。 
　　双钩响拓谁能事？直唤昭陵片筴醒。(《香祖笔记》) 
　　杨蕙娘 
　　名晓英，秦淮女郎。工黄庭小楷。(《珊瑚网》) 
　　沙嫩 
　　名宛在，字未央，桃叶妓。善弦管，着《蝶香集》。(《露书》) 
　　沙宛在，名彩姝，擅临兰亭。(《珊瑚网》) 
　　杨叔卿 
　　喜学麻姑坛，一染齐纨，可易百锦，大足掩映林下风。(《珊瑚网》) 

　　◎灵异 
</div>
    <div class="pagination">
<a href="香艳丛书_page87.html">上一页</a><span>...</span><a href="香艳丛书_page83.html">83</a><a href="香艳丛书_page84.html">84</a><a href="香艳丛书_page85.html">85</a><a href="香艳丛书_page86.html">86</a><a href="香艳丛书_page87.html">87</a><span class="current-page">88</span><a href="香艳丛书_page89.html">89</a><a href="香艳丛书_page90.html">90</a><a href="香艳丛书_page91.html">91</a><a href="香艳丛书_page92.html">92</a><a href="香艳丛书_page93.html">93</a><span>...</span><a href="香艳丛书_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
