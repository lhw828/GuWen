<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 128 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 128 页/共 129 页</h1>
    <div class="content">　　昔在黄帝膺土徳之运躬徇齐敦敏之质脩徳振兵监于万国涿鹿之战既胜包干戈而弗用爰举风后力牧之徒同徳左右康济天下开明堂以朝四夷作咸池之乐以文颂声上之日月星辰之序下之鸟兽草木百谷之宜若大若小罔不作乂于是登封泰山勒告功成神灵居歆万方和防功大徳倍为五帝首可谓盛哉封祀之礼尚矣无懐氏而上制作之文六经无所述逮黄帝之典创法立极礼制乐备然后山川鬼神封祀者为多焉三代之王文献相承云亭社首之盛虽防见于书诗而稽古礼文之治多自黄帝发之是宜作为颂诗以纪盛烈颂曰
　　维古至今盛徳而帝嗜欲开先以徳荐瑞涿鹿之原布昭圣武风挥日舒莫敢余侮旁招俊乂弼亮帝工风后力牧常先大鸿乃开明堂骏奔万国乃奏咸池箫勺羣慝正名百物言顺事成推防迎日以监太清鸟兽虫蛾百谷草木萌区异状罔不率育土石金玉功利川济水火财物资用不匮垂衣而治匪疚匪棘厥壤可游仁夀之域符瑞绍至云物翔洋乃建官师以定厥祥协气横流阳开隂闭薫为太和弗肃弗厉功大名显为五帝先具着显庸升中于天曰维元祀发号垂鸿蒲车委蛇至于岱宗维山岩岩奠兹东鲁神明之隩气泽所聚类于上帝来愿来歆百神受职若有临奉盛以告鄗上之黍三茅借酒醴惟醹匏樽藁秸大礼无文神之听之厥闻维馨天地丕应不谒而获卜世弥长授以神防三灵悦豫四方和来徳音孔昭万世由之
　　汉甘泉宫朝呼韩邪单于颂　　吕伯恭
　　汉兴五百六十载当中宗孝宣皇帝甘露纪元之二年冬十有二月呼韩邪单于侯防欵五原塞上书曰愿朝三年正月诏有司定仪太子少傅臣望之上奏曰单于非正朔国宜不以臣礼待诏曰可明年春正月上幸甘泉宫单于朝谒再拜称藩臣不名赐以冠带衣裳玺绶弓防车马金钱锦绣谷絮甚厚礼毕上至自甘泉宫蛮夷君长王侯数万迎谒渭桥下诏单于就邸长安享之于建章宫越月乃遣还呜呼盛哉自有天地以来竹帛所载謡俗所传未之前闻也高宗亲伐鬼方太王文王事之宣王北伐止于太原汉高帝亲被白登之围武皇帝竭天下之力终莫能得其要领至是乃北面称藩奉公侯朝谒礼汉之威令可谓超王轶帝髙出万古上矣古之所谓美盛徳之形容以其成功告于神明者讵过此欤王褒扬子云之徒咸以文字侍上娱乐徒纪主臣咏洞箫甘泉以为美观至盛徳大业烜焜掀天地者顾嘿嘿但已趋舍之道何其爽欤是用推原中宗皇帝制敌之本意而作颂曰
　　天下之势常病盭堂堂诸华怵此狂猘匪曰盭实痞实瘵心腹有愆见于外在周文武王者无外采薇匪棘天保是頼内事毕矣而狄斯溃于皇中宗文武是嫓狄之始张勇者攘袂帝曰不然病在营卫狄之始衰知者献计相曰不可贪兵必败惟赏是信惟罚是戒钓名核真黜殿入防招流萃亡进秩加赉浇淳饬欺显戮能贷技巧法理爰及器械孰觕不精孰昏不义如人之身百脉不治孰使外邪而敢为厉矧伊索虏天夺其鋭君臣妖昏帐落崩解瞻我汉家如彼泰山今此蚍蜉或敢睥睨防防侯防稽首归塞愿为藩臣奉寳朝嵗帝曰嗟来订我仪制诸儒老生博古辽缔佥曰无之肇自吾世三年之春郊见上帝还坐甘泉陛防逻列九门洞开百辟咸在命太师胪引使前对单于至止虏服椎结左右明王被氊袭毳君臣北面稽颡百拜天子嘉之锡汝冠带弓剑棨防舆马衣币縠清缟温玺金绶盭单于拱手天子之惠享于建章示以珍怪干门万户更启廸闭单于怖骇喜汉之大呜呼盛哉自有书契帝伯皇王凌蔑超迈扬光祖宗振业后裔随流而攘惟我治内人谋允臧亦适其敝在昔武皇威岂不逮斥地隂山扬旌瀚海谓天我骄终莫惩艾孰知斯时拱手天陛矢防不遗刍糗不费犬戎自来孰使颈系小臣作歌吉甫是继于千万年单于来防
　　北敌来朝颂　　　　　　　　王元之
　　陇首云濶河湟路穷青塜镇野黑山驾空爰有勍敌居乎其中言语衣服不与华同食血茹毛寜识八珍之味荷防被毳安知五服之仪不缉防麻以羽皮而御寒冻不脩刈获以射猎而为耕耘春无拆花夏有飞雪沙平万里氷固千寻征鸿呌云战马嘶月其地不可以耕而食其民不可以畜而臣由是古之王者外而不内内而不亲不与约誓不就伐征何者约则贪赂而见欺攻则劳师而莫克故朝朔不加其国政教不及其人来则抚而御之去则备而守之信所谓天限南北而絶内外者矣苟非圣人至道着见又安肯服膺稽颡而自至于天阙耶请陈往古之得失表我朝之昌盛不亦可乎在昔周宣之世猃狁侵削动乎封疆乃命将以安边俾出师而尅敌虽兵如貔虎不尽勦除而彼若蚊虻止在驱逐观衅以动画境而还虐我则仇方用徂征之义胜而不武故无乐战之心所谓得中策者矣汉武之功也匈奴暴强犯我邉鄙于是选良将出鋭兵劳苦干戈深入沙漠戍师叹老流矢告竆虽多尅获之功亦有耻辱之事及乎李卿降北永为败绩之臣明妃出时终有和亲之议所谓汉得下防者也始皇之世强敌侵陵乱于邦国遂命致逺戍筑长城万里亘山千雉截汉雷杵轰野云蔽空掘泉则战血迸流叠土则枯骸共积人力告匮邦基已倾鹿出中原见汉朝之将霸地横大泽知嬴氏之顿亡所谓秦无防者矣新莽之徒固不足征得上防者在我圣朝乎主上神武膺命至道育物谓国之难治设礼乐刑罸以正之谓民之难制布道徳仁义以化之国以之而泰民以之而苏然后治戈矛议征伐取庸蜀下湘潭平交广归吴越师如时雨人解倒悬仗至仁而伐不仁八纮盂覆去无道而就有道兆民子来遂使朔易之方戎狄之众有见几之义生向化之心行亊大之仪陈任土之贡离越沙漠舞蹈藁街逺逐鸿賔豁唐虞之日月至同蚁慕观华夏之车书主上思欲来逺人安小国接之以礼示之以徳使观乎辟雍明堂重檐复庙则穹庐毳幕之人识制度矣使对乎冕旒之贵华衮之荣则椎结裸壤之徒见服章矣使食乎太牢之味秬鬯之酒则羶肉酪浆之众登享防矣使听乎钧天之乐治世之音则胡笳羌笛之方闻韶濩矣而后歌咏王风沐浴天泽如登春台如跻夀域熈熈皡皥乐不知斁夫如是则周宣汉武乃我朝之粃糠也臣旅寓帝里荣观国光覩左袂之徒咸归国化歌垂世之主难寝颂声虽未刋他山纪国休而不尽聊抽鄙思咏王化之无疆亦所以褒赞成功洊扬徳业舞抃之余为之颂曰
　　天辅有徳民懐有仁上眷命为天下君暴乱反正浇薄归淳防竒离难迈徳振民其仁如天其智如神涵之若海泽之如春就之如日望之如云始脩文徳人未之臻终讲武功以讨弗賔乃平庸蜀来其逺人复取湘潭问诸水濵次定交广朝于紫宸终平吴越絶乎妖尘伊彼匈奴见几而作思拜休明逺出沙漠紫殿欢呼彤墀踊跃脱毳委羶劳以王爵弃笛捐笳听乎音乐结恋阙庭永忘部落自服唐虞寜须卫霍賔礼遐陬迩来逺柔盖归道徳靡惧戈矛陇水休咽边云罢愁战征斯弭封禅将脩可纪岳岱宜登介丘鮿儒献颂永孚千秋
　　续酒徳颂　　　　　　　　　　　王元之
　　诗有六义焉颂居其一也所以洊扬徳业褒赞成功盖盛徳之形容告于神明者也观乎伯伦之颂异乎是哉徒以大人先生放荡为辞似未知酒徳之故乃赓而颂之夫天有酒星地有酒泉圣人之法天地而为酒先用之以祭神只次用之以飨賔客然后劳来众士宠锡有功中者礼也酒之徳也是故尧设衢尊使至者尽饮禹疏仪狄恐国以酒亡此天子之徳也勾践投醪士卒皆醉文侯受锡征伐自专此诸侯之徳也傅説应命着麴糵之用管仲弃酒陈讽谏之词此卿士之徳也斯乃载在前籍垂之后昆操巵执觚幕天席地者不得与焉至于尧舜千钟孔子百觚亦无所取也萧梁既重浮华之文忘礼法之度列于王褒陆机之间不其失耶必于啣杯潄醪提壶挈榼称之为徳则糟丘酒池徳之大者也及乎亡桀纣败羲和蔑不由于斯矣又何徳之云乎颂曰
　　古之明君先成其名薄以赋敛朂之耕耘风雨祁祁稼穑蓁蓁三时既丰九稼斯芬民之成矣致力于神正词以告于以奠之若作酒醴麯糵必时神乃享矣百神攸宜古之乱生残民好兵疆埸多警中土未平甫田既荒太仓不盈人有菜色野无歌声民未成矣乌用神明若作酒醴酌彼金罍矫词以告上天降灾神乃怨矣万事隳哉化有醇醴馨非黍稷饮无沈湎道乃昭格畅叶人神是酒之徳
　　澄心亭颂　　　　　　　　　　黄鲁直
　　菩萨清凉界诸般色是空众心生水浄菩提影现中忍观伏尘劳波澄泥着底八风动地来尘劳还复起觉海性澄圆浪时无不浑即浑即澄清个是湼槃门
　　拙轩颂　　　　　　　　　　　黄鲁直
　　覔巧了不可得试问拙从何来打破沙盆一璺狂子因此眼开弄巧成拙为蛇画足何况头上安头屋下盖屋毕竟巧者有余拙者不足
　　题永首座庵颂　　　　　　　　黄鲁直
　　夺得胡儿马便休休嗟李广不封侯分明射得南山虎仔细看来是石头
　　白莲庵颂　　　　　　　　　　黄鲁直
　　入泥出泥圣功香光透尘透风君看根元种性六牕九窍玲珑
　　沙弥文信大悲颂　　　　　　黄鲁直
　　通身是眼不见自己欲见自己频掣驴耳通身是手不解着鞭白牛懒惰空打车辕通身是佛顶戴弥陀头上安头笑杀涪皤
　　清醇酒颂　　　　　　　　　黄鲁直
　　清如秋江寒月风休波静而无云醇如春江永日游丝落花之困人借之以涪翁清闲鉴此杯面渌本之以李叟孝友成此瓮中春
　　和瑞崖湛老颂　　　　　　　黄鲁直
　　海幢一定身幻寂无不足三眼等诸縁洞视非世目渊明但好酒杯漾鸭头緑五栁任荣枯下种干云木我欲访楞伽路隔四面水弃置庵外境一榻百念已风送梵音来正卧为君起妙句有玻璃洞然无表里
　　题防
　　代书皇帝御书幸秘书省诗后　吕伯恭
　　臣等仰惟皇帝陛下宵旰万几身济大业雕琢夸诩浮靡虚防之习是抑是黜囿苑池籞宴豫娱乐之奉是损是蠲居焉非本实不亲动焉非法义不举睠兹三馆廼储蔵典训长育英畯之地自绍兴亲跸下临迄今三十有四年思欲仪刑丕显以増光圣绪粤九月辛酉朔诏有司戒期十有二日壬申幸秘书省受朝右文殿移御秘阁防光尧太上皇帝寳章以视羣臣既又脩太平兴国故事张宴右文酒五行罢越翼日癸酉内出御制诗赐臣浩以下昭回渊曜叅贲图书鸿大闳深匹休雅颂臣等下拜登受相与斋袚敷绎宸指盖在昔圣人以开物之智立经陈纪通于万世惟有道之主为能监世盈虚则象成宪立一王法是之谓稽古文武并用乆长之术惟崇起经艺褒表儒学能章明大义驯服雄虣俾咸知尊君亲上茂集骏工是之谓右文国以人为轻重士气之肆拘信屈论世者必观焉惟虚已忘势然后羣献辐凑展布四体乐尽其心是之谓礼贤下士大哉王言尧舜禹汤文武之隆由此其选固非墨客椠人所得私以为荣观臣等昧死请勒诸琬琰贻诸亿载与日月云汉同垂无极制曰可谨具着其语下方以风示防内徳意志虑之所郷云
　　防泰陵祭温公藁　　　　　　张敬夫
　　呜呼此泰陵诔司马丞相之词也嵗未及朞纪纲略定用贤之有益于国也如此盖此未期嵗之间非特足以开元祐一时之治而所以培植邦本祈天永命者至矣呜呼盛哉后八十有六年具位张某谨书
　　防昭陵亲札　　　　　　　　赵徳庄
　　臣防时尝幸睹仁宗皇帝赐许国文靖公剪髭亲札窃叹君臣始终之际如此然自天圣讫庆厯年间云汉之光烛门楣宜视寳文所储之富臣生晚不获覩也而闻诸长者许公能任重断大事多人所难言者盖古社稷之臣方契丹动谋疆埸时议欲迁都洛阳公独屹然请建都大名示脩景徳济河之典自兹为汉北门中国頼之不徒为寻盟而已也臣今所读一编盖付北事者汤之于伊尹何以过此敢再拜识之而归其书福建漕臣元孙企中乾道八年二月七日具官臣彦端谨书
　　防中庸集解　　　　　　　　张敬夫
　　右石子重所编集解两巻某刻于桂林郡学宫子重之编此书尝从吾友朱某元晦讲订分章去取皆有条次元晦且尝为之序矣桂林学宫旧亦刻中庸解而其间杂乱他説惧其反误学者于是漫去旧板而更刻此书窃惟中庸一篇圣贤之渊源也体用隠显成已成物备矣虽然学者欲从事乎此必知所从入而后可以驯致焉其所从入奈何子思以不覩不闻之训着于萹首又于萹终发明尚防之义且曰君子之所不可及者其惟人之所不见乎而推极夫笃恭之效其示来世可谓深切着明矣学者于此亦知所用其力哉有以用其力则以是书反复防绎将日新而无穷不然譬诸枵腹而观他人之食之美也亦奚以益哉
　　防通鉴纪事　　　　　　　　吕伯恭
　　通鉴纪事本末袁子所辑章首则杨子之笔也庚寅辛夘之间袁杨风节隠然在两学子辱为僚相与讲肄盖有得焉忧患索居旧业湮废袁子官旁郡悯其孤陋廼以是书开予予慨然曰通鉴之行百年矣综理经纬学者鲜或知之习其读而不识其纲则所同病也今袁子掇其体大者区别终始使司马公之微旨自是可考躬其难而遗学者以易意亦笃矣昔者司马公与二刘氏范氏繙中秘外邸之书余二十年其定为二百九十四巻者盖百取其一千取其十也览者犹难之若袁子纪事本末亦自其少年玩绎叅订本之以经术騐之以世故广之以四方贤士大夫之议论而后部居条疏较然易见夫岂一日之积哉学者毋徒乐其易而深思其所以难则几矣
　　书易传大板本后　　　　　　朱晦翁
　　易之为书更三圣而制作不同若庖羲氏之象文王之辞皆依卜筮以为教而其法则异至于孔氏之赞则又一以义理为教而不专于卜筮也是岂其故相反哉俗之淳漓既异故其所以为教为法者不得不异而道则未尝不同也然自秦汉以来考象辞者泥于术数而不得其宏通简易之法谈义理者沦于空寂而不适乎仁义中正之归求其因时立教以承三圣不同于法而同于道者则惟伊川先生程氏之书而已后之君子诚能日取其一卦若一爻者熟复而深玩之如已有疑将决于筮而得之者虚心端意推之于事而反之于身以求其所以处此之实则于吉凶消长之理进退存亡之道将无所求而不得迩之事父逺之亊君亦无处而不当矣华山皇甫斌尝读其书而深好之盖尝大书深刻摹以予人惟恐传者之不广而读者之不多也顾犹来请其所以读之之説某不得让辄书此以遗之淳熈六年秋八月丙戌朔新安朱某谨书
　　防黄仲本朋友説　　　　　　朱晦翁
　　人之大伦其别有五自昔圣贤皆以为天之所叙而非人之所能为也然以今考之则惟父子兄弟为天属而以人合者居其三焉是则若有可疑者然夫妇者天属之所由以续者也君臣者天属之所頼以全者也朋友者天属之所頼以正者也是则所以纪纲人道建立人极不可一日而偏废虽或以人而合其实皆天理之自然有不得不合者此其所以为天之所叙而非人之所能为者也然是三者之于人或能具其形矣而不能保其生或能保其生矣而不能存其理必欲君臣父子兄弟夫妇之间交尽其道而无悖焉非有朋友以责其善辅其仁其孰能使之然哉故朋友之于人伦其势若轻而所系为甚重其分若疎而所闗为至亲其名若小而所职为甚大此古之圣人脩道立教所以必重乎此而不敢忽也然自世教不明君臣父子兄弟夫妇之间既皆莫有尽其道者而朋友之伦废阙为尤甚世之君子虽或深病其然未必深知其所以然也予尝思之父子也兄弟也天属之亲也非其乖离之极固不能轻以相弃而夫妇君臣之际又有杂出于情物事势而不能自己者以故虽或不尽其道犹得相牵聨此合而不至于尽壊至于朋友则其亲不足以相维其情不足以相固其势不足以相摄而为之者初未尝知其理之所从职之所任其重有如此也且其于君臣父子兄弟夫妇之间犹或未尝求尽其道则固无所借于责善辅仁之益此其所以恩疏而义薄轻合而易离亦无怪其相视漠然如行路之人也夫人伦有五而其理则一朋友者又其所借以维持是理而不使至于悖焉者也由夫四者之不求尽道而朋友以无用废然则朋友之道尽废而责善辅仁之职不举彼夫四者又安得独立而乆存哉呜呼其亦可为寒心也已非夫强学力行之君子则孰能深察而亟反之哉始予读王深甫告友之篇感其言若有补于世教者徐而考之则病其推之不及于天理之自然顾以夫妇君臣一出于情势之偶合至于朋友则亦不求其端直以为圣人彊而附之于四者之间也诚如是也则其残壊废絶是乃理分之当然无足深叹而其至是亦晚矣近得黄君仲本朋友説读之其言天理人伦之意乃若有防于予心者然于朋友之道废所以独至于此则亦恐未究其所以然也因书其后如此庶乎其有发云
　　防西铭　　　　　　　　　　张敬夫
　　人之有是身也则易以私私则失其正理矣西铭之作惧夫私胜之流也故推明其理之一以示人理则一而分则森然自不可易惟识夫理一乃见其分之殊明其分殊则所谓理之一者斯周流而无蔽矣此仁义之道所以常相须也学者存此意涵泳体察求仁之要也辛夘孟秋寓姑苏书以示学生潘友端
　　防西铭示宋百潜　　　　　　张敬夫
　　人惟拘于形气私胜而迷其所自生故西铭之作推明理之本一公天下而无物之不体然所谓分之殊者盖森然具陈而不可乱此仁义之道所以立人之极也学者深潜力体而后知所以事天事亲者其持循之要莫越于敬而已乾道八年七月己夘敬书以遗宋刚仲伯潜父
　　防通书后　　　　　　　　　张敬夫
　　濓溪周先生通书友人朱某元晦以太极图列于篇首而题之曰太极通书某刻于严陵学宫以示多士嗟乎自圣学不明语道者不覩夫大全卑则割裂而无统高则汗漫而不精是以性命之説不叅乎事物之际而经世之务仅出乎私意小智之为岂不可叹哉惟先生生乎千有余载之后超然独得夫大易之传所谓太极图乃其纲领也推明动静之一源以见生化之不竆天命流行之体无乎不在文理密察本末该贯非阐防极幽莫能识其指归也然而学者若之何而可进于是哉亦曰敬而已矣诚能起居食息主一而不舍则其徳性之知必有卓然不可掩于体察之际者而后先生之蕴可得而竆太极可得而识矣乾道庚寅闰月谨题
　　防遗书　　　　　　　　　　张敬夫
　　二先生遗书近嵗既刋于建寜又刋于曲江于严陵今又刋于长沙长沙最后刋故是正为尤宻始先生绪言传于世学者毎恨不克覩其备私相传冩人自为本及是书之出裒辑之精亦庶几尽矣此诚学者之至幸然而传之之广得之之易则又惧夫有玩习之患或以备闻见或以资谈论或以助文词或以立标榜则亦反趋于薄失先生所以望于后人之意为逾甚矣学者得是书要当以笃信为本谓圣贤之道由是可以学而至味而求之存而体之涵泳敦笃斯须勿舍以终其身而后已是则先生所望于后人之意也敢敬书之附于巻之末
　　防戊午谠议　　　　　　　　张敬夫
　　自古为国必有大纲复讐之义今日之大纲也要不当论其利害之所存独念夫君臣父子之义不明则戴天履地不能一朝处也则知性与之俱立若饥之必食渴之必饮弗可改也已虽然复讐之义固其大纲而施为举措之间贵乎曲尽脩徳任贤立政又复讐之大纲也不此之为而徒曰吾讐之复有是理哉故某尝论今日之事正名为先而务实为本盖名实一事若夫为人臣而不思大义之所存者甘心以事仇而不以为耻其为罪固不可胜言而或借复讐之説名不正而实不务欺当时而贻后患者亦正论之稂莠也可不察哉乾道庚寅始得吾友魏元履所编谠议三叹之余附书于末
　　题司马文正公荐士篇　　　　张敬夫
　　右司马文正公荐士篇起至和之元尽熈宁十年凡百有六奏其间多公所亲録而其外题曰举贤才亦公笔也某来宜春公之元孙迈出以相示翻阅终日起敬起慕惟公荐士报国恻怛笃至之心后世观此编者亦可以想见其万一矣
　　防希顔録　　　　　　　　　张敬夫
　　某己夘之嵗常裒集顔子言行为希顔録上下篇今十有四年矣回视旧编去取伦次多所未善而往往为朋友所传冩于是复加考究定着为一巻又附録一巻盖顔子之事独载于论语易中庸孟子之书其间顔子之所自言与夫见于问答者抑鲜矣特圣人之所称及曽子孟子之所推述者其详盖可以究知也自孟子之后儒者亦知所尊仰矣而识其然者则或寡焉逮夫本朝濓溪周先生横渠张先生出始能明其心而二程先生则又尽发其大全于是孔子之所以授于顔子顔子之所以学乎孔子与学者之所当从事乎顔子者深切着明而无隠于来世者矣故今所録本诸论语易中庸孟子所载而叅之以二程先生之论以及于濓溪横渠与夫二先生门人高弟之説列为一巻又采家语所载顔子之言有近是者与夫扬子云法言之可取者并史之所纪者存之于后盖亦曰学者之所当知而已既已缮冩则抚而叹之曰嗟乎顔子之所至亚于圣人孔门高弟莫得而班焉及考鲁论师友之所称有曰不迁怒不贰过有曰以能问于不能以多问于寡有若无实若虚犯而不校而已自学者观之疑若近而易识然而顔子之所以为善学圣人者实在乎此则圣门之学其大略亦可见矣惟实用其力而后知其难知其难而后有可进之地也然则后之学者贪高慕逺不循其本者终何所得乎故予愿与同志之士以顔子为准的致知力行趋实务本不忽于卑近不遗于细微持以缜密而养以悠久庶乎有以自进于圣人门墙是録之所为作也乾道元年八月九日谨书
　　防孙子　　　　　　　　　　张敬夫
　　右唐中书舍人杜牧所注孙子三巻牧在当时号为知兵者亲见藩镇相煽为盗不可制国威日削发愤感激留意兵法可以告于后世者无若武之书于是章分句析而为之説其言皆有所防依推之事实而可以行若牧者诚有志当世者哉盖君子于天下之事无所不当究况于兵者世之兴废生民之大本存焉其可忽而不哉夫兵政之本在于仁义其为教根乎三纲然至于法度纪律机谋权变其条不可紊其端为无竆非素考索乌能极其用一有所未极则于酬酢之际其失将有间不容髪者可不畏哉若武之书盖讲乎法度纪律其于机谋权变之用详矣按西汉艺文志武所着兵法凡八十有二篇图九巻牧亦谓武书凡数十万言曺氏削其繁剰笔其精粹为十三篇是则今所存者特操所删定耳牧初虽本操所注然所自发明者盖十之九予得其书于集注中而乐其説因次第缮冩牧本书悉存操説今不复具独其间有渉于牧解释辨正者则亦因而并出之嗟乎干戈扰乱神州有年于兹国家讐耻未雪圣上宵衣旰食未尝忘北顾凡在臣子所宜仰体至意思所以効忠图称者然则于是书又岂可以忽而不讲哉予故刻而传之愿与同志者共焉此亦牧当时之意也
　　书陶渊明诗后
　　血气方刚时读此书如嚼枯木及绵歴世事知有定分无所用智毎观此篇如渴饮水如欲寐得啜茗如饥啖汤饼今人亦有同味者乎但恐嚼不破耳
　　防文正公诗　　　　　　　　黄鲁直
　　范文正公在当时诸公间第一品也故余毎于人家见尺牍寸纸未尝不爱赏弥日想见其人所谓先天下之忧而忧后天下之乐而乐此文正公饮食起居之间先行之而后载于言者也
　　书王元之竹楼记后　　　　　黄鲁直
　　或传王荆公称竹楼记胜欧阳公醉翁亭记或曰此非荆公之言也某以谓荆公出此言未失也荆公评文章常先体制而后文之工拙盖尝观苏子瞻醉白堂记戱曰文词虽极工然不是醉白堂记乃是韩白优劣论耳以此考之优竹楼记而劣醉翁亭记是荆公之言不疑也
　　防韩退之聨句　　　　　　　黄鲁直
　　退之防合联句孟郊张借张与焉四君子皆佳士意气相入杂之成文世之文章之士少聨句尝病笔力不能相追或成四公子碁耳
　　防子瞻醉翁操　　　　　　　黄鲁直
　　人谓东坡作此文因难以见巧故极工余则以为不然彼其老于文章故落笔皆超轶絶尘耳
　　防兰亭　　　　　　　　　　黄鲁直
　　王右军禊饮序草号称最得意书宋齐以来似蔵在秘府士大夫间未闻称述岂未经大盗兵火时盖有墨迹在兰亭右者及萧氏宇文焚荡之余千不存一永师晚出所见妙迹惟有兰亭故为虞褚軰道之所以太宗求之百方期于必得其后公私相盗今竟失之书家晓得定武石本盖髣髴存古人笔意耳
　　又防兰亭【二】　　　　　　　　黄鲁直
　　兰亭序草王右军平生得意书也反复观之畧无一字一笔不可人意摹冩或失之肥瘦亦自成妍要各存之以心防其妙处耳
　　兰亭虽是真行书之宗然不必一笔一书以为准譬如周公孔子不能无小过过而不害其聪明睿圣所以为圣人不善学者即圣人之过处而学之故蔽于一曲今世学兰亭者多此也鲁之闭门者曰吾将以吾之不可学栁下惠之可可以学书矣
　　题顔鲁公帖　　　　　　　　黄鲁直
　　观鲁公此帖竒伟秀防奄有魏晋隋唐以来风流气骨回视欧虞褚薛徐沈軰皆为法度所窘岂如鲁公萧然出于绳墨之外而卒与之合哉盖自二王后能臻书法之极者惟张长史与顔公二人其后杨少师颇得彷佛但少规矩复不善楷书然亦自冠絶天下后世矣
　　题绛本法帖【三】　　　　　　　黄鲁直
　　王防稽初学书于卫夫人中年更妙絶古今今人见卫夫人遗墨疑右军不当北面盖不知九万里则风斯在下耳
　　右军笔法如孟子言性庄周谈自然从説横説无不如意非复可以常理待之
　　王氏书法以为如锥画沙如印印泥盖言锋蔵笔中意在笔前耳承学之人更用兰亭永字以开字中眼目能使学家多拘忌成一种俗气要之右军二言群言之长也
　　防司马温公与潞公书　　　　黄鲁直
　　司马温公天下士也所谓左准绳右规矩身为度声为律者也观此书犹可想见其风采余尝观温公资治通鉴草虽数百巻颠倒涂抹讫无一字作草其行已之度盖如此
　　书徐浩题经后　　　　　　　黄鲁直
　　书家论徐防稽笔法怒猊抉石渴骥奔泉以余观之诚不虚语如季海笔少令韵胜则与穉恭并驰争先可也季海长处正是用笔劲正而心圆若论工不论韵则王着优于季海季海不下子敬若论韵胜则右军大令之门谁不服膺往时观怒猊抉石渴骥奔泉之论茫然不知是何等语老年乃于季海书中见之如观人眉目也三折肱知为良医诚然哉季海暮年乃更摆落王氏规模自成一家所谓卢蒲嫳其髪甚短而心甚长惜乎当时君子莫能以短兵伐此老贼也前朝翰林侍书王着笔法圆劲今所蔵乐毅论周兴嗣千字文皆著书墨迹此其长处不减季海所乏者韵耳
　　李致尧乞书二巻后　　　　　黄鲁直
　　凢书要拙多于巧近世少年作字如新妇子妆梳百种防缀终无烈妇态也
　　防米元章书　　　　　　　　黄鲁直
　　余尝评米元章书如快剑砍阵强弩射千重所当穿彻书家笔势亦穷于此然似仲由未见孔子时风气耳
　　防王介甫帖【二】　　　　　　　张敬夫
　　后一帖大理少卿许遵守京口时丞相与之书遵刻之石始遵在登州论阿云狱事丞相为从臣力主之自后杀人至十恶亦许案问自首减死长恶惠奸甚逆天理今此帖乃谓遵夀考康寜子孙蕃衍由其议法求所以生之之故盖丞相炫于释氏报应之説故以长恶惠奸为隂徳议国法而懐私利有所为则望其报其心术之所以异者莫掩于此予故表而出之
　　予喜蔵金陵王丞相字画辛夘嵗过霅川有持此轴来售而得之丞相于天下事多凿以已意顾于字画独能行其所无事如此此又其晚年所书尤觉精到予所蔵他帖皆不及也
　　防刘共父所蔵简斋帖　　　　朱晦翁
　　简斋陈公手冩所为诗一巻以遗寳文刘公刘公嗣子观文公爱之属广汉张钦夫为题其籖予尝借得之欲摹而刻之江东道院竟以不能得善工而罢间独展玩不得去手盖叹其词翰之絶伦又叹刘公父子与钦夫之不可复见也俯仰太息因书其末以归之刘氏云
　　防张巨山帖　　　　　　　　朱晦翁
　　近世之为词章字画者争出新竒以投世俗之耳目求其萧散淡然絶尘如张公者殆絶无而仅有也刘兄亲承指画竗得其趣然公晚以事业着故其细者人无得而称焉钦夫雅以道学自任而游戯翰墨乃能为之题识如此岂亦有赏于斯乎
　　防东坡帖　　　　　　　　　张敬夫
　　坡公结字穏密姿态横生一字落纸固可蔵玩而况平生大节如此哉窃尝观公议论不合于熈丰固宜至元祐初诸老在朝羣贤彚征及论役法与已意小异亦未尝一语苟同可见公之心惟义之比初无适莫也方贬黄州无一毫挫折意此在他人已为难能然年尚壮也至于投老炎荒刚毅凛凛畧不稍衰此岂可及哉范太史家蔵公旧帖其间虽有壮老之不同然忠义之气未尝不蔚然见于笔墨间也真可畏而仰哉
　　防临右军书　　　　　　　　葛谦白
　　逸少墨迹如优昙鉢华近世罕见虽古人响亦乏善本盖临书不在于防画排比之工而在于得笔意脱或昧此譬如垂絶人神气都防形体虽具奚为也此本得之于许昌侍其氏其家袭蔵无虑百余年此其为旧物无疑观其笔迹遒润快分明凛然有生气若出乎右军之手决非赵模韩道政等所为非虞永兴则褚河南笔也深乎书者当自知之昔人论宋文帝书以谓工夫不及羊欣而趣过之临书而得天然意必知为名笔
　　题摹燕郭尚父图　　　　　　黄鲁直
　　凢书画当观韵往时李伯时为余作李广夺胡儿马挟儿南驰取胡儿弓引满以拟追骑观箭锋所直发之人马皆应也伯时笑曰使俗子为之当作中箭追骑矣余因此深悟画格此与文章同一闗纽但难得人人神防耳
　　题李汉举墨竹　　　　　　　黄鲁直
　　如虫蚀木偶尔成文吾观古人绘事妙处类多如此所以轮扁斵车不能以教其子近世崔白笔墨几到古人不用心处世人雷同赏之但恐白未肯耳比来作文章无出无咎之右者便是窥见古人妙斵试以此示旡咎
</div>
    <div class="pagination">
<a href="五百家播芳大全文粹_page127.html">上一页</a><span>...</span><a href="五百家播芳大全文粹_page123.html">123</a><a href="五百家播芳大全文粹_page124.html">124</a><a href="五百家播芳大全文粹_page125.html">125</a><a href="五百家播芳大全文粹_page126.html">126</a><a href="五百家播芳大全文粹_page127.html">127</a><span class="current-page">128</span><a href="五百家播芳大全文粹_page129.html">129</a><a href="五百家播芳大全文粹_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
