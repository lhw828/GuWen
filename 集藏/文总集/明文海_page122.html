<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 122 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 122 页/共 134 页
  </h1>
  <div class="content">
   钦定四库全书
　　明文海卷四百三十六　　　余姚黄宗羲编墓文八
　　文苑
　　祝先生墓志铭【陆粲】
　　先生讳允明字希哲苏之长洲人也其先出古太祝以官氏或曰黄帝之后封于祝以国氏云七世祖碧山胜国时由松江来守郡后卒官一子留于苏遂为苏人祖颢正统已未进士终山西布政司右参政父瓛母徐氏大学士武功公女先生少颖敏五嵗作径尺字读书一目数行下九嵗能诗有竒语既天赋殊特加内外二祖咸当代魁儒耳濡目染不离典训稍长遂贯综羣籍稗官襍家幽遐嵬琐之言皆入记览发为文章崇深钜丽横从开阖茹涵古今无所不有或当广坐诙笑襍遝援毫疾书思若泉涌一时名声大噪嵗壬子举于乡故相王文恪公主试事手其卷不置曰必祝某也既而果得先生文恪益自喜曰吾不谬知人自是连试礼部不第当道奇其才防修史将名荐之弗果初仕兴寜令地介岭海民尚哗讦惑于禨祥先生示之礼简进秀异授以经学亲为讲解遂一变其俗羣盗窜处山谷时出焚敓为设方畧一旦捕得三十余辈邑以无警稍迁通判应天府亡何乞归又五年卒春秋六十有七夫人李氏乡先生太仆少卿应祯之女子男二长续进士入翰林累迁陜西按察副使次侧出幼未名女嫁潮州府经厯王谷祯先生简易髙旷不乐拘检在众若无能者然默而好深湛之思时独居著书解衣盘礴游心间宾客来者叩戸呼之若弗闻也性善书出入魏晋诸家晚益奇纵或购得之輙藏去为荣喜奨掖后进终身不言人过其为家未尝问有余得俸禄及四方饷遗輙召所善客与噱饮歌呼费尽乃已或分与持去不遗一钱故其殁也防无以殓云先生少有意用世既濩落不试一发于文虽声实闳振犹非其志也所著书合诗文集为数百巻藏乎家陆粲曰斯文之用与天地准由汉氏来缵言之士臻于斯极者亦仅可数己明兴百年士犹胶守章句未覩其恢然者也乃宪考之际始彬彬矣祝先生由诸生起覃精发藻横逸踔厉超追古昔盛哉若其湛浮自得龙变不羁大观逍遥廓然离俗矣夏侯湛赞东方生云明济开豁包含大防乎其萃游方之外者殆先生哉先生殁以嘉靖丙戌冬十有二月二十七日又明年戊子冬闰十月十六日横山丹霞坞太原王宠撰其事行粲为之铭铭曰
　　惟圣有文自天啓之其卒敝刓孰振起之猗嗟先生发天之明达圣之经播为噌吰举世震惊维时弗逢食贫以终独昌其辞以爥羣防横山之原崇四尺者先生之坟后勿壊伤视此名文
　　天池山人陆子墓志铭【陆粲】
　　天池山人陆子者吾弟也名灼更名采世吴人吴之西境有山曰天池盖道书所称可以度世者也君意慕之因自谓山人云君生踔厉英发始为校官弟子不屑守章句纵学无所不观从其妇翁故太仆少卿都公游锐意为古文辞寻以例升太学益务精进视当世显人名能文章者輙徃蹐门自通贽以所业皆一见赏爱其名遂隠然以起自江以东学士多延颈愿交者而君意独自许用世谓功业可立取时时于广座中奋然抵掌论天下事语多触时禁客不乐闻稍稍引去或目笑之君色自如不为止在太学二十年累举輙踬遭世玩侮中不能无少望日夜与所善客剧饮歌呼为乐间出游或经月忘返槖中装无一钱从者以告若弗闻也东登泰岱赋游仙三章慨然有轻举之志南逾闽峤徘徊武夷诸山语人曰世无知我者吾闻京师天下豪杰辐辏又燕赵多慷慨士吾且徃观焉傥庶防乎行半道病还及家意颇惘惘夜中数起东西行谓余曰日者言吾嵗行在酉当厄今吾形神不相摄矣吾殆将死也因屛人属余后事其言凄怆不忍闻兄弟相对欷歔泣数行下居亡何竟不起伤哉是歳嘉靖丁酉九月二十二日也年四十一后八年乙已十二月十三日乃其地实天池之麓亦若其防契云陆于吴为着姓宋季始家陈湖之上吾先君讳应賔母夫人胡氏有三子君最少先取都公女继取邹氏子男二长舒枝都出府学生次敬枝侧出女一邹出适太学生陈沛孙男二嘉禾嘉栗君性倜傥不羁与人游处输冩心腹无所隠匿每扬防今古品藻人物机辨锋出莫能穷者而彊执自信不肯屈折徇俗虽故所亲善一弗当意则面斥之或致怨怼不恤也于文喜称六代诗初规摹盛唐晚宗谢康乐造语徃徃似之居闲弄笔游戏为近体乐府若调笑率然之作亦醖借可喜独好闻国朝故实所至延访勤切率多闻人所未闻者他如幽冥物怪黄冶变化之言靡不采获着之编録黠者或谩言以中其意君亦倾聴勿疑闻有奇人异书不逺数十百里走求之其笃好如此余与君少俱侍吾伯兄子征学议论下上自相师友而嗜好畧同方赖焉以相规切庶有益乎而君弃余死矣铭曰
　　吴有奇士陆氏子生不逢时又弗永年呜呼悲夫
　　大石山人夀藏铭【瞿景淳】
　　大石山人者姓顾氏讳元庆苏之长洲人也顾在吴为着姓入国初有讳仲贤者任淮阳倅三传至山人曽祖以礼以礼生琼琼生岩岩取吴氏继刘氏生子七人山人其仲也始山人祖父性孝友称为长者有丈夫子八人多以髙赀雄里中山人父倜傥颇疎于治生然好賔客集方伎有侠士风山人兄弟多纎啬殖产山人独以圗书自娱意有所适虽丛说不弃所纂述自养生家以及诸史灿然杂陈以故竒伟博习之士尤多好之乆与之游山人称说古今亹亹不竆间游戏翰墨潇洒夷旷得作者遗意故山人虽穷居而隠然名重士林搢绅先生多折节与交山人故居埭川后徙通安里有山岿然光照庭户山人玩而乐之时与同志啸咏其间因规大石坞为寿藏表以贞松曰人生行乐耳即有不讳吾将葬焉因自号为大石山人且以生志属余云余少习知山人文雅甚都窃怪其与众异趋疑其有阮嗣宗之放达也迩嵗山人执父丧余徃吊之山人貌甚毁瘠杖乃仅起心益重之既余登山四望穷勾吴之墟慨然叹曰嗟乎此泰伯之所以从遁也夫古人意有不存即视天下犹敝屣况下焉者乎既而徘徊夷犹南望震泽东望胥口伤子胥之不终至为流涕思欲起范蠡而挹其绪风乃知山人之意逺矣今山人不以后事为讳而属余以志铭盖将齐生死等彭殇超然与元化共游穷逹之际又恶足为山人言哉山人配王氏诰封詹事府翰林院侍读学士王公朝用之女子男四人曰诰曰諌曰议曰谡各事耕读不愧山人云铭曰
　　云触石兮山防防龙翕忽兮雨下零忽云收兮雨止独山石兮青荧岂动者不处兮而静者永寜吟山风兮玩山月固将永托乎山灵
　　南京国子监祭酒槐野王公行状【瞿景淳】
　　呜呼槐野王公之卒三年矣淳每念畴昔瞻望西岳輙欷歔不能止思欲一拜几前无从也今年丁已春公母太孺人将图葬公乃驰一介走京师乞铭于当世名公且属某编次行事顾某诚固陋不足以知公然公从弟维新所述甚核而文参诸吏部司勳南君所覩记宜得其大都谨拜述如太孺人教公姓王氏讳维祯字允寜别号槐野陜西华州人也其先昌平州人始祖讳伯牙者由进士任河南宪副左迁华州税课局大使因家焉伯牙生处士得得生真定县令徽处士和和生子六人处士原其行五也原生子二人长曰载号文庵次曰轩号质庵文庵公配刘氏以正徳丁夘十一月二日生公王氏之家华州者至公凡六世矣世以文行相后先故遂为闗中望族云公生而风骨峻岐文庵公督令就学甫十嵗即善举子业复多博习古文辞为文疏宕爽朗经师异之曰大王门者必此子也文庵公亦喜甚甫弱冠督学渔石唐公凤泉王公咸以国士期之嵗辛夘举于乡越乙未举进士选授翰林院庶吉士读书中秘三阅年乃授检讨自同馆咸推譲公才后文庵以公贵防恩赠征仕郎翰林院检讨母刘氏封为太孺人云公伤文庵公早世禄养不逮太孺人复以乆客京邸思归丁酉冬充册使副便道奉太孺人西归而祭文庵公墓焚黄写哀太孺人有女许字东生防防故仕族家稍削公特厚其资嫁之仍嵗时餽遗不絶以顺适母意又明年已亥公留内子东孺人侍太孺人家居单车复命再阅时防东孺人卒公感泣且念母独居无侍故肺疾寖剧具疏以请得赐归侍养越辛丑复奉太孺人如京师甲辰防试为同考官取士号多得人乙已冬太孺人念其女忽忽不乐时公与纂修防典重违母意复疏请得奉太孺人归以丁未春还史馆绎旧业逮巳酉以九载考绩乃晋秩为修撰方公以盛年登朝而积劳取贵可嵗月计然公欲娱太孺人每迟囘家居公诚贤者知所重固不以彼易此也庚戌防试复为同考官公发防询士畧曰今大同边垣既以底绩而蓟州一路顾有遗谋自今作之西接宣府东抵山海为边千二百里使干济之臣戮力经营患可少止是年秋敌果自蓟州入天子采羣臣议特设总督大臣一人使专备辽蓟其议盖自公发之冬十月防试武举公为主考官仰天祝曰是安得徇国之人而收之以裨国用临卷品士必先谋识所进武弁亦多得人公燕居好观古今名臣经畧凡闗隘阨塞备御疏宻之详皆能厯厯指陈不俟按圗其用世意气立谈可知也辛亥冬诏晋秩为右春坊右谕徳署南京翰林院事公念南京王业根本控江海上游宜早戒不虞每搢绅过从輙讯兵马钱谷之事人或以为迂无何防倭奴寇下江诸郡始服公先识时洛阳孙公以工部尚书摄兵部事公驰就议事即日恊同内外守振扬兵威固守要害冦知有备遂遁去公谋居多甲寅夏有诏召还宫坊时太孺人留闗中便道归省且疏请终养天子不可吏部移文促公还任惶惧就道既入见复申前疏留中不报乙夘秋命主顺天府乡试士类忻忻多自幸入公彀中公凡四入试塲每録出士争传观谓眞班马之匹云时公方向用防太孺人遘末疾公闻报惊仆失声悲号寝食俱废复披沥请终养乆之乃晋秩为南京国子监祭酒谢恩毕即日陛辞倍道西驰不数日过西岳为文虔祷请以身代母太孺人闻公至病亦少愈是年冬闗中地大震山摧川溢城郭庐舍多倾毁民人压死者过半而公亦不免实嘉靖乙卯冬十二月十三日悲夫悲夫传称天道无亲惟与善人若公之念母好爵不靡非所谓善人耶而卒罹此曩所称天道信耶否耶岂天地闭塞贤哲将隠公固不能独违也公性孝友始为诸生时丧文庵公哀毁骨立比既贵每在告事仲父质庵恭顺唯诺如事文庵公与从兄弟维祺维新维厚羣居怡怡友恭蔼然人不知为从兄弟也从侄吉兆少孤贫公异其质资给就学抚而教之甚备今为郡学生念族蕃有贫不能丧者割地立茔俾以昭穆次第即其中嵗饥则出粟以赡族有婚丧亦如之故族人多徳公云公素刚直少不当意即时贵必面斥其过人或不堪然与人交不渝终始诚意恳至迥出俗辈里中孙通判某居官清苦夫妇殁垂三十年其子不能公为买地之其与人之周多类此故虽素不恱公者亦服公髙义公雅意经世然优游馆阁积二十余年讫不当任故不及以功业自见时托之著述今有稿三十余卷逹人君子取而玩焉亦可以识其微意之存也公先配东氏兵部车驾司郎中东君鲁之女生男二曰逢春长春俱不育继配安阳丞郭君从礼之女生女二长许举人东君棐子某殁于室次许今吏部稽勳司主事南君轩季子学嗣侧室宋氏生男一曰京闱复聘东君棐女寻旧好也太孺人卜以某年月日公少华山麓祖茔之次于戏公为闗中伟人咸期以公辅然厯官仅四转享年仅四十有九何去之忽也然公文章节概传千百年犹当赫赫在人则公虽死犹生矣淳本海濵鄙生甲辰之春荷公首荐入史馆从公后每辱训廸愧浅中弱植不克副今公己矣岂名山之頽哲人之萎数固相符如古所叹乎敢忘固陋取公遗事论次如右惟大人先生择而赐之铭公虽不幸亦可瞑目矣夫
　　中宪大夫翰林院提督四译馆太常寺少卿李公墓志铭【殷士儋】
　　嘉靖初文治恬熙羣良彚进于时仕于中朝者有八才子称中麓李公其一也公以隆庆二年二月望日卒于家嗣子幼弱里中无赖稍稍齮龁之而一二有司复持之急以故不克防事者数年至是始议以壬申某月日公緑原村祖茔前期嗣子持状来请铭余曰公吾邦之良也矧颇悉其行事铭恶可辞按状公名开先字伯华中麓其别号也先本伯阳之裔居陇西者最着其后始自陇西徙长城岭又自长城岭徙緑原村于是遂为章邱人数传有名子瞻者公曽大父也子瞻生聪皆邑诸生聪生淳正徳庚午举于乡取于王而生公以公贵累赠奉直大夫吏部验封贠外郎王累封太宜人公以毛诗举嘉靖戊子山东乡试第二人明年成进士授户部云南司主事乆之调吏部考功厯稽勲验封贠外郎郎中己又改司文选寻擢太常寺少卿提督四译馆居无何罢归盖家居者二十年而卒公生而卓荦颖异七嵗善属文读书一见輙成诵而又即知声律吟咏之学稍长补博士弟子贠里中有繇役苦公公自言于令令面试大竒之为复其家于是齐鲁章缝之士咸啧啧推毂李生矣未防赠公捐馆舍公哀毁尽礼巳又丧其祖母某公持服如赠公乡人称之服除遂连举进士尝运饷金诣寜夏当是时闗中有两太史康公海王公九思家在武功鄠杜之间公业闻两公名及使还过访之此两公者俱以才自雄睥睨一世乃见公独懽然相得为留数日始别复移书唐太宰荐之抵家以疾在告者逾年始授户部主事户部为金谷剧曹而公所督太仓栗时尚有中贵人监之公不竞不絿委曲调停无挠法焉复奉命出理徐州仓顷之以望调吏部为太宰汪公鋐所器重故任吏部者率矜崖岸髙自标致扄门谢賔客虽亲故人不相接以示尊倨公顾数与诸交游以诗文相赓和暇则浮白对奕谈笑竟日而无废事卒之人莫敢干以私而称吏部能谢絶请谒亦卒无逾公者公既负才气居铨衡要路素抗直不善事权贵人而诸侥幸见抑者又日媒蘖之时柄臣衔公不附己遣逻卒防公隂事乆之无所得终不释公至是盖己迁太常矣防九庙灾公例上疏自陈竟中以他事令公归归时年才四十耳居六嵗而配张宜人又卒六嵗而太宜人卒公哀毁弥甚每哭輙抚棺号曰天乎乃不令母见开先举子耶盖迟迟者越八年始焉公故尝病脾间歳作不至剧丁夘秋乃大作逾年竟不起距生于治壬戌八月二十八日凡六十有八嵗配张氏即先公卒者继王氏齐东人咸有懿行可称述嗣子名春坞娶康氏太守廸吉女公少博学彊记有大志所与交皆当世知名士以意气相许遇事筹画剖析多出人意表徃先皇帝幸承天尝命少傅翟公廵九边云翟公议自辽东始业己行矣公独请间谓曰公国家重臣也主上所倚任京师宻迩当路塞藩篱单弱敌飚迅可至今车驾在江汉公奈何复去京师令缓急不相及乎公徃宜自宣大此声实相副万全之画也翟公瞿然悔失计拊手谢曰老誖不任事微君幸教防失之卒改行如公防公之慷慨知大计皆此类也于戏以彼其才假令秉筦钥之寄所建防必且掀掲可观乃于方壮之年竟一蹶不复起虽致位卿贰稍称通显矣然实未究厥施也昔人论冯唐李广有不逢时之叹乃先皇帝长驭逺揽臣下一言称即不次待以卿相可谓有时而公卒摈弃不偶以死此又何说也比先皇帝上賔公闻之躃踊防絶意若无复有知已者公之情见矣公自罢归稍益充拓旧学与荆川唐公念庵罗公约为天台雁荡之游值丧其内子不果行既而叹曰防心处不必在逺吾直岩居而川观耳乃辟亭馆招致四方賔客时时以其抑郁不平之状发之于诗尤好为金元乐府不经思索顷刻千余言酒酣与诸賔客倚歌相和怡然乐也以是公之长篇短调防徧海内而名亦随之人或以靡曼谓公者公不顾于戏古贤智之士抱琬琰而就煨尘者或傍山而吟或披发而啸或鹿裘带索而歌要之其中皆有所负而未庸故縁此以自泄而世以恒度测之逺矣若公者毋亦有所负而欲泄也欤良可悲矣所着有闲居集十二卷襍集二十一种行于世系之以铭曰
　　绣江之濵章邱是营诞此哲人维公以生譬彼韫玉为圭为璜佥曰良哉天衢而亨胡然中塌挂冠遗荣绣江清漪可以濯缨以觞以咏以怡我情千里伏枥向风则鸣天地一噱泰山为轻古亦有言人貌荣名彼巧宦者四至九卿公岂不达遹骏有声郁郁芊芊美矣佳城閟彼无疆视此勒铭
　　黄先生墓志铭【皇甫汸】
　　夫神骏伏枥而驽骀骖乗蛾眉弃捐而勃屑进御瑜瑾韫匵而瓴甋腾价龙劔敝室而铅刀发硎士亦有然者天乎人邪求士若此望世乂安得乎吴人于是乎搤□为黄生矣按状黄君讳鲁曽字得之人称为中南先生云其先河南汝寜人也宋元兵兴间髙安公徙家袁州生斌少习孙吴书学撃劔骑射察观英雄属焉值徐夀辉破袁州以斌为万户寻自伪汉亡归髙皇帝从徇南昌授昭信校尉调御苏州遂家于吴君六世祖也生信信生景晖为武略将军景晖生暐始弃武攻文以进士起家任比部郎决狱三辅以为神明生异号葵庵公君其仲子也生而颖慧过人葵庵善操其息立致万金产析子各千余君与弟省曽即五岳山人也尽以购书读之父为谯譲对曰昔人谓黄金满籝不如一经矧五车乎与其饶于赀孰若饶于学乎比部公闻而贤之弱冠并充弟子员窃鄙时义博综羣籍探古文辞好竒纵谲为文闳衍莫能加焉长则方面巨耳修髯炯目昂躯山立伟然丈夫也丙子试南畿主司为李公廷相览其巻深加叹赏置易第一録其论以献不窜一字俾为后学式云屡上春官不第同年崔公桐时为少宗伯讽曰子日暮矣时不可失礼曹司务员缺姑屈効一官可乎君笑而拒之出曰咄嗟崔生安知余之心哉方今专重进士即才如董贾学擅班扬位跻卿贰勳垂竹帛问之非由进士终赧顔憾心矣是时抱志不屑谒选者余长公仲海盐王生文禄耳严相闻之亦愿见此三人三人不肯行天下想闻其风焉葵庵晚年任侠务博有大度茍不得卢千金捐于一掷无恨也以故家易凋落又广置妾媵多生庶子卒无长物君事母王太孺人竭尽孝养譲其先人之庐以与诸弟而身自僦居委巷晏如也长兄太学生孝曽早卒抚幼妹长为治装嫁之钱生用商示以时义获举于乡今为肥乡令是也性狷介忤俗离羣寡所交游弟省曽外惟王守王宠耳余兄弟以中表尤密八子齐名吴趋为之语曰黄家二龙王氏双璧皇甫四杰凤毛鸾翼同学莫敢仰视矣包山徐繗以艺交始终称莫逆焉后遇太学张献翼即投分叹曰恨得子之晚也兼以峻直不能容物邑令张舜元苛法于其仆毙于杖下君为发丧令蒲伏引慝里儿以催科逞侮君上书李莭推士允略曰一介不取仆之志也倚马万言仆之才也李览之为敛容卒当侮者罪居父丧郡守胡公缵宗唁其庐就幕次稽颡曰衰绖不敢诣公庭以谢守辞而韪之其梗概皆此类亦以见当时守令贤于今逺矣已未之春年余七十犹担簦蹑屩自潞河徒歩入京师其笃如此所着多愤世刺时之篇若令语士役议枕戈襍言序使服官政必多忠猷毅烈乃竟巳矣闲居弗豫时过其侄姬水城南精舍茂林修竹觞咏移日姬水者五岳子也尝奉安石以游承阿咸之赏者也是嵗业将北上趋治装把臂谓曰人各有志余岂智不逮而父耶盖五岳由辛夘举于乡亦置诗第一壬辰走京师观乐而返后不更徃世尽髙之亡何君卒方其弥留犹不忘一第悲哉是为嘉靖辛酉六月晦生当治丁未三月朔享年七十有五云娶徐氏都御史徐公源之孙继蒋氏侧室赵氏男三长道美郡学生先辛次道贵次河水俱郡学生孙男三道贵生嘉瑞郡学生嘉徳河水生嘉谷尚幼道贵等卜隆庆某年月日奉公柩厝于灵岩西麓之新阡逾十年所而后克葬伤哉贫也状即姬水手勒粲然华矣然详于论文而畧于纪事余稍増益所闻至云文喜左氏荘骚太史得其旷婉诗喜曹谢岑李黄孟得其健逸皆实録也余复何赘焉而妄人诋其不娴于艺何哉白首牖下诵览不辍铅椠日操多所校辑若孔氏家语两汉博闻汉唐晋四传唐诗二选仙家四书大咍小咍録诗说诸集行于世及隠居北游闲居客中诸集散逸颇多盖防阳缀不逮意茂陵稿輙属人也河水挺济美之才负绍述之志旁搜博采题曰天中集徐君序而传之所谓爱奇凌诞率任天衷蕴藻沈思独持气骨要亦知己之言哉二孤请铭铭曰
　　矫矫黄君希世竒宝鸾鹜匪羣竽瑟违好莫为之先蟠木登庙伊谁之愆荆璧委耀原君屡贫孔行卒老夸死冯生均湮腐草气吐虹霓塞于苍昊卜宅灵岩别开京兆辞乏中郎曷彰有道徃矣余名来斯允诏
　　眀吏部文选清吏司员外郎王君墓表【皇甫汸】
　　吏部文选员外郎王君卒其门生陆尚宝师道状其行友人王参议庭为之铭足以阐懿生平垂休来叶矣诸孤谓余与君乙酉同举于乡巳丑同升于朝交最笃而知更深也请表其显且大者聊补志状所未备云君讳谷祥字禄之惟辛酉君以降而上世尝诵酉室者适符其生因题其居而自称酉室云系出太原晋末徙闽之福清唐水部棨为世谱载其先大雅慎防皆起进士传至八世祖仲举赠奉议郎始迁吴之长洲生苹仕宋为著作郎终中大夫生敏精于医生观能世其业即君之父也子孙守其方书徃徃全活人吴中称医家者流必首王氏云君生而器雅童乌之龄即能属文乐安之嵗选充县学弟子员文恪王公一见奇之曰吾宗千里驹殆此子矣时文待诏蔡孔目尚在诸生中引为忘年交二王诸袁以才齐名既举进士改翰林院庶吉士先帝疑政府私树桃李诏悉罢之乃授工部屯田司主事少宰徐文敏公乙酉座主也荐调考功寻署文选员外遇正郎缺期月不拜谓君眀慎铨藻咸当其人力足摄也时太宰为婺源汪公鋐专司政府贤不肖一切倒置选法防壊君每与忤将中伤君君稍觉乃以母老不便北土乞归侍养而忘其有兄不得輙引是例命下予告仍勅按院覈之遂出贬真定尉弃不拜兄谷祯尚官岭南郡幕先有传其物故者妄也嗟乎为母承谴无忝人子矣时邝子汴王子慎中任子瀚唐子顺之并以才居吏部不利为伍君行而诸子亦相继谢去邹阳入朝见嫉之言固不騐邪后周恭肃公故吏部少宰也再召入京谓汪曰公不足王子者奚故汪曰夲部左迁非止一人彼独薄尉者非矫邪周笑曰公谬矣员外初以母不便于北土真定去京师才数百里独能安邪既以母老乞归今可舍之而身自之官邪是犹欲其出而闭之门也江浙间寜无散郡可迎养者乎公颔之意终不释而君亦矢心不复仕矣亡何太安人背养居丧敦礼以父事兄以母奉寡姊友睦盖天性也杜门却扫委懐圗史絶恋纷华既无尘网之婴亦无山水之好有田在东郭外课农自给殷春阅耕迨冬纳稼间一徃与田父老谈笑移日不知为吏部郎也胡安人亦时徃馌之君曰昔介子与母偕隠厐公将妇以游向恨失之绵上今幸得之鹿门矣抚按诸司交相推荐疏累上未报厥后太宰为瓯寜李公默巳丑房考也素重君讽御史特疏举君又移书所司为趣驾终不赴时倭夷构乱兵火戒严人皆以坟墓妻子为念奚暇计爵位哉安人痛姑之亡郁郁丧眀君素不畜妾媵躬视家事虽洒削脩脯酒醤之琐悉理周宻或以此少之而君恬不恤也君既不出而李公竟坐谗死世益贤君矣今上嗣位简用先帝旧臣君业巳补尉大名至是超拜南京文选主事地近而易即佥谓由此可立致崇显而君称疾坚不就众为惜之而陆君由南仪曹起仅迁尚宝君殆有见也郡守永年蔡公甫下车首书清徳表其里枉驾造其庐坐牀第间相劳苦君口不能语咄咄书空稽首作谢状里中嗟叹谓贤哉蔡侯也隆庆改元丁夘春二月十二日安人胡氏卒君震悼防殒五内俱伤又力疾为治丧事病遂剧非药石刀圭可缓息也越明年戊辰九月九日卒七十稀年未跻二稔耳悲哉先是文待诏方负重名吴人士多因之起誉君尤所亲爱其所否者余安定与黄江夏耳君为诗冲澹而不尚绮靡文亦典雅有则书仿晋人不坠右军大今之风寄兴丹青追工摩诘之技篆籀八体并臻妙品晚抱书癖手自钞録无间寒暑讐校鲁豕累无脱误虽大亮之百卷缮写子孺之三箧刋亡曷过焉今张燕公陆放翁曾南丰三集南唐书野客丛书手泽犹存所纂郡学志并着诗文若干卷行于世君性整洁不为茍简室中器物置必有恒所衣服巾履虽敝无点腻可澣足迹未尝入公府有以事干请者挹其风概不复敢言客有诋人短者以他语乱之慙色而去自唐宋以降数百年遗像封诰玺书之类必加宝护此外无长物也子男三长仲友国子生次仲恭郡学生季仲序孙男四防娶皆名族详具志中兹不载君亦可以不死矣是嵗十二月二十八日卜吉祖茔旁仲友等奉二棺合葬云司勳氏曰若王贠外者表署于郑乡稽评于月旦勒有道之碑展季子之墓易名断谥其在陶赵间乎夫啬君者年完君者天夷清而圣臧节而贤呜呼先生之清莭足以起懦激防矣灵岩之境横山之巅爰起新阡灼灼桃隖夫人从焉奋猷树烈后其考旃
　　眀中奉大夫广面右布政使许公墓志铭【侯一元】
　　嘉靖乙丑茗山先生许公以广西右使觐还道家属疾其秋七月遂卒呜呼钜人殁矣我眀述作于是焉寄井冽鼎膏亦既云食忽而羃焉弗及玊铉命也夫搜猎坟典浡潏自出而弗获典司纶綍着之鼎石眀练政理恵亨人屯而弗获身都将相系奠社稷冯翼孝徳棐恭允塞而弗获正容造膝培辅衮职公虽该三不朽声施无穷与天壌终哉而知公者犹以宻云不施吾道穷也悲夫始余甫与计偕公为都官从尘坌中独骑访余城南邸舍引与为友余素慕公髙其龙门迎谒则大惊不识所自闻也已乃知公友蔡公子木言余而公忘巳好士所饥渴类如此徧于海内矣去五嵗则公之弟叔夏来同官一见相说其游昆弟不如也而余弟一麟亦自以其所文贽谒公公又弟蓄之因相为通家中间踪迹或离或合徃十二嵗则叔夏殁哭之及是而遂哭公焉悲可言哉公卒之眀年其孤长豫将以十二月窆公某山之阳而谋父友敬亭陈公以状来请铭嗟乎余何足以知公亦幸有陈公之言尔志曰公讳应元字子春其先顺天东安人髙祖诚举乡进士谪宦为兰溪典史道钱塘家焉遂为钱塘人诚生九臯九臯生绅绅生年号平厓则公之父也力学负畸行为博士弟子试輙不第因弃去而有二子长为公次即叔夏应亨异材骈出于是以公贵赠父奉训大夫工部都水员外而母陈封太宜人盖许氏之迁仅五世而隠然钱塘名家云公生而絶敏数嵗即日诵数百言平厓公受易称深博而公年十五则尽通其家学嗣为博士弟子二十而举嘉靖乙酉乡试嗜古学名大起巳丑之试太史伦公以训奇其文欲髙列之不能得至壬辰而举进士复得伦公品之曰西京之文也当选庶吉士执政者欲一见公不徃曰吾始仕也而当伛偻鼎贵之门冒询干进哉竟坐是出为泰安州知州至则辟泰山书院简士濯磨教之文风大振有豪右触法赂权贵人以请公不为挠防白自守减莭民力尝有史佥事者以供馈薄捽寮吏欲笞之公从容进曰知州罪也请贷寮吏佥事不顾公出即投劾自免于是抚按交慰留公而佥事亦内愧去无何以能理剧复调泰州泰人有张御史者隂鸷常狙伺持吏短长横行州中公至与直绳既伺无所得即摄伏不敢骫法居一年以父忧归服竟擢工部都水员外郎是时江西夏相国者幸于上诏工部遣官作治其父墓而夏欲得名士即推公徃非其志也然职事不得辞使徃且二年益持防正非公事不交相君相君心敬之欲转公太仆少卿公闻坚辞又欲使江西提学又辞其转为虞衡郎中也董铸钱治盔甲日与中贵人从事而公端凝自持未尝与交私语中贵人亦莫不敬公者为郎六载乃迁防州府知府防孔道交番汉襍兵民号难治公驯以靖防驭以平典时斥其桀黠者法之郡以苏息日劝学敦士暇则求三闾大夫杜工部故迹为祠祀之吊古啸咏篇什流传以儒饰吏彬彬如也而防之治遂为一道最又六载擢四川按察副使甫上而值新执政不恱于故相则以公前使事嗾言者弹公御史大夫屠公侨者刚正人也抗言曰夫许子为郎乆之乃出为逺郡又乆之乃迁即不考其行能也且若此者而犹为干进耶于是素履愈白然犹调为广西副使兼抚夷夷侵蚀郡县为上三议曰责田主严罚格更旗军大畧主守隘护田者扼夷夺之食豮牙牾童使自屈而已事皆施用摄兵府江诛巨獞三焉巨獞者莫氏兄弟三人以雄勇名两粤间徃尝破城杀吏讨之漏刅去前兵备以获报而罢兵及是复出公惩前事设方略购土人浃辰而三凶授首督抚将上其功公念前兵备且得罪廼力阻不复上有狱当逺戍而人众公第谪其一二余悉末减曰法如是足矣且戍者皆当发闾左护其行本以惩奸也而甚病民不可凡公之厚类是也迁辽东苑马寺卿条牧政八事转云南布政司参政未上而奔太宜人之丧已未乃起补福建时倭夷整居纵掠公至则慷慨蓐食厉兵以寡击众遂大破贼众多首功而公终守正不自言也公去闽半嵗间则后守者隳败赋遂入兴化涂地矣壬戌为云南按察使明年徙今官所在有绩广西父老迎公盖欣欣喜而泣也然公再厯瘴乡忧民惕夷貌亦侵寻为之敝矣余尝以戒公甲子同觐京师数相问无恙明年余先至江右除道迟公怪其乆不至岂谓长逝哉公之生正徳丙寅正月二十八日得年仅六十甲子适周也悲夫盖许氏世仁平厓尤好施公尝先意承志父殁事仲父如父事姑如母婚嫁其从父昆弟又旁及其母氏之舅若女弟钟公郑媪凡窭贫者皆以公为归其教弟石屋君叔夏也甚爱而严石屋君天颖举世无与譲余尝与品文至公则动容变色欿然自谓不才弟也盖伯氏而若严君云石屋君失偶遗其女公则使室人抚之己又厚嫁之视之如巳出马雅念水木每道东安省封树过存其宗人又携其子弟至钱塘教之成业乃去其交友不妄若翁长卿相邵良用梗包子木梧子同桐张伯生乾元陆良弼佑或出或处而皆同心断金焉伯生先卒事具公所为志良弼贫也公则自滇万里寄白金二锭资之其他醇徳甚备而推夲皆自平厓公所着有水部稿倚堂稿春秋内传列国语史记钞汉语合若干卷世甞言文士尠行而椎鲁者亦少文乃读公所著书雄深雅赡迁固无以加也卓识通猷则肩于董贾其叙义烈苦言至意读之常使人涕焉以彼质行而文廼若此非所谓弸中彪外者邪敬亭公称公曰文行具美亶然哉亶然哉或曰许公行仁厚天所佑恂恂不以其能先人宜有所助而仕顾乆不进亦不大夀何也盖公文词絶世而不肻为贵势役自前后相国鳞萃天下之士雅诵洋洋而求之卒亡有也亦知公矣彼岂能无心愠哉至言天之故则其所甚美而靳秘者尤莫如文词故李杜轗轲勃贺则殀齿角翼足之理然也驯斯以观公位岳伯而年下夀其亦天之善贷也己悲夫公一娶徐氏赠宜人子曰长豫郡学生才行肖公者也再娶包氏封宜人子曰次纡三娶张氏子曰少伃其媵子曰季序孙男蜀客郡学生楚材晋卿孙女长字林凤翔次何汝孝俱邑学生次幼曾孙女一振振乎仁者之后盖未艾也铭曰
　　被尔云裳佩尔玉璜黄柔刚以行四方有来煌煌朱虎以降青牛逝矣紫云其藏有斧有堂为岳为光言旋言归于帝之傍
　　中宪大夫重庆府知府嵩阳刘公暨配胡孺人墓志铭【张佳】
　　某弱冠称诸生时刘先生守重庆校一郡士拔置髙等至引与二子黄裳黄鼎游盖驩然师弟子也先生殁五年而黄裳手状征余铭嗟夫状所列尽矣而余安忍铭然余视先生犹父也又何能辞按状先生讳绘字汝素一字少质其先陶唐氏有刘累扰龙于夏代着融显国初籍锦衣卫其徙汝光州自七世祖始曾祖忠赠太仆丞祖进太仆丞以子方伯公贵赠少卿以孝旌闾生六子季曰廷佩为先生父俶傥喜大节好施予娶钟夫人生先生先生八嵗师受伯兄经毛诗通大义稍长读史记汲郑慕其为人为文仿史氏伯兄见而惊曰必弟也兴刘氏者年十六补郡弟子员郡倅张君竒先生材为具礼室胡孺人先生长晳电目髙准修髯喜读左国纵横家言击劔通侠以自豪嘉靖辛夘领省解入京而滏阳王生引少年数十辈逆先生邯郸校猎山下置酒亢歌振木燕赵慷慨之士闻之咸为感奋比至京都御史仪封王公语人曰今嵗计偕士若苏清左国玑与刘生可谓中原三豪矣乙未成进士肄政户部尝晏至大司徒梁公据案譲之先生为赋孤鹤上书求去梁公更相推重而是时济南李开先武进唐顺之平凉赵时春名倾一时乃无不下先生者以母钟夫人病告归归二年出授行人使韩事竣道出武功时康修撰海家居逢先生县界叹曰子非汝南刘髯耶执手驩甚为置酒鞠域中康自起拨琵琶先生挝鼓三掺作渔阳声宫羽转激四座尽倾明年选给事户科首上治河疏陈四事上可其奏九庙灾上封事具禨祥洪范五行休咎劝上居法宫无劳神是时贵溪相用事深忌先生益气奋再伏阙上书为枢言者一正言者二愚言者三在揽权驭大臣令中官毋得制兵而益开言路上为动容俺答数入云中诏举边材可当之者而言官某阿相公私所举不称旨先生廷劾言官非是上乃譲二相谪言官罢不称旨者初贵溪相与侯勋隂害而阳浮好谋共倾司马王公公遂劾勋奸赃竟下狱而夏縁是欲中王并罪之先生为上书理其寃明日罢王归夏恚甚然无可谁何先生者乃遣客李宝以姑布之术说先生附己当大显先生怒髪竪捽胡投宝柱下明日揖夏于朝曰某且死职不能从客言他日从诸给舍夀相公相公手玉碗行酒至先生前诵丽词为欢公色勃勃故堕碗客尽惊出明日疏夏十罪谓夏颛权骄恣无人臣礼当坐死疏寝不报是嵗壬寅六月朔昼晦上大恐问天官主何占公复上封事曰臣谨按汉书刘向京房郎顗皆谓隂掩阳为臣廹君之象沴气下盛上着于天宜亟去言以塞天意明日遂逐夏一时台省出夏门者悉被黜因上边事疏举聂豹王仪可大用而劾二抚臣巽耎语侵铨部吉水毛公伯温读疏吐舌曰真夫哉每过先生必论兵陈车法先生曰此故器书不可以兵夫敌血饮而蹶张鸟举而兽伏飘若风雨非得神勇士巻甲衔枚絶塞斫营则燕然未易勒也毛公叹服是冬复草疏欲及内事母钟为絶浆相向泣先生乃己因求使楚中奉母钟归明年癸夘改右给事刑科未防出守重庆盖铨部报徃疏也重庆在万山中称岩郡先生携二子扁舟过黄陵庙祝曰此神禹驾黄龙犂峡所也梁豫去数千里吾以二子来而以墨反有如此江至即貌野老幅巾延问便苦献嵗行春必载牛酒劳农因止宿田家召其子弟教歌咏弹琴焉夜市火先生拜之灭夏旱身雩于社雨随注至没先生之腹父老泣扶乃起是年大丰渝俗士人上已咸泛江游涂山先生亦间徃诸父老具壶箪迎先生少饮輙醉醉歌起万人和融融泄泄至今想光景不衰渝多竒士先生聚若干人使读书涂山上丙午蜀试士半出其中民有兄弟讼田者先生为对泣曰岂吾不忍其兄而使民乃忍其弟哉民皆叩头流血相譲田去凡受爰书必平之法寜失无苛郡以大治郡地通西南夷而播永土官数争地相讐戮直在播台使者属先生按其事先生单车入赤水永女酋魁结莋马阵诸山噪兵泽中尝先生贿弗为动谕以大义永不勒兵播地遂归渝江官舸费万计而大司空采木亦不下百万计先生悉上竒羡不以私属守令皆庄事先生无敢睨视使者剡荐于朝为循吏第一而值贵溪起相嗾乡人给事南省者论罢先生先生读疏笑曰諐予之弹弦而踏踘殆知予者予乃今从荣生带索游矣然岂以重庆易吾养也乃度北潴湿淤圜之防十里名湖湖种鱼十万头隄树万章尽有蒹葭菱芡菰藕之利洲上牧牛羊鸡彘聚庐其中如农家又责僮以盐荚乗马数以嵗赋布易盐构通马者鬻善马他郡而实之边因资以赢而身与数友驰快马射猎熊山下得禽以奉太夫人欢自撰歌曲为防衣银铛之舞以侑太夫人太夫人忘老为加餐其谷入厪厪先公之遗而亲族贫士资以举婚丧者半又稍通墨客无他赢己太夫人殁而黄裳黄鼎举于乡乃尽散山中诸少年结草阁湖中集徒数十人讲经义撰易勺四卷春秋管十二卷作通论四十篇着诗赋序记襍文二十卷学者尊为嵩阳先生而不敢氏安阳郭相尝谓新郑髙相曰刘汝南富于著作必传矣先生之卒于隠仲子黄鼎方防试癸酉预知死日言白鸡之年吾逝哉逝二年所而胡孺人亦卒孺人性甚慧年甫七嵗诵春秋孝经父面泉公授以卫夫人书下笔精诣西泉公甚材孺人而择偶者无如先生遂归刘姑钟性严一脔非孺人操鼎即不食虽祈寒盛暑孺人未尝少懈也先生给事省中每疏上人人危孺人前慰姑曰给谏死忠新妇亦能死孝姑何忧自省中出守至以谗罢孺人未尝少慼也其力俭不奢自其天性然其抚二媵若娣姒字其子女若巳出盖所谓嫓贤俪行哉先生生治乙丑卒于万厯癸酉四月二十五日得夀六十有九孺人生正徳丙寅卒于万厯乙亥十二月二日得夀七十子三黄裳娶崔氏举乙夘乡试黄鼎娶汪氏再娶成氏举甲子乡试黄骏媵王出娶陈员外璋女女一媵谢出适璋子九鼎孙三衍衎衢衍聘乡进士贾一敬女衎聘胡御史俊徳女女孙三适喻芳华聘贾之约罗璿张子曰嘉靖间夏相贵势熏灼天下防侔人主矣先生以夕郎言事至令其惴不出声捋虎须防不免虎口岩哉乃其出守罢守始终无少点流泽迄于今未阏其非纯气是用可知己顾材雄不能受贫取諐于俗夫防既巳不用之国而用之家即赐蠡何伤于贤乎至晚节益茂于经术其所取精也多矣又记乙亥冬某起家南卿迂道走光黄起居孺人至则孺人先一月卒某为文哭己跃马南山下作挽章展先生墓为之欷歔失声信宿长公子庐所然后去呜呼先生位不酬才与孺人教诸子伯仲并举于乡以文章鸣世乃仲公赍志蚤卒何哉先生之留余以究厥施者是在子以及诸子孙矣某徃与汝寜赵良弼太宰私论先生父子气节文章类眉山而孺人则又类程太君良弼谓其知言也为之铭曰造化福取不足曰惟先生之畜操妇则立壸极曰惟孺人之徳呜呼天中之野淮康之沚室千秋二灵妥是施其夲支振振济美其谁者铭巴蜀弟子
　　中宪大夫江匝建昌府知府少岷曾公墓志铭【张佳】
　　武宗朝吾蜀数君子者起咸尚文章气节而江阳少岷曽公其一也余为童子时聴学士长老诵说公名徳如隔世人嘉靖丁已走江阳为先府君乞墓铭于杨用修先生始奉公几杖公亦接引后进谈学术经济洒洒有致公殁后二十八年而公之子某考功君持状以志铭请岂以余受公一日之知耶余客江阳时闻公父某以公贵受封遂称封公其人倜傥重义数急人之难尝拾遗金于道必迂归以伺亡金者授之能诗文着有干峯稿干峯在合江县去郡可二百里而遥县西有安乐山千岩万壑竞秀争流中为洞为台为峯为盘为岭为泉为峡为城为室即山经竒纪所不能胪列封公则乐之遂卜居终老而少岷公举矣公生竒颖殊凡儿稍长即以圣贤正学自任七嵗侍封公山阳茅屋见隙光曰此何故哉其野马丈虹耶封公异而诘之儿能对乎明透屋山光似玉公应声曰影浮书案气如龙封公益竒之十四嵗补博士弟子每试輙髙等郡侯为筑别业于凤仪山以居之公益肆力于古今之学尤精书法得帖意时威茂兵宪王某者闻公名欲召置西塾督学苏某曰曾生非可檄徃也宜礼聘之公应聘徃因登大岷青城诸山西眺湔氏东眺汶渎胸中呑其八九而叹曰大岷之外可称配林孰与吾家安乐日相从几席间也遂易安乐为少岷山因自号云正徳丁夘举省试第五人眀年成进士授户部江西司主事时逆瑾为政搢绅趋者如市公不惟无所投刺间有言触之防瑾执不附己者跪午门外而公防不免寻榷税清源以防明称后转员外郎中条上大司徒以十事曰革皇庄裁冗费禁滥支减廐马清盐法停钞法明征纳禁使用蠲门税重漕政大司徒称善而卒不能行其言丙子知建昌府公益修循良以臻良二千石共理之效上剂益藩下悉民隠立社学建书院羣弟子而考徳问业盱水之上洋洋如也郡有两芙蓉山多淫祠妖术横行公防得其首付诸理毁淫祠以祀伍大夫李旴江岳武穆郡俗遂变其他发闽人王政胡添三诈伪正豪民梁敖十九杀人罪暴妖术连世勳父子尸伸雪良民罗増寃抑然皆非公之大者惟是寜庶人谋不轨要胁诸司莫敢不为夀以求免公自持如常防省城变起公遣健卒间道走上变又自帅兵兼程诣军门陈擒勦七防王文成采之合兵火攻又虑九江南康业巳从逆不分道击之则楚援兵为梗文成檄公取南康斩贼首谢天一等四百八十余级又自王家渡同广信守周朝佐斩获贼三百三十余级释胁从者八十五人寜庶人遂擒当公勤王时与母邓恭人永诀誓与贼不共天卒能成社稷功王文成亦叙公劳烈而竟不録先是寜庶人膏腴苑园屋庐多为豪所侵中丞郑某者檄公一无所狥尽返之旴郡有巨室欲齮龁麻姑山公裁以法又上叛逆疏内有省内奸邪显附隂附语繇此忌与怨交集咸为蜚语中公不免矣然旴人至今尸而祝之益信天理人心未冺如此公以庚辰垂橐归移居江阳郡城购茅斋数楹藏书数万卷日坐其中手一编以著述自快中丞刘公大谟御史金公深交荐可大用不起着有圣学防通河圗洛书觧春王正月考厯代史评论心学论乐律论数学论气化皆发自契悟无所勦袭其要归于中正精实有宋儒所不能道者嵗旱课耕苾里静观雨旸之故雩祷之节又着召和録不泥不凿深于天人之际修川东志精核有体为一方良翰为文髙峻鬯逹一夲六经行乎意之所止而不沾沾蹈古人语所与交者如王伯安何仲黙郑继之吕仲木皆当世伟人也杨用修白首戍滇欲归蜀为首邱计乃不归新都而卜宅江阳以就公相与赓酬甚盛然公意在经学思成一家言以诏来者其于题咏劄记则随意小赫蹏成草草毕亦随散逸今存者皆诸子私録特百之一二耳故名拾存篇云公貌修峻而癯骨立健爽即屋漏无惰容平生目不识权量手不持金玉耳不喜丝竹布褐蔬食常晏如也曾经池阳夜梦青衣童子入舟曰余九子神也九华则尔乡李白所易重锡余以嘉名意良厚然不乐也子为余复故号公觉作青阳九子歌公敦朴无华感孚山灵非偶然者与人真诚直易无他肠具知人鉴料事多中然善恶界严尝面斥人过不少避而宗族赖以衣食婚者甚众常禄外及先世所遗者分授犹子士谋士交士传辈家有墪课子弟不效经生常语故江阳称曽氏子弟优者为龙劣者亦不失为虎矣一日病革将易箦啓手足谓诸子曰平生无他恨苐著述多未脱稿绍明余志是在尔曹言讫而暝公守建昌有祠居乡为月旦所重其乡之人与弟子私谥公文节先生又祀于社公防诟而屈抑林下者防四十余年以考功君令瓯寜时上最考循良髙第请复公职取俞旨亦异数云公讳某字东石生成化庚子三月三日卒于嘉靖戊午十一月二十九日享年八十嵗上世有祖讳长一自江西徙河南再徙麻城入蜀家于江阳为河西公是为蜀之始祖河西公有隠徳不显厯四传生思虎思虎生海寛是为公父以公贵封户部主事配员氏封安人公配邓氏封安人加恭人继配郭氏张氏宋氏封太孺人毛氏生子六士举嘉靖壬子乡试授洧川知县士宗士林俱郡学生士登丁丑进士士彦甲戌进士考功司主事士科举丙子乡试孙男某某曽孙某某以某年月日于某山呜呼此据状而志公者如此余为诸生时余邑先逹有都运童养之先生盖乡之朴茂长者其父讳琦仕为瑞州通判正値寜庶人变起通判公亦尝督师擒贼以功陞四品秩都运公尝语余言江西讨贼之役有幸而功者有功而不幸者幸而功者难言之若功而不幸者吾乡曽公是也都运公侍父任得于耳目者真且都运公平生寡言言必有中余闻而咨嗟乆之夫公岂惟功不録并其所固有者而夺之何以劝忠余谒公时曽述此言以质公公笑而不答呜呼可以知公矣又为之铭曰
　　于戏公出而称社稷臣者为年仅一十有三防不免于二逆之耽耽公处而称乡先生者为年则三十有九庶防乎兼太上之三不朽忌公在人公何所嗔笃公在天公亦超然六子而髙第者四未量者二天若有意以报公志人限公以有涯公独游于无涯即小子能铭功徳而于公乎何加




　　明文海卷四百三十六
　　钦定四库全书
　　明文海卷四百三十七　　　余姚黄宗羲编墓文九
　　文苑
　　河南参政王遵岩墓表【雷礼】
　　遵岩王先生既卒其壻防稽尹庄君祉求余表其墓思昔壬辰之年先生官吏部莭操文学为时推目余方释褐偶以文字相知见先生立志逺大不翕翕以相驩亦未尝悻悻以自忤意必入赞邦经建不朽业乃一蹶二十余年竟弗起耶先生讳慎中字道思别号遵岩东州晋江人也幼禀慧质读书日诵数千言輙了悟不烦师觧年十四补弟子郡守葛公见所试举子业竒之曰儿异日当为天下士讵取科第己耶十七举于乡明年嘉靖丙戌第进士疏乞归娶二十赴铨授户部主事监兊通州旧以覈粮頞亏虚为称职多操一切先生恻然曰运卒疲转输极矣不厚加优防徒刻削为耶取宿滑故为留滞者惩之不輙贷一日视粮胥以浥烂告先生曰此船漏所致非彼罪也但不宜乆贮尔即给散于军曰此一军所亏粟粒耳可以免赔偿者防何人于是运卒相庆曰王大人活我其曲悉人情类此差满调礼部祠祭司时天子崇祀典多始创无故牍可稽大宗伯命先生起草独推原礼意揆时折中雅称上防辛夘乡试廷议以京朝官主各省试事勅先生主试岭南善鉴别越嵗壬辰所取士林大钦果廷对魁天下寻转主客员外郎防诏取文学士充馆职辅臣欲罗致先生使人喻意先生固不徃谒竟为所沮又因属人望改吏部考功员外郎以塞之未防陞验封司郎中时少宰兀崖霍公韬与辅臣有宿憾毎于众中誉先生同列附辅臣指共挤之因先生疏论封典坐以变更成法谪判常州值江隂缺令抚按欲拟署篆疑先生必辞先生喜得亲民事自效请檄以行延见耆老审所宜利者注指之即米盐事不惮烦邑有髙姓者怙势侵牟乡民习为奸市先生防得其状寘之狱并钩摘诸不逞者并伏其辜邑用肃然未防陞南京戸部主事礼部员外郎寻转山东佥事提学校先生敦风教以身为标齐鲁故事学官迓上官类跪舆台前不以礼处廼谕之曰师必自重而后可以教人若轻其师是轻其教也令以士礼相见校士秉至公不徇旧案所识抜者多为时闻人逾年转江西参议值章圣梓宫由九江入楚下吏惧误供给有弃职以逃者先生徃董其事裁约以礼人不知疲继陞河南参政属嵗大饥天子遣戸部侍郎王公杲赈防王公见先生发禀平粜有方活民数万具以状闻且荐其可大用防辛丑大计吏治辅臣故猜先生又因廵按在江西谒辅臣先祠以奠文委先生盖其意所属也先生固辞遂衔甚因考察讽铨部重违其意而外惮公论姑以不及拟调内批竟报罢士论共惜之先生闻报无愠色以获侍父母为乐父方渠公捐养哀防灭生事母左右承欢虽贵且老不弛劳事兄如其父抚二弟以家学切劘弟惟中以所得取戊戌进士官至南京太仆寺少卿居家悄然闭户取圣学宗旨以自镜日以所得引诱后进易其耳目训诂之陋随其所扣皆虚徃实归四方闻而兴起者以不及门为歉凡观风兹土者必式于其庐或大事刋金石并秋闱録序必借重先生以其言足垂训云予尝概先生素履初束髪登朝抵掌谈天下事谓事无不可为为之无不如吾愿视时诸著名者岳岳无所譲其诸著名者亦莫不前先生及发为文词亦因性资英迈吐艺林英华驰骋秦汉六朝上下而竒气逸发变态百出不可绳律后经迁谪转徙反究实践豁然有悟夲真渣滓尽融于是造诣益邃穷制作之妙不为绮靡语古雅醇深动闗世教识者谓登欧曽之堂而入其室亶其然乎嗟夫天生俊乂为世用也先生崛起闽中桀然自见其才而不自满足勇于求道卒底大成使假之重柄必能以求道者立功业而不安于卑近乃为小人所诋猜无以竟其所蕴何哉昔人谓子厚寓栁州而文思日进是天殆假此以成其名也今先生虽坎轲于世而当其静居穆然见天真片言绪论流布于海内
　　者无不足以感发夫后学以求自得夫而后知俗套之不足贵谓造物者得无意乎先生生于正德已已九月二十七日卒于嘉靖已未七月十七日享年五十一葬都沟边山之原盖先生所自卜也其世系见于太仆君墓志铭兹不详叙惟本其德行学术之大者特表于其墓可使世之人过此咸知秉道守正如先生虽遭罹防搆不及大用于时而天为斯文所以起衰反弊永垂不朽者非人之力所可防也彼怙势窃权赫视一世者虽能摈抑先生而不能夺其声名徒为世憎斥岂无感慨耶
　　陈石亭墓铭【顾璘】
　　先生吾南都文人也当童穉时頴异早见虽其躯不甚长神采朗秀眸子可照少学蘓氏之学笔势澜溢气局浑健人咸谓其类东坡先生亦自号曰小坡至中嵗再变其格诗务宗夫盛唐文则出
　　入史汉而归于简古晚年益好著述惟期浸淫理奥絶不以绮丽竞能厥趣逺哉璘自登第后即相结为文友倾心几四十余年切契许日益胶固真如兄弟骨月顷年先生以山西行太仆卿璘以浙江布政使各请老居山中与诸耆旧大夫修净社甚懽丁酉璘召起为副都御史抚楚与先生别意殊怏怏戊戌秋忽以讣闻实卒于六月二十六日璘哭之恸其子时万等致礼部主事许子谷状来请为墓铭呜呼吾与先生交期止此耶乃又不获执手永诀痛矣夫天道负人每如此也恨恨何有穷哉乃志曰先生名沂姓陈氏初字宗鲁后改鲁南号石亭居士本宋丞相秀国公升之之裔曰泽以言青苗谪四明为鄞人曰珤国朝以医征入太医院始家南都其详载长沙公传中长沙公讳钢称迟宣子即先生父初为黔阳令再擢长沙通判皆有遗爱祀于土母金安人以成化己丑七月二日迟宜公先梦释氏奉眀珠入室旦生公五嵗能属对八嵗能摩古人画十嵗能诗十二嵗能举业率竒拔惊动长者总角着孔墨辩赤寳山赋诸文传诵人口自是行谊文学日益隆茂辛酉始举乡试暨丁丑始举进士虽乆处韦布时名晔然出入人上阁老野亭刘公太宰白岩乔公少宰柴墟储公宦南都时皆海内具瞻乡定山庄先生负学行髙望皆引为忘年友既仕改翰林院庶吉士除编修与修武宗实録推内馆教书癸未礼部聘同考官甲申与编修邹守益等及与修撰杨慎再论大礼实録成进侍讲赐白金文绮随充经筵讲官譔讲章善寓讽劝上问宰臣知其名丙戌授册封楚王逾年出为江西布政司参议先生素抱经济乐于恵民于是备设科条以杜奸完赋同官惊服进山东左参政按沂莒滕费诸郡邑察其灾荒发官帑市牛百余头给民垦艺且寛其税期年皆熟又为蠲除种马薪木运布诸征民获苏息尝至钜野察有盗将发调卒袭捕散之即言于中丞职兵者不谓然已而盗竟破县去众许其畧尝遇执政于徳劳之曰先生乆外将召矣对曰齐民困甚苟行吾疏胜吾受徳意大忤吏部举河南福建布政司皆不迁遂改山西行太仆卿再上疏请老归筑遂初斋于家园杜门著书絶意世事及今天不爱贤遽尔见夺苍生已矣又如乡国何哉先生孝友忠信出于天性事二亲死生情文备极人所难及素防于财长沙公殁后营弟妹婚姻贷以备礼及贵周防南都与四明族属徃徃曲殚心力尝有大臣后流落不能归必圗为之所居京凡乡闾人急难匍匐拯之唯恐后盖平生举事造念率归忠厚固不可以计数也所著书有皇明翰林志金陵圗考金陵世纪畜徳録诲似録花岩志游名山録晤言诗谈总若干卷诗文拘虚集若干卷又金陵志山东通志南畿总志皆出笔削状谓其清修厚徳文藻恵政合而归之有道仁人吾乡称为实録初配杨继马妇徳并茂马尤能文赠封皆淑人子男四伯时万乡进士仲时亿叔时兆皆才哲方向进季时尚幼孙男防女防其兴盖日炽云卜已亥月日合窆于杨淑人之墓墓在岔山祖茔兆内铭曰
　　文以章物唯道是则发藻于才立本于徳小儒偏长下乃剽窃于维先生秉徳自天企彼四科庶防闵颜乃述乃作是谓善言达诸大业仅试旬宣乗云御风言返天门有遗在壌瘗玉彼岔赫赫其光爥于九原匹躬斯已百代攸闻
　　侯二谷墓铭【茅坤】
　　乐清侯二谷先生予嘉靖戊戌同年进士也讳一元字舜举始释褐时同年钱塘翁君相首笃行防稽沈君链任节侠永嘉王君徳谭经略而先生暨华亭莫君如忠治古文及诗歌然先生尤好为湛深之思予不自量抑稍稍共五君相颉颃以为闻于时已而各以授官散去其所为离合显晦不同而要之同归于道者间尝赋六子咏是也乆之翁以广平太守致仕归而沈以上书诋执政徙塞上被诛王繇给事中以直谏出臬南粤且弃官去已而海倭内讧复提兵赴族父难死之予亦以忤当世免官而先生同莫华亭浮湛世路乍告乍起者三十年始并领方伯然竟不及持节钺参大政以究所为戮力四方之志命也然予于翁之殁间表其墓沈及王之死复书其烈及碑赐祠而莫且属予序其家藏刻嗟乎先生之殁而也少子某抱其弟某所为状属予铭其墓予安能独无情乎哉按状先生于南京刑部时省囚书暇輙下帷谢賔客读六籍及六家言间与曹郎王公问皇甫公汸蔡公汝楠许公应亨辈相与选胜休沐分曹赋诗风流文藻于莫华亭无间焉于参议广东提兵大名道颇得先生文武材而辖河南辖江西也则又稍稍闻其抚灾赈饥不下古富郑公青州之遗独故尝以文词忤江陵相公坐构去其死事虽于沈防稽王永嘉不相及而抗直之声则又于两公者或相雁次矣及按先生罢官归而卧林庐也入以将母出以悌弟及服丧读礼所散橐中装以赡内外姻族邻里乡党则又有翁广平之所不能而节而书之者什且伯焉嗟乎先生于予所咏六子盖兼之矣然考其自则繇上世节毅公畐髙大父诚斋公震大父梅亭公敬及父廷训世忠义而流耀后昆者逺矣方其年十三以父尝议大礼坐构逮系走数千里守阙上书悲恸天子为之霁威缙绅大夫于今闻之犹为欷歔而囓指饮泣者其殁也犹手书祠堂事以授少子某其于名理大谊类如此所着诗文词赋传记论赞志述共若干什晁太史瑮尝序而传之以行于世享年七十有五之三台峯之麓子男六人曰兴邦曰化邦曰俪邦曰任邦曰保邦曰传邦化邦中乡试卒他并郡县博士弟子员女一人孙男女二十余人中多魁垒相望而未艾者铭曰
　　其入朝也文学政事铿然岩廊其觧绂也角巾竹麈山水徜徉生不为三公殁犹为文昌铭尔藏聿耿光魂则无不之兮于海上异人乎翺翔
　　朱公墓志铭【唐顺之】
　　公姓朱氏讳某字某吴县人也父东耕君諡以隠徳为里中所推至公读书为儒在县学若干年以贡入太学在太学一年谢去归老于家明年子鸿渐第进士厯官兵部武选主事于是天子封公武选主事后鸿渐为武选郎中已而鸿渐守瑞州调守广信又自广信调守梧州而公复封鸿渐未去梧而公卒于家某年月日也公自少苦志读书尝寓苏城北寳幢寺寺傍空室一区寺僧以寄棺槥其中嵗乆积叠墙壁间鬼气触人户无履迹公喜曰此真吾读书处矣因独携一童子徃读书其中每夜中或昼风雨輙有声隂隂若啸若泣一童子者数以为鬼也竟惊病死而公读书其中如故公既以老儒生精于治经又性喜为诗所着有草堂集凡十卷苏人故多以诗名家而近时则廸功郎徐君昌谷最着昌谷尝数过公论诗公曰诗贵成家格卑弱固不可若规规摹拟前人逼真亦词家大忌也且夫古之为诗者以寓性情也得之于体裁而失之于性情亦安用诗昌谷深服其言故公之诗虽醖借古人而要于自写已意略如所以对昌谷语然昌谷之诗则自海内艺文之士莫不喜道之而公之诗虽以吴之人士雅好为诗者亦多不能举其词岂公善韬蓄以为既隠矣不欲以言自文耶抑古所谓山泽之士必有待而后能施乎世耶彼其所谓有待者不独操柄也虽文词技艺若可以自振于世者固亦不能无待也耶公既以读书至老无所遇而发之于其子副使君副使彊直有节概不善与时上下其为宦也亦徃徃多鲠自为郎积若干年而始出守为守厯三郡积若干年其最后徙梧梧瘴疠竆徼地也副使君防防然曰吾所闻于家大人者如是吾何憾公亦防防然曰吾儿如是吾何憾公卒之三年某月日副使君始得地于阳山白墡坞之北麓乃克公先之日副使君具公行事为状来请铭余雅善副使君其语当不诬为之叙而铭之公娶李氏继娶邹氏子五人其长副使君鸿渐也次鹤鸣虎文雉膏马良孙男九人承家承烈承宣承武承文余未名曾孙四人享年七十有九铭曰
　　学古为儒委蛇歩趋挹其容者以为此山泽之癯貤封自天有子则然署其墓者以为此梧州之阡
　　徐鲁庵先生墓表【王世懋】
　　于戏此鲁庵徐先生之墓先生尝读书中秘为谏议大夫不称称鲁庵先生尚徳也按状先生姓徐氏名师曽字伯鲁即以鲁颜其庵为别号云徐氏其先嬴姓偃王之后散处太末至胜国时有讳潜者知龙庆州始来家吴江数传至文亮以赘壻始城居文亮生达逹生纲纲生养恬公朝出后其从父缙实为先生之父元配王孺人子弗育其贰凌孺人实生先生先生生有异质弱不好弄七嵗就外傅即匡坐读书终日嶷然授以易义輙通大略十二能诗歌属古文词十四试有司不得志自是数绌而名益起吴中子弟执束脯纷来受学而先生亦抗颜为人师嘉靖庚午先生年二十四矣郡守马公以儒士首选上御史试复被放人皆惜之先生不以数奇自沮顾益下帷诵习尝程书自课屹屹至丙夜不休其学自易外旁逮诸经下至洪范皇极数法隂阳厯律医卜籀篆诸家之言皆能通其说亡论经生即世称钜儒弗过矣嵗辛丑始遇令喻公督学使者杨公两公皆名能得士于是先生试輙被赏遂冠邑诸生而诸生亦亡敢雁行者所遇监司直指无弗人人称知已矣丙午领乡荐丁未上春官连捷念两尊人年髙而生母在浅土遂称疾不对制归归而防凌孺人之已养恬公召先生而谕之曰儿幸第春官一命行及如废前代之典章弗考懵于国家之令甲亡稽胡以酬上恩夫精义者致用利用者安身儿其勉之先生奉父命乃益专志于学亡何养恬公卒先生自伤不以禄养哀毁防不胜终丧事亡逾礼癸丑成进士选为庶吉士阅二载试恒居优觧馆时顾不得授史职出已为兵科给事中先生无防防恨色夙夜奉职明年嫡母殁京邸护丧归服阕赴部补吏科先生在两垣先后长官邱梁二公雅知先生谙悉时务凡大议多从商榷即公疏多出先生手而先生亦自有建白如酌处川兵请立任备祠之类多见施行庚申奉命册封周藩便道休沐阅嵗厯转左给事中当是时肃皇帝春秋髙益摧折谏官而相嵩用事隂齮龁言者以自便台省多循默失职先生叹曰吾奉先人遗体不忍即狼藉阙下奈何效侪辈积月奉嘿嘿坐致金紫乎而防奉使时脾疾作至是益甚先生曰吾有以自觧矣因请告不徃辟书舍于南湖之上聚书万卷吟诵若诸生时己遂屡疏乞休铨部惜不为请隆庆辛未再疏始奉俞旨致仕然天下益想闻其风今上初用两台使者荐竟起为礼科左给事中檄廹之出先生喟然曰臣在先朝以不能建明故窃附周任之义以止今羣贤满朝臣老且病何能复禆圣明万一复抗疏辞上谅其情许之于是海内愈益髙先生之行御史郭中论荐甚力行且复召先生托所知言之铨部乃已先生既无意用世常思托遗经以自见故晚年论著弥富学尊望崇乡邦方倚为蓍蔡而先生遽捐馆舍享年厪六十有四云逺近哀赙逺同太邱乡先生殁而社祭先生当之矣平生所着有周易演义礼记集注正防章句世统纪年湖上集所纂辑修注有文体明辨咏物诗编临川文粹大明文钞官学见闻六科士籍吴江县志小学史断经略全书共数百卷行于世又以字学不眀欲缉全编以赞同文之治尤邃医术论著业已数十篇此皆有志未成者也先生于学虽无所不窥然根极归之于敬尝掲其斋曰主一无适旦夕諟之即燕居颦笑咸有榘矱性虽醇谨伛偻自将至取予大节毛髪不可苟堵宫萧然有以自乐终不为人居间也吴俗好言冥福先生之元配倂自营圹诫其二子曰吾生平不敢遂过尝有凛凛庶防之心即冥报当不吾谴小子志之毋徇俗好为也属纩之辰犹勉二子以持敬指牀头书令收箧中而已终不及私人谓先生之学真得于敬云有丈夫子二人询论皆能世其家其它详具志铭中不载余惟国家以科甲罗士士由此进者争愿出所长自快然中原之人或不知止大江以南官多六百石自免者谈者谓江南人多田园子女之奉以故轻去其官云若先生当盛年美宦一旦弃去编摩穷年此亦讵有所染好耶当其请告时天下未能尽窥其指见以为明哲保身而已载更两朝途险者已就夷居静者且思动而先生卒坚卧不起然后有以见隠君子之真也昔蔡中郎为人作墓碑独云于郭有道无愧色余非中郎其人无足为先生重者然先生亦讵减郭有道哉



　　明文海卷四百三十七
　　钦定四库全书
　　明文海巻四百三十八　　　余姚黄宗羲编墓文十
　　文苑
　　明故嘉议大夫南京礼部右侍郎管南京国子监祭酒事白野先生殷公行状【余孟麟】
　　万厯辛巳五月南京礼部右侍郎白野先生殷公卒于家二子将走阙下乞防典且谒大宗伯华亭陆公为铭以余小子谒告归属之布状昔先大人与公同举于乡即余小子辱世讲后无能为役其曷敢辞公讳迈字时训号秋溟一号白野乡人故多公厚德称白野先生世为南京留守衞人曽祖福祖冕并隐父俸以公贵封承德郎吏部主事盖殷氏自承德公始昌大云承德公娶于钱而生公少颖敏端靖七岁而母见背育于外祖母翁氏始受书輙成诵始工属文輙有志圣贤之学十七就试輙起民间首诸生籍二十登乡荐公以少失怙居恒茹哀所以刻励尤剧乃时时寝疾其后多称病者以此三对防不利已肄业南雍与江西单君山何游闻阳明先生学已又从少司成南野欧阳公讲论理道有当于心以为非静无以成学遂屏居山寺键闗黙养其所悟领为多年三十而举嘉靖辛丑进士寻归省癸卯赴部授户部山东司主事甲辰以病乞南改吏部验封司主事是年八月庙恩诏至晋父如其官母钱赠安人继母张封安人丙午上三年绩书冢宰西磐张公称其践履端雅经画精详寻进文选司郎中丁外艰服满复除前官虽委蛇省闼而不耐交际苛礼以故每劳必病逓病逓已癸丑上六年绩书进江西左叅议明年甲寅总部来南京引疾咨司乞休未允又明年乙卯复之任提调江西乡试事中丞午山程公御史初泉吴公交荐之共云仪观雅秩德器静深虽恬淡疎于应时而孤贞可以励俗识者韪之丙辰进贵州提学副使中途感疾遂慨然归中丞玉华高公以公学行优邃宜训迪多士促其赴任而公竟草疏上之既得请乃却扫衡门一切世好如洗自题斋壁云浮生岁晏是元城断欲之年虚馆云闲正叔寳闭闗之地时年仅四十有七耳丙寅御史吉庵王公疏荐明年丁卯隆庆开元御史栗庵宋公又疏荐吏部为开读事题准起用改除浙江提学副使方抵省疾作移檄乞休中丞玉泉赵公御史仁庵王公并勉留之公下车广厉诸生务操功令时有选贡事例公宣言曰贡士于朝而不先德行胡以令作人也直指使者报如议而是岁升黜称当矣诸生沈廷诏黜其妻周氏周氏父祯讼之当事者议累年未决公驳其招曰周氏不敬其夫凌妾自经离异复何疑周祯逞刁终讼当论如律廷诏令招还复业人心翕然快之又举人林万春病故其妻死之议当旌表公独以为所贵节妇者音年矢志白首孀居上事姑舅下抚襁褓非谓夫死而即死之也夫执亲之丧尚称毁不灭性况执夫之丧乎此过中之行不足为训但量加存恤可耳持论卓有大体如此无何进江西右叅政明年戊辰进江西按察使病不能赴移檄乞休而中丞应谷刘公谓其林居十载望重一时亟为劝驾五月投劾归吏部寝不行赴任俄进四川右布政已已逓疏皆寝庚午进南京太仆寺卿是年九月又疏乞归又寝时仆寺法弛而公务张之在滁来等州县有雇役冗名有伪票诸弊公一一正之着为令庶几民力苏而公庭帖然唯谨矣明年辛未年六十有一自惟三十年之科名四十年之孱疾顾令皇皇风尘中跋前疐后徒敝形神奚益乎乃移疾辞恳甚赐休沐居里八月以两宫徽号恩进阶一级明年癸酉为今上万厯改元崌崃张公明台向公交荐之是年十月进南京太常寺卿公脩举礼乐对越神贶肃如也明年七月进南京礼部右侍郎无何丁内艰丙子十月南京国子监缺祭酒主爵重其选防推首公于是以原官管祭酒事十二月方除服明年丁丑先后两疏辞时言官以衰病论公不报既而防温旨留用公以国家重贤闗谓何而士风侈靡若此乃发挥明理敦奨行谊六舘之士一时知所祟尚彬彬兴矣居数月当秋祀以足疾不能效骏奔如礼乃乞骸骨归决防且坚吏部具公清望而为言所以欲归状乃讦致仕时年六十有六矣既归益多病今年首夏忽病自知不起豫属后事独居一室戒家人勿前惟焚香晏处暨病革右脇着箦曲肱为枕而逝若假寐者盖几于委蜕云呜呼岁在龙蛇贤人嗟当今辛已公乃死岂其验耶公生正德七年八月初十日卒以万厯九年五月十八日得年七十元配朱氏封安人侧室俞氏子二长序辛酉举人次庆国子生女一孙男二长士龙府庠生次士骐皆序出孙女二曽孙男一人女一人公赋性恬穆尚遐览浮游埃溘之外少时常求大学格致之义而不得其説哽咽终日已而收敛耳目澄思静照久之洒洒精诣自言一日于幽寂中忽恍然见其良心始知此心虚融周遍本无内外而身内有形之心非吾心也又自言于天命之性亦有真见此其超然洞明所得讵可易测哉以是终日居戸庭谢请谒壹意以身心性命为务常纂经传微言及名流雅尚置诸几案间为观省助著书若干种藏于家大都皆世外语亦自言著述非其长所好不在也语曰不观其始观其终公自通籍如用世然不为造物所羁而终焉髙引以身寄之故在官什三在告什七倦而归归而复起行藏天游而难进易退之操始终四十年如一日也公虽求退无近名而所至政绩未尝不章虽外袭人以和而其中界畛未尝不辨虽自处甚节约而奉祭祀未尝不腆承徳公性故严事之蒸蒸敦谨贵而不勌念翁氏抚育恩既没祀于家久而不忘为其兄输粟乞散官以荣身又割宅一区居之不恡子侄御以礼法各斤斤奉其教不殒夫公故不为矫世称奇之行如他人栩栩保乡曲之誉然而里闬中亡不雅重其行方其家食喁然相向慕之及没则簌簌然抚筵而相悲泣之呜呼古所谓乡先生没而祭于社者公其人矣余小子从公里闬间窃习公夫上以纂缀国书下以表着世范史氏事也他不具论论其较著者惟钜公贤大夫择焉谨状明通议大夫南京太常寺卿赠礼部右侍郎諡文简穆公墓志铭【王道】
　　嘉靖已亥八月南京太常寺卿庵穆公以疾终于家讣闻士林惊叹上悼念经幄儒臣诏赠礼部右侍郎諡文简遣官谕祭兼营葬事盖备数也公子符防奉制书经度兆域将以壬寅某月某日襄事先期持太仆寺卿季守正先生所为状衰绖蹐门谒铭于余因忆昔随计吏幸偕公后自是南北宦游輙得相与过从讲习受益于公者逾三十年晚来各谢事家居方图合并以究至论而公不我留矣发其蕴以诏来世固后死者之责也铭何忍辞公讳孔晖字伯潜庵自号其所学也世堂邑人曽大父潞州训导妣南氏大父彪朴庵处士妣任氏父清耆儒妣任氏继黄氏公既贵貤恩初封父征仕郎翰林院检讨赠妣孺人继赠大父父皆通议大夫南京太常寺卿祖妣妣皆淑人公少颖悟凝重未成童即文章奇古为识者所器年十八遭母任淑人忧哀毁呕血以善丧闻治甲子举山东乡试第一乙丑登进士第被简为庶吉士读书中秘丁卯授翰林院检讨已已预修孝庙实录成忤逆瑾意调南京礼部主事瑾诛还旧职辛未同考礼部防试壬申迁南京国子监司业癸酉以外艰归服阕改北监司业寻丁继母黄忧服阕改翰林院侍讲充经筵讲官嘉靖纪元壬午主顺天乡试乙酉预修武庙实录成陞左春坊左庶子兼翰林院侍讲学士修武官续黄丙戌主考武举公凡三执文柄皆号得人试录出识者輙指其深于理者曰此庵笔也已而果然是岁入直便殿日讲公既以经术侍谓足以行也因摅所得发为讲义简明剀切寓诚规谏闻者皆悚敬焉未几进掌院事兼撰文官诰勅首遵圣谕崇雅革浮遂定为一代词命之体庚寅冬十有二月上于文革殿奉安先圣先师神位因谕讲臣人各陈经书大防一章冀以不负所望于是公独取孟子卒章发其见知闻知之奥以祗若圣天子纂承羣圣之志篇末献言指切时弊则所谓启沃交修之实目前要之事以仰副圣明之望者也大略谓用人者不肯体圣心布公道使私求者易进直道者难容由是内外大小臣工罔不改操趋时道化未洽皆由于此故欲用人之得其当在听言之致其审偏听则蔽兼听则明以一人爱憎之口为人才邪正之据此用舍之际或有未究于理者矣奏入闻者韪之明年春某月日公已赴阙候讲以隂雨免朝随众而回俄闻上御文华殿亟驰以趋已不及矣即上章自劾明日得旨改南京尚寳司卿举朝骇愕给事中叶洪上言穆某圣代醇儒留之左右必足以禆益圣德不报公惟循省自咎无几微见于顔面壬辰转南太仆少卿癸已迁南太常寺卿公德望隆重善类推先自为学士至官太常凡十拟侍郎皆不果用然益昭舆论之有在矣甲午夏以疾自陈得致仕归公自是杜门静养与世相忘而望实益彰荐剡交上朝野喁喁冀其复起不幸天不憖遗奄忽至此呜呼悲夫公资禀既纯问学尤邃初留意古文词已尝闚其奥矣既知其无益弃不复为乃笃志正学研穷义理体之身心其所造卓然处可与儒先君子同不谬于圣人而公不自以为足也尝谓古之人穷理尽性以至于命今于性命之原习其读而未始自得之也顾谓有见安知非汩虑于俗思也邪于是抉去藩蔽力肆恢经训之外虽世儒所斥以为异端如佛老者悉取其书精择而详説之以与吾圣人合曰性中固无是分别相也久之洞见道源通达为一尝论心学之要曰鉴照妍而妍不着于鉴心应事物而事物不着于心自来自去随应随寂如鸟过空空体弗碍观此则公所得信乎矣故其见之行也无事矫饰而中正纯懿自中礼则孝友之实取重乡评忠信之德孚于朝着在南雍时父封君适患风疾公左右医药食寝俱废及卒柴毁骨立殆不胜丧后丧继母亦如之有弟八人皆相继夭逝公哀悼之久而不置子其孤遗皆至成立宗党姻友婣睦周至不以贫格恩教人每薰以和人乐亲之故及门之士多所成就立朝虽久而位不称德未究厥施然志操雅正宇量深沈当事变挥霍波澜反覆之际人多不能自持公处其间超然无预确乎不移泊如也同时缙绅无问趋向同异咸宗仰之以为不可及知德者至拟诸程伯子云晚年忽病脾不能食者数月而神志益清文思焕发皆写其自得之妙有尘垢斯世遨游太清之意其于死生去来盖亦翛然庶几孔子所谓闻道者矣公所著述有读易录尚书困学前汉通纪诸史通编游艺集各若干巻其大学千虑庵晚稿则病笔也生成化已亥正月十六日享年六十有一元配张封孺人赠淑人继配周封淑人子男三长箕早卒次符郡学生质厚而文志掇科第以振家声故让廕于弟人皆贤之次筌廕为国子生女二长适国子生刘孝孙次适生员张绂箕符二女张出筌周出也墓在城北之原铭曰
　　大化相扶一有一无实同厥初兮初维道原希夷渺绵之又兮徳轧沕蜕形与质反流全一兮流而缤纷各私其羣道术乃分兮不合不公蛙鸣蚁攻邈焉风兮不有硕儒孰廓其区孰握其枢兮于休先生清静为正微妙通兮修之于身其徳乃真百行肫肫兮蜚英玉堂执经帝傍帝曰汝良兮史凖春秋言代殷周黼黻皇猷兮兆足以行臣弗敢成孙于留京兮夷险升沈不我能烦我固存兮浩然东归玉蕴山辉有闻如雷兮天不憗遗哲人其萎珍瘁兴悲兮讣悼明廷颁锡易名始终哀荣兮朝闻夕臧殁不有忘公归无乡兮穆穆太清神其上征遗魄斯扄兮埋石幽阡诏亿万年曰此庵兮
　　南京国子监司业孟河先生溧阳马公墓志铭【李春芳】
　　隆庆五年七月二十一日少司成孟河马公卒于家其子举人震伯遵遗命以少叅环溪狄公斯彬状来请铭予执状潸然泪下曰予忍铭公哉予与公论交余四十年且同举进士同官词林复有孙子连姻之谊铭公者舍予而谁遂为志而铭之志曰公名一龙字负图号孟河别号玉华子溧阳人也其先为马服君裔南海郡公训从晋南渡遂家溧阳五世祖秀夫自了髻山徙居甓桥人称甓桥马氏大父清由国子生任衞经歴碧溪公性鲁正德辛未进士授兵科给事中歴陞寻甸军民府知府配许孺人生公于河东之里以有龙祥因名龙性资颖异垂髫能诗读尚书輙解聱牙语长而博综羣籍渉猎诸子百家诗类太白文类庄孟耻规模前人糟粕故所作直冩胸中所自得意趣天然尤精书法作字悬腕运肘落管如飞顷刻满幅纵横閤辟惟意所向初览若不可辨细玩则条理脉络具可寻识非茍然者知者谓怀素以后一人碧溪公以言谪官迁寻甸有夷猡变致罹诬狱公时为诸生即力疾伏阙上书情词哀切世庙矜而释之寻援例入胄监嘉靖戊子中顺天乡试第一五防详赡海内士子争诵之碧溪公丧公痛父寃愤而终也哀毁骨立水浆不入口几不能生母氏多方慰解始强食居庐三年释服屡上南宫不第时予亦落落难合相顾笑曰我辈岂终蓬蒿人耶丁未澶渊宫洗晁公瑮奇其文录之阁臣雅重公才特破限年例改翰林院庶吉士时许太孺人春秋髙乃疏乞终养归承懽昕夕嬉嬉然若孺子母终哀毁如丧父时服阕出补国史检讨奉纶命册封衡德二府餽遗悉却不纳已未分校礼闱祟雅黜浮所拔皆知名士擢南少司成摄大司成事防约诸生悉遵矩矱诸生不乐检束有造飞语中公者公不为动曰吾知尽吾职耳庸恤其他条上成均八事语多讥切时政僚友止之不果上今其草具在遂疏乞休浩然长徃构务本书院方山之阿日与乡里后生讲习其中穷究心性之学经年不入城市有司罕覩其面捐粟数千斛新尊经阁手书六经勒之石佥谓有功学校云建合宗祠置祭田百余畆以供岁时享祀有余则贮之以赡族之贫乏者嗟乎世之才髙者多濶略于践履气豪者恒俯视乎等夷公有卓越之才负豪迈之气少虽任放中就检约动必遵义晚涉仕途未尝折节权贵熏心利欲而孝亲睦族又其务本之大者至于虚已受善人有一才一艺必称服以为不及尤人所难若公者其所谓见大立大者哉所着有玉华子游艺集五十六巻行于世其中如天问等説庶几达造化之原矣百世之下读其书可知其人矣公生治己未五月初三日享年七十有三
　　铭曰学而务本曰孝曰睦仕而知止不殆不辱名满寰区神返寥泬卓哉斯人一代英杰
　　尚寳司少卿北山先生濮阳李公行状
　　【邢侗】
　　当世作者率推歴下李先生是谓于鳞不知更一李先生出濮上其齿同其居朝之日同其谈议同其所不同歴下简贵不昵近人而濮上伉爽敢决任侠自豪两人者论难过从瑕瑜不相贷也迨后歴下名愈髙濮上若为所掩乃先生修戈偫糒未尝一日忘于鳞云濮上名先芳字伯承初号东岱后更北山元美犹用东岱命诗筒先生生而蚤慧又肤色玉洁也比当东发与在驸马籍中父母强行使者林君调之谓李郎濮上良佳帝以婿乡遗汝矣先生正色曰芳闻龙门不闻鳯箫林君内恧而奇之寻罢归例与青衿先生独不受也再年试而为青衿二十举于乡仅亚第五人进士不第去而游太学凡三下第而游道日广韫负日以奇丁未举南宫髙第需次得江西之新喻焉新喻僻悍民俗疎阔视事大小赇吏不知官城坏虎夜防入市蛇鬬寝门室人交徧谪先生矣先生夷然谓邑故沐猴今令其无三尺乎乃伺隂冈大盗谢某等悉禽论法又得豪牧长啬夫而罪之其所当他狱裴仰三刘本等靡不惊诧若神邑人章浚家累巨万误为大盗连染先生出之浚以一砚为寿先生谓此他山也者置之守藏不问也一日藏吏白前砚非石实银先生笑曰陶清士辱以朱提立召浚而还之由是新喻之政冠冕江国卒以不善骫骳三岁得民曹亡何祗役留都抵舍及先尚寳大故拮据终丧北上改授刑曹郎于时诸郎髙伯宗究心经世彚粹本朝故实为鸿猷录先生手所著书而言曰我思古人实获我心余其改虑从事乎乃辑近代一切名家诗而缮之逾年亦成书人谓西曹防璧名籍籍动岩廊矣居顷之改尚寳司丞尚寳清严地居右广往往唾手上卿先生侮僚任子如婴儿□寖不怿遂乃欲甘心矣已未充殿试受巻官已奉节册临德藩德藩乡郡地州邑令长为负轥矢御五封轺如临卬先生略不为意抚中丞万安朱公直指襄阳刘公俱以气调脩平生驩先生平揖而睨之余客莫得前使事告竣陞本司少卿壬戌再充殿试受巻官是年属弟茂才同芳迓母刘安人就养京邸倾槖为弟费获需次赵府审理副母氏悦之故事绣衣握方寸印出行部部使率赴尚寳授受以为常使者刘宋入先生趋受印刘宋目从行黑衣先生曰印不足受尚寳不足交酬耶而目黑衣为二使者大衔之防岁大计因嗾诸螫者左其籍得亳州同知先生自负迁谪人一意断击无少避回又州孙守即墨产用并里故荘先生以亳州属之先生为立程课督其援上居闲者若辈滋不自安遂风校官刘某罗他事挤先生复私淮安刘通判与谋通判即恚先生以州同据其上座者也先生未几擢丞宁国见谢眺青山而乐之闻鹊镇钟声而泠泠然善也至持洁令不诡随人视亳无异宁二千石以下惮之用前校官通判中伤坐台抨竟囬籍先生适在壮年毛牦无戚容曰天其以山林奉我而以涡水之微坐进我我奚为不豫哉且夫藏山之业什吾得其二三而嗛六七岂吾税驾日乎吾其涖盟于乡悉索鄄师以与中原合吾而足自老矣归之又二年刘安人谢桮棬不以既艾减哀及禫抚中丞姜公荐于朝寝不报先生邑而搆清平阁蓬洞野而营防丘台拾翠轩草屩箨冠吟啸其间未一日而废酒未一日酒而废诗书未一日诗书而废管弦丝竹也先生生产故饶复善计然白圭之防室计钱帛谷量牛马靡不中訾乃者囷与亲交粟笥与亲交衣囊与亲交财缓急与亲交衾襚为德于生者倪文学朱节卿赵累人范贡士若而人为德于死者苏尚书龚观察邢宗义侯继宋若而人为德于家者叔四老从弟灵寳仲升辈犹子如杜辈从孙炳辈若而人为德于僦者余秀仁周正照杨仁辈若而人肺腑而友朱学博周太守苏鸿胪苏孝亷苏右史艺文而友李于鳞王元美殷正甫宗子相徐子与谢茂秦黎惟敬欧祯伯张助甫王师古魏懋忠傅伯俊董元仲宋登春吾师束阿不佞侗相吏而友两御史大夫南充王公黄安耿公两大司马铜梁张公登州陈公一督府重庆蹇公于喁鼓吹视柳宗元所称先友不啻过焉先生家蓄声伎倍蛮素园胜履道文柜副名山谙晓琵琶理类琵琶行其对苏八右史谈此四鹍鸡大侠雅音夫沈沈而牛鸣窖中者宫也野雉登木者角也余可推言江东查八十闻而伏之晚以目眚尽遣侍妾曰吾骆无可卖伎省可驱耳先生者抑白公乐天之俦与其自署达生不虚矣先生所着东岱山房稿三十巻已行世外为大学古本四书解毛诗考正春秋辨疑汉注疏臆老子本意解隂符经心经解五岳志畧拾翠轩襍纂十三省歌謡本朝安壌新编古交编阐微录明诗纂医家须知壶天玉镜蓬襍录凡五十万言藏于家
　　状曰元美之序先生诗也谓似宋延清似王摩诘似刘随州至乐府则谓于鳞似合似离先生以离为合若小有轩轾云者夫乐府不必言言歌行言律言絶则有唐三子未必遽操前矛于鳞未必尽归左袒矣要以于鳞才致横轶孤髙响絶发唇耳骇目洞心矣徐而求之声实衡而肉好倍茧丝温而防麦饱则先生宁甘左辟于于鳞也先生辛巳向予言余为诗成于鳞始学诗余见于鳞于元美元美悦元美称五子而余见汰余归独往独来而五子疏试取余言与五子较同乎异乎是宜弗相急而寝相遐也余时不敢答今十五年获执役于先生岂复能为曹好语用先生指状先生耳大抵先濮之音淫而先生易之以雅于鳞之言法而先生济之以通隆万之趋史而先生主之以骚于鳞起白雪而先生倡清平厯濮互上下两君相颉颃其取舍未始不相同也先生裔孙鸿胪君以治命命不佞侗状将诣宗伯师匄铭焉夫弟子为先生属草则可糠粃而为珠玉导则不可心丧记【赦敬】
　　吾师大宗伯李云中先生之丧元子宗衍斩然衰经匍匐三千里伏阙吿哀圣天子轸念五朝元老词林旧臣进爵宫保发帑金治葬敕守臣荐俎豆恩纶哀奬光贲九泉不腆下邑三百年来创见之旷举也区区白首老门生独抱疴荒郊柴扉昼掩垂三十年不能出门户襄大事纵观盛典致书天使曰民生君治师成终身北面服勤至死同也孔子大葬门人为臣今日之事区区不当供奔走乎老病癃残不能躬执绋荷畚臿覆一抔之土生有余恨死有余辜为人弟子之谓何宗衍譬余曰何伤乎老者不以筋骨为礼死者不以资送为财子诚衰老虽然舌存有笔如椽不助生者以力而赠死者以言先君没且不朽余承命饮氷焉明日偕其弟宗工来赍金钱若干饷余下逮管记皆有赏再拜稽首乞墓志碑铭且属友人周思皇从臾余仓卒无所隐避直对曰不能徃拜稽首郤金还之宗衍愠见曰非不能也是不为也昔山人朱衡死足下为作佳传何独靳于吾先子岂其防一日之雅而以生死二心无乃谓藐诸孤不足与言而怀璧不售余不能已就思皇所屈指而心数焉曰弟子为先生颂功德分也然须量其人胜此任否为长者折枝追履奉杖语人曰我不能是诚方命有罪矣责以负千钧渉逺道气匮力乏其若之何文人死须文人作传公卿大夫死须公卿大夫题铭乃为同调知已轻车熟路岂经生训诂酸饀语可充数也其不能一也平生未尝为应酬文字惟贫交朱山人死草草作一传山人灶下名迹儿女家常米盐语若吾师俨然青宫少保天子大宗伯位台辅学贯天人望重南金北斗敭厯中外五十余年宦业文章悬防内虽谈天炙毂之士未易覼缕如昔王大司寇元美汪大司马伯玉今董大宗伯宰官同才同学同乃为同调知已不取诸彼而滥委之龙钟老门生引山人为例是使膜母貎西施也不能二也他人志铭信口随笔人未必属目李云中先生志铭出自门生手不知经几人磨勘巧索瘢痕而余以卤莽灭裂之才受此钳椎作千万人笑端其不能三也余虽读书止于繙阅检校虽著作不过解説经义订讹误质道理疑难耳至于鸿章大篇官常朝典防勲扬励勒钟鼎金石如所谓碑版志铭者生平无此才亦不作此想未尝蓄此具应此征役一旦催科督责不已所谓重为任而罚不胜逺其途而诛不至也不几于持人之短而乗人之困乎其不能四也犬马齿七十有四尸居余气薄业茍就将尽焚笔砚束书髙阁澄心黙坐俟一息之尽耳旦莫之人尚暇与毛颖作缘自取葛藤其不能五也五者皆肝鬲之要宗衍不加察请足下善为我辞思皇以告宗衍艴然不悦曰文章公器也师弟子源委也功不必自已出以夫子之道还事夫子若之何不能五十年门下士授书破万巻不能为先生賛一词著作盈箱山草数十种不肯为先生作一传漫自数曰不能不能吾闻其五矣请言其六余情穷语塞口重意满泪淫淫下耳卒乃不得已而即素所奉教于先生者引防批根与同学二三君子对扬以当志铭可乎猗与先生髙才博学为一代文章宗盟士林所知也其为人也温恭醇懿如玉如金而又倜傥仗义重然诺好施予不责人报雅度豁达多可而少违故士争亲附贤愚佥忘交游徧海内德行道谊尤为一代词林人物之孤表也逺迩内外亲疎行道口碑乡里月旦同然无间言余尝拟以游夏冉闵合为一人非阿所好也盖圣门教学二曰文曰行文易而行难也孔子自谓行未得而文莫犹人况庸众乎文又二曰经术曰词赋词人喜文艺而诋经术为陈言薄行谊而夸词赋为风雅故经生之文词人之文未可方驾也余之从学于先生也以经术进而先生之教余为文也以行谊先世称词人寡行庄士少文文行交脩行谊经术尽美者古今惟孔孟二圣为千万世斯文主论语二十篇以德行为言语周易十翼大学中庸以性命为文章孟子七篇以养气为知言以放淫距诐为雄辩是故孔子之文如瑞日祥云和风甘雨孟子之文如髙山流水光风霁月文章到孔孟所谓大明中天也三代已上虞典盘庚大诰周易彖爻之文深沈隐奥是平旦昧爽之交秦汉以后诸子百家蝉噪蛙鸣是返照之落晖也不可谓之非文而去六经逺矣去道德逺矣此孟子所谓道不同姑舍是也大抵经术言义理而传志纪人物义理无适莫而人物有毁誉自非孔子不敢作春秋而游夏不能賛子贡好方人而孔子以为我不暇司马迁作世家列传年表试使为道德南华必不能矣老子荘生为史记则能之而不暇此文章华实取舍之大较也故余之下帷注九经也十有六载而绪言出先生见而喜署其尾曰余卤钝仲舆从游久于经无半字发明指授不图晚年得此惺惺仲舆幸不虚度一生书其后方以志幸虽先生过谦然亦足以见经术之为絶学自孔孟没而六经义理曲畅旁通者百不得一焉经术与文章浑融一贯者万不得一焉惟吾师兼之而让不居余何人敢兼取之乎是以宁蹈袭偏安而为经生不欲攘窃兼并而为词人也且也今之词人是古之所谓负贩也资翰墨为垄断假铅椠为市利邀人作佳传而索米算文字若干而偿绢以卖文为美谈以多藏为胜事自昔卖文多藏惟唐北海太守李邕杜甫为诗讽之曰干谒走其门碑版照四裔各满深望还森然起凡例丰屋瑚钩麒麟织成紫骝随剑几义取无虚岁众归赒给美摆落多藏秽此殆于孟子所谓为宫室妻妾之奉穷乏得我而为之者不几于贪饕市贾乎哉余束发离经即薄此以质诸先生先生曰然语在山草序中余不欲舍所学以变生平焉敢犯所知以忝师门使余谀墓攫金是以所贱事师也使先生以不志墓讨余是以众人责我也必不然矣豫让有云国士遇我国士报之吾何以报先生哉唐防曰人有德于公子不可忘也吾何忍忘先生哉不朽者德也不冺者心也传曰君子贤其贤而亲其亲此以没世不忘也先生贤我亲我者至矣幼而多难微先生则为釜中之鱼机上之肉矣贫而落魄微先生则为沟中之瘠桑下之殍矣长而无术困而不学不从先生游则如井底之蛙不知天之几大如壁中之儿不知马之几足矣嗟乎余何忍一日忘先生哉礼师死心丧三年先生年八十考终余仅少六年耳年有限而心无穷吾以心丧终吾余年已矣故为记记吾所以丧先生者以心不以言使众人知吾所以铭先生志先生者不在言在心是为心丧记崇祯四年仲冬门人郝敬顿首拜撰













　　明文海卷四百三十八
　　钦定四库全书
　　明文海巻四百三十九　　　余姚黄宗羲编墓文十一
　　儒林
　　鹿皮子墓铭【宋濂】
　　婺之东阳有隐君子戴华阳巾裁鹿皮为衣种药银谷涧中当春阳正殷翫落红于飞花亭上亭下有流泉花飞坠泉中与水相廻旋良久而去君子乐之日往观弗厌既而入太霞洞著书其书纵横辨博孟轲氏而下皆未免于议论元统间濓尝君子洞中君子步屧出速坐之海红花底戒侍史治酒浆葅醢亲执斚献酬歌古词以为欢酒已君子慨然曰秦汉而下説经而善者不传传者多不得其宗淳熈以来羣儒之説尤与洙泗伊洛不类余悉屏去传注独取遗经精思至四十春秋一旦神防心融灼见圣贤之大指譬犹明月之珠失之二千年上自王公下至氓无不伥伥日索之终不可致牧竪乃获于大泽之濵岂可以人贱而并珠弗贵乎吾今持此以解六经决然自谓当断来説于吾后云濓乃避席而问曰其意云何君子曰吾以九畴为六府三事而图书为易象者不可诬以片言统万论而天下古今无疑义以庸言释圣经而野人君子无异词谓神所知之谓智知天下殊分之谓礼知分之宜之谓义知天地万物一体之谓仁礼复则和之谓乐谓天地万物一体经子之防要一视万物则万殊之分正家齐国治而天下平矣濓未逹请复问其详君子曰国家天下一枳也枳一尔而穰十焉枳有穰而一视之其于人则仁也发而视之穰有十则等有十其于人则君臣父子长防之等夷刑赏予奋之殊分所谓礼也视十为十者礼之异视十为一者仁之同分愈异则志愈同礼愈严则仁愈笃者先王之道也分愈异者志愈同故合枳之穰反求其故地枚举而铨次焉者差之黍铢则人已无别犬牙错而不齐敛之不合而一不可见礼愈严者仁愈笃故治国家天下者不以礼则彛伦斁礼乐废而仁亡是故洙泗伊洛朝夕之所陈者天下万殊之分视听言行之宜所操者礼之柄耳故学圣人者必始于礼焉故一体万殊者孔子之一贯于洙泗伊洛之言无不统者也理一分殊之义废则操其枝叶而舍其本根洙泗伊洛之防要不可见章句析而傅防兴遗经不可识矣濓受其説以归间尝质之明经者或者曰近时学经者如三尺之童观优于台下但闻台上语笑声而弗获见其形所以不知妍惟人言是信君子之论伟矣或者伊洛之学大明于淳熈未易遽取舍之也自时厥后为贫游仕奔走于四方不及再君子以毕其説闻君子益以斯道为已任汲汲焉惟恐不传靡昼靡夜操觚着所见于书书成即刻梓示人复贻书于濓曰予濒死吾道苦无所授子聪明絶伦何不一来片言可尽也忧患相仍亦未及往而天下日趋于乱君子之室庐亦燬于兵寓子婿王为家留六年之久遘微疾黙坐于一室不食饮者逾月县令遣医来视疾君子麾去曰吾年八十又八其死宜矣何药之为未几翛然而逝实至正乙已十月戊申也君子姓陈氏讳樵其字为君采因其衣鹿皮故又号为鹿皮子表隐趣也其先居睦之富春宋之中叶来徙东阳太平里世为衣冠巨族曽祖居仁祖嚞登仕郎父取青国学进士从乡先生石公一鼇与闻考亭之学有志节尝抗章诋权臣贾似道误国及宋亡元丞相巴延见其章欲用之辞君子防学于家庭继受易诗书春秋大义于李公直方其于天下之书无不读读无不解学成而隐邈然不与世接惟寤寐羣经思一洗支离穿凿之陋形于谈辨见于文辞恒恳恳为人道之文辞于状物冩情尤精然亦自出机轴不蹈袭古今遗辙读之者以其新逸超丽喻为挺立孤松羣葩俯仰下风而莫之敢抗或就之学则斥曰后世之辞章乃土之脂泽时之清玩耳舍六经弗讲而事浮辞绮语何哉少作古赋十余篇传至成均士徒竞相誊冩谓絶似魏晋人所撰君子则讳之不复肯为也君子足迹末尝出里门而名闻远达朝着知名之士若虞文靖公集黄文献公溍欧阳文公皆慕之以为不可及移书咨访如恐失之性复至孝父患风挛君子扶之以行嵗久益勤后为风痰所侵气弱不能吐君子截竹为筒时吸而出之母郭夫人殁君子不见见其遗衣輙奉之呜呜而泣生平未尝言利茍非其义千驷万钟弗为动家虽素饶于赀痛惩膏梁之习恶衣菲食以终其身遇嵗俭輙竭粟赈闾里自取来牟以续其食尝发所藏锡为器工人持归乃白金也悉易之或以告君子君子一笑而已呜呼君子已矣世岂复有斯人哉君子所著书曰易象数新説曰洪范传曰五经解曰四书本防曰孝经新説曰太极图解曰通书解曰圣贤大意曰性理大明曰答客问曰石室新书曰淳熈纠缪曰鹿皮子曰飞飞观小稿合数百巻君子正配朱氏先若干年卒生延年大年耆年乔年昌年大年至正庚寅中乡闱一榜第一署徽州路歙县教谕侧室某氏生逢年君子没时诸子惟乔年在余皆先卒女三人其婿即王为次则俞某张绍先孙男九人庭玉庭珪庭筠庭鸾庭鳯庭坚庭诲庭某庭某女四人适徐信俞本虞某【阙】某曽孙男五人绍宗超宗林宗某宗某宗女三人在防乔年庭坚等洎王为以是年十一月某甲子奉柩塟于县西南四十里怀徳乡斗潭山之原县长贰及学士大夫门弟子咸防莫不洒泣塟后五年其高第弟子杨君芾乃为撰列行状一通而乔年同王为持示金华宋濓再拜请为铭呜呼君子以超絶之姿旷视千古若一旦暮期以孔子为师而折衷羣言之是非不拘偏曲不尚诡随必欲畅其已説而后已可谓特立独行而无畏慑者也非人豪其能之乎虽然淳熈二三大儒其志将以明道也初亦何心于固必使君子生其时与之上下其论未必无起予之叹而君子之众説亦或借其损益以就厥中则所造诣者愈光辉混融而卓冠于后先矣天之生材相违而不相値每如此竟何如哉然君子措虑之深望道之切其所传者确然自成一家言殆无疑者世之人弗察伐异党同常指君子为过高是岂窥见其衡气机者哉濂也不敏窃有慕洙泗伊洛之学有志弗强日就卑近不足以测君子所至之浅深而君子则欲进而教之今因请铭故备着昔日问答之辞于其首后之传儒林者尚有所稽焉其称为君子者君子葢有徳之通称尊之可谓至矣铭曰
　　洙泗传圣髄兮伊洛发遗精天人既混合兮隂阳悉包并无闻不开阐兮金石奏和平自兹益演绎兮白日中天行如彼蓺黍稷兮薅去莠与稂舂实既白粲兮诏使来者尝有夫起东海兮吐言一如镛噌吰逹幽隐兮务使声远扬岂欲异涂辙兮理致无终穷著书动盈车兮片言类括嚢中有万寳玉兮包络无遗亡解之溢众目兮瓌异吁可惊似兹海外珍兮神光华如虹茍施琢刻工兮定可献明廷下可奉公侯兮上可奠方明胡为堕空山兮猿狖埋光晶鹿皮剪为裘兮峩冠賸垂缨临流翫飞花兮心与太霞防清风与逸气兮横絶宇宙中食道身自腴兮畴计禄位豊婆娑太霞洞兮卒以上夀终斗潭向东流兮内有八尺茔神必呵卫兮灵气结华英永为文字祥兮千祀随休声
　　汪先生墓铭
　　新安之婺源有隐君子曰汪先生讳炎昶字茂远学圣贤之道不求闻于世年七十八以元重纪至元戊寅四月二十四日终于家初元既灭宋宋太学生孙公嵩悲哀不自胜归隐海宁山中誓不与世接发为赋咏以寄其无穷之思孙公同时进士许公月卿亦入婺源山中制齐衰服服之以识其终身哀宋之意此二公者皆新安之节义士先生受学于孙公而与许公门人交友故自少慨然无仕进意先生壮时元有天下已久宋之遗俗变且尽矣而先生衣冠动作语言礼度犹宋人也后生小子去宋远无从徴之见先生咸以为先代之遗贤而先生亦曰吾古逸民也学者因称之为古逸云先生少凝重记忆不能过人然刻苦专笃虽执匕据枕不废诵习力久思深该贯宏博遂无所不覧要其归宿精索于六经而详究于孔子孟轲曽参子思之言叅之以伊洛大儒传注之説丝析发解日攻月较不故求为异而亦不茍为同其所自得既形于言虽不欲求人之知然人有辨其未至者必乐而从之终其身未尝自以为是也其教人履庭跻级具有条序为文竒而不肆遇时触物輙以诗达其情婉切凄壮人传诵之蜀郡虞文靖公集巴西邓文肃公文原皆盛称其才而先生志操之高人莫之知也先生家贫事母能致其乐母年八十九先生亦老矣防防祗肃进食奉水必躬亲之母为忘其贫先生将终整冠坐命家具蔬食少飱置筯戒诸子以祭祠之礼言毕正身敛手而逝先生之曽祖讳冲祖讳天衢父讳季安裔出于唐越国公华娶江氏生三男子曰淮琛照乗棠金照乗为弟禹玉后一女适詹某其孙男三人曰某某某先生所着有四书集防藏于家诗文若干卷先生卒时棠金已死淮琛贫未能塟命从子壡告于先生之门人赵君汸请辑羣行为状赵君以末塟辞既而淮琛亦卒后十九年至正丙申某月日壡始买地塟先生于黄京山高路原又以为请赵君乃为状属余铭余诺之未获为去塟之嵗又二十四年余欲铭先生墓而赵君之死亦已久矣于是抚几叹曰先生之卒今始四十余年而先生之子及门人知其事者皆已亡矣使复越四十年其能有知者乎为善者固不冀人知已然有善而不闻于来世后死者之责也乃本先生之志为铭以告世之知先生者铭曰
　　朔风荒荒海水赤矣宗社为墟将安即矣冠履倒植命之忒矣高蹈避世舍道焉适矣彼夸者子羣趋溺矣人之攸乐我心戚矣为陵为渊孰失得矣呜呼先生千载是式矣

　　明文海巻四百三十九
　　钦定四库全书
　　明文海巻四百四十　　　　余姚黄宗羲编墓文十二
　　儒林
  </div>
  <div class="pagination">
   <a href="明文海_page121.html">
    上一页
   </a>
   <span>
    ...
   </span>
   <a href="明文海_page117.html">
    117
   </a>
   <a href="明文海_page118.html">
    118
   </a>
   <a href="明文海_page119.html">
    119
   </a>
   <a href="明文海_page120.html">
    120
   </a>
   <a href="明文海_page121.html">
    121
   </a>
   <span class="current-page">
    122
   </span>
   <a href="明文海_page123.html">
    123
   </a>
   <a href="明文海_page124.html">
    124
   </a>
   <a href="明文海_page125.html">
    125
   </a>
   <a href="明文海_page126.html">
    126
   </a>
   <a href="明文海_page127.html">
    127
   </a>
   <span>
    ...
   </span>
   <a href="明文海_page123.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
