<!DOCTYPE html>
<html>
<head>
    <meta charset="UTF-8">
    <title>全唐文 - 第 562 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 562 页/共 603 页</h1>
    <div class="content">    ○秋露如珠赋（以“凉风变节，凝露可观”为韵）
    风入秋而方劲，露如珠而正团，映蟾辉而回列，疑蚌剖而俱攒。缀别叶之中，时翻的的；转衰荷之上，微振珊珊。虚静内莹，圆明外寒，且验目前之美，何殊掌上而观。懿夫寓物成规，效微应节，含绿葵而结绿方丽，耀黄菊而中黄转澈。落蒹葭之浦，诚媚川而可移；泫庭宇之间，杂照庑而何别？所以未逢朝溘，还著夜光。当助海而为深，功虽至薄；蒙沈泉之是弃，德且非凉。比蝉饮之为状，与蛇衔而允臧。发泽之道素昭，结霜之仪渐露，咸欣遐被之德，宁起暗投之怒。遥莹空际，思缥缈之金茎；散照林中，谓璀璨之琼树。宛转无穷，精明有融，乍见红兰之内，如寻赤水之中。稍迷迳蔓，偏入园丛，每秘彩於昼景，何流形於夜风？时也草始化萤，星逾流火，叶物候而增美，信晶荧而必果。想游女於水上，讶鲛人之泪堕，降自天而任彼无私，照於乘而孰云不可？湛湛方积，累累正凝，弥增皓鹤之警，不惮骊龙之兴。远睇平芜，亻免首而鲜苗益润；俯观朝藿，倾心而灵液是承。
    嗟乎！彼以少而为贵，此以多而岂贱？遇沾衣而未化，如被褐而初见。其克好以员来，孰若顺阴而变。
    ☆岐敬忠
    ○对主司徵算探卵窥邻判
    〈得主司徵算，癸诉未冠。又毋邶三儿，登木探卵，邻人以窥见室家，遂缚之。〉
    轻徭赋则人安，不覆巢则凤集。有司徵算，诚远符於汉主；毋邶探卵，斯近慕於晋臣。癸且有词，实庸人之告诉；邶为无赖，何小子之猖狂！若国用耗虚，自七岁而宜算；宅居邻里，思一顾而便窥。亦何限於冠年？须发怒於登木。况为无事，讵藉税钱之敛；既幼而小，何处望风之责。甲宜释放，癸请不徵。
    ☆仪崇哲
    ○对惰农判
    （甲有田不耕，被罚三夫税，粟以质剂致人。甲告旅师施惠散利。法司科旅师罪，不伏。）
    三推贻训，昭贲於天田；万井开规，发挥於地利。故五稼庭硕，成厚下之道，四阜滋，得奉上之绩。甲圭衡贱汇，农保浮生。青郭无起伏之田，绿野有畲之地。爰稽版籍，旧列郊封。匪蚕而衣，著於前诫；不耕而食，岂免後科！且甲异啬夫，师非田。瞻惟惰窳，不勤百亩之劳；空致质剂，未舍三夫之税。讼旅师之散利，以避罚而尤人。美（疑）合券以免科，终饰非而为已。眷兹甲罪，宜峻刑章。惟彼旅师，请从宽典。
    ☆韦敬辨
    ○韦公厥智诚峒序
    直上千万仞，周围数十里，昂焉若嵩岱之奇形，隐焉若蓬壶之雅趣。丹梯磊落，绚五色之彩霞；元峒幽虚，吐四时之岚气。悬崖坠石，有群羊伏虎之形；激涧翻波，若排鸦捕蛇之势。幽溪修阻，绝岸峥嵘，芦莽森罗，嘉禾充刃。韦使君性该武禁，艺博文枢，窥祸福於未萌，察安危於无像。往以衅起萧墙，变生肘腋，处兹险奥，爰创州台，位列班曹，砥平绳直。周围四面，悉用雕镌；绝壁千寻，宜皆刊刻。前临沃壤，黍稷与稻秫芬芳；後通崇隅，岚气与翠微隐映。澄江东逝，波开罗锦之花；林麓西屯，树拥长青之叶。远山近水，匪暴客之咽喉；涧户汤池，岂奸雄之鼓吹？冤踪退散，怨迹沈埋，同气之谊日隆，手足之情元厚。岂不载名山之景，沐灵岳之洪休，危而为安，祸而为福。聊镌翠岱，谨述徽猷。
    ☆韦模当
    ○金镜赋（以“圣人握之，以临天下”为韵）
    大哉唐之为盛，授宝历兮握金镜，御乾符兮秉坤政，顺四时以立法，侔上帝而作圣。其德维新，其照惟均。金也者，取刚克以成质。镜也者，取清明之在身。染之无污，磨而不磷，守清净以自立，形大小而各陈。是故傅咸拟之於良史，庄氏比之於至人。懿夫不鼓不铸，匪雕匪斫。坚贞为义，同匪石以居心；溥博其功，异明珠之在握。见而後信，动必先觉，细察毫芒，远包海岳。处明难疲，居昏不浊，含清辉於寂默，体元化以希夷。有以取象，无得可持，虽每分於动息，终不混於妍媸。斯实百王之道也！可与三光而揭之。原夫司契之君，端拱而理，北辰定位，南面恭已。惟其道之有孚，必心镜之为始，何︹名於此意？尝试言其所以。岂非体合冲漠，功优照临，苟遇物而必览，信缘情之所任。皎皎团月，既昏晓而常洁；沈沈精彩，岂尘垢之能侵。作此镜焉，生於化权，无形象以留赏，有光华而克全。清明象水，广大配天。讨之不穷，随五行而往复；韬之无际，假六气以周旋。则知守宝者持之罔舍，於以宣化源，统天下，如是三皇之与五帝，较我德之殊寡。
    ○朱草合朔赋
    县官执大法，阐大猷，道惟行远，化必通幽。彼朱草以合朔，示皇天之降休。月始而生，用资乎阴骘；月亏而落，事契夫冥搜。其於作候，靡或不由。乃知天罔私亲，神惟辅德，苟明智之有务，必冥报而无忒。或产水涯，或生岩侧，布赤叶之练，挺朱柯之翕。既周复而莫穷，与乾坤而不极，谁究其义，吾知其为。美一人之化洽，俾万国而泽被。由是节候不疑，生荣以时，依天听以叶祉，顺月魄以呈姿。朔告合焉，表皇化之无异；草名朱也，比丹心兮自持。较瑞不惭於荚，称珍岂让夫灵芝。观其光彩妍媚，文理密致。资亭毒以荣落，以神之奥秘。三五之前，逐蟾光以潜长；二八之後，与桂华而暗坠。匪权量之能侔，将漏刻而齐致。其气芬芳，其色煌，圣帝攸感，灵仙是常。何纤芥之微物，遇休明而效祥，谅君恩之克播，致天意之溥将。可以同规日月，共贯阴阳，岂止渍元醴变金浆而已哉？懿夫分茎灼烁，擢颖超遥。候朔自呈，讵比夫偶阳而动；既望斯陨，宁同乎见见曰消？幽元不测，神化孔昭。自然泽浸有截，化行无外，三光并明，两仪交泰。於灵草以配历，冠古今而为大。
    ☆韦希颜
    ○对举人据地判
    〈颍州常居，於本属举。刺史问所能，乃据地而言。刺史将为奇才，寮吏为词色倨傲，不堪奖仰处分。〉
    常居汝颍奇才，邱园高士。干进二千石，自谓五百年。陈思王之艺能，惟闻自举；马相如之文藻，故且先容。蓄锐门庭，审屠龙之已就；露才州府，望维驹之有期。举善进贤，英翘是务；负才任气，倨傲何伤？计吏犹揖司空，处士何卑刺史！或是栖迟之侣，礼律未闲；流宕之夫，拘检不足。取优退劣，赦过举贤，庶以为宜，未敢悬定。
    ☆归冕
    ○谢兄除官表
    臣某言：伏奉某月日恩制，授臣兄前湖南观察判官、侍御史、内供奉赐绯鱼袋国子监博士。雨露殊私，忽г微贱；儒雅盛职，光宠衰门。承命震惊，感恩跃踊。
    臣闻圣王劝学，庠序为本。故尧命後夔典乐，以教胄子；周立师氏，以教三德，汉制博士，以教五经。历考学校之官，盖今博士之任，用人之选，非贤莫居。臣兄幸遇昌时，守臣之训，孤贫好学，以传家业。而圣代推恩，遂及兄弟，位登五品，光贲一门。感之诗，增友悌之爱；齿羔雁之序，愧荀陈之才。况臣受任方隅，莫申涓效，宠荣荐及，灰粉难酬，誓期杀身，以酬万一。无任感戴陨越之至。
    ☆诸葛若惊
    ○对括州贡士判
    〈括州（括州即括苍也。大历十四年改为处州）申贡士少。〉
    诸侯列土，贡士有差。称彼地灵，登之天府，括州水乡遐服，台岭仙区。梓漆标材，几驰声於俊造；竹箭为美，亦飞誉於东南。顷以充赋上京，颇规前古。在褰帷而未失，何直绳之见欺？然则国家猎异搜奇，招弓顿网。移邓林之茂树，接影槐庭；掩泽国之瑰材，连芳芸阁。既惟新而制典，何昔礼之云称？廉使此推，盖申期宪。州将虽拒，有昧随书。
    ○对所知哭寝门判
    〈太史令绪所知亡，哭於寝门之外。告违礼。〉
    岁月惊过，人生若浮，栖露不居，空嗟溘死。截飚易往，共尽何言！令绪叹交臂之无依，恨同心而遽失。瞻九原而长想，白日何年；抚三益而伤魂，青松上月。虽坟未宿草，而室无其人，同宿（疑）之奄终，类一哀而出涕。寝门兴恸，未见其容；外野申悲，尝闻斯旨。致哭虽称失位，宁戚亦着前闻。礼贵因情，夫何推究！
    ☆吴冕
    ○昭文不鼓琴赋
    息弦轸兮，大朴元同，忘琴音兮，至人守中。道不缘情，则去声而外寂；德惟抱素，故含和而内融。於是见高士之心，出常人之境，其养贵默，其伎尚静。及卷怀而克顺，反不鼓而是逞。蕴艺如何，元德靡他，知迷则达，用晦实多。虚张不弹，俾指节而交畅；全声入妙，吻心曲而同和。且人心静为常，琴心虚为主，将宁体於道枢，亦宁器於德宇。怀之无故，常寂响而有馀；用之则亏，乃含音而莫吐。故自於胸臆，亦何用於角羽，颜子所以如愚，昭文由是不鼓。近情好乐，尚德养空。罢奏南音，悟人间之客寄；不操三峡，体山下之泉蒙。斯怀柔之古者，竟生白於仙宫。
    夫动极则静，音繁不复，守朴外真，含虚内肃。施弦罔举，则见素而如丝；沈声莫发，乃繁根而犹木。因雅韵而不奏，识道情之所蓄。此则恬然谁与？寂尔自耽，希夷既造，妙理难探。栗里无弦，渊明则矫，王门碎质，安道更惭。是以饰外者贵其体备，厚内者尚其包含。於戏！琴心悬解，幽响何答？於以闲和，於以虚纳。十指攸措，咸制动而是宜；五音知常，各处寂而不杂。故琴默而美昭，信仁静而道合。
    ☆吴连叔
    ○谦受益赋（以“君子立身，谦德之柄”为韵）
    执劳谦者，可以为天下君；习谦者，可以为天下勋。在《易》也有自牧之义，於《书》也有受益之文。行己立身，而道自著，御人率众，而德有云。在上则腾茂实，居下则播令闻，亦足以化乎四表，而行乎三军。若乃天地之义，鬼神之理，或祸其满盈，或福其廉耻。故执羔雁而行者，得之而益贵；秉耒耜之列者，得之而易使。在臣下之尚然，况继天而为子。是以敷之而化行，执之而教立，被车书之所至，г雨露之所及。故能迩无不洽，远无不宾，岂不以言出乎口，行发乎身，求之於已，加之於人者也。
    夫心者难备，物者难兼，故先王所以戒慎，往哲所以崇谦。不然者，宣子何以称贤？太伯何以为德？书三让之策文，作千古之程式。其执谦也，必在乎合宜；其在卑也，亦存乎随时。过之者俯而就矣。不至者而及之，无贻诮於巽床之义，无见刺於《相鼠》之诗。惟木兮从绳则正，惟後兮从谦则圣，虽不富於其邻，而有助於为政。理於身也，合仁义之五常；理於国也，则文武之二柄。宜播美於笔端，传谦德之雅咏。
    ☆吴大江
    ○棋赋
    奇谋入妙，巧思参元，虽一枰之可美，起三隅而邈然，似将军之出塞，若猛士之临边。及其进也，则鸟集云布，阵合兵连，或参差而易决，或龃龉而难便。开马眼以防後，张虎口而遮前，磊磊似玉石之相饰，粲粲若众星之丽天。尔其深思远虑，知白守黑，以仁义为反道，用诡谲为明德。或意在东南，而伪击西北，类行藏之通变，同阴阳之不测。於是且侵且战，不恃不平，雁行络绎，鱼阵纵横。宁扶危以救死，不贪败以丧生。或偏攻於略地，或专命於用兵，或辘轳以成劫，或宛转而入征。虽劳形而竭思，固难得以言名。及夫雌雄有决，疑多胜寡，思悠扬而不定，气沈吟而未下。名不可窃，智不可假。千虑万计，复何为者？行必量力，动则相时，其措意也屡巧，其变也多姿。既得之者荣，失之者辱，此馀而未已，彼怀而讵足。驰神不竭，应运无穷，势出心外，命悬手中。围初开而复闭，路欲塞而还通，伊仁智之可玩，岂造化之为功。使夫离娄丧睛，隶首迷术，公子罢宴而惊视，樵客入山而忘出。
    ☆苏宁
    ○对假求官判
    〈乙诈假求官。科其罪。诉云求而未得，诈伪。〉
    为官择人，聿求俊，强学干禄，必正科名。彼乙伊何，不求诸己。射宫明试，无闻六义之能；藻镜抡材，将乱九流之序。况今唐虞御极，才子在官，王裴持衡，至公选士。方听得贤之颂，宁容诈假之辜？顾三面而（阙）斯宅。既称未得，须议减论。
    ☆苏е
    ○十六汤品
    第一得一汤。火绩已储，水性乃尽，如斗中米，如称上鱼。高低平，无过不及，为度盖一，而不偏杂者也。天得一以清，地得一以宁，汤得一可建汤勋。
    第二婴汤。薪火方交，水釜才炽，急取旋倾。若婴儿之未孩，欲责壮夫之事，难以哉！
    第三百寿汤。人过百息，水逾十沸，或以话阻，或以事废，始取用之，汤已失性矣！敢问皤鬓苍颜之大老，还可执弓抹矢以取中乎？还可雄登阔步以迈远乎？
    第四中汤。亦见夫鼓琴者也，声合中则失妙；亦见磨墨者也，力合中则失浓。声有缓急则琴亡，力有缓急则墨丧，注汤有缓急则茶败。欲汤之中，臂任其责。
    第五断脉汤。茶已就膏，宜以造化成其形，若手颤臂，惟恐其深。瓶觜之端，若存若亡，汤不顺通，故茶不匀粹。是犹人之百脉，气血断续，欲寿奚苟，恶毙宜逃。
    第六大壮汤。力士之把针，耕夫之握管，所以不能成功者，伤於粗也。且一瓯之茗，多不二钱，茗盏量合，宜下汤不过六分。万一快泻而深积之，茶安在哉？
    第七富贵汤。以金银为汤器，惟富贵者具焉！所以荣功建汤，业贫贱者有不能遂也。汤器之不可舍金银，犹琴之不可舍桐，墨之不可舍胶。
    第八秀碧汤。石凝结天地秀气而赋形者也。琢以为器，秀犹在焉。其汤不良，未之有也。
    第九压一汤。贵欠金银，贱恶铜铁，则瓷瓶有足取焉。幽士逸夫，品色尤宜。岂不为瓶中之压一乎？然勿与夸珍豪臭公子道。
    第十缠口汤。猥人俗辈，炼水之器，岂暇深择铜铁铅锡，取熟而己。是汤也腥苦且涩，饮之逾时，恶气缠口而不得去。
    第十一减价汤。无油之瓦，渗水而有土气，虽御胯宸缄，且将败德销声。谚曰：“茶瓶用瓦，如乘折脚骏登高。”好事者幸志之。
    第十二法律汤。凡木可以煮汤，不独炭也。惟沃茶之汤，非炭不可。在茶家亦有法律，水忌停，薪忌薰。犯律逾法，汤乖则茶殆矣！
    第十三一面汤。或柴中之麸火，或焚馀之虚炭，木体虽尽，而性且浮。性浮则汤有终嫩之嫌。炭则不然，实汤之友。
    第十四宵人汤。茶本灵草，触之则败。粪火虽热，恶性未尽，作汤泛茶，减耗香味。
    第十五贼汤。竹┠树梢，风日乾之，然鼎附瓶，颇甚快意。然体性虚薄，无中和之气，为茶之残贼也。
    第十六魔汤。调茶在汤之淑慝，而汤最恶烟。燃柴一枝，浓烟蔽室，又安有汤耶？苟用此汤，又安有茶耶？所以为大魔。
    ☆苏倩之
    ○对造帐籍判
    〈户部符下诸州，令造帐籍。州司以百姓艰辛，人未归复，请待兵散後造。省司不许，云：“人为国本，赋在均平。户若不知，军何取给？”〉
    四海既清，万人求理。在乎平均井赋，议计师田。闾里之政役，辨夫家之名数，是分众寡，无失重轻，必当按彼版图，稽其劳逸。故三年大比，国有彝伦；百役小差，人其胥怨。由是周官克崇於大阅，萧相先务於图书。瞻言诸州。不克致理。未能洗旧污之俗，开新政之源，使怀土知归，趋邑如市，而乃拒省司之命，紊军国之经。此而可容，孰不可忍？
    ☆朱萃
    ○对凿井获镜判
    〈凿井得古镜，不送官司。邻告违法。〉
    乙也凿井通坟，而获古镜。抱春铜之色，涵明月之辉，罢照秦楼，未悬温室。玉女窥而不倦，仙人磨而益明，异庞俭之得铜，殊宣尼之对缶。既曰奇观，理合归官。虽隐则有愆，刑故无舍；然物非古迹，事或可矜。请更详审，方可裁断。
    ○对知谋判
    〈甲为边将，私布渠答，仍减防兵。御史纠其伤财惰职。词云：“既御边寇，复息边人。辄欲论功，不敢当罪。”〉
    敦阵整旅，必务成师，正合奇胜，亦资制敌。苟取强於技击，岂见贵於军旅？惟甲推毂总戎，请缨为将。仲升投笔，方期燕颔之封；冯绲发笥，且得蛇文之兆。於是间途伺敌，减戍恤人，渠答爰施，践更斯遣。赋晋臣之一鼓，俾困蒺藜；削汉卒之伍符，伫歌大杜。虏尘坐清於艽野，公问宁候於瓜期，诚可论功，孰宜书罪？且如器械为费，用不假於千金；士卒护休，功乃逾於三捷。止戈若称惰职，弃甲何所论刑？执简是科，失言斯甚！虽疾恶为事，叔孙诚得於指楹；而见善则迁，子夏自宜於投杖。舍而勿问，斯则为然。
    ○对玉节判
    〈癸盗玉节，干（疑）诸其家。科盗罪不伏。〉
    符玺出入，惟帝之命，节传迓送，有国之恒。宝山图兽，知林木之多虞；泽国用龙，取江海之安。饰之玉者，惟人所持。万里无尘，寝於庙堂之上；四郊多垒，行於军阵之间。癸何人斯？不率而盗。子卿汉朝之勇将，拥节不移；无忌魏国之名臣，窃符加罪。彼己之子，曾不是思。薮之萑蒲，尚闻攻伐；邦之旌节，安可穿窬？请归义於钧金，庶无哗於束矢。
    ☆朱休
    ○驾幸太学赋（以“人安国泰，大播儒风”为韵）
    皇帝念儒林之繁会，当天地之交泰，降万乘以爰来，使八方而咸赖。视其鼓箧之地，文在其中；礼於释菜之庭，化行乎外。睿想难逾，精搜典谟，属车连延，辗御陌而後入；翠华容裔，向文囿以前驱。台观惟新，墙垣尽饰，宗伯礼贤以蒇事，司成执经而奉职。端冕旒而彩仗初立，始驻六龙；发声教而翠华未旋，以行万国。整衣裳之楚楚，习威仪之翼翼，入门而冠剑陆离，布位而貂蝉逼侧。若乃展先师之礼，示後进之人，张国容以贵道，阐文教以尊神。升夫子之堂，所谓以德行；行周公之礼，岂可不躬亲？不然者，何以自谦於至圣，而亲飨於陪臣哉？
    是以讲学斯陈，德音远播，念月将而日就，各呈材而切磋。龙颜不远，顾探索之惟勤；天步下临，曷斯须之敢惰？□布星攒，周回可观。彼儒风之习习，资睿思以安安。颐指於学海儒林，自因泽及；目击乎雄词丽藻，谁谓才难？恩下育而冬暖，命遐宣而昼寒。济时以勤学为先，居上以易俗称大，俾惰游者咸思於经籍，好勇者亦高其冠带。既而宣化毕，盛礼终，缴素志，播皇风，转龙於祥烟之表，返銮辂於瑞气之中。盛矣哉！载笔之史，不纪乎教化之宫。
    ●卷九百四十七
    ☆卢硕
    ○画谏
    汉文帝时，未央宫永明殿画古者五物（两汉故事：文帝三年，於永明殿画屈轶草、进善旌、诽谤木、敢谏鼓、獬豸，凡有五色物也）。成帝阳朔中，尝坐群臣於下，指之曰：“予慕尧舜理，故目是以自况。”大司马阳平侯王凤拜舞而贺曰：“陛下法古为治，上稽唐虞，仁远乎哉！行之斯至，旌鼓之属，在陛下建之而己矣！至於神草灵兽，臣知不日当产於明庭，以彰上天之允答也。微臣不胜凫藻之忭。”
    御史大夫张忠出次而言曰：“斯无用之物也。臣请即日圬之。且是画肇於太宗之时，凡八圣矣！开眼而睹之者，背面而违之，未闻有裨於治也。臣敢为陛下条举。臣尝闻文帝时，雒阳人贾谊为博士，能诵诗属书，尝为上陈古先帝王之道，汉朝正朔之法。上以公卿之任，无以易谊。俄绛、灌、冯敬之伍，害其贤而毁之，遂疏而不信，傅卑湿之国。後虽徵还，卒不得大用，丧志而死。至今负才藏器之徒，犹以为愤，此则善虽进而不能用也。帝又降诏除诽谤之令，许人言事。迨中宗朝，大臣杨恽、盖宽饶，以讥刺辞语，皆坐大辟。先帝在东宫，言其法太深刻，中宗竟不悔。此则木虽旁午，人不敢书上也。初元帝时，宏恭、石显专权乱政，前将军望之嫉其奸邪，讽上除之，不从。望之反罹其愆，迫以自杀，此又邪不可触之验也。前日安昌侯禹居陛下师傅之尊，不能率己以俭，而乃决泾引渭，广开田畴，便身娱耳，多置侈乐。陵朱□上书请斩其首，陛下怒不可忍，遽将诛之。云仓卒无据，乃至丧胆失魂。臣意列圣用此，乃类是乎？臣之狂瞽，欲陛下言而必行，丹ぬ之设，不足以留连圣念也。且大司马亲勋之望，朝野所倚，不能因事而谏，反以为贺，佞孰甚焉？臣谨以指之，若斧将及，是陛下误屈轶也。臣不敢就﹃。”
    ○上洪范图章（并序）
    予以《尚书洪范》篇书於缣素，施於屋壁。有客睹之而言曰：“此其所谓君人之大法，武王所以继三为明，盖能尽心於是也。苟将诸吾君，列乎凤之右，是以兴三代之理。”予乃条其事，为章以奏之。
    臣闻下言上贡，各以其职。儒家之流，请以儒言。夫彝伦九畴不可废，叙之攵之，自微而彰。持之一得，阴阳咸赖；行之一失，细大被咎。夫始之以五行，盖明五行所主之宜也。继之以五事，为事在诸身，顺之则乎道，故貌恭作肃，言从作，视明作哲，听聪作谋，思睿作圣。夫行不敬则貌不恭，正不理则言不从，明不察则视不，心丧识则听不达，性不通则思不睿。次之以八政：教之勤，以足食也；教之求，以积货也；教之以敬鬼神，以成化也。设司空，主土居人也；司徒，教众礼义也；司寇，考淫盗而原过滥也；宾师，以往来而防奸贼也。又次之以五纪，所以占日月星辰历数之变度。君理内则五纪和叶，一岁之功成焉。又次之以皇极，所以用五福锡庶人，亦天子作民父母，为天下王也。又次之以三德，谓人君之德有三也。能以正正人之曲，能以刚强立己之事，能用和气以理於物，皆随义而伸道也。次之以稽疑，谓先占谋於龟策，与人事叶吉，而後归之於正也。又次之以庶徵，谓风雨燠寒也。风以动，雨以润，以乾，燠以长，寒以成。君尚敬则雨润，尚理则舒，至明则燠畅，能虑则寒顺，去察则风调。（疑）习狂妄，行过差，专逸豫，纵剽急，肆昏暗，则咸反。次以五福六极，谓君善茂育，则人蒙寿富康宁好德终命之福，死免凶疾忧贫恶弱之极也。九者具於天，蟠於地，格於人。
    ○喻古之治
    轩昊之代君为心，兆民为百骸；尧舜之代君为目，兆民为物；三代之时君为医，兆民为疾；五伯之治君为工，兆民为材；二汉之时君为是，兆民为水。夫心治则百骸从，视明则众物露，医善诊则疾不弥渐，工善度则木无弃材。故委心乃无为，轩昊之治自治也；任目必有待，尧舜之治求治也；医不全则生死危，三代之治存乎仁；工不审则曲直乖，五伯之治资於智。迨斯已降，民为水矣，政为堤矣，堤之不完，水漂邑矣！浸乎曹马，乃成坏衰焉。б！民不可使为水，水而是之，困矣！然则轩昊诚，尧舜明，三代仁，五伯智，二汉法，禁人之叛也。禁之以致君为敌，兆民有寇雠焉！
    ☆卢绰
    ○真元先生箴天论
    有真元先生者，深粹虚寂，冲凝简素。故其动也，则局四海而隘九垓；其静也，则栖一枝而环堵。履真守朴，与物无竞，虽质居岩穴之间，神王烟尘之表。以首月元日，乃荫□盖，濯飞流，涉西岑，面东陆，操白简，染朱翰，俯而屏息，仰而起曰：天荡荡乎？苍苍乎？固无得而称也。余有疑焉，请杜其惑。夫亏盈益谦，天之道也。祸淫福善，天之察也。春荣秋落，天之时也。昼明夜晦，天之运也。击电鼓雷，天之怒也。蒸□施雨，天之泽也。因斯以言，则庶类万物，非天无以成；受形育气，非天无以立。大哉博哉！乾之化也。故《书》云：“谓天为大，唯尧则之。”《诗》云：“谓天盖高，不敢不局。”《易》云：“先天而天弗违，後天而奉天时。”是祯祥之来不诬也。至於报施，何乃爽与？或恶均而异罚，或善同而殊效。唐虞慎让，祚不及子；汤武逆代，福垂累世。应物无亲者，其若是哉！谄谀饕餮，非贵则富；廉洁贞素，不贱必贫。谲诈反道者，曜蝉鸣佩；直言顺常者，亻事刃伏。
    悲夫！何蓬荜草莱之人，遇时而为卿相；膏腴缙绅之士，失势而作舆台？岂穷达之有数乎？何否泰之无定也？至於积德致败，亻敫险成功，立信受尤，行仁招咎者，岂胜数哉？或一餐莫给，或万钱顿废，或绮纨斯弊，或衤豆褐不完，或黄未终，或襁褓先毙。其於平施，不亦谬乎！夫德合天地，道济生民，而有削伐之累；贞贯古今，廉称百代，而有馁绝之忧。其於与善，不亦过乎！然负异才，蕴奇调，洞识幽显，智周动植，而不免绳枢瓮牖，粝食布衣，何所累若此之斥也？夫鹗隼以挚击为恒理，不可食之以粒；豺虎以搏噬为常性，不可啖之以草，非其故尔，固性分然。然则既授之以距角，而责之以触蹶；既任之以爪牙，而罚之以获杀者，不亦近於谄乎？苟正其味，则一改两全矣！化恶不知变形，教善若易嗜也。鸩毒害吻而裂腹，虺蝮触手而解腕，然则欲其勿害也。曷若勿生乎？如力不能易，则不可称圣；能而不改，则不得谓仁。匪圣匪仁，将何以为万物主也。扛鼎投石者，不得云不举鸿毛；竭河饮泽者，不得云不尽坳水。是知大既任，小何以辞乎？必为治其若是，将恐乱之未息。”
    於是少选之间，肃然若有自天而降者。霞衣，控风辔，飞凤驾，拖旌。如影如响，若虚若灭。乃谓余曰：“帝有命焉，子其清耳。曰一气既分，万象□备。随感斯化，生而无记。故大者自大，不可移之於小；短者自短，不可易之以长。多者不觉有馀，少者不知不足。减之斯伤，各守其贞；任之自是，岂较工拙於其间哉！是以百足一，其行一也；六眸一目，其视一也。火鼠夏游而不知其热，水草冬茂而莫辨厥寒，各安所安，不可易位。必非其位，则西施与嫫母同姿；苟当所甘，则竹实将腐鼠齐味。各禀其性，余何预焉？若美则留之，鬼则去之，其於简也，不亦劳乎？若善则与之，恶则夺之，其於虑也，不亦繁乎？故任之则理息，放之则无累。余以无告，故能成万物。余以无心，故能安群有。是知善恶共域，吉凶同贯，唯尔所召，谁其制之？今子诮余以不治，何乃爽也？故不治而谓之至治，夫生不余谢，死则余尤；荣不余善，辱则余雠；多不余获，少则余求。不与余共乐，而责余同忧乎？乃愍而训之曰：若物皆然，则为恶招祸，修善致福，徒虚言耳！又复余曰：何言之容易也？论者多云，命有定数，运有常期。非补养所能延，非备习所能益。此皆非通识，不可与言道也。是以不昵不义，因此而行；无赖无取，自斯而作。以之为家则家败，以之为国而国亡。故桀、纣志之於前，而莽、卓踵之於後。所以覆宗绝嗣，事至而不寤者，良此之由也。悲夫！请以近小，喻之远大。夫广厦崇基，人之居也；褒衣博带，士之服也。故ㄆ蹉柱跌，则废而正之，所以无坏倾之处。领决襟污；则缀而浣之，所以无穿垢之忧。故能恒保其贞固，常守其完洁也。若倾而不视，秽而不泽，则坐见颓陷，立视缁蔑矣！故修福禳灾，为恶败德，若声之召响，影之随形，各有主司，自然冥会。恶积者报速，善小者应迟，犹夫秋生则夏殒，春敷则冬落，根深则难拔，器满则易盈。故不可以远近证有无，不可以赊促定虚实。疑耳信目，中庸尚所不免；以短度长，下愚固其致蔽。是知朝菌不可言椿鹤，蜉蝣不足语春秋。况以七尺之形，百年之命，欲辨生於沙界，语死於尘劫，其可得乎？然言者皆以应报与自然异，此盖思之未精至也。夫所台者莫非由己，所感者皆是自致，万物各有本性，故因而用之耳。犹苗莳果，初虽耕灌在功，至於结实成味，则非人力所为也。又灵芝驻年，神丹养性，竟能御风抚羽，陵烟蹈霞，此乃功用自然者也。万象运为，莫非此类。终日施用，不悟其理，动成锋，不亦昧乎？至於自然之性，余亦不知其所以，莫知所以然而然也。
</div>
    <div class="pagination">
<a href="全唐文_page561.html">上一页</a><span>...</span><a href="全唐文_page557.html">557</a><a href="全唐文_page558.html">558</a><a href="全唐文_page559.html">559</a><a href="全唐文_page560.html">560</a><a href="全唐文_page561.html">561</a><span class="current-page">562</span><a href="全唐文_page563.html">563</a><a href="全唐文_page564.html">564</a><a href="全唐文_page565.html">565</a><a href="全唐文_page566.html">566</a><a href="全唐文_page567.html">567</a><span>...</span><a href="全唐文_page563.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
