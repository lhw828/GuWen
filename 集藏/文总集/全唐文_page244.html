<!DOCTYPE html>
<html>
<head>
    <meta charset="UTF-8">
    <title>全唐文 - 第 244 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 244 页/共 603 页</h1>
    <div class="content">    斗建於戌，知立冬之景星；火胜於金，故至庚而气伏。徵历忌之故事，因禀阴阳；按方志之所宜，或殊寒暑。广汉四郡，蜀门九折，通濯锦之流，入青衣之徼。徒以温暑异於中夏，畜驭同於夷狄，许令自择伏日，所以遂其土风。当令齐七政之明，垂四方之则，百蛮由其奉朔，九译於是同文。况兹巴蜀之人，素陶齐鲁之教，自当变而至道，率乃旧仪，苟乱人时，奚同文轨？风俗通之小说，未足宪章；中和乐之雅音，须崇舞咏。清下四郡，俾依三伏。
    ○对增赀就赋判
    〈刘乙为邑道百里，增赀就赋，减年从役。〉
    四井为邑，先王所以致理；九赋敛财，太宰由其悬法。刘乙返风遗绪，震雷成化，不下堂以任人，入其境而称善。无违时以立教，终悦使以忘劳，故增赀以请征，方减年而愿役。鹑衣本敝，已闻杼柚之空；鹤将衰，尚劳筋力之事。当令升域中之福，致天下之肥；高三代之养老，遵九式而节用。何必增赀减年，然後计弊论绩，道纪成於咸畅，理仪守其恒典。
    ☆薛彦国
    彦国，天宝时擢书判拔萃科。
    ○对祭阙颁诰判
    〈所司有礼事，不颁诰所由断，为徒诉不伏。〉
    国有祀典，以和神人，思不出位，是主蠲洁。苟越率履，不承权舆，难乎守官，直以窒惕。所司实掌其祭，或承之羞；备物不颁於职人，戒严有乖於先甲。遂使奉牲之告，不及於肆师，降神之典，无闻於六变。阙而为罪，宜灼薰心，过而必闻，自贻噬腊。详诸秩典，俾罚鬼薪。
    ○对复以冕服判
    〈甲复以冕服，御史纠其违失。〉
    服以命贤，丧则观礼，用存升降，不易纪律。故朝会之序，必布常於典命；死丧之仪，亦辨等於司服。指彼甲也，复冕其谁，必也德亚元良，位光衮职。随会有绂冕受命，叔孙以车服表庸，自可饬虞人以设阶，命元士而即次。取兹衮，载展申降之礼；登彼毳弁，或同秦佚之号。道则庶乎，礼无违者，如或秩殊稍食，家匪伐冰。以陪台之隶人，遂灭裂於丧纪，置之於理，谁谓不然？宪司所劾，既不书其禄位；宗伯之义，亦孰知其用舍。且曰献状，必也正名。
    ☆薛大球
    大球，天宝时擢书判拔萃科。
    ○对祭阙颁诰判
    〈所司有礼事，不颁诰所由断，徒诉不伏。〉
    祀以追孝，祭以驭神，厥仪孔昭，执事有恪。欲使粢盛丰备，祖考歆黍稷之馨；圭璧允植，川岳享沈浮之荐。所司不供其职，俾人用迷，钟鼓或阙於铿锵，笾豆恒乖於践楚。法既将紊，神其舍诸！且无翼翼之容，曷降穰穰之福？自底不类，啧有烦言，固乃旷我之官，告曰转尔於恤。断从徒罪，斯乃锐乎！翻事言焉，其何补也？
    ○对复以冕服判
    〈甲复以冕服，御史纠其违失。〉
    俭德之恭，侈恶之大，书分品命，礼著等威。苟违严律，曾是抵禁，稽诸甲也，彼何人斯？天不遗，遄婴六极，服以招魂，见诸九章。至如受服统戎，建节将命，或闻以矢，亦曰以绥。固伤逝者之魂，或载先王之典，且甲兮云殁，亦孔之哀。莫知王爵之班，胡僭弁师之冕，必若位应受则，邑锡建侯。功有良夫之崇，德参士会之赠，亦奚妨升毂，合礼发荣。倘或生罔嘉闻，死微可作，须易大夫之箦，岂复诸侯之冕。嗟夫铁冠所纠，请审毳衣是用。
    ☆傅临卿
    卿，元宗时擢书判拔萃科。
    ○对履亩判
    〈丙为诸侯履亩，择其最好者取之。百姓上诉，御史纠违法。云非入已。〉
    制邑居民，务农肥国，均大家之闾井，永保士房；徵载师之远近，将安地著。惟丙职登牧伯，位列诸侯，茂穑劝分，须闻露冕之化；沾体涂足，当务曝之劳。而乃不问公私，无论沃脊，取其翼翼之稼，择彼之田。同鲁公之无恩，谷梁是议；类季孙之苟赋，尼父有言。将刺《大东》，何殊小桀，嗟狐裘之非当，宜豸冠之是纠。何者？仓惟国廪，食则人天，虽欲国实於仓，其若人勤於食。务知远者，不亦悦乎！
    ☆苏令问
    令问，天宝时擢书判拔萃科。
    ○对毁濯龙泉判
    〈舆人毁濯龙泉，或失其利。杨氏因形胜兴废业。邑人诉劳役不服事。〉
    濯龙之奥，泉源交属，杨氏因形以利物，舆人舍旧以谋新。且《河渠》列於八方，《沟洫》陈於十志，类百工之居肆，同五行之废一。提封既设，润下是资，宜命水工，鸠诸薮泽。以文无害，虽讼何伤？邑中之黔，实兴我役，汝南之鹄，亦著人谣。物之常情，难与适变，同源异口，史起尊其前；刊石表界，信臣旌於後。苟利於物，何恤於言？既无稽於简孚，终有惭於割断。待资阅实，方定刑名。
    ☆薛重晖
    重晖，元宗朝擢书判拔萃科。
    ○对习星历判
    〈得甲称人有习星历，属会吉凶。有司劾以为妖款。云天文志所载，不伏。〉
    艺术多端，阴阳不测，吉凶潜运，倚伏难明。豫晓灾祥，子产称博通之首；逆穷否泰，裨灶为广学之宗。是知羽驾奔星，初平言七日之会；乘槎上汉，严君定八月之期。习学之规，技无妨於纪历；屡会之礼，法禁言於吉凶。有司嫉恶居心，绳愆轸虑，恐惑彝宪，劾以为妖。冀必静於金科，庶不刑於玉律，眷言执旨，虽款载於天文；审事语情，实恐迷於至理。即定刑罚，恐失平反，庶诰有司，方期後断。
    ☆万希庄
    希庄，元宗朝擢书判拔萃科。
    ○对乐请置判悬判
    〈有州申百姓皆好操缦，都不识雅章，以不能易俗，请置判悬，供释菜宾社之用，使人观习。省以为非所宜言，不为闻，欲科罪。诉云：州将卤簿见著令文，且方古轩县为降已，其置之何过。〉
    革物训时，观人设教；欲风之以正乐，必采之以雅章。苟操缦之见淫，诚布政之为辟。如或上下乖序，雅节乱常；匪所以易俗宣风，适足以贻刑立辟。且礼资成化，乐贵移风，诸侯轩悬，自有感缘之节；州将卤薄，岂系宾社之容？若以大夫之悬，俾人观习，是弃先师之礼，云谁降杀。
    ☆孔齐参
    齐参，孔子三十六代孙，官宝鼎令。
    ○对初税亩判
    〈所司初税亩，怨者实多，佥议罪其变法。中尉云：匪躬之故，两执不同。〉
    赋政任人，取之有节，体天立制，惟变能通。猗欤主司，厥初税亩，稽诸鲁策，用采汉章。虽怨咨之谈，实多横议；而损益之政，或在权宜。然则择利而行，何常之有，举以非法，斯其病诸？较其短长，於是乎在。
    ☆杨柬
    柬，元宗时擢书判拔萃科。
    ○对学耕判
    〈得甲於善耕者学耕种养苗状後期，里父老罚之。云告力牛少，无以趋事。〉
    惟农望岁，勤穑则稔，彼夫失时，不畜何获？苟无备於器用，实谓惰於作劳，甲之务分，实亦敦本。同我妇子，归田是司；闻於仲尼，善樊迟学稼。祈养苗之状，将尽地之力，惟先畴克服，何後期有差？虽毕远馀萌，行春已膏乎阴雨；而不穑招刺，有秋胡取夫斯箱。小惩其宜，往诉谁听？况犊惟不佩，则尔牛足馀；人有耦耕，则我农可理。竟不趋乎时泽，固难免乎罪戾。
    ☆卫
    ，元宗时擢书判拔萃科。
    ☆瓮赋
    古人得象兮创经营，肇彼群兮疏厥名，瞻兹瓮之为质，乃陶人之所成，非耳目之华侈，留器用之深情。若乃虚以为量，满而戒溢，内容乃体，外坚其质。在埏埴之厥初，谅邀奇於斯日，济家人之攸务，故陈力乎虚室。藏用所资，讵可谈悉，至如原宪贫病，蓬户攸居，以瓮为牖，含风自虚，知道而乐，其神晏如。及夫汉阴抱瓮，高情悠邈，绝乎浇风，敦其至朴，同夫天道，於焉卓荦。若夫吏部既醉，乘兴来眠，漏传永夕，酒泛如泉酣饮无度，其人在旃，考异宏图，徵奇遐纪。条支之鸟卵犹类，园人之茧形可拟，非心虚之可测，徒耳闻而是矣。厥品之为用，自《礼》经以疏迹，固有顺於时需，乃
    全之而不易，含虚而称，从宜所适。粤若稽古兮圣唐，银瓮常满兮珍光，灵液滋兮宝物用，呈绝瑞兮永太康。小子同萤爝之微火，耿光凝於斯章。
    ○对粪田判
    〈或以斋月屠犬，县科杀生。曰为轻[B185]所用〉
    三壤克辨，兆民允殖，必广地财，式崇土训。载芟载祚，爰尽力乎莱，既方既早，俾恪勤乎稼穑。伊赵尔，有略有耜，荒度厥功，实函斯活。是以粢粱嘉积，曾孙作庚于斯箱；亩亩歌丰，嫠妇栖粮於滞穗。率由兹道，万邦乃粒，眷彼草人，兼修稼政，无忝厥职，分厚脊之规；靖恭尔司，省高卑之制。虽阳和布始，亟闻乎禁杀，嗣岁将兴，必观其行令。苟能成宪，犬则是屠，将周礼之彝章，功均物土，资汉臣之旧业，事取粪田．叶缇赤以陈宜，相[B185]︹而有旨，虽云斋月，法欲缓加。且八政食乃为先，五牲犬实居後，以牲废食，其伤孔多。弃犹务农，斯利则博，县道书罚，诚为昧礼，或者张皇，宜其窒惕。
    ●卷四百五
    ☆于季重
    季重，天宝时擢书判拔萃科。
    ○对陂防判
    〈甲秉权决去陂水，人相传云有两鹄言陂当复。甲以惑众，云饭我豆食羹芋。魁科，不伏罪。〉
    政在利农，人惟守业，顺其事者，莫不胥悦；变其旧者，会是兴谣。惟甲国钧是秉，具瞻斯重，永言沟浚，而新是谋。水旱不愆，资燮理而成化；人天可望，冀敦劝而有秋。然则南阳之陂，自氵彪池而为睦泽，邺傍之水，因舄卤而作膏腴。是是流，俯□雨之攸润；我疆我理，栖豆芋之馀粮。方进不忘於前踪，白公且同於斯类。此则有益於国，专利而行；未可式礼苟愆，更从人欲。陂兮当复，听乃舆言，惑众论笞，责则何甚？黄鹄既闻於师古，焉敢定刑；丹笔亦宥於无稽，终宜服念。置之理也，谁曰是乎！
    ☆张阶
    阶，天宝时人。
    ○黄赋（以平上去入为韵）
    堪舆之内，群象茫茫，均四时之辨物，列五色以居方。名可大者，其惟中黄，吹律成音，考定宫商之韵；丽天为则，遥分日月之光。石在谷城之下，气流华阙之傍，□瑞命官而共治，星见知芒之莫当。恒发挥於奕奕，宁见混於苍苍，黄之为用，时义大矣。揣称之功，请言其始，土德载物，首更王之五行；河水流谦，恒曲成於千里。鹤拂羽於太液，龙弄鳞於成纪，悲哉秋之为气，岁将暮止。菊花可折，凝晓露而含光；木叶既零，拂凉风而乱起。夫惟色有其变，用无不遍，染素丝之正色，映飞尘而不见；合氛昏而暂隐，向晴暾而复见；汉雾塞而呈灾，秦蛇梦而命奠。乃有虢国穷士，非圣不述，务本於三，学道於一。虽观色而托赋，犹守中而靡失，希执念而见升，愿启心而就日。
    ○无声乐赋（以区宇辑宁时要为韵）
    神既和而人不可诬，化将兆兮道与之俱。故圣人张乐於无声之境，以造化夫寰区。乐之作焉，所以节百事；物既忘矣，於是奉三无。其用秩秩，其风于于，发自灵府，达於道枢。乐师盈庭，政行於靡击靡考；涓衣在御，化成而不曳不娄。爰自周隋，上达尧禹。或理或乱，时更万主。谁不欲肃清家邦，统一区宇；莫能知无声之乐，而政教斯聚。忄舀堙既考於呜弦，节宣岂专乎促柱。移风莫大於出令，修德不在乎观舞。故曰“犹有五起”，政之所急。徵之则道存微明，行之则人用宁辑。所谓君子设法，贵与物宜。日闻之政，四方以宁。过此以往，予亦知其不经，肆皇家之首出庶物也。高张政典，而疏数适中；深具揖让，而刚柔洽时。且无┎之风，岂荡然而不反？何异阐谐之作，故贲然以来思。是以素王闲居而观，卜商体政以妙。愿尽趋隅之礼，以闻恺弟之要。不可以耳察，又难以目照。方知夙夜之诗，遂合无声之兆。
    ○审乐知政赋（以“善听其乐，能识於政”为韵。依次用。）
    昔先王省风作乐，象物制典，宾宴服礼，神歆降戬。六代各异，五音相演，盛衰感召而自生，理乱区分而可辨。列国殊化，化形於声，淫正难分，分之者善。於是师旷陈乐而立，伯牙注耳而听，钟师击钟，罄师击罄。考鼓振革，撰土木以相宣；悬匏裁笙，发丝竹而递蓥。审正声之发，防奸声之径。俾夫《郑》不干《雅》，正不近佞。混音者澄，醉歌者醒。集九成而仪羽自降，立六变而致物斯定。惟政在人，惟声无私，兴亡系焉，逆顺应之，天将是惩，神告勿疑。卜商之告文侯，古则如此；端赐之问师乙，歌如何其。堂上堂下，既献既酢，百拜终礼，八音合乐，天地潜会，鬼神相索。遂使浃洽充塞，馨臭上登，和乐无亲，惟德是宏。┎沅准，惟恶是朋，声虽无常，听其有恒。盖致理者妙，非习乐者能，恶可监诫，德可奋兴。惟周后弃，播种黍稷，惟文王昌，不迩声色。《雅》、《颂》废於後昆，幽厉隳於正直，观圣人之备乐，知天子之深识。既而昆缓有馀，其乐只且，声之感化，浸润相於。审音达性，飞沈翔泳，自上化下，敢告执政。
    ☆赵栖简
    栖简，天宝时擢书判拔萃科。
    ○对初税亩判
    〈所司初税亩，怨者实多，佥议罪其变。法中尉云：匪躬之故，两执不同。〉
    大道既行，农不易亩，中孚斯及，国有常税。各修九赋之职，宁夺三农之勤，惟彼所司，於何妄作？隳周公之垂法，行鲁宣之弊政。谷出不过籍，已举邱明之凡；法乃变於人，宁规商鞅之律。则胥怨，谁任其辜？主上情殷纳隍，虑一物质之乖所；见夫栖亩，欣五谷之荐登。德泽既滂，和气充塞，诚可减从轻赋，须允下人之喜；遂行厚敛，虚凭中尉之词。事则匪躬，罪当诸已，则屦校灭趾，兹咎未深；而剥床以肤，取凶斯在。
    ☆杜挺
    挺，天宝时擢书判拔萃科。
    ○对初税亩判
    〈所司初税亩，怨者实多，佥议罪其变法。中尉云：匪躬之故，两执不同。〉
    郊赋有籍，邦政是敷，制乎上地，无越三人之伦；居彼中田，常许两家之共。始成薄赋，乃曰恤人，周末无年，鲁初有制。忧税亩者，作自哀公，对盍彻乎，闻诸有若。所以人多怨ゥ，国起侵伐，动干戈而税繁，供军旅而储广。抑为末也，宁是本欤？当今薰风阜财，协气登谷，兵则不动，人其以宁。斯足解愠之时，奚为变法之税？中尉推过，罔失臣仪，舆人颂康，当归帝美。两执断矣，一言在兹。
    ☆刘光
    光，元宗时擢书判拔萃科。
    ○对寝延部人判
    〈抚州别驾豆卢安舍正寝，延部人乙弗乾公事，禀而後行。所由举不法。安不伏。〉
    王祥望职，久著传刀；庞统良材，攸称展骥。承上接上，故宜自已而行；举目提纲，或可禀人而措。如郑产流誉，尚采乡校之言；晋侯质疑，犹听舆人之诵。则智有不达，材有不通，江海以纳流为大，君子以访贤为美。子贱之居茂宰，实禀度於邑人；何晏之任尚书，尚关怀於谈客。孔子既称其善，史臣不叙其非。按旧章而可凭，明所司之妄举。安今不伏，良谓有词。
    ☆员岘
    岘，元宗时擢书判拔萃科。
    ○妄心赋
    始吾有形，与忧俱生，形是幻器，忧为妄情。爱业潜结，贪心日萌。如狂犬之逐块，似飞蛾之赴明。举世役役，终身无成；慨愚者之未达，嗟此志之难遏。多贱实而贵名，咸弃本而逐末。利之所在，蹈水火而非惧；势之所存，弃仁义而如脱。方自以为气足自负，殊不知患其可掇。夫生也有涯，而智之无已。鹏未足适其分，儒墨焉能齐其理？世谓之忧，我适足以为喜；世之所誉，我适足以为毁。自我心而视物，四者未知其孰是？借如青楼上路，红粉佳人，编贝为齿，点朱为唇，朗如明月之初霁，芳若绿条之在春。流曼脸而光射，动呜环而态新，此必天下之巨艳，固当众族而咸亲。奚为乎鸟见之望层□而自逸，鱼见之入深泉而不出？彼鬼好之非我，吾孰知其所失。若乃乐府穷选，伶人擅名。跳丸剑之挥霍，奏金石之铿钅訇；复燕赵之称最，信音容之莫京。清歌一转而行□遏，长袖屡舞而流风并，实天下之乐事，当触类而含情。奚为乎爰居卒夭於钟鼓，聋俗不知其《韶》、《武》？嗟爱憎之在物，吾孰知其所主。尝以为生者物之可钦，死者人之可畏，方其髑髅之自得也，不异夫南面之至贵。谓死之为是，生之为非，何存没之交战，而彼我之相违。嗟乎！求马於肆，马不可以得；以猿为心，猿亦未之息。夫制动者以静，吾当反照於元极。
    ○对寝延部人判
    〈抚州别驾豆卢安舍正寝，延部人乙弗乾公事，禀而後行。所由举不法。安不伏。〉
    端右之寄，古人为难，光我大邦，抑惟良政。豆卢安雅有通
    识，率由旧章，吕虔推其佩刀，诸葛称其骥足。好问则裕，高步於邱门；有道可尊，且悬於陈榻。舍兹正寝，延彼部人，饥渴良图，咨谋雅道。昔千木贱士，文侯尚且轼闾；侯嬴匹夫，信陵以之虚左。重其所部，望古何惭？举此为非，愚所不取。
    ○对大匠将改厅判
    〈姚先意拜将作大匠，以父会任此官，请改易。厅事坐处。〉
    先意多才入仕，直道登朝，权上路之衣冠，光大君之宠命。周官有序，既标将作之名；汉制无差，还视列侯之秩。家声克绍，门阀载昌，京兆地灵，韦氏之继为丞相；姑臧人物，张家之历践武威。前史不以为非，通方不以为累，事可师古，何必循常。然遗剑可悲乔木有感，名教之地，动息增怀。隔以屏风，昔闻其旨，易其坐处，今见斯人。苟遗芬而在旃，岂夫君之可诮。
    ○对梦得篱粟判
    〈索和诚家贫至孝，梦西篱下有粟，掘得十五锺。乡人以告非营求所得，请纳官。〉
</div>
    <div class="pagination">
<a href="全唐文_page243.html">上一页</a><span>...</span><a href="全唐文_page239.html">239</a><a href="全唐文_page240.html">240</a><a href="全唐文_page241.html">241</a><a href="全唐文_page242.html">242</a><a href="全唐文_page243.html">243</a><span class="current-page">244</span><a href="全唐文_page245.html">245</a><a href="全唐文_page246.html">246</a><a href="全唐文_page247.html">247</a><a href="全唐文_page248.html">248</a><a href="全唐文_page249.html">249</a><span>...</span><a href="全唐文_page245.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
