<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 479 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 479 页/共 603 页
  </h1>
  <div class="content">
   ○舜城碑
    帝承天休，纂尧之勋，启宫於蒲，守不以城。帝守以城，孰守不城。阻湖为池，限华为门。波非不狂，岩非不崇，守不以仁，社为周迁。将蒙监扶，理土朔方。万里胡，贻谋子孙。始讫其功，阿房已墟。帝岂不城，城在民和。自华洎夷，罔不顺同。屹为国垣，以藩有虞。其坚如金，其厚如坤。荡荡巍巍，牢不可屠。四罪虽顽，莫敢来攻。一家熙熙，相视而安。帝配商均，不私以城。帝死苍梧，授之夏家。太甲不修，帝城乃颓。唯此帝城，哲王独知。求之民心，乃见其基。帝城虽隳，筑之不难。无宁无荒，帝城复高。不识不知，相传峻隅。其版虽崇，其筑虽坚，非帝之心，孰为帝城。
    ○唐故仓部郎郎中康公墓志铭（并序）
    唐尚书仓部郎中姓康氏，以咸通十三年月日，薨於郑州官舍。其年月日，前左拾遗陈昼寓书孙樵曰：“与子俱受恩康公门，今兆还有期，其孤徵志於子，子其无让。”樵哭之恸，已而挥涕叙平生。公讳某，字某，会稽人。曾祖讳某，赠某官。祖讳某，赠某官。父讳某，赠某官。公幼嗜书，及冠，能属辞。尢攻四六文章，援毫立成，清媚新峭，学者无能如。自宣城来长安，三举进士登上第，是岁会昌元年也。其年冬得博学宏词，授秘书省正字。明年，临桂元公以观风支使来辟，换试秘书郎。五年调，再授秘书省校书郎。大中二年复调授京兆府参军。其年冬为进士试官，峭独不顾，虽权势莫能挠。其与选者，不逾年继踵升第。故中书侍郎高公璩、尚书仓部郎中杨、太常博士杜敏求、今春官贰卿崔公殷梦、尚书屯田郎中崔亚、前左拾遗陈昼及樵十辈，皆出其等列也。明年授大理评事兼监察御史户部巡官。明年改盐铁巡官。天付介直，不能谄言。故丞相河东公休使盐铁转运，公或请计事，将入门，裴公谓谒者曰：“必康君也。”裴公始以直知，终以直废。明年去盐铁，诏授大理司直。或有所谳，宰相莫能回其笔。明年授试大理司议郎兼侍御史度支巡官。明年改授检校户部员外郎兼侍御史转运推官。明年换判官。今华州刺史李公讷拜盐铁转运使，将莅事，且名群吏曰：“二十年以前推官判官，谁为廉平，可以助吾治者？”群吏皆以公塞问。李公曰：“吾得之矣。”公由是不去职。咸通元年改检校礼部郎中兼侍御史，充转运判官。李公始以廉平知，终以章奏加厚。常称于班行间曰：“康公宜掌帝制。”或与宰相言，必慰荐之。明年诏授海州刺史。廉而不刻，明而不抉。案牍符檄，公一以口授之，群胥辈徒搦管捉纸，字字书出。蓄缩汗栗，何暇为奸犯耶！以故老吏猾胥，畏之如神明。秩罢，退居淮阴。咸通八年诏拜大理少卿，明年迁尚书仓部郎中，充西川宣谕制置盐铁法使兼西川供军使赐紫金鱼袋。公驰驿至西川，不浃旬而盐无二价，蜀至今赖之。会西川节度使刘公以疾薨，戍兵日至，军储不给。糗无常价，而度支有定估。遂乘传诣阙，且请与度支计事。无何，诏以窦滂代公。公遂守仓部郎中，会窦滂逗遛不以时之任，朝廷欲以警之。其年十一月遂贬公为沣州刺史，明年移郑州长史。朝廷或有繁难之任，议莫不以公为言，宰相且将用之。呜呼！天歼正人，诚疲民之不幸，非公之不幸也。公娶长乐冯氏，故给事中累赠太尉讳审第三女也。公十二男八女，长曰齐，乡贡进士。次曰颜，乡贡进士。次曰言，明经及第。次曰某云某。长女适盐州防御判官试大理评事高迟。七女未笄，夫人自京师携其孤奔丧於管城，其年九月三日，以公之丧权窆于孟州河阴县某乡里。铭曰：
    会稽之英，斗牛之灵，并锺德门，公实挺生。月中搴桂，日下驰名。芸阁清秩，牢盆美声。出牧东海，贰卿棘寺。行望郎，锦川星使。骐骥蹀足，蛟龙得水。富贵可期，烟霄渐迩。谪非其罪，天道宁论。不复双阙，遽归九原。圃田发纟引，河阴封树。勒石载铭，庶几终古。
    ○祭高谏议文
    咸通十一年十一月五日，友人孙樵，谨遣家僮犀角、雁儿具时羞之奠，敬祭于故友滁州刺史赠谏议大夫高公叶卜之灵。呜呼！与君定友，不谢古人。为分日牢，为道日亲。二十五年，彼我一身。人谓我愚，君谓我贤。人欲我後，君欲我先。我为一善，君喜见颜。我为一失，君愠形言。意我尚华，布衣御寒。意我苟进，蓑笠当轩。我蟠浊泥，君蹑青□。不以升沈，堑隔其间。诲我如兄，煦我如春。我何敢忘，铭骨书绅。君之文章，可动鬼神。君之器业，可活生民。我之赖君，如倚华山。庶寡我过，期大我门。君牧滁，我从军。方恨绵邈，凶讣遽闻。东向恸哭，痛贯心肝。三日麻衣，朝晡忘餐。百身莫赎，何裨往魂。呜呼痛哉！杵臼死义，比干死仁。君殒贼手，为怨难论。呜呼痛哉！君殡乔谷，我归咸秦。试发旧箧，君书盈干。辞旨重重，墨色如新。苟非相谏，即是慰安。填臆悲来，泪如迸泉。呜呼痛哉！天丧吾友，吾何望焉。谁拯湮溺，孰开顽昏。呜呼痛哉！世人结交，违寒集温。如我不易，如君固难。呜呼痛哉！敬姜昼哭，嵇绍幸存。青车其东，归骨洛川。远备醪馔，告辞柩前。呜呼哀哉！尚飨！
    ○祭梓潼帝君文
    大中十八年七月九日，乡贡进士孙樵，再拜献辞张君灵座之前。樵实顽民，不知鬼神。凡过祠庙，不笑即唾。今於张君，信有灵云。会昌五年，夜跻此山。冻雨如泣，滑不可陟。满眼漆黑，索途不得。跛马愠仆，前仆後踣。樵因有言，非烛莫前。须臾有光，来马足间。北望空山，火起庙Й。焰焰逾丈，飞芒射天。瞑色斜透，峻途如昼。樵谓庙奴苦寒，薪取温。晓及山巅，锁涩庙门，馀烬莫睹，孰知其然。大中四年，冒暑还秦。午及山足，猛雨如雹。樵复有言：“神诚能神，反雨为晴，曩火乃灵。”斯言才阕，回风大发，始自马前，怒号满山。劈□飘雨，使四山去。兹山巍巍，轻尘如飞。讫四十里，雨不沾衣。顾樵当时，嘉神不欺。与神心期，神其自知。今过祠宇其敢默去，觞酒豆脯，捧拜庭下，神其歆此。
    ●卷七百九十六
    ☆皮日休（一）
    日休字袭美，一字逸少。居鹿门山，自号间气布衣。咸通八年登进士，授著作佐郎，迁太常博士。乾符中为昆陵副使。黄巢之乱，陷贼中，伪署学士。使为讠文，疑其讥己，遂害之。（谨按宋尹师鲁作《皮子良墓志》云“曾祖日休避广明之难，徙籍会稽依钱氏，官太常博士赠礼部尚书”，与该闻录文献通考诸书所载不同。）
    ○霍山赋（并序）
    臣日休以文为命士，所至州县山川，未尝不求其风谣，以颂以文。幸上发轩使，得采以闻。六年，至寿之骈邑曰霍山。山故岳也，邑赘於。至之二日，离邑一舍，望乎岳，将颂之文也。及见之，则目乎戆，手乎，心乎耸，神乎瞀。始欲狂其文，写其状，如丹青之不差也。颂其风，文其谣，如金石之永播也。既而其精怯然搏敌，躁然械囚，纷然棼丝，恍然堕空，浩然涉溟，幽然久&lt;疒尔&gt;。则知才智之劣，如髦而加疾，将杖而奔者。於戏！霍山之灵哉！霍山之灵哉！将阏於神而愚之邪，抑有所达而托之邪？其辰既浃，其精忽渝。怯然而胜，躁然而适。纷然而静，恍然而安。浩然而济，幽然而愈。如壮而能决，将阵而敌者。於是狂其文，写其状。其词曰：
    太始之气，有清有浊。结浊为山，峻清为岳。其山厥臣，其岳惟君。惟南之镇，曰霍为尊。岳之大，与地角壮，与天势。荆豫华嵩，青沂兖岱。如垤而秀，如块而锐。岳之高，千仞万仞，苍苍茫茫，日月相避其光，望之数百里外，为天栋梁。岳之尊，端然御极，耸然正位，静然而听，凝然而视。其体当中，如君之毅。其属者如骈其拇，如枝其指。若卑其仪，若肃其位。岳之气，其秀如春，其清若秋。其翠如云，云不能丽。其色如烟，烟不能鲜。若雨收气爽，丹青满天。岳之灵，其神不联，其报如响。若雨用淫，岳能霁之。若岁用旱，岳能泽之。岳之德，生之育之，煦之和之。开花染卉，萋萋迷迷，藻绘数百里。岳之形，有□骛骛，其勃如怒。有泉烈烈，其来如决。叱丰隆，奔列缺，轰然霹雳，天地俱裂。岳之异状，其势如危，或不可支，若不可维。或仰而呀，有如吮空。或俯而拔，有如攫地。其晓而东，有如冠日。其暮而西，有如孕月。有水而脉，有石而骨。有洞而腹，有Ф而节。或锐而励，或断而截。或回而驰，或低而折。其经之怪之，祥之诡之，千种万类，ム不可得而详记。因神狂不能自主，殆而寐，梦一人绛衣朱冕，怪貌魁形，曰“余祸融之相也。夫霍山，余君之故治也。尔赋之，诚形矣胜矣，怪矣典矣。然义有不备，帝俾余莅。夫古有五岳，霍居其一。所以五岳相迩者，唐虞之帝，五载一巡狩，一载而遍。上以觐侯，下以存民。侯有治者陟，不治者黜。民有冤者平，穷者济。洎唐虞以降，皆燔柴於霍。我帝用飨其礼，至周旦策而命我，与诸岳星列中国。自汉之後，乃易我号，而归於衡。故祝融迁都，命余守霍。今圣天子越唐迈虞，而废巡罢狩。余之封内，有可陟可黜可平可济者，是圣天子无由知之。尔能以文请於执事之达者，易衡之号，以归於我，请天子复唐虞陟黜之义。故尔之将赋，余闭遏尔怀，而不尔文。帝曰：‘有衡既远，有狩必劳。惟霍之迩，斯号可复。赋者能言，胡不俾传。’帝俾命尔，锡尔文，尔无忘也。”臣曰：“惟请神贶。”既觉而书。呜呼异哉！
    ○忧赋（并序）
    草茅臣日休见南蛮不宾，天下徵发，民力半毙，乃为赋以见其志。词曰：
    上有太古，粤有民族。颛若混命，愚如视肉。当斯时也，虽三王之道不能化，五帝之泽不能沐。迨乎混沌起，觇视砉分，其形也有精有神，其心也有伪有真。既凋其质，又秀其纯。有智有机，有义有仁。有怨有怼，有悲有辛。居人灵府者，总属於神。神之生也，摄爽孕精，胎意婴情。不迹不关，无臭无声。不居於愚，不侵於婴。先物而动，先人而行。不注而溢，不丝而萦。神之居也，填胸塞臆，冥冥默默。静如寐魔，将语不得。其遇如噎，其饮如食。其轻者瘠，其重者殛。神之行也，其居幽幽，其行悠悠。来不可抑，去不可留。其情如，其绪如抽。其刚为愤，其弱为羞。其子为恨，其孙为愁。入人之心也，如毒如螫，如虔如刘。不纶而渔，不兵而。其坚也龙泉不能割，其痛也草荔不能瘳。入人之怀也，倘倘佯佯，隐隐遑遑。牢然不胜，悒若有凶。威能制佚，力可摧刚。乖人之性，反天之常。不丧而戚，不役而忙。不触而醉，不驰而狂。是知食鱼者不能已，树萱草者不可忘。倘怀如者，其人立伤。入人之神也，昧人之精，烁人之英。痴然而作，如病宿酲。虽有王澄之色必亻免，乐广之神不清。入人之首也，从内热，郁而上结。不劳膏沐，自清其发。有久而释者，则其人也，冠丝簪雪。入人之眉也，於悒摧颓，思不自裁。动如葭灰，飞上眉来。颦然无力，自落金杯。有积而未已已者，双眉之翠如一月不开。入人之目也，端坐日晏，凝然忘倦。注睫直视，外象不遍。虽有斧藻之绣，毛嫱骊姬到於前，昏如有事。入人之耳也，希希夷夷，俯而不思。殷然满耳，其身如尸。虽师旷之善听，苟入之也，迅雷烈风，亦不闻之。入人之齿也，噤其齿牙，淡其含咀。悲嗟既已，哆如饿虎。虽有贲炙饣军饣修堆其前，粝不可茹。入人四枝也，如絷如维，如劳如疲。其力如柳，弱不可支。苟甚者，消骨枯髓，夺色削肌，其人也立不胜衣。噫嘻呜呼！忧之甚也如斯。向其入之也，臣皆有之。然犹未忧，何实为师。既忧其身，须忧其时。苟肉食者谋失，而藿食者殃罹。可不忧欤！可不忧欤！
    夫於政而疲，於禄而尸。王道不宣，皇纲不维。元恶作矣，大盗乘之。是臣忧也。后妃之际，阴教规矩。夏德涂山，周赞文母。牝鸡无晨，中馈有主。苟奇邪而不黜，乃神器之可取。宫掖紊乱，奸邪聚。文信为相而私后，董偃作庸而尚主。其甚也，汉成母以国循姓，周宣后将权授父。是臣忧也。储后之选，实贤与良。少海增润，重离益光。辅导不至，乃为猖狂。叹戾园之思子，嗟临江之悯王。斯爱是即，恶乃易彰。其甚者，愍怀死而晋乱，房陵易而隋亡。是臣忧也。封宗王嫡，所以贵亲。茅土足以继其後，印绶足以饰其身。至乃割域中之土宇，半天下之黎民。王犹未足，乱以遄臻。其甚者，篡则王伦孙秀，杀则清河万人。是臣忧也。辅之而王，在忠与良。致叔父於折木，取太公於钓璜。宠之极也，其化为权。权之极也，其化为强。其甚者，曹操以兵而上殿，高澄抑帝而劝觞。是臣忧也。内竖之臣，乃宠而绥。竖刁乱齐之日，伊戾祸宋之时。西汉则中令扇迹，东京则巢阝卿构基。举手天转，切齿国危。其甚者，陈蕃以贤而陷矣，何进用忠而﹃之。是臣忧也。贾谊爱时，仕止於国傅。桓谭非讠，官止於郡丞。是臣忧也。将在於军，君命不复。知魏绛之法行，见条侯之令肃。郭开受谏，李牧就诛。范睢一言，武安被﹃。是臣忧也。王臣蹇蹇，言须逆耳。治乱终书，善恶必纪。赵盾终屈於董狐，崔杼竟书於太史。至有陈象极言以族灭，李云上书而身死。是臣忧也。悬官待贿，命相取资。崔烈作司徒之日，曹嵩为太尉之时。未搜岩穴，莫访茅茨。秦缪既诛於五，桓将退於仲尼。是臣忧也。法令如网，随而补之。肺石之上，落人涕Д。公孙鞅恢令之法，严延年扫墓之期。是臣忧也。命将兴师，夸力四夷。既侵岭徼，又定边陲。以无用之沙漠，竭有限之民资。是以先王谓之荒服，後嗣谓之羁縻。岂可使亲帅武旅，躬挥战阵。故汉高有白登之辱，隋炀有雁门之围。是臣忧也。出警入跸，以示严肃。非有事於名山，即展义於群牧。故昭王游汉水以无归，宣帝幸中山而不复。是臣忧也。功作非宜，夺民农时。我不粢，我黍阻饥。倾宫既作，阿房又施。人既怨矣，鬼其泣之。是臣忧也。头会箕敛，关征市赋。民之胥怨，无所赴。人厌进修，家为积聚。卜式出於富人，宏羊拔於贾竖。是臣忧也。外戚之贵，上公是列。西汉则王根为玉山，东京则郭况制金穴。国步将移，天泽未歇。不师殷鉴，尚遵覆辙。是臣忧也。大乐既没，淫声是起。宋都已改，行人贪贿。如斯陈国一时雄，玉树後庭花至死。是臣忧也。先之而昌，後之而亡。先之者尧兴唐，舜兴虞。後之者癸丧夏，辛丧商。故王之忧国者而日旰不食，士之忧位者而载贽出疆。鹑居[A16
]食者何汲汲，孔席墨突者何遑遑。故臣之忧也，尽此而已矣。愿陛下忧之，治可致乐康，道可跻羲皇，则天下幸甚。
    ○河桥赋（并序）
    咸通癸巳岁，日休游河桥，观桥之利，不楫而济。美其事，著河桥赋。其辞曰：
    西荒之外，有昆仑山。帝都之下，丰隆在焉。其表无际，其高破天。河汉极北，昭回相连。分其坎德，遂有河源。其出绵绵，其流涓涓。如带是也，滥觞信然，始[
XDB]石以作注，终裂地以成川。迨乎放勋之世，垂华之年，其水怀山，其波浸天。鳌怒则蹴翻五岳，鲸激则掉破百川。迅氵复而似曝，涌湍而若煎。渍地轴以摧矣，烂天轮而缺然。草木则尾闾之外，日月则沃焦之巅。人民死而为介，倮虫化而为。有桑不绩，有麻不田。此则乘垲望万里之渊。且夫天地之前，有河生焉。则盘石之神，不能导而使归海。朴父之力，不能疏而使为川。岂非元命未降，抑自上元。大圣未出，大功未宣。天之作矣，抑有由焉。於是尧之心，恻然惘然。咨其四岳，举尔所贤。天之元命，不自於鲧。鲧虽作矣，其功不全。果殛於山，其罪昭然。天之元命，降而自禹。禹既作矣，其功如天。於是禹之心，忧然劳然。股既无肱，过不入门。以己为下，以物为先。既乘橇以即辇，又随山浚川。导自积石，至於龙门。裂Σ{山客}以风响。斩崭岩而昼昏。破灵怪窟，断天地根。分其注使不可溃，修其流使不可吞。然後千岩万壑，雷吼电奔。抉逆流而并泻，入渤海以犹浑。天下安流，昏垫无忧。禹功既大，舜禅克修。其功也与天优优，其绩也与河悠悠。兆庶其安，九河如箭。浊不可鉴，不可见。涡若惊风，浪如狂电。若此帝妫之世，则其流也如丝如线。
    在昔典午之世也，其君实良，其臣孔臧。念济者之太劳，乃致功而去航。子产之济也不足比，充国之奏也胡可方。於是督斤斧於梓匠，下材干於豫章，造其舟也，乃ㄌ乃杠，乃舆乃梁。功既夺於利涉，力可侔於巨防。如御鼋鼍者以妖为德，聚鱼鳖者以怪为祥。观其步高於空，履险於深。其形也若剑倚天外，其状也若龙横水心。其高也若大虹之贯天，风吹不动。其壮也若巨鳌之压海，浪泛不沈。曙色霍开，济者相排。如川失水，一物时来。蹄响如雨，车音若雷。有贤有俊，有隶有台。有贫有窭，有货有财。噫！前王之道，深有旨哉。在水则河桥晓济，在陆则四关尽开。水之与陆，一贯而来。所以大同其轨，广纳其材。岂梁之防乎？
    抑闻三代之桥也，不斤不斧，不徒不杠。以道为水，以贤为梁。济民者民不病溺，济世者世不颓纲。开之也通仁流义，闭之也关淫限荒。夏之梁也曰汤，殷之梁也曰昌。周之梁也曰旦，汉之梁也曰光。自汉之季，国窃主折，为水者以洚以强。及隋之世，为梁者唐，故能济民於万方，同轨於八荒。是知河桥之义也，可以献於天王。
    ○桃花赋（并序）
    余尝慕宋广平之为相，贞姿劲质，刚态毅状。疑其铁肠石心，不解吐婉媚辞。然睹其文而有《梅花赋》，清便富艳，得南朝徐庾体，殊不类其为人也。後苏相公味道得而称之，广平之名遂振。呜呼！夫广平之才，未为是赋，则苏公果暇知其人哉？将广平困於穷，厄於踬，然强为是文邪？日休於文尚矣，状花卉，体风物，非有所讽，辄抑而不发。因感广平之所作，复为桃花赋。其辞曰：
    伊祁氏之作春也，有艳外之艳，华中之华。众木不得，融为桃花。厥花伊何，其美实多。亻台隶众芳，缘饰阳和。开破嫩萼，压低柔柯。其色则不淡不深，若素练轻茜，玉颜半。若夫美景妍时，春含晓滋。密如不干，繁若无枝。丰々婉婉，夭夭怡怡。或父兄者若想，或闲者如痴。或向者若步，或倚者如疲。或温﹁而可薰，或委而莫持。或幽柔而旁午，或扯冶而倒披。或翘矣如望，或凝然若思。或奕亻而作态，或窈窕而骋姿。日将明兮似喜，天将惨兮若悲。近榆钱兮Ц翠靥，映杨柳兮颦愁眉。轻红拖裳，动则袅香。宛若郑袖，初见吴王。夜景皎洁，哄然秀发。又若常娥，欲奔明月。蝶散蜂寂，当闺脉脉。又若妲己，未闻裂帛。或开故楚，艳艳春曙。又若息妫，含情不语。或临金塘，或交绮井。又若西子，浣纱见影。玉露厌，妖红坠湿。又若骊姬，将谮而泣。或在水滨，或临江浦。又若神女，见郑交甫。或临广筵，或当高会。又若韩娥，将歌敛态。微动轻风，婆娑暖红。又若飞燕，舞於掌中。半沾斜吹，或动或止。又若文姬，将赋而思。丰茸旖旎，互交递倚。又若丽华，侍宴初醉。狂风猛雨，一阵红去。又若褒姒，初随戎虏。满地春色，阶前砌侧。又若戚姬，死於鞠域。花品之中，此花最异。以众为繁，以多见鄙。自是物情，非关春意。若氏族之斥素流，品秩之卑寒士。他目则目，他耳则耳。或以昵而称珍，或以疏而见贵。或有实而华乖，或有花而实悴。其花可以畅君之心目，其实可以充君之口腹。匪乎兹花，他则碌碌。我将修花品以此花为第一，惧俗情之横议。我曰不然，为之则已。我目吾目，我耳吾耳。妍蚩决於心，取舍断於志。岂於草木之品独然，信为国兮如此。
    ○陵母颂
    孔父称“惟小人与女子为难养也。”夫女子之忠贞义烈，或闻於一时。小人之奸诈暴乱，不忘於一息。使千百女子如小人奸诈暴乱者，有矣。使千百小人如女子忠贞义烈者，未之有也。则安国侯之母也，不以项强而刘弱，俾子事项，不以子背君别事，而有忿色。对暴君而抗大节，舍其生而践死地。呜呼！春秋书解扬致晋君之命，汉史称周苛拒项籍之爵，方诸陵母，诚未为忠。何者？男子少服教，壮行忠贞义烈，虽死不辱。鼎镬在前而不惧，笮被体而无怨，乃男子之常事也。至夫女子，少隐帷薄，壮执箕帚，岂尝熟於忠贞义烈哉！是女子之有是者，由百物之有瑞者矣。岂易为哉！岂易为哉！
    ○白门表
    三年秋，徐卒无状，叛兵逐其帅。不再日，剽公私财析尽。异时卒有不平者，至是皆门抗之。盐戎者以闻，上赫然大怒，命大将职正其罪。卒有首叛者，前後累劫其将曰银刀，至是命皆﹃之无赦。将至，先令徐裨将曰：“银刀族无老幼，强者斩之，弱者幽之。”及徐之枝邑派聚，捕银刀族且尽，或﹃而枭者，或[
XDI]而送者。不浃日，其族无馀。或有诈弱惧﹃，皆论幽於牢。迨六七百人，且俟大将命业兵之。居无何，上愍徐卒尽死中，或有不干其谋者偕﹃，降内贵人於徐，诏曰：“银刀族，诏至未死者贳之。”六七百人分属数郡。未至属所，途亡为盗。四年夏，盗推其率，鼓而徐入。火里舍，将县令，诛制使，系虏民辎而掠货。徐守闭中城，竟不命偏将御之。盗得志徐去，四年秋，进士皮日休之白门，道逢徐民之耄者，泣曰：“翁世富於徐，子孙嗣其业，祈二百年。前日以徐卒乱，翁之资已竭劫於兵矣。独存者居第，而已为残烬。翁以为天子命将尽杀之，且银刀族无三千人耳。遇圣天子在上，四境无征伐。重粮其属，厚衣其身。有儿啜孙，至死手不执干戈，体不被铠甲者。上於徐卒厚矣，今乃忘上恩，叛主帅，逐天子命将，残天子兆民。如此逆之甚也，上又活其半。今反盗而寇徐，前日翁之亡，独贿与产耳。今子孙为贼隶，妻女为贼室，馀骸残齿，溘然无取。呜呼！皇天仁於数百人，反不仁於一郡，岂得言者过耶？且兵者，圣王不能免其征，仁帝不能无其伐。是以逆者必杀，顺者必生。所以示天下不私也。往年数万之卒，逐天子命将，自树其便者，国家以不忍尽杀，因听之，皆贼而不贡，兵而不从，死而辄代，名为列藩，实一州之主也。故春秋讥世卿得专公禄者，以春秋小国，尚贬而不空，况今圣天子在上，百执事称职，万方雀息以无虞，四夷骏奔而入贡哉？前日徐卒幸活，而为盗於民，特苦国家无辱。或不尽﹃而赦之，则自树其便者。”日休曰：“翁其力之贤者耶。”吾知夫今之食其食者，未必有翁之是心也。幸以文贡，而未得入上言列，固不合陈便宜事。因采翁之说为表，庶天子召直言极谏者，得以遗之。
    ○移元徵君书
    徵君足下，行奇操峻，舍明天子贤宰相，退隐於陵阳。踞见青山，傲视白云。得丧不可摇其心，荣辱不能动其志。桎[
XDI]冠冕，泥滓禄位。甚善甚善！苟与足下同道者，必汲汲自退，名惟恐闻，行惟恐显，老死为山谷人矣。或名欲遗千载，利欲及当今者，闻足下之道，可以不进其说耶。日休闻古之圣贤，无不欲有意於民也。苟或退者，是时弊不可正，主忄昏不可晓，进则祸，退则安，斯或隐矣。有是者，世不可知其名，俗不能得其教，尚惧来世圣人责乎无意於民故也。此谓之道隐。其次者，行不端於己，名不闻於人。欲乎仕则惧祸，欲乎退则思进，必为怪行以动俗，诙言以矫物。上则邀天子再三之命，下则取诸侯殷勤之礼。甚有百世之风，次有当时之誉。此之谓名隐。其次者，行有过僻，志有深傲。饰身不由乎礼乐，行已不在乎是非。入其室者惟清风，升其牖者惟明月。木石然，麋鹿然。期夫道家之用，以全彼生。此之谓性隐。然而道隐者贤人也，名隐者小人也，性隐者野人也。有夫尧舜救世汤禹拯乱之心者，视道隐之人，由夫樵苏之民耳，况名与性哉！
    今天下虽无事，河湟有黠虏之患，岭徼有逋蛮之虞，主上焦心灼思，晏询夜谋。宰相战栗於岩廊，百执事奔走於朝右。然尚未复贞观开元之大治。有致君於唐虞，跻民於仁寿者，其人则鲜，其求则勤。元之聘，屡降於山林。少微之星，但明於霄汉。此真足下之所高视也。呜呼！斯时也，山林之间，宜倒衣以接礼，重趼以应命。赴明天子千年之运，成大丈夫万世之业。勋铭於钟鼎，德著於竹帛。可不盛哉？夫主上知足下之道久矣，加以郡守荐之，宰相誉之，虽锡命屡颁，而高风转固，接物日简，入山益深，且足下将为道隐乎？则道隐者世不可知其名，俗不能得其尚。足下之名尚矣，丹青於世矣，岂谓道隐哉？将为名隐乎？则史隐者以怪行动俗，以诙言矫物。足下之道，伸之而伊夔，屈之而夷齐，岂谓名隐哉？将为性隐乎？则性隐者饰身不由乎礼乐，行已不在乎是非。足下顷荐名於有司，客位於侯伯，岂所谓性隐乎？然三隐者，足下皆出其表，复何为而高卧哉？如终卧陵阳而不起，是废乎古人之道者也。仲尼曰：“素隐行怪，後世有述焉，吾弗为之也。君子遵道而行，半途而废，吾弗能已矣。君子依乎中庸，遁世不见知而不悔。”夫前二者，圣人之所不为。足下之学杨墨乎？申韩乎？何其悖於道也？如遁世不见知而不悔，则舜不为高蹈也，舜不为真隐也。足下其亦有意乎？如纳仆之言，翻然而起，醒然而用，朝庭必处足下於大谏，次用足下於宰辅。其在大谏也，以直气吹日月之翳，以正道立天地之根。先黜陟於朝廷，次按察於侯国。其在宰辅也，外以道宁四夷，内以法提百揆。俾天地反妖为瑞，使阴阳易愆为穰。然後以元菟乐浪为持节之州，昆仑崦嵫作驻跸之地，又不知房杜姚宋何人也。果行是道，罄南山之竹，不足以书足下之功。穷百谷之波，不足以注足下之善。以足下之风，可以知仆之志。以仆之道，可以发足下之文。故不远千里，授书於御者，用以吐仆臆中之奇贮也。仆之取舍，自有方寸，异时无望於足下。发函之後，但起无疑。不宣。日休再拜。
    ○请韩文公配飨太学书
    於戏！圣人之道，不过乎求用。用於生前，则一时可知也。用於死後，则百世可知也。故孔子之封赏，自汉至隋，其爵不过乎公侯。至於吾唐，乃荣王号。七十子之爵命，自汉至隋，或卿大夫，至於吾唐，乃封公侯。曾参之孝道，动天地，感鬼神。自汉至隋，不过乎诸子。至於吾唐，乃旌入十哲。噫！天地久否，忽泰则平。日月久昏，忽开则明。雷霆久息，忽震则惊。□雾久郁，忽廓则清。仲尼之道，否於周秦而昏於汉魏，息於晋宋而郁於陈隋。遇於吾唐，万世之愤一朝而释。倘死者可作，其志可知也。今有人，身行圣人之道，口吐圣人之言，行如颜闵，文若游夏，死不得配食於夫子之侧，愚又不知尊先圣之道也。
    夫孟子、荀卿，翼传孔道，以至於文中子。文中子之末，降及贞观开元，其传者ㄤ，其继者浅。或引刑名以为文，或援纵横以为理，或作词赋以为雅。文中之道，旷百世而得室授者，惟昌黎文公焉。公之文，蹴杨墨於不毛之地，蹂释老於无人之境，故得孔道巍然而自正。夫今之文人千百世之作，释其卷，观其词，无不裨造化，补时政，ム公之力也。公之文曰：“仆自度若世无孔子，仆不当在弟子之列。”设使公生孔子之世，公未必不在四科焉。国家以二十二贤者代用其书，垂於国胄，并配享於孔圣庙堂，其为典礼也大矣美矣。苟以代用其书，不能以释圣人之辞，笺圣人之义哉？况有身行其道，口传其文，吾唐以来，一人而已，死反不得在二十二贤之列，则未闻乎典礼为备。伏请命有司定其配享之位，则自兹以後，天下以文化，未必不由夫是也。
    ○请孟子为学科书
    臣闻圣人之道，不过乎经。经之降者，不过乎史。史之降者，不过乎子。子不异乎道者，孟子也。舍是子者，必戾乎经史。又率於子者，则圣人之盗也。夫孟子之文，粲若经传。天惜其道，不烬於秦。自汉氏得其书，常置博士以专其学。故其文继乎六艺，光乎百氏，真圣人之微旨也。若然者，何其道奕奕於前，而其书没没於後。得非道拘乎正，文极乎奥，有好邪者惮正而不举，嗜浅者鄙奥而无称耶？盖仲尼爱文王嗜昌蜀以取味，後之人将爱仲尼者，其嗜在孟子矣。呜呼！古之士以汤武为逆取者，其不读孟子乎？以杨墨为达智者，其不读孟子乎？由是观之，孟子之功利於人，亦不轻矣。今有司除茂才明经外，其次有熟庄周列子书者，亦登於科。其诱善也虽深，而悬科也未正。夫庄列之文，荒唐之文也。读之可以为方外之士，习之可以为鸿荒之民。安有能汲汲以救时补教为志哉？伏请命有司去庄列之书，以孟子为主。有能精通其义者，其科选视明经。苟若是也，不谢汉之博士矣。既遂之，如儒道不行，圣化无补，则可刑其言者。
    ○移成均博士书
    夫居位而愧道者，上则荒其业，下则偷其言。业而可荒，文弊也。言而可偷，训薄也。故圣人惧是，浸移其化。上自天子，下至子男，必立庠以化之，设序以教之，犹歉然不足。士有业高训深，必诎礼以延之，越爵以贵之。俾庠声序音，玲珑以珩佩，锵訇於金石。此圣人之至治也。今国家立成均之业，其礼盛於周，其品广於汉。其诎礼越爵，又甚於前世，而未免乎愧道者何哉？夫圣人之为文也。为经约乎史，赞易近乎象，诗书止乎删，礼乐止乎定，春秋止乎修。然六籍仪刑乎千万世，百王更命迭号，莫不由是大也。其幽幽於鬼神，其妙妙於元造。後之人苟不能行决句释者，犹万物但被元造之化者耶。故万物但化而已，不知元造之源也。六艺於人，又何异於是。故诗得毛公，书得伏生，易得杨何，礼得二戴，周官得郑康成，扌规其微言，钅其大义，幽者明於日月，奥者廓於天地。然则今之讲习之功与决释之功，不啻半矣。其文得不弊乎？其训得不薄乎？呜呼！西域氏之教，其徒日以讲习决释其法为事。视吾之太学，又足为西域氏之羞矣。足下出文阃生学世，业精前古，言高当今。乎，洋洋乎，为诸生之蓍龟，作後来之绵。得不思居其位者不愧其道，处於职者不堕其业乎？否则市大易负乘之讥，招待人伐檀之刺矣。奚不日诫其属，月励其徒，年持六籍，日决百氏。俾诸生於盛典也，洞知大晓，犹驾车者必知康庄，操舟者必知河海。既若是矣，执其业者，精者进而堕者退，公者得而私者失。非惟大发於儒风，抑亦不苟於禄位。足下之道被於太学也，其利可知矣。果行是说，则太华之石，峨峨於成均之门者，吾不颂於他人矣。足下听之无忽。日休再拜。
    ○法言後序
    《法言孝至》之篇曰：“周公以来，未有汉公之懿者。”说者以为杨子逊伪新之美，又以为称其居摄之前云。呜呼！日月岂卒能逊莽乎？未若无阿衡之称也。噫！既有其文，不能无其论。吾得之矣，在美新之文乎，则雄之道於兹疵也。
    ○松陵集序
    诗有六艺，其一曰比。比者，定物之情状也，则必谓之才。才之备者，於圣为六艺，於贤为声诗。噫！春秋之後，颂声亡寝，降及汉氏，诗道氵存作。然二雅之风，委而不兴矣。在诗有三言四言五言六言七言之作。三言者，曰“振振鹭，鹭于飞”是也。五言者，曰“谁谓雀无角，何以穿我屋”是也。六言者，“我姑酌彼金”是也。七言者，“交交黄鸟止於桑”是也。九言者，曰“酌彼行潦挹彼注兹”是也。盖古诗率以四言为本。而汉氏方以五言七言为之也，其句亦出於周诗。五言者，李陵曰“携手上河梁”是也。七言者，汉武曰“日月星辰和四时”是也。尔後盛於建安以降，江左君臣，得其浮艳，然诗之六艺微矣。逮及吾唐开元之世，易其体为律焉，始切於俪偶，拘於声势。《诗》云：“觏闵既多，受侮不少。”其对也工矣。《尧典》曰：“声依永，律和声。”其为律也甚矣。由汉及唐，诗之道尽矣。吾又不知千祀之後，诗之道止於斯而已。即後有变而作者，不得以知之。
    夫才之备者，犹天地之气乎？气者止乎一也，分而为四时。其为春，则煦枯发，如弃如，百物融洽，酣人肌骨。其为夏，则赫曦朝升，天地如窑，草焦木，若燎毛发。其为秋，则凉ざ高瞥，若露天骨，景爽夕清，神不蔽形。其为冬，则霜阵一凄，万物皆瘁，云沮日惨，若惮天责。夫如是，岂拘於一哉，亦变之而已。人之有才者，不变则已，苟变之，岂异於是乎？故才之用也，广之为沧溟，细之为沟窦，高之为山岳，碎之为瓦砾，美之为西子，恶之为敦洽，壮之为武贲，弱之为处女。大则八荒之外不可穷，小则一毫之末不可见。苟其才如是，复能善用之，则庖丁之牛，扁之轮，郢之斤，不足谓神解也。噫！古之士穷达必形於歌咏，苟欲见乎志，非文不能宣也，於是为其词。词之作，固不能独善，必须人以成之。昔周公为诗以遗成王，吉甫作诵以赠申伯。诗之酬赠，其来尚矣。後每为诗，必多（阙二字）为（阙一字）咸通七年，今兵部令狐员外在淮南，今中书舍人（阙二字）公守毗陵，日休皆以词获幸，悉蒙以所制命之和，各（阙二字）轴亦有名其守者。十年，大司谏清河公出牧於吴，日休为郡从事。居一月，有进士陆龟蒙字鲁望者，以其业见造。凡数编，其才之变，真天地之气也。近代称温飞卿李义山为之最，俾生参之，未知其孰为之後先也。
    ○添渔具诗序
    天随子为《渔具诗》十五首以遗余。凡有渔以来，术之与器，莫不尽於是也。噫！古之人或有溺於渔者，行其术而不能言，用其器而不能状，此与泽沮之渔者又何异哉！如吟鲁望之诗，想其致，则江风海雨，槭槭生齿牙间，真世外渔者之才也。余昔之渔所，在氵ぁ上则为庵以守之，居岘下则占矶以待之。江汉间时候率多雨，唯以笞笠自庇。每伺鱼必多俯，笞笠不能庇其上，由是织蓬以障之。上抱而下仰，字之曰“背蓬”。今观鲁望之十五篇，未有是作，因次而咏之，用以补其遗者。渔家生具，获足於吾属之文也。
    ○文薮序
    咸通丙戌中，日休射策不上第，退归州来别墅，编次其文，复将贡於有司。登箧丛萃，繁如薮泽，因名其书曰“文薮”焉。比见元次山纳文编於有司，侍郎杨公浚见文编叹曰：“上第污元子耳。”斯文也，不敢希杨公之叹，希当时作者一知耳。赋者，古诗之流也，伤前王太佚，作《忧赋》，虑民道难济，作《河桥赋》，念下情不达，作《霍山赋》，悯寒士道壅，作《桃花赋》，《离骚》者，文之菁英者，伤於宏奥。今也不显《离骚》，作《九讽》。文贵穷理，理贵原情。作《十原》。大乐既亡，至音不嗣，作《补周礼九夏歌》。两汉庸儒，贱我《左氏》，作《春秋决疑》。其馀碑铭赞颂，论议书序，皆上剥远非，下补近失，非空言也。较其道，可在古人之後矣。《古风》诗编之文末，俾视之粗俊於口也。亦由食鱼遇鲭，持肉偶巽。《皮子世录》著之於後，亦太史公自序之意也。凡二百篇，为十卷。览者无诮矣。
    ○续酒具诗序
    子暇日曾作《酒具诗》三十首，有《引》曰：“咸通中，皮袭美著酒中十咏。”其自序云“夫圣人之诫酒祸也深矣。在书为沉湎，在诗为童，在礼为豢豕，在史为狂药。余饮至酣，徒以为融肌柔神，消沮迷丧。颓然无思，以天地大顺为堤封。傲然不恃，以洪荒至化为爵赏。抑无怀氏之民乎？葛天氏之臣乎？”噫！天之不全余也多矣，独以曲ろ全之。於是徵其具，悉为之咏，以继东皋子《酒谱》之後。而有酒星、酒泉、酒ド、酒床、酒炉、酒楼、酒旗、酒樽、酒城乡之咏，以示吴中陆鲁望。鲁望和之。且曰：“昔人之於酒，有注为池而饮之者，有象为龙而吐之者，亲盗瓮间而卧，将实舟中而浮者。徐景山有《酒枪》，嵇叔夜有《酒杯》，皆传於世。故复添六咏。”子览之，慨然叹曰：“予亦嗜酒而好诗者也。”昔退之有言送王含曰：“少时读《醉乡记》，私怪隐居者无所累於其世，而犹有是言，岂诚旨於味耶？及读阮籍陶潜诗，然後知彼虽偃蹇不欲与世接，然犹未能平其心，或为事物是非相感发，於是有托而逃焉者也。”
    虽然，尚未有尽者。中古之时，未知曲ろ。杜康肇造，爰作酒醴，可名酒后。近世以来，人徒酣酗。李白一斗，为诗百篇，自名酒仙。郦食其辨士也，初见沛公，称高阳酒徒。杜根贤者也，逃难宜城，为酒家佣保。郑广文贫而好饮，苏司业送酒钱。杜子美无钱赊酒，而诗言酒债。周官有酒正，则掌之者必有其人。以法式授酒材，则酝之者必有其物。翰林诗曰：“鸬鹚杓、鹦鹉杯”，夫杓者，勺也，勺酒而错之杯中者也。杜工部诗曰：“莫笑田家老瓦盆，自从盛酒长儿孙。”夫盆者，也，载酒而之座中也。韩奕诗云：“显父饯之，清酒百壶。”壶便提挈，故陶令挂之於车上，吕公负之於仗头，遇兴则倾之，鸱夷之异名者耳。《诗》云：“兕觥其，旨酒思柔。”觥为爵罚，而于定国饮至一石不乱。刘伯伦既醉，以五斗解酲。快饮痛嚼则用之，盖觚角之出类者耳。注云：“觚受二升，觯三升，角四升，散五升，而觥七升。”又兕角为之，形器特异，於是更作酒后、酒仙、酒徒、酒保、酒钱、酒债、酒正、酒材、酒勺、酒盆、酒壶、酒觥一十二诗，而附益之。庶古今同志而始终相成之义耶。
    ●卷七百九十七
    ☆皮日休（二）
    ○襄州孔子庙学记
    天地吾知其至广也，以其无所不覆载。日月吾知其至明也，以其无所不照临。江海吾知其至大也，以其无所不容纳。料广以寸管，测景以尺圭，航大以一苇，广不能逃其数，明不能私其质，大不能忘其险。伟哉夫子，後天地而生，知天地之始。先天地而没，知天地之终。非日非月，光之所及者远。不江不海，浸之所及者溥。三代礼乐，吾知其损益。百王宪章，吾知其消息。君臣以位，父子以亲，家国以肥，鬼神以享。道未可诠其有物，释未可证其无生。一以贯之，我先师夫子圣人也。帝之圣者曰尧，王之圣者曰禹，师之圣者曰夫子。尧之德有时而息，禹之功有时而穷，夫子之道，久而弥芳，远而弥光。用之则昌，舍之则亡。昔否於周，今泰於唐。不然，何被衮而垂裳，冕旒而王者哉？
    ○通元子栖宾亭记
    距彭泽东十里，有仙邃源奥处，号曰富阳，文士李中白隐焉。五年冬别中白，岁且翅，再自淝陵之江左，因访於是。至其门，骖不暇绁，而目爽神王，恍恍然迨若入於异境矣。诉别苦外，不复游一词。且乐其得也，木秀於芝，泉甘於饴。霁峰倚空，如碧毫扫粉障，色正鲜温。鸣溪ぺぺ，源内橐，出琉璃液。石有怪者，骁然闯然，若将为人者。禽有异者，然若将天驯耶。每空斋寥寥，寒月方午，松竹交韵。其正声雅音，笙师之吹竿，人之鼓，不能过也。况延白□为升堂之侣，结清风为入室之宾，其为趣则生而未睹矣。中白所尚皆古，以时不合已，故隐是境，将至老。呜呼！世有用君子之道隐者乎？有则是境不足留吾中白也。昔余与中白有俱隐湘衡之志，中白以时不合己，果偿本心。余以寻求计吏，不谐夙念，今至是境。语及名利，则芒刺在背矣。夫宾之来也，不逾於邑，（谓彭泽县）邑距是十里，至是者不为易矣。其延之，旦不晡乎，晡不夕乎，则俟宾之所，果不可低庳。於是钜其寝，西向百步，则筑宾亭焉。两其室而一其厦，且曰：宾将病暑，吾则敞其檐。宾将病塞，吾则奥其牖。自竟是功，则鲜[B161]之馈，樽之费，纵倍於前矣。其功始於咸通二年秋八月。後五年五月，中白馆余於是。且祷其记而名之者，累月让不获。因曰：“古者有高隐殊逸，未被爵命，敬之者以其德业号而称之，元德、元晏是也。夫学高行远谓之通，志深道大谓之元，男子通称谓之子，谓请以‘通元子’为其号，请以‘栖宾’马为亭名。”噫！知我者不谓我为佞友矣。五年五月朔日记。
    ○破山龙堂记
    《礼》：“山林川谷邱陵，能出云为风雨见怪物，皆曰神。”若然者，龙亦能为风雨见怪物，则其泽之在民厚矣。神而祀之又宜矣。常熟，泽国也。风雨怪物，日作於民。在有其地者，苟祀之至，民被其利。祀之不至，民受其祸。汝南周君为令之初年，夏且旱，其神於破山之潭上，果雨以应。君曰：“受其赐，徒以报，不可也。”於是命工以土木介其象，为宝宫以荫之。著之於典，以洁其祀。於是风雨时，怪物止，水旱不为厉。民经大荒，连岁以穰。其神之泽乎？君之祀乎？凡雩者，春秋之道皆书之，勤民之祀也。君为其祠已，乞文其事。日休佳君之为志在民，故从之。咸通十三年二月十九日。襄阳皮日休记。
    ○郢州孟亭记
    明皇世，章句之风大得建安体，论者推李翰林、杜工部为尤。介其间能不愧者，惟吾乡之孟先生也。先生之作，遇景入咏，不拘奇抉异，令龌龊束人口者，涵涵然有干霄之兴，若公输氏当巧而不巧者也。北齐美萧悫“芙蓉露下落，杨柳月中疏”，先生则有“微云澹河汉，疏雨滴梧桐。”乐府美王融“日霁沙屿明，风动甘泉浊”，先生则有“气蒸□梦泽，波撼岳阳城”。谢眺之诗句精者，有“露湿寒塘草，月映清淮流”。先生则有“荷风送香气，竹露滴清响。”此与古人争胜於厘毫间也。他称是者众，不可悉数。
    呜乎！先生之道，复何言耶！谓乎贫，则天爵於身。谓乎死，则不朽於文。为士之道，亦以至乎？先生襄阳人也，日休襄阳人也，既慕其名，亦睹其貌。盖仲尼思文王则嗜昌蜀，七十子思仲尼则师有若。吾於先生见之矣。说者曰：“王右丞笔先生貌於郢之亭，每有观型之志。”四年，荣阳郑公诚刺是州，余将抵江南，舣舟而诣之，果以文见贵，则先生之貌纵视矣。先是亭之名取先生之讳，公曰：“焉有贤者名，为趋厮走养朝夕言於刺史前耶？”命易之以先生姓。日休时在宴，因曰：“《春秋》书纪季公子友仲孙湫字者，贵之也。故书名曰贬，书字曰贵。况以贤者名署於亭乎？君子是以知公乐善之深也。百祀之弊，一朝而去，则民之弊也去之可知矣。见善不书，非圣人之志。”宴豆既彻，立而为文。咸通四年四月三日记。
    ○晋文公不合取阳樊论
    三代之赏臣下，以爵，不以地，不以器。迨夫後世君弱臣强，拨去古法。能立一功者，先伺君地焉。能立一勋者，先窥君器焉。由是於鲁有三桓，於齐有田常，於楚有白公。是赏过有僭生焉，甚者夺主，从来尚矣。且姬之列侯，守其本封，胜其主爵。锡之以钺，分之以钟彝。休戚其民，生杀於国。其贵已极矣，遇天下无事，则行其德化，奉其贡职。居则待乎巡狩，行则赴於会同。遇天下有事，则申之以钟鼓，行之以征伐。上以定王室，下以正诸侯，真侯伯之职业也。是常节也，苟周天子有赐，宜以德让之，岂当更受其地也？苟让不获听，受之者其爵可也，其器可也。且天子之地方千里，不千里则不足以待诸侯。诸侯之地既侵天子之甸，犹削枝者必及乎干，肉者必至乎骨。何者？势使之然也。如晋文既定襄王於郏辱阝，王劳之以地。阳人不服，晋侯围之，乃辱其宗礻方，苦其人民，虐其甥舅。呜乎！其亦不仁矣。是晋文虽有入天子之功，而有凌天子之威也。当王之阳，宜让曰：“臣重耳以眇眇之德，处专征之任。遇翟寇肆虐，天王少违宗庙。臣敢兴下国之师，杀凶臣，定王室，乃臣之常也。不足赏也。苟天王特念小伐，不诸刑，列唐叔之祚，获臣有奉，为赏厚矣。苟以畿内之地为臣之邑，是上滥其赐，下僭其受也。虽天王之荐宠臣，其若宗庙之灵百姓之心後世之罪何？”而晋文曾不是让，又请隧焉。岂内轻衰周之凌迟，外恃诸侯之强盛而为耶？殊不知周王之尚守乎典礼也。且王曰：“昔我先王之有天下也，规方万里焉，以为甸服，以供上帝山川百神之祀，以备百姓兆民之用。”且王之所赐田，皆在周甸也。王明知在甸内，与乎晋者，是力不足制晋也。如力足制晋，肯以规方千里之内地与夫诸侯哉？是王之语晋侯以规方千里者，讥其受地也。文公不悟，卒而受之。呜乎！文公之霸也，有召君之讥。请隧之僭，不为甚矣。甚者在阳樊也。
    ○秦穆谥缪论
    圣人务安民，不先置不仁，以见其仁焉。不先用不德，以见其德焉。苟如是，是见危者已坠而欲援，观斗者将死而方救。噫！其亦不仁矣。以高辛之仁化用一挚，挚之不善，天下之民辅尧以为君。以唐尧之仁化用一鲧，鲧之不绩，天下之民噪禹以为功。夫如是，挚之与鲧，是高辛唐尧诚用之也，非先置也。推其诚而用之，人民尚倍之如是，况先置者耶？当晋献骊姬之乱後，奚齐卓子之死馀，重耳在翟，夷吾居秦。以秦穆之力，制翟而安晋，其能必矣。夫重耳之贤也，天下知之。又其从者足以相人国，如先立之，必能诛乱公子，去暴大夫，翼德於成周，宣化於汾晋。而穆公反取公子絷之言，乃先置夷吾，是为惠公。公之入也，背内外之赂，诛本立之臣，先父之室。故生民兴诵，死者无报。卒身获於秦，而子杀於晋。呜乎！致是也，非晋人之罪，秦人之罪也。夫挚立八年，不善而去。鲧用三载，弗绩而诛。况晋惠公之在位，作宗庙之蠹蝎，为社稷之稂莠，一立十五年，其为害也大矣。今之学者以秦穆为缪，尚疑其谥。得斯文也，可以谥缪为定。
    ○汉斩丁公论
    忠之为称也，盖欲委身以事主，不以猜误贰其心，不以辩说贰其心，不以疑惧贰其心者也。上有过，诤於公，不扬名於私，岂猜误之足入乎？上有忌，愈乎进，不愈乎退，岂辩说之足入乎？上有间，惧乎心，不惧乎事，岂疑惧之足入乎？夫苟禄吝生而仕者，上有过，言未息而惧乎诛，谏未再而去乎位，自以得古人三谏不从之义。然幸其生，贪其禄，是猜误而贰其心也。上有忌，必奸於心机，媚於声气。不思已之不聪，而谓上之受谤。不思道有未可，而谓辩之足从。必从辩而去，是辩说贰其心者也。上有间，必佞彼爱，取乎厚也。必谄彼幸，求其舍也。有爱不可佞，幸不可谄，即苟而已矣，是疑惧贰其心者也。呜乎！刘项之作也，淮阴不以猜误而去项乎？淮南不以疑惧而去项乎？曲逆不以辩说而去项乎？去彼而就彼，果谓忠乎？果谓不忠乎？是利则存，不利则亡者也。则丁公临敌，舍敌无杀，诚恻隐之仁者，岂有猜误辩说疑惧者耶？有利则存、不利则亡者耶？与其不忠，则彼三侯者未可免鼎镬之诛，刀锯之刑也。是高祖斩之，果不为当。噫！汉之初立，未为无人。丁公就刑，未闻有上言而戾者，将固之命也。悲夫！
    ○周昌相赵论
    夫刚柔之发在乎性，得失之机系乎用。苟刚暴则胜柔，柔久则胜刚，物之常理也。或用之以刚处柔，以柔处刚，其机必得矣。如以刚处刚，以柔处柔，其机必失矣。周昌之性刚也，吕后之性刚也，汉祖以百岁後以赵王如意为忧，故辍昌相赵。呜乎！汉高之意，非逞志於一时纳虑於一谏而相昌乎？不然，何其用之失也。如以昌之刚，足固赵国，则赵之兵甲，能当汉乎？是不可一也。如以昌之刚，足固赵王，则吕氏之徵王，特一邮夫之力耳，不可二也。如以昌之节，足以存赵，不过乎死，死则赵王就徵耳。是不可三也。卒使百岁之後，如意冤﹃，周昌愤死，惜哉！汉祖未崩前，以周勃统南军，以昌领北军，以陈平为谋主。则吕后之令，产禄之谋，不能当临大难而不回，秉大节而不坠者也。苟使握军政，执相权，昌必能之，其柰何误用。
    ○非沈约齐纪论
    沈约作《齐纪论》云：“太庙四时之祭，各以生平所嗜飨之。汉明帝梦光烈皇后，明旦车驾至庙，躬拂帷幄，亲易粉泽，前史以为美谈。此亦先代之旧典也。”日休曰：荐飨之仪，笾豆之数，圣人之制定矣。苟非通如周孔不相沿袭者，谓时有人乎？无其人制之，谓乎非也宜矣。修其书，不正而反赞之，谓乎妄也又宜矣。夫屈到嗜芰，屈建荐之，为乎合礼。曾嗜羊枣，曾子不食，谓乎不忍。一隅之国，礼文不备，宜哉。约以方之汉明大孝，过矣。
    ○正沈约评诗论
    周诗曰：“驷原彭彭。”《注》曰：“骝马白腹曰原。”议者言上周下殷。沈约又云：“原者盖三家之色相胜，又示周殷相代也。”日休曰：“天之命也，必以二德，则文王自信矣，何为不受殷禅哉？”《诗》曰：文王受命作周。又曰：文王有明德。俾其率天下之义师，取一隅之凶主，南面於殷，其能昭昭矣。然非人事不可也，天时未可也。岂不可谓殷之贤人尚众，冀匡纣而易政也，岂能以驷原之色示乎代殷哉？呜乎！禅代之事，符於天命，必不可以驷原之色胜之也。谓尧之运为火欤？则车服一当从其色，则尧不当乘白马冠黄收衣纯衣也。故圣人继运以德，受禅以仁。如以马之色示於代殷，则吾以圣人用於左道矣。或曰：“若然者奚著？”曰：“毛公误笺，沈约过释。”
    ○论白居易荐徐凝屈张祜
    祜元和中作宫体诗，词曲艳发，当时轻薄之流重其才，合噪得誉。及老大，稍窥建安风格。诵乐府录，知作者本意。讲讽怨谲，时与六义相左右。此为才之最也。祜初得名，乃作乐府艳发之词，其不羁之状，往往间见。凝之操履不见於史，然方干学诗於凝，赠之诗曰：“吟得新诗草里论”，戏反其词，谓朴里老也。方干世所谓简古者，且能讥凝，则凝之朴略椎鲁，从可知矣。乐天方以实行求才，荐凝而抑祜，其在当时，理其然也。令狐楚以祜诗三百篇上之，元稹曰：“雕虫小技，或奖激之，恐害风教。”祜在元白时，其誉不甚持重。杜牧之刺池州，祜县老矣，诗益高，名益重。然牧之少年所为，亦近於祜，为祜恨白，理亦有之。余尝谓文章之难，在发源之难也。元白之心，本乎立教，乃寓意於乐府，雍容宛转之词，谓之讽谕，谓之闲适。既持是取大名，时士翕然从之。师其词，失其旨，凡言之浮靡艳丽者，谓之元白体。二子规规攘臂解辩，而习俗既深，牢不可破。非二子之心也，所以发源者非也。可不戒哉？
    ○新城三老董公赞（并序）
    洛阳新城二老董公说高祖为义帝发丧，在汉之取天下也，三杰而已矣。萧何苦民力以给兵输，韩信杀民命以骋战功，留侯设诡策以离秦项。当其时，未闻以仁义说於君者，而董公乃谕之以丧义帝，至使天下宗汉者，为其丧义帝也。夫高祖以曹参虽有攻城野战之功，不如萧何心，信矣。焉至於苦民力、杀民命、设诡策，反不若董公之功也哉？如高祖为天子，以公为师友，行其道於时，其利可知矣。公之道已行於汉，而不睹封赏之体，又当时史氏无一字以褒者，因为赞以旌之。
    项氏狂攘，贼我怀王。天命未的，孰存与亡。皤皤董公，一言汉昌。一人弑君，天下皆伤。一人哭君，天下皆丧。项由是弱，汉由是强。扶义而征，可至轩黄。唱仁而战，可至武汤。用於天道，折彼雄。ム公之道，与汉而光。
    ○易商君列传赞（并序）
    商君者，用於孝公，制其法而秦给，御其谋而魏败。封邑未居，に刑以及。呜乎！商君之匡秦，虽不必尽是，然亦至矣。太史贬之过实，非以欺公子邛刑公孙虔拒杜挚之说者乎？然有一事，亦足救斯非也。余悲商君忠而受刑，因重述其行事以赞曰：
    商君之於孝公也一二见，孝公不悟其说，非皇王之道行之难不及其身者乎？斯公之罪也，在商君有心於是道，不亦多乎？当商君一二说孝公行之，商君必为阿衡矣。呜乎！卒以苛令特用，自蒙於﹃。悲夫！
    ○六箴（并序）
    皮子尝谓心为已帝，耳目为辅相，四支为诸侯。已帝苟不德，则辅相叛，诸侯乱。古之人失天下丧家国者，良由是也。帝身且不德，能帝天下乎？能主家国乎？因为心、口、耳、目、手、足箴，书之於绅。安不忘危，慎不忘节，穷不忘操，贵不忘道。行古人之事有如符节者，其在六箴乎？
    ○心箴
    大化之精，孕之曰人。大纯之灵，形之曰心。心由是君，身由是臣。中既龃龉，外乃纷纶。耳厌闻义，目恶睹仁。手持乱柄，足践祸门。舜为天子，舜不得尊。其不尊者，与心为臣。纣为天子，纣乃得尊。其得尊者，与心为君。天子之外，复有尊者，乃舜之心，将舜之身。天子之外，复有卑者，乃纣之心，将纣之身。危乎惕哉，臣之谏君。辅相不明，诸侯不宾，君为秽壤，臣为贼尘。未及於斯，良可自勤。呜乎吾君，无忽慈文。
    ○口箴
    古铭金人，谓无多言。忽有所发，不可不论。既有所论，复谓多言。中庸之士，由兹保身。吾谓斯铭，未足以珍。出为忠臣，言则及君。入为孝子，言则及亲。非君与亲，则宜默云。谤讪之言，出如ち沦。一息之波，流於无垠。猜毁之言，出如钧天。钧天之乐，闻於无闻。佞媚之言，出如丝棼。一入於人，治乱不分。间谍之言，出如鹰。鹰之迅，一举凌天。无嗜於酒，酒能乱国。无嗜於味，味能败德。以道为饮，以文为食。成我之名，ム乃勉力。
    ○耳箴
    听於无听，默默元性。闻於无闻，洋洋化源。勿恃已善，不服人仁。勿矜已艺，不敬人文。勿耽郑声，其乱乃神。勿信美谈，其殛乃身。听误多害，听妄多败。近贤则聪，近愚则聩。尧居九重，听在民耳。故得大舜，授彼神器。勿听他富，荧惑乃志。勿闻他贵，堕坏乃义。慎正今非，慎明古是。舍是何适，古乐而已。
    ○目箴
    鬼尔了然，为吾所视。高睹古人，有如邻里。勿分秋毫，分於邦里。勿视邦禄，视於人纪。惟书有色，艳於西子。惟文有华，秀於百卉。见彼之倨，污甚涂炭。见彼之贤，绵甚葛ぱ。勿顾厉阶，紊吾大志。勿视怨府，损吾高义。入吾明者，何人而已？古之忠臣，古之孝子。上立大业，中光信史。苟不善是，玄彖之类。
    ○手箴
    惟尔之指，屈伸由已。勿执乱权，勿树贼子。勿秉非道，勿持非理。勿挤孤危，勿援奸宄。慎握吾操，俾直於矢。慎杖我心，俾平如砥。翦恶如草，扬奸如秕。为而不矜，作而不恃。智如公亻垂，勿为小巧。机如偃师，勿为奇伎。身高道端，毫道国史。敬之戒之，俟为天吏。
  </div>
  <div class="pagination">
   <a href="全唐文_page478.html">
    上一页
   </a>
   <span>
    ...
   </span>
   <a href="全唐文_page474.html">
    474
   </a>
   <a href="全唐文_page475.html">
    475
   </a>
   <a href="全唐文_page476.html">
    476
   </a>
   <a href="全唐文_page477.html">
    477
   </a>
   <a href="全唐文_page478.html">
    478
   </a>
   <span class="current-page">
    479
   </span>
   <a href="全唐文_page480.html">
    480
   </a>
   <a href="全唐文_page481.html">
    481
   </a>
   <a href="全唐文_page482.html">
    482
   </a>
   <a href="全唐文_page483.html">
    483
   </a>
   <a href="全唐文_page484.html">
    484
   </a>
   <span>
    ...
   </span>
   <a href="全唐文_page480.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
