<!DOCTYPE html>
<html>
<head>
    <meta charset="UTF-8">
    <title>骈体文钞 - 第 24 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈体文钞 - 第 24 页/共 61 页</h1>
    <div class="content">近春田三顷，秋园五畦，若此无灾，山装可具，侯振饮之罢，俟封勒之毕，当敬观邠、酆，肃寻伊、鄗，傍眺燕、陇，邪履辽、卫，觅我周之轸迹，吊他贤之忧天。当其少涉，未休此欲，但理实诡固，物好交加，或征势而笑其言，或观谋而害其意。夫杨、朱以此，犹见嗤于梁人；况才减杨子之器，物甚魏君之意者哉。

若如汉宗之言李广，此固许天下之有才，又知天下之时非也。岂若党巷闾里之间，忌见贞士之遭遇，便谓是臧获庸人之徒耳。士固愿呈心于其主，露奇于所归，卿相末事也，若广者何用侯为？

至乃复有致竭于为乱之日，被讪于害正之徒，心奇而无由露，事直而变为枉，岂不痛哉！岂不痛哉！

若足下可谓冠负日月，籍践渊海，心支身首，无不通照。今复出入燕河，交关姬卫，整笏振豪，已议于帷筵之上，提鞭鸣剑，复呵于军场之间，身超每深恩之所集，心动必明主之所亮。可不直议正身，辅人君之过误，明目张胆，谋军家之得失，操志勇之将，荐俊止之士，此乃足下之所以报也。不尔，便擐甲修戈，徘徊左右，卫君王之身，当马首之镝，关必固之垒，交死进之战，使身分而主豫，寇灭而兵全，此亦报之次也。如是则系匈奴于北阙无日矣。亡但默默，窥宠而坐，谓子有心，敢书薄意。

张延符与尚书令王俭书吴国男子张充，致书与琅邪王君侯侍者：顷日路长，愁霖韬晦，凉暑未平，想无亏摄。充幸以渔钧之闲，镰采之暇，时复以卷轴自娱，逍遥前史。从横万古，动默之路多端；纷纶百年，升降之徒不一。故以圆行方止，器之异也；金刚水柔，性之别也。善御性者，不违金水之质；善为器者，不易方圆之用。所以北海挂簪带之高，河南降玺言之贵。

充生平少偶，不以利欲千怀，三十六年，差得以栖贫自澹。介然之志，峭耸霜崖；确乎之情，峰横海岸。飘缨天阁，既谢廊庙之华；缀组云台，终惭衣冠之秀。所以摈迹江皋，徉狂陇畔者，实由气岸疏凝，情涂猖隔，独师怀抱，不见许于俗人；孤秀神崖，每邅回于斯世。故君山直上，蹙压于当年；叔阳敻举，车甚车禀乎千载。充所以长群鱼鸟，毕影松阿。半顷之田，足以输税；五亩之宅，树以桑麻。啸歌于川泽之间，讽咏于渑池之上，泛滥于渔父之游，偃息于卜居之下。如此而已，充何识焉。

若夫惊岩罩日，壮海逢天，竦石崩寻，分危落仞，桂兰绮靡，丛杂于山幽，松柏森阴，相缭于涧曲，元卿于是乎不归，伯休亦以兹长往。若乃飞竿钓渚，灌足沧洲，独浪烟霞，高卧风月，悠悠琴酒，岫远谁来，灼灼文谈，空罢方寸。不觉郁然千里，路阻山川，每至西风，何尝不眷？聊因疾隙，略举诸襟，持此片言，轻枉高听。

丈人岁路未强，学优而仕，道往苍生，功横海望，入朝则协长倩之诚，出议则抗仲子之节。可谓盛德维时，孤松独秀者也。素履未详，斯旅尚眇。茂陵之彦，望冠盖而长怀；霸山之氓，伫衣车而耸叹，得无惜乎？若鸿装撰御，鹤驾轩空，则岸不辞枯，山被其润。奇禽异羽，或岩际而逢迎；

弱雾轻烟，乍林端而庵蔼。东都不足奇，南山岂为贵。充昆西之百姓，岱表之一民，蚕而衣，耕且食，不能事王侯，觅知己，造时人，骋游说，蓬转于屠博之间，其欢甚矣。丈人早遇承华，中逢崇礼，肆上之眷，望溢于早辰，乡下之言，谬延于造次。然举世皆谓充为狂，充亦何能与诸君道之哉？是以披闻见，扫心胸，达平生，论语默。所以通梦交魂，推衿送抱者，其惟丈人而已。关山敻阻，书罢莫因，傥遇樵者，妄尘执事。

邱希范与陈伯之书迟顿首：陈将军足下无恙，幸甚幸甚。将军勇冠三军，才为世出，弃燕雀之小志，慕鸿鹄以高翔。昔因机变化，遭遇明主，立功立事，开国称孤，朱轮华毂，拥旄万里，何其壮也。如何一旦为奔亡之虏，闻鸣镝而股战，对穹庐以屈膝，又何劣邪？

寻君去就之际，非有他故，直以不能内审诸己，外受流言，沉迷猖獗，以至于此。圣朝赦罪责功，弃瑕录用，推赤心于天下，安反侧于万物，此将军之所知，不假仆一二谈也。朱的喋血于友于，张绣剚刃于爱子，汉主不以为疑，魏君待之若旧。况将军无昔人之罪，而勋重于当世。夫迷途知返，往哲是与，不远而复，光典攸高。主上屈法，伸恩，吞舟是漏；将军松柏不剪，亲戚安居，高台未倾，爱妾尚在，悠悠尔心，亦何可言。

今功臣名将，雁行有序，佩紫怀黄，赞帷幄之谋；乘轺建节，奉疆埸之任，并刑马作誓，传之子孙。将军独靦颜借命，驱驰毡裘之长，宁不哀哉。夫以慕客超之强，身送东市；姚泓之盛，面缚西都，故知霜露所均，不育异类；姬汉旧邦，无取杂种。北虏僣盗中原，多历年所，恶积祸盈，理至燋烂。况伪嬖昏狡，自相夷戮，部落携离，酋豪猜贰。方当系颈蛮邸，悬首藁街；而将军鱼游于沸鼎之中，燕巢于飞幕之上，不亦惑乎！

暮春三月，江南草长，杂花生树，群莺乱飞。见故国之旗鼓，感生平于畴日，抚弦登陴，岂不怆悢？所以廉公之思赵将，吴子之泣西河，人之情也，将军独无情哉？

想早励良规，自求多福。当今皇帝盛明，天下安乐，白环西献，楛矢东来，夜郎滇池，解辫请职，朝鲜昌海，蹶角受化；唯北狄野心，掘强沙塞之间，欲延岁月之命耳。中军临川殿下，明德茂亲，总兹戎重，吊民洛油，伐罪秦中。若遂不改，方思仆言。聊布往怀，君其详之。邱迟顿首。

梁简文帝与湘东王论文书吾辈亦无所游赏，止事披阅。性既好文，时复短咏，虽是庸音，不能阁笔。有惭伎养，更同故态。比见京师文体，懦钝殊常，竞学浮疏，争为阐缓。玄冬修夜，思所不得，既殊比兴，正背《风》《骚》。若夫六典《三礼》，所施则有地；吉凶嘉宾，用之则有所。未闻吟咏情性，反拟《内则》之篇；操笔写志，更摹《酒诰》之作。迟迟春日，翻学《归藏》；湛湛江水，遂同《大传》。吾既拙于为文，不敢轻有掎摭。但以当世之作，历方古之才人，远则杨、马、曹、王，近则潘、陆、颜、谢，而观其遣辞用心，了不相似。若以今文为是，则古文为非；若昔贤可称，则今体宜弃。俱为盍各，则未之敢许。

又时有效谢康乐、裴鸿胪文者，亦颇有惑焉。何者？谢客吐言天拔，出于自然，时有不拘，是其糟粕。裴氏乃是良史之才，了无篇什之美。是为学谢，则不届其精华，但得其冗长；师裴，则蔑绝其所长，惟得其所短。谢故巧不可阶，裴亦质不宜慕。故胸驰臆断之侣，好名忘实之类，方分肉于仁兽，逞却步于邯郸，入鲍忘臭，效尤致祸。决羽谢生，岂三千之可及；伏膺裴氏，惧两唐之不传。故玉徽金铣，反为拙目所嗤；巴人下里，更合郢中之听。阳春高而不和，妙声绝而不寻。竟不精讨锱铢，核量文质，有异巧拙，终愧丑妍。是以握瑜怀玉之士，瞻郑邦而知退；章甫翠履之人，望闽乡而叹息。诗既若此，笔又如之。徒以烟墨不言，受其驱染，纸札无情，任其摇襞。甚矣哉！

文之横流，一至于此。

至如近世谢胱、沈约之诗，任昉、陆倕之笔，斯实文章之冠冕，述作之楷模。张士简之赋，周升逸之辩，亦成佳手，难可复遇。文章未坠，必有英绝，领袖之者，非弟而谁？每欲论之，无可与语，晤思子建，一共商榷。辩兹清浊，使如径渭；论兹月旦，类彼汝南。朱白既定，雌黄有别。使夫怀鼠知惭，滥竿自耻。譬斯袁绍，畏见于将；同彼盗牛，遥羞王烈。相思不见，我劳如何。

王僧孺与何炯书（亦是词胜，然无不副意之词。）

近别之后，将隔暄寒，思子为劳，未能忘弭。昔李叟入秦，梁生适越，犹怀怅恨，且或吟谣；

况歧路之日，将离严网，辞无可怜，罪有不测。盖画地刻木，昔人所悲，丛棘既累，于何可闻。所以握手恋恋，离别珍重。弟爱同邹季，淫淫承睫；吾犹复抗手分背，羞学妇人。素钟肇节，金飙戒序，起居无恙，动静履宜。子云笔札，元瑜书记，信用既然，可乐为甚。且使目明，能祛首疾，甚善甚善！

吾无昔人之才而有其病，癫眩屡动，消渴频增，委化任期，故不复呼医饮药。但恨一旦离大辱，蹈明科，去皎皎而非自污，抱郁结而无谁告。丁年蓄积，与此销亡，徒窃高价厚名，横叨公器人爵。智能无所报，筋力未之酬。所以悲至抚膺，泣尽而继之以血。顾惟不肖，文质无所底，盖困于衣食，迫于饥寒，依隐易农，所志不过钟庾，久为尺板斗食之吏，以从皂衣黑绶之役。非有奇才绝学，雄略高谟。吐一言，可以匡俗振民；动一议，可以固邦兴国，全壁归赵，飞矢救燕。偃息藩魏，甘卧安郢。脑日逐，髓月支。拥十万而横行，提五千而深入。将能执圭裂壤，功勒景钟，锦绣为衣，朱丹被毂。斯大丈夫之志，非吾曹之所能及已。

直以章句小才，虫篆末艺。含吐缃缥之上，翩跹樽俎之侧。委曲同之针缕，繁碎譬之米盐。孰致显荣，何能至到？加性疏涩，拙于进取。未尝去来许史，邀游梁窦，俯首胁肩，先意承旨。是以三叶靡遘，不与运并，十年未徙，孰非能薄。及除旧布新，清晷方旦，抱乐衔图，讼讴有主。而犹限一吏于岑石，隔千里于泉亭。不得奉板中涓，预衣裳之会；提戈后劲，厕龙豹之谋。及其投劾归来，恩均旧隶，升文石，登玉陛，一见而降颜色，再睹而接话言。非藉左右之容，无劳群公之助；

又非同席共研之夙逢，笥饵卮酒之早识。一旦陪武帐，仰文陛，备聃佚之柱下，充严朱之席上，入班九棘，出专千里，据操撮之雄官，参人伦之显职。虽古之爵人不次，取士无名，未有蹑景追风，奔骤之若此者也。

盖基薄墙高，途遥力踬，倾蹷必然，颠匐可俟。竟以福过灾生，人指鬼瞰，将均宥器，有验倾卮。是以不能早从曲影，遂乃取疑邪径，故司隶懔懔，思得应弦。譬县厨之兽，如离缴之鸟，将充庖鼎以饵鹰鹯。虽事异钻皮，文非刺骨，犹复因兹舌杪，成此笔端。上可以投畀北方，次可以论输左校，变为丹赭，充彼舂薪。幸圣主留善贷之德，纡好生之施，解网祝禽，下车泣罪，愍兹恚诟，怜其觳觫，加肉朽胔，布叶枯株，辍薪止火，得不销烂。所谓远魂斗极，追气泰山，止复除名为民，幅巾家巷。此五十年之后，人君之赐焉。木石感阴阳，犬马识厚薄，员首方足，孰不戴天？而窃自有悲者，盖士无贤不肖，在朝见嫉；女无美恶，入宫见妒。

家贫，无苞苴可以事朋类。恶其乡原，耻彼戚施，何以从人？何以徇物？外无奔走之友，内乏强近之亲，是以构市之徒，随相媒蘖。及一朝捐弃，以快怨者之心。吁！可悲矣。盖先贵后贱，古富今贫，季伦所以发此哀音，雍门所以和其悲曲。又迫以严秋杀气，具物多悲，长夜展转，百忧俱至。况复霜销草色，风摇树影，寒虫夕叫，合轻重而同悲；秋叶晚伤，杂黄紫而俱坠。蜘蛛络幕，熠耀争飞，故无车辙马声，何闻鸣鸡吠犬。俯眉事妻子，举手谢宾游。方与飞走为邻，永用蓬蒿自没。。忾其长息，忽不觉生之为重。素无一廛之田，而有数口之累，岂曰匏而不食。方当长为傅保，糊口寄身，溘死沟渠，以食蝼蚁。悲夫！岂复得与二三士友，抱接膝之欢，履足差肩，摛绩縠之清文，谈希微之道德。唯吴鸿之遇夏馥，范彧之值孔嵩，愍其留赁，怜此行乞耳。傥不以垢累，时存寸札，则虽先犬马，犹松乔焉。去矣何生，高树芳烈。裁书代面，笔泪俱下。

陆韩卿与沈约书（齐梁每有清辨之文，而多累于庸冗，录此可识其凡。）

范詹事自序：“性别宫商，识清浊，特能适轻重，济艰难。古今文人，多不全了斯处，纵有会此者，不必从根本中来。”沈尚书亦云：“自灵均以来，此秘未睹。或闇与理合，匪由思至。张、蔡、曹、王，曾无先觉，潘、陆、颜、谢，去之弥远。大旨钧使宫羽相变，低昂舛节。若前有浮声，则后须切响。一简之内，音韵尽殊，两句之中，轻重悉异。辞既美矣，理又善焉。”但观历代众贤，似不都闇此处。而云此秘未睹，近于诬乎？案范云“不从根本中来”，尚书云“匪由思至”，斯可谓揣情谬于玄黄，擿句差其音律也。范又云“时有会此者”，尚书云“或闇与理合”，则美咏清讴，有辞章调韵者，虽有差谬，亦有会合。推此以往，可得而言。

夫思有合离，前哲同所不免，文有开塞，即事不得无之。子建所以好人讥弹，士衡所以遗恨终篇。既曰遗恨，非尽美之作，理可诋诃。君子执其诋河，便谓合理为闇；岂如指其合理，而寄诋河为遗恨邪？自魏文属论，深以清浊为言；刘桢奏书，大明体势之致。岨峿妥帖之谈，操末续颠之说，兴玄黄于律吕，比五色之相宣，苟此秘未睹，兹论为何所指邪？故愚谓前英已早识宫徵，但未屈曲指的，若今论所申。

至于掩瑕藏疾，合少谬多，则临淄所云，人之著述，不能无病者也。非知之而不改，谓不改则不知，斯曹、陆又称竭情多悔，不可力强者也。今许以有病有悔为言，则必自知无悔无病之地；引其不了不合为闇，何独诬其一合一了之明乎？意者，亦质文时异，古今好殊。将急在情物，而缓于章句。情物文之所急，美恶犹且相半；章句意之所缓，故合少而谬多。义兼于斯，必非不知明矣。

《长门》、《上林》，殆非一家之赋；《洛神》、《池雁》，便成二体之作。盂坚精正，《咏史》无亏于东主；平子恢富，《羽猎》不累于凭虚。王粲《初征》，他文未能称是；杨修敏捷，暑赋弥日不献。率意寡尤，则事促乎一日；翳翳愈伏，而理赊于《七步》。一人之思，迟速天悬；一家之文，工拙壤隔。何独宫商律吕，必责其如一邪？论者乃可言未穷其致，不得言曾无先觉也。

徐孝穆与王僧辩书（孝穆文惊彩奇藻，摇笔波涌，生气远出，有不烦绳削而自合之意。书记是其所长，他未能称也。）

昔者云师火帝，非无战阵之风；尧誓汤征，咸用干戈之道。至于摇山荡海，驱电乘雷，歼厥凶渠，无亏皇极。若夏钟夷羿，周厄犬戎，汉委珠囊，秦亡宝镜，然则皆闻之矣。未有膺龙图以建国，御凤邸以承家，二后钦明，三灵交泰，而天崩地拆，妖寇横行者也。自古铜头铁额，兴暴皇年，梼机、穷奇，流灾中国；王弥、石勒，吞噬关河。绿林、青犊之群，黑山、白马之众。校彼兵荒，无闻前史。八王故事，曾未混淆；九州春秋，非去祸乱。

我皇受命中兴，光宅天下。泰宁琐琐，安敢执鞭；建武栖栖，何其扶毂。抑又闻之：陶唐既作，天归鸟喙之臣；丰毕将兴，特挺鹰扬之佐。明公量苞金铉，神表玉璜，俪衮钦才，平阶伫德。

固以留连管、乐，惆怅风云，濡足维时，投竿斯在。去岁凶徒不骋，言次巴丘，鼓声闻一柱之台，烽火照三休之殿。公则悬麾羽扇，犹对投壶，戎羯咸奔，鲸鲵俱剪。楼船万轴，还系昆明，胡马千群，皆输长乐。于是乎夏首西浮，云行电迈，彭波东汇，谷静山空。扼鹊尾而据王畿，登牛头而扫天阙。渐台伪帅，仍传首于帝京；眉阝坞元凶，或刳肠于军市。青羌赤狄，同畀豺狼，胡服夷言，咸为京观。公园陵尽拜，忠贯长沙；神主咸安，勋通高密。重以秦宫既获，鲁殿犹存。辟绿草于应门，开青槐于武库。长安五陵之族，鄠杜六迁之民。襁负而归，都廛斯满。鬻脂藏脯，游骑击钟，故市新城，飞甍华屋。东莞旧宅，人识桑榆，南顿荒田，家分禾黍。岂止乡名谷熟，邑号禾兴而已哉。

若夫卦起龙文，书因鸟迹，劬劳王室，大拯生民，自开辟以来，未之有也。虽十六才子，明允笃诚：八百诸侯．专心同德中宗佐命，俱画丹青；光武功臣，皆悬星象。栈道木阁，田单之奉霸齐；绾玺将兵，周勃之扶强汉。壤虫之比黄鹄，辙鲋之仰河宗，未足云也。孤子阶缘多幸，叨簉皇华，乡国同危，公私焦迫。邳彤之切，长乱心胸；徐庶之祈，终无开允。既而屏居空馆，多历岁时，衅犯幽祗，躬当剿灭。何图衅咎，灾极苍旻，号慕烦冤，肝肠屠殒。酷痛奈何！无状奈何！

惟桑与梓，翻若天涯，杖柏栽松，悠然长绝。明明日月，号叫无闻，茫茫宇宙，容身何所？穷剧奈何？自忝膺嘉聘，仍属乱离，上下年尊，偏婴此酷。昔人迎门请盗，恒怀废寝之忧；当挽舆亲，犹有危途之惧。况乎逆寇崩腾，京师播越。兴居动止，长隔山河；温凊饘饣，谁经心眼。程糜不继，原粟何资？瞻望风云，朝夕呜咽。固乃游魂已谢，非复全生；余息空留，非为全死。同冰鱼之不绝，似蛰虫之犹苏，良可哀也！良可哀也！

自东都绍汉，南毫兴殷，修好征兵，弥留星琯。韩宣、范武，方驾连镳；苏秦、张仪，朱轮华毂。而孤子三危是摈，四罪同科，听别马而长号，仗归旍而永恸。王稽反命，既无托乘之恩；椒举相逢，谁为班荆之位？昔人违齐处鲁，时降征求；亡晋奔秦，犹蒙招请。问管宁于辽左，追王朗于浙东，并物誉时贤，卿门公族，悬须应务，深挟情祈，斯岂庸贱之俦耶？非余生之敢望也。但预在輶轩，诚为过误，珪璋特达，通聘河阳，貂弭雍容，寻盟漳水。差有黄门启封，非无青纸诏书。郡将州帅，郊迎负弩，乡亭里候，饰馆陈兵。岂是复介而奔齐，宁当窃妻而逃晋。已焉哉！羌难得而言也。

汉之谷吉，捐躯者几人？楚之申胥，埋魂者何极？孤子何所叹焉！但顿伏苫庐，徒延光晷。夫以啁噍燕雀，踯蹋鸣号，含识怀情，未有其痛。且夫曾耕雨雪，犹尚悲歌，苏使幽囚，无驰哽咽。

公履忠弘孝，冠冕缙绅，化感烟云，量标海岳。行糜仲月，王政无塞；分谷高年，仁风斯远。固以衣缨仰训，黎庶投怀，今日憔惶，弥布洪泽。虽复孤骸不返，方为漠北之尘；营魄知归，终结江南之草。

徐孝穆在北齐与杨仆射书夫一言所感，凝晖照于鲁阳；一志冥通，飞泉涌于疏勒。况复元首康哉，股肱良哉，邻国相闻，风教相期者也。天道穷剥，钟乱本朝，情计驰惶，公私哽惧。而骸骨之请，徒淹岁寒；颠沛之祈，空盈卷轴。是所不图也，非所仰望也。执事不闻之乎：昔分鳌命鳸之世，观河拜洛之年，则有日乌流灾，风禽骋暴，天倾西北，地缺东南，盛旱坼川，长波含五岳。

我大梁应金图而有亢，纂玉镜而犹屯。何则？圣人不能为时，斯固穷通之恒理也。至如荆州刺史湘东王，机神之本，无寄名言，陶铸之余，犹为尧舜。虽复六代之舞，陈于总章；九州之歌，登于司乐，虞夔拊石，晋旷调钟，未足颂此英声，无以宣其盛德者也。若使郊禋楚翼，宁非祀夏之君；勘定艰难，便是匡周之霸。岂徒豳王徙雍，期月为都；姚帝迁河，周年成邑。方今越裳藐藐，驯雉北飞；肃昚茫茫，风牛南偃。吾君之子，含识知归。而答旨云：何所投身，斯其未喻一也。

又晋熙等郡，皆入贵朝，去我浔阳，经涂何几。至于铛铛晓漏，的的宵烽，隔淑浦而相闻，临高台而可望。泉流宝碗，遥忆湓城；峰号香炉，依然庐岳。日者，鄱阳嗣王治兵汇派，屯戍瀹波，朝夕笺书，春秋方物。吾无从以蹑屩，彼何路而齐镳？岂其然乎？斯不然矣。又近者，邵陵王通和此国，郢中上客，云聚魏都；邺下名卿，风驰江浦。岂卢龙之径，于彼新开；铜马秉駞之街，于我长闭？何彼途甚易，非劳于五丁；我路为难，如登于九折？地不私载，何其爽欤？而答旨云还路无从，斯所未喻二也。

晋熙庐江、义阳、安陆，皆云款附，非复危邦，计彼中途，便当静晏。自斯以北，桴鼓不鸣；

自此以南，封疆未壹。如其境外，脱殒轻躯，幸非边吏之羞，何在匹夫之命？又此宾游，通无货殖，忝非韩起聘郑，私买玉环；吴札过徐，躬要宝剑。由之宴锡，凡厥囊装；行役淹留，皆已虚罄。散有限之微财，供无期之久客，斯可知矣。且据图刎首，愚者不为；运斧全身，庸流所鉴。何则？生轻一发，自重千钧，不以贾盗明矣。骨肉不任充鼎俎，皮毛不足入货财。盗有道焉，吾无忧矣。又公家遣使，脱有资须，本朝非隆平之时，游客岂皇华之势？轻装独宿，非劳聚木橐之仪；

微骑间行，宁望輶轩之礼？归人将从，私具驴骡，缘道亭邮，唯希蔬粟。若曰留之无烦于执事，遣之有费于官司，或以颠沛为言，或云资装可惧，固非通论，皆是外篇，斯所未喻三也。

又若以吾徒应还侯景；侯景凶逆，歼我国家，天下含灵，人怀愤厉。既不获投身社稷，卫难乘舆，四冢磔蚩尤，千刀剸王莽，安所谓俯首顿膝，归奉寇雠，佩奉腰鞬，为其皂隶。日者通和，方敦曩睦，凶人徂诈，遂骇狼心。颇疑宋万之诛，弥惧苟罃之请。所以奔蹄劲角，专恣凭陵，凡我行人，遍膺仇憾。政复菹筋醢骨，抽舌探肝，于彼凶情，犹当未雪。海内之所知也，君侯之所具焉。

又闻本朝王公，都人士女，风行雨散，东播西流。京邑丘墟，葌蓬萧瑟。偃师远望，咸为草莱，灞陵回首，俱沾霜露。此又君之所知也。彼以何义，争免寇雠？我以何亲，争归委质？昔钜平贵将，悬重于陆公；叔向名流，深知于鬷蔑，吾虽不敏，常幕前修。不图明庶有怀，翻其以此量物。昔魏氏将亡，群凶挺争，诸贤戮力，想得其朋，为葛荣之党邪？为邢杲之徒邪？如曰不然，斯所未喻四也。

假使吾徒，还为凶党，侯景生于赵代，家自幽恒，居则台司，行为连率。山川形势，军国彝章，不劳请著为筹，便当屈指能算。景以逋逃小丑，羊豕同群，身寓江皋，家留河朔，舂舂井井，如鬼如神。其不然乎？抑又君之所知也。且夫宫闱秘事，并若云霄；英俊訏谟，宁非帷幄。或阳惊以定策，或焚藁而奏书。朝廷之士，犹难参预，羁旅之人，何阶耳目？至于礼乐沿革，刑政宽猛，则讴歌已远，万舞成风，不知手之舞之，足之蹈之也。安在摇其牙齿，为间谍者哉。若谓复命西朝，终奔东虏，虽齐、梁有隔，尉候奚殊？岂以河曲之难浮，而曰江关之可济？河桥马度，宁非宋典之奸；关路鸡鸣，皆曰田文之客，何其通蔽，乃尔相妨？斯所未喻五也。

又兵交使在，虽著前经，傥同徇仆之尤，追肆寒山之怒，则凡诸元帅，并释缧囚，爰及偏裨，同无剪馘。乃至钟仪见赦，朋笑遵途；襄老蒙归，虞歌引路。吾等张巾亶拭玉，修好寻盟，涉泗之与浮河，郊劳至于赠贿，公恩既被，宾敬无违。今者何愆，翻蒙贬责？若以此为言，斯所未喻六也。

</div>
    <div class="pagination">
<a href="骈体文钞_page23.html">上一页</a><span>...</span><a href="骈体文钞_page19.html">19</a><a href="骈体文钞_page20.html">20</a><a href="骈体文钞_page21.html">21</a><a href="骈体文钞_page22.html">22</a><a href="骈体文钞_page23.html">23</a><span class="current-page">24</span><a href="骈体文钞_page25.html">25</a><a href="骈体文钞_page26.html">26</a><a href="骈体文钞_page27.html">27</a><a href="骈体文钞_page28.html">28</a><a href="骈体文钞_page29.html">29</a><span>...</span><a href="骈体文钞_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
