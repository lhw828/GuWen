<!DOCTYPE html>
<html>
 <head>
  <meta charset="utf-8"/>
  <title>
   成都文类 - 第 32 页/共 35 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   成都文类 - 第 32 页/共 35 页
  </h1>
  <div class="content">
   浣花亭记　　　　　　　　　田况
　　人之情久居劳苦则体瘽而事怠过佚则志荒而功废此必然之理也善为劝者节其劳佚使之谨治其业而不失休游和乐之适斯有方矣近世治蜀者以行乐为郡务之一端盖壤土迫陿民齿稠伙农工趋力犹水火漂燔之急虽年穑屡获丁疆下尸尚不餍芋一不勤而重歉当何如哉至若机杼刺绣锦缯纑纩之出则衣被四方无如此饶者然民之力亦已剧矣典是邦者未言政之精踈峻弛嵗时出入燕敖必盛骑从皷铙歌优杂伎以恱民观赏慰其劳苦每嵗皆有定日亦不甚过然辄易其常则民怼而失所望自嵗旦涉孟夏农工未盛作时观者填溢郊郭过浣花之逰则各就其业太守虽出防观者希矣故浣花一出在嵗中为最盛防方百尾泝湎久之而下歌吹振作夹岸防人肩摩足累绵十里余临流竞张饮次朋侣歌呼或迎舟舞跃献伎矘夜老幼相扶挈醉以归其乐不可胜言已信乎皇仁溥逺浸渗防幸太平之效致然欤浣花旧有亭在今梵安佛寺中唐卢求记成都事言之颇详亭废已久遇出游则即其地幪以席幕为馔宾之所旣痹且踈风雨不能庇馔己撤毁吏亦以为劳予旣游而归遂饬工度材为亭崇愽壮显弥十旬圬雘皆具案旧兴壊与众共乐不可不书其所谓以示来者
　　少休亭记　　　　　　　　　刘泾
　　自成都趋陵简如在蜀必由灵泉过分崠其山周数百里高大阻险以石次第为步暑雨冬雪则马不进仆亦以病告欲少休于中半而无巢窟方丈之地行者患焉余简人也持以告县令黄君曰有走世路而至老不自言劳者人或相以安逸则辄怒怨负其走愈疾顾何物使之今行者之困于险也马思伏枥仆无偷安各念寝处欲少休其劳生而君有地百里不遂与之覆载此为失仁智又害其良心甚矣奈何君持以告转运使晋陵胡公呉兴刘公曰此非持令之能事也于是度财力以人意所在为舍馆过客得止大庇其下呜呼行者之区区名与货也其心欲少休焉则可与之不可拒也方寒暑惫倦暴其体肤正于反复中而乃处阴静得乐地由是惚然知其妄行将赋归而求家则虽匹夫妇之惠亦仁政也无使居者有不出户之见而并在高位君子笑而请名曰少休亭绍圣二年记
　　待鹤亭记　　　　　　　　　缺名
　　圣泉故瘠俭举一邑无观游之地独妙通祠侧有兰若曰兴福在外慿高为亭可临緑野市井庐落云烟草树田洫沟塍参错蔽亏毕陈乎其前一睇千里来登者神豁气夷心目俱爽最名邑胜处昔人榜之望锦以锦官城可跂而望也兰若久荒圮枭狐窟巢如逃屋亡家一僧衰癃无徒属色颇凄凉故亭与之偕废椽脱栋摇壁坏甃裂瓢囊之瘠往往舎焉环其地柏数十老阴夀榦亭以为胜者亦半于斧斤绍兴壬午嵗元日邑令杨公过焉顾瞻久之曰是去真栖不一弓地汚秽乃尔其何以安归语邑尉李流谦相视一叹明日兴福僧来言曰智海老不能有是亭久矣考之旧刻亭之建不知何时崇宁改元嵗在壬午宰王君者以葺祠之余材新之今嵗复壬午意者数之符亭当惟祠之归愿并其地使黄冠掌焉智海本心也公曰可哉吾敢专适流谦诣府遂具其事俾白大尹王公亦欣然可乃呼道士王行真付之且属其兴修之役公首捐廪粟倡其僚各输斗石食众工凡邑子及客子之乐施者聴而不强又亲为指画自真人殿左庑破壁为门伐翳夷阻架溪而梁之叠石而上凢一百二十有二级以达于亭之旧而加葺焉支补其压漏灌洗其漫漶垢汚而徙所谓茅茨者于其后于是气象骞奋超抜异畴昔自庑望之横桥如画石磴如梯空亭缥缈山巅如飞来隆岗伏坡为之扶卫草木朋附若奔若迎殆与真祠素为一首祠初无客馆客至亡所舍至是始有托足休驾之所皆满意焉属役于四月而落成于七月公闲民事辄来督视不啻治已之林囿台池者未讫役流谦授代去旣数月公书来曰亭成矣子实赞我可无一言纪嵗月流谦曰亭防矣然公意所属徒以老僊蜀人之所尊事而是祠也台家之所更建汲汲夤奉根极于至诚故视唾其地如唾其面精念感至使阇黎自托于不能愿以是归之黄冠大尹王公恭承宻音旣克新华栋享上之恭久而益严凢便于祠者亡不开可是以斯役不劳而济此皆可书望锦旧榜于祠不类也易之曰待鹤昔仙人丁令威苏耽皆仙去化鹤以归旧传殿庭之栢故有鹤来安知非老僊而莫识也于斯亭也愿与诸君待之公名先进字用之永康人古君子而今循吏云绍兴三十二年九月日记


　　成都文类巻四十三
　　钦定四库全书
　　成都文类巻四十四
　　宋　扈仲荣等　编
　　记
　　居处二【轩斋庵坞】
　　防轩记　　　　　　　　　张商英
　　成都白马寺之浮图敏行以其所居之轩为防轩所着之文为防编其自号为防子谓予知防之说而求记焉乃推卦之象而为之记曰山下岀泉受之以防于物为穉于人为童始乎初筮卒乎圣功若知夫泉之所以岀于山乎涓涓以生源源以行行之不息包载无极沛乎为江河洋乎为渤澥湛乎其为陂泽沼沚纡乎其为沟洫川浍风波不能挠其静泥垢不能汚其清炎之以火不能变其冽堙之以山不能激其平雨雪霑濡而不益鱼龙喷吸而不腥顺方圆以应物随巨细以授器泽九州而不谓之功驾万航而不谓之利葢泉之妙用如此而其所以为泉乃自乎山下之防今有人于此汲泉而缶之一日而丧其寒二日而丧其甘三日而丧其洁四日而腐五日而鱼曰泉之性如是是果泉性乎曰有泉则有是无泉则无是是果有无乎而王弼之说防又曰山下出泉未知所适此特知人之所以适泉而不知夫泉之所以自适今吾以泉之本而告于防子若防子者其知本之人欤
　　藏游轩记　　　　　　　　郑少防
　　古之有道者安其定分而未尝以非义贷诸人彼一身之害苟能自甘之虽死不怨也然仰事俯育与凢冠昏丧祭之用待吾而后给则吾亦何心坐视而不之防欤而古之所谓有道者类皆却馈辞聘阖戸自守上焉父母甘防之奉下焉妻孥衣食之湏与夫嵗时伏腊所以行礼者举无阙焉由是知古之贫者葢不若后世之士空然无以为资也故顔回有郭外之田以供飦粥有郭内之田以为丝麻所以能乐夫子之道以终其身杨雄有宅一区有田一防所以能覃思浑天着法语泊然不交于当世使二子无以为资虽不至陨获然亦宁免栖栖汲汲而不累其至乐乎战国时有苏秦者自言使我有雒阳负郭田二顷吾岂能佩六国相印如秦者挟揣摩以卖人之国者也其术志于动诚使有负郭田亦岂能顿忘其防防之辩而乐仁义于畎畆哉然则旣有以为养而又知所以安其养非有道者不能与焉审矣方公幼承先人之绪业占田皆灌漑上腴嵗有余收宅成都阛阓中虚明静深如在山林其为养旣已过乎古人矣而公未尝以其有余者自骄平居刻意学问色不形喜愠口不及臧否于所居之东徧莳竹栢制轩名曰藏游取学记所谓藏焉修焉息焉游焉之义顾其志岂不韪哉余将语公以藏游之说公知夫贾者之蓄货与匠者之治木乎夫贾者拥高赀于通道大都凢货之滞于市者吾皆以善价致之措之闲处如无有也一旦求者接迹于门则所蓄之货不忻乎重而自重矣有贱大夫者专取众人之货而其物又皆轻浮易腐势不可以多售且不可以乆蓄遂至于挽人而沽之而财之丧者已过半矣学者亦然前言往行汪洋乎胷中未尝即人而人自趋之其可以投合世俗之所好而不可以治身齐家尊主庇民者皆不学也夫是之谓藏匠之治木也终日运斤能使盘根错节迎风缕解苟不得其理则徒惫其防力虽荏染之材皆得以撄其锋至乃巧匠则不然徐之疾之先其易而后其难腕调手适而刃若挥虚焉学者之游亦如此而已圣经贤传充牣于吾前吾欲多取之则患其汗漫而无宗欲少取之则又脱畧而不尽究刑名度数则神不能超其表考是非治乱则识不能居其先此无他不得其所以游故也知藏而又知修譬如贾者能积而不休夫唯不休所以见其功而觉其尤知游而又知息譬如匠者能作而不极夫唯不极所以德弥新而道愈出公试推余言而思之庶几其有得乎
　　也足轩记　　　　　　　　　谭篆
　　此君清节如巢许夷齐超然自立于风尘之表不可屈辱而渭川千畆富等封侯司马太史乃以货殖取之已为此君厄会矣至杜紫防作赋又比君以十万丈夫甲刃枞枞宻阵环侍意气严毅则再厄于军旅中窃为君愤之虽然君之以自守者寒暑不能移货殖军旅尚足为君辱乎君固自若也厄与不厄则系夫所以取于此君者何如尔余林下友锦官李潜夫风流如晋宋间人嗜好与余垀不可一日无此君盖知所取矣所居之北隅一轩清洒公以也足名之取诗人三两竿已足之意余每过公必径造竹下啸咏终日主人语屑霏霏而此君风韵萧然如升孔堂如游郑乡校君之佳意有以移人也坐久若有所得戏语公曰如是足乎公徐举魏公之语而告余曰若以为足今不啻足矣以为不足虽万此宁有足耶顾吾所植一丛之阴尔而为用且大以涤耳目以清心腑以娯佳客以来佳禽金之琐碎其弄月也玉之玲珑其鸣风也把酒于是论文于是无一日不进于君而君亦于余有嵗寒之旧焉虽种愈万个亦若是而已公谓余于此足乎其未耶余曰足之意则得矣而未尽也请毕其说世间万物多寡相形何有穷已随所遇而安焉则无适而不足也鹪鹩一枝不为欠必以种多为足者固未是鹏之邓林不为余必以种寡为足者亦未为得也公以数竿为足矣异时此君族属繁大子孙众多则将蔽君之庭矣执柯而临之曰吾方足于寡何以多为则公与此君且俱为累矣何取于名轩之意乎惟其多亦足寡亦足有之亦足也无之亦足也随所遇而安焉然后为得潜夫曰善三隅谭某用其说为也足轩记
　　义胜轩记　　　　　　　　喻汝砺
　　锦官杨公南叔强当绍兴间得异石涪陵有镵字三曰义胜利云葢秦观少游书室中物也急携以归筑屋聚书以义胜号之诏其子嵩望从望泰望民望考古论著于其间绍兴戊午喻汝砺客于叔强之方庵日从叔强父子诵古人之义不置他日谒归叔强谓汝砺曰先生将还跨鼇于吾义胜未有以存之盍图之辞之不可于是为之言曰处约者道必逺嗜利者毒必厚郤至居赌而亡子文逃富而昌秦后多车而奔晏婴恶富而存甚矣哉利之溺人也学者之所当察也学者之所以自诚而明者也诚则一一则不惑于是乎知天下之轻万物之细死生之一而变化之无所终始也飘摇乎诗书暴浣乎道义不可夺之节餍足乎肘见之衣一豆之食而偃蹇乎窃秦之爵千乗之富也至于不幸而漓然值乎患难困阨死生之变葢将仰而歌歌而笑洮洮乎有以乐而安之也此无他义足以胜也故曰孟轲勇于义不以贫富贵贱死生动其心夫勇于义则人不能饮我以利矣其谁攻之养生者气不胜则邪攻之为国者道不胜则敌攻之朝廷之上忠正壮长谗邪斯尽贾区欲利贪沓冐没妖幸之人不市于其间彼怗诈力出怪勇曽不能侔强于我也夫又安能我胜哉非幸人之莫已胜也贮义于朝廷而流其华泽以四注于天下天下之从我也犹河之下砥柱而属之海也此学者之所留意也夫学者所以学为天下者也义者天下之藩篱也益志义之士何武李固谯元李业费贻冯信任永王嘉王浩之流杀身覆族不以汉钓利葢有三仁之英烈而世之论者咸以义士壮之予固惑之也葢尝咏味二三丈夫之风致羞簒逆折暴悍不义之臣释劒听辠幸遇吾夫子之予之侔于夷齐比干间谓之仁人非借之也伯夷叔齐叩马首谏武王太公曰义人也扶而去之仲尼则曰求仁而得仁又何怨由是论之夷齐义人也而吾夫子固尝予之以仁矣故曰参乎吾道一以贯之曽子于是言曰夫子之道忠恕而已矣忠近义恕近仁是二名也吾夫子固尝一之也建始元始之间天下号令赏罚之柄一则敬侯一则曲阳侯方是时也亢义益固截然不挠者东昌侯耳蜀郡张康诡王鳯之功以猎汉氏棘以险语毒啇啇之遽亡而汉遂防成都罗裒者又复挠附曲阳定陵废着鬻财往来巴汉中予尝丑二子狃行不义以羸其国而憾未有以讨之也及观李元礼以义死汉时宦寺围塞天下士瘉负不敢言蜀郡景毅以其子顾为膺门生乃自表免归时人义之予于是尊愽毅而卑畜二子也蜀之富人鲜车怒马弟以干没取胜叔强之居左马医右酒肆而前博戏也乃复闭关垂帘寂如无人守静味道澹然虚夷独于教子甚勤于利则甚疾之也虽复四子同年以妙嵗注科第叔强嗜义之心益勤也每日刻退肥仁义之训以熏沐其中而犹以为省也故予于四君子者特以忠义大节励之曰轩冕在前非义不荣斧钺在后义死不避惟四君子者尚有以厚取之勿屑也
　　石君轩记　　　　　　　　王汝直
　　石天下最无情物不入世俗耳目玩好其嵚岑磊落突兀怪异弗类乎榰碣柱嵬琐块然碌碌者惟洞庭所产尤胜絶洞庭去蜀绕缭万里是石也非好事而有力者不能致之成都旧大姓易氏有一株不知其所从来高圆八九尺千穴万窍穿者如洞凹者如室耸者如峯峦伏者如堆阜苔封藓蚀云渍烟润疑防千年易氏寳之累世家替不守吾亲李子达辍万钱赎之置其北园呜呼孔子曰仁者乐山葢山者厚静而不竞于物特为仁者之所好乐子达园亭南则有峨眉西则有岷山曲尺大面雪峰旁顾周视披松开竹朝夕隠见门戸窓牖间可揖可览子达爱而嗜之尚或不充其情乃以兹石具天下之所谓山者而似焉于是不惜其力而求之旣得之又作轩早晚饮酒奕碁徘徊其旁与之若良朋佳友不相失也子达之所喜好其不笃于仁者能如此乎夫惟君子寓其所乐而苟志于仁则其他岂足道哉因为之记至石之流落迁徙出没及其浮沉遭遇或幸或不幸皆有形有相托乎天地造化者之寻常事耳不必书也予记其石又得子达所以好石之意复命其轩曰石君而赠之以诗曰女白王烹尽潇湘玉重君摽树留西蜀雨过初看泰华青烟来更作峩緑千
　　秋万古悲流落四海五湖同渺邈最怜松竹未
　　相忘复幸园池皆可托不邀世好汨埃尘终付
　　清竒与隐沦主人每为临风月高卷疎帘待白
　　云
　　竹斋记　　　　　　　　　郑少防
　　竹斋房少猷所建也少猷君近市车马扬尘人语嚻哗彻于戸牖间虽图书琴瑟森列后前风泛席而不幽月当庭而不爽诗梦不灵酒德不高试求其故夫岂珍篁美箭檀栾扶踈者兹未足君所邪尔乃徙植数竿盥余一漑篲次载芟护养弥年茁丛敷樾离离嫋嫋金声而玉振然后环堵虚白顿有他天向来坌绪澡雪无留信嘉卉之能娯人也夫君子之玩物也必有得于物而后致其乐王子猷曰安可一日无此君执礼者类讥焉谓晋世人土率唱奇以警俗竹何关吾事而溺好如此且江左英韵王氏得之居多子猷汨杨闇世胷胆傲兀其寓意逺矣而当时官长乃以曹事责之鸥鸟不下理宜然也今君为是斋也果有得于竹否邪诗曰如竹苞矣礼记曰如竹箭之有筠也君种竹是也如竹实难余愿君如竹君如竹奈何葢不可以一隅举也君隠几静以思支笻黙以察则数竿者乃君之贤师友也傥曰吾追昔人姑惟好之而不绎竹理其去富门贵冑把玩妖红丽緑役春熈以诲淫者尺寸耳殆非余所以述斋之意也
　　似是斋记　　　　　　　　黄大舆
　　宣和四年秋予摄官成都即官舍防事之西庑为斋居一间而名之曰似是取王徽之答栢冲语或曰古之君子虽仕而为贫其大者固可以不动声色而优为之矣而其于小者亦无有不屑之心焉以孔子之圣而尝为委吏尝为乗田尝从鲁人猎较而后之君子则不然葢徽之为骑兵参军冲问之曰卿署何曹则对曰似是马曹问管防马则对曰候至舍问吏又问马比死多少则对曰未知生焉知死所谓于小者而不屑也夫人于小者而不屑于大者不能优为此何足疑而更以名斋不亦过乎曰始子之来成都也见幕府之士焉斩斩然各事其事用力甚勤而不辞凡世所谓亲戚乡党交游之私不得行于其间而人服其公也则未尝不退而思曰彼将有为于世则厯金门而上玉堂无一不可为者其视此宜若小然而皆无有不屑之心是学孔子而至者也顾予病而增放矣上之为诸子之公勤以求学孔子则其势逆而且难下之用徽之对冲之语以自寛则其势顺而且易犹以反掌易登天也取以名斋其谁曰不可予即事以来无公事督迫不复追部刺史之门非胥佐立前执笔而请署不复识簿书也暇日幅巾野服趺坐而意行否则求丛林从学佛者清谈终日同僚有茶官安少张洛中人鬓髪班班五十余矣狱曹椽张文老本蜀人而今家于京师长予二嵗皆贤明而信厚耿介而任达学愽而文甚奇无一毫许时辈气味以涖事之余相为游从遇其合时如与蒋诩陶潜卜隣而闻者数矣而况徽之也哉于其将代聊书以记
　　頥斋记　　　　　　　　　黄成孙
　　君子之自养也始于至静而已夫物之袭我而取之者如兵之竒焉循环而无端吾动而阳则与物俱迁故其情隠焉吾静而阴则与物俱息故其形见焉方形之见也彼且为无穷吾亦与之为无穷故行于万物而不捂交臂并驰忽然俱没突则俱出而两不俱伤葢惟静以应物者而后能之也在易上艮下震曰頥艮止而静故艮之三皆吉震躁而动故震之三皆防非夫艮吉而震防也凡頥之道吉于静而防于动也今夫外狥者内丧故頥之剥曰舍尔灵龟观我朶頥逐夫末者其本必颠故其损曰拂经于丘頥以其所以养害其所养则弗能为也故其贲曰拂頥十年勿用此震体也皆动而防者也瞑而坐者见乎四海驰而视之不睹乎车之下则静者常察也故其噬嗑曰虎视耽耽其欲逐逐当其不可为而不为则其不为之也功故益曰拂经居贞吉不可涉大川动者病矣然静而不能动则静者常死夫惟天下之至静唯能动故其复曰由頥厉吉利涉大川此艮体也皆静而吉者也今夫天地也万物也上动而下止者也物之下动而上止者惟頥焉尔是其所以为頥者震也震不自动系于艮而后动焉艮不止之于其上则震虽动不能也则其所以为頥者艮也非震也故动不自动其静者动静不自静其止者静夫能止其所止则頥之道尽矣而物于我何有哉河南宇文绍奕衮臣于所居之东偏结斋曰頥以自养也苟惟頥之复是践能止而静则其动必有大过人者焉衮臣实吾友人太祝公之子右丞南阳公之孙太郎蜀国公之曾孙葢力学而知所养者也诗曰惟其有之是以似之兖臣有焉
　　牧斋记　　　　　　　　　孙松夀
　　予读易至离得圣人治心之一法曰畜牝牛吉葢顺则为养也是牛也长于上古则固跨八极而饮沧海矣其在尧舜禹汤文武周公孔子之间招之不来麾之不去无首无尾而卒莫能名则是数人者牛且不得窥而况考其牧乎然而未见其一日纵也尧以钦舜以恭禹以敬文王小心武王只顺周公不失圣孔子不逾矩呜呼帝尧而下所谓释兹在兹矣而矜庄端栗犹若牧焉则是为已之牧者轻而为天下后世牧者重也自吾夫子而下得一牛唯恐失慓慓然牧之终身者犹庶防焉顔渊以礼牧曾子以孝牧子思以诚牧孟轲氏以直牧天下之善牧者也而顔渊之牧也精曾子之牧也畏子思之牧也徐孟轲之牧也肆颠倒纵横泛然不系而指挥叱咤左右前后唯吾所使则孟轲氏葢牧之雄者也牧虽不同要为尽其性之所安以卒归于康庄九轨大道不然牛其风矣自是而外是牛也隠于黄茅白苇荒洲野岭之间漫不去来者多矣何敢望牧辩如仪秦不足以拔其一毫智如孙呉不足以扪其一角富如晋楚不足以有其一蹄威如秦皇汉武其并宇宙之心若将冐海隅出日通道于九夷八蛮奄有之然欲窥此尺寸涔蹄则不可呜呼其难哉方是时牛不逺人而牧之之法盖具之诗书礼乐皆其方略之精奥者然操棰直前之人则有如扬雄氏韩愈氏出其推明牧法为最详亦可谓善牧者不知牧者果何物耶不知其为非牛耶予愚不能辨此牛以其初常犇逸犯稼后虽极力牵挽而人终不之悟者十八九不可不谨也不可不谨也舍是则蹊人之田角濈濈耳湿湿堂下牵以衅钟者多有之焉呜呼悲哉呜呼悲哉而后尧舜禹汤不名之妙曾顔兢兢之物他人视之几若牧人之梦矣而其自以为忘牛目视云汉脱落羁泄然卒丧于尺寸之刃肩披股裂縻烂于世俗之鼎者后虽悔其何追呜呼尧舜禹汤文武周公孔子世之愿学而必至也若犹未也舍顔渊曾子子思孟子其何师故作牧斋记铭曰观离中空我心之象包罗六合其用甚广畜牝牛吉顺则为养旦旦牧之以求其牧荷簑荷笠风雨并随以蹊人田尺棰以麾牧之又牧无须臾离或寝或讹颠沛莫违念兹在兹是谓能牧羮食瓢簟若见其独释兹在兹是谓能纵堂堂周公吾不复梦不纵不疑尧舜之微归而求之则有余师我铭是斋敬以自持鸡鸣孳孳惟无邪其思云
　　钝庵记　　　　　　　　　寋汝明
　　故赠朝散郎王公曼卿成都人也其治生如鸱夷子皮其待士如郑当时其急义如郭解其教子如窦十郎所居在府之北郭当京蜀之孔道车马走集之冲旦旦衣冠在门食客满坐邻庐亲旧之要乏者亦待公举火而炊也身为布衣而名誉至京洛间其后二子登科门下之客稍贵而公亦老矣乃即其碧鸡之别业创钝庵焉以为休息之所庵在茂林修竹间游尘不到处蓊欝葱债閴然岑寂去所居逾百举趾公杖屦逍遥无日不至賔客来者如到嵓谷中但怪公贬损日甚而名实之不相副也余闻之曰不然夫钝者真也利者巧也真者天德也巧者人伪也观公平生好贤急义迹虽若泛泛然而一皆出于真诚故其事久而益亲晚而愈笃岂非神锥之钝嘿存乎胷中纯一不杂而然欤囘光末路指此地而为归宿者固所宜也不然安得阴德流衍子孙蕃炽之如是哉公旣殁诸子奉其家法谨严凢一草一木经公手植者见之必变色而作所谓钝庵者虚榻而不敢处过其下必肃公之仲子辑余壻也累来求记因意其梗槪而书之神交当亦首肯此言公讳子延字曼卿云
　　卧云庵记　　　　　　　　　朱辂
　　大圣慈寺传法保福院圆明大师真惠辟其丈室之后为牖以北向撤去闇塞郎而通之吏部尚书鄱阳张公以寳文阁学士作镇成都以暇日适至其处爱景物之幽逺乐世外之闲旷命以为庵名之曰卧云而亲书其榜以揭之真惠以告朱辂求文以为记辂谓惠曰若知卧之说乎从吾儒言之则汲长孺卧于淮阳诸葛孔明卧于草庐陈元龙卧于荆州谢太傅卧于东山裴中令卧于北门此数君子者其功业材器见于国祚生灵则不待说而知也从黄老言之则其卧徐徐名之曰泰氏其寝不梦名之曰真人化人游于啻宫希夷休于泰华栩栩蝶游如防吏倚墙雷鼾如弥明若是者老庄则为畸人而道家者流目之则为神仙其实一也从浮屠氏之说则得正法眼藏者又谓之禅偃息受道时则有普愿结草幪帔时则有希迁饥饭困眠时则有惠海自昔以为高人大士超世出尘之流也三者岂有异哉其经纶酬酢挥斥变化葢皆有事焉而非世之頺然熟睡者也张公以为吾儒之学原老佛之要前之数君子与夫畸人大士者非其千载尚友则皆往刼之吾身也故公之治蜀其尊儒得士如呉公之客贾谊其乐道清浄如曹参之师葢公其刳心佛祖如康乐之依惠逺合是三者而一以贯之方其寓形于一息也如孙叔傲甘寝秉羽如南郭子綦嗒焉而嘘如昔鹙子燕坐林下从容无为而文公叔度之化行矣彼上人者隠几对榻相忘一室之内而居于无何有之乡虽在阛阓与山林何异何必被褐怀玉逃世逺去而后为云霞之士也哉苟无见于是而唯卧之嗜则甘昼寝者夫子斥之以朽木粪墙乐睡眼者瞿昙斥之以蛤螺蛳不有以证之则孔子曲肱之枕与触屏之寐奚辨维摩诘视疾而卧与据槁之瞑奚别均受之形性而同异之相去邈乎天壤之不侔矣陶渊明江左古逸民也尝言五六月北窓下卧遇凉风暂至自谓是羲皇上人诵其言想见其风如相将造于卧云之游防斯人吾谁与归
　　梅坞记　　　　　　　　　　李石
　　石拙于学其施于吏亦拙也方会府多事英俊争竭其趋走之巧于大吏之前独隠忍以守其前之拙不变大吏者亦察其一拙外无他不怪也故于考覈文簿琐琐中比他人幸有晓夕湏防之隙椽舍稍僻且陋邀求者所不至独与学官相比邻学之士子日集说学问庭戸隘甚恐不足以辱乃彻去昔之屏伏蔽藏以为今之防明旷达得数席地俾客至不以其隘为嫌而主人亦得以陋自安也屋檐之南有老梅株如柱轴一根别为三四股可荫十许步环以数小竹而蓬艾藜藿者亦相与溷其清明而夷俟其侧因留数小竹外悉芟去之仍辟屋一角作窓以即其荫每每风日开阖灿然之光防然之声往来几砚书秩间与静境相接如行村坞因以坞名之又植穉栢二百周墙之阴与梅为佳伴作他日凌冬霜雪爱玩之树是又拙之拙者也后有我辈人或不免留落一试公退燕休于此为防此梅以待其栢之成仍勿笑其拙也




　　成都文类巻四十四
　　钦定四库全书
　　成都文类巻四十五
　　宋　扈仲荣等　编
　　记
　　画像【名画附】
　　前益州五长史真记　　　唐李德裕
　　益州草堂寺【成都记云在府西七里去浣花亭三里】列画前史一十四人【节度职不带尹则带长史非今宾佐也】代称絶迹余尝于数公子孙之家获见图状乃知草堂缋事靡不造真者昔嵓野旁求徒闻审像稽山高举惟止镕金孰若记之丹青妙尽神照楚国祠庙鲁王宫室洎此邦文翁旧馆皆图歴代卿相灿然可观虽有慕于前良曾莫究于形似岂与夫年代已逺遗像犹存入虚室而烟霞暂披拂浮埃而瑶林斯觌余以精舍甚古貎像将倾乃选其功德尤盛者五人模于郡之防所追惟二汉台阁皆有图冩黄覇于定国虽宰相名臣不得在画像之列卓子师德行君子而在功臣之右今之所取意其在斯乎采色旣新光灵可想俨若神对吾将与归因叙其事诒诸来哲大和四年记
　　张益州画像记　　　　　　　　苏洵
　　至和元年秋蜀人传言有冦至边军夜呼野无居人妖言流闻京师震惊方命择帅天子曰毋养乱毋助变众言朋兴朕志自定外乱不作变且中起不可以文令又不可以武竞惟朕一二大吏孰为能处兹文武之间其命往抚朕师乃惟曰张公某其人天子曰然公以亲辞不可遂行冬十一月至蜀至之日归屯军彻守备使谓郡县冦来在吾无尔劳苦明年正月朔旦蜀人相庆如他日遂以无事又明年正月相告留公像于浄众寺公不能禁眉阳苏洵言于众曰未乱易治也旣乱易治也有乱之萌无乱之形是谓将乱将乱难治不可以有乱急亦不可以无乱弛是惟元年之秋如器之欹未坠于地惟尔张公安坐于旁顔色不变徐起而正之旣正油然而退无矜容为天子牧小民不倦惟尔张公尔繄以生惟尔父母且公尝为我言民无常性惟上所待人皆曰蜀人多变于是待之以待盗贼之意而绳之以绳盗贼之法重足屏息之民而以碪斧令于是民始忍以其父母妻子之所仰赖之身而弃之于盗贼故每每大乱夫约之以礼驱之以法惟蜀人为易至于急之而生变虽齐鲁亦然吾以齐鲁待蜀人而蜀人亦自以齐鲁之人待其身若夫肆意于法律之外以威劫齐民吾不忍为也呜呼爱蜀人之深待蜀人之厚自公而前吾未始见也皆再拜稽首曰然苏洵又曰公之恩在尔心尔死在尔子孙其功业在史官无以像为也且公意不欲如何皆曰公则何亊于斯虽然于我心有不释焉今夫平居闻一善必问其人之姓名与乡里之所在以至于其长短大小美恶之状甚者或诘其平生所嗜好以想见其为人而史官亦书之于其传意使天下之人思之于心则存之于目存之于目故其思之于心也固由此观之像亦不为无助苏洵无以诘遂为之记公南京人为人慷慨有大节以度量雄天下天下大事公可属系之以诗曰天子在祚歳在甲午西人传言有冦在垣庭有武臣谋夫如云天子曰嘻命我张公公来自东旗纛舒舒西人聚观于巷于涂谓公暨暨公来于于公谓西人安尔室家无敢或讹讹言不祥往即尔常春尔条桑秋尔涤塲西人稽首公我父兄公在西囿草木骈骈公晏其僚伐皷渊渊西人来观祝公万年有女娟娟闺闼闲闲有童哇哇亦旣能言昔公未来期汝弃捐禾黍芄芄仓庾崇崇嗟我妇子乐此歳丰公在朝廷天子股肱天子曰归公敢不承作堂严严有庑有庭公像在中朝服冠缨西人相告无敢逸荒公归京师公像在堂
　　载酒亭羣公画像记　　　　　范镇
　　子云右蜀人事汉成哀平世厯新室身诎而道不得行子云没宋兴八十九年上距今千余嵗其乡人之学者森然若林之植于辀其在太平兴国中有若諌议大夫田公锡之论议防知政事苏公易简之博大雍熈淳化中有若直昭文馆陈公充直史馆朱公台符之文雅景德大中祥符中有若侍御史张公及之介洁集贤校理王公湜之温恭职方员外张公逵之防达其在今庆厯有若虞部贠外李公畋之经术翰林学士彭公乗之恬退翰林学士孙公抃之厚重屯田员外陈君希亮戸部员外梅君挚殿中侍御史何君郯之直方度支员外郭君辅屯田员外张公中庸之通敏直集贤院李君绚之夷旷是皆子云之徒学其道而得其传者益州提防刑狱度支高君旣葺子云之居镵其书又画其像以及其徒意者使后来观之知贤人之道有塞有通有诎有伸塞于晦时而通于昭时诎于不用而伸于有用云尔
　　巡抚谢公画像记　　　　　　吕陶
　　真宗景德三年夏四月西南方在大星占者谓应在蜀分上恻然动心以为蜀去朝廷逺民之疾苦尤难知天有异象可畏不可忽其择廷臣之贤而通世务者往绥元元于是公以屯田贠外郎巡抚益利又诏同九河张公咏议鼓铸利害乃考鐡价制钱币重轻适均物估用平众甚便之时方冦乱之余百滋起土俗凋困惟九河公洎公相与讲谋作为宪令安全纾息极尽统要俾其世世子孙恃之以生故张公之治蜀为天下最实公有以助之也旣而举部吏数十执政以多为疑公请连坐兾其必用自尔奉使举吏皆连坐而公之举者太半有立于时矣成都旧风几奉使来者绘像于天庆观之仙游阁公之后六十有四年其孙司封郎中景初师厚以按刑之命至故亦绘公之像于壁所以推崇先烈而永蜀人之瞻也恭惟真宗皇帝承天下熈盛之极恩隆泽厚及民骨髓跂行喙息防不欣戴然而星变一出则恐惧警戒以蜀为忧分命良臣审究时病岂非奉天爱民之心乎惟公纯诚大略深体上意施设有原期防静安岂非推已济物之义乎夫奉天爱民圣君之令德推已济物贤臣之能事王道之起莫先于此而君臣两得惠加逺方固可以着示后世率为大也公讳涛字济之为太子宾客陈留伯薨以子绛知制诰赠礼部尚书若乃出处之本末勲烈之终始则范文正公之碑欧阳公之志尹师鲁公之行状悉得而载此特于蜀之一端尔师厚儒者知治体风槪落落有援世之意时方改作以福斯民而或忘利义之辨累防列其不可无愧于祖构云熈宁四年记
　　大圣慈寺画记　　　　　　李之纯
　　举天下之言唐画者莫如成都之多就成都较之莫如大圣慈寺之盛仆昔监市征厯二年余或晚暇与朋僚游所观者才十一二比将漕七年亦屡造焉而未及见者犹太半今来守是邦俾僧司会寺宇之数因及绘画乃得其详揔九十六院按阁殿塔防堂房廊无虑八千五百二十四间画诸佛如来一千二百一十五菩萨一万四百八十八帝释梵王六十八罗汉祖僧一千七百八十五天王明王大神将二百六十二佛会经验变相一百五十八堵夹纻雕塑者不与焉像位繁宻金彩华缛何庄严显饬之如是昔之画手或待诏行在或禄仕两蜀皆一时絶艺格入神妙至于本朝类多名笔度所酬赠必异他工资费固不可胜计矣其铸像以铜刻经以石又不可防举此有以见蜀人乐善乡福不吝财施者葢自古而然非独今日之侈自至德已后冩从官府尹监司而下僚属真迨于今凡三百九十人有经数百年而崇奉防持无毁者又以见蜀人敬长尊贤之心虽久不替噫其可尚也哉四方之人至于此者徒见游手末伎憧憧凑集珎货竒巧罗陈如市只以为嬉戏衒鬻之所而不知释子学诵持演说化导亦无虚日故以藏经大部律僧长讲之数兼列云诸院为国长讲计七十三座诸院大藏经计一十二藏
　　宋穆武高楚王绘像记　　　李之纯
　　楚王高氏讳继勲字绍先谥穆武太皇太后之大父烈武魏王讳琼之长子世家谱系始终德业具载国史见于御篆克勤敏功钟庆之碑兹举其略真宗咸平三年逆卒王均据益州乱王以崇仪副使为益州兵马都监提举诸州军巡检事招安使雷有终以兵五百人授王攻东郭二门未下引兵与贼战于弥牟寨其众大溃追击至嘉州界生擒百余人获伪黄繖金涂枪而还有终益以精卒复攻二门下之贼退保子城王大建麾帜城上诸将知己得城于是有终进簿天长门贼更出拒战时会暮王谓有终曰贼军乡罢急击之可有功王乃从数骑往驰贼陈身被数创血渍甲缕马中矢死更马以战入内都知秦翰以兵来援贼知不可拒还走入城王开围纵之均遂夜遁翼日王率有终抚循城中封府库刺所部秋毫无所犯均旣诛天子赐书褒谕以定蜀功进崇仪使方王拔城适有中使宻传诏曰今贼婴城自守而久未下外暴官军内乏百姓顾其策安决若纵之使跳去彼乌合之众安能久伏林莽乎及均败正如圣略所出居亡何贼党杨成海谢才晟复收余众保岩谷中数招贷之不出又以为绵汉劒门路都巡检使乃募里中恶少年辄伺知贼动静一日徒出领轻兵驰歴险阻径所匿处贼不意王之至也方解衣自如莫知计所出王手格杀数人余麾众防之蜀为之无盗王在蜀有威名号神将黄髪之老犹能详道畏爱威德迨今不忘惟蜀之风尊贤贵长凡官守代去必请绘神表以永瞻敬故王之弟崇仪副使继宣为兵马都监閤门使继元为本路兵马钤辖侄供奉官遵裕走马承受公事孙庄宅使士言为两路兵马钤辖皆图形于成都寺观独王阙焉岂以扰攘方定而未遑及是耶元祐戊辰王之孙士敦以閤门通事舍人钤辖两路兵马至之日首访耆旧求拜王像而不得怆然感慕出家庙真容冩于安福寺之正法禅院见索鄙文以志本末噫嘻王雄毅劲果血甲犯陈奋扬天威震荡坤服而贼以之平盖激发忠愤以成武功蜀人更生有大惠矣王之孙又欲论譔祖德章示逺裔使知朝廷命将必择智勇人臣报上决尽死力故戡定冦难所向无不克彼勇暴者其敢侥幸而萌逆节乎此广孝严亲而民用警惧可为万世戒止患未形于义岂不韪哉忠与孝人所耸闻而乐道顾虽浅陋而不敢辞已辄叙其事而继以诗曰于显穆武奕世多绩克嗣先烈竭忠奋力躬犯行陈贼均之乱讨平惟亟宣振国威惠此梁益功成去久孝孙至止追怀感恻爰择浄刹图真素壁英气生动桓桓之风尚形于色邦人仰瞻进退祗惕徐思恩厚孰敢犯顺凶悖潜革永靖厥后王之余泽
　　楞严院画六祖记　　　　　　文同
　　僧惟中字慧雅本蓬州开元寺后游成都不复其乡者凡四十年性孤洁与人不妄合精禅律之学善吟诗气格清谨其徒许之与可朋为上下常呼之曰诗伯【可朋蜀僧之能诗者】复通吾儒书学者从质其义日满座下羸形垢面破衣败屦见者不知其中之所有能如是者俗年六十示灭于大慈之甘露庆厯五年乙酉五月九日也前时尽倾其槖中得八万钱诿其所常往还者楞严道人继舒曰我将去矣生平之余止此尔其为我命竒工绘六祖像于尔院之毗卢殿虽然用此被唾骂我不敢辞矣且欲使来者见是相知是心以是知见故能祓除诸妄而泯相忘心我为是功德之意也道人诺之会广汉刘允文有名于时遂召使图其事采饰殊絶铺置有序叩闻传付宻义相属一花五叶先后交照信书评之善品而法苑之胜縁也予旧与惟中讨论五经大义甚重之画此时予亦常观允文下笔后十七年予自秘閤校理乞侍亲得相临卭郡道人使予记其事
　　文湖州竹记　　　　　　　吕元钧
　　君子之智思能过于人则事无巨细皆足以取高此众人所以尊仰钦爱之不已也画者中有拟像而发于笔墨之间苟臻其极则近见羣物之情状逺参造化之功力自古贤俊往往能之盖取其如此欤与可之于墨竹枯木世之好事者皆知而贵子瞻尝谓尽得其理固不妄也顷年来成都画此两物于嘉祐长老纪师之方丈纪师寳之以夸识者乃西州僧舍胜事之一也与可在文馆二十年其材可巨用将老矣尚怐恂小州胷中之蕴曽不少露通塞荣悴无一毫羂诸心名教至乐之余时作墨竹枯木一二以寓其幽怀逺趣真所谓粹静君子也岂特笔墨之间有以过人哉知则语其大不知则语其细知不知于与可何损益耶此可与高爽明达者言不可与鄙闇道也
　　莫侯画像记　　　　　　　杨天惠
　　江西莫侯治郫三年有佳政蔚然传西南某闻之旧矣崇宁三年七月某以事免防官无所归或曰盍税卭乎曰不可吾故治其曷可以留或曰盍旋梓乎曰未可吾乏赀其曷可以济然则奈何曰吾闻莫侯长者吾将寄孥焉是必能抚我旣行属嵗旱所过赤日射地黄壒勃欝袭人苗暍死町间谷价翔贵从者病且恐余曰行矣饥饱吾有数后三日进及侯境则道里清垲白水防防弥望桤覆地秔芋人立轩舞翠气殊不知有云日苦问水濒人则皆曰此吾大夫之赐也吾邑食岷水支流嵗为堰大者若干小者若干其役夫若干指漑田若干塍故时吏弗省役役弗竭作穿筑酾治不皆如律偶一愆雨水辄廞涸故嵗多失稔今侯之来敏于百治而水政尤谨其按行必豫其相视必亲其功治凢要科配差次必经心目昼则执柣临之夕宿野次与傔均甘苦故堰之高厚倍于旧而沟之深广什之凢我所以无旱暵之恐非侯则谁使余曰然名定不虚欲入见为侯道之会余有疾弗果然侯闻余来亟遣骑劳苦问所乏如十年旧间率诸僚身存之嵗时调给有加越明年二月侯秩满当去邑人固德侯之赐又惜其去憾不能留于是图侯衣冠于某所将世事之像成又相率环观而歌舞焉余于惜侯之去其一也乃述所见以授其人使书诸像左虽然侯之治行岂頋止此哉而余所书止于此盖详于所见畧于所闻所以传信也信以传信则人之得吾文而传者可以信于其他矣
　　左右生图记　　　　　　　　李石
　　左右生徒汉石室故亊也文翁集蜀士教之分左右两序记其乡里姓名而字之刻之石左生若干右生若干典学从事以下若干合若干人其余固有漫灭不可考者然自有此学即有此士汉歴世曁我皇宋蜀学之盛当绍汉得书以补晋唐之缺文寥寥亦复不可见惟熈宁中弟子员至五百时则蜀守蒋堂宻学也自三舍法罢学之士益落仅至百五十人至张焘尚书增其员至三百括隠田以廪之然亦嵗去嵗来阅春秋二补试滥食而惰实业者未容尽去学司之籍吏为玩文矣蜀为鄙逺不得与东南士偕集成均独有邻州随侍补入之法而又以廪入为限不能尽其来可叹也会科举前之一嵗士愿肄业者众学官以嵗有限员为守请于两提举学亊司则愿补其廪入之不足而无拒其来由是聴以嵗补入之数至八百余员学官择其通经有防者倡率而严其日考月书之程于是四蜀之士毕赴相与自爱重多名秀俊又相与分八齐其乡曲姓名以齿为小録以请于学官请如汉故事书之为辛巳左右生图绍兴三十一年记
　　徙文湖州木石画壁记【续添】　　杨天惠
　　乡丈人石室先生文公近世文艺之雄自其为大布衣即以古文获重语于天下然壮思锐甚注射缣素不能休则又于书画焉发之时将官卭南会姻友于郫饮酒西禅之精舍夜艾气酣跋烛作此枯木怪石于方丈之壁盖初试手然【防句】然笔力天就已自与诗品俱称第一画去今五十八伏腊矣某不及知晚幸交公之子冲卿乃克闻之于是假馆主者求观焉敛袵三肃仰而游顾徒见老干聱牙苍质赑屭旁枿纽云下根裂地不知防万年物乃今犹植立楹间谡谡乎如空山臞仙真骨强劲刼坏而不僵岌岌乎如幽林古佛耇肤坚宻阅嵗寒而无恙余心懔然恪之以为公真王摩诘也特遣化出没异耳然世无通宿命者斯言未可出之独憾托非其地颇为拙目轻题墨漫漫横斜于其上辄太息久之不能去间以告主簿事王君舜选舜选奋曰吾力能办此乃并其壁徙置公堂之中央饰以栏楯周防极谨某曰社栎多夀山石耐久物诚有之人亦宜然方文公仕初筵越不过三十许耳胸中硗硗已有此竒是肯效儿女为柔熟耶君视此画决非世人婉娈之观其戎舆【阙】固扄鐍遇过客俗子勿轻与言必审其人气节不凢乃发视之其画以皇祐之癸巳其徙以大观之庚寅而某为之记





　　成都文类巻四十五
　　钦定四库全书
　　成都文类巻四十六
　　宋　扈仲荣等　编
　　记
　　杂记
　　古栢记　　　　　　　　　　田况
　　成都诸葛孔明祠古栢年祀寖逺乔柯钜围蟠固凌拔有足异者杜甫尝作歌段文昌亦作文摹状瓌竒人多谙诵故老相传及记事者云自唐季凋瘁歴王孟二伪国蠧槁尤甚然以祠中树无敢剪伐者皇朝乾德丁夘嵗仲夏枯柯复生日益敷茂观者叹耸以谓荣枯之变应时治乱武侯光灵如有意于兹者诚为异哉因命工图冩备述本末以贻好事者自三分讫今八百余龄矣
　　王稚子石阙记　　　　　　　刘泾
　　西汉循吏称文公老于成都其石室在学官东汉循吏称王稚子塟于郪县即今之新都石阙在道傍然石室依古礼殿得不磨灭而石阙独暴露骨立可怜歴两汉千三百余年间一人为古今吏师而遗迹亭亭势防岷峨气凛雪山葢官学者所当臣于下风以幸教彷佛而至有未及知者其不韪如此予访古石类得秦石犀石笋汉石室石柱石阙凢五物若犀笋与柱无甚损益事而室阙苟不朽则实二人之甘棠也于是新都令王君天常趣古甚力得予说因请大尹莆阳蔡公为稚子作屋书榜以昭昏昏按阙面有字三十一法度劲古过于钟梁阙上下有衣冠鸟兽等象仅可辨气韵精简过于顾陆并以告来者
　　郫县嘉禾记　　　　　　　杨天惠
　　眉阳李侯退修令郫之明年夏五月崇文乡之氓举瑞禾闯门而言于公同本骈頴生意奋张异甚侯麾手诲之曰嘻吾知谨职字民而已是何为者亟持去越六月永太乡复有白者本益修頴益穊颀颀九荣一秀邑之僚乃言曰殆天赐也侯其可辞此在书其占为有年今兹嵗其多稼乎神告之矣于是命工图状上府君无防也某乡继有献视前小异而頴同之侯间以事谂其客杨某某曰固也揽天地之竒以自贲质草木之怪以为大侯之所耻某亦耻之乃如嘉禾实异于是唐叔得之列而为书曹植得之哦而为颂彼忧国者固愿年丰而爱民者尤欲人足故梦鱼之祥事特未定古人犹歌谣焉以饰喜岂若兹禾依类効信的的如此不诬者耶闻之朝廷方更大化数下恩泽诏书而侯资适今世有平易近民之美法理以绳已而不以操约人教条而便事而不以夸诩世以故施置寛简上下便安于以导迎嘉气翕受多祉其果有成哉昔汉鲁恭治中牟有三异政皆殊尤絶迹河南袁安葢贤尹颇疑弗信及闻嘉禾植便坐乃始涣然以为豹产之化流行休瑞应时而生辄以书闻恭由此显今方面固类安贤而从事如肥亲伍亦不乏侯向良食其将有扺掌而谈公府疾驿而闻上閤者焉虽不敏犹能为侯笔之
　　新繁古楠木记　　　　　　蒲咸临
　　周公赋防鸮之年大风拔木乃命邦人起而筑之最为异事然大风拔木天也起而筑之人也大木所偃因人而起之当无足怪者孔子定书从而记之示训戒也元祐八年繁江隆道观玉帝殿庭有古楠二章分列左右如辅如弼一夕风雷大作偃其左偏者邑宰命匠石取之方执柯伐其枝忽闻轧轧声乃稍稍起立匠石皆在其上如猿猱然观者惊骇邑宰降堦俯伏谢罪君子以是知天道之不可诬已校诸金縢兹为尤异葢以不待人力而自起也今五十有一年矣搢绅先生尚能言之若不镵诸石以永其传则无以训戒后代余被命尉兹邑道士詹次渊请书其事因从春秋记异之法月而日之以警不能寅畏上帝者
　　游浣花记　　　　　　　　任正一
　　成都之俗以防乐相尚而浣花为特甚每嵗孟夏十有九日都人士女丽服靓妆南出锦官门稍折而东行十里入梵安寺罗拜兾国夫人祠下退游杜子美故宅遂泛舟浣花溪之百花潭因以名其游与其日凡为是游者架舟如屋饰以缯防连樯啣尾荡漾波间箫鼔弦歌之声喧閧而作其不能具舟者依岸结棚上下数里以阅舟之往来成都之人于他游观或不能皆出至浣花则倾城而往里巷阗然自旁郡观者虽负贩蒭荛之人至相与称贷易资为一饱之具以从事穷日之游府尹亦为之至潭上置酒高会设水戏竞渡尽众人之乐而后返其传曰此兾国故事也兾国姓任本汉上小家女任媪尝祷于神祠梦神人授以大珠觉而有娠明年四月十有九日而生女稍长奉释氏教甚谨有僧过其家疮疥满体衣服垢见者心恶独女敬事之一日僧持衣从以求浣女欣然濯之溪边每一漂衣莲花辄应手而出里人惊异求僧已不知所在因识其处为百花潭会崔宁节度西川防服行民间见女心恱之败其家纳以为妾宁妻死遂为继室累封至兾国旣贵每生日即来置酒其家舣船江上访漂衣故处徘徊终日后人因之嵗以为常且即寺之东庑作堂祠之余自为儿时得于传闻如此顾未尝一至其处今嵗之夏以事留成都而适及是日与二三友观焉访兾国遗迹漫无可考独有呉仲庶所作祠堂记与余昔所闻于为儿时者大抵略同时余犹为疑其说之不然者余按唐书大厯中崔宁自蜀入朝留其弟寛守杨子琳自泸州袭之寛战力屈宁妻任素骁勇出家财募士得千人设部队自将以进子琳惧引去蜀赖以全止以姓见初不载其封兾国及为何许人其尝扞大冦以功得封史家略而不书尚或有之至其家世实不知所据杜子美诗曰百花潭北庄又曰百花潭水即沧浪其来久矣非由兾国而得名也吾意蜀人之不忘兾国之功嵗即其祠致礼焉因相与朋聚为乐非谓其为此邦之人及尝有为僧漂衣之异也而或者因百花潭之名附会其说务为夸诞若不足凭况潭在成都为近郊使兾国实生于是宁方节度镇蜀何至夺其境内之民而妾之岂为民父母之意哉此甚不然者矣客有谓予曰杜子美在蜀与宁同时潭之得名与子美实相后先子又安知其不然宁跋扈人也何有于境内一女子乎大厯之世朝野多虞干戈兵甲时有所贷而不问重以从事中原未遑他及宁自视僻逺违礼叛律以资声色之奉以欺朝廷之不知且莫我谁何者葢有所恃而为此也后宁从德宗狩奉天为卢相谮死不能保其首领虽曰非罪得非防上之报天或使之邪方宁无恙时骄其嬖妾至驰骋出游于十数里之外使人习之而不能改遗风余烈犹足以启后人之侈心想其当时车服之盛疾驱于通道大都震耀其闾里之人傲晲一时不知有识者得以指议其后虽兾国尝有功于蜀而专恣亦甚矣吾以吾之说如此客以客之说又如此相与诘难久之会日暮笑谓客曰是游可乐事之然否姑置之未暇究也坐而谈笑而罢明日録其言为记
　　双流昭烈庙碑阴记　　　　　任渊
　　成都属邑之田多仰渠堰自九升口而下当脩治者无虑二十余所然皆不甚广袤其在双流境上而绵亘最逺功力最大者曰新开江张怀杜源双流广都二邑之长更督治之嵗正月堰役兴调四邑之夫数千人什伍为队队各有长名籍具在实未尝充数始至仅十六七日就减损过旬则零落殆尽在者皆癃老羸弱期会旣迫篝火趣作因循苟简易以决坏执事者患苦其然欲时赘聚而头数之则又甲乙更代上下相防趣过目前竟不得其要领徒费日力无益也至于运石之夫艰苦为甚方风雪盛寒掊土搜索执畚荷篑战栗不自持所得才拳然数十或取之深渊没过腰舟上下数里挽牵滞留而竹落长者至六七丈凡十许往返仅能实之二不去此其功之难成也绍兴三十一年予防新开之役庐于江上堰簿风埃惫甚思有以革去之忽悟而笑曰吾得之矣钱米榷之官则役夫可不令而至故基不辄毁则石可无求而足堰之利害决于两言尔葢凢执役之夫日费米人二升薪菜之钱二十皆取给于田主而奸民豪姓往往靳啬侥幸苟免不肯供役或曰汝负吾租当为我出力则徒手役之其实给者队长与黠吏干役自润而阴免其役以故所调夫多逃匿不充数予始建议令田主当出钱米者先期输之官官为择近便地置帑廪受之悉书于籍无所隠遁役旣兴则择其伍中谨愿者发钱米并日给使造饭以时馌饷鸣皷会食王者尝之罚其朘削不精防者人旣得饱用力自倍众又毕集可就数其在亡嵗之初春民方艰食未有所营何惮而不就役借令逃去吾帑廪固在可召募闲民而役之也予又思堰嵗一终积石当益増倍今皆安在而艰得若此问之父老则曰每秋冬官来行视营度旣毕事堰工以旧竹落可充薪燎则计丈尺取民钱鬻之民争彻去不留一篾滨江之石至加椓而陨之以故石多沦没所存无防诸邑竞取或至相击予因下令役事未起而敢彻旧落者杖而黜之罚金有差申戒丁宁堰工无敢犯者二说旣行明年予防张怀杜源之役所调夫逺近皆计工赋役指期责成间有漏名籍者诘其长曰汝常以运石迎粮为解今粮旣官给石取之左右将安往耶皆摧谢请罪人旣増多日力有余晏集早罢不使防犯雾露又无鞭笞督趣之苦翕然赴功每当易置竹落堰工必先白官将彻某所若干丈尺官自临视捐旧落予之而使尽取石投置旁近其沉流数尺许则以钩竿出之巨细靡遗积若丘阜新落旣布复取以实之俄顷充满坚巩致宻是嵗程限比常嵗减三之二役夫未尝一濡其足而捃拾旧落之余可防可燎不待严樵取石甚易虽童儿可使不必科简丁壮也旣成父老来观骇其神速独堰工以旧落失亡所得不腆为言予晓之曰汝无僦舟载石之费是岂不足相偿况本非汝物耶皆意满而去役罢予计帑廪尚有余蓄复欲以归其主士大夫合辞言曰吾邑学宫斋庐墙牖破缺生师讲诵无所曷共图之巽水循岗阜北来方家以为吾邑之利涂淖堙塞宜以时濬导邑东三十里所官道之接成都者二水潄啮颓圮沮洳往来者病之邑人李君大年愿出财力补治顾未有倡而助之者县治之大门与郭门之四出者陋欹倾无以表邑屋之壮传舍堂宇殆将压焉邑当孔道使客将安所税驾是数役者皆当兴今公私困匮一钱不可得盍以治堰帑廪之余供其费吾侪乐输焉予高其义用其言又以闻于郡府众役并举皆幸有成而斯庙光新亦其一也故因记庙事而并刻之碑庶来者或有取焉若夫衒能好胜专务裁损功费以干进沽誉或以封殖其私废前人成规而遗患兹邑非予所期亦非神之所与也
　　砌街记　　　　　　　　　　范謩
　　天下郡国惟江浙甓其道虽中原无有也太少二城坤维大都会市区栉比衢隧碁布而地苦沮洳夏秋霖潦人行淖中如履胶漆旣晴则蹄道辙迹隠然纵横颇为往来之患绍兴十三年鄱阳张公镇蜀始命甓之仅二千余大后三十四年呉郡范公节制四川为竟其役鸠工命徒分职授任程督有方尺寸有度费出于官而不以及民日廪以食而人竞力作未防告成以丈计者三千三百有六十用甓二百余万为钱二千万羸率一街之首尾立两石以识广狭凢十有四街然后所至侧布如江浙间雨不乗橇骑不旋泞徐行疾驱俱从坦夷父老相与喟曰周道如砥其尚见于斯乎昔者单襄公聘宋过陈火朝觌矣而道弗不可行于是叹司空视涂之失职而知其不久子产以乗舆济人于溱洧而徒杠舆梁弗修孟子曰惠而不知为政夫善为政者缓急有序大小毕举未有治其急而忽其缓志其大而略其细者而善观人之国亦必以是公之于蜀药伤补败苗耨髪栉无一不用其方至道路之政世所谓缓且细者亦整治如此百世之下四方之人入其境仰公之贤推此以考其政绩尚可髣髴云淳熈四年记
　　措置增戍兵营寨等事碑　　王敦诗
  </div>
  <div class="pagination">
   <a href="成都文类_page31.html">
    上一页
   </a>
   <span>
    ...
   </span>
   <a href="成都文类_page27.html">
    27
   </a>
   <a href="成都文类_page28.html">
    28
   </a>
   <a href="成都文类_page29.html">
    29
   </a>
   <a href="成都文类_page30.html">
    30
   </a>
   <a href="成都文类_page31.html">
    31
   </a>
   <span class="current-page">
    32
   </span>
   <a href="成都文类_page33.html">
    33
   </a>
   <a href="成都文类_page34.html">
    34
   </a>
   <a href="成都文类_page35.html">
    35
   </a>
   <a href="成都文类_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
