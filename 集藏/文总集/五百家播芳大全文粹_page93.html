<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 93 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 93 页/共 129 页</h1>
    <div class="content">　　躬俭节用本严房闼之风遗大投艰猥当庙社之寄常恐德之弗类于召灾于厥身敢即仁祠肆陈净供恭延梵释普施人天俾寿而康非独辅安于寡昧与民同利固将燕及于华夷仰冀能仁由垂昭鉴
　　画罗汉庆赞设斋祈保疏
　　某方释大忧初起重疾恐残年之不遂念未绪之未传惟阿罗汉之慈悲受释迦文之付嘱有求必应无感不通爰有异人是名禅月画此天日之表应于梦昧之中若有物以防持俾凡生而瞻仰某誓同妻妾皈依父师三世之业可消百生之寃自解仰凭至鉴俯觉微诚危涕交垂占辞未尽
　　华严防禳灾疏　　　　　　　陈履常
　　毘卢遮那徧一切处惟佛所在名常寂光阐妙法于三乘绎微言于九防圎融万徳顿超有作之思维含吐十方尽摄无边之刹境以此发心则心地符于诸佛以此脩善则善愿皆服于众魔比者边绎骚民防震扰忠衞社稷谁倾漆室之忧力守封疆莫备耏门之役乃合诹于众志俾同结于净縁仰瞿昙清净之身起华藏庄严之观吉蠲苹藻眂涤坛塲五体投诚六时行道百千万偈如听普贤之宣扬五十三城悉遍善财之防歴庶道迎于景贶一消弭于妖氛今则法事既周善功斯立仰愿寰区安乂再观河洛之清晷纬宣明共仰璿玑之正烽遂靡惊于幽障歌謡载穆于康衢万寿无边一人有庆次愿此方境内合道塲人咸罄悃诚各霑福利一曰寿二曰富恵我无疆天生时地生财勤则不匮五风十雨而气序悉臻于调豫千仓万箱而赀储常保于丰盈物无害生家有余庆四恩三宥法界含情咸茂功徳之林同泛福聚之海
　　六祖墖下禳灾疏　　　　　　苏子瞻
　　窜流岭海前后七年契濶死生防亡九口以前世罪业应堕恶道故一生忧患常倍他人今兹北还粗有生望伏愿六祖普觉真空大鉴禅主示大慈愍出普光明怜防稚之何辜除其疾恙念余年之无防赐以安闲轼敢不自求本心永离诸障期成道果以报佛恩
　　逺任祈福设供疏　　　　　　李知防
　　荷国开恩有周岁二万里之往复奉亲逺役负全家三十口之生成凛然性命之忧厚矣髪肤之托仰资仙荫聊课斋功伏愿终恵长途早瞻先垄温温江瘴埽疫疠以潜消节节风滩戢波涛而无耸伏愿佛慈证
　　祷病道塲疏　　　　　　　　宋子京
　　圣觉流慈神华防防比縁椒极偶爽至和亟进七丹未臻良已或虑晦明失展休王交期乘沴致愆直辰为厄惟招禳之有典非妙湛而罔依已即堵波徧探句偈延供十方之胜袚除六疾之微指日有瘳介祥无量益光恵命祗饰斋诚
　　祈嗣道塲疏　　　　　　　　史天秩
　　孙又生儿乃有移山之志老而无子难忘隮壑之忧輙生一念之诚仰扣九闶之邃某四世而下一子相传积累之泽不流嗣续之微如缕顾惟仄陋实忝继承虽凭祖考之休尚寡子孙之聚奉先思孝敬鬼尊神逹旦炷香望髙禖而致祷迎春剪防诣圣母以投诚久倾葵藿之心未感熊罴之梦方炎帝执衡之乃孀亲设帨之辰按大藏之古仪建圎通之胜防庶慿佛力上逹宸聪伏惟帝释天主道济洪纎德包罔极生殖长养曲成而不遗主张维纲善救而无弃特回昭鉴俯纳防诚一毫之片善可书三载之余殃如埽防登九寸遇老妪之授符环列四枚感黄衣之献玉庶防多子得以兴宗誓勤阴德之脩用答大钧之赐
　　设罗汉供祈安防　　　　　　韩子苍
　　菩萨应縁之号有长寿王声闻利物之深唯阿罗汉肃依禅众仰即脩真伏愿眷属康宁子孙昌盛清净少恼常居福徳之乡安乐延年重覩升平之世
　　为妻祷病懴经疏　　　　　　韩子苍
　　众生困苦皆是宿因诸佛悯怜普加慈防惟华严之妙典示法力之融通不可思议具如传记伏愿妻栁氏本明养生无术婴疾有年欲销多刼之愆须伏一乘之教愿垂密祐早获康寜使寒疾风虚悉离身而逺去凡汤剂丸散咸应口以如神乃暨阖家并防百福
　　祈嗣赛道塲疏
　　神威不测早回从欲之仁佛力无边愿効知恩之报曩縁贱息亟慁贤侯曾日月之未淹俄熊罴之协吉粲然兰荫既回宇户之春籍甚具文爰谨柏庭之荐惟聪明之向誉庶寿禄以时升
　　谢登第设罗汉斋疏　　　　　史天秩
　　天道虽逺其听甚卑神居无方有求必应輙具苹蘩之供仰伸葵藿之心伏念某蹇浅孤生栖迟晚景此縁乡举例试省闱愁入危肠惧脱奏名之籍梦还私空忽瞻生世之顔致令失旦之穷获预圗南之举寻思荣幸出自防扶方仲春惊蛰之辰值真宰降生之日勉陈清供逺迓仙风伏冀大士监观列真垂睠埽一生滞迹辟万里前程仕路亨通寿年绵逺
　　还家赛谢设观音斋疏　　　　史天秩
　　某兄弟日者艰难逺役往返畏途覆语盈朝大仇塞路孤迹共知于不免危肠独保于无他仰惟佛菩萨之明俯察贤不肖之实黙然有祷恍若可通无罪以书有枉遂直敢伸净供少报殊私伏愿某名宦有来疾病良已公议尽出毁言不闻全家安乎山林余荫均乎婴孺悉除三世之业永忘一至之心敢冀大恩俯垂至鉴
　　为子谢安设供疏　　　　　　韩子苍
　　众生困苦之中但知呼佛诸圣慈悲之故常善救人昨以二子同时一春卧病既不胜于忧悃輙仰叩于真乘耳梵容尝形梦寐杨枝法雨坐获清凉敢具伊蒲肃延飞锡伏愿遵如来之诲饬作浊世之依归靡辞赴感之劳常畀阖家之福
　　为子谢安设供疏　　　　　　韩子苍
　　众生愿力无感不通古佛慈心遇縁皆应能令热恼尽变清凉顷以儿曹偶离疾厄不胜父子之爱仰叩人天之师既获痊安敢忘报谢伏愿光明照了威徳防持壮老康寜孩童寿福仰惟大觉俯鉴微诚
　　为女谢安道塲疏　　　　　　邵公济
　　疾痛呼号于天烦恼根性自佛惟普陁大士之至圣与阎浮众生而有縁念弱女之疾甚危极常医之技以拯黙存善祷阴有感通夙按规仪敢忘报谢当更务于修省冀益加于防持阖此衰门共臻殊祉
　　禳水疏　　　　　　　　　　宋子京
　　比以积雨过常伏阴为沴失于润下逮此横流南属豫徐北绵河朔垫伤庐舎毁决防庸大田之稼其空比屋之民胥叹虽天灾代有或系于禨祥而寡徳使然敢忘于惕厉亟询梵典只结禬坛即秘宇之神深集胜流而围绕袚除金界宣震潮音庶慿防世之慈垂济荐瘥之困寖纾厄防回纳太和促归壑之有期俾服田之就绪能仁普鉴大庇云依
　　禳水疏　　　　　　　　　　赵庄叔
　　平原出水皆縁吏治之失中小民无知尚幸佛慈之加悯敬脩净供夤奉真乘惟潼涪千里之邦带东南二水之阻涨不时落地无孑遗乃者暴雨连阴悍湍四决惟鬼神虐用其罚起寻丈于斯须之间而民吏不奠厥居寄性命于毫髪之上是用顿首皈命声言求哀愿防终夕之香灯全获一城之生齿仰惟观音大菩萨广大不念罪慈悲不违人重云归水山涨返壑吏民免鱼鳖之食父老寛子孙之忧大徳难名大恩难报今者分饬属吏各洗厥心非佛畴依既免向隅之泣以民为急不忘在莒之危誓守丹仰酬法力
　　水后禳谢疏　　　　　　　　李成李
　　我佛开方便门施智慧力哀众生如穷子假大愿为慈航比者暴潦淹旬川流涨野骇孤城而若块忧庶类于其鱼惟是熈寜之间将罹昬垫之患威神一叩潴潦四空再沥丹上干灵鉴惟愿散白毫于顶上尽逐顽阴吞巨浸于毛端坐成沃野永赖总持之赐益坚回向之心
　　净狱
　　净狱疏　　　　　　　　　　陈无己
　　幽圄空虗实作太平之象法筵崇饰聿脩典礼之常惟此徐邦素称剧郡狱无虚日市不絶刑解网施仁奉圣朝之初政治丝从理资贤守之良能迨此空虚敢忘大报伏愿刑设不用人自不寃熈熈如登春台濯濯鞠为秋草更凭梵力溥及含生
　　净狱疏　　　　　　　　　　苏子瞻
　　民知荣辱自销五福之疵政格平和遂弛万人之狱今者国家间暇囹圄空虚虽咸仰于帝仁亦阴资于神听是用集祗园众大启法筵荡涤余氛防升宿滞此则妙音普赞胜果大圎振允泉寃枉之魂作万古清凉之地扉生茂草气召太和岁常获于丰登民永跻于仁寿
　　净狱疏　　　　　　　　　　陈履常
　　道兴乎世民格于中不犯有司盖习是知非而致此必使无讼岂承流宣化以能然谁其尸之神所劳矣肆严法席恭荐慈容刑清政平已荷能仁之赐日来月往益坚欲报之心
　　净狱疏
　　朝廷尊道县邑向风民有悛心但觉耕桑之美庭无留讼遂多犴狱之虗治虽责于承宣恩实归于覆帱敢羞微礼上凟层霄刑清政平已荷无为之化家给人足更资不宰之功仰鸿造以难酬与羣生而共庆
　　祈雨　谢雨　祈晴　谢晴　祈雪　谢雪
　　祈雨疏　　　　　　　　　　李成季
　　稼事方兴时泽不足既滥承流之责宜先阖境之忧敢露精上干慈圣伏愿法云徧覆神力总持遽兴三日之霖少苏千里之旱仰惟恵照俯狥哀祈
　　祈雨疏
　　播兹多稼期于有秋雨泽愆期农夫失望倘阴功之不与在人力以何能爰竭丹仰叨洪造尚凭愿力以恵嘉生
　　祈雨疏
　　慧云垂润本无间于羣生旱气为妖虑有伤于百谷輙殚凡恳上叩佛仁仰冀慈悲俯怜枯槁甘露一洒各防生长之恩丰年可期共乐和平之化
　　祈雨疏　　　　　　　　　　林岂尘
　　如惔如焚正渴云霓之望是穮是蓘久罹旱暵之虞祈求既竭于忱恂恵泽未防于霑足敢邀仙驭来慰民情况山川有蓄泄之灵而田亩正徯苏之望伏愿油然作沛然下遂成三日以为霖阴无伏阳无愆未闻四月之不雨庶少寛于吏责使不失于农时
　　祈雨疏
　　龙见而雩魃旱为虐原隰之田未徧播种井汲之泉防涸源流恐宣化之泽未尽感孚使致和之祥有伤乖戾输诚効悃仰祷慈悲伏愿风凄凄雨祈祈不失三时之务苗芁芁稷嶷嶷式寛千里之忧
　　祈雨疏
　　惟兹穑事长茂于夏弥月不雨农人告病惟神血食此方与守土之吏同任其责如能大赫厥灵以泽羣生不惟解民之忧寛吏之责亦可以彰神之休
　　祈雨疏
　　金风扇德品彚收功火日扬辉歴旬不雨泽既愆于久望功将坏于垂成俯竭丹仰叨洪造阴功黙相美利曲成用济羣生式贻灵祝
　　祈雨疏
　　神心莫测天鉴甚昭有感斯通善祈必报仰凟盖髙之听輙倾小已之诚顾此疲民荐逢凶岁人方憔悴帝亦哀矜当嘉谷之蔚兴因常旸而欲槁稍愆雨将致年饥是用式谨明科恭趋真宇惟天威之洞照察臣志之精求济以丰年锡之甘泽仰冀曲成之赐普霑善贷之恩
　　祈雨疏
　　慈悲救物立愿深方便济人运心广大倘竭至诚之恳必彰善应之功当时雨之屡愆念秋苗之将槁骄阳未殄旱气方隆是用恭欵梵宫严脩净供伏愿慧云遍施法雨普霑济以丰年锡之甘泽仰冀无边之力俯成善贷之私
　　谢雨疏　　　　　　　　　　李成季
　　广愿不违至神能速梵磬锵而震雷作净香散而蒸云兴一夕霑濡千里膏沃輙伸精防上报法慈誓坚回向之心永赖函防之福
　　谢雨疏
　　雨旸失节民吏其忧方卜有祈先期是应精神所格在菲德以何堪动植皆苏惟大恩之莫报輙将卑恳以谢无私
　　谢雨疏
　　以雨为命南亩之民膏泽有时岁时何望将率僚属有请于神密意潜通愿答如响咸生皆遂厥功茂焉只奠祠庭以谢灵贶
　　谢雨疏
　　时丁旱暵方增耗斁之虞佛示慈悲曲应精神之感膏泽一沛槁苖再生民有望于丰登国何忧于储蓄恩波广被法力难思益推利济之仁永息蕴隆之害
　　祈晴疏
　　天作防雨中将败于西成民有肃心敢上干于北极念扞边之师既力若调兵之食方勤必大积于廪囷庶少寛于州县愿驰日驭函屏龙工开昱昼昱夜之辉式苏万物发如坻如京之咏爰快三农惟帝降鉴人归命
　　祈晴疏
　　佛以度物为心食乃生民之命比者时阳不固暑雨既滛大贻南亩之忧将失西成之望仰伸诚祝上叩法慈惟放白毫光如一念顷被顽阴于四极莹丽日于九霄永赖庇存益坚回向
　　祈晴疏
　　秋方登稔平铺万亩之云时适敛收绵作弥旬之雨堕农功之垂就殒民心于载忧谨沥丹诚仰投皇觉愿斡回天之力潜施驭日之功亟埽妖氛廓开霁色耕而不获念兹终岁之勤得之则生保此有年之喜
　　祈晴疏　　　　　　　　　　文士頴
　　积阴作沴润兹常雨之愆新谷未登惧失有秋之望敢殚凡恳仰叩觉皇惟薄示于龙仁遂廓开于慧照清风四起白日正中农亩既收军饷无阙吏获逃于旷责民咸乐于丰年
　　祈晴疏
　　秋日凄凄亟隅为霖之害我黍与与莫输是获之勤惟军食之攸资岂农功之可后仰祈佛慧曲赞天阳起眉间一毫之光羣阴若伏来郊外千箱之积百室用寜法力无边凡情有赖
　　谢晴疏
　　秋霖败获仰二谛以兴衰佛日当空肃羣阴而退听敢罄归诚之礼用酬从欲之人风雨攸除已丕承于法力妇子寜止更卒享于丰年
　　谢晴疏　　　　　　　　　　李成季
　　佛果难量法门无碍天龙人鬼尽入总持地水火风一归变现托化身于千刼投苦道于众生恭惟灵恵大师位证真乘功深愿海自有唐开元之际夙种妙縁由先帝熈寜以来屡开灵感一方受赐万目同瞻比者雨潦因仍河流涨溢蛙鸣薪灶十日不炊槎拥戌楼四郊如海已危生于朝菌将塟骨于湖鱼屡沥丹累通鉴威神所应影响不违斡巨浸以东倾破重阴于一指天青日白鹳鹤争飞野濶天平牛羊可数凡在含生之类共防再造之恩是用只率荐僚肃陈净供誓殚真信上报深慈惟愿遍福徳于未来广津梁而不倦使四时调序百谷滋丰少完疮瘠之余永赖生成之赐
　　谢晴疏
　　敛藏在緜为霖雨之灾斋沐致诚防以瓣香之祷以尔农之勤苦见我佛之慈悲取坠景于虞泉飞祥光于若木是刈是获亟如冦盗之空载笑载言永保室家之庆深仰无穷之恵空怀莫报之恩
　　谢晴疏
　　害粢盛而作防雨方以为忧披云雾而覩天青翳谁之力赖我菩萨现大神通悯此众生罹兹灾障顿息常阴之罚用成大有之年以恵农工少寛吏责一心奉请已昭能应之诚稽首皈依难论无穷之报
　　谢晴疏
　　近以霖汤为灾盛阴积晦涓敷欵素诣叩慈仁果膺六度之虚寻弭三农之患既垂真荫爰举梵仪弥庆皈依庶伸谢答
　　祈雪疏　　　　　　　　　　李成季
　　佛果妙圎法力平等虽无求而不获须有感而后通敢竭精上干慈照比者冬阴不固时雪既愆防成焦旱之灾窃虑疾疫之变伏愿不违本誓力度有情俯为三日之期遍防一尺之瑞永坚回向益厉斋严
　　谢雪疏
　　一雪应祈初无所报三春谨始预有所蔪爰陬时日之良载选池亭之胜肃严供具继雪灯轮彼众有情咸至道塲之上此光无尽普辉法界之中庶仗妙因可裒胜果伏愿大宋世界汝州管下时人安乐岁事丰穰同发道心各登佛地然后十方国土一切灵示虽各有縁等同斯愿恭惟三寳印知众圣歆鉴





</div>
    <div class="pagination">
<a href="五百家播芳大全文粹_page92.html">上一页</a><span>...</span><a href="五百家播芳大全文粹_page88.html">88</a><a href="五百家播芳大全文粹_page89.html">89</a><a href="五百家播芳大全文粹_page90.html">90</a><a href="五百家播芳大全文粹_page91.html">91</a><a href="五百家播芳大全文粹_page92.html">92</a><span class="current-page">93</span><a href="五百家播芳大全文粹_page94.html">94</a><a href="五百家播芳大全文粹_page95.html">95</a><a href="五百家播芳大全文粹_page96.html">96</a><a href="五百家播芳大全文粹_page97.html">97</a><a href="五百家播芳大全文粹_page98.html">98</a><span>...</span><a href="五百家播芳大全文粹_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
