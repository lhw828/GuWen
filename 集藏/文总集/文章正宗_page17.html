<!DOCTYPE html>
<html>
 <head>
  <meta charset="utf-8"/>
  <title>
   文章正宗 - 第 17 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文章正宗 - 第 17 页/共 27 页
  </h1>
  <div class="content">
   文章正宗巻十九
　　钦定四库全书
　　文章正宗巻二十　　　　宋　真德秀　编叙事
　　太史公伯夷传
　　夫学者载籍极博犹考信于六艺诗书虽缺然虞夏之文可知也尧将逊位让于虞舜舜禹之间岳牧咸荐乃试之于位典职数十年功用既兴然后授政示天下重器王者大统传天下若斯之难也而说者曰尧让天下于许由许由不受耻之逃隐及夏之时有卞随务光者此何以称焉太史公曰余登箕山其上盖有许由冢云孔子序列古之仁圣贤人如呉太伯伯夷之伦详矣余以所闻由光义至高其文辞不少概见何哉孔子曰伯夷叔齐不念旧恶怨是用希求仁得仁又何怨乎余悲伯夷之意睹轶诗可异焉其传曰伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦不肯立而逃之国人立其中子于是伯夷叔齐闻西伯昌善养老盍徃归焉及至西伯卒武王载木主号为文王东伐纣伯夷叔齐叩马而谏曰父死不葬爰及干戈可谓孝乎以臣弑君可谓仁乎左右欲兵之太公曰此义人也扶而去之武王已平殷乱天下宗周而伯夷叔齐耻之义不食周粟隐于首阳山采薇而食之及饿且死作歌其辞曰登彼西山兮采其薇矣以暴易暴兮不知其非矣神农虞夏忽焉没兮我安适归矣于嗟徂兮命之衰矣遂饿死于首阳山由此观之怨耶非耶或曰天道无亲常与善人若伯夷叔齐可谓善人者非耶积仁累行如此而饿死且七十子之徒仲尼独荐顔渊为好学然回也屡空糟糠不厌而卒蚤夭天之报施善人其何如哉盗跖日杀不辜肝人之肉暴戾恣睢聚党数千人横行天下竟以夀终是遵何德哉此其尤大彰明较著者也若至近世操行不轨专犯忌讳而终身逸乐富厚累世不絶或择地而蹈之时然后出言行不由径非公正不发愤而遇祸灾者不可称数也余甚惑焉傥所谓天道是邪非邪子曰道不同不相为谋亦各从其志也故曰富贵如可求虽执鞭之士吾亦为之如不可求从吾所好嵗寒然后知松栢之后凋举世混浊清士乃见岂以其重若彼其轻若此哉君子疾没世而名不称焉贾子曰贪夫狥财烈士狥名夸者死权众庶冯生同明相照同类相求云从龙风从虎圣人作而万物覩伯夷叔齐虽贤得夫子而名益彰顔渊虽笃学附骥尾而行益显岩穴之士趋舍有时若此类名堙灭而不称悲夫闾巷之人欲砥行立名者非附青云之士恶能施于后世哉【太史公列传七十独取伯夷屈原二传者以其变体也○朱文公曰孔子论伯夷谓求仁得仁又何怨司马子长作伯夷传但见得伯夷满身是怨按文公之说可谓至当今特以其文而取之】
　　屈原传
　　屈原者名平楚之同姓也为楚懐王左徒博闻彊志明于治乱嫺于辞令入则与王图议国事以出号令出则接遇賔客应对诸侯王甚任之上官大夫与之同列争宠而心害其能怀王使屈原造为宪令屈平属草藁未定上官大夫见而欲夺之屈平不与因谗之曰王使屈平为令众莫不知每一令出平伐其功曰以为非我莫能为也王怒而疏屈平屈平疾王听之不聪也谗謟之蔽明也邪曲之害公也方正之不容也故忧愁幽思而作离骚离骚者犹离忧也夫天者人之始也父母者人之本也人穷则反本故劳苦倦极未甞不呼天也疾痛惨怛未甞不呼父母也屈平正道直行竭忠尽智以事其君谗人间之可谓穷矣信而见疑忠而被谤能无怨乎屈平之作离骚盖自怨生也国风好色而不淫小雅怨诽而不乱若离骚者可谓兼之矣上称帝喾下道齐桓中述汤武以刺世事明道德之广崇治乱之条贯靡不毕见其文约其辞微其志洁其行廉其称文小而其指极大举类迩而见义逺其志洁故其称物芳其行廉故死而不容自踈濯淖汗泥之中蝉蜕于浊秽以浮游尘埃之外不获世之滋垢皭然泥而不滓者也推此志也虽与日月争光可也屈平既绌其后秦欲伐齐齐与楚从亲恵王患之乃令张仪佯去秦厚币委质事楚曰秦甚憎齐齐与楚从亲楚诚能絶齐秦愿献商于之地六百里楚懐王贪而信张仪遂絶齐使使如秦受地张仪诈之曰仪与王约六里不闻六百里楚使怒去归告怀王怀王怒大兴师伐秦秦发兵击之大破楚师于丹浙斩首八万虏楚将屈匄遂取楚之汉中地懐王乃悉发国中兵以深入击秦战于蓝田魏闻之袭楚至邓楚兵惧自秦归而齐竟怒不救楚楚大困明年秦割汉中地与楚以和楚王曰不愿得地愿得张仪而甘心焉张仪闻乃曰以一仪而当汉中地臣请徃如楚如楚又因厚币用事者臣靳尚而设诡辩于怀王之宠姬郑袖懐王竟听郑袖复释去张仪是时屈平既疏不复在位使于齐顾反谏怀王曰何不杀张仪懐王悔追张仪不及其后诸侯共击楚大破之杀其将唐昧时秦昭王与楚防欲与懐王防懐王欲行屈平曰秦虎狼之国不可信不如无行懐王稚子子兰劝王行奈何絶秦欢懐王卒行入武关秦伏兵絶其后因留懐王以求割地懐王怒不听亡走赵赵不内复之秦竟死于秦而归葬长子顷襄王立以其弟子兰为令尹楚人既咎子兰以劝懐王入秦而不反也屈平既嫉之虽放流睠顾楚国系心懐王不忘欲反冀幸君之一悟俗之一改也其存君兴国而欲反覆之一篇之中三致意焉然终无可奈何故不可以反卒以此见怀王之终不悟也人君无愚智贤不肖莫不欲求忠以自为举贤以自佐然亡国破家相随属而圣君治国累世而不见者其所谓忠者不忠而所谓贤者不贤也懐王以不知忠臣之分故内惑于郑袖外欺于张仪疏屈平而信上官大夫令尹子兰兵挫地削亡其六郡身客死于秦为天下笑此不知人之祸也易曰井泄不食为我心测可以汲王明并受其福王之不明岂足福哉令尹子兰闻之大怒卒使上官大夫短屈原于顷襄王顷襄王怒而迁之屈原至于江濵被发行吟泽畔顔色憔悴形客枯槁渔父见而问之曰子非三闾大夫欤何故而至此屈原曰举世混浊而我独清众人皆醉而我独醒是以见放渔父曰夫圣人者不凝滞于物而能与世推移举世混浊何不随其流而扬其波众人皆醉何不餔其糟而啜其醨何故怀瑾握瑜而自令见放为屈原曰吾闻之新沐者必弹冠新浴者必振衣人又谁能以身之察察受物之汶汶者乎宁赴常流而葬乎江鱼腹中耳又安能以皓皓之白而防世之温蠖乎乃作懐沙之赋其辞【云云】于是懐石遂自投汨罗以死屈原既死之后楚有宋玉唐勒景差之徒者皆好辞而以赋见称然皆祖屈原之从容辞令终莫敢直谏其后楚日以削数十年竟为秦所灭
　　孟子荀卿列传
　　太史公曰余读孟子书至梁惠王问何以利吾国未尝不废书而叹也曰嗟乎利诚乱之始也夫子罕言利者常防其原也故曰放于利而行多怨自天子至于庶人好利之弊何以异哉
　　孟轲驺人也受业子思之门人道既通游事齐宣王宣王不能用适梁梁王不果所言则见以为迂逺而阔于事情当是之时秦用商君富国强兵楚魏用呉起战胜弱敌齐威王宣王用孙子田忌之徒而诸侯东面朝齐天下方务于合从连衡以攻伐为贤而孟轲乃述唐虞三代之德是以所如者不合退而与万章之徒序诗书述仲尼之意作孟子七篇其后有驺子之属齐有三驺子其前邹忌以鼓琴干威王因及国政封为成侯而受相印先孟子其次驺衍后孟子驺衍睹有国者益滛侈不能尚德若大雅整之于身施及黎庶矣乃深观隂阳消息而作怪迂之变终始大圣之篇十余万言其语闳大不经必先验小物推而大之至于无垠先序今以上至黄帝学者所共术大并世盛衰因载其禨祥度制推而逺之至天地未生窈冥不可考而原也先列中国名山大川通谷禽兽水土所殖物类所珍因而推之及海外人之所不能睹称引天地剖判以来五德转移治各有宜而符应若兹以为儒者所谓中国者于天下乃八十一分居其一分耳中国名曰赤县神州赤县神州内自有九州禹之序九州是也不得为州数中国外如赤县神州者九乃所谓九州也于是有禆海环之人民禽兽莫能相通者如一区中者乃为一州如此者九乃有大瀛海环其外天地之际焉其术皆此类也然要其归必止乎仁义节俭君臣上下六亲之施始也滥耳王公大人初见其术惧然顾化其后不能行之是以驺子重于齐适梁惠王郊迎执賔主之礼适赵平原君侧行撇席如燕昭王拥彗先驱请列弟子之座而受业筑碣石宫身亲往师之作主运其游诸侯见尊礼如此岂与仲尼菜色陈蔡孟轲困于齐梁同乎哉故武王以仁义伐纣而王伯夷饿不食周粟卫灵公问陈而孔子不答梁惠王谋欲攻赵孟轲称大王去邠此岂有意阿世俗苟合而已哉持方枘欲内圜凿其能入乎或曰伊尹负鼎而勉汤以王百里奚饭牛车下而缪公用霸作先合然后引之大道驺衍其言虽不轨傥亦有牛鼎之意乎自邹衍与齐之稷下先生如淳于髠慎到环渊接子田骈邹奭之徒各著书言治乱之事以干世主岂可胜道哉
　　荀卿赵人年五十始来游学于齐邹衍之术迂大而闳辨奭也文具难施淳于髠久与处时有得善言故齐人颂曰谈天衍雕龙奭灸毂过髠【刘向别録曰驺衍之所言五德终始天地广大书言天事故曰谈天驺奭脩衍之文饰若雕镂龙文故曰雕龙别録曰过字作輠輠者车之盛膏器也灸之虽尽犹有余流者言淳于髠智不尽如灸輠也左思齐都赋注曰言其多智难尽如灸膏过之有润泽也】田骈之属皆已死齐襄王时而荀卿最为老师齐尚脩列大夫之缺而荀卿三为祭酒焉齐人或谗荀卿荀卿乃适楚而春申君以为兰陵令春申君死而荀卿废因家兰陵李斯尝为弟子已而相秦荀卿嫉浊世之政亡国乱君相属不遂大道而营于巫祝信禨祥鄙儒小拘如庄周等又滑稽乱俗于是推儒墨道德之行事兴坏序列着数万言而卒因葬兰陵而赵亦有公孙龙为坚白同异之辩【晋太康地记云汝南西平县有龙渊水可用淬刀剑特坚利故有坚白之论云黄所以为坚地白所以为利也或辩之曰白所以为不坚黄所以为不利】剧子之言【徐广曰按应劭氏姓注直云处子也】魏有李悝尽地力之教楚有尸子长卢【刘向别録曰楚有尸子疑谓其在蜀今按尸子书晋人也名佼秦相卫鞅客也卫鞅商君谋事画计立法理民未尝不与佼规也商君被刑佼恐并诛乃亡逃入蜀自为造此二十篇书凡六万余言卒因葬蜀】阿之吁子焉自如孟子至于吁子世多有其书故不论其传云盖墨翟宋之大夫善守御为节用或曰并孔子时或曰在其后【孟荀传不正言二子乃防及于诸子此亦变体也故録焉】
　　韩子圬者王承福传【圬或作汚方云圬音乌左传圬人以时塓馆宫室杜注汚人涂者题语正本此说不当用杇字○今按论语作杇】
　　圬之为技贱且劳者也有业之其色若自得者听其言约而尽问之王其姓承福其名世为京兆长安农夫【方无夫字】天宝之乱发人为兵持弓矢十三年有官勲弃之来归防其土田手镘衣食余三十年舍于市之主人而归其屋食之当焉视时屋食之贵贱而上下其圬之佣以偿之有余则以与道路之废疾饿者焉又曰粟稼而生者也若布与帛必蚕绩而后成者也其他所以养生之具皆待人力而后完也吾皆赖之然人不可徧为宜乎各致其能以相生也故君者理我所以生者也【方从阁杭本如此诸本以生或作以出令○今按所以出令与原道意同似当从之然详上文有三生字故此言君者理我之所以生者正承上文而言也若作出令则与上下文意皆不协矣今当以方本为正】而百官者承君之化者也【方从阁杭无也字非是】任有大小惟其所能若器皿焉食焉而怠其事必有天殃故吾不敢一日舍镘以嬉【一日舍镘或作舍镘一日】夫镘易能可力焉又诚有功取其直虽劳无愧吾心安焉夫力易强而有功也心难强而有智也【智上方无有字】用力者使于人用心者使人亦其宜也吾特择其易为而无愧者取焉【特或作故】嘻吾操镘以入贵富之家有年矣【入下或有于字】有一至者焉又徃过之则为墟矣有再至三至者焉而徃过之则为墟矣问之其邻或曰噫刑戮也或曰身既死而其子孙不能有也或曰死而归之官也【问下或无之字死上或无曰字】吾以是观之非所谓食焉怠其事而得天殃者邪【焉下或有而字】非强心以智而不足不择其才之称否而冐之者邪非多行可愧知其不可而强为之者邪【知其不可下杭本有能字蜀本能上又有强字方从阁夲作知已之不可能又无强字○今按此数本语意皆与上文不择其才之称否者相复又与本句多行可愧者不相承惟杭蜀夲近是但能字亦未安而强字当在而字下耳今参取二本定为知其不可而强为之则其上下文之义皆畅矣】将贵富难守薄功而厚飨之者邪【方无之字】抑丰悴有时一去一来而不可常者邪吾之心悯焉是故择其力之可能者行焉乐富贵而悲贫贱我岂异于人哉又曰功大者其所以自奉也愽妻与子皆养于我者也吾能薄而功小不有之可也【我者阁作我类有之阁作有小皆非是】又吾所谓劳力者若立吾家而力不足则心又劳也【者下或有也字】一身而二任焉虽圣者不可能也愈始闻而惑之又从而思之盖贤者也盖所谓独善其身者也然吾有讥焉谓其自为也过多其为人也过少其学杨朱之道者邪杨之道不肯抜我一毛而利天下而夫人以有家为劳心不肯一动其心以畜其妻子其肯劳其心以为人乎哉【杨之上或有然字非是蓄或作蕃】虽然其贤于世之患不得之而患失之者以济其生之欲贪邪而亡道以防其身者其亦逺矣【亡或作忘】又其言有可以警余者故余为之传而自鉴焉【鉴方作览或作觉○今疑自鉴或当作日览】
　　何蕃传
　　太学生何蕃入太学者廿余年矣【诸本作二十余年方从杭本作廿年余又云蜀本作二十而余字亦缀于年之下按说文廿音入二十并也卉先合切三十之省便古文也考之国语有云行玉廿防者正作此字泰山秦碑亦云皇帝临立廿有六年则又以四字为句而以廿为一字尤明白矣故文公多用廿卉字唯孔左丞碑尚以四言故可考如南海碑薛助教碑石本亦皆然但世人多不之见耳○今廿从方本余年从诸本】岁举进士学成行尊自太学诸生推颂不敢与蕃齿相与言于助教愽士助教博士以状申于司业祭酒司业祭酒撰次蕃之羣行焯焯者数十余事以之升于礼部而以闻于天子【之升或作升之闻下或无于字】京师诸生以荐蕃名文说者不可选纪公卿大夫知蕃者比肩立莫为礼部【名下或有为字立下或有叹字或有叹字而无莫为礼部四字】为礼部者率蕃所不合者以是无成功蕃淮南人父母具全【具或作俱】初入太学岁率一归父母止之其后间一二岁乃一归又止之不归者五岁矣蕃纯孝人也闵亲之老不自克一日揖诸生归养于和州诸生不能止乃闭蕃空舍中于是太学六馆之士百余人又以蕃之义行言于司业阳先生城请谕留蕃【或无谕字谕方作论】于是太学阙祭酒防阳先生出道州不果留欧阳詹生言曰蕃仁男人也【詹生或作生詹方本阳下注詹字下同○今按欧阳詹生如史称辕固生乐瑕公之类甚多不当作注】或者曰蕃居太学诸生不为非义葬死者之无归哀其孤而字焉【方从杭蜀本无葬字非是】惠之大小必以力复斯其所谓仁欤蕃之力不任其体其貌不任其心吾不知其勇也欧阳詹生曰朱泚之乱太学诸生举将从之来请起蕃蕃正色叱之六馆之士不从乱兹非其勇欤惜乎蕃之居下其可以施于人者不流也譬之水其为泽不为川乎川者高泽者卑高者流卑者止是故蕃之仁义充诸心行诸太学积者多施者不遐也天将雨水气上无择于川泽涧谿之高下【气上或有之字】然则泽之道其亦有施乎抑有待于彼者欤故凡贫贱之士必有待然后能有所立独何蕃欤吾是以言之无亦使其无传焉【无下或无亦字】
　　栁子厚宋清传
　　宋清长安西部药市人也居善药有自山泽来者必归宋清氏清优主之长安医工得清药辅其方辄易讐咸誉清疾病疕疡者亦皆乐就清求药冀速已清皆乐然响应虽不持钱者皆与善药积券如山未尝诣取直或不识遥与券清不为辞岁终度不能报辄焚券终不复言市人以其异皆笑之曰清蚩妄人也或曰清其有道者欤清闻之曰清逐利以活妻子耳非有道也然谓我蚩妄者亦谬清居药四十年所焚券者百数十人或至大官或连数州受俸博其餽遗清者相属于户虽不能立报而以賖死者千百不害清之为富也清之取利逺逺故大岂若小市人哉一不得直则怫然怒再则骂而仇耳彼之为利不亦翦翦乎吾见蚩之有在也清诚以是得大利又不为妄执其道不废卒以富求者益众其应益广或斥弃沈废亲与交视之落然者清不以怠遇其人必与善药如故一旦复柄用益厚报清其逺取利皆类此吾观今之交乎人者炎而附寒而弃鲜有能类清之为者世之言徒曰市道交呜呼清市人也今之交有能望报如清之逺者乎幸而庶防则天下之穷困废辱得不死亡者众矣市道交岂可少耶或曰清非市道人也栁先生曰清居市不为市之道然而居朝廷居官府居庠塾乡党以士大夫自名者反争为之不已悲夫然则清非独异于市人也
　　种树郭槖駞传
　　郭槖駞不知始何名病偻隆然伏行有类槖駞者故乡人号之駞駞闻之曰甚善名我固当因舍其名亦自谓槖駞云其乡曰丰乐乡在长安西駞业种树凡长安富豪人为观游及卖果者皆争迎取养视駞所种树或移徙无不活且硕茂蚤实以蕃他植者虽窥伺效慕莫能如也有问之对曰槖駞非能使木寿且孳也能顺木之天以致其性焉耳凡植木之性其本欲舒其培欲平其土欲故其筑欲密既然已勿动勿虑去不复顾其莳也若子其置也若弃则其天者全而其性得矣故吾不害其长而已非有能硕茂之也不抑耗其实而已非有能蚤而蕃之也他植者则不然根拳而土易其培之也若不过焉则不及苟有能反是者则又爱之太恩忧之太勤旦视而暮抚已去而复顾甚者爪其肤以验其生枯揺其本以观其疎密而木之性日以离矣虽曰爱之其实害之虽曰忧之其实讐之故不我若也吾又何能为哉问者曰以子之道移之官理可乎駞曰我知种树而已理非吾业也然吾居乡见长人者好烦其令若甚怜焉而卒以祸旦暮吏来而呼曰官命促尔耕朂尔植督尔获蚤缲而绪蚤织而缕字而防孩遂而鸡豚鸣鼓而聚之击木而召之吾小人辍飱饔以劳吏者且不得暇又何以蕃吾生而安吾性耶故病且怠若是则与吾业者其亦有类乎问者嘻曰不亦善夫吾问养树得养人术传其事以为官戒也
　　梓人传
　　裴封叔之弟在光德里有梓人款其门愿佣隟宇而处焉所职寻引规矩绳墨家不居砻斵之器问其能曰吾善度材视栋宇之制高深圆方短长之宜吾指使而羣工役焉舍我众莫能就一宇故食于官府吾受禄三倍作于私家吾收其直大半焉佗日入其室其牀阙足而不能理曰将求他工余甚笑之谓其无能而贪禄嗜货者其后京兆尹将饰官署余徃过焉委羣材防众工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趋而左俄而斤者斵刀者削皆视其色俟其言莫敢自断者其不胜任者怒而退之亦莫敢愠焉画宫于堵盈尺而曲尽其制计其毫厘而搆大厦无进退焉既成书于上栋曰某年某月某日某建则其姓字也凡执用之工不在列余圜视大骇然后知其术之工大矣继而叹曰彼将舍其手艺专其心术而能知体要者欤吾闻劳心者役人劳力者役于人彼其劳心者欤能者用而智者谋彼其智者欤是足为佐天子相天下法矣物莫近乎此也彼为天下者本于人其执役者为徒为乡师里胥其上为下士又其上为中士为上士又其上为大夫为卿为公离而为六职判而为百役外薄四海有方伯连率郡有守邑有宰皆有佐政其下有胥吏又其下皆有啬夫版尹以就役焉犹众工之各有执伎以食力也彼佐天子相天下者举而加焉指而使焉条其纲纪而盈缩焉齐其法制而整顿焉犹梓人之有规矩绳墨以定制也择天下之士使称其职居天下之人使安其业视都知野视野知国视国知天下其逺迩细大皆可据其图而究焉犹梓人之画宫于堵而绩于成也能者进而由之使无所德不能者退而休之亦莫敢愠不衒能不矜名不亲小劳不侵众官日与天下之英才讨论其大经犹梓人之善运众工而不伐艺也夫然后相道得而万国理矣相道既得万国既理天下举首而望曰吾相之功也后之人循迹而慕曰彼相之才也士或谈殷周之理者曰伊傅周召其百执事之勤劳而不得纪焉犹梓人自名其功而执用者不利也大哉相乎通是道者所谓相而已矣其不知体要者反此以恪勤为公以簿书为尊衒能矜名亲小劳侵众官窃取六职百役之事听听于府庭而遗其大者逺者焉所谓不通是道者也犹梓人而不知绳墨之曲直规矩之方员寻引之短长姑夺众工之斧斤刀锯以佐其艺又不能备其工以至败绩用而无所成也不亦谬欤或曰彼主为室者傥或发其私智牵制梓人之虑夺其世守而道谋是用虽不能成功岂其罪耶亦在任之而已余曰不然夫绳墨诚陈规矩诚设高者不可抑而下也狭者不可张而广也由我则固不由我则圯彼将乐去固而就圯也则巻其术黙其智悠尔而去不屈吾道是诚良梓人耳其或嗜其货利忍而不能舍也防其制量屈而不能守也楝桡屋坏则曰非我罪也可乎哉可乎哉余谓梓人之道类于相故书而藏之梓人盖古之审曲面势者今谓之都料匠云余所遇者杨氏潜其名
　　平淮西碑一首【并序】
　　天以唐克肖其德圣子神孙继继承承于千万年敬戒不怠全付所覆四海九州罔有内外悉主悉臣高祖太宗既除既治高宗中睿休养生息至于宗受报收功极炽而丰物众地大孽牙其间肃宗代宗德祖顺考以勤以容大慝适去稂莠不薅相臣将臣文恬武熈习熟见闻以为当然睿圣文武皇帝既受羣臣朝【帝下或有陛下字非是】乃考图数贡【方无乃字】曰呜呼天既全付予有家今传次在予予不能事事其何以见于郊庙羣臣震慑奔走率职【方无奔率二字】明年平夏又明年平蜀又明年平江东又明年平泽潞【蜀下方有西川字云刘辟求都统三川方围梓州而败乱而不及他郡也○今按既围梓州则乱已及东州矣方说非是】遂定易定致魏博贝卫澶相无不从志皇帝曰不可究武予其少息【究或作穷】九年蔡将死蔡人立其子元济以请不许遂烧舞阳犯叶襄城以动东都放兵四刼【城上或有等字洪云此谓叶与襄城耳等字非是】皇帝歴问于朝一二臣外【或作外臣方从杭本无外字○今按此句若作外臣则当时朝臣自以伐蔡为不可非独外臣也若作一二臣则当时举朝之臣皆以伐蔡为不可又非独一二人也考之下文所谓一二臣同不为无助者又正指武元衡裴度一二人赞伐蔡之谋者而言则此乃谓唯一二臣以为可而其外羣臣皆以为不可耳诸本作外臣又无外字皆非是唯作臣外者得之】皆曰蔡师之不廷授于今五十年【师或作帅于或作于】传三姓四将其树本坚兵利卒顽不与他等因抚而有顺且无事大官臆决唱声万口和附并为一谈牢不可破【并或作并】皇帝曰惟天惟祖宗所以付任予者庶其在此予何敢不力【天上或有大字非是或无何字】况一二臣同不为无助【下上或有固字】曰光顔汝为陈许帅维是河东魏博郃阳三军之在行者汝皆将之【郃或作泾非是】曰重汝故有河阳懐今益以汝维是朔方义成陜益凤翔延庆七军之在行者汝皆将之【延庆本或作鄜延宁庆】曰宏汝以卒万二千属而子公武往讨之【属下方有集字或在公武下皆非是】曰文通汝守夀维是宣武淮南宣歙浙西四军之行于夀者汝皆将之【西下或有徐泗字四或作五皆非是】曰道古汝其观察鄂岳曰愬汝帅唐邓随各以其兵进战曰度汝长御史其往视师曰度惟汝予同汝遂相予以赏罚用命不用命曰宏汝其以节都统诸军【节下或有度字诸方作讨○今按前辈有引左传讨其军实为讨军之证者恐未必然若必作讨则秦之罘刻石自有遂发讨师之语而晋官有都督征讨诸军事皆足为证不必引左传却不相似也但公所作韩宏碑但云都统诸军则作讨者为误矣不可以偶有防证而强引以从之也】曰守谦汝出入左右汝惟近臣其往抚师【汝惟方作惟汝】曰度汝其往衣服饮食予士无寒无饥以既厥事遂生蔡人【方无服饮字或无服字有饮字或无衣服字寒下或无无字】赐汝节斧通天御带卫卒三百凡兹廷臣汝择自从惟其贤能无惮大吏庚申予其临门送汝曰御史予闵士大夫战甚苦自今以往非郊庙祠祀其无用乐【祀下或无其字】顔武合攻其北大战十六得栅城县二十三降人卒四万【或无人字方云此谓降其民与卒也故下语皆不再出人卒字今按庄子云人卒虽众公语亦有自也】道古攻其东南八战降万三千再
　　入申破其外城【降下或有卒字】文通战其东十余遇降万二千愬入其西得贼将辄释不杀用其防战比有功【比或作皆】十二年八月丞相度至师都统宏责战益急顔武合战益用命元济尽并其众洄曲以备【师或作帅非是洄方作回○今按洄与史合】十月壬申愬用所得贼将自文城因天大雪疾驰百二十里用夜半到蔡破其门取元济以献尽得其属人卒【驰或作走】辛巳丞相度入蔡以皇帝命赦其人淮西平大飨赉功师还之日因以其食赐蔡人凡蔡卒三万五千其不乐为兵愿归为农者十九悉纵之斩元济京师【方无归字济下或有于字】册功宏加侍中愬为左仆射帅山南东道顔皆加司空公武以散骑常侍帅鄜坊丹延道古进大夫文通加散骑常侍【方云考之史及段文昌碑皆合一本无大夫文通加五字非是道古时已为中丞故下复言御史也　今按道古墓志亦可考】丞相度朝京师道封晋国公进阶金紫光禄大夫以旧官相【或无道字或作进或无国字】而以其副总为工部尚书领蔡任既还奏羣臣请纪圣功被之金石皇帝以命臣愈【帝下或无以字】臣愈再拜稽首而献文曰
　　唐承天命遂臣万邦【或作方】孰居近土袭盗以狂徃在宗崇极而圯【在方作居云唐人多以在为居公本政亦曰居我其周从是也○今按以在为居亦草书之误本政居字已谕于本篇方説非是】河北悍骄河南附起四圣不宥屡兴师征有不能尅益戍以兵夫耕不食妇织不裳输之以车为卒赐粮外多失朝旷不岳狩百怠官事亡其旧【百怠官或作百司官亡或作忘】帝时继位顾瞻咨嗟惟汝文武孰恤予家既斩呉蜀旋取山东【呉蜀方作蜀呉取或作出】魏将首义六州降从淮蔡不顺自以为强提兵呌讙欲事故常始命讨之遂连奸邻隂遣刺客来贼相臣方战未利内惊京师羣公上言莫若惠来【公或作臣】帝为不闻与神为谋乃相同德以讫天诛【乃方作及非是】乃敕顔愬武古通咸统于宏各奏汝功【奏方作及非是】三方分攻五万其师大军北乘厥数倍之常兵时曲军士蠢蠢既翦陵云蔡卒大窘胜之邵陵郾城来降【胜或作遂】自夏入秋复屯相望【入或作及复或作复】兵顿不励告功不时帝哀征夫命相徃厘士饱而歌马腾于槽试之新城贼遇败逃尽抽其有聚以防我西师跃入道无留者蔡城其壃千里【壃或作疆】既入而有莫不顺俟帝有恩言相度来宣诛止其魁释其下人【释其或作释于】蔡之卒夫投甲呼舞蔡之妇女迎门笑语蔡人告饥船粟徃哺蔡人告寒赐以缯布【赐以方作诏赐非是】始时蔡人禁不徃来今相从戯里门夜开始时蔡人进战退戮今旰而起左飱右粥【旰方作眠飱或作飡方云旧本皆作飱○今按还于授子之粲兮传云粲餐也史记餐未及下咽酒未及濡唇汉书今其裨将传餐则餐字亦有义公祭郑夫人文念寒而衣念饥而餐同以衣对餐也或当作餐】为之择人以收余惫【收或作牧】选吏赐牛教而不税蔡人有言始迷不知今乃大觉羞前之为蔡人有言天子明圣不顺族诛顺保性命汝不吾信视此蔡方孰为不顺徃斧其吭凡叛有数声势相倚吾强不支汝弱奚恃其告而长而父而兄【或作及汝父兄】奔走偕来同我太平【偕来方作来偕】淮蔡为乱天子伐之既伐而饥天子活之始议伐蔡卿士莫随既伐四年小大并疑不赦不疑由天子明凡此蔡功惟断乃成既定淮蔡四夷毕来【既定淮蔡或作淮蔡既定】遂开明堂坐以治之【陈后山曰淮西碑序如书铭如诗】
　　赠太尉许国公神道碑铭
　　韩姬姓以国氏【国下或有为字○今按以国氏春秋传语】其先有自颍川徙阳夏者其地于今为陈之太康太康之韩其称盖久然自公始大着公讳宏公之父曰海为人魁伟沈塞以武勇游仕许汴之间寡言自可不与人交众推以为钜人长者【交或作校方云以上文自可言或作不与人交为是今以下文长者言之又以作不与人校为是更详之钜上方无为字或无以钜人三字而为上有之字或并无以为钜人四字】官至游击将军赠太师娶乡邑刘氏女生公是为齐国太夫人夫人之兄曰司徒元佐有功建中贞元之间【出夫人字或作齐国功下或有于字】为宣武军帅有汴宋亳颍四州之地兵士十万人公少依舅氏读书习骑射事亲孝谨偘偘自将不纵为子弟华靡敖放事【偘偘或作侃侃字与偘同纵或作从】出入敬恭军中皆目之尝一抵京师就明经试退曰此不足发名成业复去从舅氏学将兵数百人悉识其材鄙怯勇指付必堪其事司徒叹奇之【兵下或有将字】士卒属心诸老将皆自以为不及【方无皆字】司徒卒去为宋南城将比六七歳汴军连乱不定贞元十五年刘逸淮死军中皆曰此军司徒所树必择其骨肉为士卒所慕赖者付之【肉下或有而字】今见在人莫如韩甥且其功最大而材又俊即柄授之而请命于天子天子以为然遂自大理评事拜工部尚书代逸淮为宣武军节度使悉有其舅司徒之兵与地【其舅或作舅氏】当此时陈许帅曲环死而吴少诚反【方无而字】自将围许求援于逸淮啗之以陈归汴使数辈在馆公悉驱出斩之选卒三千人防诸军击少诚许下少诚失势以走河南无事公曰自吾舅殁五乱于汴者吾苗薅而髪栉之防尽然不一揃刈不足令震駴【方云苗薅而髪栉之淮南子语不下或无一字駴或作骇】命刘锷以其卒三百人待命于门数之以数与于乱自以为功并斩之以狥血流波道自是讫公之朝京师廿有一年莫敢有讙呶呌号于城郭者【北方作二十而下无有字】李师古作言起事屯兵于曹以吓滑帅且告假道公使谓曰汝能越吾界而为盗邪有以相待无为空言【作或作诈盗上方无为字】滑师告急公使谓曰吾在此公无恐【师或作帅前滑帅字疑亦当作师急或作反无上或有安字】或告曰翦棘夷道兵且至矣请备之公曰兵来不除道也不为应师古诈穷变索迁延旋军【为下或有之字】少诚以牛皮鞵材遗师古师古以盐资少诚潜过公界觉皆留输之库曰此于法不得以私相餽田宏正之开魏博李师道使来告曰我代与田氏约相保援今宏正非其族又首变两河事亦公之所恶我将与成德合军讨之敢告【非其方作其非非是】公谓其使曰我不知利害知奉诏行事耳若兵北过河我即东兵以取曹师道惧不敢动宏正以济【兵以或作以兵非是】诛呉元济也命公都统诸军曰无自行以遏北冦公请使子公武以兵万三千人防讨蔡下归财与粮以济诸军卒擒蔡奸【三千淮西碑作二千】于是以公为侍中而以公武为鄜坊丹延节度使师道之诛公以兵东下进围考城克之遂进迫曹曹冦乞降郓部既平公曰吾无事于此其朝京师天子曰大臣不可以暑行其秋之待公曰君为仁臣为恭可矣遂行既至献马三千匹绢五十万匹他锦纨绮缬又三万金银器千而汴之库廐钱以贯数者尚余百万绢亦合百余万匹马七千粮三百万斛兵械多至不可数【五十或作七十】初公有汴承五乱之后掠赏之余且敛且给恒无宿储至是公私充塞至于露积不垣【初公下或有之字无上或无恒字】拜司徒兼中书令进见上殿拜跪给扶赞元经体不治细微天子敬之【元下或有者字非是】元和十五年今天子即位公为冡宰又除河中节度使在镇三年以疾乞归复拜司徒中书令病不能朝以长庆二年十二月三日薨于永崇里第年五十八天子为之罢朝三日赠太尉赐布粟【年五十八或作年八十方考新旧史定从今本方无天子为之四字布粟或作布帛方云按旧史实赐米千石】其葬物有司官给之京兆尹监护明年七月某日葬于万年县少陵原京城东南三十里楚国夫人翟氏袝子男二人长曰肃元某官次曰公武某官肃元早死公之将薨公武暴病先卒公哀伤之月余遂薨无子以公武子孙绍宗为主后汴之南则蔡北则郓二冦患公居间为已不利卑身佞辞求与公好荐女请昏使日月至既不可得则飞谋钓谤以间染我公先事候情坏其机牙奸不得发【卑或作毕至既方作既至非是不可下或无得字钓或作钩染或作谍先事情或作先得事情或作后】王诛以成最功定次孰与高下公子公武与公一时俱授弓钺处藩为将疆土相望公武以母忧去镇公母弟充自金吾代将渭北公以司徒中书令治蒲于时弟充自郑滑节度平宣武之乱以司空居汴自唐以来莫与为比公之为治严不为烦止除害本不多教条与人必信吏得其职赋入无所漏失人安乐之在所以富公与人有畛域不为戯狎人得一笑语重于金帛之赐【畛或作轸非是】其罪杀人不发声色问法何如不自为轻重故无敢犯者【或无自为字非是】其铭曰
　　在贞元世汴兵五猘将得其人众乃一愒其人为谁韩姓许公磔其枭狼养以雨风桑谷奋张厥坏大丰贞元元孙命正我宇公为臣宗处得地所河流两壖盗连为羣雄唱雌和首尾一身公居其间为帝督奸察其嚬呻与其睨眴左顾失视右顾而跽蔡先郓鉏三年而墟槁干四呼终莫敢濡常山幽都孰陪孰扶【陪或作悖或作倚】天施不留其讨不逋许公预焉其赉何如【赉或作赖】悠悠四方既广既长无有外事朝廷之治许公来朝车马干戈相乎将乎威仪之多将则是已相则三公释师十万归居庙堂上之宅忧公让太宰养安蒲坂万邦絶等有弟有子提兵守藩一时三侯人莫敢扳生莫与荣殁莫与令刻文此碑以鸿厥庆
　　曹成王碑
　　王姓李氏讳臯字子兰諡曰成其先王明以太宗子国曹絶复封传五王至成王成王嗣封在宗世盖于时年十七八绍爵三年而河南北兵作天下震扰王奉母大妃逃祸民伍得间走蜀从天子【或无得字或无蜀从二字】天子念之自都水使者拜左领军卫将军【卫下或有大字】转贰国子秘书王生十年而失先王哭泣哀悲吊客不忍闻防除痛刮磨豪习委已于学【痛下或有自字】稍长重知人情急世之要耻一不通侍太妃从天子于蜀既孝既忠持官持身内外斩斩【持身方作将身斩斩或作渐渐非是】由是朝廷滋欲试之于民上元元年除温州长史行刺史事江东新刳于兵郡旱饥民交走死无吊【交或作皆○今按唐人语多用交字如陆宣公奏议云交骇不听交下不存济者之类意犹曰即合云尔】王及州不解衣下令掊锁扩门悉弃仓实与民活数十万人【扩或作横活下或有者字或无十字】奏报升秩少府【或无报字府下或有监字】与平袁贼仍徙秘书兼州别驾部告无事【兼方作处云考旧传合○今按成王本以温州长史行刺史事今两奏功而得处州别驾又不行州事则于地望事权皆为左降矣以事理推之不应如此疑方本误而诸本作兼者为是盖以旧官仍兼本州别驾以宠之尔下文又云部告无事则谓温州前此旱饥而今始无事也又云迁真于衡则是自行刺史事而为真刺史也其间不应复有处州一节明矣旧史亦承集误不足为据】迁真于衡法成令修治出张施声生势长【真或作镇○説见上施或作弛】观察使噎不能出气诬以过犯御史助之贬潮州刺史【助或作劾】杨炎起道州相德宗还王于衡以直前谩【或无于字或无前字】王之遭诬在理念太妃老将惊而戚【理或作治】出则囚服就辩入则拥笏垂鱼坦坦施施即贬于潮以迁入贺及是然后跪谢告实初观察使虐使将国良徃戍界【方云阁杭蜀本察使下有残字而无国字观察使辛京杲也将国良王国良也马大年所得柴氏善本无残字良下有徃字以虐字属下句云良不愿徃而卒强使之也然按旧史云前使贪残新史亦云前帅贪虐国良以富获谴则马说为非是国良只称良犹南霁云只称云李光顔只称顔也下文亦可并攷○今按文势则马说为是虐使亦古语新史所载疑亦以碑语料其如此耳今从马説但国良初见当全书二名其后乃可单出如霁云光顔亦先全书后乃单出也】良以武冈叛戍众万人【戍或作成】敛兵荆黔洪桂伐之二年尤张于是以王帅湖南将五万士以讨良为事王至则屏兵投良以书中其忌讳良羞畏乞降狐防进退【羞或作为防或作疑新史狐作首】王即假为使者从一骑踔五百里抵良壁鞭其关大呼我曹王来受良降良今安在良不得已错愕迎拜尽降其军【或作迕方云集韵愕逆各切相遇惊也或作遌隶作遌后汉寒朗传二人错愕不能对新旧史亦谓愕不敢动则此用愕字为正】太妃薨王弃部随防之河南葬及荆被诏责还【责或作遣】防梁崇义反王遂不敢辞以还升秩散骑常侍【方无常侍字】明年李希烈反【或无李下四字】迁御史大夫授节帅江西以讨希烈命至王出止外舎禁无以家事闗我裒兵大选江州羣能着职【江方作洪州或作南方云考新旧史皆作洪○今按洪州即江西帅治所居只大选洪州乃是未曽出门一步无足书者选兵江州盖为北向进讨之势故其下文遂攻蕲州道里亦便史承集误不足据当从诸本作江为是不然则以州为南犹胜作洪州也】王亲教之搏力勾卒嬴越之法【抟新书作团方作嬴或作羸方云樊泽之马大年皆曰作嬴非是羸谓秦也越谓勾践伐呉之兵法也○今按抟徒官反团也楚词云园果团兮古字通用而新书从今字也然秦纪越语世家皆无抟力勾卒之文不知诸家之説何所据唯苏氏古史见之则恐或是反用此碑语也抟或疑是竱字亦未有据但抟力无理其误无疑耳或疑杜牧之有以力抟力之语然杜后出韩公不当用其语也】曹诛五畀【畀或作卑方云曹五字见马融广成颂曹五相保是也马大年云曹诛五畀败则诛及其曹有获则分畀其伍新书臯自将五百人敎以秦兵团力法联其赏罚弛张如一即约此碑语而为文也】舰步二万人以与贼遌嘬锋蔡山踣之剜蕲之黄梅大鞣长平防广济掀蕲春撇蕲水【撇普灭反击也方误作撇】掇黄冈防汉阳行跐汊川还大膊蕲水界中披安三县抜其州斩伪刺史【方云汊川唐属沔州今汉阳地跐蹋也庄子跐黄泉而登大皇或无中字抜或作诛或作防马本作诛○今按左传云乂披其邑安三县安州三县也其州安州也此碑用字奇古有不可强通者当阙之以俟知者】标光之北山随光化捁其州【梏或作祰方云广成颂散毛族梏羽羣李贤曰捁古酷切字从手即古搅字】十抽一推【后山谈丛云唐令民二十成丁以下为推宋次道云推者椎也避高宗讳而阙耳吕缙叔云推者推也独髻为椎盖传冩误耳唐人初不讳嫌名也陈以吕说为是按史记汉书陆贾传有魋结字注续为推髻故唐令以推为未冠之称此云十抽一推者十推而取其一以为兵即杜诗所谓无丁而选中男者也然唐志但云十六为中而无推字防要亦然未详其説】救兵州东北属乡还开军受降【属方作厉○今按厉乡当属亳州去安州尚逺当作属】大小之战三十有二取五州十九县民老防妇女不惊市买不变【民下或有支字】田之果谷下无一迹加银青光禄大夫工部尚书改户部再换节临荆及襄真食三百王之在兵天子西廵于梁希烈北取汴郑东略宋围陈西取汝薄东都【薄或作亳非是】王坐南方北向落其角距贼死咋不能入寸尺亡将卒十万尽输其南州【亡或作上非是】王始政于温终政于襄恒平物估贱敛贵出民用有经一吏轨民使令家听户视奸宄无所宿【一吏方从杭蜀本作史一云一当如壹民而重威之壹吏一轨民用吉日展良躰也使令疑衍一字宿上或无所字非是○今按方説一字是也但因沈存中说吉日辰良一句遂更不问是非毎有讹舛悉以迁就如此以一吏为吏一则无理之尤耳】府中不闻急步疾呼治民用兵各有条次世传为法任马彜将慎将锷将潜偕尽其力能【任至潜九字或作任马彝伊慎王锷将方云潜李伯潜也时马彛掌幕府故不言将今从之偕尽其力能一作偕能尽其功偕上或有王字其力方作力其非是○今按能字合在尽字上】薨赠右仆射元和初以子道古在朝更赠太子太师道古进士司门郎【进士上或有中字下或有第迁字】刺利随唐睦征为少宗正兼御史中丞以节督黔中朝京师改命观察鄂岳蕲沔安黄提其师以伐蔡且行泣曰先王讨蔡实取沔蕲安黄寄惠未亡【寄或作其】今余亦受命有事于蔡而四州适在吾封庶其有集【受或作授州或作邑】先王薨于今二十五年吾昆弟在而墓碑不刻无文其实有待子无用辞乃序而诗之【诗或作请方无之字皆非是】辞曰
　　太支十三曹于弟季或亡或微曹始就事【微或作徴二或字并作就或无下一句方云曹始封于正观二十一年时太宗十三子三早卒二贬死泰与愔亦皆迁降也】曹之祖王畏塞絶迁【曹方作明宋景文云岂有为人作铭而名其祖者当作曹方云明坐太子贤事降零陵王徙黔州都督谢祐逼杀之○今按铭文四字未详其义疑畏如畏厌溺之畏塞如其行塞之塞言见杀于闭塞之中而封絶于迁谪之时也方説近是而别图云明徙黔州都督则不知明但徙黔州而为都督所杀遂误以都督属上句也】零王黎公不闻仅存【按新史明子俊嗣王杰黎国公皆为武后所杀】子父易封三王守名【按史中宗神龙初以杰子为嗣曹王后明少子备自南还诏停而封备备薨复封所谓子父易封也薨子戢嗣自备至戢所谓三王守名也】延延百载以有成王成王之作一自其躬文被明章武荐畯功苏枯弱彊龈其奸猖【苏枯弱彊或作吹枯苏僵】以报于宗以昭于王【或无此一句】王亦有子【方云或云语下脱一句按公为铭不必尽偶句用韵刘昌裔王仲舒碑可见○今按刘碑脱句前已论之不可为法王碑虽可为例然彼大从韵协无可疑者而此文下文亦不可晓不知其果然否耳】处王之所唯旧之视蹶蹶陛陛实取实似【下陛字方作陞云陛犹阶而升也○今按方説无理作陛陛则韵叶耳故且从之然其义亦不可晓大抵此篇多不可晓今姑阙之】刻诗其碑为示无止
　　清邉郡王杨燕奇碑文
　　公讳燕奇字燕奇【字上或无奇字】宏农华阴人也大父知古祈州司仓烈考文诲天宝中实为平庐衙前兵马使【庐下或有军字】位至特进检校太子宾客封宏农郡开国伯世掌诸蕃互市恩信着明夷人慕之禄山之乱公年防二十进言于其父曰大人守官冝不得去王室在难某其行矣【宜或作义】其父为之请于戎帅遂率诸将校之子弟各一人间道趋阙变服诡行日倍百里天子嘉之特拜左金吾卫大将军员外置赐勲上柱国宝应二年春诏从仆射田公平刘展又从下河北大歴八年帅师纳戎帅勉于滑州九年从朝于京师建中二年城汴州功劳居多【二年或作二嵗】三年从攻李希烈先登贞元二年从司徒刘公复汴州十二年与诸将执以城叛者归之于京师事平授御史大夫食实封百户赐缯防有加【封下或有五字】十四年年六十一五月某日终于家自始命左金吾大将军凡十五迁为御史大夫职为节度押衙右厢兵马使兼马军先锋兵马使【右或作左】阶为特进勲为上柱国爵为清邉郡王食虚邑自三百户至三千户真食五百户终焉【或无自字或无五字】公结髪从军四十余年【或作岁】敌攻无坚城守必完临危蹈难歔欷感发乗机应防捷出神怪不畏义死不荣幸生故其事君无疑行其事上无间言初仆射田公其母隔于冀州公独请徃迎之经营贼城出入死地卒致其母田公德之约为父子故公始姓田氏田公终而后复其族焉嗣子通王属良祯以其年十月庚寅葬公于开封县鲁陵冈陇西郡夫人李氏祔焉【通王德宗之子谌以贞元中领宣武及河东节葬月或作二月或作三月或作八月或作十月方云燕奇卒于五月作二三月者误矣但八月十月皆有庚寅不知孰是大抵此碑多误不晓所以仆射田公田神功也神功以上元三年平刘展此作宝应二年旧传神功大歴八年冬觐阙廷信宿而终此作九年皆差也】夫人清夷郡太守祐之孙渔阳郡长史献之女柔嘉淑明先公而殂有男四人女三人后夫人河南郡夫人雍氏某官之孙某官之女有男一人女二人咸有至性纯行夫人同仁均养亲族不知异焉【有男一人或作男二人女二人女上或有有字一亦无有字】君子于是知杨公之德又行于家也铭曰
　　烈烈大夫逢时之虞【大夫或作丈夫】感泣辞亲从难于秦维兹爰始遂勤其事四十余年或禆或专攻牢保危爵位已隮既明且慎终老无隳鲁陵之冈蔡河在侧【在或作之】烝烝孝子思显勲绩斵石于此式垂后嗣
　　南海神庙碑
　　海于天地间为物最钜自三代圣王莫不祀事考于传记而南海神次最贵在北东西三神河伯之上号为祝融【洪曰太公金匮云南海之神曰祝融东海之神曰勾芒北海之神曰颛顼西海之神曰蓐收○今按东海神名阿明南海祝融西海巨乘北海禺强亦见养生杂书然公言南海神次最贵则是据太公书矣】天宝中天子以为古爵莫贵于公侯故海岳之祀牺币之数放而依之所以致崇极于大神今王亦爵也而礼海岳尚循公侯之事虚王仪而不用非致崇极之意也由是册尊南海神为广利王祝号祭式与次俱升【升或作升】因其故庙易而新之在今广州治之东南海道八十里扶胥之口黄木之湾常以立夏气至命广州刺史行事祠下事讫驿闻而刺史常节度五岭诸军仍观察其郡邑于南方事无所不统地大以逺故常选用重人既贵且富且不习海事又当祀时海常多大风将往皆忧慼既进观顾怖悸故常以疾为解而委事于其副其来已乆【解或作辞】故明宫斋庐上雨旁风无所盖障牲酒瘠酸取具临时水陆之品狼藉笾豆荐祼兴俯不中仪式吏滋不供神不顾享【供从石本方作恭误】盲风怪雨发作无节人防其害【方云或谓秘阁本盲作蝱字见吕氏春秋考石本只作盲月令盲风至注疾风也山海经符阳之山多怪雨风云之所出也】元和十二年始诏用前尚书右丞国子祭酒鲁国孔公为广州刺史兼御史大夫以殿南服公正直方严中心乐易祗慎所职治人以明事神以诚内外单尽不为表襮至州之明年将夏祝册自京师至吏以时告公乃斋祓视册誓羣有司曰册有皇帝名乃上所自署其文曰嗣天子某谨遣官某敬祭【其上或有具字或作且字官上或有某字○今按其上宜有且字然石本无之不欲増也官上某字石本无之或以为用左传其官臣偃之语】其恭且严如是敢有不承明日吾将宿庙下以供晨事明日吏以风雨白不听于是州府文武吏士凡百数交谒更谏皆揖而退公遂陞舟风雨少弛櫂夫奏功云隂解駮日光穿漏波伏不兴省牲之夕载旸载隂将事之夜天地开除月星明穊【方云穊凡利切説文稠也选何晏景福殿赋穊若幽星之纚连李若音古爱切蜀本作穊非是】五鼓既作牵牛正中【文云月令季春之月日牵牛中上文言立夏行事正此时也】公乃盛服执笏以入即事文武賔属俯首听位各执其职牲肥酒香罇爵静洁降登有数神具醉饱【具或作其】海之百灵秘怪慌惚毕出蜿蜿虵虵来享饮食【慌或作恍虵虵或作蜓蜓享或作幕】阖庙旋舻祥颷送颿旗纛旄麾飞扬晻霭铙鼓嘲轰高管噭噪武夫奋櫂工师唱和穹龟长鱼踊跃后先干端坤倪轩豁呈露祀之之嵗风灾熄灭人厌鱼蟹五谷胥熟【祀之方从石本作祝○今按祝当作祀其理甚明或疑误刻今改从诸本】明年祀归又广庙宫而大之【祀诸本石本皆同方作祝误】治其庭坛改作东西两序齐庖之房百用具修明年其时公又固往不懈益防嵗仍大和耋艾歌咏始公之至尽除他名之税罢衣食于官之可去者四方之使不以资交以身为帅燕享有时赏与以节公藏私蓄上下与足于是免属州负逋之缗钱廿有四万米三万二千斛赋金之州耗金一嵗八百困不能偿皆以丏之【廿有四万或作十有八万廿方误作二十三或作八】加西南守长之俸诛其尤无良不听令者由是皆自重慎法【西南或作四面】人士之落南不能归者与流徙之胄百廿八族用其才良而廪其无告者其女子可嫁与之钱财令无失时【廿方作二十嫁下方有者字石本无方误也时或作所】刑德并流方地数千里不识盗贼山行海宿不择处所事神治人其可谓备至耳矣【或无其字或无耳字】咸愿刻庙石以着厥美而系以诗乃作诗曰
　　南海隂墟祝融之宅【隂或作之】即祀于旁帝命南伯吏惰不躬正自今公明用享锡右我家邦【右或作祐】惟明天子惟慎厥使我公在官神人致喜海岭之陬既足既濡胡不均宏俾执事枢公行勿迟公无遽归匪我私公神人具依【今按此文石本今最易得而方本失考者凡五条然则它云石本者恐亦不能无谬也】
　　衢州徐偃王庙碑
　　徐与秦俱出栢翳为嬴姓国于夏殷周世咸有大功【殷或作商方从石本今从之此篇内可疑者别见】秦处西偏专用武胜遭世衰无明天子遂虎吞诸国为雄【国或作侯】诸国既皆入秦为臣属秦无所取利上下相贼害卒偾其国而沈其宗徐处得地中文德为治【文方作又今以上文秦用武胜者推之此宜作文】及偃王诞当国益除去刑争末事凡所以君国子民待四方一出于仁义当此之时周天子穆王无道意不在天下好道士説得八龙骑之西游同王母宴于瑶池之上歌讴忘归【方云石本无宴字○今按无宴字不成文以它本补】四方诸侯之争辩者无所质正咸賔祭于徐【祭方从杭本作寮云今庙中有传刻庆歴中石本亦作寮○今按賔寮无理明甚况庆歴石本非当时物亦不足据而左传有賔祭字当从诸本作祭为是】贽玉帛死生之物于徐之庭者三十六国得朱弓赤矢之瑞穆王闻之恐遂称受命命造父御长驱而归与楚连谋伐徐徐不忍鬬其民北走彭城武原山下百姓随而从之万有余家偃王死民号其山为徐山凿石为室以祠偃王偃王虽走死失国民戴其嗣为君如初【方云失下或有其字亦云石本不知是否○今按此字有无不可知然亦可见方未尝见真石本也】驹王章禹祖孙相望自秦至今名公巨人继迹史书徐氏十望其九皆本于偃王而秦后迄兹无闻家【自秦或作自徐史或作文】天于栢翳之绪非偏有厚薄施仁与暴之报自然异也衢州故防稽太末也民多姓徐氏支县龙邱有偃王遗庙或曰偃王之逃战不之彭城之越城之隅弃玉几研于防稽之水或曰徐子章禹既执于呉徐之公族子弟散之徐扬二州间即其居立先王庙云【公或作宗】开元初徐姓二人相属为刺史帅其部之同姓改作庙屋载事于碑后九十年当元和九年而徐氏放复为刺史放字逹夫前碑所谓今户部侍郎其大父也春行视农至于龙邱有事于庙思惟本原曰故制觕朴下窄不足以揭防妥灵而又梁桷赤白陊剥不治【桷或作桶】图像之威防昧就灭藩拔级夷庭木秃【或作缺○今按缺正字俗体然唐人多用之姑从其旧】祈甿日慢祥庆弗下【日方云洪以石本定作由○今按由义未详姑从诸本作日】州之羣支不获防庥【羣支或作支郡或作羣史皆非是】余惟遗绍而尸其土不即不图以有资聚罚其可辞乃命因故为新众工齐事惟月若日工告讫功大祠于庙宗卿咸序应【卿或作御】是嵗州无怪风剧雨民不夭厉谷果完实民皆曰耿耿祉哉其不可诬【耿耿祉哉或作祉哉祉哉方从阁本无祉字而不言石本之有无又云耿当读从烟今从诸本】乃相与请辞京师归而镵之于石辞曰
　　秦杰以颠徐由逊緜【逊或作邈】秦鬼久饥徐有庙存婉婉偃王惟道之耽以国易仁为笑于顽自初擅命其实防姓歴短詈长有不偿亡【詈或作言】课其利害孰与王当【与方从洪氏石本作尝今从诸本】姑蔑之墟太末之里谁思王恩立庙以祀王之闻孙世世多有唯临兹邦庙土实守坚峤之后达夫庙之王殁万年如始祔时王孙多孝世奉王庙达夫之来先慎诏教尽惠庙民不主于神维是达夫知孝之元太末之里姑蔑之城庙事时修仁孝振声冝宠其人以及后生嗟嗟维王虽古谁亢【古或作死】王死于仁彼以防防【暴方作常而不言石本今从诸本】文追作诔刻示茫茫【示或作石方云石本如此而不敢从今亦不敢从也】
　　魏博节度观察使沂国公先庙碑铭
　　元和八年十一月壬子上命丞相元衡丞相吉甫丞相绛召太史尚书比部郎中韩愈至政事堂传诏曰田宏正始有庙京师朕惟宏正先祖父厥心靡不向帝室讫不得施乃以教付厥子维宏正衔训事嗣朝夕不怠【事嗣或作嗣事嗣下或有王字○此篇今亦从方氏所据在本】以能迎天之休显有丕功维父子继忠孝予维宠嘉之是以命汝愈铭钦哉惟时臣愈承命悸恐明日诣东上阁门拜疏辞谢不报退伏念昔者鲁僖公能遵其祖伯禽之烈周天子实命其史臣克作为駉駜泮閟之诗使声于其庙以假鲁灵今天子嘉田侯服父训不违用康靖我国家【服上或有能字靖或作静】盖宠铭之所以休宁田氏之祖孝而臣适执笔太史奉明命其可以辞【或无字】谨案魏愽节度使银青光禄大夫检校工部尚书兼魏州大都督府长史御史大夫沂国公田宏正北平卢龙人【州或作转或无兼字】故为魏愽诸将忠孝畏慎田季安卒其子防弱用故事代父人吏不附迎宏正于其家使领军事宏正籍其军之众与六州之人还之朝廷悉除河北故事比诸州故得用为帅已而复赠其父故沧州刺史兵部尚书母夫人郑氏梁国太夫人得立庙祭三代曾祖都水使者府君祭初室祖安东司马赠襄州刺史府君祭二室兵部府君祭东室其铭曰唐继古帝海外受制【此据石本外或作内受或作臣】狎于大宁燕盗以惊【狎或作洽】羣党相维河北失平号登元和大圣载营风挥日舒咸顺指令嶪嶪魏土婴儿戯兵吏戎愁毒莫保腰颈【或作领】人曰田侯其徳可倚呌噪奔趋乘门请起田侯摄事奉我天明【天或作王方云左传范氏中行氏反易天明注言不事君也又云二三子顺天明公语出此】束缚弓戈考校度程提壃籍户来复邦经【提或作堤】帝钦良臣曰维锡予嗟我六州始复故初告庆于宗以降命书【于宗或作宗朝以降或作降以】旌节有韬豹尾神旗櫜兠防纛以长魏师【櫜方作槖蜀本作櫜石本同但省文耳○今按櫜谓弓服槖乃囊之无底者非兵仗也当从石本】田侯稽首臣愚不肖治兹有成祖考之教帝曰俞哉维汝忠孝予思乃父追秩夏卿嫓德娠贤梁国是荣田侯作庙相方视阯见于蓍龟祖考咸喜暨暨田侯两有文武讫其外庸可作承辅【承或作丞】咨汝田侯勿亟勿迟觐飨式时尔祖尔思【飨或作向尔祖尔思方作祖考之思或作尔祖之思】
　　乌氏庙碑铭
　　元和五年天子曰卢从史始立议用师于恒乃隂与寇连夸谩凶骄出不逊言其执以来其四月中贵人承璀即诱而缚之其下皆甲以出操兵趋哗牙门都将乌公重当军门叱曰天子有命从有赏敢违者斩【从下或有者字】于是士皆敛兵还营卒致从史京师壬辰诏用乌公为银青光禄大夫河阳军节度使兼御史大夫封张掖郡开国公居三年河阳称治诏赠其父工部尚书且曰其以庙享【其以或作以其】即以其年营庙于京师崇化里军佐窃议曰先公即位常伯而先夫人无加命号名差卑于配不宜语闻诏赠先夫人刘氏沛国太夫人八年八月庙成三室同宇祀自左领府君而下作主于第乙已升于庙【三室同宇方云史记渭阳五帝庙同宇韦昭曰谓上同下异也宇一作牢非○今按后汉以来公私庙制皆为同堂异室方说是也】乌氏着于春秋谱于世本列于姓苑在莒者存在齐有余枝鸣皆为大夫【齐下或有者字余下或有有字】秦有获为大官其后世之江南者家鄱阳处北者家张掖或入夷狄为君长唐初察为左武卫大将军实张掖人其子曰令望为左领军卫大将军孙曰防为中郎将是生赠尚书讳承玼字某【赠下或有工部字玼或作治方云新史承玼有传字德润重传亦云承玼子也温公考异尝加辨正宋樊本皆作承玼盖许孟容尝为承玼碑石本犹传于世新传盖本此也】乌氏自莒齐秦大夫以来皆以材力显及武德已来始以武功为名将家开元中尚书管平卢先锋军属破奚契丹【属或作屡○今按属亦连属之意】从战捺禄走可突千【诸本多作突千或作汗千方从许碑定从千云可突千契丹之勇将也新传奚契丹入冦承玼破于捺禄山又战白城承玼按队出其右斩首万计可突千奔北】渤海扰海上至马都山吏民逃徙失业尚书领所部兵塞其道壍原累石緜四百里深高皆三丈防不得进民还其居嵗罢运钱三千万余【或无扰海字方从李本増云新传亦可考累或作垒许碑云武艺出海賔至马都山屠防城邑公以本营士马防遏要害武艺即渤海王也】黒水室韦以骑五千来属麾下邉威益张其后与耿仁智谋说史思明降思明复叛尚书与兄承恩谋杀之事发族夷尚书独走免【许碑承恩承玼之从父兄也】李光弼以闻诏拜冠军将军守右威卫将军检校殿中监封昌化郡王右领军使【右领或作左领方云杭蜀粹与许碑新传皆作右领】积粟厉兵出入耕战以疾去职贞元十一年二月丁已薨于华隂告平里年若干【许碑年九十六】即葬于其地二子大夫为长季曰重元为某官铭曰
　　乌氏在唐有家于初左武左领二祖绍居【左领或作右领】中郎少卑属于尚书不偿其劳乃相大夫授我戎节制有壃墟【制有或作有其壃或作彊】数备礼登以有宗庙【方无数字登下有坛字○今按数备礼登数字乃名位不同礼亦异数之数言制数既备礼亦増崇也袁氏庙碑所谓数以立庙亦是此意若如方本即上句已言授节不应至此始言登坛况登坛又与立庙不用闗乎】作庙天都以致其孝右祖左孙爰飨其报【蜀本文苑作左祖右孙○今按庙制以西为上方本为是】云谁无子其有无孙【其有或作孰其】克对无羞乃惟有人【克方作光】念昔平卢为艰为瘁大夫承之危不弃义四方其平士有怠息来觐来斋以馈黍稷
　　栁州罗池庙碑
　　罗池庙者故刺史柳侯庙也栁侯为州不鄙夷其民动以礼法三年民各自矜奋兹土虽逺京师吾等亦天氓【奋下或有曰字○今按宜有曰字然石夲无之不欲补也】今天幸惠仁侯若不化服我则非人于是老少相教语莫违侯令凡有所为于其乡闾及于其家皆曰吾侯闻之得无不可于意否莫不忖度而后从事凡令之期民劝趋之无有后先必以其时于是民业有经公无负租流逋四归乐生兴事宅有新屋步有新船【步或作涉方云栁子厚铁炷步志曰江之浒凡舟可縻而上下曰步○今按孔戣志亦有伯步字】池园洁修猪牛鸭鸡肥大蕃息子严父诏妇顺夫指嫁娶葬送各有条法出相弟长入相慈孝先时民贫以男女相质久不得赎尽没为我侯之至按国之故以佣除本悉夺归之大修孔子庙城郭巷道皆治使端正树以名木栁民既皆恱喜【巷道或作道巷】尝与其部将魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后三年为庙祀我及期而死三年孟秋辛夘侯降于州之后堂欧阳翼等见而拜之其夕梦翼而告曰馆我于罗池其月景辰庙成大祭过客李仪醉酒慢侮堂上得疾扶出庙门即死明年春魏忠欧阳翼使谢宁来京师请书其事于石余谓栁侯生能泽其民死能惊动福祸之以食其土可谓灵也已【福祸或作祸福】作迎享送神诗遗栁民俾歌以祀焉而并刻之柳侯河东人讳宗元字子厚贤而有文章尝位于朝光显矣已而摈不用其辞曰
　　荔子丹兮蕉黄【蕉下或有叶字或有子字】杂肴蔬兮进侯堂侯之船兮两旗度中流兮风泊之待侯不来兮不知我悲侯乘驹兮入庙慰我民兮不嚬以笑鹅之山兮栁之水桂树团团兮白石齿齿侯朝出游兮暮来归春与猨吟兮秋鹤与飞【或作秋与鹤飞○今按欧公以此句为石本之误沈存中云非也倒用鹤与两字则语势愈健如楚词云吉日辰良也但此石本团团字初误刻作团圆后镌政之今尚可见则亦石本不能无误之一证也】北方之人兮为侯是非千秋万嵗兮侯无我违福我兮寿我驱厉鬼兮山之左下无苦湿兮高无干秔充羡兮蛇蛟结蟠我民报事兮无怠其始自今兮钦于世世








　　文章正宗巻二十
　　钦定四库全书
　　文章正宗巻二十一上　　宋　真德秀　编叙事
　　栁子厚墓志铭
　　子厚讳宗元七世祖庆为拓跋魏侍中封济隂公【或无拓跋二字】防伯祖奭为唐宰相与禇遂良韩瑗俱得罪武后死高宗朝【高或作中朝或作时】皇考讳镇以事母弃太常博士求为县令江南其后以不能媚权贵失御史权贵人死乃复拜侍御史号为刚直所与游皆当世名人【游上方无与字】子厚少精敏无不通达逮其父时虽少年已自成人能取进士第崭然见头角众谓栁氏有子矣其后以愽学宏词授集贤殿正字【或作授校书郎方云栁集可考或本非是此下方有蓝田尉三字○今按三字下文已见不当重出】防杰廉悍议论证据今古出入经史百子【今古或作古今】踔厉风发率常屈其座人名声大振一时皆慕与之交诸公要人争欲令出我门下交口荐誉之贞元十九年由蓝田尉拜监察御史顺宗即位拜礼部员外郎遇用事者得罪例出为刺史【或作贞元十九年拜监察御史王叔文韦执谊用事拜尚书礼部员外郎且将大用遇叔文等败例出为刺史○今按方本得婉微之体它本则防乎骂矣疑初本直书后乃更定也若从初本则上文须补蓝田尉三字】未至又例贬州司马居闲益自刻苦务记览为词章泛滥停蓄为深愽无涯涘而自肆于山水间【水下或有之字】元和中尝例召至京师又偕出为刺史而子厚得栁州既至叹曰是岂不足为政邪因其土俗为设敎禁州人顺頼其俗以男女质钱约不时赎子本相侔则没为奴婢子厚与设方计悉令赎归其尤贫力不能者令书其佣足相当则使归其质观察使下其法于他州比一嵗免而归者且千人衡湘以南为进士者皆以子厚为师其经承子厚口讲指画为文词者悉有法度可观其召至京师而复为刺史也中山刘梦得禹钖亦在遣中当诣播州子厚泣曰播州非人所居而梦得亲在堂吾不忍梦得之穷无辞以白其大人且万无子母俱往理请于朝将拜疏愿以栁易播虽重得罪死不恨遇有以梦得事白上者梦得于是改刺连州【白上或作上白改下或无刺字】呜呼士穷乃见节义今夫平居里巷相慕悦酒食游戯相徴逐诩诩彊笑语以相取下握手出肺肝相示指天日涕泣誓生死不相背负真若可信一旦临小利害仅如毛发比反眼若不相识落防穽不一引手救反挤之又下石焉者皆是也【救下或有而字】此宜禽兽夷狄所不忍为而其人自视以为得计闻子厚之风亦可以少媿矣【少上方无以字】子厚前时少年勇于为人不自贵重顾借谓功业可立就故坐废退既退又无相知有气力得位者推挽故卒死于穷裔材不为世用道不行于时也【死或作厄道上或有而字】使子厚在台省时自持其身已能如司马刺史时亦自不斥斥时有人力能举之且必复用不穷【时有或作而有力能方作解或能下复出解字皆非是】然子厚斥不乆穷不极虽有出于人其文学辞章必不能自力以致必传于后如今无疑也【力以或作以力或作以力而无致必二字皆非是】虽使子厚得所愿为将相于一时以彼易此孰得孰失必有能辩之者子厚以元和十四年十一月八日卒年四十七以十五年七月十日归塟万年先人墓侧【十一月八日或作十月五日七月上或有秋字或无十月字】子厚有子男二人长曰周六始四歳季曰周七子厚卒乃生女子二人皆防其得归葬也费皆出观察使河东裴君行立【费或作资】行立有节防立然诺【下立字或作重】与子厚结交子厚亦为之尽竟頼其力塟子厚于万年之墓者舅弟卢遵遵涿人【涿或作可或作为】性谨顺学问不厌自子厚之斥遵从而家焉逮其死不去【家下或无焉字】既徃塟子厚又将经纪其家庶防有始终者铭曰
　　是惟子厚之室既固既安以利其嗣人
　　李元賔墓铭
　　李观字元賔【方云谢从古本删字今文文粹亦然然石本有之○此文方从石本今并从之】其先陇西人也【或无也字】始来自江之东年二十四举进士三年登上第【东下或有食太学之禄五字】又举博学宏辞得太子校书一年【书下或有又字】年二十九客死于京师【于或作于】既敛之三日友人愽陵崔宏礼塟之于国东门之外七里【敛下或无之字友上或有其字塟上或有卖马字塟下或无之字】乡曰庆义原曰嵩原【庆义或作某乡嵩原或作某原】友人韩愈书石以志之辞曰【人下或有昌黎字辞上或有其字】已虖元賔夀也者吾不知其所慕夭也者吾不知其所恶生而不淑孰谓其寿【谓其或作为之】死而不朽孰谓之夭【谓之或作为其】已虖元賔才高乎当世而行出乎古人【才或作文出或作过】已虖元賔竟何为哉竟何为哉【已虖元賔诸本无此再出四字方从石本今亦从之但方乂云上竞字石本作意而邵公济常叹其句法之妙谓欧公而下好韩氏学者皆未之见遂以其説定上字作志意之意下字作究竟之竟则予不识其何説也窃意若非当时误刻即是后来字半磨灭而读者不审遂传此谬好事者又从而夸大之使世之愚而好怪者遂为所惑甚可笑也】
　　南阳樊绍述墓志铭
　　樊绍述既卒且葬愈将铭之从其家求书得书号魁纪公者三十巻曰樊子者又三十巻春秋集传十五巻表牋状防书序传记纪志说论今文赞铭凡二百九十一篇【志上方无纪字】道路所遇及器物门里杂铭二百二十赋十诗七百一十九【一十或作又十】曰多矣哉古未尝有也然而必出于已不袭蹈前人一言一句又何其难也必出入仁义其富若生蓄万物必具海含地负放恣横从无所统纪然而不烦于绳削而自合也呜呼绍述于斯术其可谓至于斯极者矣生而其家贵富长而不有其藏一钱【长而方作而长】妻子告不足顾且笑曰我道盖是也【盖下疑有如字】皆应曰然无不意满甞以金部郎中告哀南方还言某师不治罢之以此出为緜州刺史【或无甞字师或作帅方无出字以下文又出观之宜有】一年征拜左司郎中又出刺绛州【或无刺字】緜绛之人至今皆曰于我有德以为谏议大夫命且下遂病以卒年若干【病以或作以病】绍述讳宗师父讳泽尝帅襄阳江陵官至右仆射赠某官祖某官讳泳自祖及绍述三世皆以军谋堪将帅防上第以进绍述无所不学于辞于声天得也【得上或有地字或有地出字皆非是】在众若无能者尝与观乐问曰何如曰后当然已而果然【后上方有某字非是】铭曰
　　惟古于词必已出降而不能乃剽贼【方作脱】后皆指前公相袭从汉迄今用一律寥寥久哉莫觉属【觉方作学非是】神徂圣伏道絶塞既极乃通发绍述文从字顺各识职有欲求之此其躅
　　贞曜先生墓志
　　唐元和九年嵗在甲午八月已亥【已或作乙方云考唐歴是月无乙亥也】贞曜先生孟氏卒无子其配郑氏以告愈走位哭且召张籍防哭【走或作赴位或作泣】明日使以钱如东都供葬事诸尝与徃来者咸来哭吊【尝或作常】韩氏遂以书告兴元尹故相余庆闰月樊宗师使来吊告葬期征铭【下或有于愈字】愈哭曰呜呼吾尚忍铭吾友也夫兴元人以币如孟氏赙且来商家事【人或作尹】樊子使来速铭曰不则无以掩诸幽乃序而铭之先生讳郊字东野父庭玢娶裴氏女而选为昆山尉生先生及二季鄷郢而卒先生生六七年端序则见长而愈骞【则见或作有法】涵而揉之【或作足】内外完好色夷气清可畏而亲及其为诗刿目鉥心刄迎缕解【刄或作物】钩章棘句搯擢胃肾【胃肾或作皆尽】神施鬼设间见层出唯其大翫于词而与世抺摋【或作采掇方从阁杭南唐本云字抺抺摋扫灭也汉谷永传末杀灾异】人皆劫劫我独有余有以后时开先生者曰吾既挤而与之矣其犹足存邪【开或作闻挤或作侪】年防五十始以尊夫人之命来集京师从进士试既得即去间四年又命来选为溧阳尉迎侍溧上【又下或有以字】去尉二年而故相郑公尹河南奏为水陆运从事试协律郎亲拜其母于门内【陆下或有转字门下方无内字】母卒五年而郑公以节领兴元军奏为其军参谋试大理评事挈其妻行之兴元次于阌乡【或无之兴元字】暴疾卒年六十四买棺以敛以二人舆归鄷郢皆在江南十月庚申樊子合凡赠赙而葬之洛阳东其先人墓左以余财附其家而供祀【或无而供祀字有以俟字或无供祀字有俟字】将葬张籍曰先生揭德振华于古有光贤者故事有易名况士哉【或无古有光字杭本无贤者下十字】如曰贞曜先生则姓名字行有载不待讲说而明皆曰然遂用之【待或作从非是】初先生所与俱学同姓简于世次为叔父由给事中观察浙东曰生吾不能举死吾知恤其家铭曰
　　于戯贞曜维执不猗【方无戯字执或作持或无维执不猗一句或此句在维出不訾之下】维出不訾维卒不施以昌其诗
　　施先生墓铭
　　贞元十八年十月十一日太学博士施先生士丏卒其寮太原郭伉买石志其墓【方无太原字】昌黎韩愈为之辞曰先生明毛郑诗通春秋左氏传善讲説朝之贤士大夫从而执经考疑者继于门【继下或有徃字】太学生习毛郑诗春秋左氏传者皆其弟子贵游之子弟时先生之说二经来太学帖帖坐诸生下恐不卒得闻【帖帖或作怡怡下又有然字非是】先生死二经生防其师仕于学者亡其朋故自贤士大夫老师宿儒新进小生闻先生之死哭泣相吊归衣服货财先生年六十九在太学者十九年由四门助教为太学助教由助教为博士太学【由四下十八字此从诸本方从杭本无为太学助教由助教八字云盖言由四门助教至为博士于太学故也若从今文则下太学字赘矣○今按此既言其在太学者十九年则所歴官不应但一再迁而已当从诸本为是但下太学二字疑衍不然则或在愽士上或在下文当去下然无所据不敢辄改姑存之以俟知者】秩满当去诸生辄拜疏乞留【下或有或乞迁三字】或留或迁凢十九年不离太学【方云杭本无凡下八字○今按上文已云在太学者十九年则此八字诚为重复然欲去之则或留或迁语势未尽又不知公意果如何今亦论而阙之不敢定其去留也】祖曰旭袁州宜春尉父曰婼豪州定逺丞【豪方作濠説已见前按此志在元和之前去水为是】妻曰太原王氏先先生卒子曰友直明州鄮县主簿【鄮或作鄞】曰友谅太庙斋郎系曰
　　先生之祖氏自施父其后施常事孔子以彰讐为博士延为太尉太尉之孙始为呉人曰然曰续亦载其迹【续或作绩】先生之兴公车是召纂序前闻于光有曜古圣人言其防密微笺注纷罗颠倒是非【纷方作分】闻先生讲论如客得归【得或作有】卑让肫肫出言孔扬【方云中庸曰肫肫其仁郑注肫读如诲尔谆谆之谆恳诚貌】今其死矣谁嗣为宗【为或作其】县曰万年原曰神禾高四尺者先生墓邪
　　孔左丞墓志铭
　　孔子之后三十八世有孙曰戣字君严事唐为尚书左丞年七十三三上书去官天子以为礼部尚书禄之终身而不敢烦以政【上上或无三字】吏部侍郎韩愈常贤其能谓曰公尚壮上三留奚去之果【方无韩字留下或有公字】曰吾敢要君吾年至一宜去吾为左丞不能进退郎官唯相之为二宜去【方从杭本无至字云洪引龚胜邴汉俱乞骸骨答诏古者有司年至则致仕今大夫年至矣恐未必然○今按洪所引汉书文理甚明方以欲从杭本之故遂以为未必然而不取殊不可晓今正之一本乙君吾二字语尤徤但如此则君下却少一吾字不敢辄补耳郎官或作郎中】愈又曰古之老于乡者将自佚非自苦闾井田宅具在亲戚之不仕与仕倦而归者不在东阡在北陌可杖屦来徃也今异于是公谁与居且公虽贵而无留资何恃而归曰吾负二宜去尚奚顾子言愈面叹曰公于是乎贤逺于人【于是或作是于于音乌或无贤字皆非是】明日奏疏曰臣与孔戣同在南省数与相见【相上方有孔戣字○今按上下文孔戣字多此不宜有】戣为人守节清苦论议正平【或作平正平或作直】年才七十筋力耳目未觉衰老忧国忘家用意至到如戣辈在朝不过三数人陛下不冝苟顺其求不留自助也不报明年长庆四年正月己未公年七十四告薨于家赠兵部尚书公始以进士佐三府官至殿中侍御史元和元年以大理正征累迁江州刺史谏议大夫事有害于正者无所不言加皇太子侍读改给事中言京兆尹阿纵罪人诏夺京兆尹三月之俸【三上或无尹字】权知尚书右丞明年拜右丞【或作拜左丞或两皆作左方云戣在元和中未尝为左丞盖权知右丞事逾年而正除右丞长庆二年还自广州乃为左丞耳新旧史戣传皆误南海碑石本可考也而山谷本于为尚书左丞之上从蜀夲増一复字盖于元和两次除授皆已误作左丞故又误谓长庆为再除也陈齐之又去拜右丞三字皆非】改华州刺史明州嵗贡海虫淡菜蛤蚶可食之属自海扺京师道路水陆夫积功嵗为四十三万六千人奏疏罢之【改华州刺史或在罢贡海物之下方云华州乃输贡之途此疏专为递夫而言也新史亦可攷或无可食二字】下邽令笞外按小儿系御史狱公上疏理之诏释下邽令而以华州刺史为大理卿【外按或作按外○今按唐防要毎嵗冬以鹰犬出近畿习狩谓之外按使领徒数百恃恩恣横郡邑惧扰皆厚礼迎犒百姓畏之如冦盗元和九年裴寰为下邽令疾其扰人但据文供馈使者归乃譛寰有慢言上大怒将以不敬论宰相武元衡中丞裴度恳救甚切乃释之即此事也言小儿者盖以田猎应奉者谓之五坊小儿事见顺宗实录会要亦有小使之名疑即此辈】十二年自国子祭酒拜御史大夫岭南节度等使约以取足境内诸州负钱至二百万悉放不收蕃舶之至泊步有下碇之税始至有阅货之燕犀珠磊落贿及仆公皆罢之【贿方作财】絶海之商有死于吾地者官藏其货满三月无妻子之请者尽没有之【没下或无有字】公曰海道以年计徃复何月之拘苟有验者悉推与之无算逺近厚守宰俸而严其法岭南以口为货其荒阻处父子相缚为奴公一禁之【缚或作傅或无公一禁之四字】有随公吏得无名儿蓄不言官有讼者公召杀之【吏上或有之字】山谷诸黄世自聚为豪观吏厚薄缓急或叛或从【观下或有察字非是】容桂二管利其虏掠请合兵讨之冀一有功有所指取当是时天子以武定淮西河南北用事者以破诸黄为类向意助之【武定或作定武类或作愿皆非是】公屡言逺人急之则惜性命相屯聚为防缓之则自相怨恨而散此禽兽耳但可自计利害不足与论是非【恨下或有焉字无而散字或焉字在散字下此上或有况字方无耳字】天子入先言遂敛兵江西岳鄂湖南岭南防容桂之吏以讨之被雾露毒相枕藉死百无一还安南乘势杀都防李象古桂将裴行立容将杨旻皆无功数月自死岭南嚣然【月或作日非是】祠部嵗下广州祭南海庙庙入海口为州者皆惮之不自奉事常称疾命从事自代唯公嵗常自行官吏刻石为诗美之【常自方作自常非是诗或作词】十五年迁尚书吏部侍郎公之北归不载南物奴婢之籍不増一人长庆元年改右散骑常侍二年而为尚书左丞曽祖讳务本沧州东光令祖讳如珪海州司户参军赠尚书工部郎中皇考讳岑父秘书省著作佐郎赠尚书左仆射公夫人京兆韦氏父种大理评事有四子长曰温质四门愽士遵孺遵宪温裕皆明经女子长嫁中书舎人平阳路隋其季者防【下温或作遵方云作温与传合盖晚年皆从温世系表云四子皆从温非也○今按上文长子已名温质则非晚年从温也岂以嫡庶为异耶然非要切不必强解】公之昆弟五人载戡戢戵公于次为第二公之薨戢自湖南入为少府监其年八月甲申戢与公子葬公于河南河隂广武原先公仆射墓之左铭曰孔世卅八吾见其孙【卅或作三十方云此铭皆以四言为句作三十者非○今按卅依字当作□】白而长身寡笑与言【白或作自非是】其尚类也莫与之伦【也或作耶】德则多有请考于文
　　王常侍墓志铭
　　公讳仲舒字宏中少孤奉其母居江南游学有名贞元十年以贤良方正拜左拾遗改右补阙礼部考功吏部三员外郎贬连州司户参军改防州司马佐江陵使改祠部员外郎复除吏部贠外郎【方无复字吏部员外下或无郎字】迁职方郎中知制诰出为峡州刺史【峡州说已见前】迁庐州未至丁母忧服阕改婺州苏州刺史【阕或作缺改或作除】征拜中书舎人既至谓人曰吾老不乐与少年治文书得一道有地六七郡为之三年贫可富乱可治身安功立无愧于国家可也【乐或作宜文书下或有事字】日日语人丞相闻问语验即除江南西道观察使兼御史中丞至则奏罢防酒钱九千万以其利与民【千或作十与民或作丏贫民方云诸本以后语误入酿户非尽贫民○今按丏贫民一语下文已有不应再出方本是也但其说非是除酒防盖与民共之使得自酿非直以钱九千万与酿户也】又罢军吏官债五千万悉焚簿文书【或无文字】又出库钱二千万以丏贫民遭旱不能供税者禁浮屠及老子为僧道士不得于吾界内因山野立浮屠老子象【禁方作学○今按作学非是但下文自有浮屠老子字此不应重出且其文理亦不明白疑此自浮至为六字亦是衍文去之则文理通畅矣但无本可证不敢刚耳界下或无内字山或作出立或作去皆非是以其其字疑衍】以其诳丏渔利夺编人之产【编或作经○今按以民为人盖避讳当作民乃是下求人利害与人吏约放此】在官四年数其蓄积钱余于库米余于廪朝廷选公卿于外将征以为左丞吏部已用薛尚书代之矣【或无以字】长庆三年十一月十七日未命而薨年六十二天子为之罢朝赠左散骑常侍逺近相吊以四年二月某日葬于河南某县先茔之侧公之为拾遗朝退天子谓宰相曰第防人非王某耶是时公方与阳城更疏论裴延龄诈妄士大夫重之为考功吏部郎也下莫敢有欺犯之者非其人虽与同列未尝比数收拾故遭谗而贬在制诰尽力直友人之屈不以权臣为意又被谗而出【在或作及知二字】元和初婺州大旱人饿死户口亡十七八公居五年完富如初【方无口字】按劾羣吏奏其赃罪州部清整加赐金紫其在苏州治称第一公所至辄先求人利害废置所宜闭阁草奏【利或作之李云古本无利字神道碑周知俗之病亦无利字○今按下文云废置所宜则此句合有利字古本偶皆脱漏不足为据】又具为科条与人吏约事备一旦张下民无不抃呌喜悦或初若小烦旬嵗皆称其便【备下或有悉字或有复出事字○今按文势疑当有悉字在备字上】公所为文章无世俗气其所树立殆不可学曽祖讳元暕比部员外郎【或无讳字下同】祖讳景肃丹阳太守考讳政襄邓等州防御使鄂州采访使赠工部尚书【政或作某工或作吏】公先妣渤海李氏赠渤海郡太君【或无大字】公娶其舅女有子男七人初哲贞宏泰复洄初进士及第哲文学俱善其余防也长女婿刘仁师高陵令次女婿李行修尚书刑部员外郎【修或作循或无郎字】铭曰
　　气锐而坚又刚以严哲人之常【又方作及哲方作若皆非是】爱人尽已不倦以止乃吏之方与其友处顺若妇女何德之光墓之有石我最其迹万世之藏【之有或作中之最或作撮或作载方云集韵最撮之省文○今按方说非也史汉功臣传末总计其功皆以最字起之】
　　张给事墓志铭
　　张君名彻字某以进士累官至范阳府监察御史长庆元年今牛宰相为御史中丞奏君名迹中御史选【元或作二方云考之史当作元年陈齐之云常疑牛僧孺之为人观此语则知韩公亦不喜其人矣然牛宰相三字或作今宰相牛公未知孰是】诏即以为御史其府惜不敢留遣之而密奏幽州将父子继续不廷选且乆今新牧臣又始至孤怯须彊佐乃济发半道有诏以君还之仍迁殿中侍御史加赐朱衣银鱼【仍或作乃】至数日军乱怨其府从事尽杀之而囚其帅且相约张御史长者母侮辱轹蹙我事无庸杀置之帅所【毋或作无我事下方有无罪二字】居月余闻有中贵人自京师至君谓其帅公无负此土人上使至可因请见自辨幸得脱免归即推门求出【或无免字】守者以告其魁魁与其徒皆骇曰必张御史张御史忠义必为其帅告此【史下方无张字及无告此二字○按告字疑当作言】余人不如迁之别馆【今按余人二字疑衍而下文不如迁之别馆自为一句盖述其言如此下文又云即与众出君乃记其事也但无所考不敢辄删耳或云余人字不必去其曰迁之别馆盖言今当如此耳亦通】即与众出君【与或作以】君出门骂众曰汝何敢反前日呉元济斩东市昨日李师道斩于军中同恶者父母妻子皆屠死肉餧狗防鸱鵶汝何敢反汝何敢反行且骂众畏恶其言不忍闻【畏下或有皆字非是或在畏上则或有之】且虞生变即击君以死君抵死口不絶骂众皆曰义士义士或收瘗之以俟事闻天子壮之赠给事中其友侯云长佐郓使请于其帅马仆射为之选于军中得故与君相知张恭李元实者使以币请之范阳【恭或作泰】范阳人义而归之以闻诏所在给船轝传归其家赐钱物以葬长庆四年四月某日其妻子以君之防葬于某州某所【四年方云旧本或作二年或作三年按郓帅马摠也摠以二年秋迁右仆射明年夏召还当作二年或三年也○今按方说虽如此而其所定之本却作四年今姑从之盖或防归逾年马既召还乃克葬也】君弟复亦进士佐汴宋得疾变易防心惊惑不常君得间即自视衣褥薄厚节时其饮食而筯进养之【褥或作衾或无养字○今按养字去声礼曰以其饮食忠养之】禁其家无敢高语出声医饵之药其物多空青雄黄诸奇恠物剂钱至十数万营治勤剧皆自君手不假之人家贫妻子常有饥色祖某某官父某某官【祖某父某或作祖践父休】妻韩氏礼部郎中某之孙汴州开封尉某之女于余为叔父孙女君常从余学选于诸生而嫁与之孝顺祗修羣女效其所为男若干人曰某女子曰某铭曰
　　呜呼彻也世慕顾以行子揭揭也噎喑以为生子独割也为彼不清作玉雪也仁义以为兵用不缺折也【缺折或作折缺】知死不失名得猛厉也自申于闇明莫之夺也【闇明当作明闇説见下条】我铭以贞之不肖者之呾也【方无者字或无之字方云此铭以彻掲割雪折厉夺呾为韵而行生清兵名闇贞复自为韵厉音烈闇当读如谅闇之闇○今按方说多得之此铭盖法兎罝鱼丽等诗隔句用韵耳诗隔句用韵先儒所未知观公此铭则既识之矣但闇明二字乙之则韵自叶而义亦胜若如方説则虽读闇作防韵终不叶而义亦不通也】
　　孔司勲墓志
　　昭义节度卢从史有贤佐曰孔君讳戡字君胜从史为不法君隂争不从则于防肆言以折之从史羞面颈发赤抑首伏气不敢出一语以对【颈一作顔伏或作吐方云叔孙通传所谓伏抑首者也作吐非○今按汉传言伏抑首言伏地而抑首也此言伏气犹言屏气耳与汉传语异】立为君更令改章辞者前后累数十坐则与从史说古今君臣父子道顺则受成福逆辄危辱诛死曰公当为彼不当为此从史常耸听喘汗【死下或有且字常或作当非是】居五六嵗益骄有悖语君争无改悔色则悉引从事空一府徃争之【色或作意亦通作也非是】从史虽羞退益甚君泣语其徒曰吾所为止于是不能以有加矣【以有或作有以】遂以疾辞去卧东都之城东酒食伎乐之燕不与当是时天下以为贤论士之宜在天子左右者皆曰孔君孔君云【方无者字皆上方从阁本有唯字或无复出孔君字或复出云字】防宰相李公镇扬州首奏起君君犹卧不应【犹或作独】从史读诏曰是故舍我而从人耶即诬奏君前在军有某事上曰吾知之矣奏三上乃除君卫尉丞分司东都诏始下门下给事中吕元膺封还诏书上使谓吕君曰吾岂不知戡也行用之矣明年元和五年正月将浴临汝之汤泉壬子至其县食遂卒年五十七公卿大夫士相吊于朝处士相吊于家君卒之九十六日诏缚从史送阙下数以违命流于日南遂诏赠君尚书司勲员外郎盖用尝欲以命君者信其志其年八月甲申从葬河南河隂之广武原【南下或有府字隂下或有县字广武原方作某地云唐河南府无河隂县○今按元和郡国志河南府有河隂县】君于为义若嗜欲勇不顾前后于利与禄则畏避退处如怯夫然始举进士第自金吾卫録事为大理评事佐昭义军【士下或有及字军下或有帅字】军帅死从史自其军诸将代为帅【或无自其字】请君曰从史起此军行伍中凡在幕府唯公无分寸私【分或作方非是】公苟留唯公之所欲为君不得已留一嵗再奏自监察御史至殿中侍御史【君或作居】从史初听用其言得不败后不听信恶益闻君弃去遂败祖某某官赠某官父某某官赠某官【诸本作祖如圭皇海州司户赠工部员外郎父岑父皇著作郎赠驾部员外郎方从蜀本云今本所纪父祖官职多误盖后人续増公诸志皆载三世此只言父祖已非考世系表及孔戣志此以如珪作如圭郎中作员外郎著作佐郎为郎又非也驾部乃戡赠官此以为其父所赠又非也○今按此姑以方本无大利害但方诋诸本止载二世为不入例而其所据之本此志亦只载二世云驾部乃戡所赠官而戡实赠司勲皆非是世表戣志与此志文亦未知其孰为得失恐皆未足以判其是非也】君始娶宏农杨氏女卒又娶其舅宋州刺史京兆韦屺女皆有妇道凡生一男四女皆防前夫人从葬舅姑兆次卜人曰今兹嵗未可以祔从卜人言不祔君母兄戣尚书兵部贠外郎母弟戢殿中侍御史以文行称朝廷将葬以韦夫人之弟前进士楚材之状授愈曰请为铭铭曰
　　允义孔君兹惟其藏更千万年无敢坏伤【方从杭本无伤字○今按此伤字诸本皆有文理音韵皆无可疑方氏特以杭本脱漏遂不之信宁使此铭为歇后语而不肯以诸本补之甚可怪也】
　　王评事墓志铭
　　君讳适姓王氏好读书懐奇负气不肯随人后举选见功业有道路可指取有名节可以戾契致【取下有字或作而或本无之方云戾力结切契诘结切字本作集通俗文曰集多节目谓之奊奊方言作□诟贾谊传集诟亡节○今按取下有字当属上句言功业可指取而有之名节可以戾契而致之也不然则当作而】困于无资地不能自出乃以干诸公贵人借助声势诸公贵人既志得皆乐熟软媚耳目者不喜闻生语一见辄戒门以絶【门下方无以字】上初即位以四科募天下士君笑曰此非吾时邪即提所作书缘道歌吟趋直言试既至对语惊人不中第益困乆之闻金吾李将军年少喜士可撼【年上或有惟简字或无年字喜士或作喜事】乃蹐门告曰【蹐或作踏】天下奇男子王适愿见将军白事一见语合意徃来门下卢从史既节度昭义军张甚奴视法度士欲闻无顾忌大语有以君生平告者即遣客钩致君曰狂子不足以共事立谢客李将军由是待益厚奏为其卫胄曹参军充引驾仗判官尽用其言将军迁帅凤翔君随徃改试大理评事摄监察御史观察判官栉垢痒民获苏醒居嵗余如有所不乐一旦载妻子入阌乡南山不顾中书舎人王涯独孤郁吏部郎中张惟素比部郎中韩愈【比上或有太史字】日发书问讯顾不可强起不即荐明年九月疾病舆医京师【或无疾字】其月某日卒年四十四十一月某日即葬京城西南长安县界中曽祖爽洪州武宁令祖微右卫骑曹参军父嵩苏州昆山丞妻上谷侯氏处士高女【或无高女二字非是○今按侯高事见李翺文集】高固奇士自方阿衡太师世莫能用吾言再试吏再怒去发狂投江水初处士将嫁其女惩曰吾以龃龉穷【下或有瘁字】一女怜之必嫁官人不以与凡子君曰吾求妇氏乆矣唯此翁可人意且闻其女贤不可以失即谩谓媒妪吾明经及第且选即官人侯翁女幸嫁若能令翁许我请进百金为妪谢诺许白翁【诺许或作许诺】翁曰诚官人邪取文书来君计穷吐实妪曰无苦翁大人不疑人欺【大或作丈】我得一巻书粗若告身者我袖以徃翁见未必取眎幸而听我行其谋【行或作施】翁望见文书衔袖果信不疑曰足矣【袖或作轴】以女与王氏生三子一男二女男三嵗夭死长女嫁亳州永城尉姚挺其季始十嵗铭曰
　　鼎也不可以柱车马也不可使守闾佩玉长裾不利走趋【长或作曵】祗系其逢不系巧愚不谐其须有衔不祛【须或作愿非是】钻石埋辞以列幽墟
　　马少监墓志铭
  </div>
  <div class="pagination">
   <a href="文章正宗_page16.html">
    上一页
   </a>
   <span>
    ...
   </span>
   <a href="文章正宗_page12.html">
    12
   </a>
   <a href="文章正宗_page13.html">
    13
   </a>
   <a href="文章正宗_page14.html">
    14
   </a>
   <a href="文章正宗_page15.html">
    15
   </a>
   <a href="文章正宗_page16.html">
    16
   </a>
   <span class="current-page">
    17
   </span>
   <a href="文章正宗_page18.html">
    18
   </a>
   <a href="文章正宗_page19.html">
    19
   </a>
   <a href="文章正宗_page20.html">
    20
   </a>
   <a href="文章正宗_page21.html">
    21
   </a>
   <a href="文章正宗_page22.html">
    22
   </a>
   <span>
    ...
   </span>
   <a href="文章正宗_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
