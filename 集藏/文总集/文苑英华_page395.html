<!DOCTYPE html>
<html>
<head>
    <meta charset="UTF-8">
    <title>文苑英华 - 第 395 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 395 页/共 634 页</h1>
    <div class="content">　　答请上尊号第三表
　　省表具知昔我祖宗毎崇徽号皆以道侔天地泽被生灵故请之不疑而受之不愧是谓典礼鸿光赫然朕以寡昧祗承寳位寅恭【诏令作防躬】惕励不敢荒寜常惧理化未敷非以自尊为善【诏令作意】若荡清冦孽修举政刑此乃中外英贤叶心所致况复前防亦已言之卿等善则称君过陈功徳表章三至益愧于懐岂大体之必然何恳言之不已沉吟终日未果允从
　　永贞元年答宰臣请上尊号表
　　编制
　　省表具知伏以髙祖太宗接千载之统垂无疆之休太上皇承九圣之烈传莫大之庆嗣徳纉业允武允文宏帝尧之钦明宗元之清静付朕天下頥神保和至道光于唐虞至仁合于天地卿等虔述休徳祗献鸿名循省再三允符朕志【诏令作意】朕获守寳位丕承睿训虽严恭寅畏不敢怠遑而泽未洽于群生理未臻于皇极遽言徽号何以当之虽嘉乃诚难遂来请其上献太上皇尊号宜依所奏凡百卿士当体至懐
　　元和二年答宰臣请上尊号第二表
　　编制
　　省表具知朕获承丕绪以抚万邦照临无日月之明膏润无江海之浸常恐吉蠲虽备未享于天心教导虽勤未谐于人欲谅慙菲徳敢议鸿名而鼎臣宗公群后庻尹上引祖宗之丕矩下述黎献之深诚诫予以处泰而思劳告予以受名而务实陈以恳迫至于再三先典不可以固违群情不可以屡阻与其牢让而繁饰不若纳规而狥公遂抑至懐勉从来请顾惟不称兢惕殊深【十二月二十二日】
　　元和十四年答宰臣请上尊号第四表
　　编制
　　省表具知建崇名加大号必自盛徳而因全功苟非其时难以拟议朕绍十皇【一作圣】之统绪尊百代之宪章冕而事天忧栗【一作惧】不暇乃者忠臣敦化良将策勲有冦难而必殄必平用兵戈而不蝗不旱此乃多士叶力成兹小康岂予一人独运而致卿等四陈章防毎沥肺肝同【一作表】士庻之诚心徴朝廷之故实愿饰虚美皆为过谈谕而复来势不可止虽重烦典礼殊不自安而深念奏陈亦当从欲【一作允】勉依所请良用愧懐【六月七日】
　　一作皆唐大诏令
　　大中元年答宰臣请上【诏令作百寮请加】尊号第三表
　　省表具知朕获承丕业【诏令作绪】奄有万方忧物之心常懐惕厉荷天之力渐至底宁此皆中外元僚文武庻政咸有一徳以匡冲人而卿等猥以鸿名加于菲薄拜章沥恳至于再三伏念自列圣以来何尝无今日之请然卒不能让者上慰宗庙之灵下廹群臣之愿粤予小子岂敢乆劳卿士大夫之心哉敬允乃诚良深自媿所乞宜依【十月】
　　长庆元年批宰臣请上尊号第二表
　　元　稹
　　省表具知朕闻天职生植圣职教化天职举则四时行圣职修则万方理然而天不以行四时而为徳故荡荡无名圣不以理万方而为功故谦谦不宰顾朕小子获承丕图上頼祖宗之灵下托股肱之力先定镇冀次来幽燕皆吾日月之所照临车书之所辙迹失之则有以自愧得之则何足自多况今四海虽清物力方困六戎虽伏边备尚劳百吏虽存官业【诏令作守】多旷万目虽设纪律未张有此四者不敢遑宁思与卿等夙夜俾乂卿宜为我提振大法修明政经詟【集作慑】窜戎夷阜康黎庻四者既理名焉用之朕方以臯夔之务委卿卿宜以尧舜之事教我【诏令作朕】骤加徽号深耻近名循省表章难遂【集作狥】来请【四月】
　　批第三表
　　省表具知昔齐桓议封禅管仲【诏令作叔非】骤谏其未宜晋武平江东何曾深惟于【诏令作其】远驭彼二臣者居安思危之志明而有隠无犯之诚切也况朕寡徳谬膺【集作应】昌期頼先帝削平之威蒙列圣浸渍之泽聿来燕冀甫【诏令作克】靖华夷既无徳而有成实以祥而为惧卿等所宜朝夕纳诲警予荒宁虽休勿休日慎一日而乃过为溢美频上鸿名谅多丹【集作志】赤之诚殊非药石之爱汝为予砺为朕揣磨【集作摩】汝为予舟为朕康济强我懿号不若使我为有道之君加我虚尊不若居我于无过之地宜罢来请用副廼懐
　　批第四表
　　省表具知朕以正月元日祗见于九庙对越于上千官在前万乗在【诏令作居】后覩声明文物之盛望城社宫阙之尊尚念髙祖太宗艰难于经营徳宗宪考殷勤【集作忧】于丕纉复惧不克负荷以羞前人寅畏严恭式冀无过而燕赵底定戎獯和宁实惟列圣之休安【集作焉】敢自大其意左右辅弼庻尹师长猥以鸿名愿加薄徳三诏执事抑而不【诏令作未】行物议逾【诏令作弥】坚予衷未信四陈章表备引【诏令作列】古今且曰告虔之时宁忘继志问安之下胡不慰心事有切于显荣理难从于封执于戱允恭克让既见夺于群情克已为仁庻自勤于三省勉依来奏深用愧懐【五月】
　　答元义等请上尊号表　　　白居易
　　省表具知朕自君临运逢休泰嵗时丰稔凶丑殄夷此皆宗社降灵忠贤宣力顾惟寡徳敢受鸿名卿等发于【集作中发】恳诚上尊美号虽属人望难贪天功宜悉所懐勿固为请
　　答黄裳请上尊号表
　　省表具知朕以薄徳嗣守丕图不敢遑【集作荒】宁以理道幸属嵗时丰稔凶冦枭夷风雨不愆祀【集作礼】圜丘以报【集作而致】本雷霆未震衅太社而服刑斯皆十圣降灵幽賛寡昧百辟叶徳驯致和平永惟鸿名实惧虚美卿上稽祖训下酌羣情陈献表章请加徽号洎于公卿士庻【集作王公卿士】降及耆艾缁黄咸一乃心各三其请朕尝以宰元化者曲成于物法天道者从欲于人虽恤隐泣辜未臻三五之化而乐推忻戴难违亿兆之心徳非称焉让不获已勉从所请深媿于懐
　　答李扞等谢许上尊号表
　　省表具知朕自临万邦仅经三载位虽托于人上化未洽于域中永念身敢当大号卿等义深宗室忠尽君亲一其精诚三有陈献廹于人望厌于天心遂抑所懐勉从其请固辞而亊非获已抚徳而何以堪之再省谢章弥增惕虑【集作属】
　　答贺赦
　　答朱仕明贺册尊号及恩赦表
　　前　人
　　省表具知朕以寡徳嗣承睿图俯从众情【集作诚】勉受鸿称庆之大者岂在予一人推而广之宜及尔百姓爰因受册之礼遂施作觧之恩俾与群生同斯大庆卿尽忠训旅推美奉君省兹贺陈深见诚至
　　批宰相贺赦王承宗表
　　省表具知先臣武俊功不可忘后嗣承宗过而能改朕所以舍其罪悔议以勲亲垂宥善【集作过】之恩尚宜及尔十代引泣辜之责诚合在予一人与其黩武而取威不若匿瑕而务徳卿等重居台辅密賛谋猷发于忠【集作衷】诚有此称贺省阅章表【集作奏】嘉叹乆之
　　答贺徳音
　　答王承宗谢洗雪及复官爵表
　　前　人
　　省表具知帝者之道蔼然无私唯推赤心以牧黔首故一夫不获若纳之于隍一物归诚则容之如地况卿家聨懿戚自先朝祖立茂功赏延后嗣因人诖误不汝疵瑕浸【集作涤】以恩波煦之泽抚旧封而察亷六郡进新律而统制三军荡秽加恩何以过此及观【集作覩】来表乃见深诚言必由事皆知感承家袭庆誓继力于前修补过酬恩愿指期于后効永言尔志甚叶朕懐勉思始终用副眷瞩所谢知
　　答李嗣贺处分王士则等徳音表
　　前　人
　　省表具知朕临驭天下以惩劝为先有恶必诛无功不念顾承宗之罪诚合讨除思武俊之勲宜令嗣袭况坟墓禁其剪伐将校许以归降庻明用师盖非获已卿职修卿寺诚奉宗枝省兹贺章备见忠荩
　　答王锷贺赈防江淮徳音表
　　省表具知水旱流行江淮艰食朕明申诏防亲遣使臣蠲其逋租赈以公廪爰兴利物之利用表忧人之忧庻俾疲氓均沾惠泽卿克勤所【集作乃】职共理为心省兹贺陈深见诚意
　　答宰相杜佑等贺徳音表二首
　　前　人
　　省表具知古先圣王既托【集作托子】人上与百姓同其欲与天下同其忧唯是推【集作推是】心可底于道朕临御万国迨兹五年惕厉之懐虽勤于夙夜伏腊【集作愆伏】之候犹害于嵗时思革以救灾在济人而损己是用钦刑缓死责已恤贫罢郡国之贡珎省宫廐之烦费延春令而布仁行惠先南风而解愠阜财庻凭欢心以召和气卿等或匪躬献替或悉力弼谐啓沃之间已申霖雨之用燮理之际伫见隂阳之和各宜勉之以辅予理所贺知
　　二
　　省表具知朕以春候发生嵗功资始顺阳和而布政赈贫乏而劝农载念罢【集作罪非】人因除弊事随其所利施以为恩富庻之端实渐于此卿等义敦宗戚诚揭君亲省兹贺陈用增嘉叹
　　答宗正卿李词等贺徳音表
　　省表具知朕统承鸿绪子育苍生累嵗有秋今春不雨在隂阳之数虽有盈虚为父母之心敢忘恻隐俾除人弊以荡嵗灾卿等任重宗卿恩连属籍省兹陈贺深见忠诚
　　答将军方元荡等贺徳音表
　　省表具知朕以时旸舛候春泽愆期思备旱之方无如贬省务动天之徳莫若精诚是以修已恤人去烦节用冀答天戒以致时和卿志竭邦家职修军卫省兹章表深用嘉之所贺知
　　批宰臣贺下诛廻鹘徳音表　封　敖
　　省表具知廻鹘背弃恩亲犯扰边鄙枭音不息兽性难驯自号天骄常为国患比者虽闻困弱尚肆猖狂朕念以亲姻隐忍而已良思忌器难决用师曾无悔祸之词屡有干诛之状戎臣奋志甲士齐心用竒而果建殊勲决胜而且无遗策今则公主归止元凶遁逃罪恶既盈诛夷难逭用颁制命以正典刑毎思除害之言岂以佳兵为念故非获已有愧贺章










　　文苑英华巻四百六十六
　　钦定四库全书
　　文苑英华巻四百六十七　宋　李昉等　编批答二
　　答贺破贼
　　答宰臣贺破贼状　　　　　张　説
　　省表具知蠢兹戎狄侵轶边鄙不交锋刃自取败亡既边将之功亦天道所弃心之有慰与卿同之
　　答薛平【集作萃非】贺生擒李锜表　白居易
　　省表具知朕自嗣耿光毎多惕虑念必先于除害志无忘于安人李锜大负国恩自贻天讨【集作罚】师徒未勤【集作动】于疆埸父子俱肆于市朝信上天之祸滛与率土而同庆省视来表深鉴乃诚所贺知
　　批百寮贺王宰破阳城县贼表
　　封　敖
　　省表具知讨彼狡童萃乎茂【疑作戍】卒星霜既换牛马未遑毎轸劳懐渴闻防报今者王宰麾下大破贼徒广治砦既已平除阳城县复见诛灭自兹乗胜足以震威荡定有期凯旋可徒【疑作待】外御多忠臣之力内谋有贤相之筹岂无成功亦复何虑所贺知
　　批宰臣贺石雄破贼阵表
　　省表具知有名之伐义勇争登干纪之幽明共戮逆顺之理何尝不然况内有贤相之谋外多良将之力举
　　则必胜动皆成功吉语屡闻【阙】　　　　　来献相继于道涂斩级申威毎盈于原野蓄产兵仗所获盖多武力军声殊为善阵想其危亟坐见清平卿义极谟猷道光翼賛推功之贺懐愧良多所贺知
　　批宰臣贺正月一日河中陈许行营破廻鹘表
　　前　人
　　省表具知廻鹘恃众忘恩弃盟犯境朕以勲亲是念讨伐未行而乃尚肆枭音敢回狼顾恣行驱刼涂【疑】见奔冲战士等蓄鋭多时夺身自効莸闘之兽何足以枝梧成擒之虏幸获于逃遁蜂虿自灭马牛皆归此实上帝威灵辅臣谋畧岂予薄徳所可致焉循省贺章良多媿慰所贺知
　　批宰臣贺太原破廻鹘夺得太和公主表
　　前　人
　　省表具知朕闻匈奴为中国之患者乆矣爰自汉魏迄于周隋制控之谋罕见其术暨乎国朝以懐柔之道稍致和宁然犹边兵远屯贵主下嫁国用且费人心未甘昨者廻鹘以失国为词欵塞相托朕悬知矫诈且永【疑作示】含容旋肆枭音屡闻狼顾虏骑唐突羽书飞驰方命戎臣各严师律可汗不知藏匿尚敢猖狂繇是我载张天威震貔貅之勇蹔奋其威棱犬彘之防岂烦于牙齿边尘扫荡公主归还岂独壮于兹辰实可超于远古此皆上元降佑九庙垂休台辅元臣咨谋允叶不然予之寡昧何以致焉顺美之词省章多愧所贺知
　　答贺表
　　答张九龄贺西幸延期表　　魏知古【附见张九龄集】
　　省表具知朕初闻三辅之间今嵗善熟朕縁陵寝诚欲西幸【集作行】然积累虚【集作虚累】年乍得小稔即又聚食心所【集作所虑】重难傥夏麦不登未免匮乏百姓不足君【集作朕】孰与安所以再三痛懐欲去不忍至于宫苑所乐气候非宜茍得人安终不以此为念卿可宣前防更俟后期所请徧示朝列及宣付史官亦岂【集作属】烦也任卿等自商量
　　太宗答顔真卿贺肃宗即位表
　　常　衮【附见顔真卿集】
　　省表具知凶逆乱常侵侮中夏曩者潼关失守京国不宁朕因涉岐梁至于巴蜀遂命皇帝肇登寳歴爰静祅氛今官军益振回纥效欵即议【集作拟】南行共为剪灭卿忠惟奉国孝则保家懐不二之心秉难夺之操皇帝累申命兼以崇班宜有懋于深恩【集作功】且用光于重寄【集作守】
　　答叚祐等贺册立太子礼毕表
　　白居易
　　省表具知朕祗膺统序恭守典常爰推至公乃命长子使主国鬯用贞邦家册毕礼成良增感庆卿等各司军卫同奉表章备见忠诚益深嘉叹所贺知
　　以下五篇并见集本
　　批李夷简贺御撰君臣事迹屏风表
　　前　人
　　省表具知朕思求理化亲阅典坟至于去邪纳谏之规勤政慎兵之诫取而作鉴以为屏与其散在图书心存而景慕不若列之绘素目覩而躬行庻将为后事之师不独观古人之象卿词彰顺美义见忠规省览再三深叶朕意所贺知
　　批百寮严绶等贺御撰屏风表
　　前　人
　　省表具知朕烈祖太宗以古为镜用辅明圣实致【集作臻】理平垂作孙谋母惧乎失坠取为殷鉴遂饰以丹青至若明君直臣前言往事森然在目如见其人论列是非既庻防为座隅之诫发挥献纳亦足以开臣下之心况卿等职在仪刑政当补察各勤所任共副兹懐所贺知答文武百官严绶等贺御制新译大乗本生心地观经序表
　　省表具知朕勤求道本广挹教源以真如不二之宗助清净得一之化况斯经典时为大乗名理精防翻译成就虽契心则离于文字而得意亦假于筌蹄庻使发挥因为序述卿等精通外学恳竭忠诚引经賛扬奉表称贺再三省览嘉叹乆之
</div>
    <div class="pagination">
<a href="文苑英华_page394.html">上一页</a><span>...</span><a href="文苑英华_page390.html">390</a><a href="文苑英华_page391.html">391</a><a href="文苑英华_page392.html">392</a><a href="文苑英华_page393.html">393</a><a href="文苑英华_page394.html">394</a><span class="current-page">395</span><a href="文苑英华_page396.html">396</a><a href="文苑英华_page397.html">397</a><a href="文苑英华_page398.html">398</a><a href="文苑英华_page399.html">399</a><a href="文苑英华_page400.html">400</a><span>...</span><a href="文苑英华_page396.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
