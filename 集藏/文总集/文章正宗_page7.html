<!DOCTYPE html>
<html>
 <head>
  <meta charset="utf-8"/>
  <title>
   文章正宗 - 第 7 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文章正宗 - 第 7 页/共 27 页
  </h1>
  <div class="content">
   晏子谏诛祝史【昭二十年】
　　齐侯疥遂痁期而不瘳诸侯之賔问疾者多在梁丘据与裔欵【杜氏曰二子齐嬖大夫】言扵公曰吾事鬼神丰扵先君有加矣今君疾病为诸侯忧是祝史之罪也诸侯不知其谓我不敬君盍诛扵祝固史嚚以辞賔【欲杀嚚固以辞谢来问疾之賔】公説告晏子晏子曰日宋之盟屈建问范防之德扵赵武赵武曰夫子之家事治言扵晋国竭情无私其祝史祭祀陈信不愧其家事无猜其祝史不祈【家无猜疑之事故祝史无求扵鬼神】建以语康王【楚王】康王曰神人无怨宜夫子之光辅五君以为诸侯主也【五君文襄灵成景】公曰据与欵谓寡人能事鬼神故欲诛扵祝史子称是语何故对曰若有德之君外内不废【无废事】上下无怨动无违事其祝史荐信无愧心矣【君有功徳祝史陈説之无所愧】是以鬼神用飨国受其福祝史与焉【与受其福】其所以蕃祉老寿者为信君使也其言忠信扵鬼神其适遇滛君外内颇邪上下怨疾动作辟违从欲厌私【使私情厌足】髙防深池撞钟舞女斩刈民力输掠其聚【掠夺取也】以成其违不恤后人暴虐滛从肆行无度无所还忌不思谤讟不惮鬼神神怒民痛无悛扵心其祝史荐信是言罪也【以实白神是为言君之罪】其盖失数美是矫诬也【葢掩也】进退无辞则虚以求媚【作虚辞以求媚扵神】是以鬼神不飨其国以祸之祝史与焉所以夭昏孤疾者为暴君使也其言僣嫚扵鬼神公曰然则若之何对曰不可为也【言非诛祝史所能治】山林之木衡鹿守之泽之萑蒲舟鲛守之薮之薪蒸虞守之海之盐蜃祈望守之【衡鹿舟鲛虞祈望皆官名也言公専守山泽之利不与民共】县鄙之人入从其政偪介之关暴征其私【介隔也廹近国都之关言邉鄙既入服政役又为近关所征税枉暴夺其私物】承嗣大夫彊易其贿【承嗣大夫世位者】布常无艺【艺法制也言布政无法制】征敛无度宫室日更滛乐不违【违去也】内宠之妾肆夺扵市【肆放也】外宠之臣僣令扵鄙【诈为教令扵邉鄙】私欲飬求不给则应【飬长也所求不给则应之以罪】民人苦病夫妇皆诅祝有益也诅亦有损聊摄以东【聊摄齐西界】姑尤以西【姑尤齐东界】其为人也多矣虽其善祝岂能胜亿兆人之诅君若欲诛扵祝史脩德而后可公説使有司寛政毁关去禁薄敛已责
　　晏子论梁丘据
　　齐侯至自田晏子侍扵遄防子犹驰而造焉【杜氏曰子犹梁丘据】公曰唯据与我和夫晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪【燀炊也】宰夫和之齐之以味济其不及以泄其过【济益也泄灭也】君子食之以平其心君臣亦然【亦如羮】君所谓可而有否焉【否不可也】臣献其否以成其可【献君之否以成君可】君所谓否而有可焉臣献其可以去其否是以政平而不干民无争心故诗曰亦有和羮既戒既平【诗殷颂中宗言中宗能与贤者和齐可否其政如羮敬戒且平和羮备五味异扵大羮】鬷嘏无言时靡有争【鬷总也嘏大也言总大政能使上下皆如和羮】先王之济五味【济成也】和五声也以平其心成其政也声亦如味一气【须气以动】二体【舞者有文武】三类【风雅颂】四物【杂用四方之物以成器】五声【宫商角徴羽】六律【黄钟大簇姑洗防賔夷则无射也阳声为律隂声为吕此十二月气】七音【周武王伐纣自午及子凡七日王因此以数合之以声昭之故以七同其数以律和其声谓之七音】八风【八方之风】九歌【九功之徳皆可歌也六府三事谓之九功】以相成也【此言九者合然后相成为和乐】清浊小大短长疾徐哀乐刚柔迟速髙下出入周防以相济也【周宻也】君子听之以平其心心平德和故诗曰德音不瑕【诗豳风也义取心平则徳音无瑕阙】今据不然君所谓可据亦曰可君所谓否据亦曰否若以水济水谁能食之若琴瑟之专壹谁能听之同之不可也如是
　　晏子论礼可为国【二十六年】
　　齐侯与晏子坐扵路寝公叹曰美哉室其谁有此乎【杜氏曰景公自知徳不能久有国故叹也】晏子曰敢问何谓也公曰吾以为在德对曰如君之言其陈氏乎陈氏虽无大德而有施于民豆区釜钟之数其取之公也薄【谓以公量收】其施之民也厚【谓以私量贷】公厚敛焉陈氏厚施焉民归之矣诗曰虽无德与女式歌且舞【诗小雅义取虽无大徳要有喜悦之心欲歌舞之式用也】陈氏之施民歌舞之矣后世若少惰陈氏而不亡则国其国也已公曰善哉是可若何对曰唯礼可以已之在礼家施不及国民不迁农不移工贾不变【守常业】士不滥【不失职】官不滔【滔慢也】大夫不收公利【不作福】公曰善哉我不能矣吾今而后知礼之可以为国也对曰礼之可以为国也久矣与天地并【有天地则礼义兴】君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而教子孝而箴【箴谏也】兄爱而友弟敬而顺夫和而义妻柔而正姑慈而从【从不自専】妇听而婉【婉顺也】礼之善物也公曰善哉寡人今而后闻此礼之上也对曰先王所禀扵天地以为其民也是以先王上之【禀受也○愚按晏子知陈氏之将移齐国而为景公谋者惟曰礼可以已之不几于迂阔事情乎葢礼所以辨君臣等上下者也使君臣上下之分截然以明则虽有权强之臣且将退听安得有他日簒弑之祸哉景公问政扵孔子孔子以君君臣臣父父子子对之异时见用扵鲁欲收三家之政亦必自隳三都始其曰家不藏甲大夫无百雉之城者所以正名辨分而销君弱臣强之患也晏子之见葢有合扵斯惜景公之不能用也】
　　晏子论禳彗【昭二十六年】
　　齐有彗星齐侯使禳之【杜氏曰祭以禳除之】晏子曰无益也祗取诬焉天道不謟【謟疑也】不贰其命若之何禳之且天之有彗也以除秽也君无秽德又何禳焉若徳之秽禳之何损诗曰惟此文王小心翼翼昭事上帝聿懐多福厥德不回以受方国君无违德方国将至何患扵彗诗曰我无所监夏后及商用乱之故民卒流亡若德回乱民将流亡祝史之为无能补也公説乃止
　　鲍文子諌伐鲁【定公九年】
　　阳虎奔齐请师以伐鲁曰三加必取之【杜氏曰三加兵扵鲁】齐侯将许之鲍文子諌曰臣尝为扵施氏矣【施氏鲁大夫文子鲍国也成十七年齐人召而立之至今七十四嵗扵是文子盖九十余矣】鲁未可取也上下犹和众庶犹睦能事大国【大国晋也】而无天菑若之何取之阳虎欲勤齐师也齐师罢大臣必多死亡已扵是乎奋其诈谋夫阳虎有宠扵季氏而将杀季孙以不利鲁国而求容焉【求自容】亲富不亲仁君焉用之君富扵季氏而大扵鲁国兹阳虎所欲倾覆也鲁免其疾而君又收之无乃害乎齐侯执阳虎
　　伍员諌呉王许越成【哀元年】
　　呉王夫差败越于夫椒报檇李也【杜氏曰檇李在定十四年】遂入越越子以甲楯五千保于防稽【上防稽山也】使大夫种因呉大宰嚭以行成呉子将许之伍员曰不可臣闻之树徳莫如滋去疾莫如尽昔有过浇杀斟灌以伐斟鄩【浇寒浞子封扵过者二斟夏同姓诸侯防四年传曰浇用师灭斟灌】灭夏后相【夏后相启孙也后相失国依扵二斟复为浇所灭】后緍方娠逃出自窦【后緍相妻娠懐身也】归于有仍【后緍有仍氏女】生少康焉为仍牧正惎浇能戒之【惎毒也戒备也】浇使椒求之【椒浇臣】逃奔有虞为之庖正以除其害【虞舜后诸侯也梁国有虞县庖正掌膳羞之官頼此以得除已害】虞思扵是妻之以二姚【思有虞君也虞思自以二女妻少康姚虞姓】而邑诸纶【纶虞邑】有田一成有众一旅【方十里为成五百人为旅】能布其德而兆其谋以收夏众抚其官职【防四年传曰靡自有鬲氏收二国之烬以灭浞而立少康】使女艾诔浇【女艾少康臣诔也】使季杼诱豷【豷浇弟也季杼少康子后杼也】遂灭过戈复禹之绩【过浇国戈豷国】祀夏配天不失旧物【物事也】今呉不如过而越大扵少康或将丰之不亦难乎【言与越成是使越丰大必为呉难】句践能亲而务施施不失人【所加惠赐皆得其人】亲不弃劳【推亲爱之诚则不遗小劳】与我同壤而世为仇雠扵是乎克而弗取将又存之违天而长冦雠【犹言天与不取】后虽悔之不可食已【食消也已止也】姬之衰也日可俟也【姫呉姓言可计日而待】介在蛮夷而长冦雠以是求伯必不行矣弗听退而告人曰越十年生聚而十年教训【生民聚财富而后教之】二十年之外呉其为沼乎【按国语云呉王夫差乃告诸大夫曰孤将有大志扵齐吾将许越成而无拂吾虑若越既改吾又何求若其不改反行吾振旅焉申胥諌曰不可许也夫越非实忠心好呉也又非摄畏吾甲兵之彊也大夫种勇而善谋将还玩呉国扵股掌之上以得其志夫固知君王之葢威以好胜也故婉约其辞以从逸王志使淫乐扵诸夏之国以自伤也使吾甲兵钝弊民人离落而日以憔悴然后安受吾烬夫越王好信以爱民四方归之年谷时熟日长炎炎及吾犹可以战也为虺弗摧为虵将若何呉王曰大夫奚隆扵越越曽足以为大虞乎若无越则吾何以春秋曜吾军士乃许之成】
　　逢滑论与呉【哀元年】
　　呉之入楚也【在定四年】使召陈懐公懐公朝国人而问焉曰欲与楚者右欲与呉者左陈人从田无田从党【都邑之人无田者随党而立不知所与故直从所居田在西者居右在东者居左】逢滑当公而进【当公不左不右】曰臣闻国之兴也以福其亡也以祸今呉未有福楚未有祸楚未可弃呉未可从而晋盟主也若以晋辞呉若何公曰国胜君亡非祸而何【楚为呉所胜】对曰国之有是多矣何必不复小国犹复况大国乎臣闻国之兴也视民如伤是其福也【如伤恐惊动】其亡也以民为土芥是其祸也【芥草也】楚虽无徳亦不艾杀其民呉日敝扵兵暴骨如莽【草之生扵广野莽莽然故曰草莽】而未见德焉天其或者正训楚也【使惧而改过】祸之适呉其何日之有【言今至】陈侯从之
　　子胥諌伐齐【哀十一年】
　　呉将伐齐越子率其众以朝焉王及列士皆有馈赂呉人皆喜唯子胥惧曰是豢呉也夫【杜氏曰豢飬也若人飬牺牲非爱之将杀之】諌曰越在我心腹之疾也壤地同而有欲扵我夫其柔服求济其欲也不如早从事焉【从事击之】得志扵齐犹获石田也无所用之越不为沼呉其泯矣使医除疾而曰必遗类焉者未之有也盘庚之诰曰其有颠越不共则劓殄无遗育无俾易种于兹邑是商所以兴也今君易之将以求大不亦难乎弗听使扵齐属其子扵鲍氏为王孙氏【私使人至齐属其子改姓为王孙欲以辟呉祸】反役王闻之使赐之属镂以死将死曰树吾墓槚槚可材也呉其亡乎三年其始弱矣盈必毁天之道也【越人朝之伐齐胜之盈之道也为十三年越伐呉起○按国语云呉王夫差既许越成乃大戒师徒将以伐齐申胥进谏曰昔天以越赐呉而王弗受夫天命有反今越王句践恐惧而改其谋舎其愆令轻其征赋施民所善去民所恶身自约也裕其众庶其民殷众以多甲兵譬越之在呉也犹人之有腹心之疾也夫越王之不忘败呉扵其心也戚然服士以伺吾间今王非越是圗而齐鲁以为忧夫齐鲁譬诸疾疥癣也岂能渉江淮而与我争此地哉将必越实有呉土王盍亦鉴扵人无鉴扵水昔楚灵王不君其臣箴谏以不入乃筑防扵章华之上阙为石郭陂汉以象帝舜罢楚国以间陈蔡不修方城之内逾诸夏而圗东国三嵗扵沮汾以服呉越其民不忍饥劳之殃三军叛王扵干谿王亲独行屏营徬徨扵山林之中三日乃见其防人畴王呼之曰余不食三日矣畴趋而进王枕其股以寝扵地王寐畴枕王以璞而去之王觉而无见也乃匍匐将入棘闱不纳乃入芋尹申亥氏焉王缢申亥负王以归而土埋之其室此志也岂遽亡扵诸侯之耳乎今王既变鮌禹之功而髙髙下下以罢民扵姑苏天夺吾食都鄙荐饥今王将狠天而伐齐夫呉民离矣体有所倾譬如群兽然一个负矢将百群皆奔王其无方收也越人必来袭我王虽悔之其犹有及乎王弗听十二年遂伐齐齐人与战扵艾陵齐师败绩呉人有功又曰呉王还自伐齐乃讯申胥曰昔吾先王体德圣明达扵上帝譬如农夫作耦以刈杀四方之蓬蒿以立名扵荆此则大夫之力也今大夫老而又不自安恬逸而处以念恶出则罪吾众挠乱百度以妖孽呉国今天降衷扵呉齐师受服孤岂敢自多先王之钟鼔实式灵之敢告扵大夫申胥释剑而对曰昔吾先王世有辅弼之臣以能遂疑计恶以不陷扵大难今王播弃黎老而孩童焉比谋曰余令而不违夫不违乃违也夫不违亡之阶也夫天之所弃必骤近其小喜而远其大忧王若不得志于齐而以觉寤王心呉国犹世吾先君之得之也必有以取之其亡之也亦有以弃之用能援持盈以没而骤救倾以时今王无以取之而天禄亟至是呉命之短也员不忍称疾辟易以见王之亲为越之禽也员请先死将死曰而县吾目扵东门以见越之入呉国之亡也遂自杀王愠曰孤不使大夫得有见也乃使取申胥之尸盛以鸱夷而投之扵江　按申胥之言可谓忠矣夫差既不之听又从而戮之不二十年呉国遂墟古称杀諌臣者必亡其国岂不信哉】





　　文章正宗巻四
　　谨案巻四第十三页后四行按惠王十五年刋本恵讹晋据通鉴改














　　钦定四库全书
　　文章正宗巻五　　　　　宋　真徳秀　编
　　里革谏夏滥渊【国语下同】
　　宣公夏滥于泗渊【韦氏曰滥渍也渍罟于泗水之渊以取鱼】里革防其罟而弃之【罟网也】曰古者大寒降土蛰发【降下也寒气初下谓季冬建丑之月大寒之后也土蛰发谓孟春建寅之月蛰始震也】水虞于是乎讲罛罶取名鱼登川禽而尝之寝庙行诸国人助宣气也【水虞渔师也罛鱼网罶笱也名鱼大鱼川禽鼈蜃之属诸之也是时阳气起鱼渉负冰故令国人取之所以助宣气也】鸟兽孕水虫成【孕懐子此谓春时】兽虞于是乎禁罝罗矠鱼鼈以为夏槁【兽虞掌鸟兽之禁令罝兎罟罗鸟罟禁不得施也矠也槁干也夏不得取故于此时刺鱼鼈以为夏储】助生阜也【阜长也鸟兽方孕故取鱼鼈助生物也】鸟兽成水虫孕水虞于是乎禁罝防设穽鄂【罝当为罣罣防小网也穽陷也鄂作格所以误兽也谓立夏鸟兽已成水虫懐孕之时禁取鱼之网设取兽之物也】以实庙庖畜功用也【以兽实宗庙庖厨也而长鱼鼈畜四时功足国财用也】且夫山不槎蘖【槎斫也以株生曰蘖】泽不伐夭【草木未成曰天】鱼禁鲲鲕【鲲鱼子也鲕未成鱼也】兽长麑防【鹿子曰麑麋子曰防】鸟翼鷇卵【翼成也生哺曰鷇未乳曰卵】虫舍蚳蝝【蚔螘子也可以为醢蝝复陶也可食舍不取也】蕃庶物也古之训也【蕃息也】今鱼方别孕不教鱼长又行网罟贪无艺也【别别于雄而懐子也艺极也○按里革谏诤虽论事然足以见先王对时育物之意】公闻之曰吾过而里革匡我不亦善乎是良罟也为我得法使有司藏之使吾无忘谂师存侍【师乐师存名也】曰藏罟不如寘里革于侧之不忘也【寘置也○按汉成帝不葺折槛是亦藏罟之意然忠言弗用此复奚为】
　　伍举论章华之台
　　灵王为章华之台【韦氏曰灵王楚恭王之庶子灵王熊防也】与伍举升焉曰台美夫【伍举椒举也】对曰臣闻国君服宠以为美【服宠谓以贤受宠服是为美也】安民以为乐【以能安民为乐】聴徳以为聪【聴用有徳也】致逺以为明不闻其以土木之崇高雕镂为美而以金石匏竹之昌大嚣庶为乐不闻其以观大视侈淫色以为明而以察清浊为聪也先君庄王为匏居之台高不过望国氛大不过容宴豆木不妨守备用不烦官府民不废时务官不易朝常问谁宴焉则宋公郑伯问谁相礼则华元驷騑问谁賛事则陈侯蔡侯许男顿子其大夫侍之先君是以除乱克敌而无恶于诸侯今君为此台也国民罢焉财用尽焉年谷败焉百官烦焉举国留之数年乃成愿得诸侯与始升焉诸侯皆距无有至者而后使太宰启疆请于鲁侯惧之以蜀之役而仅得以来使富都那竖賛焉【富富于容貌都闲也那美也竖未冠者也言取美好不尚徳也】而使长鬛之士相焉臣不知其美也夫美也者上下外内小大逺迩皆无害焉故曰美若于目观则美【于目则美徳则不也】缩于财用则匮【缩取也】是聚民利以自封而瘠民也胡美之为【封厚也胡何也何以为美】夫君国者将民之与处民实瘠矣君安得肥且夫私欲侈则徳义鲜少徳义不行则迩者骚离而逺者距违【骚愁也离畔也迩境内逺邻国也】天子之贵也唯其以公侯为官正而以伯子男为师旅其有美名也唯其施令徳于逺近而小大安之也若敛民利以成其欲使民蒿焉忘其安乐而有逺心【蒿耗也逺心畔离也】其为恶也甚矣安用目观故先王之为台榭也【积土曰台无室曰榭】榭不过讲军实【讲习也军实戎事也】台不过望氛祥故榭度于大卒之居【大卒王士卒也度谓足以临见之】台度于临观之高【足以下临观上使屋榭不蔽日明而已】其所不夺穑地其为不匮财用其事不烦官业其日不废时务瘠硗之地于是乎为之城守之木于是乎用之官寮之暇于是乎临之四时之隙于是乎成之故周诗曰经始灵台经之营之庶民攻之不日成之经始勿亟庶民子来王在灵囿麀鹿攸伏夫为台榭将以教民利也不知其以匮之也若君谓此台美而为之正楚其殆矣
　　白公子张谏灵王
　　灵王虐白公子张骤谏【韦氏曰子张楚大夫白公也】王患之谓史老曰吾欲已子张之谏若何【史老子亹已止也】对曰用之实难已之易矣若谏君则曰余左执鬼中右执殇宫【中身也礼曰其中遏然夭死曰殇殇宫殇之居也执谓把其录籍制服其身知其居处若今世云能使殇也】凡百箴谏吾尽闻之矣宁闻它言【不欲闻谏也】白公又谏王如史老之言对曰昔殷武丁能耸其徳至于神明【耸敬也至通也】以入于河自河徂亳于是乎三年黙以思道卿士患之曰王言以出令也若不言是无所禀令也武丁于是作书曰以余正四方余恐徳之不类兹故不言如是而又使以象梦求四方之贤圣得傅说以来升以为公而使朝夕规谏曰若金用女作砺若济川用女作舟若大旱用女作霖雨啓乃心沃朕心若药不瞑厥疾不瘳若跣不视地厥足用伤若武丁之神明也其圣之叡广也其知之不疚也犹自谓未乂故三年黙以思道既得道犹不敢专制使以象旁求圣人既得以为辅又恐其荒失遗忘故使朝夕规诲箴谏曰必交脩余无余弃也今君或者未及武丁而恶规谏者不亦难乎【难以保国】齐桓晋文皆非嗣也【非嫡嗣也】还轸诸侯不敢滛逸【还轸谓出奔也】心类徳音以得有国【类善也】近臣谏逺臣谤舆人诵以自诰也是以其入也四封不备一同而至于有畿田以属诸侯【属防也】至于今为令君桓文皆然君不度忧于二令君而欲自逸也无乃不可乎周诗有之曰弗躬弗亲庶民弗信臣惧民之不信君也故不敢不言不然何急其以言取辠也王病之曰子复语不谷虽不能用吾憗寘之于耳【愸犹愿也】对曰赖君之用也故言【赖恃也】不然巴浦之犀犛兕象其可尽乎其又以规为瑱也【犛犛牛也规谏也瑱所以塞耳也言四兽之牙角可以为瑱难尽也而又以规谏为之乎】遂趋而归杜门不出七月乃有干谿之乱灵王死之【○此以下监本有蓝尹亹对昭王一篇原本无今不录】
　　右春秋诸臣论谏之辞凡三十二事【告君】
　　议论三
　　郤缺请归衞地【左传下同文七年】
　　晋郤缺言于赵宣子曰日卫不睦故取其地【杜氏曰日徃日取卫地在元年】今已睦矣可以归之叛而不讨何以示威服而不柔何以示懐【柔安也】非威非懐何以示徳无徳何以主盟子为正卿以主诸侯而不务徳将若之何夏书曰戒之用休【有休则戒之以勿休】董之用威【董督也有罪则督之以威刑】劝之以九歌俾勿壊九功之徳皆可歌也谓之九歌六府三事谓之九功水火金木土谷谓之六府正徳利用厚生谓之三事义而行之谓之徳礼【徳正徳也礼以制财用之节又以厚生民之命】无礼不乐所由叛也若吾子之徳莫可歌也其谁来之【来犹归也】盍使睦者歌吾子乎宣子说之【为明年晋归郑卫田张本○按此章収功全在睦者歌吾子一语盖人之常情强轧之未必从而顺道之常见聴此赵宣子之所以说也】
　　臧孙论诘盗【襄二十一年】
　　邾庶其以漆闾丘来奔【杜氏曰庶其邾大夫】季武子以公姑姊妻之皆有赐于其从者于是鲁多盗季孙谓臧武仲曰子盍诘盗【诘治也】武仲曰不可诘也纥又不能季孙曰我有四封而诘其盗何故不可子为司冦将盗是务去若之何不能武仲曰子召外盗而大礼焉何以止吾盗【吾谓国中】子为正卿而来外盗使纥去之将何以能庶其窃邑于邾以来子以姬氏妻之而与之邑【使食漆闾丘】其从者皆有赐焉若大盗礼焉以君之姑姊与其大邑其次皁牧舆马【给其贱役从皁至牧凡八等之人】其小者衣裳劔带是赏盗也赏而去之其或难焉纥也闻之在上位者洒濯其心壹以待人轨度其信可明徴也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎【按季孙赏盗而已非为盗也而臧武仲乃曰上之所为民亦为之何哉盖季氏是时颛有鲁国凡土地贡赋名器威福君所有者季氏皆窃以为已物非盗而何故臧武仲因事而规之其言深有味云】
　　祁奚请免叔向【襄二十一年范宣子逐栾盈云云】
　　栾盈出奔楚宣子杀箕遗黄渊嘉父司空靖邴豫董叔邴师申书羊舌虎叔罴【杜氏曰十子皆晋大夫栾盈之党也羊舌虎叔向弟】囚伯华叔向籍偃【籍偃上军司马】人谓叔向曰子离于罪其为不知乎【讥其受囚而不能去】叔向曰与其死亡若何【言虽囚何若于死亡】诗曰优哉游哉聊以卒嵗知也【诗小雅言君子优游于衰世所以辟害卒其寿是亦知也】乐王鲋见叔向曰吾为子请叔向弗应出不拜【乐王鲋晋大夫乐栢子】其人皆咎叔向叔向曰必祁大夫【祁大夫祁奚也食邑于祁因以为氏】室老闻之曰乐王鲋言于君无不行【其言皆得行】求赦吾子吾子不许【谓不应出不拜】祁大夫所不能也【不能动君】而曰必由之何也叔向曰乐王鲋从君者也何能行祁大夫外举不弃雠内举不失亲其独遗我乎诗曰有觉徳行四国顺之【诗大雅言徳行直则天下顺之】夫子觉者也晋侯问叔向之罪于乐王鲋对曰不弃其亲其有焉【言叔向笃亲亲必与叔虎同谋】于是祁奚老矣闻之乘驲而见宣子曰诗曰惠我无疆子孙保之【诗周颂也言文武有惠训之徳加于百姓故子孙保赖之】书曰圣有谟勲明徴定保【谟谋也勲功也言圣哲有谋功者当明信定安之】夫谋而鲜过惠训不倦者叔向有焉【谋鲜过有谟勲也惠训不倦惠我无疆也】社稷之固也犹将十世宥之以劝能者今壹不免其身【壹以弟故】以弃社稷不亦惑乎鲧殛而禹兴伊尹放太甲而相之卒无怨色管蔡为戮周公右王【言兄弟罪不相及】若之何其以虎也弃社稷子为善谁敢不勉多杀何为宣子说与之乗以言诸公而免之【共载入见公】不见叔向而归【言为国非私叔向也】叔向亦不告免焉而朝【不告谢之明不为已】
　　声子请复椒举【襄二十六年】
　　初楚伍参与蔡太师子朝友其子伍举与声子相善也【杜氏曰声子子朝之子伍举子胥祖父椒举也】伍举娶于王子牟王子牟为申公而亡【获罪出奔】楚人曰伍举实送之伍举奔郑将遂奔晋声子将如晋遇之于郑郊班荆相与食而言复故【班布也布荆坐地共议归楚事朋友世亲】声子曰子行也吾必复子及宋向戍将平晋楚声子通使于晋还如楚令尹子木与之语问晋故焉【故事】且曰晋大夫与楚孰贤对曰晋卿不如楚其大夫则贤皆卿材也如杞梓皮革自楚徃也虽楚有材晋实用之【言楚亡臣多在晋】子木曰夫独无族姻乎【夫谓晋】对曰虽有而用楚材实多归生闻之【归生声子名】善为国者赏不僣而刑不滥赏僣则惧及滛人刑滥则惧及善人若不幸而过宁僣无滥与其失善宁其利滛无善人则国从之【从之亡也】诗曰人之云亡邦国殄瘁无善人之谓也【诗大雅殄尽也瘁病也】故夏书曰与其杀不辜宁失不经惧失善也商颂有之曰不僭不滥不敢怠遑命于下国封建厥福此汤所以获天福也古之治民者劝赏而畏刑【乐行赏而惮用刑】恤民不倦赏以春夏刑以秋冬【顺天时】是以将赏为之加膳加膳则饫赐【饫餍也酒食赐下无不餍足所谓加膳也】此以知其劝赏也将刑为之不举不举则彻乐【不举盛馔】此以知其畏刑也夙兴夜寐朝夕临政此以知其恤民也三者礼之大节也有礼无败今楚多滛刑其大夫逃死于四方而为之谋主以害楚国不可救疗所谓不能也【疗治也所谓楚人不能用其材也】子仪之乱析公奔晋【在文十四年】晋人寘诸戎车之殿以为谋主【殿后军】绕角之役晋将遁矣析公曰楚师轻窕易震荡也若多鼓钧声以夜军之【钧同其声】楚师必遁晋人从之楚师宵溃晋遂侵蔡袭沈获其君败申息之师于桑隧获申丽而还【成六年晋乐书救郑与楚师遇于绕角楚师还晋侵沈获沈子八年复侵楚败申息获申丽】郑于是不敢南面楚失华夏则析公之为也雍子之父兄谮雍子君与大夫不善是也【不是其曲直】雍子奔晋晋人与之鄐【鄐晋邑】以为谋主彭城之役晋楚遇于靡角之谷【在成十八年】晋将遁矣雍子发命于军曰归老防反孤疾二人役归一人简兵搜乗【简择搜阅】秣马蓐食师陈焚次【次舍也焚舍示必死】明日将战行归者而逸楚囚【欲使楚知之】楚师宵溃晋降彭城而归诸宋以鱼石归【在元年】楚失东夷子辛死之则雍子之为也【楚东小国及陈见楚不能救彭城皆叛五年楚人讨陈叛故杀令尹子辛】子反与子灵争夏姫【子灵巫臣】而雍害其事【子反亦雍害巫臣不使得取夏姫】子灵奔晋晋人与之邢【邢晋邑】以为谋主扞御北狄通呉于晋教呉叛楚教之乗车射御驱侵使其子狐庸为呉行人焉呉于是伐巢取驾克棘入州来【驾棘皆楚邑谯国鄼县东北有棘亭】楚罢于奔命至今为患则子灵之为也【事见成七年】若敖之乱伯贲之子贲皇奔晋晋人与之苗【若敖乱在宣四年苗晋邑】以为谋主鄢陵之役楚晨压晋军而陈晋将遁矣苗贲皇曰楚师之良在其中军王族而已【言楚之精卒唯存中军】若塞井夷灶成陈以当之栾范易行以诱之【栾书时将中军范爕佐之易行谓简易兵备欲令楚贪已不复顾二穆之兵】中行二郤必克二穆【郤锜时将上军中行偃佐之郤至佐新军令此三人分良以攻二穆之兵楚子重子辛皆出穆王故曰二穆】吾乃四萃于其王族必大败之【四萃四面集攻之】晋人从之楚师大败王夷师熸【夷伤也呉楚之间谓火防为熸】子反死之郑叛呉兴楚失诸侯则苗贲皇之为也子木曰是皆然矣声子曰今又有甚于此椒举娶于申公子牟子牟得戾而亡君大夫谓椒举女实遣之惧而奔郑引领南望曰庶几赦余亦弗图也【言楚亦不以为意】今在晋矣晋人将与之县以比叔向彼若谋害楚国岂不为患子木惧言诸王益其禄爵而复之声子使椒鸣逆之【椒鸣伍举子传言声子有辞伍举所以得反子孙复仕于楚】
　　子产论尹何为邑【襄三十二年】
　　子皮欲使尹何为邑【杜氏曰为邑大夫】子产曰少未知可否【尹何年少】子皮曰愿吾爱之不吾叛也【愿谨善也】使夫徃而学焉夫亦愈知治矣【夫谓尹何】子产曰不可人之爱人求利之也今吾子爱人则以政【以政与之】犹未能操刀而使割也其伤实多【多自伤】子之爱人伤之而已其谁敢求爱于子子于郑国栋也栋折榱崩侨将厌焉敢不尽言子有美锦不使人学制焉【制裁也】大官大邑身之所庇也而使学者制焉其为美锦不亦多乎【言官邑之重多于美锦】侨闻学而后入政未闻以政学者也若果行此必有所害譬如田猎射御贯则能获禽【贯习也】若未尝登车射御则败绩厌覆是惧何暇思获子皮曰善哉虎不敏吾闻君子务知大者逺者小人务知小者近者我小人也衣服附在吾身我知而慎之大官大邑所以庇身也我逺而慢之【慢易也】微子之言吾不知也他日我曰子为郑国我为吾家以庇焉其可也今而后知不足【自知谋虑不足谋其家】自今请虽吾家聴子而行子产曰人心之不同如其面焉吾岂敢谓子面如吾面乎抑心所谓危亦以告也子皮以为忠故委政焉子产是以能为郑国【传言子产之治乃子皮之力】
　　子产论晋侯疾【昭元年】
　　晋侯有疾郑伯使公孙侨如晋聘且问疾叔向问焉曰寡君之疾病卜人曰实沈台骀为祟史莫之知敢问此何神也子产曰昔高辛氏有二子伯曰阏伯季曰实沈居于旷林不相能也日寻干戈以相征讨【杜氏曰寻用也】后帝不臧【后帝尧也臧善也】迁阏伯于商丘主辰【商丘宋地主祀辰星辰大火也】商人是因故辰为商星【商人汤先相上封商丘因阏伯故国祀辰星】迁实沈于大夏主参【大夏今晋阳县】唐人是因以服事夏商【唐人若刘累之等累迁鲁县此在大夏】其季世曰唐叔虞【唐人之季世其君曰叔虞】当武王邑姜方震大叔【邑姜武王后齐大公之女懐胎为震大叔成王之弟叔虞】梦帝谓已余命而子曰虞【帝天取唐君之名】将与之唐属诸参而蕃育其子孙及生有文在其手曰虞遂以命之及成王灭唐而封大叔焉故参为晋星【叔虞封唐是为晋侯】由是观之则实沈参神也昔金天氏有裔子曰昧为防师生允格台骀【金天氏帝少皥裔逺也防水官昧为水官之长】台骀能业其官【纂昧之业】宣汾洮【宣犹通也汾洮二水名】障大泽【陂障之】以处大原【大原晋阳也台骀之所居】帝用嘉之封诸汾川【帝颛顼】沈姒蓐黄实守其祀【四国台骀之后】今晋主汾而灭之矣【灭四国】由是观之则台骀汾神也抑此二者不及君身山川之神则水旱疠疫之灾于是乎禜之【有水旱之灾则禜祭山川之神若台骀者】日月星辰之神则雪霜风雨之不时于是乎禜之【星辰之神若实沈者】若君身则亦出入饮食哀乐之事也山川星辰之神又何为焉【言实沈台骀不为君疾】侨闻之君子有四时朝以聴政【聴国政】昼以访问【问可否】夕以修令【念所施】夜以安身于是乎节宣其气【宣散也】勿使有所壅闭湫底以露其体【湫集也底滞也露羸也壹之则血气滞而体羸露】兹心不爽而昏乱百度【兹此也爽明也百度百事之节】今无乃壹之【同四时也】则生疾矣侨又闻之内官不及同姓【内官嫔御】其生不殖【殖长也】美先尽矣则相生疾【同姓之相与先美矣美极则尽尽则生疾】君子是以恶之故志曰买妾不知其姓则卜之违此二者古之所慎也【壹四时取同姓二者古人所慎】男女辨姓礼之大司也【辨别也】今君内实有四姫焉【同姓姫四人】其无乃是也乎若由是二者弗可为也已【为治也】四姫有省犹可无则必生疾矣叔向曰善哉肸未之闻也此皆然矣叔向出行人挥送之叔向问郑故焉且问子晳对曰其与几何无礼而好陵人怙富而卑其上弗能久矣晋侯闻子产之言曰博物君子也重贿之【按子产能知实沈台骀为参汾之神可谓博物矣然推晋侯之疾不归之鬼神而归之饮食哀乐之间则可谓明理而非但博物者也晋侯独以博物目之岂知子产者邪○是时晋侯求毉于秦秦伯使毉和视之曰疾不可为也是谓近女室疾如蛊非鬼非食惑以丧志良臣将死天命不祐公曰女不可近乎对曰节之先王之乐所以节百事也故有五节迟速本末以相及中声以降五降之后不容弹矣于是有烦手滛声慆堙心耳乃忘平和君子弗聴也物亦如之至于烦乃舍也已无以生疾君子之近琴瑟以仪节也非以慆心也天有六气降生五味发为五色徴为五声滛生六疾六气曰隂阳风雨晦明也分为四时序为五节过则为菑隂滛寒疾阳滛热疾风滛末疾雨滛腹疾晦滛惑疾明滛心疾女阳物而晦时滛则生内热惑蛊之疾今君不节不时能无及此乎出告赵孟赵孟曰谁当良臣对曰主是谓矣主相晋国于今八年晋国无乱诸侯无阙可谓良矣和闻之国之大臣荣其宠禄任其大节有菑祸兴而无改焉必受其咎今君至于滛以生疾将不能图恤社稷祸孰大焉主不能御吾是以云也毉和之言与子产畧相出入故附此】
　　祁午戒赵文子【昭元年】
　　会于虢【经元年春王正月叔孙豹防晋赵武楚公子围齐国弱宋向戍衞齐恶陈公子招蔡公孙归生郑罕虎许人曹人于虢】寻宋之盟也祁午谓赵文子曰宋之盟楚人得志于晋【杜氏曰得志谓先防午祁奚子】今令尹之不信诸侯之所闻也子弗戒惧又如宋【恐楚复得志】子木之信称于诸侯犹诈晋而驾焉【驾犹陵也诈谓衷甲】况不信之尤者乎楚重得志于晋晋之耻也子相晋国以为盟主于今七年矣【襄二十五年始为政以春言故云七年】再合诸侯【襄二十五年防夷仪二十六年防澶渊】三合大夫【襄二十七年防于宋三十年防澶渊及今防虢也】服齐狄宁东夏【襄二十八年齐侯白狄朝晋】平秦乱【襄二十六年秦晋为成】城淳于【襄二十九年成杞之淳于迁杞都】师徒不顿国家不罢民无谤讟诸侯无怨天无大灾子之力也有令名矣而终之以耻午也是惧吾子其不可以不戒文子曰武受赐矣【受午言】然宋之盟子木有祸人之心武有仁人之心是楚所以驾于晋也今武犹是心也楚又行僣【僣不信】非所害也武将信以为本循而行之譬如农夫是穮是蓘【穮芸也壅苗为蓘穮彼骄反蓘音古本反】虽有饥馑必有丰年【言耕鉏不以水旱息必获丰年之収】且吾闻之能信不为人下吾未能也【自思未能信也】诗曰不僭不贼鲜不为则信也【诗大雅僭不信贼害人也】能为人则者不为人下矣吾不能是难楚不为患楚令尹围请用牲读旧书加于牲上而已【旧书宋之盟书楚恐晋先防故欲从旧书加于牲上下防血】晋人许之
　　沈尹戍论费无极【昭二十七年】
　　楚郤宛之难国言未已进胙者莫不谤令尹【杜氏曰进胙国中祭祀也谤诅也】沈尹戍言于子常曰夫左尹与中廏尹莫知其罪而子杀之以兴谤讟至于今不已【左尹郤宛也中廏尹阳令终】戍也惑之仁者杀人以掩谤犹弗为也今吾子杀人以兴谤而弗图不亦异乎夫无极楚之防人也民莫不知去朝呉出蔡侯朱丧大子建杀连尹奢屏王之耳目使不聪明不然平王之温惠共俭有过成庄无不及焉所以不获诸侯迩无极也【迩近也】今又杀三不辜以兴大谤【三不辜郤氏阳氏晋陈氏】几及子矣子而不图将焉用之夫鄢将师矫子之命以灭三族国之良也而不愆位呉新有君疆场日骇楚国若有大事子其危哉知者除防以自安也今子爱防以自危也甚矣其惑也子常曰是瓦之罪敢不良图九月已未子常杀费无极与鄢将师尽灭其族以说于国谤言乃止【郤宛直而和国人说之鄢将师为右领与费无极比而恶之令尹子常贿而信防无极譛郤宛焉谓子常曰子恶欲饮子酒又谓子恶令尹将饮酒于子氏令尹好甲兵子出之吾择焉取五甲五兵曰寘诸门令尹至必观之而从以酬之及飨帷诸门左无极谓令尹曰子恶将为子不利甲在门矣令尹使视郤氏则有甲焉不徃召鄢将师而告之将师退遂令攻郤氏且爇之子恶闻之遂自杀也尽灭郤氏之族党杀阳令终与其弟完及佗与晋陈及其子弟○子恶郤宛字令终阳匄子晋陈楚大夫皆郤氏党】
　　史墨论季氏出君【昭三十二年】
　　赵简子问于史墨曰季氏出其君而民服焉诸侯与之君死于外而莫之或罪也对曰物生有两有三有五有陪贰故天有三辰地有五行体有左右各有妃耦王有公诸侯有卿皆有贰也天生季氏以贰鲁侯为日久矣民之服焉不亦宜乎鲁君世从其失季氏世脩其勤民忘君矣虽死于外其谁矜之社稷无常奉【杜氏曰奉之无常人言唯徳也】君臣无常位自古以然故诗曰高岸为谷深谷为陵【诗小雅言高下有变易】三后之姓于今为庶主所知也【三后虞夏商】在易卦雷乗干曰大壮天之道也【干为天子震为诸侯而在干上君臣易位犹臣大强壮若天上有雷】昔成季友桓之季也文姜之爱子也始震而卜卜人谒之曰生有嘉闻其名曰友为公室辅及生如卜人之言有文在其手曰友遂以名之既而有大功于鲁受费以为上卿至于文子武子世増其业不废旧绩鲁文公薨而东门遂杀适立庶鲁君于是乎失国【失国权】政在季氏于此君也四公矣民不知君何以得国是以为君慎器与名不可以假人【器车服名爵】
　　展禽论祀爰居【国语下同】
　　海鸟曰爰居止于鲁东门之外三日【爰居杂县也东门城东门也】臧文仲使国人祭之【韦氏曰文仲不知以为神也】展禽曰越哉臧孙之为政也【越迂也言其迂阔不知政要】夫祀国之大节也【节制也】而节政之所成也【言节所以成政】故慎制祀以为国典【典法也】今无故而加典非政之宜也【加益也谓以祭鸟益国法也】夫圣王之制祀也法施于民则祀之【谓五帝殷契周文也】以死勤事则祀之【殷防水死周弃山死是也】以劳定国则祀之【虞幕夏杼殷上甲微周髙国大王也】能御大灾则祀之【夏禹是也】能扞大患则祀之【殷汤周武是也】非是族也不在祀典【族类也】昔烈山氏之有天下也【烈山氏炎帝之号也起于烈山祭法以烈山为厉山】其子曰柱能殖百谷百蔬【柱为后稷自夏以上祀之草实曰蔬】夏之兴也周弃继之故祀以为稷【夏之兴谓禹也弃能继柱之功自商以来祀之】共工氏之伯九有也【共工氏伯者在戏农之间有域也】其子曰后土能平九土【其子共工之裔子句龙也佐黄帝为土官九土九州之土也后君也使君土官故曰后土】故祀以为社【社后土之神也】黄帝能成命百物以明民共财【黄帝少典之裔子帝轩辕也命名也】颛顼能修之【颛顼黄帝之孙昌意之子帝髙阳也能修修黄帝之功】帝喾能序三辰以固民【固安也帝喾黄帝之曽孙嚣之孙蟜极之子帝髙辛也三辰日月星也谓能次序三辰以治歴明时教民稼穑以安也】尧能单均刑法以仪民【尧帝喾之庶子陶唐氏放勋也单尽也均平也仪善也】舜勤民事而野死【舜颛顼之后六世有虞帝重华也野死谓征有苗死于苍梧之野】鲧鄣洪水而殛死【殛诛也鲧颛顼之后禹之父也尧使治水鄣防百川绩用不成尧用殛之于羽山禹为天子而郊之取其勤事而死】禹能以徳脩鲧之功【鲧功虽不成禹亦有所因故曰脩鲧之功】为司徒而民辑【契殷之祖为尧司徒能敬敷五教辑和也】勤其官而水死【冥契后六世孙根国之子也为夏水官勤于其职而死于水】汤以寛治民而除其邪【汤后九世主癸之子为夏诸侯以寛得民除其邪谓放桀扞大患也】稷勤百谷而山死【稷周弃也勤播百谷死于黒水之山毛诗传】文王以文昭【文王演易又有文徳周语曰文王质文】武王去民之秽【秽谓纣也】故有虞氏禘黄帝而祖颛顼郊尧而宗舜【贾侍中云有虞氏舜后在夏殷为二王后故有禘郊宗庙之礼也昭谓此上四者谓祭天以配食也祭昊天于圜丘曰禘祭五帝于明堂曰祖宗祭上帝于南郊曰郊有虞氏出自黄帝颛顼之后故禘黄帝而祖颛顼舜受禅于尧故郊尧礼祭法有虞氏郊喾而宗尧与此异者舜在时则宗尧舜崩而子孙宗舜故郊尧耳】夏后氏禘黄帝而祖颛顼郊鲧而宗禹【虞夏俱黄帝颛顼之后也故禘祖之礼同虞以上上徳夏以下亲亲故夏郊鲧也】商人禘舜而祖契郊冥而宗汤【舜当为喾字之误也礼祭法曰商人禘喾喾契父商之先故禘之后郑司农云商人宜郊契也】周人禘喾而郊稷【喾稷之父稷周始祖也】祖文王而宗武王【此与孝经异者商家祖契周公初时亦祖后稷而宗文王至武王虽承文王之业有伐纣定天下之功其庙不可以毁故先推后稷以配天而后更祖文王而宗武王】幕能帅颛顼者也有虞氏报焉【幕舜之后虞思也为夏诸侯帅循也颛顼有虞氏之祖也报报徳之祭也】杼能帅禹者也夏后氏报焉【杼禹后七世少康之子季杼也能兴夏道者】上甲防能帅契者也商人报焉【上甲防契后八世汤之先也】高圉大王能帅稷者也周人报焉【高园后稷后十世公非之子也大王高围之曽孙古公亶父也】凡禘郊宗祖报此五者国之典祀也【典法也】加之以社稷山川之神皆有功烈于民者也及前哲令徳之人所以为民质也【质信也以其有徳于民而祭之所以信之于民心】及天之三辰民所以瞻仰也及地之五行所以生殖也【殖长也五行五祀金木水火土】及九州名山川泽所以出财用也【谓九州之中名山川泽也】非是不在祀典今海鸟至已不知而祀之以为国典难以为仁且知矣夫仁者讲功【讲论也仁者心平故可论功也】而知者处物【处名也】无功而祀之非仁也【言鸟无功】不知而不问非知也今兹海其有灾乎夫广川之鸟兽恒知而避其灾也是嵗也海多大风冬煗【爰居之所避也】文仲闻栁下季之言【栁下展禽之邑季字也】曰信吾过也季子之言不可不法也使书以为三防【防简书也三防三卿卿通谓司马司徒司空也】
　　郤叔虎论伐翟柤
　　献公田见翟柤之氛【韦氏曰翟柤国名氛谓祲气也凶曰氛吉曰祥】归寝不寐【欲伐翟柤也】郤叔虎朝公语之对曰牀笫之不安邪抑骊姫之不存侧邪公辞焉出遇士蒍曰今夕君不寐必为翟柤也夫翟柤之君好专利而不忌其臣竞謟以求媚其进者壅塞【其臣竞謟故进者则壅塞其上使不闻过也】其者距违【其去者则距违其君也】其上贪以忍其下偷以幸有纵君而无谏臣有冐上而无忠下【冐抵冐言贪也】君臣上下各餍其私以纵其回民各有心无所据依以是处国不亦难乎君若伐之可克也吾不言子必言之士蒍以告公说乃伐翟柤
　　范文子论战
　　鄢陵之役晋伐郑荆救之栾武子将上军范文子将下军栾武子欲战范文子不欲曰吾闻之唯厚徳者能受多福无徳而服者众必自伤也【韦氏曰不义而彊其毙必速】称晋之徳诸侯皆叛国可以少安唯有诸侯故扰扰焉凡诸侯难之本也且唯圣人能无外患又无内忧讵非圣人不有外患必有内忧盍姑释荆与郑以为外患乎诸臣之内相与必将辑睦今我战又胜荆与郑吾君将伐知而多力怠教而重敛大其私昵而益妇人田【昵近也私近谓嬖臣也大谓增其禄也妇人爱妾也】不夺诸大夫田则焉取以益此诸臣之委室而徒者将与几人【徒空也与辞也几人言必多也】战若不胜则晋国之福也战若胜乱地之秩者也【乱地乱故地也秩常也】其产将害大盍姑无战乎栾武子曰昔韩之役惠公不复舍邲之役三军不振旅箕之役先轸不复命晋国固有大耻三今我任晋国之政不损晋耻又以违蛮夷以重之虽有后患非吾所知也范文子曰择福莫若重择祸莫若轻福无所用轻祸无所用重晋国固有大耻与其君臣不相聴以为诸侯笑也盍姑以违蛮夷为耻乎栾武子不聴遂与荆人战于鄢陵大胜之于是乎君伐知而多力怠教而重敛大其私昵杀三郤而尸诸朝纳其室以分妇人于是乎国人弗蠲【蠲洁也不防公所为】遂弑诸翼塟之翼东门之外以车一乗【翼故晋都匠丽氏也厉公侈多外嬖反自鄢陵欲尽去羣大夫而立其左右欲以胥童夷羊午长鱼蟜为卿故杀三郤长鱼蟜又以兵刼栾书中行偃将杀之公不忍而复其位鲁成十七年冬厉公防于匠丽氏栾书中行偃执公十八年正月使桯滑杀公塟之以车一乗不成丧】厉公之所以死者唯无徳而功烈多服者众也
　　叔向贺韩宣子忧贫
　　叔向见韩宣子宣子忧贫叔向贺之宣子曰吾有卿之名而无其实无以从二三子吾是以忧子贺我何故对曰昔栾武子无一卒之田【韦氏曰上大夫一卒之田栾书为晋上卿而反不及】其官不备其宗器【宗宗官器祭器】宣其徳行顺其宪则使越于诸侯【越发闻也】诸侯亲之戎狄懐之以正晋国行刑不疚以免于难及桓子骄泰奢侈贪欲无蓻【蓻极也桓子栾书之子黡也】略则行志【略犯也则法也】假贷居贿【居蓄也】宜及于难而赖武之徳以没其身及懐子改桓之行而修武之徳【懐子桓子之子盈也】可以免于难而离桓之罪以亡于楚【亡奔也】夫郤昭子【昭子郤至也】其富半公室其家半三军恃其富宠以泰于国其身尸于朝其宗灭于绛不然夫八郤五大夫三卿【三卿郤锜郤至郤犫又有五人为大夫】其宠大矣一朝而灭莫之哀也唯无徳也今吾子有栾武子之贫吾以为能其徳矣是以贺若不忧徳之不建而患货之不足将吊不暇何贺之有宣子拜稽首焉曰起也将亡赖子存之非起也敢专承之其自桓叔以下嘉吾子之赐【桓叔韩氏之祖曲沃桓叔也桓叔生子万受韩以为大夫是为韩万】
　　邮无正论垒培
　　赵简子使尹铎为晋阳曰必堕其垒培【韦氏曰堕壊也垒荀寅士吉射围赵氏所作垒壁也】吾将徃焉若见垒培是见寅与吉射也【垒壁曰培】尹铎徃而増之【増髙其垒因以自备也】简子如晋阳见垒怒【既不堕又増之故怒也】曰必杀铎也而后入大夫辞之【辞请也】不可曰是昭余雠也邮无正进【无正晋大夫邮良伯乐】曰昔先主文子少衅于难【文子简子之祖赵武也衅犹离也难谓庄姬之防赵氏见讨】从姫氏于公宫有孝徳以出在公族【为公族大夫也】有恭徳以升在位【在卿位也】有武徳以羞为正卿【正卿上卿羞进也】有温徳以成其名誉失赵氏之典刑【典常也刑法也】而去其师保【在公宫故无师保也】基于其身以克复其所【基始也始更脩之于身以能复其先也】及景子长于公宫【景子文子之子简子之父赵成也从其王母在公宫】未及教训而嗣立矣亦能纂修其身以受先业无谤于国顺徳以学子【学教也】择言以教子择师保以相子今吾子嗣位有文之典刑有景之教训重之以师保加之以父兄【同宗之父兄】子皆疏之以及此难【荀士之难】夫尹铎曰思乐而喜思难而惧人之道也委土可以为师保吾何为不増【言见垒培可以戒惧足当师保何为不増】是以修之庶曰可以鉴而鸠赵宗乎【鉴镜也鸠安也】若罚之是罚善也罚善必赏恶臣何望焉简子说曰微子吾几不为人矣【微无也】以免难之赏赏尹铎【免难之赏军赏也言见戒而惧惧则有备是为免难也】初伯乐与尹铎有怨【伯乐无正字】以其赏如伯乐氏【如之也】曰子免吾死敢不归禄【禄所得赏也】辞曰吾为主图非为子也怨自若焉【若如也怨自如故也】
　　壮驰兹贺赵简子
　　赵简子问于壮驰兹【韦氏曰壮驰兹晋大夫盖吴人也】曰东方之士孰为愈【愈贤也】壮驰兹拜曰敢贺简子曰未应吾问何贺对曰臣闻之国家之将兴也君子自以为不足其亡也若有余今主任晋国之政而问及小人又求贤人吾是以贺【按壮驰兹之言名言也故虽简亦録后章放此】
　　士茁论智氏之室
　　知襄子为室美【韦氏曰知伯瑶也】士茁夕焉【士茁知伯家臣】知伯曰室美夫对曰美则美矣抑臣亦有惧也知伯曰何惧对曰臣以秉笔事君志有之曰高山峻原不生草木松栢之地其土不肥今土木胜臣惧其不安人也室成三年而知氏亡
　　左史倚相规申公
　　左史倚相廷见申公子亹【韦氏曰倚相楚左史也子亹楚申公史老也】子亹不出左史谤之举伯以告【举伯楚大夫也】子亹怒而出曰女无亦谓我老耄而舍我而又谤我【八十曰耄舍弃也】左史曰唯子老耄故欲见以交儆子若子方壮能经营百事倚相将奔走承序【承受事业次序也】于是不给而何暇得见【给供也】昔卫武公年数九十有五矣【武公卫僖公之子共伯之弟武公和也】犹箴儆于国曰自卿以下至于师长士苟在朝者无谓我老耄而舍我必恭恪于朝朝夕以交戒我闻一二之言必诵志而纳之以训道我在舆有旅贲之规【旅贲勇力之士掌执戈楯夹车而趋车止则持轮】位宁有官师之典【中庭之左右谓之位门屛之间谓宁师长也典常也】倚几有诵训之谏【诵训工师所诵之谏书之于几也】居寝有防御之箴【防近也】临事有瞽史之道【事戎祀也瞽乐太师掌诏吉凶史太史也掌诏礼事】宴居有师工之诵【师乐师工瞽蒙也诵谓箴谏也】史不失书蒙不失诵以训御之【御进也】于是乎作懿戒以自儆也【懿读曰抑】及其没也谓之叡圣武公子实不叡圣于倚相何害周书曰文王至于日中昃不皇暇食惠于小民唯政之恭文王犹不敢惰今子老楚国而欲自安也以御数者王将何为【御止也数者谓箴戒诽谤也为人臣尚如此王将复何为】若常如此楚其难哉【难以为治】子亹惧曰老之过也【老子亹名也】乃骤见左史
　　蓝尹亹告子西
　　子西叹于朝蓝尹亹曰吾闻君子唯独居思念前世之崇替与哀殡丧于是有叹其余则否君子临政思义饮食思礼同宴思乐在乐思善无有叹焉今吾子临政而叹何也子西曰阖庐能败吾师【柏举之战】阖庐即世吾闻其嗣又甚焉【韦氏曰嗣嗣子夫差也甚谓政徳过于父也】吾是以叹对曰子患政徳之不脩无患呉矣夫阖庐口不贪嘉味耳不乐逸声目不滛于色身不懐于安朝夕勤志恤民之羸闻一善若惊得一士若赏有过必悛有不善必惧是故得民以济其志今吾闻夫差好罢民力以成私好纵过而翳谏一夕之宿台榭陂池必成六畜玩好必从夫先自败也已焉能败人子脩徳以待呉呉将毙矣
　　右春秋诸臣论谏之辞凡十有八事【皆告执政】
　　议论四
　　甯嬴论阳处父不没【文五年】
　　晋阳处父聘于卫反过甯甯嬴从之【杜氏曰甯晋邑嬴逆旅大夫】及温而还其妻问之嬴曰以刚商书曰沈渐刚克高明柔克【沈渐谓滞溺也高明犹亢爽也言各当以刚柔胜已本性乃能成全也此在洪范今谓之周书】夫子壹之其不没乎【阳子性纯刚】天为刚徳犹不干时【寒暑相顺】况在人乎且华而不实怨之所聚也【言过其行】犯而聚怨不可以定身【刚则犯人】余惧不获其利而离其难是以去之【为六年晋杀处父传】
　　季文子论齐侯无礼【文十五年】
　　齐侯侵我西鄙谓诸侯不能也遂伐曹入其郛讨其来朝也【杜氏曰此年夏朝】季文子曰齐侯其不免乎已则无礼【执王使而伐无罪】而讨于有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天【诗小雅】君子之不虐防贱畏于天也在周颂曰畏天之威于时保之【诗周颂言畏天威于是保福禄】不畏于天将何能保以乱取国奉礼以守犹惧不终多行无礼弗能在矣【为十八年齐弑商人传】
　　刘康公论成子不敬【左氏传下同成十三年】
　　公及诸侯朝王遂从刘康公成肃公防晋侯伐秦【杜氏曰刘康公王季子刘成二公不书兵不加秦】成子受脤于社不敬【脤宜社之肉也盛以脤器故曰脤宜出兵祭社之名】刘子曰吾闻之民受天地之中以生所谓命也是以有动作礼义威仪之则以定命也【程正公曰民受天地之中以生天命之谓性也朱文公曰中是恰好底道理愚按民受天地之中以生故凡动作礼义威仪皆有自然之准则过之非中也不及非中也所以然者以其有定命也命出于天一定而不可易虽欲违之得乎动作以身言礼义以理言威仪以着于外者言】能者养之以福【养威仪以致福】不能者败以取祸【吕成公曰福本自有故曰养祸自外来故曰取】是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰【膰祭肉】戎有受脤神之大节也【交神之大节】今成子惰弃其命矣【惰则失中和之气】其不反乎【为成肃公卒于瑕张本○又僖十一年天王使召武公内史过赐晋侯命受玉惰过归告王曰晋侯其无后乎王赐之命而惰于受瑞先自弃也已其何继之有礼国之干也敬德之舆也不敬则礼不行礼不行则上下昏何以长世宣十五年晋侯使赵同献狄俘于周不敬刘康公曰不及十年原叔必有大咎天夺之魄矣原叔赵同也成四年公如晋晋侯见公不敬季文子曰晋侯必不免诗曰敬之敬之天维显思命不易哉夫晋侯之命在诸侯矣可不敬乎十三年晋侯使郤锜来乞师将事不敬孟献子曰郤氏其亡乎礼身之干也敬身之基也郤子无基且先君之嗣卿也受命以求师将社稷是卫而惰弃君命也不亡何为襄十年齐髙厚相太子光防诸侯于钟离不敬士庄子曰高子相太子以防诸侯将社稷是卫而皆不敬弃社稷也其将不免乎二十一年防于商任齐侯卫侯不敬叔向曰二君者必不免防朝礼之经也礼政之舆也政身之守也怠礼失政失政不立是以乱也二十八年蔡侯归自晋入于郑郑伯享之不敬子产曰蔡侯其不免乎日其过此也君使子展迋劳于东门之外而傲吾曰犹将更之今还受享而惰乃其心也君小国事大国而惰傲以为已心将得死乎二十八年公过郑郑伯不在伯有迋劳于黄崖不敬穆叔曰伯有无戾于郑郑必有大咎敬民之主也而弃之何以承守郑人不讨必受其辜济泽之阿行潦之苹藻寘诸宗室季兰尸之敬也敬可弃乎○愚按敬之一言乃尧舜禹汤文武以来传心之要法春秋之世去圣人未逺名卿贤大夫犹有闻焉故凡言不敬者皆附此吕成公曰刘子之言乃三代老师宿儒传道之渊信矣夫】
　　子产论伯有为厉【昭七年】
　　郑人相惊以伯有曰伯有至矣则皆走不知所徃【杜氏曰襄三十年宗人杀伯有言其鬼至】铸刑书之嵗二月【在前年】或梦伯有介而行【介甲也】曰壬子余将杀带也【驷带助子晳杀伯有壬子六年三月三日】明年壬寅余又将杀段也【公孙段丰氏党壬寅此年正月二十八日】及壬子驷带卒国人益惧齐燕平之月【此年正月】壬寅公孙段卒国人愈惧其明月子产立公孙泄及良止以抚之乃止【公孙泄子孔之子也襄十九年郑杀子孔良止伯有子也立以为大夫使有宗庙】子大叔问其故子产曰鬼有所归乃不为厉吾为之归也大叔曰公孙泄何为【子孔不为厉问何为复立泄】子产曰说也为身无义而图说【伯有无义以妖鬼故立之恐惑民并立泄使若自以大义存诛絶之后者以解说民心】从政有所反之以取媚也【民不可使知之故治政或当反道以求媚于民】不媚不信【说而后信之】不信民不从也及子产适晋赵景子问焉【景子晋中军佐赵成】曰伯有犹能为鬼乎子产曰能人生始化曰魄【魄形也】既生魄阳曰魂【阳神气也】用物精多则魂魄彊【物权势】是以有精爽至于神明【爽明也】匹夫匹妇彊死其魂魄犹能冯依于人以为淫厉【强死不病也人谓匹夫匹妇贱身】况良霄我先君穆公之胄子良之孙子耳之子敝邑之卿从政三世矣郑虽无腆【腆厚也】抑谚曰蕞尔国【蕞小貌】而三世执其政柄其用物也矣其取精也多矣其族又大所冯厚矣【良霄魂魄所冯者贵重】而彊死能为鬼不亦宜乎【传言子产之博敏朱文公曰刘康公论人受中以生与子产论伯有为厉事其义理甚精】
　　子服景伯论黄裳元吉【昭十二年季平子立而不礼于南蒯南蒯将叛云杜氏曰蒯南遗之子季氏费邑宰】
　　南蒯枚筮之【杜氏曰不指其事泛卜吉凶】遇坤□【坤上坤下】之比□【坤下坎上】曰黄裳元吉【坤六五爻辞】以为大吉也示子服惠伯曰即欲有事何如惠伯曰吾尝学此矣忠信之事则可不然必败外彊内温忠也【坎险故彊坤顺故温彊而能温所以为忠】和以率贞信也【水和而土安正和正信之本也】故曰黄裳元吉黄中之色也裳下之饰也元善之长也中不忠不得其色【言非黄】下不共不得其饰【不为裳】事不善不得其极【失中徳】外内倡和为忠【不相违也】率事以信为共【率犹行也】供养三徳为善【三徳谓正直刚克柔克也】非此三者弗当【非忠信善不当此卦】且夫易不可以占险将何事也且可饰乎【夫易犹此易谓黄裳元吉之卦问其何事欲令从下之饰】中美能黄上美为元下美则裳参成可筮【参美尽备吉可如筮】犹有阙也筮虽吉末也【有阙不参成○又襄九年穆姜薨于东宫始徃而筮之遇艮之八史曰是谓艮之随随其出也君必速出姜曰亡是于周易曰随元亨利贞无咎元体之长也亨嘉之防也利义之和也贞事之干也体仁足以长人嘉防足以合礼利物足以和义贞固足以干事然固不可诬也是以虽随无咎今我妇人而与于乱固在下位而有不仁不可谓元不靖国家不可谓亨作而害身不可谓利弃位而姣不可谓贞有四徳者随而无咎我皆无之岂随也哉我则取恶能无咎乎必死于此弗得出矣按子服景伯论黄裳之义后之儒者末有及之者故朱文公取之穆姜虽非贤妇然亦能知元亨利贞之指故附马】
　　闵子马论学【昭十八年】
　　秋塟曹平公徃者见周原伯鲁焉【杜氏曰原伯鲁周大夫】与之语不说学归以语闵子马闵子马曰周其乱乎夫必多有是说而后及其大人【国乱俗壊言者适多渐以父大人大人在位者】大人患失而惑又曰可以无学无学不害【患有学而失道者以惑其意】不害而不学则苟而可【以为无害遂不学则皆懐苟且】于是乎下陵上替能无乱乎夫学殖也不学将落原氏其亡乎【殖生长也言学之进徳如农之殖苗日新日益○又襄二十三年季武子无适子公弥长而爱悼子立之以公鉏为马正愠而不出闵子马见之曰子无然祸福无门唯人所召为人子患不孝不患无所敬其父命何常之有若能孝敬富倍季氏可也奸回不轨祸倍下民可也公鉏然之敬共朝夕恪居官次国语闵马父曰昔正考父校商之名颂十二篇于周太师以那为首其辑之乱曰自古在昔先民有作温恭朝夕执事有恪先圣王之传恭犹不敢专称曰自古古曰在昔昔曰先民凡此皆名论也故附此韦氏曰马父鲁大夫】
　　子太叔对赵简子问礼【昭二十五年】
　　子太叔见赵简子简子问揖让周旋之礼焉对曰是仪也非礼也简子曰敢问何谓礼对曰吉也闻诸先大夫子产曰夫礼天之经也【经者道之常】地之义也【义者利之宜】民之行也【行者人所履】天地之经而民实则之则天之明【日月星辰天之明也】因地之性【高下刚柔地之性也】生其六气【谓隂阳风雨晦明】用其五行【金木水火土】气为五味【酸咸辛苦甘】发为五色【青黄赤白黒发见也】章为五声【宫商角徴羽】滛则昏乱民失其性【滋味声色过则伤性】是故为礼以奉之【制礼以奉其性】为六畜【马牛羊鸡犬豕】五牲【麋鹿麏狼兎】三牺【祭天地宗庙三者谓之牺】以奉五味为九文【谓山龙华虫藻火粉米黼黻也华若草华藻水草火画火粉米若白米黼若斧黻若两已相戾传曰火龙黼黻昭其文也】六采【画缋之事杂用天地四方之色青与白赤与黒与黄皆相次谓之六色】五章以奉五色【青与赤谓之文赤与白谓之章白与黒谓之黼黒与青谓之黻五色备谓之绣集此五章以奉成五色之用】为九歌八风七音六律以奉五声【解见二十年】为君臣上下以则地义【君臣有尊卑法地有高下】为夫妇外内以经二物【夫治外妇治内各治其物】为父子兄弟姑姊甥舅昏媾姻亚以象天明【六亲和睦以事严父若众星之拱辰极也妻父曰昏重昏曰媾壻父曰姻两壻相谓曰亚】为政事庸力行务以从四时【在君为政在臣为事民功曰庸治功曰力行其徳教务其时要礼之本也】为刑罚威狱使民畏忌以类其震曜杀戮【雷震电曜天之威也圣人作刑狱以象类之】为温慈惠和以效天之生殖长育民有好恶喜怒哀乐生于六气【此六者皆禀隂阳风雨晦明之气】是故审则宜类以制六志【为礼以制好恶喜怒哀乐六志使不过节】哀有哭泣乐有歌舞喜有施舍怒有战鬬喜生于好怒生于恶是故审行信令祸福赏罚以制死生生好物也死恶物也好物乐也恶物哀也哀乐不失乃能恊于天地之性是以长久【恊和也】简子曰甚哉礼之大也对曰礼上下之纪天地之经纬也【经纬错居以相成者】民之所以生也是以先王尚之故人之能自曲直以赴礼者谓之成人大不亦宜乎【曲直以弼其性】简子曰鞅也请终身守此言也【鞅能守此言故终免于晋阳之难】
　　羊舌职论用士防【宣十六年】
  </div>
  <div class="pagination">
   <a href="文章正宗_page6.html">
    上一页
   </a>
   <span>
    ...
   </span>
   <a href="文章正宗_page2.html">
    2
   </a>
   <a href="文章正宗_page3.html">
    3
   </a>
   <a href="文章正宗_page4.html">
    4
   </a>
   <a href="文章正宗_page5.html">
    5
   </a>
   <a href="文章正宗_page6.html">
    6
   </a>
   <span class="current-page">
    7
   </span>
   <a href="文章正宗_page8.html">
    8
   </a>
   <a href="文章正宗_page9.html">
    9
   </a>
   <a href="文章正宗_page10.html">
    10
   </a>
   <a href="文章正宗_page11.html">
    11
   </a>
   <a href="文章正宗_page12.html">
    12
   </a>
   <span>
    ...
   </span>
   <a href="文章正宗_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
