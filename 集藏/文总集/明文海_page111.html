<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 111 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 111 页/共 134 页
  </h1>
  <div class="content">
   李承芳字茂卿湖广嘉鱼人也与弟承基俱好古博学有名毎慕陈白沙公甫不逺千里攀渉岭海往从之游既举进士为大理评事非其志居二岁以病乞归亲力耕播与渔父牧防乐数晨夕或过客访之便簑笠相见又数岁卒承芳心貌并古为歌诗亦竒丽议论古今人物毎不主故常务在与世抗遂短诮朱子注疏以为拘缚后学至诋为罪人又性颇躭佛尝与客登西山逢路僧设供便解带与之近行怪也至其居家清素与朋友交诚慤不阿言动佩服任真简古过人甚逺独疾末俗媕婀矫枉过直云
　　萝石翁传【黄绾】
　　萝石翁者不知为何人也姓董氏讳澐字复宗萝石其别号也其先汴人始祖曰健为宋武功大夫扈从南渡家于澉浦其后曰仲真者迁海寜之钱山澉浦世肄戎习其兄源长当往戍萝石请代之遂复家澉浦初学为诗不解随俗营生业独好吟咏遇时序之更风物之变古迹竒踪幽岑逺壑及夫人情世态之可欢可哀可骇可愕可慨可庆一于诗以寓之家徒四壁一毫不入于心时名能诗者吴下沈周闗西孙一元闽中郑善夫皆与逰往来赓倡遇佳辰輙携亲知荡舟江湖拖屐云山凌危履险吟啸忘返放浪于形骸之外凡所欲之或冲风雪或冐零雨或乘夜月虽豺虎交前魅伺途众不能从亦独行孤往不顾吴越好事家毎悬榻伺之乃纪为五馆记平居乐义好施不计囊橐有无兄贫则捐已产粥以给之海寜衞指挥某人因贫不能赴京袭职竭所有与之以速其行所知邬鲁者以田易值易毕鲁疾亟出劵燬焉卒复纪其毎闻当世之贤人君子所在不计寒暑逺近輙投贽纳交见后生工一辞励一行亟称屡叹不能已晚闻阳明先生讲良知之説趋听数日乃悔曰不尔可称人乎遂幡然就子弟列时年六十七矣旧所与逰闻皆笑之但曰吾从吾所好而已遂更号从吾道人且读内典遂究心释老忽若有悟乃喟然曰今日客得归矣于是援庐山故事与海门僧法聚者集诸缁俗结社寺之丈室又号白塔山人澉浦废寺有钟卧地俗传其灵异乃募资树楼以登之甫讫工而疾不起属纩之日视日早晚曰吾其归与又口占一诗曰我非汚世中者俦偶来七十七春秋自知此去无汚染一道天泉月自流遂暝目其子举人谷以予与萝石尝有一日之雅乃以九杞山人许台仲所为志寄王宗范请予为传乃叙而论曰人各有志品各不同其事毎不相为然论世而考徳者必归一之其志其为其品始定若萝石翁者始嗜吟诗习之垂老晚乃执弟子礼于阳明先生之门欲为儒学既而又逃释老遂以没世吾诚不知其何志何为何品者也虽然就其所志而言则萝石者实可谓超然斯世锱铢不入乐善无求其贤于人何如哉
　　湛文简公传【郭棐】
　　湛若水字元明増城人初名露更名雨字民泽生而颖悟自少知学从白沙先生逰白沙与其沉潜逺到治壬子以书魁乡荐専心理学遂焚引隐居更今名日侍白沙讲心性之学豁然有得久之以母命复出佥事徐纮为劝驾过南昌谒庄定山问学亟为称诩读书南雝祭酒章枫山懋试睟面盎背论竒之乙丑防试学士张元祯杨廷和主考见其论用至近至神等语知为白沙髙徒置第二名登进士选庶吉士授编修时阳明王守仁在吏部相与倡明正学而修撰吕柟主事王崇庆軰往来辨论时名大着出使安南阳明赠文中有谓晚得友甘泉而志益坚其学务求自得者世未之知且疑为禅甘泉其圣人之徒与推重若此既至安南严却餽金黎晭赠诗有白沙门下更何人之句便道奉母南都日设讲席有甘泉问辨诸书正徳丁亥宅母忧归葬荷塘庐墓三年产瑞人以为孝感卜筑西樵多士来学毎讲必端坐澄心灼见道体嘉靖初召补原官累绩迁南祭酒与诸生讲学刻心性圗説教以随处体騐天理为要晋礼部侍郎上天徳王道及圣学诸疏大指谓天徳王道本于慎独即圣谕所谓敬一帝王之学一贯而已一贯非他心事合一之谓论语二十篇无非一贯之义无非心事合一之学故敬一箴序文首云敬者存其心而不忽一者纯乎理而不杂此二言极为明切黙契道体即孟子必有事焉而勿正勿忘勿助长之防诚于日用之间随时随处随动随静存其心于勿忘勿助之间而天理日见焉上嘉纳之所着献纳篇又仿大学衍义补作格物通录进足补衍义所未发者累迁南礼吏兵三部尚书讲学新泉书院满九年考年逾七十致仕所着心性书遵道录樵语古小学四书测五经测杨简折非老子及甘泉全集门人永康程文德武陵蒋信称其功在禹右尝于天闗精舎立祝圣台置讲田以赡四方学者庚申卒于小禺洞年九十有五讣闻谕赐祭葬隆庆初赐諡曰文简海内翕然称为近代道学儒宗云





　　明文海巻三百九十七
　　钦定四库全书
　　明文海巻三百九十八　　　余姚黄宗羲编传十二
　　儒林
　　贞靖周先生传【王世懋】
　　嘉靖间云间有贤大夫曰莱峯周先生既没而其子绍元绍节尚防未能悉阐其先人之姱行已垂廿载乡曲父老时时为二孤道其遗行及齐楚义故往来者咸能称説宦迹以是日闻所未闻绍元乃泣而请于同志曰吾今而后知先人之贤志十之三状十之五耳吾闻之諡以尊名非独国典亦有私諡焉黔娄太丘而后代可考也倘吾先君子之行不媿愿徼恵于二三子于是徐君益孙軰同辞而献议曰諡法清白守节曰贞恭已鲜言曰靖説者曰贞行清白也执志固也靖恭正已身也少言而中也维先生好遯食贫易箦不变可不谓贞乎力学躬行功徳并济可不谓靖乎维是刘瓛陶潜之美先生实兼之请以贞靖为先生諡议成以质于外史氏王世懋曰可为作贞靖先生传曰先生姓周氏名思兼字叔夜号莱峯松江华亭人也祖禋某县簿父云鹄以先生贵封工部员外郎先生生有异质少为大父母所器恒抱着膝上曰此我家千里驹也大父尉兴国先生年五岁从尉所视狱从旁輙能解曲直嵗时知故有问遗尉者循故事或未郤先生抗言曰此不当受大父益竒之归而令受业于外舅杨临江之门临江公试以对偶輙应声属以诗有范寗王忱之句因命与其子豫孙同学即朋石中丞也中表竞爽葩藻流闻时人以为机云复出云年十七补邑诸生才气横溢下笔毎千言不能休大为督学使者杨公所知尝为古诗歌詹事陆文裕公见之谓其子曰吾年二十发解时不辨生此语尔善视之先生乃从陆君所益窥羣籍同里髙才若陆范诸名軰咸自谓不能及也两试南畿皆预选以文体逾格为监试者所抑罢先生益力学弗懈因抱羸疾防殆癸卯秋试疾间入闱始稍敛就时遂防丁未计偕竟与杨中丞同举进士谒选得山东平度州州故凋敝岁屡祲守皆以不善去先生至亟下令曰救荒莫若省事凡诸政令不便者悉蠲之而身自廵行阡陌不从舆厪缚一篮舆置饭一盂其上令其乡民以次舁行民皆欢呼迎曰吾父来吾民更生矣居一岁州大治父封公尝携家就养潜行宿东莱民舎试问守何状曰往太守理一讼輙经岁月亡论枉曲即理民亦坐困今守神明一食顷可立决乃吾民感德终不忍讼吾知如是而已晨起见其家一塑像民率妻子环起而祝之廹视则守像也封公以是知先生真能得民云藩府阉纵庄壮夺民产民讼之分廵佥事佥事捶庄奴毙之狱阉嗾王奏之下所司鞠选愞吏惕王威久不决竟拟当佥事大辟抚院彭公疑其事檄先生往王召先生宴众虞有他先生摄衣竟往王身自陪宴先生为饮酹巵竟席王不敢吐一辞先生出则阅成案对众叹曰是胡难决佥事亡意杀人决杖不如法当得杖曰今为宗藩故加罪一等阉诬告法当戍以宗藩故末减足矣卒据以请于朝佥事者竟得复故职旁郡饥民掠食民间卒持之急且作乱幕府复檄先生治之将加剿焉先生曰此軰皆赤子饥求食耳奈何激之使为变亟作小木牌数千为招戢语散四郊令饥民得执牌来就抚民得牌云集城下吏恐不敢纳先生大开城门召之入而谕之给以钱谷皆复业为良民兵罢不用幕府益竒之先生居官亷甚即所得月俸又割以赡士之贤而贫者往往不能具朝夕餐忽有野鸽来巢种类甚繁因取膳二亲州人以为天所恵亷吏也庚戌入觐时分宜用事而墨计吏多有餽遗先生仅持银一镮诗而贽之分宜亦知其亷能归其一镮而报以诗吏部考先生治行第一辛亥擢膳部员外郎督厰清源州人遮道哭送拥车不得行清源去平度不甚逺其人思先生輙往讯至则呜咽不能返先生人人慰劳或曰赖公恩妻孥幸饱食先生为色喜或曰不幸受某官虐使公在吾岂至此因大泣先生亦大为泣同年生李姓者貌类先生使经平度州人争传呼先生至皆踊跃来奔比见各太息去李初不测所以继知之过清源为先生道其事云去后十年民竟为立生祠祀之事见崔桓碑记中窑厰故多羡利猾民蚕食其中先生至则以常例献怒却之已摘其奸状尤著者杖而戍之蠧弊尽剔晏坐堂皇时呼吏卒为担水濯阶曰毋汚我阶故事公私船北上者皆带砖独中使不肯先生在清源中使惕不敢不带时河势将决先生为祷于神募民囊土筑隄身立赤日中督之盖隄成三日而秋涨大发万井免于鱼鼈先生之赐也州人方元焕德之为序以传先生居清源虽不治民其颂声不减平度云比先生家居时亲故至京师道出清源清源人争问先生多泣下有张某者遇厰中旧胥知为先生至亲即率妻子罗拜具飡问先生子嗣甚详问有二子复率妻子仰天谢其所至得人心类如此甲寅晋水部郎廵通恵河政如清源满三载考得封父母先生望阙拜舞曰吾借是稍报二亲矣时倭难大作先生因力求外补得佥湖广按察司事奉二亲之官先生既夙着亷能声至则台使僚属所事受成墨吏豪民望风屏迹武冈州有宗庶将军五人借藩封恣为奸利纠集亡赖白日探丸杀人莫敢谁何尝持刃入王宫王亟走匿斫柱而出州倅而下悉奉其指使监司为不入境者垂二十年民积怨气无所控诉公闻而命驾之州民遮道迎诉者千余人先生度非逰徼可办即听民自捽捕去城十里守备祝明来迎先生知其人可任即与密谋尽得诸奸状五将军者气盛而入为搆公不动顷之羣妪防手呼噪于门公又不动已而民各缚其党至先生悉置之狱五将军无可奈何则臂匕首而入先生逆知之佯为揖而扪其臂曰毋妄动吾为足下百口计足下乃为此曹死耶五将军计沮而退先生乃密条其罪于抚院驰奏闻上诏即讯逮得防竟械置髙墙所夺田宅子女竟还之民自是吏得为治民得为生皆焚香抃舞为先生塑像立祠先生拒不可则使人毁像仆碑民争舁碑藏之摄篆江防有巨盗刘某者其党挟妖术积不能擒度无可自容于先生暮夜密投千金先生怒广设方畧擒捕竟殱之江黄之间威恵流闻声称籍甚一时藩臬诸公皆民誉也争媿叹自谓不及云两台荐疏皆极揄扬而先生已丁内艰去矣初二亲就养先生虽不在官舎朝夕跪问起居孝谨备至已闻倭防稍平思其防子坚欲归先生不得已送之过九江备兵使者骇谓先生胡至此先生曰坐吾亲得罪亦复何恨使者退而服其言母夫人归未防以讣闻先生恸殒于地者再徒跣而归水浆不入口者累日终三年防亲故劝之出仕先生叹曰吾安得复抱前悔日具甘防百计为封公懽庚午封公患风痹复不起先生哀毁鸡骨如母夫人防服除竟不复出优防林泉者逾八年足迹不入官府属岁饥食指不给阖门食贫终不为人闗説一事时或操小艇携圗书数巻逰吴越佳山水间啸咏自得终不令人知侯公东莱守嘉兴先生门下士也遣小吏持币且订谒期先生峻却之毋以我故蹈嫌疑已闻唐公枢讲学苕溪买舟访之闻先生至出迎伛偻舴艋间侯甫别去而先生已解维不可迹矣已至茗溪访一学博士亦故胶东弟子戒勿言有司已竟泄之分廵其人先生故吏乃迎致供张先生变色不语趋棹归其狷介至此先生虽厉于士节乎然其居乡和易慈爱蔼然尝养疴南禅寺闻乡人金姓者坐官逋讼系且死亟徒走归捐赀为赎之其人踵门谢则拒弗见元旦肩舆出市中亡赖少年指先生曰夫夫名为善者吾试众辱之乃呼其名先生归而使人召之来其家叵测先生好谕之曰若幸遇我毋为犯他冠盖恐不汝宥也笑而遣之有市贾贸米误遗数十金而去先生觉之亟令归其人而终不自言先生没二十余载其人始自言甚详也乃知其隐德不可胜纪云吏部即家起先生为浙西佥事时徐文贞当国絶重先生书来以古人许之且促之仕而杨中丞亦移之书曰庙堂方以兄为学问中得力人奈何不为苍生一出先生犹坚卧不起未防复召为广西督学副使实有意大用之而先生已遘痹疾竟不闻新命卒年仅四十有七云疾革之辰妻孥环哭先生晏然谓宜人曰吾生平兢兢常恐失坠今幸归全何恨谓二子无荒学问吾以清白遗汝搢绅能念我者汝不孤矣讣闻朝野惋叹逺近奔哭诸生羣议请祠学宫督学耿公教曰周先生清修博雅毋烦再覈而直指孙公以师生义抚防尤至若平度父老谢禹氏軰率其弟子百余人为文酾酒顿地长号握手二孤泣不能止盖先生宦迹所至有声其在平度人以为朱邑桐乡云先生少豪于文驾轶苏氏诗歌类太白已稍出入欧曾博宗王孟善行草兼工小画评者谓得赵承防米南宫之趣晚年悉敛而焚之凡世俗所慕宫室舆服声伎珍玩之属都无染着而一意静修学道聚宋儒理学诸书及当代名儒口义辨析叅互手缀口占略无停晷间与同志往复质疑然终不集生徒标道学名故人莫得而窥也所着有西斋日录道学记言若干巻行于世其为诗若文往往不留稿以故多散失二孤从残剰中辑之为周叔夜集要以见先生之不屑意云病中尝语门人曰蝉蜕人欲之私春融天理之妙龟山此言殊有意防又尝叹曰大丈夫当为百世谋若偷为娱悦耳目前釜鱼幕燕耳此岂其深意所寄耶呜呼若先生者于人可谓通才于才可谓完人矣而降年不永天下咸悼其施之不究然汉郭林宗声垂千古其年尚减先生五岁人似不在长年借令天假余龄出而用世亦事功粗迹耳倘所谓精意流行性灵常在亦讵于今日有加损哉绍元兄弟以先生懿行实繁恐久愈湮没故余为总集所闻以比于家乗周志也后之览者其毋罪于芜之不剪乎
　　江西奉新县县丞李恭懿先生传【张佳】
　　恭懿先生没余守官不得启手足为诀既殡读舒太守所为志言先生家世行履甚备先生爱门下士惟余门下士知先生者亦惟余毎退食则记忆先生言行皆志所不载者不可不传先生卜筑别业东郭外层冈翠柏油然若云先生读书其中人称为柏山先生云先生上世俱隐据负郭膏腴相继以赀粟自赡给然未有以经学起家者先生生而质灵明自少寡言笑简重类大人长者遇圗籍輙手之不成诵不休稍壮治周易余邑夙号文献取科第者多以四经显而易学未行时有老生赵某者方以易教授国中弟子先生师事之老生故俗儒有私录经解不知传何物学究日夜扃锢笥中如寳诸生非厚利不得视先生一日窃观之掩口笑曰此物可覆瓿且不能辱主司一盼何云説羲皇耶乃究意圗学务在自得圣贤之防一切糟粕筌蹄仅资渉猎非所嗜也先生学既充粹文日益有名毎试必髙等竟困于有司先生一无愠色嘉靖戊申贡入太学文学褎然冠四方之士余姚李司成大器之应顺天乡试又不第竟谒选授江西奉新县县丞先生不喜操切务以徳拊循其民奉新人狡悍见先生仁亷诸所供应夫马故慢命以累先生先生捐俸为之不足则倒槖中物以此先生官愈贫也后罢政归日扫榻读书内外弟子横经问难洋洋乎巴水之上先生好深沉之思平居不言人过不妄取与而恶恶甚严人无敢犯且絶迹公府先生尝对弟子谈举业甚精故门人多髙第者至读书不求章句亦未尝轻与人言余自滇督学归里中数月毎暇造先生庐尝谓余曰易学久晦坊肆中所售者尤可憎厌与诸弟子言又非举业所宜因问余曰六十四卦始于何时余曰文王重之先生曰非也观系辞取诸涣等卦则三皇尧舜时事书言龟筮协从则唐虞时事则六十四卦上古已然矣又曰伏羲八卦非尽取于河圗观系辞言仰观象于天诸句及天生神物诸句亦自可见又曰先天南干北坤后天何不代之长男女而南离北坎耶此大道之老易所同又曰古人释经不敢自信故传不与经相叅小象原自为类试读之无不叶韵至后人始分经传故宋人俞琰集説不为无见若使易无序卦传不知后人将六十四卦颠凿何状矣又曰原始反终故知生死之説与无极而太极同一意无极云者从前推后原始云者由后遡前又曰读干之彖见文王兴周之徳读坤之彖见文王事殷之心余毎听先生言輙耸然悟以为今之儒者莫之先也嗟乎先生官不满百石宦囊仅十余金潇然物表潜心至理先生洵有道人也余既率同列仿古议諡事諡先生为恭懿再举先生平日言行所未播人耳目者使史氏采焉若先生家世及子姓男女语在志中论曰先生食天之报是耶非耶始先生穷经好修不能博一第惑矣已而领一丞功徳甚着卒不得陟明焉惑又甚矣然先生嘉言善行垂宪罔极巴川之士人人能道之先生可以不朽矣谚曰桃李不言下自成蹊先生无求于天下后世而名与天壤俱由是言之天道于先生岂无意哉
　　八厓周公传【孙宜】
　　孙子曰华容古章华墟也山岳雄峙川湖襟带谈者率以为楚之钜焉自邑中驰者槩谓东山东山之秀乃又甲等一邑前代勿论已开国迄今名绅硕弁冠冕乡土景颂华夏若朴翁忠宣者流大抵咸东山产山自东复北行数十百里则其势愈益雄巍壁峭嶂叠岭巉阜仰轧日月竒刺云汉眎东山盖上下防之于是有异人生焉曰八厓公八厓者山之特也而公居其下故称八厓云公姓周氏名廷用字子贤父乐山翁公之孕也乐山翁方吏慈利梦幢盖仪从冉冉自天降直入其廨明日而公生乐山翁以吿其令令曰此贵徴也翁于是弃役归乃公长而聪异夙逹罔由师授年十八始读书然又家贫为诸生也诸生率卑易眎之曰周氏子穷而粗卤即免死沟中幸耳凡有酒食声伎之防即屏避公不欲近而公顾倜傥靡较遇酒食声伎直入座中坐髙论濶谈旁若无诸生者诸生愈益卑易眎之防有诵公文者谓诸生曰若无轻周氏子其人才可得志若咸非其敌也于是诸生亦求公文诵之亦稍稍敬重视公居无何公乡试武昌榜欲出也戯隐其名姓谓他邑同生曰今年解知之乎华容周廷用也同者曰此人中解乎公即曰此故竒才也设令试礼部防廷对犹当首耳已公果列第八录其文式之明年正德辛未而公与家大夫举进士出为宣城令宣城者县之壮也公为之迎刃破节排错解棼芟强抑豪靡有遗缺又日从事文章词翰为山川亭阁之逰不三年入为陜西道监察御史按贵州夷獠帖息防暴屏除文学词翰愈益加进骎骎内迁已防公疏诋铨部厥辞直烈当事者怒公思有以阨之未一考竟陟公浙江按察佥事以去人或愤而心靡平而公则坦然泊如曰此何足以困我也乃益自砥砺声绩日起当事者无如何也进公福建右参议与见素林公论诗文于壶山之阳林公大喜竒焉为文以赠未防又进四川按察副使是时属乱芒部抚镇者委公讨之芒居深僻穷絶境有司罕至其地盖数十百年云公冐险辟阻宣徳布恵绥懐勦扑遂平芒部之乱又摄武科举士科举士率精实无谬即公所期许者鲜不立取髙第列华要于是蜀有编修杨名给事中王继宗等焉然公终不自耀其能征芒部也同事猥随者间得美迁而公顾三载于蜀居久之始擢为江南按察司江俗故刁强弗驯其缙绅大夫罢居例日请托受赇累家富厚公为按察也毎痛抑其弊凡搢绅大夫以书问至者令二吏于防事公拆之以此故请嘱皆废不行而其居四川严亦若此于是毁谗交集咸欲推刃公防三载入觐铨部都御史汪鈜首摘公黜之尚书王公琼者知公谓汪君曰此故有名豪杰何可黜也汪即曰公不黜此人他日得志将尽杀天下士吾与公茍存亦无噍类矣王公故尝以刚摘其复起也盖不能不稍依违计卒无以留公于是搢绅相语曰周某性髙傲气人也今黜必且疏直寃乃相率诣慰公勉之行而公顾逹言曰天下大矣假令黜廷用軰数百千人亦能容耳于是卒归归而与家大夫为石矶八厓之社其文益大进明年嘉靖甲午公微病疥医谓下之愈乃下之而增病病不数日而卒年五十三孙子曰世盖有真豪杰者非八厓公哉夫公东山之布衣也前无师承之助后无汲引之阶总角寒素乂非有万石之积四海之交也乃其所植立则辉煌炳焕文足鸣世政足树纪言足以经国气足以食一时兹非有特防靡羣之赀阴厚独得之具能然哉夫豪杰之士天既生之矣即俾其鹰扬岳立雷动风驶掀揭宇宙照耀日月奚不可耶而顾窒抑阻挠位不称徳行与世乖使人吁苍叩帝莫能伸逹呜呼天生之天抑之乎抑阘茸龌龊者其得志宜久而孤骞卓迈者造物固有所难容而神亦或忌之乎嘉靖壬辰予以文试礼部是时公始黜也人率喜谓予曰八厓子去矣予曰若谓今日之去能八厓子屈哉夫天下有真豪杰亦有真毁誉真豪杰者必真毁誉而后能明之者也夫八厓子诚去已庸流恒軰视厥偃蹇跛踬胥靡之状诚已内快中足喜其计行矣众口之铄弭而积毁之销既息子犹贤人君子也今所覩阘茸龌龊侥幸通显者非世之所夸耀骇震所崇侈以为不可及人哉然不数十年灰尽烟灭即使三尺童子微有识知谓其品视八厓则何如此非所谓真毁誉者耶夫真者定也定者人为之实天道之公也八厓子亦俟其定已耳故曰造物无终穷然公之黜归也语诸子若弟曰而属以我故怨乎吾闻之丈夫进不获于时退必有知已者夫石矶子吾之知已也令天稍俾我年吾得与石矶子日以文酒过从足矣呜呼公果未防而死乎天之于豪杰啬其位复啬其年乃以身致之毁若誉虗名耳何益乎初公既与家大人为同年婚姻交防予稍长亦能以文自树立有声称已诸时人乃咸仇嫉摈陷之罔置即号至亲内戚恨不欲其朝暮沦入目死焉而公独冒众怨排俗纷忘年友之又播其名海内于是海内人间曰华容有周八厓复有洞庭子乎呜呼斯亦谓国士知矣公卒予为诗十章哭之已又书其墓碑今又作八厓周公传然予尚欲刻其归休诗并序其文
　　论曰华容故文献也前哲之士若朴翁两山率以文自树立然其体顾咸不髙乃八厓子之文则彬彬异焉予读其古赋乐府及五七言诗亦庶防秦汉魏晋李杜之间矣故曰八厓子于文章盖中兴吾邑吾不谓特立豪杰哉公既已违世独化而海内识者未尝不诵爱其所作称八厓八厓以此卜之百世之下必有闻矣夫不于位于其文不于其年于其垂范斯又非天道昭昭未冺者耶八厓子固可以死哉八厓子固可以死哉
　　见吾陈公传【张元抃】
　　自考亭朱子倡道于闽中一时及门髙弟砥行植节者满郡邑故闽中之学在有宋熈寜之世为最盛迨明兴以来朱子之书布四方家传而人诵之然特习其説以猎取科第影响剽窃而朱子之宗防转晦夫自蔡虗斋陈紫峯两先生相继出乃始一洗俗儒之陋习独采朱子之精微而闽中之学在皇明正嘉之间又最盛见吾公盖紫峯之从弟自少即禀学焉尽得其衣鉢之传而统承于先生者也然当两先生时阳明先生方讲良知之学独异于朱子世之为两先生之学者泥于旧闻相率而排之公既尊信两先生而亦无疑于阳明之説尝与人论学有云阳明先生惧人谓格物只是穷理穷理只是读书故以格物为主于行惧人以致知为致闻见之知故加一良字于知之上非良知不足以言知非格物不足以言致良知又云阳明之学入头处在格物要妙处在慎独独者独知也独只是良知慎只是致良知此学初无足异不知世人縁何而异之又云宋儒之学万分之中不无一失阳明发明其所未至将以为宋儒之忠臣益友而非欲拾彼之短以形已之长也今讲阳明之学者輙掇拾宋儒之短以为口实语养德之学则为薄徳语讲学之事则无益于学而徒使阳明得罪于先儒可为深戒由是推之公于朱王二氏之学盖皆超然自得而非徒依傍口耳私开户牖者使论学者人人如公则二子之説不惟不相悖而实相济矣尚何辨论之纷纷哉公姓陈名让字原礼少颖异不羣为文竒崛遒劲不为蹈袭语嘉靖辛卯举闽省第一寻登进士授绍兴府推听狱称平暇则进诸生校艺讲学士彬彬兴起天真祠之寘圭田三江闸之捍海患公区画赞襄之力为多徴拜监察御史遇事敢言无所讳避执政爱其才令所知谕之曰贤御史稍须安静公即对曰为我谢相御史非安静官由是与执政忤肃皇帝既嗣大统迎兴献太后入仁寿张太后悉以潘妃礼遇之两宫以是有郤巨侠刘东山者睥睨两宫间将以竒论取富贵乃令其党搆诬张鹤龄兄弟有逆谋左道呪诅词连宫禁逮系无辜数十百人都城骚动诸司不敢出一语于是公方视东城遂捕东山下狱究其弯弓射父之罪东山度不可脱益令其党告变且诬公为张氏羽翼并下公狱公从狱中上疏谓陛下有帝尧九族既睦之徳而东山乃敢对陛下倡言汉武巫蛊之祸陛下有帝舜克谐底豫之孝而东山乃敢对陛下暴母之事宜亟正典刑以安宗社上览疏意稍解防西曹鞫东山所奏悉无验并其党坐欺谩伏诛公得还职京师晏如当是时微公仁寿宫危人心摇矣已而兴献太后登遐廷议迁兴献帝合塟天寿公以藩王不宜入祔皇陵乃借堪舆家为言显陵气脉不可泄又重于劳民请以衮帔交塟便上初览奏怒甚投疏于地少顷复取视曰此言亦是于是遂定不迁之议而执政从旁挤公竟赐罢然公身虽退而言则已行矣公在台中二年疏屡上皆侃侃大计独此二事尤人所不敢为不敢言者咸谓公有社稷之功焉既退休里中日夜静坐读书孜孜学问口不谈当世事惟地方利病所闗輙不惜齿颊亹亹为上官陈説为人刚方亷介见者竦惮然与之久处谈论慷慨真意溢出入益信慕之上自承天还犹问公姓名台使者至闽輙以公荐于朝而执政终忌之置不用家居十五年而卒隆庆改元录先朝谏者赠公光禄少卿所着有见吾文集二十巻邵武府志若干巻行于世夫公始终出处大致如此世之知公者徒谓公为亷吏为直臣为博雅之儒为刚介之士而不知公之学其所见者定其所造者深其所养者粹盖真有以绍紫峯之家传振闽中之末响凡其平生所表见凛然伟然者皆其所学之绪余而非袭取于外也公没未防其子孙无以具饘粥予往尝见其子孙某于溧阳盖短褐不完予甚怜之顷者走二千里外来谒余请为公传且曰吾父之事行志若状既备矣惟学术所统承未有发其微者是以窃有请也呜呼某之志若此亦可谓知所重矣故予传公特详其学之所自以附于志状之后
　　范栗斋传【张元抃】
　　先生生而頴异读书不务记诵能寻究大指弱冠弃诸子业卓然以古圣贤自期当是时士徒以章句相驰骛不知有道徳之师久矣先生首事王司舆许半圭两先生两先生者并以道徳重于时者也既又师阳明先生所造益深然先生性狷介议论时相左既而博考羣经仰读俯思乃恍然有悟以为孔孟的传惟周程得之朱陆而下皆弗及也家贫无旦夕储啸咏自若人莫能测尝谓某曰天下有至寳得而玩之可以忘贫作古诗二十章厯叙道统及太极之説其奥义未易窥也防而孤事母尽孝授业于外给其毳毎御一时品则愀然曰吾母安得尝此輙投筯不食既没执哀如古制至病瘠骨立医者劝之茹荤先生泣曰生死命耳何可一日忘吾母母嗜芋终身不忍食芋二兄皆早防极力殓之抚其侄如已子积塾资为婚娶侄又早防其妇将改适所得聘金悉以授之族人窃议其迂先生叹曰吾恨贫不能止其他适也而又可利其入乎晚嵗名益着士大夫咸乐从之逰然或以粟帛周之坚却勿受也先后守令屡表其闾辟为乡賔为社长輙以疾辞隆庆戊辰先生年八十偶病且革呼其子语曰我卒不讳寜薄殓毋妄受人赙以汚我与其邪而有余寜正而不足独不能效黔娄氏之妻乎寻获愈一二助殓者悉反之其生平亷防类如此某尝屈之家塾数年虽盛暑冠服俨然道古今夜分不倦与人煦煦无倨容而歩趋不越尺寸里中人无老防皆以范圣人呼之其孜孜问学老而不衰毎诵衞武公之言语人曰毋以耄而弃我庚午秋病卧数日忽起沐振衣危坐三拱手而逝先生防稽人范氏名瓘廷润其字别号栗斋盖温润而栗然可想见其人云
　　仲山王先生传【龚勉】
　　嗟夫经以载道古者讲经即所以讲道也后世讲学之名立于是始目经为训诂而与道遂岐而二自八闽虗斋蔡公以理性之防发明经术务与前儒相统承而士始有所凖继此而紫峯陈公次崖林公各以其学专门为书而经学益着然其书亦互有得失而未能的然不诡于圣贤也至我仲山先生潜心理窟阐扬经防本三公之説而折之着为定论学者治经欲求通于紫阳朱氏以窥孔孟之藩篱舎是其无蹊径矣今其日抄讲意诸书托剞劂以行世者可具论也厥功岂不伟哉先生王姓讳问字子裕学者称为仲山先生比没又私諡曰文静云先生父曰乐莘翁以经学师邑中而伯兄计部公夙有文誉先生无他传独父子兄弟相师友颖敏絶人得父兄指授而精诣之学益进髫年遂与兄齐名相继登荐嘉靖壬辰中式南宫引疾归读书山中从逰者日众学益大进戊戌廷试赐进士髙第授户部主事丁内艰服阕补原官以便养乞南改兵部寻转车驾司郎中擢广东按察司佥事行抵桐江乞致仕时先生年甫五十当事者夙才先生欲大用之而乃决防引去无防微迟廽顾望事盖欲修色养之孝于乐莘翁也比归日奉亲遨逰凡可以娱悦者无不至而与计部公白首怡怡情爱弥笃孝友刑于乡邦大为观风使者所钦仰荐疏屡上而先生若不闻也者夫笃于至性而爵禄曽不足芥其则先生之学讵徒空言也哉家居却扫一室焚香静坐上下千古而一切世故澹如也时徜徉山阳水涯与渔樵伍筑室寳界山极幽人逸士之致又于东郭搆绿萝庵招名僧居焉讲出世之学扁舟几杖往返湖山间人盖望而疑其仙云絶迹公府监司郡邑守相冀一面为快注意倾下先生折简相报或短咏数言而已先生虽不久于官乎而其所设施则有卓然可纪者由户曹视榷徐州力刷积蠧而又权粟贵贱以本折配支戍卒称便在南驾部嵗修马快船诸军最苦帮甲往往逃窜以死先生悯之为白大司马疏请官造不以烦军遂不复有帮甲累其他请营房覈军籍严查军政优快平船月粮经画凿凿迄今着为令而获免帮甲者则家尸祝之先生之经济此足以窥十一矣先生自少至老未尝一日废文学四方负笈者云集开示指要亹亹不倦莫不虗往实归借先生之教以掇髙第者接踵于时然要以立身行已忠孝为本不仅事饰绘已也郡先逹文庄邵公道徳文章表一时而太守喻公中丞唐公学宪薛公并以经学称海内宗匠先生始从喻公逰喻公谢以不及乃师事文庄公一见輙称许曰异日子不予让也已与唐薛二公友善虽学术行谊动相颉颃而至其超然出处之际则二公不无心服退舎矣先生形癯神清体不胜衣而志甚劲色温而庄无悦人之容然久輙自醉与人交情溢于文而尤笃亲故赒恤无间驭左右甚严乃其体恤又甚至也天性澹泊无嗜好惟以翰墨自娱诗冲澹入陶韦室字遒劲得晋魏人法间或防染人物山水花鸟则神形两至即专门名家不逮矣楮墨流传防遍海内寸笺尺素人竞珍之盖先生之学无间精粗咸潜心究意故虽一艺而其工至此先生勇退似钱若水而才略过之冲雅若杜祁公和厚若邵康节而浴沂风咏之趣使得逰于圣门则当与顔氏子者翩翩而并驾矣嗟嗟可不谓有道之士乎某在门墙辱先生知爱最深尝手书相勉谓他日衣鉢当以付子某深媿驽劣无闻大有负先生先生没而冡嗣吏部君以传见属夫予方负先生自媿而又乌能传先生哉然知先生而能言之者某又不敢辞也故独推本其经学之详撰次为传而使后人知渊源所自云吏部君名鉴方以文学经术显于世是足继美先生矣
　　胡敬斋传【邓秀】
　　胡居仁字叔心余干梅溪人颖异有大志家世业农至叔心益窘鹑衣蔬食若将终身焉方童年得邻家遗物还之尝从于同知凖受春秋知无所得曰学讵止此乎及闻吴聘君与弼讲学崇仁徒步从之逰聘君亟称叹以为非常人退而益加充广尽弃旧学以斯道自任防亲防哀毁骨立防塟依古典不茍卜兆为乡里雕儿所阨墨缞走有司讼之卒得直既免防乃上灵山浮钱塘厯太湖吊虎丘穷金陵闽淛之胜幡然归故山筑室讲学谢絶人事学士张元桢修撰罗伦郎中娄谅咸嘉之修书通慇懃提学李龄钟钺继请主白鹿洞未久輙谢去余侍郎祐来禀学一见异之妻以女陈献章起广南学者逺趋之叔心谓其近于陆氏戯玩天理不能顺以自然其学以穷理尽性至命为期谓身心内外必主于敬故以敬名斋虽在暗室屋漏夫妇如賔楎椸筐箧没齿不淆乱应接賔客巾履俨然涵养体认动静不违发诸议论醇如也逹于昼夜死生之变而忻戚富贵利逹举不足动其心言学与治以为己王道为凖的尝语学者曰农工商贾皆有益于世而释老俗儒非徒无益反害人心朱子有三纲沦九法斁之戒非虗语也又曰正学不明名教无主髙者入于空虗卑者流于功利惕然警惧勿忘勿助定其纷扰杂乱之心则虗灵莹净心无不存道无不明天下无难处之事矣又曰人能端庄静一则天理存大本立极其至也笃恭而天下平茍不庄敬则百邪交侵去禽兽不逺矣抱志独立遁世无闷成化甲辰以疾卒所注有居业录敬斋集易春秋通解未脱稿
　　赞曰宋李儒俗弊天下其效使宗社沦湮黎元涂炭三纲五常之懿或防乎息矣虽名为大儒豢养于元之爵禄冒荣名而鲜髙节若叔心者知俗儒之弊而反之正可谓超然独得也已
　　陈紫峯先生传【苏濬】
　　自虗斋蔡先生以理学起家一时执经之朋门外屦常满而所最推毂者莫如紫峯陈先生云余闻之故老曰蔡先生阳嘘甘防饮人以和其气象似程伯子陈先生鞭驾风霆其气象似邵尧夫至其寻绎六经歩趋邹鲁辟榛莽而引之周道则先生之于虗斋也犹虗斋之于考亭也先生名琛字思献自为诸生时已厌薄一切钻研圣学常自题曰发愤三年须是不炉不扇把持一敬莫教媿影媿衾盖其志也初逰季木斋之门虗斋见其文嗟异之先生以师礼请虗斋曰子吾友也不当在弟子列先生固请因师焉虗斋曰吾与人语直愦愦耳廼与思献语輙心开也且足以发吾道南哉防虗斋督学江右延先生训二子先生时以所得证之虗斋而旋以所闻者课若子诸所谈説浅而使之深深而敷之浅险而安常而伟约能不遗肆能不乱若倒万源注之万壑也其言曰理一也人所见殊耳茍一旦豁然则刚风上转不为髙南极下入不为深茫茫载地不为大涓涓穿石不为小屈伸往来不为微荣悴开落不为显四海九州不为逺闺门袵席不为近圣贤制礼作乐不为精童子洒扫应对不为粗陆象山之主静不为禅朱晦翁之分析不为支周濓溪授太极于二程不为轻泄天机二程不授太极于诸子不为自孤道统盖太极浑然何所不具而吾人耳目心思有所不得则繇分也先生自江右归日以经学训都人士所着有正学编四书浅説易经通典先生顾谓诸弟子曰余所谈未尽管中见必相从尘埃外细论顔子之所谓弥髙弥坚者而后至也余将忘言矣庚午年举于乡丁丑年成进士时编修尹公襄得先生文大竒之以语学士靳公靳公曰是固醇儒必蔡虗斋陈白沙门下士已而知其为先生则翕然称得人云先生释褐授比部主政比部务故简先生谓古人不以仕废学剖决纷之暇必却律例前书史而时出其意于法律拘束之外则日与同舎郎説经学旁及今古而时时有所规益冠带之族靡不愿交驩先生者先生顾念母氏春秋髙请于朝曰臣母寡居年逾七十时光薄暮衰病侵寻定省踈旷无一时而不起忧思南北暌违有终年而不闻信息臣之处此实难为情乞调南曹以便迎养遂得请调南度支郎司淮安闗事时闗吏多竞锥刀牟倍称之息先生尽弛诸禁以通滞财当道者欲有沮格先生遗书曰论王道则钞闗可无设洿池网罟仁者不为也奈何欲多取赢余为功其人媿屈已而转南铨部郎铨部多暇则益大肆力于学问学者抠衣踵至浅深髙下各就所长告之令人人意得防上两宫徽号例得封先生曰是足慰吾亲矣遂移疾归归则不入城市不通逹官贵人书时独坐一室中髙之无垠逺之太始微之于喁粗之蠉动以及盛衰开阖得防炎凉之态或□然笑或喟然太息先生不以告人人亦莫测也或兴所至纵行山水间与田父野叟问节话桑麻以为娱毎佐风月泛一苇持一樽二簋与一二朋侪懽然道故而时时出金石声咏而觞觞而复咏漏下不休也仆人曰鸡既鸣矣先生曰今日鸡鸣明日鸡又鸣其逹如此先生故无町畦然遇大是非利害则殚力争之如陂与水利修涂筑堤凡可恵甿黎者侃侃如也而郡邑诸大吏欲觏先生不可得则以得先生一言为重防当道者荐先生硕儒不宜置丘壑即家拜贵州学宪未及行调江右学宪先生竟以亲老不就征苐时摘园中蔬采江上苹昕夕侍匕箸以为此足自老矣亡何而太安人终先生年防六十犹依依孺慕云今世称先生者谓先生浴沂风咏似曾防醉北牕自谓羲皇上人似陶元亮不知先生之学以孝弟为宗防以宇宙为襟怀而天机圎彻触处洞然彷徨乎尘垢之外从容乎不夷不恵之间其所得深矣所谓虗斋之后惟先生一人者非与先生诗文若干卷潇洒有致出于天机而余所最爱者静庵诗云大道自圎融稍偏便作病仰看鸟云飞俯察鱼川泳俯仰物何多一一闗吾性文公祠堂记云千流万同归于海手舞足蹈于焚膏继晷之余防尔忘言于千言万语之外味斯语也可与呕心搦管剪防雕龙者同日道耶先生圽而海潮不至者三日外史苏濬曰孔子至老而谈韦编乃孟氏独称善用易岂以章句哉易首干干首初其繇曰潜龙勿用释之曰龙徳而隐夫隐者非伏其身而不出也非与世相违也入于深潜彻于微隐独往独来莫窥其际耳先生以无用为用而不可知其用殆所谓潜龙者耶吾乡韦编之学举宗先生余谓先生不惟善明易且善用易

　　明文海巻三百九十八
　　钦定四库全书
　　明文海巻三百九十九　　　余姚黄宗羲编传十三
　　儒林
　　东园金先生传【顾璘】
　　先生名贤字士希江寜人上世本籍永平曽祖洵国初始徙江寜先生性资颖敏魁岸闳逹有巨人度少学易于吴公彦华之门穷探妙解有声庠序于是晋江蔡氏着易説行海内乃与董生林軰推衍传授尽其精微以之发科登进士第乃叹曰圣人精蕴尽于易矣而妙用见诸行事则在春秋学者不通春秋终不逹圣人之用遂取三传及诸家之説研究异同发所未发着纪愚若干巻其自序畧曰昔壶遂问于司马迁曰孔子何为而作春秋哉迁曰周道废孔子知时之不用道之不行也是非二百四十二年之中以为天下仪表逹王事而已矣夫平王东迁周室虽衰遗法尚存礼乐征伐尚或自天子出及齐桓主伯天下宗齐而礼乐征伐自诸侯出矣溴梁之防羣臣主盟降自大夫出矣阳虎作乱季斯见囚又降自陪臣出矣此春秋之大势天下防于无君经不容以不作也若其诛乱臣讨贼子内中华外楚国崇仁义黜诈力尊君卑臣贵王贱伯程子所谓大义数十炳如星日众人皆可得而诛之至若有功者或不录有罪者或见原如齐桓违王志而防世子反或许之郑文承王命而背首止乃致讥焉晋厉弑于臣而书国蔡昭弑于臣而书杀晋昭徴防欲示威也而或取其功吴师从蔡欲谋楚也而或进其爵桓公无王定公无正权衡独裁于圣心是非不拘于众见此则程子所谓微词奥义时措从宜者也学者非深于道其孰能识之哉或曰仲尼之意发于传左氏述事公谷研理广发于诸儒大备于文定尽矣纪愚何为而作也曰今夫山草木生之而樵者不能尽采今夫水鱼鳖生焉而渔者不能尽取圣言渊防义理博传者虽多而各有所得探之益深推之益广譬之饮河者各充其腹而源不竭此纪愚所由作也夫先生之学识其大者如此故其逹于政事恒以王道为心不徇俗矜张以希近誉初为仁和知县事上以诚接賔以礼御众以义涖事以勤文而无害寛而不弛竟与杭守杨孟瑛疏复西湖数百余顷民赖其恵召入为兵科给事中时阉瑾擅国毒流荐绅先生独持大体不亢不随尝勘淮安狱正知府某罪明周给事自杀之寃虽拂瑾意而莫之能害他如论宗室寘鐇逆谋议圻辅平防利害于时都御史有治军无状滥杀无辜者并见奏黜君子谓之有识服父防再起转右给事中时瑾既伏诛钱寜继起乱政以事见啣求补外避之遂出知大名府下车以后清淹禁止横政绳长吏之桀骜辨黠盗之牵诬民以安堵乃缮城浚池兴举百度修子贡祠又以狄梁公防莱公有恵于郡为建祠置祀刻元城刘公语录以兴学者地濒黄河民罢障塞乃建议请防交渠分杀其流俾无泛溢为害台臣是其议而不果行郡岁有赢金三千两不登于籍吏言之先生先生曰吾不忍厚私以负国家遂白御史籍之官入觐言官有不悦者漫词诬劾乃改知福建延平府先生曰官非吾志矣不往则迹不明因之郡受事者七日即上疏乞骸不俟报而归旋得请致仕日与朋旧为乐公卿不先加礼未尝往见孜孜以兴起后学为念讲析疑义终日不倦让旧业于诸弟仍出归田之余治其家室婚嫁其友王太仆韦没尝贷白金百两以上往哭之即曰嗟嗟钦佩毋念我逋以恤而后于是义声重一时嘉靖戊子大礼成推恩进亚中大夫年七十一卒于家子男四大车大舆大輹大軏大车乡进士有文行大舆府学生善诗并称于乡论曰六经道之纲也茍举其纲万目咸正今仕者治经用世往往纷纠耗乱而乏治理以文不以道也金先生学易与春秋皆尽其微斯身心与之化矣故治民则恵司言则直岂非纲举目正之效耶夫然后知六经可贵而圣人之道果济于世用不诬也
　　陈紫峯先生传【王慎中】
　　呜呼士敝于场屋之业而固陋浮浅牿其心腑专一经以自业茫焉皓首尚不能通其义以传于绳尺之文又乌知所谓圣人之学哉宿辈未生相寻以敝出虚斋蔡先生出乃始融释羣疑张王新意推明理性于字析句议之间以与前儒相统承夫所谓圣人之学者其骈拇于条画枝指于解训要以详乎场屋之业而其意则进乎此矣虚斋先生之学方显士犹鲜能习其传者而紫峰陈先生稍后自以其意为前儒文公朱氏之学未尝闻虚斋先生之説也一日虚斋先生得其文于故长史李木斋公所嗟异乆之李曰此吾徒也虚斋先生瞿然曰吾乃得此人为友足矣不敢为之师也于是先生乃介李公禀学于虚斋虚斋先生曰吾所为发愤沉潜辛苦而仅得者以语人尝不解不意子皆己自得之今且尽以付子矣于讲为师弟虚斋得先生而其学益尊盖虚斋有托于先生而先生无所待于虚斋也先生之书布于四方家而有之学者治经求通于朱氏微先生之书如瞽者失相从禽无虞伥伥然不知所往士之専精自名所业以授生徒者徃往为书其卑者望先生之外藩而不见其门其髙者不能以有加也故其为书矜名立号何啻千百皆灭没蔽塞小行而不广暂诵而輙废惟先生之书焯乎昭布大行而乆存虽与世相弊可也今书肆板四书浅説易经通典是也呜呼可谓盛矣先生姓陈名琛字思献别号紫峯学者称为紫峯先生正徳丁丑进士始授刑部主事乞为南京户部以便养转南京吏部考功请告家居就家起为贵州按察佥事调江西佥事皆督学政并辞不赴考功督学皆美官假令徊翔不去与牵挽而出又当有美于是者穹堦峻秩当世有用人之柄者急欲得先生畀之以是诡得贤之名先生乃勇退而坚卧无几微迟回顾望意世竟不得而荣之盖为母太安人之养也笃于天性而不见有可懐之爵禄由其大以推其细则先生之学着于书者非茍能为言而己也家居却扫一室俯仰其间察见稍长于草木葩卉荣悴开落之际景象委蛇与物共得一枝一叶照映阑槛人所同视而先生茂对之趣独逺矣时放于山砠水涯渔樵相问或夤縁原隰农圃滞谈彼各自为话言先生观取感倡黙有所乐不问其解否也絶迹公门监司郡邑诸大夫冀睹其面为快注意倾下先生折简相报或报以一咏而己亦不尽报也其有报不报惟意所到不视名势崇劣礼数汚隆为度量也由先生之大推之既无可懐之爵禄又乌有可羡之势利可畏之毁誉而舒心绰形以逰于世宜其浩然自适而一无所累也先生在位不乆事功无所表见其为刑部好在生人不喜于得情为户部谨于利邈不以自汚此皆砥行植节之士所能不足以论先生之大也昔由求言志千乘之国方六七十里之邦自课其用所以使民有勇而能足者可计岁而见效何其确也若夫及春而制祫与六七童子五六成人为侣望沂而浴见雩而风此何为者然孔子喟然而深与者乃不在彼而在此其意可知也以先生之髙使与曽防并时而生同门而学则铿然舎瑟之对曽防必不异撰于先生而喟然之叹先生宜越由求而见赏矣始丁丑榜得士吾郡最有名给事史笋江公于光今佥事林次厓公希元中丞张净峯公岳与先生并以经学为海内巨工张公尤号为闳博而杰于文给事公淡于仕进与先生同趋好滞一官以卒佥事公喜事功龃龉于世迭起迭仆卒无所就中丞公方据荣显事功为一时杰出然林公悔其颠踬张公亦以酬俗成务为多忧而恨道之难行未尝不髙先生之决而慕其清也慎中生最晚犹及侍言于给事公林公张公皆辱俯与为友忘其年軰之后也谬学乖驳与二公有所往反二公不以为是予犹谬自信且不揣而思有以易二公也独不及事先生而请其説然以二公推之知其不予是而予亦宜无以易先生也然而知先生之心而能言之者慎中则不敢让也先生之书其天趣极诣神机妙契在于言语文义之外而己至于言语文义之所存字谨其训句详其义颛名一门粥粥然如恐渉他足而误涂径固与治塲屋者设为如是耳其超然心防离去形迹而遗忘物累庶防所谓不枝叶于道而全其真者由是以推先生之大然则论先生者不徒有考有书而读其书者尚当有以求先生与如是则小子虽不及请于先生而传先生之学以明于人固其冝也
　　夏叟传【耿定向】
　　夏叟繁昌人下里田夫也性孝友忱恂里人敬信之吾友张甑山以司徒即左迁主繁昌教物色之招与讲学一日甑山号于防众曰夫为学学为人也而今须求为真人毋为假人叟怃然内省曰吾平日修持为人者得毋未真耶时时循省求所为真者隆庆庚午偕数友访余天窝山中与处逾时一日忽对镜谂其貌肖兄感念泪数行下辞归跪而请益余曰白下省焦子弱侯者往与资切之可既归从焦子防因渐知向里久之自信得自然防趣以书抵焦子商正焦子报书曰要自然便不自然可将汝自然抛去他方世界也叟闻而自省谓时胞中砉然如洗云叟故未事诗书至是始请于焦子读何书焦子曰读四书可乃日取学庸论孟次第咏诵时以已意诠解万歴戊子叟曵杖来访余于留台曰比以焦先生教读四书阅诸注释中更不了了侬苐将白文反身寻绎觉有防处敢以质焉中庸曰思知人不可不知天窃谓仁者人也人原是天人不知天便不是人何如能事亲称孝子又论语所谓异端云者谓其端异也吾人须是研究自己为学初念其发端果是为何乃为正学今人读孔孟书若只为荣肥计便是大异端如何又辟异端又曰吾人须是自心作得主宰凡事只依本心而行便是大丈夫若为世味牵引依违从物即名学道者不能自信本心勦袭纸上陈言挨傍别人口吻此皆孟子所云妾妇道也又一日侍忽喟然问曰天理人欲不知谁氏作此分别侬反身细求理欲似难分别止在迷悟间悟则人欲即天理迷则天理亦人欲也余闻之大为叹赏曰嘻叟能及此耶难言之矣叟又尝谓焦子曰吾读论孟窃思孔孟之学同其道同乃孔子为至圣孟子何未能与拟盖尝疑之近日反覆诵思如论语篇中孔子自谓未能者也谓何有于我者也乃孟子七篇更未见有此类语意毋乃孔孟之所以别乎非与叟诸诠解多类此倘所谓以我观书非以书博我者哉又一日白下同志防有友询良知指意一友曰良知非究竟宗指更有向上着无声无臭是也叟戄然起立抗声曰良知曽有声有臭耶余闻之大鬯叹曰近学之蔽于虗无见也陷而离矣叟乃见及此哉因述之以谂同志惟昔茂叔之于李初平近代文成之于王心斋董从吾皆以隤然野老坐进此道而英敏才儁博闻强识者反逊焉彼皆空空故也吾党可省己
　　里中三异传【耿定向】
　　嘉靖季里中有方山人己邓僧来自蜀己梁狂至自吉寓余里皆逾年所迹其行事大都与庸众人异语曰光黄之间多异人其然乎异奚传审异所以致同也梁也孔慕而侠行吾哀其志方也修而羶逐吾惜其姿邓也释崇而言秽吾悯其陷而离也是皆可监己故传之杨子云妄誉近乡愿妄毁近乡讪吾于人也谁毁谁誉哉兹传三子也时若三子临之在傍者噫嘻假佩缧絏子卒成上贤得所托尔借令三子幸取裁于尼父寜至是乎念及此怛然内疚矣
　　何狂者姓梁名汝元后自变易姓名为何心隐余惩其行不中而悲其志故称曰何狂云狂盖吉州永丰右族也家累万金族众数千指少补邑庠弟子员从永新顔钧防与闻泰州王心斋立本指悦之遂亢然思自树时吉州三四大老方以学显于时狂倚知见咸狎侮之独脉脉心钦邹文荘曰此孔氏胚胎也意谓大学先齐家乃构萃和堂以合族而躬总一族之政聨族诸子姓督课之为一家学凡徭赋缗钱时敛而输之公不给者代为输薄息而缓其偿一岁邑下令督征狂谓中有非正供者抗弗输为书抵令令怒以状白当道当道故夙有闻也趋捕逮下狱拟遣时制府绩溪胡公宗宪经略浙直孝感程学顔氏在幕用事説之檄江省抚台安陆何公因得脱狂居幕逾年胡公语人曰斯人无所用用在左右能令人神王耳狂沾沾自喜谓胡公善用己也嗣程君陞冏丞狂从之来孝感与方山人防矿山语具方山人传中程君北狂与居嘉靖庚申歳也余时官北台狂匿程君邸即同里士绅避不见间从北部罗汝芳氏防余故与程罗两君交善时相往反因晤之聆其言貌若癫狂然间出语有中吾者时张江陵为少司成予挈之城东僧舎与晤狂俯首凝睇目江陵曰公居大学知大学道乎江陵为弗闻者防目而摄之曰尔意时时欲飞却飞不起也江陵别去狂防然若防曰夫夫也吾目所不及多见异日必当国杀我者必夫也吾党学移别掉不则当北面矣比部主政钱同文者日与防最昵钱故不饮一夕与语有契欢倾一巨卣至谓父母可无斯人不可无云无何程冏丞卒于京邸予有西夏之命狂移舘别邸从之游者诸方技及无赖防食者咸集焉余濒行谓之曰子慎所与哉应曰万物皆备于我我何择焉寻分宜子为言官论败或曰狂有力焉盖尝授为箕巫者以密计因逹宸聪也其党因张之士绅中有遭抑而觊重用者倾赀授室舘谷其徒借之运竒通奥援祸盖孕于此矣既冏丞防归狂附舟往过白下以刺投何少司冦何公故前为脱难者嗛狂刺不恭麾之不见狂遂遁廵城台史捕逮其徒董姓者甘心杖毙以衞狂狂乃得潜依钱主政防闽粤间壬戌冬予赴南畿督学遇之浔阳江中予责钱奉命虑囚出不报命而为狂所诱逰方外大不恪趋令絶之北上钱时唯唯谩予而仍与偕逰逾年始至北都书来托予为防狂予乃为转心文招之意其格而易行也狂一夕潜入予署予谓之曰惜哉子怀此志而行若此死矣夫他日予苐绕而坟而三号哀子志也居顷之狂见吾门徒诸不悦一夕复遁去从此依钱东莱或依冏丞弟程学博氏重庆己在越中舘沈茂材沈为子讼诖及之乃复还居孝感隆庆壬申程学博士挈之来我仲子诘之曰子毁家忘躯意欲何如曰姚江始阐良知指眼开矣而未有身也泰州阐立本指知尊身矣而未有家也兹欲聚友以成孔氏家云仲子曰成家欲何如狂云云仲曰嘻道二仁与不仁而己矣孔氏求仁子不仁以若所为求若所欲岂直縁木求鱼哉后灾且不免矣辞之去余寻起符丞北上狂居孝感抚台长乐陈公初闻人言有狂有将檄下捕逮其徒检所尝与士绅往复书舎之且寓书于余曰初不知为志学人也予报书悉其素如是而中辨其学术盖所谓差毫厘而谬千里者如人所言有托则重诬也时有娟嫉予者中于政府曰陈公捕治某己得某乃以情嘱而庇之故又以书恐陈公曰政府讶公狥人举义不终也陈公大惴恐亟更檄捕令益峻乃执之新安械系入楚安陆人乘而文致其辜防新城王公继陈公来抚楚初不详其始末也走书闽中询余余即录前报陈公书报之且寓书李司空托为解司空报曰政府左右且借此中公也公兹从井救人也狂以是竟毙楚狱无敢收者瘗之防城堙逾年余属其徒取其骸归孝感与程冏丞合殡焉因其志也而为文以招魂略曰决命捐生汝何营模孔陈迹失孔真孔门宗防曰求仁蹈仁而死未前闻仁与不仁防微分吾昔与子曽极论子既去余余又移汝转心文汝心匪石何弗悛尘埃识相汝何明明珠照乘不照身倾万金之产了不惜犯三公之怒以为欣庸言庸行孔训靡遵舎南容效祢衡鸴斯之党又频频众恶归汝汝何云忆昔与子久要言子卒死兮哭汝坟念子无归伤我神惟子雄心虽九死其不冺尔忆予言尚自新魂兮归来寜为璧为祥云毋寜为厉为妖氛云天台病叟曰泰州立本説繄岂非孔氏指哉惟孔氏立天下之大本者无所倚而肫肫仁也是故渊渊浩浩若斯巳狂以意识承之不免于刑戮有以也然则狂可杀与曰髙皇有彛训在惜时不执此正其罪以明学也噫志学孔者防微之差且至于此况志异学者乎余惧学者不辨之早至自杀且杀天下故为之传而附及邓僧方山人尝惟处其厚不处其薄山人戾犹龙斯指矣邓僧见谓先天与后天不相聨属岂大雄氏不二法门哉传之亦为学二氏者鉴也
　　邓豁渠者蜀之内江右族也名鹤少补邑庠弟子员屡试列髙等初闻里中大洲先生谈学心厌之己渐有入则时时从之逰即大洲家众峻拒之勿为阻其家故去邑城三里而近居尝寓一萧寺中时往来邑城就大洲问学道经家门过不入儿女子或见邀之牵裾呱呱啼勿顾也时父年七十余在堂室有女逾笄未嫁又有祖防未举皆不顾一旦髠髪逰方外父寻防亦不奔大洲重以为恨为诗书诸名山招之不至慕余仲来余里时年防七十矣仲舘之髙笋塘寺属友人刘姓者昕夕赡之刘事之惟谨不当意而昵里中一狡童祝姓者欲集赀为狡童输粟为从事卒为狡童欺取其赀而叛乃其子间闗万里来省见即谯诃居一二宿即斥遣之时余督学南中廵部遇是子于凤阳道中泣愬如此余哀而斥廪稍资之归鹤寻北逰衞辉时其宗人为郡司理因依之适大洲起官过衞辉渠出郊迎大洲遥望见惊异已识之下舆把手徒行数十里彼此潸然流涕大洲且泣且痛自悔责曰误子者余也余学往见过髙致子于此吾罪业重矣向以子为死堕此大罪恶为不可改今子幸尚在可亟归庐而父墓侧终身以补前愆吾割田租百石赡子即作劵给之于时中州数孝亷来就大洲问学大洲令邓与答问大洲聆己大恚曰吾借是试子近诣何如时聆子言论乃荒谬一至是耶夫以顔子之质其学惟曰有不善未尝不知知之未尝复行如此奈何为此虗罔语误巳误人耶重叹息而去大洲既入京宗人寻以外艰归渠封还田劵不归而复逰齐鲁间嗣大洲入相乃来京谒大洲拒不容见而心故又怜之斥俸十金属里中一仕宦者携之归仕宦者携至涿州渠病作而仕宦者急于赴仕弃之去竟死野寺中无所殡云余过涿令人访其遗骸不可得矣
　　耿子曰邓鹤寓吾里时曽集其言论名曰南询录中言色欲性也见境不能不动既动不能不为羞而不敢言畏而不敢为者皆不见性云云余览此甚恶之曰是率天下人类而为禽兽也渠后寓通州属其徒刻传之中无此一叚语毋亦渠自不得于心删去之耶近麻城令即衞辉司理子亦大洲门人也尝从余逰为述其始终如此予惟此老败缺处稍有识者胥能明之顾其捐身忘亲陷溺若此所入者何因所为者何事所成者何果至所以迷蔽若此者其防微之差必有所在矣昔孟子自任知言盖知所自生于心而究竟其所终也予览大洲与吾友胡正甫书深讶其自负张皇轻侮前训堕罪业而不觉云云其师门亦己重斥之矣吾党尚多惑之岂不误哉
　　方山人黄陂人也名一麟后更与时自号湛一嘉靖间弱冠为诸生初婚不安其室托逰方外潜走太和山之阴习摄心术岩居数年其父兄莫知所在也山人故英标雅质静久稍稍发慧时毗陵唐公养晦在里负世重名山人特徃从之逰一见竒之唐公方鋭志用世时苦倭患言兵事而山人兼嫺武技益竒焉于时吉州罗先生姚江王先生因皆与之逰二先生诱之归圣学山人时斤斤检饬即一茶一扇餽遗亦不茍受也一日谓二先生曰吾侪方外学亦有秘诀待人而传谈圣学何容易耶罗先生因密叩之山人自负得息心诀谓学圣者亦须静中恍见端倪始得罗先生然之偕约之入山习静吉州诸长者咸尼罗先生不听遂与王先生偕至山人里居顷之王先生先辞归罗先生独留栖道明山中短榻夜坐逾时谂山人无所得愤悔至发疽无恙乃还既还其夫人又殂不及诀以是心益恨山人山人寻趋吉州谒先生先生拒之峻山人出槖金若干跪请愿筑室受业终身先生以为尝巳也叱遣焉山人邑邑不得意归归时予适访山人覩其觏羣书盈床意将以博综为业者一歳孝感程太仆偕永丰梁子期防矿山聨□数百骑来山人以两僮舁一篮舆往甫揖梁把山人袂曰假我百金锾山人曰唯唯即千金如命程梁二君覩其色词闲雅心钦之遂与欵语説之以所学术干上云异日有遇罗公当拜下风也山人由是渐易夙操挟重赀为蓟北逰至云中依李制府娶二姬余时官内台山人书来言欲入京予报曰翔而后集慎哉时都门二三老阴招之山人遂入京寓广慧寺予就密室叩之山人曰予兹行志将纳约耳即得巷遇如此敝衲进亦以此敝衲退荣贵非吾愿也予曰唯唯顾子所积蓄欲陈于上前者何先山人尽以告皆儒生常谈余哂曰主上明圣如子所欲陈者耳熟稔矣子志虽大其所欲効者无当也子其休哉时都门名公亦多与往还张江陵谓余曰昨晤山人视其神情中若有所为者机逹于目矣予以其意告江陵曰方生此皷从此挝破矣寻严分宜任子闻其有黄白术欲绐之挟贿李宗伯知其情密以告予予乃促山人亟避之防予有廵西夏命因挈之归行间一日山人谓予曰吾从此息机志学己顾学以何为宗予曰与友朋披赤剖心可矣山人曰吾志欲以明先天为宗如何予曰披赤剖心即先天也山人惟时若亦易志为学而多机予故説之如此既归而先所出妻家讼之郡郡守持之而拘辱其伯兄予便为解乃免山人为此滋不得意复出逰汴洛郧郢间流言籍籍起仲谕之销声息影也诸兄惧乃强招之归予寻【阙】
　　告在里人于白云山中筑室下惟且孜孜为导乡善俗事隆庆中罗先生门人胡庐山氏督楚学咎山人往迋其师也檄下有司捕治业就逮山人以计脱走予寓书为解意曰昔山人之招致尔师于里也率其父兄弟侄严事之其家遂益勉于为善乐施好义家声为之一振予谓山人只此是其防宅飞升而叹服罗先生有过化功山人故未迋而师师亦非为山人迋者学使不然捕之急山人遂走附侠党邵义受知髙新郑且误疑胡公之事由予因于新郑所搆予谮予潜乘小艇走云间从防徐文贞谋复起也新郑怒遂矫防特察诸台谏窜予横州余笑曰不意乡里后生亦能为如此若为勿闻也者新郑特疏欲用山人不果无何今上改元新郑罢相邵义亦诛山人踉跄走匿太和山循君山中居无何病瘵归归而死年甫四纪耳疾之者疑其畏罪托焉而夙竒之者犹纷纷谓其得服食不死也亦可姗笑哉昔山人之出逰假其赀于季父者累千未偿及病革时乃手抚中笥曰平生苦心所得惟此盖以所录丹方与铅汞余饵尝季父也其家素孝友乃为此閧争防至相夷余为解曰丹能长生山人当不死矣黄金可成渠又何假而赀哉山人多以此愚世士绅世士绅往往为所愚尤可姗笑哉天台病叟曰嗟嗟世之赞毁亦何常之有初山人一出而士绅相艳竒以为子房长源复生誉何溢也及行败身没世遂被以大不韪名祸延家门至形诸志载抑何惨与余去山人居仅五里许计其始终事行知之颇悉惟山人故富室豢养子也一旦脱屣世累兀然岩栖者累年斯不亦飘然风尘外哉彼其时以神情见赏识诸名公非偶也顾诸名公始则奨与太过以滋溢其名根而后复摧抑已甚挺之走险以致堕坠如此假令罗先生始听其筑室山人或亦终身善士既而胡学使不有以激之亦当勉老里中一学究曷至若是狼狈乎虽然使山人始出即遇世庙亦陶仲文等耳安免遗诏之辟晚即大用于髙相当与邵义诸侠骈首圜墙中安能全要领牖下哉以是识世之赞毁得防其祸福倚伏不可知也顾予抚兹宇下小子以彼其资知慧方启而使之向往无路末知所裁语曰范围而不过曲成而不遗余因有重恧矣











　　明文海巻三百九十九
　　钦定四库全书
　　明文海卷四百　　　　　　余姚黄宗羲编传十四
　　儒林
　　陶庵先生传【髙攀龙】
　　陶庵先生者归子季思也苏之昆山人名子慕字季思其父故太仆震川先生讳有光归子儿时即有至趋尝挂酒衣带间见一卉一石佳者輙引酒自赏自余童孺所弄一切睨视无所屑及长苦心为文词醲味沉情而出之以轻声逺度飘飘乎如祓濯于醴泉甘露而荡以清风被以鲜霞者辛卯举南畿乙未从京邸交于嘉善吴子志逺过锡山交于髙子攀龙三人相得欢甚时髙子筑室于蠡湖之上曰水居吴子筑室于祥荡之上曰荻秋归子既三对公车不第又两防妇得羸疾筑室于昆之西村曰陶庵三子递相过从几席湖山衣被风月饮食图史见者以三人相对一室终日黙然自怡而不知其所事也然归子病相寻不巳遂屏迹陶庵陶庵者缚茅为屋插槿为墙屋后树梅庭艺菊杞室中张一琴书数百巻一炉一药囊一瓶粟他无长物归子鼓琴读书宴坐黙识穷天地之无垠察品物之有自陶然不知身之病也时复行吟溪畔览物从容作小诗自娱客至煑蔬沽醑而己归子自居陶庵不与衣冠之防不诣府县不受当路问餽不为宗党争讼伸白不为子侄应试干请虽甚贫养其子之孤者养其弟妇之寡者虽甚病于人伦事未尝偷惰少孤事诸兄友爱特至平居无疾言遽色农夫牧防相与依依如侪伍周念童仆如子弟其病愈久其学愈进客有至陶庵者登其堂未见其人不知尘念之从何去也见其人未闻其语不知和气之从何来也饮食焉笑语焉退而慨然以叹油然以思人人觉其形秽不知心腹肾肠之胥易矣此所以为陶庵也或问髙子曰归子何以愿学陶也髙子曰嗟乎使归子而得志所谓断断休休者其人与而以病废所自餍足者东篱南山之味而己此诚天下髙士也而使归子以髙士名则世之不幸也昆山令王公时熙尝造归子屏驺从载酒殽而往归子欣然纳之清言弥日时以为白衣之致及卒学者称为陶庵先生而以传属髙子髙子谓吴子曰惟子则能传归子矣吴子曰子苐传之凡人之美人惧溢归子不惧溢天下之美备是矣髙子曰予惧子之得其郛郭而遗其神理也吴子曰不然归子如氷壶内外莹彻其郛郭者其神理也髙子曰善夫吴子之传归子也归子有一子名奉世归子遗言敕奉世曰人能亲近贤者虽有下才不至堕落吾无以贻汝贻以此言归子得年四十有四其卒以丙午十二月二十日
　　宋敖先生传【郭万程】
　　今称説敖先生者岂非哀赵忠定之诗律哉或曰揭之通衢或曰赋于三元楼壁纵笔酒三行而壁巳舁去或曰韩侂胄不之罪或曰大怒刋章追捕编管于岭南至其败乃登第或曰亟亡命走闽或曰因是逰寓遂赘居昆山盖二三其説皆大谬不然者矣先生名陶孙字器之福清县人也其父闽县人父赠承仕郎梦于陶穴中见二人奕而与之子母孺人陈氏陈祖于陶正因而名陶孙焉少贫倜傥以材自奋淹贯载籍为文立就尝曰蟠胸一万巻落笔五千言言皆竒奥而气骨浑壮尝逰于潮潮人争执弟子礼淳熈庚子年二十七乡荐第一律赋海内传为式下第客吴中而从者如云巨室名族率虗讲席迎致巳而入太学皆以通儒宗之时少壮发愤而多鸣之于诗率本忠孝性情未尝一主于谲刺绍熈甲寅朱文公在经筵本赵忠定所荐韩侂胄搆之以难立讲予祠先生送之诗言当年灵寿杖只合扶孔光盖知忠定亦从此殆矣至庆元丙辰忠定死谪所作甲寅行哀之语不渉侂胄且藏稿不轻出或为律诗托以行无敢闻之侂胄者京尹丞赵师軰望风防急逮捕乃微服变姓名不知其所之事白而第己未进士自乡荐至自落魄二十年初主海门县簿开禧末侂胄败讵其登第八年矣嘉定初教授漳州州守赵汝譡负诗律无对垒独与唱酬而待以賔礼辟户通学宫以便其往来因广宫门复侵租而佐汝譡大得士秩满辟酒所干官改广东转运司主管文字时师孙长孺性峻或嫚骂僚吏先生既负内美勃若摩云冲斗而长身厐眉昂昂出意表当交际间且机疎语简故不知者以为亢倨耳然起蹇涉忧患明练世务厯官多可书则虽嵚防道固委蛇也长孺知其质直故见必致敬改平海军节度佥判兼南外宗正簿而不乐往州檄急之竟谒告去常平使者雅闻其名行部至州怪其巳归因言可予祠寳庆元年转承议郎赐绯鱼袋主管华州西岳庙台疏镌一秩年七十二矣生平笃孝友娶昆山沈氏严之如賔奉祠之年适甫悼亡室无妾媵躬执炊防稍有俸钱买田二跬筑室一区虽自释蹻迟回为贫凡二十六载其修正皭如也异时交逰类当世闻人至是旁落将尽而独深居简出客至从户内摇手谢絶之新进晚生少觌其面所与往还者同里林文隐公遇连江李清忠韶莆田刘文定克荘二三君子而己间有占俾则之寂寞之野时谓金璧易求其片言难致也然诗名益重托者益众故江湖集又出而有诏毁之矣其所着多未诠亦不敢行于世卒年七十四绍定己丑子农师合沈氏塟祔东臯先茔刘文定题曰曜庵敖先生墓其铭议郎之秩华山之庙既啬于少复夺之耄卓哉曜翁畴昔自号揭之碑顔以配贞曜今郡县志其墓苗裔居故地守之士子则爼豆于官因旧闻而称説之矣然先生质行其蕴借盖如此今遗文真者仅仅一二大都善名理而世则多其言诗云魏武帝如幽燕老将气韵沉雄曹子建如三河少年风流自赏鲍明逺如饿鹰独出竒矫无前谢康乐如东海扬帆风日流丽陶彭泽如绛云在霄舒巻自如王右丞如秋水芙蓉倚风自笑韦苏州如园客独茧暗合音徽孟浩然如洞庭始波木叶微脱杜牧之如铜丸走坂骏马注陂白乐天如山东父老课农桑言言事事皆实元微之如龟年説天寳遗事貌悴而神不伤刘梦得如镂氷雕琼流光自照李太白如刘安鸡犬遗响白云覈其归存恍无定处韩退之如囊沙背水惟韩信独能李长吉如武帝食露盘无补多欲孟东野如埋泉断剑卧壑寒松张籍如优工行乡饮酬献秩如时有诙气栁子厚如髙秋独眺霁晓孤吹李义山如八寳流苏千丝铁网绮密瓌妍要非适用宋朝苏子瞻如屈注天潢倒连沧海变百怪终归雄厚欧公如四瑚八琏正可施之宗庙荆公如邓艾缒兵入蜀要以险絶为功黄鲁直如陶景入官柝理谈而松风之梦故在梅圣俞如闗河放溜瞬息无声秦少防如时女歩春终伤婉弱陈无己如九臯独唳深林孤芳冲寂自妍不求识赏韩子苍如梨园按乐排比得伦吕居仁如散圣安禅自能竒逸其他作者未易殚陈独唐杜工部如周公制作后世莫能拟议是其诗评也而他作可概见矣县之著述颇多先生其卓荦乎哉往志翁绩字熈载漆林人也元丰五年特科为奉议郎政和末上书言夏人无故请和金人赵良嗣董才来降生边隙乞斩二人笃信好不报遂飘然南归渡江老于白屿之上宣和初年童贯使熈和经略使刘法帅师伐夏败死贯以防闻绩以诗吊之曰千里寒沙遗白骨一番新哭黄云偷生同恶终相蔽安得忠诚逹圣君时蔡京当国词伤质直不恤也着有天山十议郑首者字晋信始家三山迁于县前强记能文新颁通鉴有鬻于门一夜輙黙识之鬻者惊纳为贽宣和二年年十九魁乡荐南渡大赦首以赦文不文而别撰之遗弟子二百人驰宣于水南山下躬效县官跪拜状乡人借地架屋首戏答之曰疆土日隘矣无可以借者为奸人所告赐死临刑天黒太史奏东南文星坠赦之无及矣所着有六经解榕溪集亡传焉
　　郭万程曰以予观于敖先生而翁熈载幸矣若郑晋信者敖先生其幸哉晋信或以谲刺而受谮愬死罪其非罪乃赦志言文星者谬也倘敖先生不免视此其何如耶
　　宋林儒学传【郭万程】
　　福清县西溪宋称儒学云闽时林遹居其间后徙于吴皆以儒学名坊吴志以林槩在国史儒学传而然则失其故矣林出莆九牧苇生恕恕生遹为福清县尉因徙居焉遹子奉礼郎仁倜仁倜子仲雅年十四能诵诗宋大宗召见授奉礼郎累殿中丞娶郑氏生髙字子羽大中祥符八年进士为钦州推官徙漳州泉州兴化军以父母春秋髙逾二十年终养乃出知广徳军建平县多盗能使狱无一囚迁秘书丞徙蜀县以疾辞迁太常博士以子防代蜀官槩字端甫防颖悟年二十四举景祐元年进士礼部第一登甲科第九为秘书郎当代之蜀而改知剡县多宿滑捕逐殆尽邑屋相戒令年虽少不可犯也改知长兴县大饥富人坚蓄踊价防乃出俸米庭下召富人长老谕之曰人饥甚我不忍食尔不宜饱且能赈者蠲役而得众粟以饲不能至者勅吏廪其家时他境多流亡独其所治无虞县未知学为开乡校置生员躬训饬之日出而往夜乃归由是登科接踵转运使状其治行第一康定元年以大理寺丞出知连州州当广南边郡难治数被流贼其属山阳有湟闗焉秦尉佗聚兵自守汉武诛建徳兵出桂阳下湟水故地也槩曰呜呼湟闗一涂也佗始此限中国复此通百粤何其无常守哉乃知山河表里有阨有防通塞在人不在运华夷内外有臣有畔逆顺在此不在彼铭曰毋忸侵伐以尚武功毋侥得防以为汚隆尔教尔育尔勤尔恭举亿兆姓纳之心胸闗河蔕芥敢噎其中而选蛮籍土民栅要冲购徭人使守御由是流贼不敢犯又上封事言行阵无法而出于临时将无素备而取于仓卒军不予权而监以宦侍若是者虽得古之材使循今之法亦必屡战而屡败请附唐府兵之法四敛一民部以为军闲耕被甲皆兵因命其家咸得蓄马私乗休暇官为调习不报徙淮安军又言蜀饥愿罢川陜漕发常平粟代民租募富人轻粟价除商旅之禁使通货相资所至有善状庆厯七年迁太常博士召试学士院拜集贤校理以归省亲卒于道年三十六自防警敏好学忘寝食所着有史论百篇辨国语四十篇杂著六百余篇髙自以子代蜀得知武进县改髙邮县时除屯田员外郎自陈曰臣有子先臣而亡臣当州判老矣愿监泰州税至泰而请老天性慈恵毁誉不动好义薄利善与人交少同学生习章句独持孟子韩文曰此可以为师矣故著书数十巻其言多似孟子终年六十九时防诸子防髙夫人黄氏同县人也携诸孙独栖吴旁无支亲斥卖簪珥以资经理恶衣服而置田宅塟两世于寳华山自子始就学固尝夜治丝枲居其旁教督至是严课诸孙如昔有不中程朴之故四孙登第皆出于少俊希旦同登嘉祐二年进士四年而邵顔登越八年夫人乃卒尝谓诸孙曰吾迨事祖姑而弄曾孙保有汝家起于既坠吾死不恨矣附塟于夫之兆刘邠曾巩志之而称其贤智焉希字子中别头省试第一厯同知枢密院諡文节邵字才中寳文阁直学士赠太师諡正肃顔字仲和中奉大夫直袐阁光禄卿赠少师故仲雅以赠少保髙赠少傅吴国公槩赠太师嘉国公而希史有传及顔多贬辞其独称者旦旦槩次子也字次中初为象山令以文学为政邑人有割股疗其疾盖大得民心如此由著作郎主管南常平擢太子中允熈寜三年擢监察御史里行不五月上书曰王安石以李定素出其门听其不服生母防擢在君侧为崇政殿説书遂使朝廷之上经筵之间寘一不孝之人何以仪刑天下以此罢守故官久之干当奏院陈绎领门下封驳文摭其前论罢之累年乃佥书淮南判官入为太常博士工部考功司员外郎元祐元年拜殿中侍御史甫涖职即上疏曰广言路然后知得失逹民情然后知利病窃见去岁五月诏求谠言士民争欲自献及详观诏语名虽求谏实欲拒言约束丁寜使不得观望迎合犯令干誉终之必行黜罚以恐惧之于是人人知戒言将出而复止至再申谕方逹天聪闻初诏乃蔡确章惇造端其辞尽出于惇今二人既去余党常怀丑正恶直之心愿深留宸虑以折邪谋遂论吕恵卿邓绾既罢扬州犹涖小郡之民奚罪焉乞投散地以谢天下又言近弹王中正石得一等虽己薄责得一所任肘腋小人如翟勍之徒亦宜编削诏并降诸郡营校又论崔台符贾种民舞文深酷之罪皆逐之大抵所论皆反希顔之所为也出为淮南转运副使厯左司郎中秘书少监太仆卿终河东转运使子虙少頴悟絶人伯父希获古镜背有龙朔二字虙从旁曰唐大帝时物乎希异而称其文名当继祖遂以德祖字之孔常父掌扬州学虙年十七试冠诸生防神宗遂罢尊号坐客或论尊号所起虙避席对曰宇文周宣帝生号天元唐髙宗自称天皇自是美称寖多矣常父遂擢为都讲不受元丰中试太学第一后试赋屡髙等而连黜于礼部旦当任子虙逊其弟肤旦不许虙即取肤名上之防诏必以序乃诒书谏官曰虙当以废病自弃矣肤乃得入仕旦牛于河东虙扶防归塟尽礼登绍圣四年进士教授常州时方三舎取士州士籍者千余人皆身为劝率焉大观三年廷试常士选者五十三人上赐特诏转一官州立进贤坊荣赐亭侈之在职六年用从官荐不诣政事堂迁扬州教授擢河北西路提举学事陛对上首以久厯师儒顾问甚渥且使徧行所部推广风防虙奉诏请加锡邹兖二国公諡捐廨圃归学除开封府左司录以府尹不之礼请老夜自书牍旦报可家人乃知即日出国门士大夫奉饯不及既归不入州县无一言及时事为人强敏有志操错综贯穿文敏速畅而有抵宿凡所欲为则自信不疑晚好浮屠外生死説不食肉十四年始疾即不命医药逮卒弗乱年六十六居大云坊而号大云翁集因以名凡百巻有易説书义礼记老于解神宗圣训十巻西汉诏令十二巻附父塟博士隝肤字硕儒坐元符上书而陷于党籍其时希已死至崇寜四年还上书流人而邵子摅如辽报命归而贬矣摅字彦振以荫特赐进士厯左丞中书侍郎申赠开府太师史有传多贬辞希子虡元祐进士后试宏词第一厯秘阁修撰是后登第者光祖槩子雄之孙也为县令世于闽者髙弟商之子开尚之子棐同希旦登进士南京少尹孙挚进士仪曹林氏凡以荫补官六十人乡书奚啻百数在吴为最盛闽今多喜称其后焉
　　郭万程曰林氏之盛吴门称焉然槩死而后寓之则八子非吴产其孙十二人而吴产者众矣若希摅位宰执岂不翩翩然而贬于史氏不足为家声重余观古灵荐槀称希与郑侠之列其治五州亦多善状伊洛诸儒则称其禄隐之言摅以唱名坐贬乃其所读固是也陆务观称之为有王陵少戅焉而皆为章惇蔡京所防是故君子慎所与矣独旦象贤不党于昆弟尤难即二子者亦岂可少乎哉
　　宋福清儒林传【郭万程】
　　自司马传儒林宋乂立道学者福清县一人焉王苹字信伯其先县刹上人也自唐水部棨之八世尚书郎伯虎州教授伯起皆世其文学从弟仲举徙吴生苹伯起遣之从程子于洛得髙第之学若杨时者居多时曰同门后来莫逾伯信者绍兴以白衣赐第终朝奉郎居平江而塟长城详在吴志传中闽自时载道而南传罗从彦李侗至朱熹其宗为盛而私淑苹传莆侍郎林光朝光朝闻陆子正得程门尹焞之学而又与之逰及吕祖谦张栻朱氏并鸣为先軰而号南夫子归莆以讲于东井红泉间闽之洛学又其宗也在福清者白衣新田林子充长于徃学有指南集三巻诗文二巻论五帝而绘为圗其论语诗五十首侯官林之竒引之伯起友也绍圣进士林虙字徳祖终开封府左司录有易説义礼记解则寓居于吴元符进士塲前倪登字彦及者有论语解宣和收云中而没于聘使特赠太中大夫宣和乡荐郑首六经解以罪死而书废皆宣和先苹者当苹之时宣和进士大壤黄祖舜绍兴上论语讲义十巻帝令国学锓行朱熹引之其解他经凡数万言绍兴进士二人余玩黄顔荣字全仁有六经解莆人多宗之称蘖山先生上井林栗传其学有易春秋论语説白衣林文昭字宗范亦上井人有论语解一巻松林许天瑞家贫不娶与弟人瑞以道自乐解论语六经莆及泉士称二许先生皆相友教以解经列儒林未闻出于苹其渉福清以教则始于光朝光朝侠壻也故常往还而过翁亢之家亢字柔中号荔枝台能诗隐居教授光朝毎叹此翁五十年丘园而城市鲜知名者从子昭文圃非时得荔枝其母曰岂有嘉客踵门耶顷之光朝至因名为茘枝红亢与昭文漆林世家皆豪杰士而为相引重门人可攷者五人杨林魏几字天随以克已复礼问答曰五湖明月因以颖悟赋丹霞夹明月有半白在棃花之句人以半白棃花郎目之又有二盥阿盥林氏字载徳小练人问六经根源无所入苦心而欲投江光朝称之为鱼盐中胶鬲叔盥陈氏不知何许人少从于红泉出揖客而客頳然光朝曰心不负人面无頳容叔盥悟而自户遂以行义名在海口者曹方贤而早卒
　　林亦之字学可网山人也徙居海口之曲维盛年挟防逰四方卒以不契去又将谒光朝斋宿与客语夜半闻息入而惊寝者光朝曰寝与人同梦乃自作遂大喜吾得师矣自此事之三十余年光朝席下岁率数百人莆刘朔为福清贤令而显贵相望然言髙弟必亦之以也光朝卒亦之叹曰程氏寥寥乃有先生自六经絶笔而此为独悟百年宇宙有君子者吾得而师事之百年宇宙无君子者吾不得而师事之其憾何如也而哭之如父忌则哭其墓朱熹早年过莆与光朝语喜跃忘寝食至是再过叹莆无能为之嗣莆推亦之嗣讲席光朝之学一本于躬行言动必以礼超然不喜著书亦之户外屦防半于师矣或劝著书答之诗曰讲学红泉不著书只将心学授生徒赵汝愚帅闽辟入东井书堂待以賔友之礼上其学业于朝命未下而牛所著论语考工记毛诗荘子解多门人所述惟诗数巻及玉融志其笔也子间字绮伯客死而遂絶莆中刘克庄少师绮伯而称亦之曰光朝之文峻洁古奥人能之者鲜诗自宋来第视经义而为有韵者尔光朝始好深湛而加煆炼焉有累月经岁缮一章未就者亦之之文酷似其师诗律髙妙絶类唐人疑老师或辟之他亦称是焉学者称网山先生一曰月鱼先生有夏良规者字道矩有论孟六经解不知其世亦海口人也
　　陈藻字元洁侯官水西人而侨居于横塘距海口不半舎初从亦之于网山又从于红泉时陈叔盥授诗于光朝与之读国风于古寺吟讽累夕俄至采苹掩巻而泣顿得中庸之防叔盥喜告亦之而遂以见光朝曰吾常语若诗不歌易不画无悟入处而今于是尤信吾诗不亡矣乃受其拜而接之如孙藻为通儒遂嗣亦之讲席开门授徒至泛防江湖﨑岖岭海积镪百千买田数亩輙为人夺去其困甚亦之焉视昔遗逸阨穷之士若墨翟之悲韩非之愤虞卿之愁梁鸿之噫可为感时触事之作者多矣而藻讲学明理不汲汲希世入则课妻子耕织出则诱生徒弦诵或拾穂而歌或舞雩而咏独志孔顔之乐学者称乐轩先生时有林万顷字叔度大湖溪下人也其解同声相应曰蚕丝吐而商弦絶铜山崩而洛钟应其声同也磁石可以引针琥珀可以拾芥其气同也气同声异天壤咫尺声同气异咫尺天壤平地而水湿者先濡水上而下也抱薪而火燥者先燃火下而上也龙兴而云从云自下而上应者也虎啸而风号风自上而下应者也水火燥湿无情而应有情云龙风虎有情而应无情始藻闻其解春秋易意内鄙之及见此章曰当北面矣藻解语孟章子杜诗自成一家言视亦之而加雄放刘克荘称之谓犹百官宗庙焉为人墓铭云佛入中国祭礼荒胡生奏乐孤子狂里人化之不作佛事其衞吾道而严异端如此亦之四十二藻七十五后死者四十年邑井闻见日陋张吕书在可以磔裂欺世故人能言之陆氏疑信间矣自光朝没门人或更他师独亦之藻笃守不悔至藻亦絶其门日微林希逸字肃翁号鬳斋县之渔溪人也曾祖昌言及子介皆绍兴进士俱通判希逸介侄孙也家去莆三舎少从藻于红泉既而走江淮其闻见益博端平之元解试省试赋魁入太学明年成进士甲科第四人为平海推官以清白称淳祐中迁秘书省正字因对乞信言路早决大计慰人心上皆开纳厯翰林权直学士兼崇正殿説书八年以直袐阁知兴化军藻死二十余年矣尝念林陈微絶既祀藻于家庙又白尚书禁二墓樵采歳时若逺归必墓祭出处命祝史以告至军下车首诰学者自南渡后洛学中微朱张未起以经行倡东南使知圣贤心不外于训诂者自莆南夫子始初疑汉儒不逹性命洛学不好文辞使知性与天道不在文章外者自福清两夫子始乃锓其遗文为三先生集时莆祀光朝而諡文节矣至是并祀亦之藻为三先生祠景定四年为司农少卿举亦之藻为有道士及林公遇防承父泽奉亲不仕乞褒崇之诏諡亦之文介藻文逺俱赠廸功郎公遇諡文隐进赠原官一官有司树表书諡而祀于县学宫亦称曰三先生祠春秋释菜三日遣学职各一祀其墓公遇学兼朱陆着求心等录语在石塘书传而尤善言诗盖藻之友克荘内兄也希逸初学诗藻得克荘诗语之希逸少七岁耳因而定交才名相轧至莆锓其集而序之为大家时之评者谓希逸文有楷范而邃理学优之克荘序其诗以宋自光朝三传至希逸比之于师槁而华矣散而密矣严而纡矣搜索如象防之求珠断削如巨灵之施凿经纬如鲛人之织绡及其得心应手也简者如虫鱼小篆之古焉协者如韶钧广乐之奏焉偶者如雌雄二剑之合焉盖非经义之有韵者也且曰吾当退舎矣文天祥称其不戚戚得防而言语文章足以诏今传后是观乎其大者终中书舎人所着有易讲春秋正附篇老庄列口义攷工记解竹溪十一稿呜呼闽自杨氏道南独此可接罗李之宗惜时儒未深知至希逸亡传且自道学兴其辞命多鄙独光朝之门斐然亦至希逸而亡子咏寳祐进士朝奉郎厯兴化倅国子监其从弟希道及族海者皆进士称世家元初武夷熊禾申希逸之请祀三先生并希逸于郡学至正十六年知州申闫家奴为三贤祠于龙江书院祀亦之藻而及光朝为尝至于斯也十九州桃村蔡复初举明经为书院训导少从龙江梅林所余大车学易受书又从恵安卢琦学诗孝友力义琦卒心防三年欲立祠不果申闫家奴甚尊礼之所着有诗铭训集子仕賔仕賔洪武初进士
　　郭万程曰言后学者毋论顔氏之子即王通之董常亦独与于斯文然则亦之【阙】　　　死一【阙】　　而与【阙】儒并行世所谓豪杰之士非耶希逸之于师未居魏文贞之地秉陈叔逹之笔而在三之义无憾焉故师嗣虽絶其爼豆不废且于公遇义则广矣郡学祀希逸是于师席为不孤盖闻风而举之岂必及门家子弟哉









　　明文海巻四百
　　钦定四库全书
　　明文海卷四百一　　　　　余姚黄宗羲编传十五
　　忠烈
　　孙百融【方孝孺】
　　孙炎字百融金陵句容人身长六尺余面黒如铁一足偏跛持辨风生举辞如云人莫当其口能为歌诗元至正中丁复夏煜以诗名炎游此两人间日夜相切□益好立机括下纸可尽辞采烂然惊动一时雅好酒尝与煜对饮务出竒相胜每得一爽句拍案大呼投剑起舞哗声撼四邻所与交皆天下英俊亦以经济自负气豪才雄常轻视章句儒众口常自许曰孙炎男子岂死蒿下耶防江淮大乱今皇帝渡江来金陵闻炎名召见与语累千数百言大意陈元运将终劝上延揽贤士以成大业义明辞正上甚悦之辟为江南行中书省掾每问以大事炎慷慨激切所谋多合上心上愈嘉重以为可用上亲征浙东炎从行以劳擢同知池州府寻陞知华阳府巳亥十一月擢行省都事是年十二月防师克处州择守者咸以处在山泽间盗贼慿结不解难其人上既才炎遂以炎为处州总制钱谷兵马之籍悉以委之不取中报且以敕牒未署者付之听其辟任炎匹马入处州时处州外七里皆贼窠穴獠酋黯蛮狼嘷虎踞不奉官府约束炎至坐防事召城中民列阶下谕之曰元之不为天佑人共知之今四海裂为七八然吾观其志皆无以生民为心者得天下者必吾主上也至今尔民梗化未知朝廷意昧者犹或握兵戏沟中自招诛灭主上不忍加兵故命我面谕尔民将以安尔非厉汝也尔民审思之帖帖遵化则有后福不然吾恐尔民将尽为戮民叩头拜谢誓不敢二心转告其乡民以孙使君不可翫狎炎亦下书属县徧谕之数月皆化为良民炎复择其勇健者练为兵将将教习之择其为众所服者为之长有寇则率以御无事罢归为农闻有小警即发一符立至军门无敢或有奸之者强族素骄蹇皆畏之如神不敢出声语虽在素百里外亦皆缩气防胆民赖以安人人谓愿得孙使君治吾郡时秀民有能才者见方战争胜负未分皆伏居山谷中不肯出炎患之钩至一二人问有才者录其姓名为书遣使者招致之而故中丞刘基章溢知府叶深皆为处士所推基最有名亦豪侠负气与炎类自以为不当为他人用使者再往返不起以一寳剑送炎炎作诗以为剑当献之天子斩不顺命者我人臣不用私受封还之草数千言开陈天命以谕基文辞甚美基不答逡迍就见置酒与饮论古今成败之事如倾峡滚滚不休畧无枝复基乃深钦叹之曰基自以为胜公观公议论如此基何望哉炎遂致基于京师上方征伐无一兵与炎壬寅二月贼将李某贺某叛袭炎炎被禽幽空屋中列卒守之胁炎炎始终以生吾能为若用贺某知非其本情恐留自遗患以燖雁斗酒噉炎曰以此与公诀炎拔剑割雁举巵酒曰嗟乎我乃为鼠辈所陷尔死犬豕且不尔食贼持刀视炎饮酒自如贼叱其解衣炎骂曰此紫绮衣主上赐者吾当服以死勿解引枕而卧贼不忍伺其睡乃害之时某日也年四十事闻上嗟悼以某年月日葬于某山甲辰赠征事郎洪武元年上即皇帝位念宣劳之臣闵炎死义追封丹阳县男妻某氏为贼所擒不屈死继某氏子一人某女某炎事亲孝与人交缓急可仗遇匮乏者解衣推食以给之所着有诗若干卷其弟子蒋敬编次传于世以垂不朽介某以请方某曰余年十一二时先君守济宁间言炎诗十余卷皆豪宕可喜及观却寳剑篇益竒其辞而炎死久矣炎负气听其言知其为伟然大丈夫也故卒以节死孟子论学必曰善养气养气有以夫
　　胡应炎【高启】
　　胡应炎字焕卿常之晋陵人宋枢密副使宿八世孙也父聪淮南节度计议官咸淳中应炎登进士第授溧水尉未赴元丞相巴延南伐师次常境知府王洙遁朝廷以姚訚知府事复命将军王安节都统刘师勇将兵杂守之訚等至常见应炎喜曰君吾剧孟也得君敌不足破矣署节度判官应炎归告聪及兄应发弟应登曰吾家世受国恩今戎马在郊王室将危是吾立功之秋也父老兄弟当奉以出避吾身许国不得复徇家矣聪应发并曰吾与汝虽父子兄弟然于国则皆臣也图报之义彼此同之岂可临难而独免乎乃命应登侍母及防妻子出城嘱曰善避以存吾宗不幸城亡吾必死之今与汝诀矣既应訚命即选民之壮勇者三千人自将乗城为訚画曰吾州京师北门不可失守然城痹堑狭兵皆市人非素所抚循者而北兵锐且众乘胜逺来其锋不可当恐未易与战也宜树木栅傅城益调粟缮械为守计訚然之初洙遁时其客王虎臣盗郡印自称知府诣巴延军门献之巴延不知其诈命还守常而遣兵与俱及城訚等巳先至不得入反以民叛告巴延怒命元帅索多率步骑二十余万围之应炎与安节师勇分门出战各累大捷杀其将校甚众功上进直秘阁围且久元兵多伤弊索多请益师巴延遂以西域诸部兵来防攻围益急饷援俱絶索多以栅坚不可拔剽近野得妇人刳乳煎膏沃其上发火矢射之火炽栅焚又运机石击楼堞尽毁食尽索多侦知之遣使呼应炎语谕师出降应炎骂之且截纸缕置盂中若汤饼状者以筯引示之曰吾食甚足若欲得城需金山长也金山长盖谚语谓无其期索多闻之曰能破城者金山长老也世呼寺主僧为长老故云即趣召金山僧至军问以攻城之策僧不知为计周行视城曰是城形也东南其首西北其尾攻尾则首愈缩其法当攻首从之城遂陷师勇遁訚安节死之应炎率民兵巷战至孔子庙前众溃犹手刄数人力屈遂就擒索多让之曰若即尝多杀吾将校者邪应炎曰吾欲杀汝何将校邪恨力不及耳索多怒腰斩之时年二十七兵入屠城聪应炎皆被杀民匿沟中免者数人余为儿童时常闻父老言元兵取常时事甚悉及壮观史多所未载岂搜采有失而致然欤抑著作者有所讳避而弗录欤或其事多缪悠初皆无有特好事者为之説欤是皆不可知也每窃恨焉近遇胡黼江上间为余言其祖应炎死节始末与余昔所闻无异斯固足征矣夫以虎臣之奸索多之惨与僧者妄言而幸中其事虽微犹不可使冺况应炎之忠烈毅然如是耶因掇其语作胡应炎传以补史氏之阙云
　　姚善【史明古】
　　姚善湖广安陆州人也字克一建文初知苏州府苏州承元季侈汰之后豪右田宅舆服多逾检高皇帝制法整齐之诛夷狼藉哗者用是持其长短巧诈蜂起号为难治善明达治体周知人情严而不克容而不弛执而不泥简而不遗烦而不苛又数请谒郡中名士钱芹王宾韩奕等访问吏治得失民生休戚俗化淳漓以因革之由是吏民皆顾尚亷耻好善趋义不复为非小大乐业化为善俗郡中大治号为天下第一芹初闻善命谓使者曰明公郡将也芹诚以得见为幸然畏惧而不敢往也明公茍引下士之风请伺月朔诣学宫时为停须防芹将往见也使者返命善许之至期先一日芹沐浴更衣适学宫夕焉坐以待旦须善至见之善尝使吏饷芹禄米而吏误送俞贞木家贞木徃见善曰窃闻钱芹絶粮久矣明公此举当以归之贞木自揆不得滥受此赐敢辞善知吏误遽曰乡试欲餽钱先生将因君为绍介聊以借手耳君毋容辞钱先生别有餽也宾家在陋巷无妻子奴仆独与母居善每候见宾辄舍舆屏徒从步趋至门以指扣门者三问曰何人则对曰姚善及宾往报谒辄于府门外投刺再拜而退善及知自追延宾宾辞曰非公事宾不敢入奕隐于毉闻善将来见之乃避于上方山善追至上方奕又泛小舟入太湖矣善叹曰韩先生所谓名可得而闻身不可得而见也后数因宾徃请乃得见文皇帝称兵南伐索太常卿黄子澄等甚急南朝乃匿子澄善所北兵日深善起兵拒之诏以善兼督苏州松江嘉兴常州镇江五郡兵马未及战为麾下许千户等所缚并缚子澄献于文帝皆剐之夷九族后有沈鲁者以诗吊之曰仓卒勤王五郡兵南风无力北风鸣清忠自把巴湖月秽史何曽説杲卿闻者悲焉同时有王观者池州人也洪武初以许观中廷试第一后改王观建文中知安庆府加侍中帅勤王兵屯江上文帝渡江知事巳去观乃衣红袍自沈于江死之文帝即位诏族其家以观妻配象奴行至大中桥观妻止桥上探懐中钞授象奴绐云买饼饵饷所抱幼女伺象奴去急抱女溺桥下水中又有周是脩者泰和人也为衡州纪善与纂修翰林文帝入南京日是修入应天府学文庙中自缢死是日有中书舍人聂同文因走迎新天子天热走急死途中同文临川人子大年以诗名
　　钟恭愍公【程楷】
　　钟恭愍名同字世京吉之永丰人翰林修撰复之子复以文学气节轧时辈居京师与刘忠愍连邸第忠愍諌死时复以母老不与名恭愍趋庭稔闻正论复既殁励学益深过庐陵忠节祠归铭座右曰生不登进士第死不入忠节祠岂丈夫哉景泰庚午乡举辛未举进士壬申拜遗州道监察御史台论风采谔谔时天下多事凡大计辄敢言景皇帝既逾监夺嫡防所建薨宪庙逃潜邸幸侍拟必有所待恭愍则曰天下事无重于此者吾固不敢黙虽然不可以轻言无补甲戌积隂晦逾日求直言五月四日适觇知敌情叵测因上章先敌中言父有天下固当传之于子然太子薨逝则知天命有在兹皇储未建国本无依而敌警天变中外汹汹诚不可不虑也太上皇曩待皇上友爱甚周今上皇之子兄弟之子犹子也天资厚重亦无过举诚可为宗庙社稷托伏望扩天地之量敦友于之仁择日行礼复其储位仍选蹇谔之儒臣日侍讲读庶缉熈圣学用延祖宗无疆之休天下幸甚臣同昧死敢言帝不怿然重天变仍优诏报荅所言事理深有忧国爱君之心然事有难易从多官议说后数日礼部郎中章纶继以复储言有防鞫讯蔓辞连及并下锦衣狱命牢固监候窘辱万状逾明年八月南京大理少卿廖庄亦先议及储事至是以考绩来上过愤其言因被杖左右曰皆钟同倡论至和者再三同是罪首耳遽封大杖入狴杖至百腐肿逾六日死狱中时八月二十三也【史作十七日】年三十二葬尸狱中土丁丑英宗复辟国子生叶华朱圭以为言赠大理寺左寺丞录长子启为国子生巳夘得尸诏给衣棺驰驿归葬寻授启咸宁令以疾罢成化癸夘妻罗重以为请宪宗特命录其仲越为通政司知事月给罗米一石丁未越以易名典请乃谥恭愍俾从事忠节祠
　　论曰景皇帝春秋方盛改建太子薨亦未几复储有论非所期闻亦人情也恭愍岂不知哉忠义愤发死不可畏天理人心不能一日泯然身死而义名益张厥后英庙复辟一时忠荩効给岂非有所激宁忍死以立功邪恭愍死非死也方其在庠序隙地特出红葵一本迥异既葬冢木巢乌鹊产白雏者四而纳谏章时驰马出马沟伏不肯去因愤曰死用我马奚为马犹迂回再四乃去复三日死厩中呜呼葵捧防以肇其祥雏鹊降异以昭其烈而马之为主亦臣为其君者感之邪
  </div>
  <div class="pagination">
   <a href="明文海_page110.html">
    上一页
   </a>
   <span>
    ...
   </span>
   <a href="明文海_page106.html">
    106
   </a>
   <a href="明文海_page107.html">
    107
   </a>
   <a href="明文海_page108.html">
    108
   </a>
   <a href="明文海_page109.html">
    109
   </a>
   <a href="明文海_page110.html">
    110
   </a>
   <span class="current-page">
    111
   </span>
   <a href="明文海_page112.html">
    112
   </a>
   <a href="明文海_page113.html">
    113
   </a>
   <a href="明文海_page114.html">
    114
   </a>
   <a href="明文海_page115.html">
    115
   </a>
   <a href="明文海_page116.html">
    116
   </a>
   <span>
    ...
   </span>
   <a href="明文海_page112.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
