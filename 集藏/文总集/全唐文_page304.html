<!DOCTYPE html>
<html>
<head>
    <meta charset="UTF-8">
    <title>全唐文 - 第 304 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 304 页/共 603 页</h1>
    <div class="content">    〈庚为士双耦射御於大夫，或非之越次，辞云非害礼文。〉
    将欲观德，式崇讲义，所以大射有诸侯之礼，五善标六义之首。惟庚是时，谬（疑）其盛礼；疾徐得中，应《采蘩》之节；揖让而进，忝大夫之耦。既而心平体正，仪备乐和。虽不争而为仁，亦发彼而有的。且尊卑异等，在法典而则然；德义同归，岂班列而为间。庚为稽古，或乃讠叟闻。
    ○与僧彦范书
    某偶忝名宦，皆因善诱；自居班列，终日尘屑。却思昔岁临清涧，荫长松，接侍座下，获闻微言。未知何时，复遂此事。遥瞻水中月，岭上云，但驰攀想而已。和尚薄於滋味，深於酒德，所食仅同婴儿，所饮或如少壮。常恐尊体有所不安，中夜思之，实怀忧恋。
    ☆韦执中
    执中，京兆人，河南县令，历泉州刺史。
    ○海人献冰纨赋（以“四夷即叙，海不藏珍”为韵）
    憬彼员峤兮，阻夫穷海。厥贡冰纨兮，备诸渥彩。产非中夏，故致用之所资；来自殊方，表怀人之斯在。然则蚕虽土育，纨实人力。禀鳞角以成质，则或屈或伸；因冰雪以爽容，而匪雕匪饰。作九服之上贡，应五方之正色。虽寒暑鳞次，必藉至阴之时。而风土所宜，则异中和之域。既生既育，是准是则。谅因时之所致，实希代之莫识。所美夫得之斯难，所贵夫远而能即。亦由我后洪化浃洽，淳风遐被。方五帝而可六，比三王之可四。是使贡献远物，德格异类。爰发迹於僻界，肆涉遐而执贽。献土地之所生，携筐篚之云洎。亦既觏止，侯其孔臧；不灼不濡，将火鼠以比义。或朱或绿，岂ㄅ花之足方。既同练云，缭绕而交映；又似仙花，煜而含芳。间衮龙以发色，集黼黻以成章。昔包茅不贡，昭周室之坏法；今冰纨入献，睹邦家之耿光。非夫混一车轨，茂育华夷。何则？不远其远，献兹在兹。既有劳於跋涉，亦多历於岁时。标为贡首，虽一时之可不；献於君所，知四方之咸熙。是则其求匪易，其用何珍。傥见加於翦拂，庶晖光之日新。
    ○白□无心赋（以“山川出云，天实为之”为韵）
    英英白□，合莫为质。义则难究，览之不一。观其发，虽有类於知机；稽其理，乃无心而自出。盖元造之潜运，而神功之阴骘。时止时行，或徐或疾。结自元气，生乎群山。将离兮孰制而合，既往兮孰召而还。非欲恢宏自覆乎大荒之际，焉知酌损不逾於肤寸之间。徒见其纡馀上汉，缭绕飞天。形不常而屡易，居靡定而频迁。谓变通之不倦，将有至於必然。斯乃生有於无，假虚为实。势乍分於逐火，色暂渝於带日。油油裔裔，虽在空而可观；杳杳冥冥，考攸往而无必。触石苍野，扬埃白泉。不恒厥所，有开必先。摇萦空，灭烟光於远峤；轮委地，杂波景於遥川。氤氤氛氛，或聚或分。其散也气，其兴也云。忽羡溢以洪舒，若练之曳；乍萦纡而交错，如丝之棼。所谓化於无象，著於无为。匪知咎於进退，惟契道而推移。夕随重阴，则黯以ЩЪ。昼混阳景，则焕然赫曦。上腾而蓊蔚，俄叠影以参差。既有遇而必变，则无心兮可知。然则阴阳不测，天实为之。不然者，雷何凭而隐隐，雨何施而祁祁。虽思虑而不假，何卷舒以应时。傥帝乡之可陟，何自致兮在兹。
    ●卷五百二十五
    ☆罗让
    让，字景宣。举进士对策高等，累官散骑常侍，除江西都团练观察使兼御史大夫。卒年七十一，赠礼部尚书。
    ○乐德教胄子赋（以“育材训人之本”为韵依次用）
    至乐之极兮，德教所畜。德者体中和而定刚柔，教者正情性而端耳目。既垂法於国胄，亦布政於方族。四术允正，三明祗肃。所以明俊选之标表，所以致才贤之蕴育。比师严而道尊，信仁行而礼复。乐正初协，司成理该。被其风而道其志，涤其滥而释其回。持筋骸以固束，刷性灵而洞开。德义可依，异射宫之取士。程准斯在，同梓人之理材。乐且致之，行之广运。内无声以是托，表中庸以垂训。在敬逊以务时，资端悫而待问。斯乃成性所臻，学攵学相因。既广博而克己，抑直易以藩身。不待考击兮教备，无假拊搏兮行醇。以道应物，以乐和人。事且符於米廪，义且畅於成均。将俟乎绮纨之子率变，何患乎膏粱之性难驯。苟以我於木铎，尔宜必诚必信。苟以我於藻镜，尔宁不智不仁。庶居之也泄泄，谅诲之乎谆谆。在声音之道兮，以律度是维，谐和是司。在德教之术兮，以友敬为仪。忠孝为师。固舍彼而取此，念钻之而仰之。足使放心精正，体道希夷。罢铿锵於师氏，识明命於后夔。宁鼓箧而徒至，必抠衣以慎兹。俾行乎乡党，尊尊长长；俾立乎黉塾，庸庸祗祗。夫然，则宽愿者日益，简傲者日损。习语舞而殊源，敦《诗》、《书》而异壶。斯教也，教之至，诚天下之本。
    ○耿恭拜井赋（以“感通厚地，神启甘井”为韵）
    昔耿恭躬受斧钺，志清烟尘。奋长策以讨虏，由至诚而感神。於是坚疏勒之壁，依涧水之滨。据以为备，期乎来宾。既而匈奴奔败而伺隙，涧泉壅绝而不至。虽砺乃戈矛，而渴我将吏。遂乃处孤城而穿井，窥重泉而阙地。深馀十丈，曾无一勺之多；职长千夫，几败三军之事。困不见其成绩，愤将达於精意。俄而外整衣服，中怀果敢。推赤心於神祗，祷素液於坎[
VDC]。拜未及起，叫天以无辜；言未及终，触地而有感。其质若俟仁人，发其蒙俄成澹淡。灌濯执热，祛除积惨。明矣大汉士卒，所以归心；惕尔群胡君长，於焉破胆。乃知以精诚激物，何物不覃。以忠烈靖难，何难不戡。自我而来，且见不虚其请；由中而出，孰云先竭其甘。是日也，饮人如醴。帝教勃焉而光启。荡寇之功，将略忽尔而元通。如忄炎如焚，既冽清而可食；一拜一起，遂沸而无穷。斯乃道靡不宏，虚无不有。谅归之於感激，岂间之於博厚。所以贰师至境，决泉脉於乔岭。校尉临边，发水源於眢井。疲羸因之尽济，狂孽由之远屏。则知在物无必，至诚有孚，如声之响，如形之影。
    ○井渫不食赋
    有浚其井，当时未知。功已成於岸，道尚失於瓶羸。润气宁发，潜源且卑。此遇鉴明而足用，彼将心恻以何为。蓄利惟多，含清信久。幸可溉於鼎镬，惜无施於绠缶。涂泥既去，方应用以虚心；汲引攸难，希有成於假手。况复桐色无点，桃阴不生。思辄输其涓滴，望无废於澄泓。同美玉於斯，将沽有待；比嘉肴不食，其味焉呈。盖由混众虽分，处幽多弃。盥漱无及，空知冽彼下泉；顾盼可期，犹谓居之善地。渊然日久，望是光临，惧以名徵。想贪泉尚酌，登诸荐品，岂行潦独任。属时非於疏勒，惜地异於汉阴。愿先竭以当仁，期分甘苦；俟一窥而见爱，焉测浅深。噫！夫穿凿多勤，鉴临斯及。伫将成於勿幕，恐致变於改邑。因以纤绠可施，一勺可挹。实有备於烹饪之日，惟夫深知而用汲。
    ○对才识兼茂明於体用策（元和元年四月二十八日）
    问：皇帝若曰：朕观古之王者，受命君人，兢兢业业，承天顺地，靡不思贤能以济其理，求谠直以闻其过。故禹拜昌言，而嘉猷罔伏；汉徵极谏，而文学稍进。匡时济俗，罔不率繇。厥後相循，有名无实。而又设以科条，增求茂异，舍斥已之至论，进无用之虚文，指切著明，罕称於代。兹朕所以叹息郁悼，思索其真。是用发恳恻之诚，咨体用之要。庶乎言之可行，行之不倦，上获其益，下输其情，君臣之间，然相与。子大夫得不勉思朕言，而茂明之！
    我国家光宅四海，年将二百，十圣宏化，万方怀仁。三王之礼靡不讲，六代之乐罔不举。漏泽於下，升中於天。周汉已还，莫斯为盛。自祸阶漏壤，兵宿中原，生人困竭，耗其大半，农战非古，衣食罕储。念兹疲，未遂富庶。督耕殖之业，而人无恋本之心；峻榷酤之科，而下有重敛之困。举何方而可以复其盛？用何道而可以济其艰？既往之失，何者宜惩？将来之虞，何者当戒？昔主父惩患於晁错，而用推恩；夷吾致霸於齐桓，而行寓令。精求古人之意，启迪来哲之怀。眷兹洽闻，固所详究。又执契之道，垂衣不言。悉之於下，则人用其私；专之於上，则下无其功。汉元优游於儒术，盛业竟衰；光武责课於公卿，峻政非美：二途取舍，未获所从。余心浩然，益所疑惑。子大夫熟究其言旨，属之於篇，兴自朕躬，毋悼後害。
    对：臣闻千变万化，圣帝哲王，声烈遐戴者，无他，中心无为，以守至正而已矣，以谋大化而已矣。伏惟皇帝陛下垂拱六极，始初清明；丕扬累休，涣发于诏；启天宇溯古，薰至和以拯今；咸怀浸沉，罔不濡泽。诚至正也，诚大化也。犹复乃远乃近，乃左乃右，旁求下问，举荐奔走。履众美而不颛，储神明其如遗；铨邦政之肥瘠，镜人事之善败；优游纟由绎，以循始终；外其牵制，常其忌讳，恢恢乎百王之独致也。臣愚智能浅薄，不明大体时用之宜；术业暗昧，不充才识兼茂之称。徒冒万一，触罪以闻。
    臣伏读圣策，首陈禹拜汉徵之旨，求索真之要。臣闻上古之君，薰能同和，不敢自是，必求谠谏，以谕缺败。用心之过，则薄奖其人；言之失中，则宽容无虞。使人上得其情，下得流通也。後代帝王，虽有作者，道或外是，己实内非；言之或臧，寥寥无闻；言之或违，是防斯至。虽科条增设，适足张其乱目矣；叩击切害，适足宠其直声矣。闻之失得，君之效欤？今陛下躬神圣之资，痛源流之塞；较量至当，加迪来今；黜退奸邪，资谋体要：诚猜雄者之所共远，亦狭隘者之所共难。凡曰胸臆，是皆耸实详近，语直之幸也。
    伏见圣策咨问兵战商农之道，臣请指事而言之：臣闻兵者，以谋全，以气胜。以谋全，制度为神耳。得其数，则威令格物，少能成功；失其数，则黩武无别，多益为弊。浸用不制，刑于寓内。今国家自兵兴以来，仅数十年，生物以之暴殄，人情以之违。殆握兵者建置失其道欤？何者？天下之甲兵，其数则不广，屯置散地，且或至半。而兵柄之臣，率好生事，不思戢伏，贵弄威名。则有崇广卒徒之员，聚拥阚之群，厚敛残下，俞取一切；要君养敌，张军自卫，望容攻守之至。复有怀弱软以内顾，务备蓄以托私，倚行伍之数，讫资廪之具，外实内虚，守以藉之，固者及殷而成之，熊（一作“态”）而战之，其中未必有也。朝廷又影响诛罚，索其效死，其可得乎？此兵之所以烦而益病也，而人之所以困而不解也。大抵不贤者，得掌其兵百，则思兵千；寻掌其兵千，又思兵万；寻掌其兵万，又思兵数万：以因其力，以赡其欲。长疑一日之废代，谋万里之策勋。徒仰费於县官，高（疑）病於悠久，诚何谓矣！陛下盍亦虑之乎？伏望躬亲视其将帅之为，苟非任，尽易之，不令其凝留而後图也；严备其要地之屯，苟不切，尽罢之，不令其广置而出入也。其所阅拣，非实不用；其所树置，兵精不在多。使名弓者必用沓发之巧，名剑者必有刺击之妙，名骑者必有超乘之捷，名步者必有卒奋之奇。自外徂中，归乎一体。自然无冗军，无惰人，以守则固，以战则胜。军无大半之耗，人怀反业之志，此减兵之术也。富庶之教，於是乎生。亦何必远取於古法也？然而思恋本之心，蠲重赋之困，又在於赋税之道矣。臣请得而具之：臣闻古者因地以料人，今则税人而舍也；古者任土而作贡，今则溢贡而弃土；古者均田而抑富，今则与富而夺贫。是以人口翦耗而不息，田亩污莱而甚旷者，非人怀苟且之志，乐懈惰之方，迫不可忍，势有由耳。王者在上，量入以出，禄食赐与，岁养经费，必厚下以为用，助而不税，廛而不征，亦非无其事也。用菽粟藁秸有常税，人不爱也；丝布帛有常赋，人不艰也。虽杂以凶荒，接以丧死，间以兴废，子弟父兄，犹复勉励卒徒，不更其业。何者？制度专也。以臣观之，则今之赋税仍旧贯，籍敛不加重，而畎亩流离，穷困无告。殆执事有殊陛下之意乎？必有急令暴赋，发取无厌；徭山役海，诡求无状；奇贡珍献，希冀无怠；托公寄私，崇聚无极。於是一水一土，一草一木，圭要殚利，俯榷仰算，莅之官焉，专守之刀兵焉，商不得回睨，农不得举手。既夺其利，又却其人，此而不困，孰以为困？榷酤之道如是乎？人顾其上犹仇雠，安能思恋骨肉乎？人视其居犹鸟兽，安肯系著桑井乎？人悭其取犹寇盗，安望轻重元本乎？所以遁走苟免，死亡不顾，财日穷而事日削，地益芜而人益烦，犹前事也。伏惟陛下审念之，其有不经不度之人，不常不正之调，必禁其所萌，必罚其所自。则奸官滥守慎不敢生事，生生之理阜繁矣。陛下又以礼节其情，以乐乐其志，又何患乎不复其盛，不济其难！
    臣伏见圣策顾问既往将来之事，臣谨以江淮凶旱之事明之。臣闻凡有灾伤水旱之处，历代所说，多闻诡随之词媚时主：必曰帝尧乎有怀山襄陵之运也，成汤乎有流金铄石之运也：是皆曲，非愚则诬。臣尝私怪之，何不曰大舜乎无雷风霜雹之运也？神禹乎无飞流彗孛之运也？不直其词，因循若是。天运之时集，变易水旱，岁时未为灾也；理或失中，感动阴阳，顷刻为灾也。故精舒谨孚，则七年不足罹其咎；简诬轻忽，则一日二日亦未成其灾。修政著诚，端心复德，既往之事，陛下宜以此为惩矣。然臣之所虑江淮，又急者御灾之术，将来之戒，复忧於斯，愿悉数於陛下矣。今国家内王畿，外诸夏，水陆绵地，四面而远，而输明该之大贵，根本实在於江淮矣。何者？陇右、黔中、山南已还，尧瘠啬薄，货殖所入，力不多也；岭南、闽蛮之中，风俗越异，珍好继至，无大赡也；河南、河北、河东已降，甲兵长积，农厚自任，又不及也。在最急者，江淮之表里天下耳。陛下得不念之乎？属顷者连郡五十，蒙被灾旱，长老闻见，未之曾有。涯脉川泽，坌为埃尘，草木发为烟火。斗粟之价，重於兼金。饿莩之家，十有七八。闻乞仆於男女者，何暇保其家室乎？闻立死於道路者，何暇思其糠比乎？嗷嗷蒸徒，展转无所，灰烬狼顾，至今未宁。且今日狼顾，明日狼顾，力大势诎，祸欲何图？此臣所为陛下惜也。长吏者，又间或非良善，厚其毒，忍疗而简问，威剥而自虞。则陛下虽有赈发，不轻得及；虽有蠲放，不轻得获；虽有诏谕，不轻得闻。此臣所为陛下疑也。然欲安存缉理，斯终何由？以臣计之，视长吏之悖理者，选其重臣代之，不待其为蛇为虺也；察郡县之受灾者，择其实以劳之，不使其冤而无告也。如此，则朝令夕悦，江淮保全；则四向赋税转输，肩摩毂击，关中坐固，而根本不摇，犹无凶旱矣。臣故曰将来之由，在此而已矣。
    臣伏见圣策次问推恩寓令之计，夫汉晁错陈诸侯削地之制，谋之至者；主父偃献子弟推恩之令，计之术者。削地之制行，则转弛为急，七国之难结；推恩之令下，则强干弱枝，一王之理定。犹见之熟与不熟，法之渐与不渐。在于渐也，则寒暑得其相成；以暴，则天地不能速化。求之昔意，庶取於今。又齐桓之霸国，管仲之寓令，昼战足以目相识，夜战足以耳相闻；将取威於邻敌，俾逞志於天下。五霸之事，仲尼之门五尺童子犹羞言之。若此者，则小国权臣之细术耳，臣固不能为陛下述。
    伏读圣策次问专委儒术者，臣闻圣王在上，贤臣在下，道德兼济，材智乐备。专於上则聪明倍资，安有无其效耶？委於下则公器相率，安有用其私耶？然今以陛下之资材清光，群臣其敢及？若集事者，在陛下必躬必亲之谓乎？躬之无偏，亲之有制，则垂衣执契，亦不爽矣。孝元则制自左右，非用儒之失也；光武则弊及群下，非用课之得也。儒近於得，而所用者宜一变其弊。若臣所见，今之大者，政或贵此，可得而言。国朝自武德已来，典章甚明，职员甚列，官吏甚该备，而道不宏，政要或未臻者，其官非人欤？理非道欤？略其大欤？录其小欤？臣所谓小者，则天官卿采之调阅、致验、选书，至於一簿、一尉、一掾之末，铨次升降，劳而後罢，是详於核小也。及其揣量亲人抚字之官，又未喻也。臣所谓大者，天子之庭，日相日受，轶越伦辈，乃有名邦闻邑，群居之柄，不阶课最是非，未闻踪迹贤不肖，款言喧哗，随其所来，转化容易，似不留听，是卤莽於天下也，详核及小，卤莽及大。轻重反殊，使盗名死官之徒，波走飙驰，惟恐居後，狂扇诱掖，宠赂为事，以相终始，夫复何望？夫持尺寸之禄，怀轻握微，龃龉施为，尚犹不堪。况明权不制资，藉杀生之柄，兼兵马之众，连数十城之地，庸杂横恣，偷居其上，何以堪之？设曰不堪，耳目阴附事亦无由得而闻，悔之何益耶？陛下得不慎其所授乎！臣以为今之郡县长帅之官，最关生人性命。用在百里之父母，莫如县宰；君乎千里之父母，莫如刺史；列城之父母，莫如郡统。使一得之必小康，二得之必中康，三得之必大康矣。陛下虽不在<区支>天下之人洽於理乎？终亦无由，诚不在多，惟慎此三官而已矣。臣又闻《书》曰：“爵罔及恶德。”《春秋传》曰：“官之失德，在所纳邪。”惟君无邪，则不纳邪矣。夫偏听独任，牵於左右，所自邪也；小臣大禄，制度失中，所自邪也。锦文珠玉，淫佚充斥，所自邪也；教令察视，壅遏不宣，所自邪也；掊克聚敛，亿度於上，所自邪也；依阿求同，径而不道，所自邪也；烦察缴缚，弊归於下，所自邪也。坐跻仁寿，陛下又何疑乎？不得浩然其心，此微臣之志也。伏惟审察之，伏惟审念之。臣伏见圣策终有究旨属篇之说者，臣固无以道师之说，仅能勿坠耳。俯仰睿问，偃薄无所震其心，熟知不免，宁不自胜，攀恳之至。谨对。
    ☆可频瑜
    瑜，建中时官蓝田尉。
    ○德星聚赋（以“贤人下会，德星上聚”为韵）
    惟德星兮，聚于中天。伊贤人兮，集于颍川。人以文而会也，星不言而信焉。彼星惟德，彼人惟贤。不然，安得萃于中夜，格于上元。猗欤陈氏，德必有邻。展矣乾象，应亦如神。ム伊人之所感，谅皇天之无亲。盖以彰矣星辰，旌乎逸人。人也维何？贤之众也；星也维何？灵之大者。人之有感，故昭昭而应上；星之不谄，亦煌煌而临下。于是太史既奏，颍川斯会。贤之生兮，五百年中；贤之聚兮，五千里内。星见而粲粲烂烂，人集而无小无大。至若云开天碧，迥然可觌。接青汉之皎皎，含白榆之历历。参差其貌，炳焕其色。九霄列而再扬光芒，万里视而不违咫尺。既含曜而应物，亦昭贤而表德。观夫夭经，ィ彼德星。禀物高远，垂象青冥。五纬不能乱其色，七纪不能杂其形。明丽乎天，则高而可仰；光灿于夜，亦烂而有灵。且其贤者人之所重，星者人之所仰。伊贤之契星，犹影之与响者也。是故星垂天际，应彼颍上。克明克信，不忒不爽。拂皓月而火微，点晴空而珠朗。借如三星现而在户，五纬聚而表祚。气冲斗而剑出，客犯斗而槎度。少微兴处士之忧，荧惑感景公之惧。曷若乎名实可久，古今是慕也，则那抑贤人之聚。
    ○查客至斗牛赋
    客有远人，寰家海。声销迹卷，兑塞巧绝。浩然太素之和气，劲然乔松之全节。当郁岛以闲安，就灵涛以怡悦。喜仙查之千里，每秋风之八月。知必至之不欺，乃乘流以长发。尔乃制芰ㄈ装，舂菰裹粮。以昼以夜，若行若藏。沈浮于渤之中央，荡摇乎聱轧之大方。岂灵怪之历讨，实险阻之备尝。独出於有间之世，转入於无何之乡。听不闻其声，类冯异之依大树；久乃有所遇，若伊尹之在空桑。乘悠远兮不知其行，道渺弥兮无遗其迹。人与木兮俱浮，天与海兮同碧。次黄道之的的，穿白榆之历历。反不记其所从，又焉知其所适。饮牛於津者谁子，弄杼於室者何人。轧轧有声，缤绮缟兮如雪；盈盈不语，粲明眸兮若神。忽Ф眙以相顾，虽婉娈而不亲。既持石以赠子，令致问於严遵。当是时也，星则知客犯尔位，客不知星则吾身。何碧空之无涯，乃飘然而独往。非智力之所及，实风波而是仰。昔未乘查也，则在地而成形；今之乘查也，则在天而成象。若不资巨浪之潜运，安得排青冥而直上。倬彼星汉，自天而垂。澹横河之清浅，皎列宿以参差。客无查，徒劳勤而事何可济；查非客，虽往来而世莫之知。信其致人於霄汉者，不必轻舟迅楫之力。忘情於夷险者，亦无波臣川后之欺。吾既异此事，乃斯焉而赋斯。
    ○畋获非熊赋（以“有开必先，是膺明盛”为韵）
    畋者所以讲武，贤者所以辅弼。能顺时以宏阅，逢名世之间出。得贤於狩之场，效获乎霸王之术。且以展时巡之明义，昭至化之阴骘。将入林之有期，宁即鹿而无必哉！是以赋车攻，练吉日。驾驷牡之既闲，俨七驺以齐跸。於是列卒满路，张罘竟天。倾薮刮野，搜林荡川。小殷汤之教祝，同周文之猎贤。治国之规，必闻献可；从禽之乐，宁假献<豕开>。如斯则沃心之期乎说启，乃入梦之知夫兆先。观夫猎车未贯，大绥将弭。得贤之繇既符，非熊之姿宛是。马足不极，皮轩遽回。解云罗之周布，广天仗以全开。用割鲜之能，我则曾事於屠钓；夸染轮之味，我则将和於盐梅。且夫博采为圣，旁求斯盛。宁知校猎之游，更展弓旌之命。白驹皎皎，无烦空谷之维；束帛戋戋，不待中园之聘。薄狩有隙，畋游有恒。陈虞箴以炯戒，得吕望以光膺。驰骛乎道德之囿，故逸飞之遗走。将贤能之是择，在麋鹿而何有。十旬失位，悲夫洛之歌；三品充庖，讵比渭滨之叟。此威容兮，我武既成。彼非熊兮，惟时之英。来仪则迈种靡怨，佐理而日月宣明。盛哉！三驱之致用也，永代垂声。
    ○开三面网赋（以“仁圣之道开三面”为韵）
    汤既有殷，圣德日新。敬畋游必因於无事，取禽兽不为乎资身。於是设无私之网，当去杀之辰。加一目而虽期於用，开三面而盖取诸仁。乃言曰：遂尔之性，启予有圣。悲罗者之所重伤，诏虞人悉除其令。恢恢虽设，不为四校之防；荡荡无疑，必遂三驱之命。是用施诸大麓，祝以嘉辞。举数隅而罔烦曲取，当直道而岂假周维。故得兽安狂顾，鸟释危疑。弗虑弗图，自乐已生者足矣。若亡若存，不用吾命者絷之。当夫狩有常，稼苗是宝。将遂乎驱逐，岂烦乎穷讨。所以释从禽之利，以绝一源；解竟野之罟，欲穷诸道。遂得行无所阻，物不怀猜。念群生而东西必遂，嘉众路而远近咸开。弱羽飞空，未见触丝之患；微行走地，曾无系足之哀。故曰圣道克美，深仁及此。虽有畋猎而无荒，虽有罘而必弛。所以冠百王而不怍，历万祀而无惭。正其德而惟守一，用其网而必去三。芳随事远，化与恩覃。则里革断罟之心，庶修遗美；西巴放は之感，足继清谈。今天子意在田，志清郊甸。庖羲之网屡设，成汤之心未变。已焉哉！谁能述三代之所兴，庶可垂永於南面。
    ○洞庭献新橘赋（以“湖海清和，远人修贡”为韵）
    洞庭之远兮，亘全楚而连巨吴。路悠悠以穷塞，波淼淼而平湖。远国之奥壤，中华之外区。风土所宜兮四方各异，珍果斯出兮诸夏或无。至於白商谢，元律改。风落瑶林，寒生穷海。枇杷落而将尽，荔枝摘而不待。然後浮香外散，美味中成。照斜晖而金色，带晚润而霜清。圆甚垂珠，琪树方而孰可；味能适口，玉果比而全轻。在禹贡非他，於周制则那。充厥包於林下，发使者於江沱。襄橙不得而杂，楚柚不得而和。所献者皆叹其美，所贵者不以其多。岁峥嵘而已晚，路崎岖而自远。齐万物以坌入，离本枝而不返。其价可重，其味可珍。固绿蒂而未变，施素锦而犹新。若夕发於南国，已朝奉於北辰。匪雕饰以自媚，实羽翼以因人。献芹者既非其匹敌，献桃者何足以等伦。岂比夫江北则枳，江陵则洲。随楂梨而莫遂，备职贡而无由。同硕果而已矣，望君门兮阻修。美哉！植物斯多，结实者众。斯橘也，栽则隔乎淮浦，生则主乎云梦。独专美於当今，及岁时而入贡。
    ●卷五百二十六
    ☆严氵兑
    氵兑，贞元二年官尚书右司郎中。
    ○武成王祀典议
    谨按李纾所奏，援引训典，比较礼度，祝文轻重之杀，献官尊卑之节，诚至当矣。推而广之，抑未尽也。夫大名徽号，先圣所以褒前哲令德之人，谓其言可以范围，其行可以施百世；其业可以振千古；苟未至也，则不虚美。其於太公，兵权奇计之人耳。当殷辛失德，八百诸侯皆归於周，时惟鹰扬，以为佐命。在周有大功矣，於殷谓之何哉？祀典不云乎？“法施於民则祀之。”如仲尼之祖述尧舜，宪章文武，删《诗》、《书》，定礼乐，使君君臣臣，父父子子，後王及学者皆宗师之，可谓法施於民矣。贞观中，以其兵家者流，始今溪立庙；开元中，渐著上戊释奠之礼，其於进宠，不为薄矣。上元之际，执事者苟以兵戎之急，遂尊武成封王之号，拟议於文宣王，优劣万殊，不可以训。《礼》不云乎？“拟人必於其伦。”太公之於圣人非伦，太史公以韩非与老子同传，民到於今非之；高祖封韩信为侯，自耻与绛灌等列。况圣朝美之称，其可雷同乎？愚以为宜去武成及王字，依旧令为齐太公庙，人无间言矣。享献之事，馀依李纾所奏。
    ☆李巽
    巽，字令叔，赵州赞皇人。以明经调补华州参军，登拔萃科。顺宗朝官兵部侍郎，领盐铁转运使，迁兵部尚书，徙吏部。元和四年卒，年六十三，赠尚书右仆射。
    ○请於郴州铸钱奏
    得湖南院申，郴州平阳、高亭两县界有平阳冶，及马迹曲木等古铜坑，约二百八十馀井，差官校覆，实有铜锡。今请於郴州旧桂阳监置炉两所，采铜铸钱，每日约二十贯，计一年铸成七千贯，有益於人。
    ○尚书右仆射郑瑜谥议
    夫谥所以昭德也。德毁昭矣，则文无以加焉。故相国郑公，端操特立，寡言慎行。及居台司，有蠲逋恤人之美，有知难不污之节。虽无文若之进拔，无孟子之是非，无赈施之仁，无蹇谔之义，然足以称贤相也。夫文者，大则经纬天地，次则润色王猷。周文以至德为西伯，季孙以道事其主，咸谥曰文。为美无以尚也，亦焉用两字，然後为备哉！窃观两字之谥，或有兼德，一字不足以尽盛德之形容，故有两字生焉。然亦兴於近古，非三代两汉之事也。夫举典之道，信其正，不信其邪，《春秋》之大旨也。则两字之谥，非《春秋》之正也。故相国郑公之谥为“文”足矣，焉用“献”哉？为“献”可矣，焉用“文”哉？两字兼谥，窃所未谕。请下太常重定。谨议。
    ○又议
    议曰：郑瑜两字之谥，今太常请依前谥曰“文献”者。夫谥者，《春秋》贬之旨也。仲尼书法，随类推广，虽一字贬，其文犹博。盖欲指明事业，以昭示後代，俾後之人惩其恶，劝其善，故不可苟。夫谥一字，正也。尧、舜、禹、汤、周公、召公是也。两字非正也，故《谥法》不载。或人臣不守彝章，苟逞异端威烈、慎靓是也；或时主之权，以功德加厚於臣也，萧何、霍光、房元龄、魏徵是也。不当加而加，僭也，孔光、刘宽、薛元超、李元是也。三字，过也，贞惠文子是也，亦《谥法》所不载也，古今无有也。公叔文子谥，卫君之过也。卫之乱制也；不然，即记之失也。以一善加一字，即尧、舜、禹、汤，当累数十字以为谥也。夫《礼记》者，非尽圣贤之意也，非尽宣尼之所述也，当时杂记也。昔后苍为《曲台记》，共弟子戴圣增损刊定为《小戴礼》，今《礼记》是也。若尽宣尼之所述，即戴圣岂得而增也？昔宣尼修《春秋》，游夏不能措一词，以知《礼记》非尽宣尼所述，故戴圣得以增损也。则贞惠文子之谥，卫君乱制也，古今无有也。非宣尼所述，又何足法哉！
    郑瑜和茂修整，始终无阙，可为美矣。至於议行考功，而度越等辈，比於ガ文成、梁文昭、魏文贞则不侔，而谥号无差，轻用国典，失《春秋》之旨矣。向者ガ梁数公，皆经纶草昧，辅翼兴王，以道辅君，致於化洽，彰灼千古，言之者凛然生敬。而以瑜齿之，岂无愧於心哉？夫数公者，皆时主感风云之会，怀谟明之美，故加於常典，以明其德，亦所以笃君臣之义也。然非正也，权制也。若後之人非数贤之比，则当循常以避数贤地也。其刘仁轨、薛元超、李元加字之谥，皆黩国典而昧彝伦，言之可为寒心，岂当举之以为训也？其馀姚元崇、宋、刘幽求，或辅相一代，致理平之化；或忘身徇难，成中兴之业。又岂瑜之以典选为进善，以辞疾为嫉恶耶？皆尚口伪辩，非守典确论也。夫以典选者皆为进善耶？若然者，则国家有天下二百年，何裴行俭、马戴、卢从愿等数贤独见称於时也？循资署置，谓为进善，异乎余所闻也。
    又瑜之病，数月而终，岂伪疾耶？借使伪疾，尤可怪也。昔子路之冗食家臣，有杀身徇难。而瑜履台辅之重，当危难之际，平居则飨其高爵厚禄，见危则奉身自保，以此为是非之明，即董狐之书赵盾，为妄作也。瑜之辞疾可责，於太常举以为德，信君臣之义，非常人所知也。瑜之下诘李实，诚中其疾，可谓美矣。然则瑜自始筮仕，至於启手足，垂四十年，历谏职，持风宪，其忠规激发，恐有过此者，今太常举其下诘李实，未为多也。谓为謇谔者众矣，岂能使汲黯、魏徵有惭色哉！
    前巽议云：三代两汉无二字之谥，此未学之过也。无荀文若之进善，无孟轲之是非，无文子之赈施，无周舍之謇谔；以瑜之行，清而无阙，可为掩之，不足辩也。今所议两字之谥，亦又不当，其议固不足斥也，前巽之言过矣。但两字之谥，加等之美，以萧何、房元龄言，不在瑜也。巽虽不敏，至於言谥美以惑人听，此尝所激切而不平也。终不欲有僭，齿於萧何、房元龄之宗，又不欲有造次，拟於魏文贞、姚元崇、宋、刘幽求之谠言悟主、茂绩殊勋也。
    夫前车之覆，後车所以易辙也；前有司之失，後有司当有以矫之也。不矫之，则逶迤遂达，以至乱制，此有国之诫也。威烈、慎靓，孔光、刘宽、薛元超、李元之同於禹、汤、文、武、萧何、霍光、房元龄、魏徵，前有司之过，後之专笔削者，宜有以矫之也。不矫之，典礼寝乱矣。有司不可以尤而效之也，不可以党所见而遂僭典也。郑瑜两字之谥，请下太常重议，若一字不足尽瑜之盛德，必须两字，则敢俟再告。谨议。
    ○请符载书
    数月不面，延企为劳，夏首渐热，惟动履安胜。巽弊屑推遣（疑），昨者不揆薄劣，辄上荐贤之书。恩命拜足下太常寺奉礼郎，充南昌军副使。官告已到，惟增感庆，巽不任忻惬。足下义高德茂，文藻特秀，栖迟衡茅之下，藉甚寰海之内，信儒者之徽猷，圣朝之公器。而元束帛，偶未至者，盖匡阜则迩，符君甚远。巽谬临此地，间接清风，激扬多矣。向非章疏上达，则麟足无由绊；然奉常之拜，亦吾子他日九层之资也。但以俯ヘ吾军，为执事者之累，幸当猥降，允副夙诚。冀即倾展，差浣勤矣。谨差押衙任进朝奉侍官人马，驰状进迎。
    ○再请书
    使至，奉览来疏，何乃华其词，洁其志，未酬所献，壹至於是。区区之意，窃有所未然足下之所然也。夫洪钟遇扣，大小必应；良剑赴，泥玉一切。知已许与，有类於斯。细详足下之旨，徒仰矫荣命，俯稽诚礼。其所难者，但虑侧猿鸟之目，咽涧泉之溜；何尝以阻鄙夫之诚为念，辱众君子之望为意乎？且足下之守儒行也，亦尝闻尼父以司寇为污已，俾升堂者细百里而不宰乎？然丈夫立身之本，正在执德义、树功业而已。今足下德义已著，而功业未树，其在忽岁月而贪疏旷，时至而不行也。以足下才德之美，仆素高山仰之，岂不能荐足下於朝，立可观之地，矫翼霄汉，跃鳞清流，以成雅志哉？意之所趣，辄有所在。方今圣主聪明，春秋鼎盛；百王术内，六合掌中。而近郊跋扈，尚或乖化。夫主忧臣辱，抑所忿愤。故仆私心期足下於远图大计耳，谨当虚心假寐，洒埽庭馆，奉候而已。且今之惠然，犹往之见辱，无屑意也。属简书有畏，不果躬诣所居，幸垂见悉。
    ○第三书
    再驰状，皆损还答。承抗迹未降，虚怀犹郁。足下有器业可以资时，松筠之质，有异蒲柳；然白驹骤过，良时易晚。昔夫子从政，亦不待韦编三绝。况仆虚薄，忝承朝寄，惧於覆压，寤寐良贤。实冀推明道德，俾助薄劣，故延仰之诚，有加常旨。敢更诚情，所望虚副，幸甚。诸已再具，故不烦云。谨差散将叶公著敬候，并官告、衣服、仆马等。延首北睇，以得为荣。惟垂昭省、不宣。李巽重简。
    ☆卫次公
    次公，字从周，河中河东人。第进士，累迁殿中侍御史，宪宗朝进尚书左丞，以检校工部尚书为淮南节度使。元和十三年卒，年六十六，赠太子少傅，谥曰敬。
    ○渭水贯都赋（以“帝王建都，取诸上象”为韵）
    清渭天凿，名都王制。贯金城千里之域，写银河九霄之势。同穴发源，众川潜世。分黑水以渺漫，绕黄山而迢递。水能济物，用导於中州；君德配天，故法於上帝。都之会也皇皇，渭之流也汤汤。异东西之涧，非汲引之沮漳。夏后浚川，分流非肇於伯禹；秦德王水，贯都必因於始皇。照双凤之丹阙，架长虹之飞梁。褰裳者不劳於揭厉，濯缨者何必於沧浪。泛彼楼船，掩横汾於武帝；滨之钓叟，感入兆於文王。且夫前王酌宪，惟皇都之所建；度地有孚，因贯渭之上腴。曲抱乎周原秦野，旁临乎八达九衢。既流衍以红粟，诚辉焕乎黄图。则知八水皆流，岂清於渭水；五都并制，莫大於西都。原夫渭者雍之巨浸，都者人之所聚。天垂法，君必取。曳云间之清渭，何殊云汉；移天上之紫宫，洞开天府。及乎萦流一带，中派纡馀。荡元气，澄太虚。稽前典而备矣，於名川而舍诸。岂惟积润於庶物，固亦近壮於皇居。至乃春景澄廓，晴霞朗畅。涵万象於影中，渡牵牛於波上。客有观光者，於兹而写望。美夫取法可仰，因天垂象。疏紫陌而逶迤，流丹霞而荡漾。周公卜洛，虽云风雨所交；秦后贯都，实谓膏腴之壤。惟洪业之永固，与渭流而弥广。
    ☆刘元佐
    元佐，滑州匡城人。少从永平军为牙将，建中初充宋亳颍节度使检校尚书左仆射同中书门下平章事，加汴宋节度使陈州诸军行营都统。本名洽，至是赐名以尊宠之。贞元三年，为养子乐士朝死，年五十八，赠太傅，谥曰壮武。
    ○劳高彦昭书
    宣武者，天下咽喉，国家之襟带。元凶杰逆，窃弄神器。洽与五军大战，几落奸便，走马奔驰，分为擒虏。昔燕昭王收燕之馀人，欲报强齐，雪先人之耻，折节下士，卒招贤俊，筑坛拜节，郭隗为师，於是乐毅自魏而至。燕国既安，人民乐为用也。以乐毅为上将军，纠合诸侯共伐齐，下其七十城。今洽为国除残去害，天借贼机，官军不振。赖中丞异代间生，夷凶翦暴，心贯白日，功高一时。请回洽官爵，并与中丞。
    ☆窦泰
    泰，贞元二年官御史中丞。
    ○泥雨停朝参奏
    准仪制令，泥雨合停朝参。伏以军国事殷，恐有废阙，请令每司长官一人入朝。有两员并副贰，亦许分日。其夜甚雨，至明不止，许令仗下後到外廊食讫入中书，其馀官及王府长官，并请停朝，任於本司勾当公事。泥雨经旬，亦望准此。
    ☆赵元一
    元一，德宗时人。著有《奉天录》四卷。
    ○奉天录序
    缅寻太古之初，真源一味，自然朴略，不同浮华，虽垂不载。至轩辕氏征蚩尤而廓清四海，帝舜黜有苗而定万邦，逮乎三王则吊人伐罪，暴秦则并吞天下，汉高祖夷凶静难，光武讨叛惩奸，魏武破袁绍，晋武灭苻坚，宇文氏破高欢，普六茹氏平陈国，太宗擒王窦，肃宗定安史。故曰：乱者理之源，失者得之府。法令施而逆子诛，《春秋》书而贼臣惧。
    建中四祀，朱Г作乱，居我凤巢，忠臣义士，身死王事，可得而言者哉。咸悉载之，使後来英杰，贵风义而企慕。承危伺嗣，与时浮沈者，其徒非一，正史备书，故阙而不录。志怀问鼎者，不敢漏网，夫简书直笔直言，无矫无妄，欲使朱蓝各色，清浊分流，质而不文，焉敢润色？恐史笔遗漏，故备阙也。李忠臣三朝名将，忽为叛主之臣；洪经纶累代通儒，乃作趋时之士。其馀源休蒋镇之辈，敬忠日月之徒，盖屑屑者，何足道哉！
    每思南史之笔，班马之作，莫不废食仰叹。且洪流坏是，犹可塞也；烈火燎原，尚可扑也；逆臣贼子，难可迩也。睹此妖孽，摇动中原，莫不痛心疾首，是用书之简素，使好我者慕，恶我者惧。
    元一代居关右，世业三秦，亲睹枪，媸妍必记。虽形阙奉亲，而内怀其孝；身乖事主，而心荷圣恩。每览嵇绍纪信之高义，感千载而仰慕；寻淖齿王敦之遗迹，思奋剑而快心。疾恶之志，不忘寤寐。起自建中四祀孟冬月上旬三日泾原叛命，终兴元元年孟秋月中旬有八日皇帝再复神都。於中可否，总纪其事也。
    夫史馆之笔，才、识、学也，苟无三端，难以措其手足。元一不敏，敢窃凤凰之一毛，以效麒麟之千里。独学而无知，孤陋而寡闻；迹不践於孔门，文有惭於先哲；轻尘罕增於巨岳，坠露无益於广川。辄申萤烛之光，将助太阳之照。述而不作，有愧老彭，冀革前非，用警来祀云尔。
    ☆尚华
    华，德宗时人，高彦昭为宁陵西城都知镇遏使，辟为判官。
    ○上高中丞状
    城於西北，垒道更高，左击右攻，平视城内，日夜交战，以棚为墙锋刃相持，不逾咫尺伏惟仆射去食存信，救此孤城，游魂之年，返骸之日谨录状上，伏听处分。
    ☆朱Г
    Г，幽州昌平人。以荫籍为李怀仙部将。大历七年拜卢龙节度使，封怀宁郡王。入朝进同中书门下平章事，出屯奉天，迁检校司空陇右节度副大使，仍知河西泽潞行营兵马事。德宗立，改镇凤翔，加中书令，进拜太尉。泾原节度使姚令言督兵讨李怀光，过阙下，兵叛，迎Г入宣政殿，僭位改号。既为李晟所破，走保彭原西城，斩之，年四十三。
    ○遗弟滔书
    昔文王囚於里，终王八百之基；殷汤系於夏台，後有解网之颂。吾顷典郡四镇，蕃夷战慑；唐主不察，信谄谀之说。吾罹奸臣之祸，便夺兵权，虽位列上公，诏书继至，情怀恍忽，百虑攒心。何期天道盈虚，五运更代，物极则返，忧极欢来。历数在躬，以登宝位。泾原四镇，士马争驱；陇右凤翔，献书继至。三秦之地，指日克平；吴蜀之间，已令宣示；河北一路，用卿殄除。布新令以示之，推利害以诱之，悬爵赏而招之，张皇威而逼之，驱铁骑以临之。横行洛阳，与卿大会於定鼎。
    ☆朱滔
    滔，幽州昌平人，兄Г。卢龙节度使，滔劝Г入朝，遂权知留後兼御史大夫，进检校司徒，领节度，赐德棣二州，封通义郡王。田悦叛，滔及王武俊、李纳同谋，滔自号冀王，既而与武俊有隙，武俊击滔败，走还幽州，上书待罪，诏免之。贞元元年死，年四十二，赠司徒。
    ○移诸道牒文
    今月八日，大秦皇帝已登宝位，关西四镇应款附请为臣妾，惟奉天孤城，危同累卵。不有废也，将何以兴？今披谶应图，则鼎新之兆先也。同夫夏俗，待我后以来苏。今发突骑元戎四十万，奋剑与夕火争光，挥戈与秋月竞色，长驱北至洛阳，与皇帝会跸於上阳宫。牒魏博恒冀等州将士，即宜拥节归朝，达於先觉，必使勋流奕叶，荣及子孙。如或固守穷城，不识天命，必使覆巢破卵，易子析骸，请看今日之长安，竟是谁家之宫阙。太山如砺，可知非石之言；秋日丽天，不易勤王之意。
    ☆刘辟
    辟，字太初。贞元中擢进士宏词科，佐韦皋幕府，累迁御史中丞度支副使。永贞元年，皋卒，辟主留後，讽诸将上表徼旄节，授检校工部尚书，充剑南西川节度使。又求都统三川，遂举兵围梓州，宰相杜黄裳荐高崇文、李元奕等讨之。元和元年九月，辟遁走，擒送京师诛之。
    ○如石投水赋（以“仁义忠信，公平能谏”为韵）
    圣之求贤也详明，水之受物也柔顺。石遇柔而不阻，臣俟明而必进。汉祖兴兮昌言纳，留侯辅兮皇威振。喻石水以兴词，配盐梅而称隽。坚脆性异，应广纳而来投；尊卑礼殊，致精诚而取信。伊水为体，既清而平；犹君为德，既贞而明。石岂自投，假海纳之宏量；臣非苟进，由天听而察诚。用率於有类，将感於无情。虚而受者其理远，含而容者其道行。何幽邃之能间，奚渺弥之足惊。夫国之勃兴，必多贤智。继九臣之迹，膺三杰之义。焕发英藻，呈龙章与凤姿。敬宣嘉猷，谓岳生而天赐。岂不由山有巨石，水有通津。忽击流以澎湃，俄答响於ち沦。虽源深流长，乃入无不至；而体柔处润，则托有所因。移他山之贞质，依上善之全仁。夫水石之奥旨，与君臣之等伦。今天子端居穆清，时和海晏。念投石之契，爰求秉钧；思箴阙之规，载徵骤谏。由是如石之义启，投水之情通。彼以诚应，我亦符同。悬天爵之荣，获斯人瑞；尊五岳之礼，视乎上公。恒启沃以为志，方清明而在躬。比石固业，钦贤缵功。傥或水不周容，石乃无由寓质；君不虚已，臣则曷能推忠。可以垂诫训，可以流德风。则知圣既作兮政惟恒，石既投兮贤必澄。敢献良哉之咏，愿扬美於廉能。
</div>
    <div class="pagination">
<a href="全唐文_page303.html">上一页</a><span>...</span><a href="全唐文_page299.html">299</a><a href="全唐文_page300.html">300</a><a href="全唐文_page301.html">301</a><a href="全唐文_page302.html">302</a><a href="全唐文_page303.html">303</a><span class="current-page">304</span><a href="全唐文_page305.html">305</a><a href="全唐文_page306.html">306</a><a href="全唐文_page307.html">307</a><a href="全唐文_page308.html">308</a><a href="全唐文_page309.html">309</a><span>...</span><a href="全唐文_page305.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
