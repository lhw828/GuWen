<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 94 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 94 页/共 129 页</h1>
    <div class="content">







　　五百家播芳大全文粹巻八十一
　　钦定四库全书
　　五百家播芳大全文粹巻八十二
　　宋　魏齐贤
　　叶　棻同辑
　　防
　　追荐
　　祖父忌辰道塲疏　　　　　　黄鲁直
　　昔尝逮事荷欲报之劬劳今属讳辰感至哀于冥漠式陈净供少助善縁恭对皇觉表白愚悃
　　祖父忌辰斋僧疏　　　　　　葛谦白
　　业钟黑白各招果报之殊供及缁黄必获超升之福仰凭二教追泐一灵先公特进伏愿顿悟上乘长栖道荫法空五蕴谴罢三官闻圎音于五毫之前受秘箓于琼章之上佛土三千界亲礼世雄玉京十二楼徧防仙境
　　祖母忌辰道塲疏
　　朝夕寝门虽不逮事绸缪牖户燕我后生适当属纩之长深动降霜之感敬依梵刹延饭众僧冀此妙因倘为防助
　　祖母忌辰道塲疏
　　昔尝逮事早纒风树之悲尚忆分甘莫致氷鱼之养式逢讳日更切哀诚爰集苾蒭之僧躬设伊蒲之馔冀凭慈力仰助超升伏愿不昧本来承兹法施
　　祖母忌辰道塲疏
　　瓞有绵永感夫人之徳风枝不静实惟先君之思爰属讳辰式追冥福恭惟大觉证知
　　荐考君设水陆疏
　　如来覩旷野之人尝怀悲济之念祖师当面壁之后遂开拯防之科三檀之施既泪于广筵十习之愆必消于幽趣先考特进遽辞昭代奄届小祥痛惟罔极之恩爰投无遮之防归依萨婆若广诵修多罗以伽陀之防而施苾荔多之伦以苏摩之灯而烛睒魔罗之界恩霑有顶法被无边庶仗荐严上兹英爽先考特进伏愿得柔顺忍具智证通罪垢消除如风中之沙聚性真明悟若掌上之庵魔以五根五力之殊因证三耶三菩之妙觉
　　荐考君懴大藏经疏
　　如来四十九年兹毎兴于五浊大藏五千余巻法备演于三乗惟炎汉译于摩腾泊大唐广翻于奘道宏震旦教接迦惟厘为经律论之文大防贪嗔痴之毒魔军败北信士指南皎如暗世之灯明济若巨川之船栰某纒哀陟岵归命世雄爰亲阅于琅函若面承于金口愿凭妙刹式荐尊灵先考特进伏愿絶邪见之稠林离三有之窟宅蠲除业障报障烦恼障安住业根信根精进根覩史天中速觐九廊之院安养国内坐临七寳之池
　　皇考朝请忌辰道塲疏　　　　　黄鲁直
　　二亲之年如白驹之驰过隙百身以报如一滴之益沧溟罔极之恩永思甚痛式当讳日恭设妙因倘成不二之音咸开顿觉之路仰惟功徳证知
　　荐考君书维摩楞伽金光明观世音经疏
　　黄鲁直
　　天乗梵乗欲顿超于法界笔施墨施可追助于冥涂而况谈尽不尽于毘耶之地説俱不俱于楞迦之岭信相演偈于金鼓无尽施法于寳珠皆为法藏之秘文实亦如来之了义防书梵防获福河沙先考特进伏愿避六贼之林射四谛之的絶攀縁于骄幢幻蘂期超度于法栰慈航正语正业之道支速能证入无量无边之佛土自下超升
　　荐考君道塲疏　　　　　　　葛谦白
　　礼制有尽防毕三年孝念无穷血霑九地昊天罔极夫复何言恭闻诸佛示慈悲心行方便路胷开万字誓度四生不以礼薄不足以蔼馨香不以人微不足以感髙厚悯兹荼毒与作津梁倘使滞魄凝魂得乗威光慧力回向初地不入尘流某也虽不能谢徳于无私亦安敢忘情于不报
　　荐考君懴寳积经疏　　　　　葛谦白
　　迦文千百亿身虽玉毫之未覩寳积四十九防皆金口之所宣爰归命于竺坟肆亲披于苔表防资法力亟拯幽涂先考待制伏愿断有漏縁破无明闇防障如风中沙聚见性如掌上庵摩覩如来微笑之光灭多生习气之重为尊为上为妙永依三耶菩提作舎作救作归即诣一生补处
　　荐考君大祥道塲疏　　　　　邵公济
　　元身已没怅奄及于祥除令名益新既再防于褒赠永念怙恃之徳不酬覆载之恩惟兹胜峯近临大墓祥光所烛吉地可通躬即仁祠夙脩净供近痛无父之国旧悲见母之泉念孤苦之余生冝委顿之末路未先犬马空难凤麟追思先君子之平生当凭大菩萨之至鉴庶福之可荐竭危恳之甚哀
　　荐考君饭僧疏
　　人生易失俄经六七之光阴佛慧难穷愿照三千之世界庶令英魄径逹上方恭惟先考通直才富班扬学追孔孟蚤飞鹗表即驰誉于儒林晚奋鹏圗遂升华于仕版防已以进直道而行不为矫拂以沽名独秉公忠而报国一司邑尉宿奸皆逾境而去之四领县章逺民有负子而至者治声籍甚士论蔼然俄均逸于嵩山姑养髙于淮甸放怀诗酒方陪莲社之清游脱屣形骸忽起蓬山之归兴念寿考本无足恨顾追慕独不能堪用倾欲报之情仰荐无生之福某恩深钟爱义急传家处帝学者半年妄希曾子之三釜距亲闱者千里久稽何蕃之一归既辜晨昏视膳之心更废疾病尝药之礼竟作终天之别徒増叩地之悲幸如来是真皈依使过去得大饶益虽善人何必多懴而哀恳由兹少伸伏愿先考通直乗此妙縁悟诸无相莲花不着水长解脱于九幽明镜亦非台自圎成于一性斯谓不亡之寿式寛罔极之思
　　皇考忌辰水陆疏
　　三涂苦海由一念以沉沦千圣觉航极羣迷而济度盖死生之大变随罪福之所招故孝子慈孙捐百身而莫赎非利眼上智堕众恶以何知惟我先人早探真谛髙明不乱琅然易箦之言寡欲无邪允矣斋心之力光阴迅驶讳日洊临愿孺慕之如新痛仙逰之愈逺爰脩净供普荐含灵自九土之波翻积十年之云扰或被坚执鋭筋力毙于封陲或斩将搴旗骨肉膏于原野孤忠莫白幽魄谁依矧荒歉之相仍致流离之不保赤子弃置于道路岂无恻隐之仁白首枕籍于沟渠寜有盖藏之望愿依秘印来赴梵筵澡浴坏躯归投正法从无始之多刼息饥火之贪痴悟有生之皆空廓寃心于平等速资懴防永断攀縁仗先君为导师亟趋兠率与诸人为善友同证菩提虽所求者奢而所挟之至狭将所格者广实所持之至诚集此无边之妙因少酬罔极之隆施仰祈大觉俯赐证明
　　先妣忌辰道塲疏　　　　　　黄鲁直
　　天地罔极初无报徳之阶日月不来每深濡露之感属当讳日更切哀摧爰以佛香普薫僧饭维九防寂寞而积善之庆在心推诸佛慈哀则正觉之门有路伏惟万徳俯赐证知
　　荐母设斋道塲防
　　防邪归正回苦作甘援汨投于浊流变清凉于恼地是诸佛之洪愿也镌肤戴徳擢发数恩感夭棘之甚劳叹蓼莪之罔报是人子之哀情也职居中馈业堕浮生况兹有漏之躯动是无明之境则母亲生之日也求免愆尤肃羞苹荐欲求懴悔只启具文资十善之津梁破三途之苦恼则母亲今之死也以诸佛之供誓悯人子之哀情知生日之愆尤知死后之懴悔歴陈血恳仰凟鉴知
　　请佛心和尚为亡妣説法疏
　　孤子某今日襄事启灵石山佛心大和尚升法座为亡妣説一句偈言使幽有知得亲覩佛面承佛音防是某所以为人子者报答亲生之万一也
　　中元荐考妣道塲疏　　　　　毛伯颖
　　生我劬劳罔极之恩曷报惟天阴隲予善之理弗渝故我佛以入俗利生之慈垂奉先追逺之教当众生休夏之日实礼典尝秋之时霜露既濡慨増永慕苹蘩可荐昭祀如存以真常微妙之文济解脱超升之路恪遵梵典恭设斋祠上以庄严诸圣于十方下以津济含生于六道庶凭愿力追逺先灵伏冀内外宗亲祖祢昭穆受生乐国咸知先佛之言余庆流宗永锡后昆之祉
　　荐母设罗汉斋疏　　　　　　李去病
　　不忘付嘱有大因縁廓六通之神悉知悉见出三昧之定来赴来临为我母之导师登诸佛之补处下覃眷属咸契愿心
　　盂兰盆荐考妣疏　　　　　　葛谦白
　　日月其徂永动劬劳之感霜露既降难忘凄怆之心輙縁自恣之辰防启解悬之防以酥酡之味而供十方调御以伊蒲之馔而延五戒桑门礼化佛之懴仪诵雨花之秘咒香普薰于三界灯广照于九幽丛此妙因用荐冥福伏念悟无生之忍尽有漏之縁百生千生乃至亿生咸涤性遮之障一地二地乃至十地渐趋正觉之门
　　盂兰盆荐考妣疏
　　开除禁制实为大欢喜之辰升济神明必防解倒悬之防輙伸诚悃仰叩觉慈伏念某禀赋孤惸早失怙恃低徊仕路每兴三釜之悲拯防幽涂尤念一乘之荐特蠲蒲供防奉金容领鹫岭之髙流演鱼山之雅呗裒兹福利上荐尊灵伏愿摧烦恼之山裂爱欲之网心疑顿释若解百垒之花巾罪垢潜消如散八风之沙聚早生净土永脱尘縁
　　盂兰盆荐考妣疏
　　盂兰建防为一众自恣之辰贝叶垂科实二尊追福之日輙凭梵侣仰叩觉慈伏愿依最上乘悟无生忍业障报障烦恼障罔不蠲除信根定根精进根普皆证入受生补处得大总持诵蓼莪之章劳瘁敢防于亲徳启盂兰之防荐严恭仗于佛乘躬即寳祠用伸丹悃伏愿领后三义悟不二门萨婆若海中备闻法要波罗密字内亲覩佛光
　　荐考君懴华法严经疏　　　　葛谦白
　　香水海中尘尘尽为佛土摩竭国内句句皆演真乘能依菩萨之园林坐覩华严之境界先考待制伏愿被精进之甲胄防生死之淤泥五根五力五觉支十行十住十回向普皆证入顿致圎明悟毘卢之法身不待寳金莲绽受弥勒之秘记何须楼阁门开
　　荐考君着四大部经疏
　　竺干遗教备演三乗寳藏疏文独先四部爰肃寜于梵侣俾持诵于真诠恭启法筵别施僧次设桑门蒲塞之馔焚此岸旃檀之香综此殊休防祈防福先考待制伏愿闻第一义入不二门性业遮业则无不消融理障事障则悉皆开悟由寳积之路早登湼槃之山乘般若之船坐入华严之界
　　荐考君懴湼槃经疏
　　娑婆防树迦文显示于泥洹拘尸大城师利亲承于付嘱虽金刚之身岂亏于坚固然玉毫之相稍閟于光明冝凭最后之谈用作将来之眼先考待制伏愿防无为之舎断有漏之縁苦谛集灭道谛则无不证知常想我乐静想则普皆证入百俱刼常现无边之身一刹那门超生不动之国
　　荐先妣忌日亲诵维摩楞伽金光明楞严圎觉法华经疏
　　称性宣扬义存贝叶悼先持诵福过河沙而况毘耶谈不二之门楞伽演百八之句百刼众恶懴悔入金鼓之声一解六亡绾叠契革巾之喻销幻翳而显本性之不动灭化城而知二乘之非真是皆法藏之秘文实亦如来之了义防宣梵庋用荐涂先妣魏国夫人伏愿絶邪见之稠林离三有之窟宅安养国内坐临七寳之池覩史天中速到九廓之院
　　追荐考妣道塲疏　　　　　　李去病
　　父严遽弃怆已改于新年母慈大违痛又临于讳日深念恃怙之徳实均覆载之恩顾不孝不肖之余生负未死未报之重责虽知己隔于幽显尚求升济乎神明恭扬贝叶之文妙设伊蒲之供伏愿先考脩撰先妣真寜硕人初心不昧宿垢尽空直见佛于只园不防魂于岱岳再念某近临大墓肇启新祠稍治林泉粗兴土木不知忌讳或犯威灵虽妄作之过难逃而追逺之心可悯欲阴谴之获免赖圣力以无边柏茂松深天长地久静寐已安于丘垄髙名永播于古今尽力哀诚仰慿至鉴
　　荐亡妻淑人水陆疏　　　　　孙仲益
　　伏以常住真心一尘不立妙庄严海五浊皆空是故诸佛开众生方便之门自然一念证无上菩提之路伏念某亡妻淑人章氏十年好合忧患乖离万里来归死生契濶属临讳日只叩真乘宣多贝叶之文瞻礼青莲花之座龙天释梵水陆空行防戯神通恭敬围绕伏愿淑人章氏厌离火宅超悟三乘绾叠革巾解除六结后身了了画沙之智已成旷刼冥冥观河之见不昧
　　荐妻懴亲诵华严经疏　　　　葛谦白
　　依轮囷十万亿刹实显性宗访知亲一百十城俱谈真谛欲追影福爰效薰特亡妻安人樊氏伏愿坏无明钩破随眠甲视幻境如热时之焰消业障如风中之沙荘严阁前弹指亲闻于弥勒苏摩国内按顶常遇于文殊介休县君忌辰道塲疏二首　　黄鲁直
　　秾如桃李鞠为松柏之阴涧有苹蘩莫助豆笾之荐岁将二纪哀念如新式以讳辰敬脩防福顾平生之竞爽虽絶域而感通
　　江山阻长嵗月徂谢冢上之木已拱室中之言未寒属当撤瑟之辰深念采苹之助恭脩佛供用荐冥涂稽首觉皇俯垂哀救
　　荐兄道塲疏
　　入手功名凛凛平生之壮志囬头梦幻悠悠去国之孤魂行阙秋风忽辞尘土故乡明月空抚松楸一旦生违百年死别念骨肉之恩莫报惟津梁之力可凭爰竭丹悰仰皈皇觉夜台寂寂幽明已隔于七旬法界恢恢烦恼顿超于六道
　　嗣功十八弟推官举哀疏　　　黄鲁直
　　礼服之哀虽名初从兄弟之义不异同生孤苦相依夷险一防来问投荒之客书墨未干追寻细席之言徳音犹在不谓祸成山岳痛割肺腑然以宿植善根已成道种式筵净土少助胜因陈法供于只园演金文于贝叶伏愿嗣功十八弟推官最初一念不昧本来随愿世縁还为骨肉归依大觉为作证明
　　荐男请长老陞座疏　　　　　邓志宏
　　幻体反空已失倚门之望潮音振地寜须建鼓之求盖禅悦之门不殊今古故防戱之际可度人天惟亡男欧寜令尹绍业箕裘律身氷雪虽苦学志于附凤而渉世终于割鸡陶令径归雅有林泉之趣子文无愠何妨菲萋之谗气方属于长虹身忽先于朝露欲追九泉之福可无一滴之禅而等慈有大比丘土面灰头初不落于兎角拈花竪拂亦何与于卵毛尽吸西江均为法雨生吞栗棘髙视丛林愿假妙音唤囬英魄已脱南阎之苦便跻兠率之防
　　荐女水陆疏　　　　　　　　孙仲益
　　伏以死生之分定应同露电之观父子之情钟尚怀驹犊之爱仰凭十力俯荐一哀伏念某亡女小师自天降凶遭世罔极父罹大谤罪迁于岭表母惧不测忧死于蓐中以防防童孺八歳之余而呱呱号慕三年之久孤危极矣何恃而存疾病乘之遂殒其命念私门之降戾致稚女之防辜岁行一周生还万里不免水火永负九原沈痛之寃示见神通独仗诸佛慈哀之救是用集桑门之胜侣演秘藏之真乘洞然无藏之灯弥满众香之鉢海潮殷地花雨翳空升济幽明归依佛祖伏愿亡女洗心偿一念之债弹指断三生之縁降伏众魔防除诸障观一切有为之法悟四大无常之身普同有情俱证无漏
　　荐李氏女水陆疏　　　　　　孙仲益
　　伏以众生造十习因受无量苦诸佛证三摩地示大悲心一指弹而沙界已周五体投而应身出现仰伸愿俯罄一哀伏念某人六妄所纒十生相续属免身之弥月忽遇疾而暴亡四大无常百药莫救恍如一梦已隔九泉念兹囓臂之初莫捄投车之痛是用皈依寳王刹稽首大法轮发意圎成伫佛求应千灯普现八镜交光五色摩泥照浊水之源百寳莲花雨婆娑之界伏愿悟三生之宿障洗旷刼之尘劳破烦恼浊为解脱门断生死根为菩提种防诸国土障见自在天身如来防中作法王子三千世界十二类生同跻极乐之方共获逍遥之果
　　舅母十三子君举哀疏　　　黄鲁直
　　从学外家早防慈诲窜身裔土孤奉至恩拜书墨之未干忽讣音之来及瞻云万里空尽于一哀报徳九防恭投于三寳伏惟大觉证明
　　荐秦国夫人道塲疏二首　　　欧阳永叔
　　淑懿之质已贲追荣之典阴幽之助仍资众善之因爰即华林载陈法供冀慈仁之逺被均胜利于无穷乘此妙縁超升福果
　　觉慈广被兼济于含生福所资必凭于慧力惟懿柔之秉徳享寿考而有终隆睿眷以不忘集胜縁而増备愿乘妙道超荐真乘
　　追荐请长老陞堂疏
　　开辟已降惟佛独尊供养之中以法为胜荘严此座祈为赞扬行解如师方堪举唱潮音一吐沙界咸闻倘神识之有知庶轮囬之不滞
　　追荐请长老升座疏
　　金瓯浮雪玉篆团云麫密奉珍苹蘩荐徳以种种供养某所能也进禅説羞具法喜膳香浮乳酪味过醍醐以般若供养某所不能也盖闻某师宗通説通我利人利以三昧口舌作六道津梁声动人天恩滋存殁
　　追荐讲圎觉经疏　　　　　　邵公济
　　四大分离谁为和合三世平等本无去来伏冀防空翳花了幻垢相依清净愿力了増上妙心永断轮回往大圎觉已向眼光落时荐取岂待葛滕髻头方知普使一切众生同证不让法性
　　追荐设八菩萨道塲疏　　　　韩子苍
　　有终有始虽今古委化之常惟孝惟慈乃子母无穷之义况追感之无地而永别以终天表哀痛心必皈依佛是用两夕薫修之胜防修八菩萨之道塲伏愿弥勒指南普贤灌顶地藏处坚固地观音发微妙音生生妙吉祥念念除业障虗空藏破开业力金刚手遮防凡情乘此大縁永归妙果愆子孙之顺孝保门户以亨昌凡厥有情同沾胜利
　　追荐道塲疏　　　　　　　　汪彦章
</div>
    <div class="pagination">
<a href="五百家播芳大全文粹_page93.html">上一页</a><span>...</span><a href="五百家播芳大全文粹_page89.html">89</a><a href="五百家播芳大全文粹_page90.html">90</a><a href="五百家播芳大全文粹_page91.html">91</a><a href="五百家播芳大全文粹_page92.html">92</a><a href="五百家播芳大全文粹_page93.html">93</a><span class="current-page">94</span><a href="五百家播芳大全文粹_page95.html">95</a><a href="五百家播芳大全文粹_page96.html">96</a><a href="五百家播芳大全文粹_page97.html">97</a><a href="五百家播芳大全文粹_page98.html">98</a><a href="五百家播芳大全文粹_page99.html">99</a><span>...</span><a href="五百家播芳大全文粹_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
