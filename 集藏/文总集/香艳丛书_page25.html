<!DOCTYPE html>
<html>
 <head>
  <meta charset="utf-8"/>
  <title>
   香艳丛书 - 第 25 页/共 467 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   香艳丛书 - 第 25 页/共 467 页
  </h1>
  <div class="content">
   他日，冯又至吴家申前言，乞为小哥地。子宁内子为言：“某处颇有机缘”，聊慰其来意。冯遽归，具酒肴，令其干父李老率小哥猝至锡元家。锡元意必子宁为之作合，非无因而至。又见所馈诸品，烹调精腆，滋味声香。糕饵诸式，玲珑新巧，皆非市肆可得。不欲拂其情，遂坐受百拜父子礼，竟似夙有成议者。 
　　小哥年十五，炊汲洒扫，朝夕恪勤，依依膝下，听使令。锡元爱之，携往盐厂。吴子宁见之，以为此举锡元自为之，亦不问其所以也。已而锡元挈小哥返扬，小哥归而省母。未几，忽偕李老至，锡元延之坐。李似欲有言而止，既而曰：“势必尔。无嫌直告也。”因语锡元曰：“为极无理事，欲渎君听，此事必如予老人意，则可两全。否则两失。姑妄言之，予家北京，侄为司礼监太监，颇得意。老人在京，差具饘粥。前因吾女支身远出，必欲老人作伴，不得已来扬。月内家司礼，已两次飞书，促吾北归。但念吾女一子已为君嗣，支影单形，万不能自活。若令此子归宗养母，则负君德，且伤君心，皆为非计。老子之意，莫如令吾女继君室，为君操井臼。君就居吾女家。为吾女主持门户，则小哥离母而仍依母，稍尽鸟私。君无妻而适得妻，亦成嘉耦。衣绽则缝，服污则洗，饥则饭至，渴则茶来。试问老鳏夫，曾有此乐事否？所谓必如予意则两全，否则必至两失者。老人之意如此，明哲如君，请三思之。”锡元大喜曰：“事固善，但谁为主婚者？”李老拍胸起曰：“我便是。有家司礼在，谁敢何我者。”乃急索柬及笔砚，亲书生庚，双手送陈。陈奉持之如获珍璧。 
　　已而就冯居成婚，则李老已北上。锡元心惑其美意，伥伥如有失。比入内，则儿席器皿，事事精致。绣帷锦被，璀灿耀目。炉内香气，芬郁缭绕裾袂。虽刘、阮之入天台，不过过也。自是燕尔之情，坚如胶漆。主人以盐厂事屡促之，殊有此闲乐不思蜀意。 
　　二娘尽态极妍，曲媚之中，间以谑浪。一日锡元过其前，忽以足钩之，拥而置之膝，挪揄之曰：“霜后葫芦，中干外枯。”又一日，忽语锡元曰：“闻夫养妇，不闻妇养夫。汝囊中羞涩，何以处我？”锡元曰：“无恐。我有八百金，贮主人典中，汝日坐啖，亦不过羡余微利耳。”二娘眉忽绉，故作沉思状，忽作咄咄声，伸指指锡元曰：“真懵懂汉！多金贮彼无片纸支字，付汝为据。主人年迈，一旦不测，伊郎岂善良者，欲强索难矣。前无室家，故作此浅计。今守舍有人，急宜索归。伺物有贱征，君居奇，可获大利。何寄人篱下，仰人鼻息？”锡元心以为然，乃向昌祺索取所贮金。 
　　昌祺年老而智深者，语锡元曰：“银便如数取去，但此物当念辛苦中来，贮诸典，利虽薄，得之意中。若贮之他所，利虽多，宜防失之意外。勿以吾言为非。”锡元不省，持归。二娘置之柜，付其匙于陈。 
　　陈欲持银往盐厂为经运计，与二娘商之。二娘曰：“固善。但须一观大局。有大利，然后归取未晚。万一无利可弋，势必持归，舟车浅露，道途往返，八百金岂不足动人耳目哉？”锡元又以为然。已而主人促之急，诸同事又来劝驾，乃定行期。二娘为锡元计曰：“向典移二百金以足千数，异日获利以偿之。经纪家固多多益善也。”锡元从之。移二百金，并付冯嘱曰：“谨守之。”二娘笑曰：“前何太疏，今何太密。汝物即吾物，尚烦过虑哉。”又语锡元曰：“汝旧居房屋值百金，空置无益。盍售之，归价于我。我居此屋，亦以百金僦者，愿以归汝。我年未四十，尚有孕道，倘得子，则此为我二人偕老之处。授之汝子，小哥则别处之他所。宜早为计，亦欲附橐中求微息也。”锡元又从之，且喜其有远虑精心计也。临行，二娘问归期，锡元曰：“吾久未往，诸务丛积。今往多则三月，少亦一二月。”二娘曰：“期何远也。天气将署，汝父子需凉衣，越日须遣小哥归，取服之垢者归濯之。彼处食物，或不堪入口，此间常制就，令小哥挈至。”锡元颔之，又心感其情之深也。既至厂，逾数日，果遣小哥归。嘱以五六日，必至厂。逾期不至，延至二旬。仍不至，锡元乃暗自诧为怪事。遂弃厂务，兼程而归。 
　　至则屈戍守门，排入则室中荡然，不留一物。往问屋主人，则曰：“渠计月出赁钱，居三月出钱若干，欲去则听其去，又安知其所之？”锡元乃知所居，亦非百金僦者，不觉魂胆俱丧。谋之吴子宁，子宁曰：“堕彼术中矣。”偕晤赵昌祺，欲其拨遣多人踪迹之，昌祺摇首曰：“何益？彼有如此手段，而岂为人踪迹耶？所惜者，八百金耳。”锡元大惭，已而主人知盐课中亏二百金，为陈所浪费，亦不复追索，但好言遣之。锡元无所归，穷困，每为人言反诓状，辄捶胸顿足，悔恨欲泣；或有知之者，曰：“此北京黠妓罗二娘也，诡信凭耳。” 
　　一日锡元闲步雷塘，适画舫有贵公子拥数丽妓欢饮，二娘在焉，始知其行踪不远，又抱琵琶渡别船也。因在岸侧，为二娘所见，乘间以手招之，私语曰：“陈郎耶，向日无情，实为李老所误。彼构成此局，许我百金倩为媒，非我本怀也。明日可伺吾于集庆巷王姥家。其继女小凤我姑也，为白我意，留彼处片刻，我来，当有以报汝。”乃出袖中碎金五六两予之，即麾之去。翌日，锡元至集庆巷，则王门已为邑令封局，所言王姥及小凤者，被逐出竟久矣。乃知复被所欺，愤极归徽为僧云。 
　　是时流贼破陕西及河南，势逼南畿，淮扬诸郡无乐土。兼值岁饥，比户流亡者半。至宏光立四镇，扬州繁华都会，几为战场。于是隋堤楚馆，蛛网尘封。吴地妖姬，风流云散矣。 
　　扬城西郭有种蔬人蒋老者，所居茅屋一椽，四壁倾坏。值世荒乱，种蔬常不自给。饥则掘江干野荠充腹，往往数日不能举火。然勤于操作，年五十余，精力健强，挥锄町畦间，虽寒暑无所苦。 
　　岁乙酉清兵南下，将至淮杨，蒋之邻里，皆率妻子逃避一空。蒋老无妻不逃避，仍依茅屋。自念无食，逃亦死，不逃亦死，死是意中事也。既而大兵围扬州，其驻西城者，为满洲都统某，其队长曰“披甲”。一披甲掠村落，获蒋老至都统营，都统见以败蓑蔽下体，问曰：“是乡农乎？”蒋老不能对。都统令剪其发，当各营担水之役。蒋老力作不敢片刻闲暇，担水毕，即为析薪炊爨，沐马扫溲，事事周至。诸披甲悦之，相与语曰：“闻说南方人耽情逸乐，日日啖烂肉，饮苦茗，睡至日高三丈未起，何此人勤悫如是？”因担水至都统大营，其掌马卒令蒋老刈取马刍。都统阅马见马刍，问何人所办，掌马卒举蒋以对。都统喜曰：“彼乃办事精细。”夏月茭根有蛭，截其根，令马不病。满人生长北方，不知南方茭草，夏月不宜连根饲马也。遂纳蒋老步兵牌，隶正蓝旗下。 
　　未几，扬城破，阖城受屠，妇女老丑皆被杀。独留少美者给有功披甲。已而大兵渡江，军中不许携带妇女，限三日卖诸民间。诸披甲以买主拣择，致价不均，各以巨囊盛诸妇女，固结囊口，负至通衢，插标于囊上，求售甚急。大率皆为留扬镇守北方人买去，本城人则靡有孑遗矣。一披甲欲卖去囊中人，三日不售，怒而欲投之江。同伍力阻之，披甲曰：“然则将付之何人？”或曰：“蒋蛮子劳苦无妻，盍以赏之。”皆曰善。呼蒋至，披甲指囊示之曰：“尔无夜伴，任尔取去。”蒋茫然不识所谓夜伴何物。诸满兵语之曰：“赏汝老婆耳。”蒋恐甚，顿首于地，哀恳曰：“一身不能自活，不敢从命。”披甲怒曰：“南方人刁诈信然，白手得百金货，乃假意故却，天下岂有不要老婆之男子？而于吾前作诳话耶？”将拔刀斩之。一满兵从后抱持，诸同伍举囊置蒋老背，叱令速退。蒋老不得已，负归茅屋，惝祝久之，莫知所措。 
既而念此中人受困已极，背负时绝无声息，似垂毙者，不胜心恻，乃启囊视之。则一美也。奄奄一息，果垂毙矣。急抱起，卧之于败板，罄其瓶得米合许，拾芦枝煮粥，就其口灌之。已而妇仍昏昏睡去。蒋老复至大营供役，满兵戏语曰：“新郎宜有喜色，何不豫为？”蒋老曰：“吾自分将作沟中殍，何忍更累一妇。俟彼稍苏，询其亲戚，行将送之归耳。”诸满兵怜其诚，赠以蚊帐被褥，又与干粮黑豆各斗许。蒋老拜谢携归。视妇转动，颇为心慰。复煮粥抱起进之，觅一便器置寝所。次日复煮粥食之。 
　　时大营已行，蒋老无所事事，仍携锄种菜，及归。妇已起，两手搘败版而坐，见蒋老，忽问曰：“此何处？”曰：“西城外小村落也。”曰：“我何以至此？”曰：“满洲兵令我负归。”曰：“去钱几何？”曰：“贫人无钱。”妇沉吟曰：“无钱安能得我？”曰：“当日以不能相活力辞，乃彼拔刀欲杀我，幸同伍中力救，劝我负归。”语未毕，妇又昏倦倒身下睡。 
　　阅两日，妇神气渐爽，蒋老炊饭，佐以园蔬与食。蒋曰：“此地离城，不及半里。”妇潸然泪下。蒋曰：“尔有夫乎？”妇曰：“吾扬州太守妻也。”蒋骇甚。曰：“是官太太耶？”因顿足曰：“太守已殉难。奈何？”妇曰：“非也。乃前任太守某也。”蒋曰：“然则太守固在，可相闻也。”妇悲泣曰：“陕西残破，太守亲戚久无。”蒋曰：“太守无亲戚，汝或有父母兄弟，尚可相依。吾当为汝遍访。”妇又泣：“吾止一义母，城破时为兵所杀。”因号恸不止。蒋老亦为流涕慰之曰：“且无悲，终当有所归依。缶中尚有半月粮，迟迟以待可也。”妇曰：“感尔厚恩。但尔贫困至此，食不能继。奈何？”蒋老曰：“世乱已平，谋生亦易。”妇颔之。 
　　后见此老诚悫，遂有倚托终身之意。呼至前问曰：“汝得进城否？”蒋老曰：“日来为访官太亲戚入城。”奚止数十次，遍走空城，寂无人踪，惟尸骸满道耳。”曰：“满兵守门，免盘诘否？”曰：“守门兵吾熟识也。且吾有正蓝旗步兵腰牌，原无所阻。”妇喜曰：“果尔，吾有事相委。西城内有董公祠，祠之左侧，第三家门首，一大阴沟中，有木匣二具，可为吾取至。蒋老遽诺即行。妇呼还语曰：“匣不可露人目。守兵见之奈何？”蒋老曰：“置匣于土簏底，而以乱薪覆其上，可也。”须臾归问妇曰：“何物镇肩沉沉者？”妇曰：“银也。”破锁视之，约千金。妇又曰：“更有一处，乃集庆巷中第四家，屋颇卑，小门有双环。入此门，过第二进，至东侧厢，厨下积灰中藏银两大包，今已四年有余，未知为何人所得也？”蒋老曰：“吾姑一往。”及至其处，则门首陈设弓刀，为满洲兵舍馆矣。蒋老方徘徊门外，一满洲兵出，见之遽趋而前，拍其肩曰：“老蛮何事至此？”蒋视之，乃素相识者。答曰：“拾粪酿田。”其人曰：“甚善，此间厨下有多年积灰。为吾除之。”乃引蒋老至灰所，指曰：“幸除净。”言已即去。蒋老抉灰，得大包二，各用布厚裹，而以细绳缚扎，比前更重。乃置之簏底，灰覆其上，担归。妇大喜。 
　　次日妇复语蒋老曰：“汝胆颇壮，玉带桥北有一大第，汝识之乎？”蒋老曰：“识之。吾前为官太访亲属，屡至其地，向为一满洲大帅所据。今大帅移营南去，此宅空洞无人居矣。”妇曰：“此宅中板房一所，下有银窖。其左边版末有铁环隐记，拽环启板，即可得。”蒋老曰：“倘已为满帅所得，奈何？”妇曰：“吾决汝此往，亦必如意。”蒋老于是荷土簏入城，至其处，果有板房一所，半为满兵拆毁，独有铁环处一半，安然未动。如其言，启视，则累累皆白银砌满窖中。运之于簏，仍覆土于上，担重而出，荷虚而入。如是者数四，守门者曰：“老蛮种菜，获几许利，而作苦如此邪？”答曰：“穷人不劳不活耳。”于是尽运以归，即于妇寝所之侧。累土为窖，为妇藏金其中。喜谓妇曰：“顷见扬人纷纷返里，铺家亦有开张者，大势已静。人间夫妻子女骨肉，相聚有期。吾为官太访亲属，倘有天幸，可挈此多金归去。搬运之劳，吾力犹能为役。”妇曰：“吾何归？归汝耳。”蒋老大惊，辞曰：“茅舍饿夫，不敢作此想。”妇告以情，曰：“吾北京乐户罗小凤也。出自青楼，惭非白璧，发方覆额，猥以姿容邀诸贵人欣赏。奈慈母即世，见妒悍嫂，继为此地洪生所怜，挈吾南来，别居吾于董公祠左侧。又遭洪妻率悍妇捉我痛殴，扃吾于小楼中。吾愤极，自缢不死，继归吾集庆巷王姥家为妓。幸义母加恤，恩同己出。安处数年，忽为诸恶少图诈未遂，首之公庭，备诸榜笞，逼令归籍，乃与义母行至山东。适太守朝觐南回，娶吾为继室，侍寝三年。适太守解任，留扬玉带桥边。又一载。不料江中之讣旋闻，城外杀声踵至。白头老母，魂逐江流。翠黛娇儿，身羁毳幕。忽又束缚囊中，委弃道左，暴露三昼夜，饥渴莫我救。此时早知有死，安望生存？谁实脱我以死？谁实食我而生？私心窃幸，谓自此已得所天。君乃令我终失所归耶！”言已悲咽不自胜。蒋老亦为之怜恻。后遂与之同枕席。盖此老混沌初开时也。 
　　时南北虽通，商贾往来绝少，两地所出货物，各苦积滞。蒋老与谋，先营草房百间。于是持千金往北各贱贩其土货而归。草房百间储俱满。一时南北贾人乐其便近，悉来贸易。不数年取利几十余万。乃造大第，画栋雕梁，以居妇于其中。罗列珍错以养之。凡妇所指挥，无不如其意。至是仍呼妇为官太。家人亦不知此何自来也。 
　　一日蒋老语妇曰：“藉官太力得起家，或意欲施舍作善事，当以万金相还。”妇曰：“是吾还汝物，何待汝还我也。”因言：少时在北京，母将死，私举遗赀五百金授吾。是夜梦金甲神指吾百金谕吾曰：“留以偿债。”已而携至扬城，得洪生厚赠，又梦金甲神来曰：“速藏偿债金，祸且至。”惊寤如神言，匿之门首沟中。已而遭洪生妻苦辱，以练自绞其颈，魂离形矣，忽见金甲神叱曰：“债未偿，乃欲逃乎？”挥手作刀剑声，楼下一妪，惊寤来救吾。已而入妓馆，积金二千余，静夜与义母共包裹。又梦神如前语曰：“速藏偿债金。祸且至。”寤而泣，告义母，母不信。黎明吏役持牍来拘母，迫匿之厨下灰中。房屋即为县令封闭，不得入取。己而入太守署专宠，宦囊若干，皆委我藏弆。又梦神曰：“偿债金已足，汝可自缴。”今各处所藏金，汝往辄获，神亦不复梦，岂非原是汝物，兆由前定乎？蒋老亦心异焉。妇乃立誓焚修，广行善事。遂为蒋老置妾生一子，抚之如己出，年逾六十，先蒋老而卒。小凤之晚节若此，而罗二娘则不知所终。 
　　连宵积雪，饮南酒数杯，纸窗淅沥声不止。一灯相对，不觉旅怀坌集。适主人出，纵谈维扬坊曲闲逸事。主人，扬人也。声口间，颇足为乙邦奇优孟，曲畅情节，巧摹入神。一时噱嗢，差慰寂寥。早起呵冻笔书之败纸，庚寅仲冬燕邸思庵闲笔。 

　　笔梦叙（附：顾仲恭《讨钱岱檄》）　清　佚名　撰 

　　古今皆梦也，自富贵逸乐以至贫贱困厄，境不同而梦则同。何也？当其富贵逸乐，则见为富贵逸乐矣。当其贫贱困厄，则见为贫贱困厄矣。一旦神与形离，冥然归于无何有之乡。彼又乌知夫富贵逸乐之为富贵逸乐，贫贱困厄之为贫贱困厄耶？是则古来境不同而同归于梦也。若钱侍御秀峰公，其可谓极富贵逸乐之境者乎。第宅之广且巨也。如此，人人见为富贵逸乐也。而不知富贵逸乐之人，亡归于无何有之乡，则所谓富贵逸乐者，乌可得而据乎？不可得而据，尚安有所谓富贵耶？逸乐耶？侍御之生也，因梦而生。后之富贵逸乐，特梦缘耳。为述其生平，作《笔梦小叙》。 
　　侍御之生也，父龙桥公梦一老僧，丰颐大耳，径造其家。云：“自泰山来，欲借此了缘。”觉而夫人生男。因取名岱，字汝瞻。后汝瞻为直指，奉使泰安州，诣一寺，见僧堂有一小照，宛如己貌也。问之，有僧对云：“此先师为某乡宦所辱，一笑而逝。”其年月日，则侍御所生之月日也。已侦知乡宦实肆横乡里为不法，欲题参。不五日，而家书至。盖乡宦闻而恐，急赴常求救于龙桥，愿重建此寺，为封翁祝厘。龙桥性仁厚，好奉佛，作书宽解之。后此寺鼎新巍焕，重振宗风，如老僧时云。 
　　龙桥世业颇丰，实无意其子读书，侍御入小学，其师亦仅能记名生而已。不二年，而经书皆成诵，并晓大义。师惊告龙桥，乃择师学举子业。甫搦管而文理斐然可观，真夙彗也。是时，吾邑承瞿文懿盛名后，邑中士大夫家立文坛，月旦子弟，侍御与近里萧氏子，徒步来城与课。至湖桥，两人遥玩山景。钱喟然曰：“我得志，第宅必营于西半城。”萧曰：“然则我必东半城。”后皆验。萧名应宫，字观复，登进士，兵备辽东，捆载而归，广营第宅，今方塔前小东门一带萧家廊下是也。自兵备去世，而其子孙已凌替矣。侍御中隆庆辛未进士，出江陵相公门。江陵爱其才，深相得也。擢御史、三持斧钺代巡，四典乡会试，而门生故旧，自此盛也。神庙登极覃恩，龙桥膺封诰，然尚勤穑事。时郡丞杨借防江名，驿骚乡里，道经彭城宅，欲暂避雨。吏役见一老翁仓卒在场收麦，以苍头呼之。俄而肃冠带出迎，则前收麦者。语郡丞曰：“明府此来何为？”曰盐盗出入，特亲稽察耳。”翁厉声曰：“盗于何有？此地实宁静，何为数来，使数十里小民不胜扰？”郡丞惭焉，即为返旆，并勖汛卒戒勿生事。龙桥有兄早世，为抚遗孙，翼之成立，分金使富。弟念甫营宅，占乃兄地，旁观为之不平。翁曰：“渠从力穑起家，肯堂肯构，亦先人之光也。”置勿较。后侍御给假养亲，寿至七十有八而终。江陵秉政，势颇煊赫，长安士大夫欲一见颜色而不可得，惟侍御至接见，似有夙缘。壬午春，江陵招饮，席间偶言楚省文风颇盛，但敝邑则殊少科甲。侍御对曰：“今科必是世兄。”然无心也。至秋闱而湖广主试首点钱岱矣。江陵子中式，撤闱。张来谒，即呈帖邀饮。次日主考赴相府宴，自贡院至相府，约二里许。所经街道，皆上结彩绘，下铺氍毹，旁列鼓吹。主司与从吏皆履不沾泥，如入赤霞城，郡人聚观，传为胜事。 
　　附记赆仪： 
　　程仪二千两、彩缎百端、素缎百疋、色绢八十疋、银壶二、金斗一 、玉匣砚二、碧玉蟾蜍二、猫儿眼二、湘妃洒金扇十、东珠扇球一 、雄黄假山一、金镶玉带一、古铜炉一、古铜香盒一、水晶插屏四、宋元板书四种 。 
　　侍御复命后，谒江陵，握手慰劳，意气益投。然侍御为人，煦煦和厚而后虑深远。以江陵明察，凡事并不干请。遇公政，亦能委曲开导于江陵前。故江陵虽刚愎自用，未常不改容以听。而仕途热中之士，皆思得当于彭城公，不待谋面而馈遗络绎于门庭矣。 
　　一日江陵酒后，谛视侍御戏之曰：“兄真福相，老夫此位不久将属，盖非有心也。”而侍御不无他疑，遂作引避想。时皇太后万寿庆贺毕，疏请终养，江陵挽留甚力，不从。江陵作诗以送，且属云：“地方利弊。幸密札相闻，以佐老夫不逮。”时长安歌诗馈赆者填塞旅邸，遂告假归。时也四十有四。出京后，如长芦鹾司、山东按抚、布政及诸都司皆故交，俱遣使赍厚赆。至府县以下，杂沓送礼。过宿迁，扬州盐运司赵汝瑚、知府方进皆侍御门人。离郡二十里出郭迎接，请暂留身泊埂子。坐轩轿，仪导至公馆，结彩张灯，陈设绮丽。二公及江都尹陪宴。明日出游琼花观，晚至盐司署设宴观剧。凡扬郡名班皆集。有扬州监税徐老公者，亦在座，自云：“有家妓数名，颇娴音乐，明早乞枉驾一顾，稍申款曲。”至次日，复往监税署观女乐，徐公屡诩其教习之善，选择之审。侍御姑口誉之，以其为弋阳腔，心勿悦也。徐监选女乐四名来送，固辞之。徐监乃唤满江红载四女，遣管家二人，女侍二人，候镇江口，随侍御至家。 
　　附记女妓： 
　　张五儿（年十二，扬州人后，名五舍。） 
　　韩壬姐（年十二，北京人，后名壬壬。） 
　　冯观儿（年十二，扬州人，后名观舍。） 
　　月华儿（幼养徐公家，不知姓。年十一，后名月姐。） 
　　时江南旱，镇江闸止辰、酉二时开放，虽上司紧急公文，逾时亦不能行。独侍御舟至，不待即开。而抚标兵卒及按院差官，已赍帖迎候三日矣。侍御锦归，会族庆宴，龙桥冠带上坐，命四女子侑酒，曲皆弋阳调，举座大笑。后侍御命掌家韩寿妻老四者，抚五舍、月姐为女。命王成妻老庆者抚壬壬、观舍为女。两妇梳妆极好洁，缠弓足，理发鬓，不逾年，皆成秀美小鬟。 
　　附：记扬州众商揭送礼单 
　　赆仪六千两、银杯盘十二副、金杯盘四副、金镶牙箸十双、金镶檀箸十双、银喜壶两把、银蜡台二副、嵌铜蜡台六副、银镶插屏十二、晶灯十十盏、宣德瓷器八十件、莲花晶灯二十盏、斗色晶灯二十盏、古铜唾盂一 、花梨桌四、椅十六、书桌二、脚踏四、文柜二、雕漆凉床一 、古铜面盆一、锦被二床、锦褥两床、哆啰呢帐一、银帐钩二、绣披十六、绣围四、古铜花瓶大小各二、一品补服十。 
　　是年冬，龙桥公考终，讣音未至京师，而江陵慰唁手札已至。盖公从驿递报知也。治丧分三处，皆设公神位。凡各省同僚近好，则郡中承天寺。县中绅衿，则彗日寺。乡间，则三党姻戚。间有籍在各省，仍来吊于郡县，亲至鹿苑者（公所住镇名），皆门下士也。郡中治丧，则在郡乡先达主之。（王娄东亦兴焉）在县，则瞿、孙、陆三宦主之。乡则三日而毕，县则五日，郡中则几及半月。盖远方道里不齐故也。数日辐辏骈集，司丧者几应接不暇。 江陵祭文、墓志及赙赠等，郡侯吴县尹亲赍至承天寺，随后复躬送至鹿苑墓中。其祭幛三百轴，皆白绫裱写。赙仪亦几二万有奇。祭品充栋，狼籍庭阶。每日都为舆隶厮役负载而去。其猪羊等牲，积若邱山，娄东每日分送陪吊诸宾。有庠士夸诩人曰：“钱老先生家执绋回，知荆妻豚子，日日得尝少牢味。”闻者哂之。侍御守制三年，江陵四次手书不答，终丧始上书答谢。江陵即答回书。又云：“倏忽三载，光仪契阔，梦想为劳。适接华翰，知读礼后，余哀未忘，真仁人孝子之用心也。赈济事不意奉行不善至此，当再渎圣明，救此一方民命耳。伏祈云云。”（江陵札侍御皆秘此札偶书房见之） 
　　未几，江陵复致书来，殊有推毂意。然侍御已相度西城营菟裘，为终老计。捧檄之喜，久淡如也。西城第宅，其最著者，曰集顺堂、怡顺堂、百顺堂、其顺堂。（其顺为长子仍峰建，栋择名材，尤极坚致，在虹桥下塘。）宅第皆前后相望，翚飞斗角，盘亘山塘。西泾邑中第宅，此为首推。集顺堂右为山满楼，侍御门人为浙盐司遣干仆建此楼为老师寿。其纪纲之仆，身极短，粥粥若无能，而指挥工匠三月而成。其高数仞，深广称是。后盐司来谒侍御，设宴此楼。适优人装兀术战败时跳跌状，撼摊席上高果，盐司赧甚，恐老师之不足于中也，立命更造。用直长木厚至二寸余，崇敞巩固，为通邑名楼之冠。（今为侍郎蒋戟门所得，分授三房，俗称环秀。）山满楼之右，为四照轩。轩有池，池上有湖石，名“舞袖”、名“翔鹤”，皆玲珑耸秀。门下士远方辇致，选择最致者。假山之上有亭曰“挹翠”，西城山景，踊跃亭前。亭下有五石壁，划削如天成，刻营造年月于其上。侍御自记亦镌焉。轩前皆美山石，有大松二，挺秀天表。轩之左右，亦皆湖石为山。山径幽折，峰峦隐秀。侍御一生此处为最乐，故以秀峰自号焉。辟园曰“小辋川”，在西城九万圩西偏。城河自南门依城趾直西至此，而缭绕回环，中多曲港。方为之洼，圆为之沼，俱与城河通。围以高垣，甃以水门。水门时启闭，容游船出入。内则石梁木槎，或造台观以架其上。水边植柳、桃、李、梅、芙蓉等，每春，乡人载妇女荡桨入水门，浓阴垂庇，落英缤纷，皆欢呼终日以为胜游。尘之中有亭，无基址，以大木作桩，凌空结撰，所谓空心亭也。其铺板不用实心，俱彤镂花胜如窗棂，以透水面凉风，为夏日避暑所在。门客赵静之构思营成者，集顺、怡顺、其顺，每大门前开一荷池，石栏周围，夏月则荷香数里。惟百顺堂在山塘泾西岸，荷池在听事之旁，亦极广大。园内为侍御晚年结构，虽不及四照轩之胜，然名石颇少，而四时花卉则盛。近地街道俱设闬闳，故侍御门前无敢夜行者。夏月则令居民各泼井水于第前街道，侍御夜归，如行早凉时也。侍御寝处在集顺堂之日多。怡顺堂为令嗣读书处，西席设焉。其顺乃晚年所建，长公仍峰居之。百顺则女乐聚焉，连房洞闼，几四百间。 
　　长公极聪明，曾记其幼时试笔作破题。是日侍御设盛筵，演戏款师，题目是“学而时习之”一句。待完后，邀师赴席，而搦管良久，只写一句“如鸟数飞”。师意大窘，谓其抄注凡儿也。外边邀请已屡，视其稿，只是“如鸟数飞”四字。及侍御自来邀师，长公大恐，速书，学之象也。呈师，师乃讶其灵异不凡。长公，名时俊，万历庚子举人。甲辰进士，仕至湖广副使。（长公子裔肃亦孝廉。） 
　　侍御居乡，加惠于寒微。而待绅衿则殊倨傲，生平未常作威福，亦未尝与当道关谈一事。虽声气甚广，束修之问，接踵门庭，皆及门显位者。为报师恩，实未尝遣介致书以求分润也。故江陵身后，大滋物议。而侍御脱然无累，优游林下数十年，声色自娱，无纤芥祸云。 
　　女教师： 
　　沈娘娘，苏州人。少时为申相国家女优，善度曲。年六十余，探喉而出，音节嘹亮，衣冠登场，不减优孟。 
　　薛太太，苏州人，旧家淑媛，善丝竹，兼工刺绣。年五十余，宅中皆称为太太 。 
　　女优十三名： 
　　老生张寅舍，家人女。两眉疏秀，颜色洁白，颊有微靥，体态端雅，弓足。得幸于侍御，改名素玉，为侍妾三十年。侍御卒后，入尼庵，奉佛终身。 
　　正旦韩壬壬，北京人。紫膛色，颐额方称，丰姿绰约。足略弓，后适张仆子五郎。 
　　外冯观舍，扬州人。姿容秀丽，长大姣好。足弓，名翠霞，侍御于侍妾中命为首领。侍御卒后，旋卒第中。 
　　老旦张二姐，小东门竹匠女。姿色红白停匀，身材五短。弓足。侍御卒，年已四十余。适人。 
　　小生徐二姐，苏州人。脸如鹅子，丰满洁白，小口花牙，态度娴雅，弓足。为侍御妾，貌独冠群妾上，名佩瑶。后终其家。 
　　小旦吴三三，苏州人。眼微似斗鸡，而丰姿俏丽，色态双绝，弓足而纤小。后适顾氏子为妾。 
　　小旦周桂郎，苏州人，姿容妍丽，体态娉婷，弓足纤小。其平正轻利为众妾莫及，有凌波微步之致。为侍御妾，改名连璧。 
　　大净吴小三，家人女。面白面圆，身材征胖，足未弓。后适家人长寿。 
　　二净张五舍，扬州人。姿色红晕，身材短俏，足略弓。终于侍御家。 
　　小净徐二姐，韦县人。面洁白唇，有一黑痣，颇妩媚，独足未弓。后适苏州一富人。 
　　贴旦月姐，眉梢长曲，面颊微靥，姿色颇艳，弓足。后配家人子谭四。 
　　以上十三人，皆女师沈、薛二人教之。咸能娴习成戏，然皆不能全材，每能一二出而已。又各有工有未工，如张素玉与韩壬壬，则姜诗芦林相会、伯喈小别，其擅场也。徐佩瑶之张生，吴三三之莺莺，周连璧之红娘，张素玉之汲水诉夫，冯翠霞之开眼、上路训女等曲，尤为独擅。扮净者别无他长，第傅粉面作杂衬脚色。或吹弹合曲，打杂走场。而女师沈娘娘，则职司鼓板而已。吴小三名扮大净，实未独出登场，声音细不能唱高调。而张五舍、徐二姐每扮杂色登场，则缩胸不能为科诨。惟舞技则人人精熟，每于酒筵散后，摆列舞桌，或四张，或八张，女教师配齐身材长短，着一色舞衣，音乐竞奏，捉对登场，歌曲一阕，乃立舞桌起舞。其偏反偃仰，跪起鞠曲，疾徐高下，节奏齐合，长袖旖旎，彩裾闪烁，宛如洛神巫女，从空而降。舞毕再歌一阕而退。然张乐时，僮仆非承应，不得混入戏房中。只是女人伴当，钱老四、王老庆各管箱笼、衣服、首饰、装匣、及靴帽等具，不关男人也。曾记数年前，侍御宴一显达出，女优为侑，其僮姚保者，窃从百顺堂罘罳隙窥之，有言于侍御，即杖而逐之。而教师沈、薛又有拘束严肃。其家人女，平时则母家照管，余皆两教师收管。衣服四季增添，首饰及脂粉等费，则岁底颁发。时或三两一名，或五两一名，设宴时赏赐在外。所赏或簪，或环，或指钏，惟扮生旦者，蒙赐尤多。 其曾侍寝者，歌舞且工，却不在宴时赏赐。 
　　罗兰姐者，其父为罗鸣九，系瑞霞班老生。瑞霞为郡中名班第一，而罗又为子弟中第一。罗之姊为广东按院王公副室。王系侍御分房所取士也。复命过苏，来谒侍御，知侍御怡情音乐，乃因副室，介鸣九，出千金，买此女为寿。后因习舞登桌蹉跌，血不华色，侍御遣还母家，不知所终。 
　　冯翠霞者，小名观舍。性极慧，自维扬来，不阅月，已能说此间乡语。初装副末，仅能锦衣缓步，唱开场词。唱毕即载红毡帽，出场吹笛弹弦，或扮家人之类，别无他长也。后因装外之王仙仙身材微短，教师令两人交换，乃大见所长，侍御观而悦之。至晚年，犹朝夕不离左右，诸妾咸听指挥焉。 
　　宅中每月演戏，亦不过二三次。若檀板清歌，管弦齐响，无日不洋洋盈耳。诸女中歌声最婉转悠扬、字字溜亮者，惟张素玉，次则冯，次则韩，又次则张与二徐。余皆出声太细太娇，似非小旦以外所宜，盖女人不能高调也。侍御止蓄女乐，不蓄梨园子弟。邑中向有钱府班者，特记钱府牌额，非钱府教成也。然侍御宴外宾多用男班，而女乐但用之家宴及花朝月夕而已，曾不轻出侑宾。 

　　附记演习院本： 
　　《跃鲤记》、《琵琶记》、《钗钏记》、《西厢记》、《双珠记》、《牡丹亭》、《红梨记》、《浣纱记》、《荆钗记》、《玉簪记》。 
　　以上十本，就中止摘一二出，或三四出。演时，王仙仙将戏目呈上，侍御亲点讫。登场演唱，侍御和颜谛听。或曲中有微误，则即致两女师为校正之。 
　　春时小辋川花丛似锦，侍御日偃息其间。诸女或打十番，或歌清曲，张素玉中坐司鼓，余女团团四围，笙歌相闻，几于满城。墙外游人，竟日立听，皆作李謩想。夏时则避暑小辋川之空心亭，诸女轮番随从。每日四人坐一船，荡舟轻漾而渡至亭。湘帘四挂，兰蕙百盆，缥缃碗几。四女则趿小红鞋，遍体水纨，肌肤雪映，挥扇榻旁。侍御手一编，饮凉茗。倦则偃卧鼾睡以消永昼。时或卷帘凭槛，惟觉荷香风送，清气袭人。至暮方回。侍御于夏月酷暑不作音乐，不会客，虽贵客至，亦只令长子仍峰晋接而已。 秋时或小辋川，或四照轩。遇枫叶落，则登挹翠亭，列酒肴，命侍妾每清歌一曲，进酒一觞。至夜张灯亭上，弦管迭奏。都人士每从城西上望之，以为不减谢安。 冬月则于百顺堂期我轩地板上，再铺重茵，窗棂皆以毳幕掩蔽。卧榻之前后，以细姑绒作幔，挂于帐前。帐用细绢为表，复以细绢夹之。故安寝绝无寒气。宴饮用女乐，惟冬天为多。 
　　七十以前，每多长夜狂饮，管弦歌舞，甚至达旦。七十以后，自日入至夜分而已。晚年畏寒尤甚，常至小辋川赏雪。首戴风巾，紫貂暖耳。身衣狐白裘三重，犹虑足冷。令两侍妾对坐一长圆桶中，复以纩被，伸两足于中间以资暖气。盖用非人不暖之意也。故冬夜临卧，则侍妾先脱衣卧被中令温，然后就寝，不用火炉，恐火气燥烈也。年八十，郡县敦请应乡饮大宾，戚里杂杳庆贺，乃出女乐演戏相款，列筵百顺堂。彻席后，复作管弦之会。已而令女乐十人齐舞，且歌且舞，夜半方散。人尽叹为观止，有门客举少陵诗曰：“盖簪腾枥马，列炬散林雅。”谓此宴如是。泰昌元年十二月考终于集顺堂，享年八十有二。 
　　观侍御一生，掇巍科，登显要。获燕衎之福，极声色之娱，享期颐之寿。子五，登科甲者二，举孝廉者二，孙、曾孙十有四，举孝廉者二，入士籍者六。侍御故后，有族人某者，生忮心，谓集顺不足为丧次，宜治丧于百顺。乃于山塘泾上下两岸搭席厂作过街棚，移尸就殡焉。一县哗然以为非礼。周连璧者，依于其孙裕公家，女刺绣朝夕伴处。外闲群不逞之徒，遂谤议沸腾，欲倾裕公。牧斋为之排解，事乃昭雪。周后嫁诸生王宇新为妾。宇新有兄宇春者亦诸生，竟欲攘而夺之，致周蓬首跣足走避，尤为当日异闻云。 
　　旧交据梧子哭曰：“天乎！何为乎倏而盛，倏而衰乎！一转瞬而变幻如是乎！其愚弄斯人乎！”既而瞿然觉曰：“侍御之生，非生乎？其梦因乎？侍御之富贵逸乐，非富贵逸乐乎？其梦境乎？则第宅之广且巨，其南柯之郡乎？姬妾之多且美，其蕉叶之鹿乎？衣服供养之华且丽，其邯郸旅舍之黄梁乎？且安知侍御之沉酣于富贵逸乐之境者，不栩栩然为胡蝶乎？虽然侍御之梦，其往梦也，而梦侍御之梦者，重复声势赫奕于电光泡影中而尚未觉也。天乎！其谁觉之乎？” 
　　按《蒙叟续谱》：岱字汝瞻，隆庆辛未进士。除广州府推官，以卓异拜湖广道监察御史。壬戌五月卒，年八十二。汝瞻易直弘亮，明允沉塞。遇事斧劈觿解，目无盘错。状貌魁伟，声如巨钟，抵掌谈谐，耸勋一座；骤而与之游，无不倾倒，知为通人快士也。汝瞻为江陵举士，江陵方急才，每得其章奏，辄称善。故事元辅不谒客，而江陵尤贵倨，顾独枉驾过汝瞻，呼守邸人属曰：“传语主人，吾不以此礼加他御史也。”巡按山东、湖广，再主乡试，程文简洁圆润，文体一变。山东多豪猾大驵，通关京辇，持监司郡邑长短，德府强亲近贼杀不辜，急则亡匿王所。一切用闲，掩扑按治论死。豪强慑服，言者请穿河渠，通灌注，下齐豫按臣议。汝瞻讨核原委，条上利害，谓：当坏官亭庐舍千万，所费水衡钱万万，两省骚动而无补国计，事乃寝。其能引大体，决大事，为西台眉目如此。壬午楚闱事甫竣，而江陵殁。诸与江陵厚善者，皆目为“张党”。汝瞻遂不复振。垂三十年，国成溃弛，寇氛日炽。追思综核初政，咸叹息于江陵，思其所录用之人，皆精强干办，可资缓急，不若近世懦臣鄙夫愦眊蠹国家者。而汝瞻则已老矣。中年归田，气力壮盛，出其精神才术，从事于田园声妓以耗壮心。每日管弦铿锵，奕棋饮酒，如是者四十余年。汝瞻内行淳备，以尊祖、敬宗、收族为事。建五王祠，修族谱。宗人贫老破衣芒履蒙袂登堂，与金章朱履杂坐，称孙称侄，不敢少自假易。盖其祖父家风如此。晚与余谈江陵时事，举其决疑断国者数十条，以相策发。新城王司尊象干，同年生也。天启中，以款虏开镇前辽，汝瞻笑曰：“王霁宇遂作擎天一柱，朝家可谓乏人矣。”先君常言：“汝瞻不坐废，当任边督，为名本兵。晋溪、虞坡，其在季孟之闲乎？”汝瞻举酒属先君而笑，以为知言也。子时俊，字用章，万历甲辰进士。历官湖广道按察使司副使，居官醇谨，管武林南关以清惠闻。归田后，园池使女之奉，不减汝瞻。其才情挥霍不如。 

　　附：顾仲恭《讨钱岱檄》 
　　仲恭名大韶，顾大章之挛生弟，雅擅古今文词，恃才任气。老于国子生，时岱将饮大宾，仲恭作文讨之，传播通邑，岱为气沮焉。 
　　原任削籍御史钱岱者，山川钟戾，宇宙穷凶，筮仕节推，而佯败奕棋。作吴太守之门客，躐等侍御；而号呼狗窦，附张相国之义男，敬大臣命题，士林讪笑；八丑记成曲，里巷喧传。既失江陵之鹰犬，而垂首以归；旋为虞邑之豺狼，而张吻以噬。丞簿佐贰，悉供颐指气使之人；门皂吏胥，尽结爪牙腹心之党。瞿起吾以刀笔入幕，素着阁老之称；王寿舍以筹算登堂，兼擅国舅之宠。署曹完为发丘校尉，赵玉坟之白骨夜零；授叶凤为横海将军，扬子江之赤波昼沸。用文则高良、朱文臣之徒逞其诈，用武则陆胜、侯文学之属耀其威。立分管四十九区，处处生波造衅；准手本数千百纸，日日传板投文。极势力之可吞，大不厌乎万贯；苟搏攫之所及，细不遗平百文。其可以柔取者，则饵之以酒食，钓之以女优，不惜捐廉丧耻；其可以强取者，则逼之以私牢，却之以官法，奚惮极惨穷刑？金玉满堂，尽是御人之货；田园半邑，孰非悖入之财？家僮无算，不治饔餮，而惯习酒肆为醉饱之地；伎乐成群，不给衣饰，而专倚市门为粉黛之资。缔构则但画图样，而重阁层楼，听督工者之巧觅；宴享则止开品件，而山珍海错，任买办者之旁搜。毁文学书院为中堂，而荷亭之卧榻难稳；截蕉尾琴川为西沼，而辋川之疆界日恢。局哄族叔君平，立罟钱三山百年之产；奸诱妾姊郑氏，潜移顾豫川半万之资。杀夫大逆也，贪其色而掩其好，则有若萧文煌之嫂；强盗重辟也，赖其赃而收其党，则有若王玉川之儿。父子相争，则助子以杀父，骨肉之焚尸暴矣；主仆成讼，则佐仆以殴主，李翁之托孤痛哉！陈尚书敕谕犹新，松楸之斩伐殆尽；赵少宰骨肉未冷，田庐之攘夺靡遗。翁都谏二姓姻盟，爱女几葬于幽阱；陆职方两榜年谊，亲弟垂毙于老拳。捏假命以诈乡绅，则先太常忍耻唾面；纵群优以辱甲榜，则王进士饮恨垂涕。龚孝廉发忿以成名，半因挞之朝市；浦举人抚膺而立死，正缘辱及妻孥。认奴子为孙行，裔昌之登谱牒，不可解也；压宗女为奴配，钱梗之投书揭，岂能已乎？总之，作恶似惟日不足，行凶真罄竹难书。计罢官以来，历三纪于兹，日管一事，则所破不下百万余家；月杀一人，则所毙何止三百余命。若斯人者，鲸鳄不足喻其贪，虺蝎不足比其毒，蛆蝇不足喻其秽，鬼奸不足比其蜮。上自衣冠缙绅，下至行乞负贩，方百里之内，五万户之民，闻者无不痛心，言之莫不切齿。以故龙桥羞为之父，焚封诰以绝恩；陈氏恨为之妻，借托钵以表怨。张大尹丑诋于公案，秦直指榜示于通衢。乃至甘、邓二案台，耿、杨两父母，屡欲伸威国法，迄今漏网天诛。岂意众弃之罪人，突踞上元之宾席？老生利其微贿，攘臂公然具呈；学师畏其积威，给解先行谢事。将使千年庠序，转为盗贼饮博之区；五百须眉，尽成儿女唾骂之物。高皇之大诰何在？列圣之申饬荡如。匪直一邑之羞，实重三吴之耻！且岱八旬安富，三世豪奢。再输重宝于天合家，业已腰缠金带；预拜房师于相国寺，亦遂名荐贤书。兼之贻厥孙谋，直足绳其祖父。杀婢仆如草芥，缚良善如鸡豚。而国家既逭瘅恶之刑，造化尚稽祸淫之报。止存一线之清议，聊当百姓之口诛。若遂抹杀公评，倒持学政，堂堂僎主，强颜为之酬酢；赫赫宪纲，盛典登其姓氏。则凶邪必加肆横，世界行且陆沉。迄今子游之遗迹尚存，仁宰之新政伊始。岂容殉一二无耻之请，禁亿兆不平之鸣？韶虽伏枕卧床，不觉裂眦怒发。通学云翔而不救，则国学亦可谗言；壮夫林立而不前，则病夫亦可仗义。虽岱势堪摇岳，钱可通神，触之必焦，犯之必碎。姚志禹微讦之而身殒于毒饼，孙弘道隐讽之而祸悬于伏机。然韶废弃散材，留残微息，视一生如蝶梦，等七尺于鸿毛。欲败其名，则弹章波及之人，已忌情于寸进；欲杀其命，则奇病荐臻之际，又何恋夫余生？是用危言于浊乱之乡，奋笔于痿痹之手。敢持大义，责尔诸儒。若不能抗步以扬声，举觥而发郅恽，亦便当卷堂而削迹，蹈海以追仲连。肾肠既敷，聋聩斯警，檄文所至，士类咸知。 
[
　　绛云楼俊遇　清　佚名　撰 

　　钱谦益，字受之，号牧斋，晚而自号蒙叟，亦自称东涧老人。万历丙午举于乡，庚戌成进士，殿试第一甲第三人，入翰林，授编修。寻丁父忧，天启辛酉补原官，主试浙江。以失察钱千秋关节事，坐罚俸告病归。甲子起为谕德，进少詹事。时魏忠贤罗织东林诸人，谦益以东林党削籍旋里。崇祯改元，召为正詹事，转礼部侍郎。适会推阁员，廷臣列谦益名，而温体仁、周延儒不得与，遂为两人所忌。温借浙关节事讦讼于上前，周从旁助之，复坐杖论赎，削籍竟废不用。家居九年，又为同邑奸民张汉儒讦奏，逮至京，事白得释。弘光僭号，晋阶宫保，兼礼部尚书。大兵定江南，谦益投诚，命以礼部侍郎，管内院学士事，寻以老病乞归。顺治四年，又以江阴黄毓旗事牵连，被逮下金陵狱。事白，释还。谦益诗古文词冠绝近代。入仕途，自词诗台阁文章，无出其右者。大拜乃意中事，而屡起屡踣，常怏怏于中年，遂不惜名节，晚年益放情于声色。柳姬如是，故娼也，性慧善诗，晨夕酬唱，倚以娱老。尝修《明史》，属稿未就，悉尽于火，乃归心佛乘以自遣云。所著有《初学集》、《列朝诗集》、《开国群雄事略》、《楞严金刚心经蒙钞》。至康熙三年甲辰卒，年八十有三。 
　　牧斋殿试后，小珰宫报谓：“状头已定钱公”，司礼诸监俱飞帖致贺。传胪前夕，所知投刺者，络绎户外。牧斋亦过信喜极。比晓榜发，则状头乃吴兴韩敬，盖敬通巨珰，藉其潜易也。钱恨甚，后韩以京察见黜，疑钱挤之，亦恨甚。牧斋与浙人水火，自夺状头始。 
　　《吾炙集》、《投笔集》皆牧斋晚年所撰。触忌讳，藏此书者多秘。《投笔集》为族子曾王（按：应为族孙遵王）注。《吾炙集》表曾王诗为首。曾王博学好古，注《初学》、《有学》两集，牧斋深器之，谓能绍其绪云。 
　　牧斋极经史淹贯之能，其读书法，每种各有副本。凡遇字句新奇者，即从副本抉取，粘于正本上格，以便寻览，供采撷。盖正本或宋元精刻，则不欲轻用丹黄也。 
　　一门生具腆仪，走干仆，自远省奉缄于牧斋。内列古书中僻事数十条，恳师剖晰。牧翁逐条裁答，复出已见，详加论定。中有“惜惜盐”三字，尚待凝思。柳姬如是从旁笑曰：“太史公腹中书乃告窘耶？是出古乐府，‘惜惜盐’乃歌行体之一耳。‘盐’宜读‘行’，想俗音沿讹也。”牧翁亦笑曰：“吾老健忘，若子之年，何藉起予？” 
　　初，吴江盛泽镇有名妓曰徐佛，善画兰，能琴。四方名流，连镳过访。其养女曰杨爱，色美于徐，而绮淡雅净，亦复过之。崇祯丙子春，娄东有张庶常溥告假归。溥固复社主盟，名噪海内者。过吴江，舣舟垂虹亭，访佛于盛泽之归家院。值佛他适，爱出迎溥，一见倾意，携至垂虹亭，缱绻而别。爱自是窃自负，誓择博学好古为旷代逸才者从之。闻虞山有钱学士谦益者，实为当今李杜，欲一见其丰裁。乃驾扁舟来虞，为士人妆，坐肩舆，造钱投谒，易杨以柳，易爱以是。刺入，钱辞以他往，盖目之为俗士也。柳于诗内微露色相，牧翁得其诗大惊，诘阍者曰：“昨投者士人乎？”阍者曰：“士人也。”牧翁愈疑，急登舆，访柳于舟中，则嫣然一美姝也。因出其七言近体就正，钱心赏焉。视其书法，得虞、褚两家遗意，又心赏焉。相与絮语者终日。临别，钱语柳曰：“此后即柳姓是名相往复，吾且字子以如，为今日证盟。”柳诺。此钱、柳作合之始也。 
　　柳尝之松江，以刺投陈卧子。陈性严厉，且视其名帖自称女弟，意滋不悦。遂不之答。柳恚，登门詈陈曰：“风尘中不辨物色，何足为天下名士？”洎遇牧翁归，乃昌言曰：“天下惟虞山钱学士，始可言才。我非才如学士者不嫁。”钱闻之大喜曰：“天下有怜才如此女子者乎？我亦非如柳者不娶。”时牧翁适丧偶，因仿元积会真诗体，作《有美生南国百韵》以贻之。藻词丽句，穷极工巧。遂作金屋住阿娇想矣。庚辰冬月，柳归于钱。牧翁筑一室居之，颜其室曰“我闻”，取《金经》如是我闻之义，以合柳字也。除夜促席围炉，想与饯岁。柳有《春日“我闻”室》之作，诗曰： 
　　裁红晕碧泪漫漫，南国春来已薄寒。 
　　此去柳花如梦里，向来烟月是愁端。 
　　画堂消息何人晓，翠幕容颜独自看。 
　　珍重君家兰桂室，东风取次一凭栏。 
盖就新去故，喜极而悲。验裙之恨方殷，解佩之情愈切。 
　　辛巳初夏，牧翁以柳才色无双，小星不足以相辱，乃行结补缡礼于芙蓉舫中。箫鼓遏云，兰麝袭岸。齐牢合卺，九十其仪。于是琴川绅士，沸焉胜议，至有轻薄子掷砖彩鹢，投砾香车者。牧翁吮毫濡墨，笑对镜台，赋《催妆诗》自若，称之曰“河东君”。家人称之曰“柳夫人”。 
　　当丁丑之狱，牧翁侘傺失志，遂绝意时事。既得章台，欣然有终老温柔乡之愿。然年巳六十矣，黝颜鲐背，发己皤然。柳则盛鬋堆鸦，凝脂意体。燕尔之夕，钱戏柳曰：“吾甚爱卿发黑肤白也。”柳亦戏钱曰：“吾甚爱君发如妾之肤，肤如妾之发也。”因作诗有“风前柳欲窥青眼，雪里山应想白头”之句。牧翁于虞山北麓构楼五楹，匾曰“绛云”，取《真诰》“绛云仙老下降。仙好楼居”以况柳，以媚柳也。牙签万轴，充牣其中。置绣帷琼榻，与柳日夕晤对。钱集中所云“争光石鼎联名句，薄幕银灯算劫梅”盖纪实也。牧翁披吟之好，晚而益笃。国史校雠，唯河东君是职。临文或有待探讨，柳辄上楼番阅，虽缥缃盈栋，而某书某卷，随手抽拈，有百不失一者。或用事微有舛讹，旋为辨正。牧翁悦其慧解，益加怜重。 
　　国朝录用前朝耆旧，牧翁赴召，旋罣吏议，放还。由此益专意吟咏。河东君侍左右，好读书以资放诞。客有挟著述愿登龙门者，杂沓而至，几无虚日。钱或倦见客，柳即与酬应。时或貂冠锦靴，时或羽衣霞帔。清辨泉流，雄谈蜂起，座客为之倾倒。客当答拜者，则肓筠舆、随女奴，代主人过访于逆旅，即事拈题，共相唱和，竟日盘桓。牧翁殊不芥蒂，尝曰：“此我高弟，亦良记室也。”戏称为“柳儒士”。 
　　庚寅绛云灾，钱移柳居于红豆山庄。其村有红豆树一株，故名。良辰胜节，钱偕柳移舟湖山佳处，其《中秋日携内出游》诗曰： 
　　绿浪红阑不带愁，参差高柳蔽城楼。 
　　莺花无恙三春侣，暇菜居然万里舟。 
　　照水蜻蜓依鬓影，窥廉蛱蝶上钗头。 
　　相看可似嫦蛾好，白月分明浸碧流。 
柳依韵和曰： 
　　秋水春山淡暮愁，船窗笑语近红楼。 
　　多情落日依兰棹，无藉浮云傍彩舟。
  </div>
  <div class="pagination">
   <a href="香艳丛书_page24.html">
    上一页
   </a>
   <span>
    ...
   </span>
   <a href="香艳丛书_page20.html">
    20
   </a>
   <a href="香艳丛书_page21.html">
    21
   </a>
   <a href="香艳丛书_page22.html">
    22
   </a>
   <a href="香艳丛书_page23.html">
    23
   </a>
   <a href="香艳丛书_page24.html">
    24
   </a>
   <span class="current-page">
    25
   </span>
   <a href="香艳丛书_page26.html">
    26
   </a>
   <a href="香艳丛书_page27.html">
    27
   </a>
   <a href="香艳丛书_page28.html">
    28
   </a>
   <a href="香艳丛书_page29.html">
    29
   </a>
   <a href="香艳丛书_page30.html">
    30
   </a>
   <span>
    ...
   </span>
   <a href="香艳丛书_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
