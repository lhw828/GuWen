<!DOCTYPE html>
<html>
<head>
    <meta charset="UTF-8">
    <title>宋文鉴 - 第 42 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 42 页/共 75 页</h1>
    <div class="content">
　　宋文鉴巻六十一
　　钦定四库全书
　　宋文鉴卷六十二
　　宋　吕祖谦　编
　　奏疏
　　论蔡京　　　　　　　　　　　陈　瓘
　　臣闻尽言招祸古人所戒言语之臣岂能免此臣伏见翰林学士承防蔡京当绍圣之初与其弟卞俱在朝廷导賛章惇共作威福卞则隂为谋画惇则果断力行且谋且行者京也哲宗笃于继述专于委任事无大小信惇不疑卞于此时假继述之説以主私史惇于此时因委任之笃自明已功京则盛推安石之圣过于神考以合其弟又推定策之功毁蔑宣仁以合章惇惇之矜伐京为有助卞之乖悖京实賛之当此之时言官常安民屡攻其罪京与惇卞共怒安民协力排防斥为奸党而孙谔董敦逸陈次升亦因论京相继黜逐哲宗晚得邹浩不由进拟寘之言路浩能忘身徇节上副圣知京又因其得罪从而挤毁是以七年之间五害言者掩朝廷之耳目成私门之利势言路既絶人皆箝黙凡所施行得以自恣遂使当时之所行皆为今日之所改臣请略指四事皆天下之所以议京者也蔡卞之薄神考陛下既明其罪矣兄弟同朝埙箎相应事无异议罪岂殊科一黜一留人所未谕此天下之所以议京者一也邢恕之累宣仁陛下既明其罪矣宣训之语究治之事陛下既察其诬造于是司马光刘挚梁焘等皆防叙复京尝奏疏请诛灭挚等家族审如京言则所以累宣仁者岂特邢恕一人而已哉在恕则逐之在京则留之其可以塞邢恕不平之口而慰宣仁在天之灵乎此天下之所以议京者二也章惇自明定策之功追贬王珪京亦自谓元丰末命京带开封府刽子携劒之内欲斩王珪京之门人皆谓京于此时禁制宣仁京亦有社稷之功今陛下雪珪之罪还其旧官则是以惇之贬珪为非也在惇则非之在京则留之如是惇有词矣珪有憾矣此天下之所以议京者三也章惇之初笃信京卞倾心竭意随此二人假继述之説以行其私三人议论如出一口自绍圣三年九月卞为执政于是京有觖望而与惇暌矣四年三月林希为执政于是京始大怨而与惇絶矣自今观之京之所以与惇暌絶者为国事乎为已事乎然京之所以语人者曰我助惇而惇不听也我故絶之我教卞而卞不从也我故怒之我与弟卞不相往来久矣我縁国事今与爱弟不相往来而况于惇乎臣切料京之所以欺陛下者亦必以此言也何以验之卞之赴江宁也京往饯之期亲远行法当赐告而京之所以牒阁门者初以妹行为请法不许也遂请朝假不敢以弟卞为言虽在朝假而日至国门之外京之动静如此即不知陛下皆得其实乎此明主之所宜察也且兄弟同朝共议国事自无不相往还之理假使不相往还岂人伦之美事乎此天下之所以议京者四也陛下即位之初以用贤去邪为先而京之防蔽欺罔曽无忌惮陛下必欲留京于朝者其故何哉臣知陛下圣意本无适莫而京之所以据位希进牢不可防者盖以韩忠彦曾布不能为国远虑轻率自用激成其势故也京卞同恶天下所知若用天下之言以合公议则显正二人之罪何难之有忠彦等不务出此而果于自用于是托于谋帅而出之太原虽加以两学士之职而实以诡计除之想当进拟之时必有不情之奏用竒设策不由诚心二圣安得而无疑公议亦以为未允及京之留布复争辨再三之渎无以取信相激之势因此而成唐明皇欲用牛仙客为尚书张九龄以为不可明皇曰但加实封可乎九龄又以为不可明皇变色曰事皆由卿耶李林甫曰仙客宰相才也何有于尚书九龄书生不逹大体由是明皇悦林甫之言卒相仙客而九龄自此浸踈终见黜罢今忠彦及布无九龄之望而京之气焰过于仙客因势观望而为林甫之言者不知防何人也陛下进贤退邪法则尧舜明皇之事固不足道然而天下之心皆疑陛下有大用京之意者以京之复留故也京之所以复留者以忠彦等去之不以其道故也去之不以其道则留之者生于相激万一京果大用则天下治乱自此分矣崔羣谓唐之治乱在李林甫张九龄进退之时今京轻欺先帝与卞无异而又归过于先烈卖祸于惇卞曲为自安之计而陛下果留之也今既可复留后亦可以大用天下治乱之势系于一京崔羣之言可不念耶臣恐后之视今亦犹今之视昔祸乱之机不可以不早辨也陛下嗣位之初首开言路可谓知所先务矣臣愚首预兹选明知京在朝廷必为大患而不能以时建言万一有意外不虞之变陛下翻然悔悟诛责当时言事之臣则臣虽碎首防胸何补于事此臣所以愤闷而不敢黙也臣尝为卞所荐与京无纎介之隙所以言者为国事耳非特为国亦为蔡氏也自古不忠之臣以私害公初因自利终必累国国有迍邅私家将安归乎卞之尊绍王氏知有安石岂知有神考知有金陵岂知有京师絶灭史学一似王衍重南轻北分裂有萌臣之痛心黙忧非一日也真宗景徳中北兵至澶渊王钦若请驾幸金陵当时若用此计则天下分为南北久矣頼真宗用冦凖之言所以四方混同得至今日天锡陛下聪明仁勇融防南北去卞不疑然而京尚未去人实忧之兄弟一心皆为害国一去一留失政刑矣唐会昌中工部尚书薛元赏与其弟京兆少尹权知府事元皆宰相李徳裕之党及徳裕既败贬元为崖州司戸元赏为忠州刺史廼者苏轼及辙亦兄弟也古今故事非不明白何独一京获以计免枉朝廷之法令以徇一京不知祖宗基业何负于蔡氏乎且自京卞用事以来牢笼荐引天下之士处要路得美官者不下数百人其间才智艺能之士可用之人诚不为少彼皆明知京卞负国欲洗心自新舍去私门顾朝廷未有以招之耳臣谓京在朝廷则此数百千人者皆指为蔡氏之党若京去朝廷则此数百千人者皆朝廷之用所以消合朋党广收人才正在陛下果于去京而已此非臣之臆説乃神考已用之术也熙宁之末王安石吕惠卿纷争以后天下之士分为两党神考患之于是自安石既退惠卿既出之后不复用此两人而两门之士则皆兼取而并用之也当时天下之士初有王党吕党而朋党之祸终不及于朝廷者用此术耳今陛下留京于朝廷而欲收私门之士是犹不去李升钱镠而欲收江浙之士也不亦难乎然则消党之术唯在去京而已今京闗通交结其势益牢广布腹心共谋私计羽翼成就可以髙飞愚弄朝廷有同儿戏陛下皆不早寤渐成孤立后虽悔之亦无及矣自古为人臣者官无髙下干犯人主未必得祸一触权臣则破碎必矣或以为离间君臣或以为买直归怨或托以他事隂中伤之或于已黜之后责其怨望此古之人所不免也臣岂敢自爱其身乎若使臣自爱其身则陛下不得闻京之罪矣国家内外无事一百四十一年矣太平之久古所无有甚可畏也譬如年老之人康宁无疾日服温暖犹恐气衰至于保养隂邪必成心腹之患京在朝廷何以异此伏望陛下慎保祖宗之业独持威福之柄断自宸果于去恶天下幸甚
　　请检寻文及甫究问狱案牍　　　龚　央
　　臣窃闻自古奸臣戕败善类以防后患必置之死地而善人修身无大过失欲求其罪恶之实而不可得故托以悖逆无验之罪又虑其异时子孙诉理于朝故必使灭族而后已此自古奸邪之常态也臣近观前日文及甫之书究问之狱不意兹事出于圣朝使愚臣痛心疾首感愤流涕臣窃惟宣仁圣烈皇后拥佑先帝慎择累朝重望之臣寘之左右辅道徳弥论朝政九年之间中外安静此天下之所共闻也前日止縁一二奸邪尝被黜逐遂敢欺罔朝廷成此大狱以执私仇必欲族灭无辜以快其意当是之时天地变色日月无光积隂逾时中外詾惧以至彗出四方谴告甚着先帝为之肆赦求言以答天戒而奸臣之忿不已持之益坚由是逐臣死于瘴海家族不许生还至有一门二十余防者然则虽无刀锯其实族灭也朽骨衔寃沈魂为疠以及于斯痛不忍言今及甫等罪上頼圣断已行窜斥而当时秘狱必有案牍章疏可以见其锻链文致附防欺罔之人若不早行根究必虑藏臣焚灭无所归咎则天下何以知其非先帝之本意伏望圣慈特赐睿防须管检寻当时照证文书以正奸臣之罪以慰天下之望
　　论蔡王府狱　　　　　　　　　江公望
　　臣闻天下之理有隙则物皆可入故圣人涂隙于未开之前有迹则瑕皆可指故圣人泯迹于未形之际物可入则亲者离矣瑕可指则疑者实矣在物之理虽甚踈远者尚且如此矧闭门之内骨肉之间其可不察耶臣访闻蔡王府吏相告有不顺之语浸滛恐及蔡邸开封府已行根治臣闻之骇汗流浃惊悸不能自持岂有极治之世太平之时廼容小人衔私怨逞不轨谋离间陛下骨肉之亲者乎象之于舜焚廪浚井其逆心已明矣拥二女坐床鼓琴其逆谋已成矣舜未尝藏怒宿怨卒封之有庳而富贵之唯恐不得象之心也至魏文帝褊忿疑忌一陈思王且不能容故有煑豆燃萁相煎何太急之语为天下后世笑岂不思兄弟天之大伦也有手足相扞之亲有首尾相应之义有埙箎之和有友于之乐故孔子以不间于父母兄弟之言为孝盖亲隙不可开隙开则言可离贰疑迹不可显迹显则事难磨灭陛下之得天下天下归之也章惇尝帘前持异议已有隙迹矣蔡王出于无心年尚防少未逹祸乱之萌故恬不以为恤陛下一切包容已开之隙复涂矣已显之迹复泯矣恩意渥缛欢然不失兄弟之情与夫区区未能忘天下操以自狭者不啻相十百矣伏望陛下勿以暧昧无根之言而加诸至亲骨肉之间俾陛下有魏文相煎太急之隙而忘大舜亲爱之道岂治世之美事也伏望陛下密诏所司凡无根之言勿形按牍棰楚之下何求弗得一有浸滛旁及蔡王之语不识陛下将如何处之莫若略治所告及被告之人粗见嫌怨情状并流之岭表以示天下神器非人心天命弗得非口舌强力可争也示天伦之爱虽天下莫之夺也虽善为间言莫之离也傥形按牍有瑕可指一入胸次终身不忘虽父子之间尚未能磨灭况兄弟乎迹不可泯隙不可涂则骨肉离矣陛下将何道以治天下也蔡王万一防犯雾露之疾神考在天之神灵岂不知之陛下将何面目见神考于太庙乎书曰克明俊徳以亲九族九族既睦平章百姓诗曰刑于寡妻至于兄弟以御于家邦至徳要道足以风动天下未有不自亲始者也惟陛下深留圣意
　　论逻察　　　　　　　　　　　江公望
　　臣闻人君明目逹聪所以通下情也前有旒左右有纩所以防太察也太察则闻人之过下情不通则不闻已过闻人之过则奸生而刑滋不见已过则心塞而祸萌此周之厉王以防口而召亡汉之显宗以耳目隐发为明而速乱也逻者之兴推求其意不过以求瑕搜匿钩致盗诈出于不备擿发如神此一酷京兆之俗才尔使京兆为之犹可羞矧以天下为度海内为家而为良京兆之不为者乎陛下即政之三日一切罢去天下闻之翕然归心开口张胆人人自安告讦不长风俗向厚比闻稍稍复置旧额通为七十人一人量以十人为耳目十人之中一人又以十人为之散之通途永巷不啻数十百人矣夫妇丑诋之言仇隙怒传之语増情饰状擿隐抉伏何所不至人人局蹐各各疑虑亲戚不敢诚朋友不敢信目不敢注观手不敢直指若此定非清世之美事也昔呉主孙权用吕壹軰举罪紏奸纎介必闻深按丑诬排防无罪以作威福步隲力诋其非权寻诛壹觉悟尚早盖小人因縁衔命不务奉公利在凴借威势杜絶人口公然作过使上聪不逹威柄潜移刑及无辜睽睽万目由闻人之过不闻已过之所致也老子曰察见渊鱼者不祥以察为明是诚不祥之兆也陛下岂不思畿甸之外非陛下之民乎人各有口能使之嘿嘿不议陛下政事乎既不可揜于天下何独察察于辇毂之之下以为明哉语曰天下有道庶人不议信乎有道不可得而议也伏望陛下以道御天下使人荡然不疑无得而议何为蹈呉之故辙而不知革彼犹能因言以诛壹軰孰谓陛下鉴此而不能之乎愿黜献议之人通旧额人数一切罢去除祸者必锄其根植福者必封其本毋谓昔有额而不可去也其根尚存枝叶他日复生矣不可不察
　　论冯澥　　　　　　　　　　　崔　鶠
　　伏覩六月一日诏书诏谏臣直论得失以求实是此见陛下求治之切也然数十年来王公卿相皆自蔡京出其余擢居要路以待相继而用者又充塞乎台省要使一门生死则一门生用一故吏逐则一故吏来更持政柄互秉钧轴歴千百年无一人立异虽万子孙无一人害已此蔡京之本谋也安得实是之言闻于陛下且如冯澥近日上章其言曰士无异论太学之盛也此奸言也昔王安石除异已之人当时名臣如韩琦冨弼司马光吕公着吕诲吕大防范纯仁等咸以异论斥逐布衣之士谁敢为异乎士携书负笈不远千里游于学校其意不过求仕宦尔安石着三经之説用其説者入官不用其説者黜落于是天下靡然雷同不敢可否陵夷以至于今大乱此无异论之效也而尚敢为此説以荧惑人主乎又曰崇宁以来博士先生狃于党与各自为説附王氏之学则诋毁元祐之文服元祐之学则诋诮王氏之説尤为欺罔岂有博士先生敢为元祐之学而诋诮王氏之説乎自崇宁以来京贼用事以学校之法驭士人如军法之驭卒伍大小相制内外相辖一容异论者居其间则累及上下学官以黜免废锢之刑待之其意以为一有异论则已之罪必暴于天下闻于人主故尔博士先生者敢诋诮王氏乎欲乞下太学取博士讲解覆视则澥之诞信见矣至如苏轼黄庭坚之文集范镇沈括之杂説畏其或记祖宗之事或记名臣之説于已不便故一切禁之坐以严刑购以重赏不得收藏则禁士之异论其法亦已密矣澥言服元祐之学诋诮王氏之説其欺罔不亦甚乎欺罔之言公行则实是何从而见焉先王之求实是亦有道矣传曰皇帝清问下民周官询于众庶孟子以不左右卿大夫之言为然必询于国人则实是见矣臣乞以澥所上章并臣之章垂于象魏掲于通衢以验国人之论而赏罚之以戒小人欺罔君父者此陛下之福天下之幸也取进止
　　再论冯澥　　　　　　　　　　崔　鶠
　　臣鶠近上章论谏冯澥未防施行澥复迁吏部侍郎此士论之所共忧臣适当言责不得而已也观澥之意不过欲拘以熙宁元丰之法为治縁澥乃熙宁元丰人材之一也已之説行则身安已之説废则身危非为国家忠计此天地否泰所系国家治乱之所自分不可忽也昔在仁宗英宗时选天下敦朴敢言之士以遗子孙而王安石用事皆目为流俗之人尽逐去之乃自为新説以造士号为新美之材充塞乎朝廷而人主不闻天下之安危矣元祐之初相司马光收仁宗英宗时人材用之故宣仁圣烈皇后拥少主不出帘帷而天下治问其边隅则率服矣问其盗贼则消弭矣问其军士则豫附矣问其百姓则富乐矣当是时天下之势安于泰山及章惇用事斥之于瘴海炎荒之外蔡京隂蓄异图凶谋益炽于是尽收熙宁元丰时人材用之诱以美官饵以厚禄于是海内小人波荡而从之万口一词迭相唱和为绍述之论以诳惑人主绍述一道徳而天下一于謟佞矣绍述同风俗而天下同于欺罔矣绍述理财而公私竭矣绍述造士而人材乏矣绍述开边而强劲交侵边兵压镜矣此用熙宁元丰人材之效也譬之治疾一医治病而病愈一医治病而病坏此固不待较而明也且元符末以连年四月朔日蚀四月者正阳之月古人所忌诏求直言应诏上书者数千人蔡京因此以除去异已者乃遣腹心之党考定之分邪正二等同已者为正异己者为邪澥与京同者也故列于正等擢以不次而异于京者京皆指以为邪防于罪戾凡数千人近者上皇下责躬之诏其言以求直言夺于权臣反归咎建议臣僚然则前日附防蔡京号为上书正等之人皆今日之罪人也陛下嗣服之初天下观陛下好恶是非以卜世之兴衰今用蔡京正等之人非上皇悔过之意天下之士闻之解体矣








　　宋文鉴巻六十二
　　钦定四库全书
　　宋文鉴巻六十三
　　宋　吕祖谦　编
　　表
　　进刑统表　　　　　　　　　　窦　仪
　　臣闻虞帝聪明始恤刑而御物汉髙豁逹先约法以临人盖此丹书辅于皇极礼之失则刑之得作于凉而于贪百王之损益相因四海之凖绳斯在如衔勒之持逸驾犹郛郭之域羣居有国有家其来尚矣伏惟皇帝陛下宝图攸属骏命是膺象日之明流祥光于有截继天而王垂洪覆于无疆乃圣乃神克明克类河图八卦惟上徳以潜符洛书九章谅至仁而黙感哀矜在念钦恤为怀网欲自密而疎文务从微而显乃诏执事明啓刑书俾自我朝弥隆大典贵体时之寛简使率土以遵行国有常科吏无敢侮伏以刑统前朝创始羣彦规为贯彼旧章采缀已从于撮要属兹新造发挥愈合于执中臣与朝议大夫尚书屯田郎中权大理少卿柱国臣苏晓朝散大夫大理正臣奚屿朝议大夫大理寺柱国臣张希逊等恭承制防同罄考详刑部大理法直官陈光乂冯叔向等俱效检寻庶无遗漏夙宵不怠缀补俄成旧二十一卷今并目録増为三十一巻旧疏议节略今悉备文削出式令宣勑一百九条别编或归本巻又编入后来制勑一十五条各从门类又録出一部律内余条准此四十四条附名例后字稍难识者音于本字之下义似难晓者并例具别条者悉注引于其处又虑混杂律文本注并加释曰二字以别之务令检讨之司晓然易逹其有今昔浸异轻重难同或则禁约之科刑名未备臣等起请总三十二条其格令宣勑削出及后来至今续降要用者凡一百六条今别编分为四巻名曰新编勑凡厘革一司一务一州一县之类非干大例者不在此数草定之初寻送中书门下请加裁酌尽以平章今则可否之间上系宸鉴将来若许颁下请与式令及新编勑兼行其律并疏本书所在依旧收掌所有大周刑统二十一巻今后不行臣等幸遇文明谬防宪法金科奥妙比亏洞逹之能丹笔重轻徒窃讨论之寄将尘睿览唯俟严诛
　　滁州谢上表　　　　　　　　　王禹偁
　　罢直禁中临民淮上虽离近侍犹忝正郎省已戴恩既荣且惧伏念臣早将贱迹误受圣知进身不自于他人立节惟遵于直道优游两制出处八年今春召自西垣入叩内署既在深严之地仍当繁剧之权虽积兢虞终无补报所宜远贬以肃具寮伏防尊号皇帝陛下曲直遭逄俯存终始止罢玉堂之职仍迁粉署之资委以专城置于近地沿流数日登陆三程诸县丰登若无公事一家饱暖共荷君恩处之一生实为万足然而翰林学士朝廷近臣陛下登位已来御前放人之后从吕防正而下拜此职者止有八人臣最孤寒亦预其数言于圣选不为不遴数月之间忽然罢去众情尚或惊骇微臣岂不忧惶且臣在内庭一百日间五十夜次当宿直白日又在银台通进司审官院封駮司勾当公事与宋湜吕祐之阅视天下奏章审省国家诏命凡于利害知无不为三日一到私家归来已是薄暮先臣灵筵在寝骨肉衰绖满身纵有交朋无暇接见不知谤议自何而兴臣拜命已来通宵自省恐是臣所赁官屋在髙怀徳宅中一昨开宝皇后权厝之时便欲移出未有去处尚不遑宁寻曽指约公人不令呵唱窃恐贵僧出入中使往还相逄之间难为顾揖自左右正言已上谓之供奉官街衢之间除宰相外无所回避此盖贾谊所谓人君如堂人臣如陛陛髙则堂髙者也况臣头有重戴身披朝章所守者国之礼容即不是臣之气势因兹谢表敢逹危诚况臣粗有操修素非轻易心常知于止足性每疾于回邪谓非其人诱之以利而不往事匪合道逼之以死而不随唯有上天鉴臣此志伏望陛下思直木先伐之义考众恶必察之言曲与保全俾伸诚节则孤寒幸甚儒墨知归在于小臣有何不足今则随岸千里尧天九重微躯或遂于生还劲节尚期于死所
　　黄州谢上表　　　　　　　　　王禹偁
　　乍离近侍犹忝专城循省尤违弥深感泣伏以黄州地连云梦城倚大江唐时版籍二万家税钱三万贯今人戸不满一万税钱止及六千虽久乐升平尚未臻富庶永言养活亦借循良如臣庸愚曷副忧寄谨当勤求人瘼遵奉诏条窒塞嚚讼之民束缚憸猾之吏敢言课最庶免旷遗况当求理之朝必为无言之政伏念臣叨司帝诰又歴周星既不曽上殿求见天顔又不曽拜章论列时事入直闭阁待制退朝则杜门读书虽每日起居实经年抱疾不敢求假恐烦医官自后忝预史臣同修实録昼夜不舍寝食殆忘已尽建隆四年见成一十七巻虽然未经进御自谓小有可观忽坐流言不容絶笔夫谗谤之口圣贤难逃周公为鸱鸮之诗仲尼有桓魋之叹盖行髙于人则人所忌名出于众则众所排自古及今鲜不如此伏望皇帝陛下雷霆霁怒日月回光鉴曽参之杀人稍寛投抒察顔回之盗飰或出如簧未令君子之道消惟頼圣人之在上况臣孤贫无援文雅修身不省附离权臣秪是遭逄先帝但以心无苟合性昧随时出一言不愧于神明议一事必归于正直愠于羣小诚有谤词谋及卿士岂无公论以至两朝掌诰四任词臣紫垣最忝于旧人白首不离于郎署以微臣之行已遇陛下之至公久当辩明未敢伸理今则上国千里长淮一隅虽云守土之荣未免谪居之叹霜摧风贬芝兰之性终香日远天髙葵藿之心未死仰望旒扆不胜涕洟谢转礼部员外郎充天章阁待制表　　韩　琦
　　涣渥自天震惶无地改中台之华序进内阁之清班尽出髙明殊登秘近窃念臣发自顔巷賔于舜门一第为荣四方无效爰自书林预选桂籍升华耻汨没以怀安或感激而论事惟慕古人之节讵希英主之知伏惟尊号皇帝陛下禀帝尧之聪明加汉髙之豁逹坦圣怀而虗受期鸿化以咸孚念三圣之艰难而成丕业求七人之蹇谔以补大猷臣犹愧非才首当清问危言多犯孤立自持斧钺居前雷霆在上敢避枢机之祸终乖药石之良陛下日月垂光江海敦量恕其万死假之一麾望已絶于青云咎未更于鸿霈俄易藩宣之寄宁分旰昃之忧忽降纶章荐加宠数而况辟图书之府叨处于深严践云龙之庭当备于顾问非名儒而不称岂曲士之能堪矧簉清曹仍居澹治辉荣大集志愿何求敢不内守朴忠外修景行进退惟道遵圣贤视履之方始终一心副君父育材之造
　　谢赐衣表　　　　　　　　　　杨　亿
　　解衣之赐猥及于下臣挟纩之仁更均于列校光生郡邸喜动辕门伏以崇文广武圣明仁孝皇帝陛下诞膺元符恭临大寳惠务先于逮下志惟在于爱人鸟兽氄毛俯及严凝之候衣裳在笥爰推赐予之恩在涣汗之所沾虽容光而必照如臣者任叨符竹地僻瓯呉奉汉诏之六条方深祗畏分齐官之三服忽荷颁宣纂组极于纎华纯绵加于丽密玺书下降窃窥云汉之文驿骑来临更重皇华之命但曳娄而増惕实被服以难胜矧于戎行亦膺天宠干城虽久百无汗马之劳守土何功独惧濡鹈之刺仰瞻宸极唯誓糜捐
　　汝州谢上表　　　　　　　　　杨　亿
　　沉疴初释宠寄荐臻祗命惟寅饬装靡暇初临郡閤获见吏民揣已若惊戴恩罔措伏念臣本由单弱特禀方愚以童刻之微能际帝图之享防骤参纶掖获草芝函属以尧徳弥文汉辞尔雅云章有烂谅黼黻以何施天律惟精亦哇咬之罔弃居常摩厉徒益空疎俄践内庭预司密命值皇闱之有庆扈清跸以多欢窥云瑞于封中听棹歌于汾曲四巡第颂诚辩丽之絶闻二竪兴妖致冥烦之坐遘偶婴沉痼遂剧支离因请急以归宁遽迷魂而不复率由蹇否自抵困穷矧以蕞尔之躯防然去职羁孤至甚毁嫉居多啧有烦言实盈庭之可畏豁然大度终如地以见容比及痊平果防齿叙此盖尊号皇帝陛下仁深惨怛徳茂钦明轸旧故以兴怀俾肖翘之遂性特加采録令获便安伏况临汝旧邦陪京近辅姬文之化所及首载声诗地官之籍攸分寔繁兵赋士多岩险民或惰游置使劭农抑惟令典分条察俗盖有新书臣亦夙侍凝严僣窥律度敢忘瘁尽以奉化成然念臣早以断断之薄材获齿振振之近列典司训诰就望威顔读铭字于汤盘时瞻景式载史言于董笔获次旧闻舛命遘屯荣阶絶迹酒泉素愿敢望于生归丽正残编几成于死恨今者星畿接畛竹使长人预方国之颁书禀天台之布宪水深土厚足养于槁骸昼访夕修冀无于秕政亲末光而弥阻感再造以难胜
　　贺册皇太子表　　　　　　　　刘　筠
　　前燿开祥东闱播宪汉仪丕赫天下之本既丰周制协敷王者之基克固殊尤显会中外祗懽恭以十翼垂言黄离之象攸着四渎流润重海之歌载扬于以示元吉之有孚表善利之霈广正人伦而张大纪统天序而荷亨衢陪翼至仁登阅昌祚允钟圣嗣克奉宗祧伏以皇太子器本夙成智包妙用挺温姿而玉裕蔼淑度以金相至性迪乎天经积粹发乎真系而自桂房毓秀茅壤疏荣有时敏之进修有日跻之骏惠固以悟乔枝而奉顺询内卫以宣勤务近老成之人歴观盛徳之事宝忠信而由已服礼乐以蹈中造理惟微振辞有典侍銮游而俨若拱列钦瞻省台膳以肃如慈宸敦眷四学防于上序百行纪于司成洽乃懿声被乎寰防建储之论繄先亲而是宜立爱之文稽古道而斯顺肇膺微册有庆昌辰伏惟尊号皇帝陛下辟长世之善经率保邦之大法翕受秘祉备举缛仪上帝是忱克享于馨茂兆民咸頼用致于辑宁惟震长之至贤实干刚之上体三善靡烦于在传重晖上契于秉阳陛下仰奉灵心旁招羣吁以为主器之重有国莫先矧锡羡于仙源在守成于宗躅増崇巨业属我元良龟猷之告协从神鉴之徴允格让三成魄知天道之好谦明两作离见皇图之可大式备弥文之礼仍新遵徳之称涓以茂辰膺兹鸿典班轮饬驾奋五采以相宣碧镂题宫配二仪而胥永臣以滥叨词职窃守藩封昭数在庭莫觌銮旌之美含和发咏率同鳬藻之诚
　　谢直集贤院表　　　　　　　　夏　竦
　　北门禁省给青简以试言东观直庐降紫泥而命职莫逭假人之刺弥彰遇主之荣窃以承明设待诏之官寔汉朝之方润丽正啓修书之院乃唐氏之英华濬图书之渊敞龙鳯之宇自非弓裘继世章句名家通授羲畀姒之灵篇嫺书笏珥彤之故事则何以继成康之美颂考宣武之懿文陪法从于甘泉奉宸游于属玉况当圣日允属简求如臣者学不传经文非近史青青子佩虽见刺于劳心翘翘错薪亦滥期于刈楚筮仕胜衣之嵗荐名象日之畿方博带以观光遽墨衰而沿牒寻遇国家诞敷尺诏増广六科方栖枳以徒劳遂上封而自荐始较文于鼇苑旋试可于鼎司亟趍文石之墀逐忝延英之问击辕度曲敢望于九成萦带分墉俄登于百雉陞象河之属吏佐分虎之方州爰受代于时遂归朝于幄坐典陈陈之粟阅山委之丘区从九九之车緫丝棼之案牍暨还衡睢壤舎爵太官既谐引籍于金闺将佐于藩于熊轼又虑沉迷簿领废堕简编负公朝振举之科辜圣王详延之意遂杀青而奏技果出綍以推恩禁林俾试于雕虫书殿遽令于抱椠阅上帝之册府目星辰登道家之蓬山足践云气奉长者之余论与先生而并行分直石渠地接严更之守纵观金匮门连著作之廷载惟蝼螘之躯莫报乾坤之赐恭惟尊号皇帝陛下事寝庙以至孝奉灵祗而克诚流鸿藻于絶垠铄景炎于往号以文明而行健体柔克以居髙纵观唐汉之大猷备举黄虞之故实睿藻和而六同韵天章丽而五佐飞恢崇务广于斯文奬擢不遗于小道遂使至孤之士获尘非次之恩东陵遽拟于西山羔裘遂登于狐腋歌卫风而合雅鬻齐紫而杂良诚当絜节于素丝敢不盟心于白水益三思而出话弥九复以穷经永冰渊惕励之心奉日月照临之鉴庶逭素餐之谤仰酬明主之知媿惧所深兢惶不已
　　进两制三馆牡丹歌诗状　　　　晏　殊
　　臣准传宣劄子奉圣防令两制三馆赋后苑诸殿亭牡丹歌诗者化合天人祥开卉木协风灵雨散为膏壤之滋共蔕并柯布在密青之囿画品难形于卓异瑞图不尽于芳妍乃诏儒臣各摛华藻匪太平之特盛壹荣遇之及兹昔者虞舜膺期有臯陶之赓载周宣继业闻吉甫之诵章盖黙助于谟猷不专工于辞翰迨于汉室尤好艺文别馆离宫多命从臣之制作倡优郑卫已无前古之箴规中叶以还其风未冺永平神雀之颂孝明称美者五人正元重九之篇徳宗考第于三等并埀编简式着熙隆洪惟圣运之防昌可继重华之辉耀然于众制未复前修思讽谕者隐其诚而靡宣局声律者艶其言而罕实不足以上裨睿览下逹民情效明良起喜之音续雅颂清微之范姑用登髙而能赋庶几博奕之犹贤罔叶精求岂任多愧臣首当庸滥实玷恩华兴寤以思腼皇无极其两制并侍讲学士龙图阁待制自章得象已下十三人三馆秘阁自康孝基已下二十七人歌诗共一百四十首谨随状进以闻
　　侍读学士等请宫中视学表　　　晏　殊
　　伏奉圣防以时暑暂住讲书至秋凉仍旧者运当文治日视讲筵以炎暑之盛隆遂紫宸之游息载颁明防允合旧章伏惟皇帝陛下应运挺生代天化育御承光之法座临照九围奉长乐之慈顔缉熙万务缅怀三圣抚爱兆民知王业之艰难识帝模之宏远于是顺稽古道崇尚素风命册府之儒臣敞金华之经席包周众説既析于篇题齐鲁善言弥勤于听览属南薫之届候悯会弁之増劳暂锡假宁聿昭恩遇臣等退惟鄙质幸此亲逄敢忘蒙瞽之言仰効涓毫之助窃以四方无事百度允厘宫禁之间穆清多豫伏愿重汉皇之六学惜夏禹之寸隂时习所闻愈精大义间挥仙翰式就神功彰睿徳之日新广鸿猷之天赋如此则宗祊景福賛明主之保邦夷夏仰瞻识大朝之垂教
　　谢除使相判相州表　　　　　　韩　琦
　　宰职隳功莫副宵衣之治乡邦得请重叨昼锦之行被恩典之特优顾人言而甚愧伏念臣早繇科第遂玷宠荣不图翰墨之进身自竭涓尘而报国备员諌诤几不免于窜投奋命疆陆实荐罹于艰阻独恃圣神之眷谁闻援助之言仁宗皇帝知其守以孤忠谓可属之大事庆歴之始已擢贰于枢机嘉祐之中乃进登于宰辅俄膺冡任益荷殊知当英庙之承祧逮圣人之嗣服稠重遭会罄竭愚庸惟知社稷之安岂顾家宗之末然而万微多务一纪妨贤为国持平敢自私于轻重裁人所欲固难免于爱憎加疾疹之婴纒若形神之耗敝勉讫固山之礼恳陈上印之宜伏防皇帝陛下念犬马之力易衰廓日月之明为照不罪再三之请亟垂开可之音进秩地官剖符枌社建髙牙之重既防淮海之封増故里之光仍袭貂蝉之旧叨尘之甚今古畴偕敢不思尽瘁于寝兴泯寘怀于内外在边在庭之责惟驱策以当前益坚益壮之心至糜捐而后已
　　睦州谢上表　　　　　　　　　范仲淹
　　献言罪大輙効命于鸿毛宥过思寛逈回光于白日事君无远为郡甚荣恭惟皇帝陛下天徳清明海度渊黙抚羣龙以宅吉念六马而怀惊临轩以来侧席不暇思啓心沃心之道奬危言危行之臣万防咸欢四门无壅臣腐儒多昧立诚本孤谓古人之道可行谓明主之恩必报而况首膺圣选擢预諌司时招折足之忧介立犯顔之地当念补过岂堪循黙昨闻中宫揺动外议喧腾以禁庭徳教之尊非小故可废以宗庙祭祀之主非大过不移初传入道之言则臣遽上封章乞寝诞告次闻降妃之説则臣相率伏阁冀回上心议方变更言亦翻覆臣非不知逆龙鳞者掇韲粉之患忤天威者负雷霆之诛理或当言死无所避盖以前古废后之朝未尝致福汉武帝以巫蛊事起遽废陈后宫中杀戮三百余人后及巫蛊之灾延及储贰至宣帝时有霍光妻者杀许后而立其女霍氏之衅遽为赤族又成帝废许后呪诅之罪乃立飞燕姊妹妬甚于前六宫嗣息尽为屠害至哀帝时理之即皆自杀西汉之祚由此倾微魏文帝宠立郭妃譛杀甄后被髪塞口而葬终有反报之殃后周以虏庭不典髙后为尼危辱之朝不复可法唐髙宗以王皇后无子而废武昭仪有子而立既而摧毁宗庙成窃号之妖是皆宠衰则易揺宠深则易立后来之祸一一不善臣虑及几微词乃切直乞存皇后位号安于别宫暂絶朝请选有年徳夫人数员朝夕劝导左右辅翼俟其迁悔复于宫闱杜中外觊望之心全圣明始终之徳且黔首亿万戴陛下如天皇族千百倚陛下如山莫不虽休勿休日慎一日外采纳于五谏内弥缱于万防而况有犯无隐人臣之常面折庭诤国朝之盛有阙即补何用不臧然后上下同心致君亲如尧舜中外有道跻民俗于羲皇将安可久之基必杜未然之衅上方虗受下敢曲从既竭一心岂逃三黜伏防陛下皇明委照洪覆兼包赎以严诛授以优寄郡部虽小风土未殊静临水木之华燕处江湖之上但以肺疾緜久药术鲜功喘息奔冲精意牢落惟頼髙明之鉴不投遐远之方抱疾于兹为医尚可苟天命之勿损实圣造之无穷乐道忘忧雅对江山之助含忠履洁敢移金石之心






　　宋文鉴巻六十三
　　钦定四库全书
　　宋文鉴巻六十四
　　宋　吕祖谦　编
　　表
　　辞起复表　　　　　　　　　　富　弼
　　丧次衔哀甫终卒哭使华传命继至敝庐心积惊忧情深屠裂虽屡倾于丹恳尚未锡于俞音天远莫量物微难动不避防烦之咎更陈陨絶之词必冀神聪俯从哀请伏念臣早罹家难偏奉母慈猥以憃愚是钟爱育享禄未防遽纒风树之悲报徳永违徒怀霜露之感寝苫枕块而适抱至痛食稻衣锦则若为自安实非人情尤紊邦制况今中外无事左右得贤共辅圣明之期安有隳旷之务曲防下诏更起孤臣在陛下驭国之方盖欲不遗于旧物于朝廷敦化之道必恐有误于苍生何须稽故事以遂前世之非正可存礼经以图今日之善行之即是义不为难岂惟于陛下有复古之风抑亦俾愚臣得事亲之道一为匪戾两得其宜兼臣悲伤之余衰病交至精力已耗神观未还假使充员岂堪应务苟令终毕于祥禫庶防稍复于干魂得此从容可备驱策伏望尊号皇帝陛下日月临照天地包容尽母氏平生之恩怜人子罔极之苦曲矜末志得满钜忧生意凋零或尚未捐于沟壑清光咫尺终期伏望于云天悲感増深恳愿兼剧
　　谢知制诰表　　　　　　　　　欧阳修
　　伏以王者尊居万民之上而诚意能与下通奄有四海之大而惠泽得以徧及者得非号令诰诏发挥而已哉然其为言也质而不文则不足以行远而昭圣谋丽而不典则不足以示后而为世法居是职者古难其人乃以愚臣而当此选伏惟尊号皇帝陛下茂仁圣之姿荷祖宗之业日谨一日曽未少懈而自强敌负固边鄙用师勤俭率先于圣躬焦劳常见于王色虽有忧民之志而亿姓未苏虽有欲治之心而羣臣未副故每进一善则未尝不欲劝天下之能每官一贤则未始不欲尽人材之用虽以爵禄而砥砺尚须训诫之丁宁尤假能言以谕至意可称是者不又【一作大】用欤伏念臣虽以儒术进身本无辞艺可取徒值向者时文之偶能独守好古之勤志欲去于雕华文反成于朴鄙本惧不适当世之用敢期自结圣主之知陛下奬之特深用之太过此臣所以恳让三四至于辞穷而天意不回宠命难止尚虑顽然之未谕更加使者以临门恩出非常理难屡渎及俯而受命伏读训辞则有必能复古之言然后益知所责之重夙夜惶惑未知所措伏况文字之职厠于侍从之班在于周行是为超擢不徒挥翰以为効自当死节以报恩惟所使之期于尽瘁
　　贺平贝州表　　　　　　　　　欧阳修
　　盗蘖窃兴神祗共忿果凭睿筭悉殄凶徒伏惟尊号皇帝陛下推仁育物浸泽在人常服俭以躬行惟足兵而在念至于多捐金币讲好边陲务休战争盖惜士卒徳至深而莫报恩既厚则生骄敢肆妖狂自干斧钺胁驱士众闭守城闉既违天而逆人宜不攻而自破而况圣神运略将相协忠不遗一人咸即大戮悖慢者警而肃恪昏愚者知有诛夷销沮奸萌震扬威令臣幸忝郡寄忻闻徳音
　　谢复龙图阁直学士表　　　　　欧阳修
　　恩还旧职事雪前诬感极心惊涕随言出臣伏见前世材贤之士身结主知勲徳之臣功施王室然尚或一遭谤毁欲辨无由少忤要权其祸不测顾如臣者何足道哉臣材不迨于中人功无益于当世用之未见有效去之无足可思矧罔极之谗交兴而并进易危之迹何恃而不颠而圣心不忘恩意待至辨罔欺于暧昧沮仇嫉于众多虽暂居谴谪之中而屡被陞迁之渥今又特防甄録牵复宠名以臣之愚岂比前人而独异推其所幸盖由圣主之亲逄谓宜如何可以论报再念臣禀生孤拙本乏艺能徒因学古之勤粗识事君之节苟临危効命尚当不顾以奋身况为善无伤何惮竭忠而报国誓期尽瘁少答髙明
　　南京留守谢上表　　　　　　　欧阳修
　　守宫钥之谨严敢忘夙夜布政条之纎悉上副忧勤寄任非堪兢营并集伏念臣赋才庸薄禀数竒屯毁誉交兴两尝过实宠荣逾分动輙招尤念报效之未伸敢不竭忠而尽瘁因风波之可畏则思远去以深蔵迨此六年外更三守学偷安而杜口负素志以媿心朽质易衰已凋零于齿髪良时难得尚希慕于功名岂谓皇慈未捐旧物擢从支郡委以名都惟此别京旧当孔道簿领少勤于职事厨传取悦于路人苟循俗吏之所为虽能免过非有古人之大节未足报君
　　谢覃恩转官表　　　　　　　　欧阳修
　　天地号令风雷鼓行一气所均万物咸被遂容侥幸亦与褒升伏念臣材不逮人识非虑远徒有事君之节未知报国之方冒宠贪荣已逾其量见利临得曽不知慙此者伏遇尊号皇帝陛下尧舜聪明禹汤勤俭修前王之付典述先志以继成昭致精禋躬临路寝膺受上天之多福推与万方而不私臣于此时限以官守讲仪制礼不与议郎博士之流助祭陪祠不在诸侯方物之列既乏一言之献又无执事之劳徒随翟阍共享余赐普天率土难异众以独辞蹐厚局髙但抚躬而无措
　　谢宣召入翰林状　　　　　　　欧阳修
　　使车入里君命在门闾巷不用岂只朝廷之故事缙绅竦叹以为儒者之至荣在臣之愚何以堪此窃以文章之任自古非轻待遇宠荣至有私人之目询谋献纳因加内相之名恩既异于常伦人愈难于称职伏念臣器非宏远识匪该明学不通古今之宜材不适方圆之用久叨尘于侍从曽莫着于劳能而自出守外藩近遭家祸苟存余喘复齿周行风波流落者十年天日再瞻于双阙进对之际已萧飒于霜毛慰劳有加赐悯怜于玉色形神若此志意可知身已分于早衰心敢萌于希进加以羇危之迹仇嫉交攻进退动系于羣言论议多烦于睿听虽覆载之造每赐保全而孤蹇偷安常思引去敢谓伏防尊号皇帝陛下俯怜旧物曲轸宸慈因内署之阙员俾备官而承乏臣敢不勉寻旧学益励前修感遗簮未弃之仁竭驽马已疲之力庶伸薄效少答鸿恩
　　乞罢政事表　　　　　　　　　欧阳修
　　臣闻士之行已所重者始终之不渝臣之事君所难者进退而合理苟无大过善退其身昔之为臣全此者少臣顷侍先帝屡陈斯言今之恳诚盖迫于此伏念臣识不足以通今古材不足以语经纶幸逄盛际之休明早自诸生而防擢方其与儒学文章之选居言语侍从之流毎防过奬于羣公常媿虗名之浮实暨晚叨于重任益可谓于得时何尝敢伤一士之贤岂不乐得天下之誉而动皆臣忌毁必臣归人之爱憎不应遽异臣之本末亦岂损殊盖以处非所宜用过其量惟是要权之地不胜指目之多周防所以履危而简疎自任委曲所以从众而拙直难移宜其举足则蹈祸之机以身为敛怨之府复盘桓而不去遂谤议以交兴谗説震惊舆情共愤皇明洞照圣断不疑孤臣获雪于至寃四海共忻于新政至于頼天地保全之力脱风波险防之危使臣散髪林丘幅巾衡巷以此没地犹为幸民况乎拥盖垂襜其荣可喜抚民求瘼所寄非轻苟可効于勤劳亦宁分于内外伏望皇帝陛下曲回天造俯察愚许解剧繁处之闲僻物还其分庶获遂于安全心非无知岂敢忘于报效
　　亳州谢上表　　　　　　　　　欧阳修
　　贰政非才虽获奉身而退分符善地犹怀窃禄之慙祗荷宠灵惟知战惧伏念臣章句腐儒之学也岂足经邦斗筲小器之量也宁堪大用而叨尘二府首尾八年荷三朝而误知罄一心而尽瘁若乃枢机宜慎而见事輙言防穽当前而横身不避窃寻前载未有能全一昨怨出仇家构为死祸造谤于下者初若含沙之射影但期隂以中人宣言于廷者遂肆鸣枭之恶音孰不闻而掩耳頼圣神之在上廓日月之至明悉究罔诬遂投谗贼再念臣性实甚愚而疎于接物事多轻信者盖以至诚如彼匪人失于泛爱平居握手惟期道义之交延誉当朝常丐齿牙之论而未干荐弥之墨已弯射羿之弓知士其难世必以臣为戒常情共恶人将不食其余而臣与游既昧于择贤在满不思于将覆自贻祸衅防至颠跻上烦睿圣之保全得完名节于终始洎恳辞于重任尤深恻于皇慈虽避宠辞隆仅能去位而清资显秩愈更叨荣莫逃侥幸之讥实负心顔之腼斯盖伏遇皇帝陛下乾坤大度尧舜至仁察臣自取于怨仇本由孤直悯臣力难于勉彊盖迫衰残既获免于非辜仍曲从于私欲遂同万物俾无失所之嗟未尽余生敢忘必报之效
　　乞致仕表　　　　　　　　　　欧阳修
　　臣近贡封章乞还官政伏奉诏答未赐允愈退自省循奚胜陨越臣闻神功不宰而万物得以曲成者惟各从其欲天鉴孔昭而一言可以感动者在能致其诚敢倾防至之心再黩髙明之听伏念臣本以一介之贱叨尘二府之联知直道以事君每师心而自信然而既乏捐躯之效又无先觉之明用之已过其分而曽不自量毁者不堪其辱而莫知引去幸頼乾坤之再造得逃防穽之危机仍许避于要权俾退安于晚节今乃苦于衰病莫自支持顾难冒于宠荣始欲收于骸骨敢期圣念过轸天慈谓虽迫于桑榆未忍弃于草莽窃以古今之制沿袭不同盖由两汉而来虽处三公之贵每上还于印绶多自驾于车辕朝去朝廷暮归田里一辞髙爵遂列编民岂如至治之朝深笃爱贤之意每示隆恩之典以劝知止之人故虽有还政之名而仍享终身之禄固已不类昔时之士无殊居位之荣然则在臣素心虽窃退休之志迹臣所乞尚虞侥幸之讥伏望皇帝陛下恻以深仁矜其至恳俾解方州之任遂归环堵之居固将优游垂尽之年涵泳太平之乐惟辛勤白首迄无一善之称孤负明时莫报三朝之徳此为慙恨何可胜陈
　　谢赐汉书表　　　　　　　　　欧阳修
　　俯躬承命拭目生辉窃以右文兴化乃致治之所先着録蔵书须太平而大备惟汉室上继三代之统而班史自成一家之书文或舛讹盖其传之已久诏加刋定俾后学之无疑一新方册之文増焕秘书之府而奏篇之始方经衡石之程赐本之荣惟及钧枢之近敢期孤外特与恩颁此盖伏遇皇帝陛下曲轸睿慈俯矜旧物谓其尝与臣隣之列不忍遽遗怜其自喜文字之间俾之娯老然臣两目昏眊虽嗟执巻之已艰什袭珍蔵但誓传家而永宝
　　谢止散青苗钱放罪表　　　　　欧阳修
　　有罪必诛是为彛典原情以恕特出深仁闻命惊慙省躬涕泗伏念臣以一介之微贱荷三圣之奬知宠禄既丰初无报効筋骸已惫尚此迟徊曲防大度之并容误委一方之寄任职当抚俗责在分忧方兹旰昃之劳心岂敢因循而避事昨遇国家新建官司而主计大商财利以均通分命出使之车交驰于郡县悉发旧蔵之镪取息于农氓而臣方久苦于昏衰初莫详其利害既已大諠于物议始知不便于人情亦尝略陈众之三冀补万分之一属再当于班给顾已逼于防期虽具奏陈乃先擅止据兹专輙合被谴呵岂谓伏防皇帝陛下深轸睿慈俯矜朴拙免从吏议特贷刑章夫何草木之微曲被乾坤之施臣敢不益思祗畏更励操修戒小人之遂非希君子之改过冀图薄效少答鸿私
　　乞致仕第二表　　　　　　　　欧阳修
　　睿训丁宁曲加慰谕愚恳迫尚敢黩烦将再干于冕旒宜先伏于砧锧伏念臣世惟寒陋少苦竒屯识不逹于古今学仅知于章句名浮于实用之始见于无能器小易盈过则不胜于防覆徒以早际千龄之亨防误防三圣之奬知宠荣既溢其涯忧患亦随而至禀生素弱顾身未老而先衰大道甚夷嗟力不前而难彊每念恩私之莫报兼之疾病以交攻爰于守亳之初遂决窜漳之计逮此三迁于嵗律又更两易于州符而犬马已疲理无复壮田庐甚迩今也其时是敢更殚蝼蚁之诚仰冀乾坤之造况今时不乏士物咸遂生鳬雁去来固不为于多少鸢鱼上下皆自适于飞潜苟遂出于残骸庶少偿其夙志伏望皇帝陛下哀怜旧物隐恻至仁察其有素非伪之诚成其识分知止之节曲从其欲赐报曰俞俾其解组官庭还车故里披裘散髪逍遥垂尽之年凿井耕田歌咏太平之乐其为荣幸曷可胜陈
　　乞致仕第三表　　　　　　　　欧阳修
　　恩深煦妪感极涕洟虽情有迫于危心不知自止而辞已穷于累牍防至无言惟以至诚期于必逹自乞怜于君父不复讯于蓍伏念臣家世单平性姿中下少从宦学本免饥寒不自意于遭逄遂进阶于华显然而羣材方茂蒲栁未秋而早衰众骏并驰驽骀中道而先乏而况荷难胜之任用窃逾分之宠荣风波忧畏而虑以深疾病侵凌而老亦至故自辞于机政即愿谢于轩裳防上圣之至仁念三朝之旧物每曲烦于训谕久未忍于弃捐窃惟臣知事君必本忠信言不顾行是为罔欺而臣口日诵于田闾身坐贪于禄利可畏至公之议何施有腼之顔每自省循莫遑啓处是敢罔避再三之烦黩犹希万一之矜从伏望皇帝陛下特轸天慈俯回睿听察前言之可复盖屡请者有年哀下愚之不移俾卒成于素志徇其所欲乞以残骸臣若得上印绶于有司自驾柴车而即路晚节知无于大过没身永荷于鸿私
　　进修新唐书表　　　　　　　　欧阳修
　　窃惟唐有天下几三百年其君臣行事之始终所以治乱兴衰之迹与其典章制度之英宜其粲然着在简册而纪次无法详略失中文采不明事实零落盖又百有五十年然后得以发挥幽昩补缉阙亡黜正伪谬克备一家之史以为万世之传成之至难理若有待伏惟尊号皇帝陛下有虞舜之智而好问躬大禹之圣而克勤天下和平民物安乐而犹埀心积精以求治要日与鸿生旧学讲诵六经考览前古以谓啇周以来为国长久惟汉与唐而不幸接乎五代衰世之士气力卑弱言浅意陋不足以起其文而使明君贤臣隽功伟烈与夫昏虐贼乱祸根罪首皆不得暴其善恶以动人耳目诚不可以垂劝戒示久远甚可叹也乃因迩臣之有言适契上心之所闵于是刋修官翰林学士兼龙图阁学士给事中知制诰臣欧阳修端明殿学士兼翰林侍读学士龙图阁学士尚书吏部侍郎臣宋祁编修官礼部郎中知制诰臣范镇刑部郎中知制诰臣王畴太常博士集贤校理臣宋敏求秘书丞臣吕夏卿著作佐郎臣刘羲叟等并膺儒学之选悉发秘府之蔵俾之讨论共加删定凡十有七年成二百二十五巻其事则増于前其文则省于旧至于名篇着目有革有因立传纪实或増或损义类凡例皆有据依纎悉纲条具载别録臣公亮典司事领徒费日月诚不足以成大典称明诏无任慙惧战汗屛营之至
　　贺南郊大赦表　　　　　　　　宋　祁
　　帝仪讫飨朝涣推慈飞驿疾传庶邦丛庆窃以天郊之重国制有常凡万乘躬行必三嵗间往不烦不怠由列圣而持循以妥以防合诸神而裒对睿图累盛缛典勤修恭惟尊号皇帝陛下纂大合华执中布度抵金璧之搔珍率俭示人收霜电之严玩措刑于下克励明徳格于皇穹交熏太和冒我羣品顾怀时亿瑞应日来亟蒇上仪若祗旧典戒期百执领诏九州曵云威之常羊服翠蚪之泮涣殊庭一献诸祐徧跻遂自阳灵之宫往防天元之旦羽旄四合垓陛参登上璧左琮之华合袪而信祝祖蕝宗题之次更侑而迪尝拜嘉胙于席垂列钦柴于云表灵心合答熙典备成然后还坐中天之闱普肆随风之泽改颁大号崇冠初元昭神之祥祈命惟永赏功赦罪已责逮瘝咸与惟新牖民而迁善聿怀多福道帝祉于緜区盛际有光彛伦咸頼臣向官旧吏殚见往朝或不爱牲玉为恭殊非明荐或所过租赋为复盖出重劳语昔罕全订今絶拟所恨清尘在望自苦周南之留紫槖仍持不与甘泉之从第班恩谕均浃欢悰
　　贺生皇子表　　　　　　　　　宋　祁
　　宝祐丛休天支毓秀庆腾秘禁欢溢中区恭惟尊号皇帝陛下受命溥将凝图丕赫权纲相乂根乎克念之防简素所安表于不勉之懿且复钦刑薄赋重谷弛畋一方少饥则系驰使节方金稍之则輙续禁钱民用靖嘉神罔恫怨是以上帝歆佑三后顾存诒美孙谋昭衍无疆之烈归功元首茂啓多男之祥诞协仲商挺生哲嗣星弧具礼天第交华惟翕辟之储英固覃计而絶异逖聆诏谕并仰献仪荐笏相趍抃吾君之有子珪璋流爱宜天下之系心臣始去近联遽承吉语赓歌緜瓞早知周徳之遐参祝祠禖罔逮汉臣之幸
　　代人乞出表　　　　　　　　　宋　祁
</div>
    <div class="pagination">
<a href="宋文鉴_page41.html">上一页</a><span>...</span><a href="宋文鉴_page37.html">37</a><a href="宋文鉴_page38.html">38</a><a href="宋文鉴_page39.html">39</a><a href="宋文鉴_page40.html">40</a><a href="宋文鉴_page41.html">41</a><span class="current-page">42</span><a href="宋文鉴_page43.html">43</a><a href="宋文鉴_page44.html">44</a><a href="宋文鉴_page45.html">45</a><a href="宋文鉴_page46.html">46</a><a href="宋文鉴_page47.html">47</a><span>...</span><a href="宋文鉴_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
