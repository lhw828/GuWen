<!DOCTYPE html>
<html>
<head>
    <meta charset="UTF-8">
    <title>唐宋元名表 - 第 5 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐宋元名表 - 第 5 页/共 7 页</h1>
    <div class="content">　　谢改州表
　　臣某伏覩朝命以某地改为某州者帝天广覆旧邦騐民数之登侯社旁开新命首官僚之建山川顿为之改观人事欢谓其更生臣诚欢诚抃顿首顿首窃以喻在偏方世称乐土孙呉之时始创为新喻县李唐之初尝析置南呉州盖歴朝之沿革不常而百里之广轮如昨其民畏刑而讼简其士乐道而俗淳中更荡析以离居未几还定而安宅侧聼南人之相语深惟先帝之至仁版图既入于职方户口倍増于井牧若稽古典宜列中州兹盖伏遇皇帝陛下乾坤包涵父母爱育家四海而无外利万物而不遗谓四万五千户之区惟天与祖之付我而三百六十官之属曰吏以治而得民遂令外服之贱防获备中朝之遴选某等遭逢圣代鼔舞皇恩既登进于吏民爰奉宣于徳化服休服采愿闻乃属而一心于蕃于宣敢祝吾君之万夀臣无任瞻天仰圣懽抃踊跃之至谨奉表称谢以闻
　　谢上表【洪景卢】
　　禁门直北乆违龙尾之趋藩郡落南忽玷虎头之寄即只官次恭布诏条【中谢】伏念臣濩落而无所容愚憧而不逮事遭逢嘉防自辜天地之恩留滞穷涂已隔江湖之梦不谓左符之宠恒勤前席之思今所领州故为剧镇地方千里接瓯闽百越之区县列十城介谿谷万山之阻人虚防而尚气俗啙窳以难驯平时防珥笔之声曩嵗蹈弄兵之衅皇风下畅既洗涤于三薫习气相延殆渐摩而一变得居长吏真可备员兹盖伏遇皇帝陛下徳如仁宗武类艺祖及国家之闲暇先务养民知稼穑之艰难益严宅牧过令臣軰亦预遣中重念臣顷侍清光最纡殊眷虽两言溢恶欲兴投杼之疑而一意在公独頼垂旒之监致兹抆拭尽出生成比膺便坐之从容曲轸温顔而慰藉感圣度不忘于微贱顾孤踪寜虑于弃捐臣敢不鞭防疲驽奉行寛大即墨受封于万室岂曰能贤防稽上最于三年其惟共理
　　饶州谢上表
　　禁林挟日未遑坐席之温乡郡一麾偶遂分符之便虽始愿不敢及此岂罪人乃能得之爰奉庭闱即趋官守【中谢】伏念臣生而性介天与数竒应真主之误知建单车而出使茹毛北海已惊半世之迁除舘西河几絶一生之望敢期天幸获以身还方深故土之怀猥辱髙门之召果闻取戾旋致疾颠上印绶以归田固为轻典佩银黄而夸里更沐殊恩捧檄入门过家上冡桑梓遂晨昏之养松楸寛梦寐之思行道观瞻合宗感涕兹伏遇皇帝陛下合徳天地玩心神明常思四表之欢不録万里之过而臣空行空反曽蔑效于秋毫乍佞乍贤尚叨荣于书绣内而自讼其又奚言敢不上体至仁仰图共理奉三年之计自惟无补于朝廷推一日之长庶或兼容于狱市
　　建康谢上表
　　香火奉祠乆卧漳濵之病丝纶借宠忽开江表之藩方俯偻以固辞辱丁寜而趋上荷恩滋甚揣分难胜【中谢】伏念臣孤起诸生亲逢上圣频年近侍空餐积惧于人言累月中枢伴食敢安于天职退从散位伏俟严诛当王度之清夷列公材于中外臣之无似上所误知奉留都管钥之严况颛帅阃受连府节符之寄仍防乡州三组以夸一朝而获兹盖伏遇皇帝陛下如天至健若日大明处法宫之中五帝其名莫及行圣人之政三王之盛易为赫然夬决于小人卓尔晋昭于君子一新美化可谓昌辰岂伊朽钝之余首玷蕃宣之重臣未知为吏何以治民安田里而无叹愁虽谨思于体国以簿书而报期防谅不免于瘝官唯有愚忠仰酬大造
　　代福淮东举茶事谢上表【后兼常平】
　　摠浪舶于三呉讫微善状按云艘于百越复冐除书揆日问涂浃辰指部【中谢】切以汉规先具开边籴以均输唐务富藏借关征而赡本虽有便民之志颇乖实禀之宜纷更旋夺于廷臣捐瘠或随于军用迨中世徙埸而茗致诸蕃塌地以名钱大抵虚文蔑闻见效伟圣明之立制张职守以建官吏偶失于三思事寖成于一切维时改作尽复旧章自非通敏之流曷副班宣之责如臣者猥防世赏辱在周行无材能阀阅之劳固宜反退习功利分铢之事岂有寸长曽是使华荐沾恩纪兹盖盖伏遇皇帝陛下体天刚健措国清寜摠六服以收贤明徳逺矣访万几而询政使人器之遂令朝着之微亦玷輶轩之寄臣敢不裒多益寡散滞取赢一身而二任之加勉只承于上意三登遗九年之食庶还定于王民
　　国史院进三朝正史帝纪表
　　三后在天诞着丕谟之懿百年积徳惟凭信史之传方论次之开先仰威灵之如在载防昩旦輙冐宸严臣等惶惧惶惧顿首顿首窃以诒厥孙谋实为大训必有不刋之典用扶可乆之基赫赫裕陵制作擅百王之冠巍巍哲庙规模宏七世之观迨昭考之勃兴备盛朝之尽美治安之极剖判所无禹继舜舜继尧顾三圣而守一道事系时时系月宜有经以垂无穷慨多歴于嵗华讫未施于功绪盖士起异同之论而时更板荡之余视熙丰符祐之成举是非而杂揉攷崇观政宣之志颇放失于旧闻頼故家遗俗之犹存致伟迹宏休之可纪参稽定贯允属昌辰恭惟皇帝陛下宗祏宅心羮墙系念明列祖之成徳以庶邦惟正之供觐文王之耿光善孝子述人之事欲壮西厢之御趣裒东观之书臣等自媿庸虚敢知笔削书大事而垂则简牍已殚缃素之勤藏名山而副在京师终冀汗青之望臣无任瞻天仰圣惶惧屏营之至谨以三朝正史帝纪随表上进以闻
　　谢除礼部尚书表【王谦中】
　　臣某言昨防圣恩召臣归朝除为礼部尚书者外阃蹔分遽遄归于驿召昕朝甫对即擢长于春官席宠逾涯抚躬憎惧臣诚惶诚恐顿首顿首伏念臣某奋身孤逺逢世休明仕不因人终始皆防于睿简才非适用险夷但竭于愚忠去国倚庐起家临镇豹尾隔四年之从麟符专一道之权闻田里之叹愁具知疾苦颁条诏之寛大方究抚绥敢图宣室之具恩误玷中堂之率属迹陪鸳鹭恍疑梦寐之回履上星辰顿觉依乘之近被服章之安吉引车辔之闲驰荣渥并加微躯难称兹盖伏遇皇帝陛下亶聪建极知哲能官聚英隽以尊朝盖为本根之虑咨直清而典礼不徒玉帛之云退省迂儒曷膺妙选臣敢不益坚素节仰报隆知顾北斗喉舌之司当谨出纳如稽古礼文之事敢废讨论臣无任瞻天荷圣感佩屏营之至谨奉表称谢以闻
　　谢除吏部尚书兼翰林承防表【周必大】
　　频年入侍徧尘清近之班两职并陞复冐殊尤之宠贯服章于朽质被韀防于名驹异渥鼎来危衷震惕臣诚惶诚惧顿首顿首伏闻汉以尚书为喉舌唐以翰苑为腹心明光画省之严夔龙接武玉殿金鸾之邃颇牧在中凡遇迁抡已为要剧矧疉膺于组绶足増耀于簮绅如臣者天分弗髙人才甚下自惟始愿不逾州县之间谁意晚涂浸躐贤豪之上揆分数祈于罢免防荣更误于褒迁冠秩序于南宫进班聮于东阁胡瞻鹑特乆慙受禄之无功兼得熊鱼弥媿舎生而取义二仪施大一介命轻此盖伏遇皇帝陛下文武生知圣神广运使人也器随良窳以无遗与物为春举根荄而毕遂是容贱士仍玷髙门惟圣朝法令之具存初不劳于裁览而明主徳功之俱懋亦何待于论思第当守三尺以不欺且复尽一心而无隠庶持孤节仰报鸿私臣无任瞻天仰圣感激屏营之至谨奉表称谢以闻
　　谢除礼部尚书兼翰林学士表
　　宗伯缀文昌之坐已高曳履之班翰林依华盖之星尚玷丝纶之直当圣主谨持于公器独愚臣常媿于私人【中谢】瞻城南尺五之天致身无路想玉堦方寸之地通籍几年况乎出入禁严周旋侍从论思献纳日迩清光衣被服成嵗叨徽数向匪负一时之望安能符众论之公如臣者学不足以知方才不足以应务家壁四立甘为穷陋之民君门九重敢起跻攀之念忽拜便蕃之命叠加优异之恩帅属春官光贰卿之旧次摛文禁苑忝四命之新荣焕寳带以章身饰绣韀而骛骏正使实兼数器尚虞称塞之难矧伊初乏寸长何意超逾之甚周章就列俯仰怀慙此盖伏遇皇帝陛下道叶舜华志恢禹迹明明在下虽洞照于羣情浩浩其天每包涵于万类寜稍捐于爵秩恐或弃于菲葑遂致凡才亦尘显仕臣敢不悉其思虑称是宠褒号令文章期助汉家之制讨论润色勉希郑国之贤茍逭素飱岂酬洪造臣无任媿感之至谨奉表称谢以闻
　　中书舎人谢除翰林学士表
　　鳯掖演纶乆竢黜幽之典銮坡裁诏误叨儤直之荣拜命周章扪心媿汗臣诚惶诚恐顿首顿首伏以禹谟舜典周诰商盘徳意具孚虽本帝王之恻怛训词播告亦湏臣下之讨论惟坦然明白于一心故粲若传流于万世矧惟圣代丕振文明承明著作之庭毕来俊彦金马玉堂之士尤慎选抡宜得名儒专承内命如臣者断无他技累有至愚粗知前事之可师每叹小才之难强萤窻夜学烛莫望于金莲蓬户乆居班岂知于玉笋奋身一第糊口四方叨逢盛世之旁求与羣贤而并骛骤离粤渫服在髙华润色非长怅已穷于薄技论思莫效居有负于厚恩切幸保全敢希进擢岂谓忽从西户躐寘北门以荒芜之学而备顾问于禁林以骩骳之文而助发挥于睿藻宠虽至矣惧亦随之此盖伏遇皇帝陛下圣以日跻智由天锡垂拱视民之阜始终典学之脩孔子多能集大成而自得髙皇善任屈羣防以无遗遂致采葑俯令视草臣敢不告谋猷于后以圣王为师聴汉诏于山东少补中兴之治布尧言于天下庶无内相之慙臣无任【云云】
　　谢除太府少卿表
　　具官臣某言某月日奉圣防除臣为太府少卿者将命江淮乆尘星省防荣魏阙骤亚月卿念委寄之不移知皇恩之愈厚臣诚惶诚恐顿首顿首伏念寒乡晚出薄宦卑飞叨逢吁俊之秋滥缀登畿之数粤负乘于外府旋列属于中台所惧汰归乃膺临遣给饷坐兼于两路空餐行及于再朞自量心计之非长常恐使华之不称窃稽往籍具有前模流马木牛葛亮创蜀中之运辇车骊驾寇恂资河内之军彼皆值于行师尚不闻于乏事矧脱剑槖弓之后无飞刍挽粟之勤第钩考于簿书粗斡旋于金谷论功何有窃位则多已惭假宠于诸郎更许参华于七寺中负梁鹈之刺徒惊晋马之蕃此盖伏遇皇帝陛下大智博临深仁徧覆灼知能否故虽逺而不遗力劝事功凡有长而必録爰茂出纶之渥悉褒总赋之臣遂致下愚亦升少列臣敢不仰承睿眷俯竭驽才无废前劳少助足食足兵之政更图后效永坚惟忠惟孝之心臣无任仰天荷圣感激屏营之至谨奉表称谢以闻
　　谢吏部侍郎表
　　严近叨居夙负瘝官之责武文迭试更膺换部之荣袭衣颁在笥之珍寳带锡章身之宠仰慙主眷俯愧舆言【中谢】臣闻古之铨综存乎人今之铨综一于法存乎人固可以得士然其敝也尝由予夺之不公一于法固可以灭私然其敝也或致贤愚之同滞而况簿书纷若胥史杂然茍稽察之弗精将混淆而莫辨欲酌古今之中制当令人法之并行庶稍戢于吏奸亦少伸于士气岂容虚受以累明扬伏念臣性鄙习迂志卑才下早亲翰墨第为书生陈腐之谈乆侍轩墀初乏禁从论思之语引去则殊私之未报欲留则髙位之难安方进退之靡寜忽选除之下逮肺腑抱履氷之惧面顔形挞市之羞被此光灵若为称塞兹盖伏遇皇帝陛下干行不息日照无私知人非尧帝之难巧壬奚患选众有臯陶之举枉直自分夫何一介之臣乃冠贰卿之列臣敢不遵承法令振拔滞淹虽防氷鉴之明上禆睿哲誓守权衡之信仰助公平茍不辱知斯为报国
　　谢除礼部侍郎表
　　掌秘府之圗书乆玷英游之列奉甘泉之笔槖骤污法从之班恩厚逾涯感深洽骨【中谢】臣闻知人繇乎尧哲分职着于周官明三徳以有家所以抚五辰而凝庶绩佐六卿而率属所以倡九牧而阜兆民何畏巧言其惟吉士如臣者以一介甚踈之迹荷两朝特达之知槐市蓬山早尘华选乌台鸾掖浸陟要班洎中返于江湖亦旋归于魏阙逾年于此片善莫闻心踧踖以不安顔忸怩而罔措所期显黜乃误殊迁惟宗伯古之清曹惟贰卿今之膴仕礼乐自天子出虽上禀于圣谟笾豆则有司存当俯求于故实夫何鄙朴而许摄承夙夜直哉惟清莫遂夔龙之选文章焕马可述更慙乘马之工兹盖伏遇皇帝陛下冠古聪明御圗勤俭辨臣邻之邪正昭示抑扬闵风俗之堕偷力加劝沮知臣虽无可用之实察臣粗有不欺之愚特假宠荣俾陪亚旅臣敢不益坚素守更厉丹心效守职之小忠讵塞论思之责竭事君之大节或酬覆帱之仁
　　太上皇帝上僊慰皇帝表
　　天心难测邦祸荐臻甫渉夏秋而防考妣【中慰】臣窃以慈懿寝园之奉翣驭将归圣安丹鼎之成龙胡以断黎庶攀号而不释圣神悲痛以何堪恭惟陛下孝通神明躬侍寝膳大舜终身之慕每竭诚心有唐二圣之欢方隆荣养骤罹变故谅极哀恫愿寛衔恤之情毋爽宅忧之礼臣退休田里阻诣宫庭臣无任【云云】
　　孝宗登遐慰皇帝表
　　圣君侍膳方伸永命之新天父登遐忽下遏音之诏痛结严宸之邃衰缠率土之濵【中慰】恭以尊号徳洽民心仁根天性陟帝位二十八载髙蹈勌勤至寝门一日三朝乆膺隆养福共期于夀考疾俄殆于寤兴设黼扆于牖间惟闻末命乘白云于帝所恍隔真游抚弓劔以空存视羮墙而犹见恭惟陛下睿思罔极孝慕素深问安节以色忧不能正履宅亮隂而思道兹故弗言愿怀继志之圗少抑终身之戚臣忝绂郡绶邈在海壖惊奉讳音徒结攀号之恋坐縻官爵莫伸奔问之诚
　　皇太后升遐慰皇帝表
　　慈帷昼掩哀讣夕闻凡思持载之功举抱催伤之痛【中慰】恭惟陛下事亲尽礼侍膳殚诚乆承文母之欢徽音遽隔逺迈显宗之孝追慕何穷愿寛陟岵之悲少副普天之望
　　皇太后升遐慰皇帝表
　　衅结东朝悲缠中夏遥知晬穆正剧哀恫【中慰】共惟陛下性本自天行皆髙世汉文至孝晨昏无解带之安虞舜好生逺迩有画冠之禁既勤施徳可谓寜亲倐闻厚地之倾莫晓彼苍之意须思适变毋致过哀上以符慈寜治命之言下以副黎庶诚心之恳
　　皇后上僊慰皇帝表
　　桂轮隠耀椒掖廞仪厚载既倾渊衷斯恻【中慰】伏以大行皇后天姿恭俭地望髙华乆殚妇顺之劳正倚坤寜之助奄从先后莫返中闱恭惟陛下孝切亮隂思隆俪极虽圣情之易感故天数之难移愿寛当宁之思垂副含生之望臣退居田里阻造宫庭臣无任【云云】
　　孝宗梓宫启欑慰皇帝表
　　舜三年之防倐临襄葬商两楹之殡初启菆涂痛结重宸悲缠率土【中慰】恭惟太上皇帝陛下孝思罔极宸礼无违虽恭黙弗言若已防于天下然齐疏躬服自不废于宫中愿纾追慕之怀益尽送终之典臣效官疎逺奉报惊摧莫伸同轨之骏奔徒陨交頥之涕泗
　　显仁太后发引慰皇帝表
　　陟彼屺兮爰卜青乌之吉维其时矣遽瞻画霎之行祖道逶迤圣情恻楚【中慰】恭惟陛下徳钟天性道冠人伦粤符素奈之謡深切蓼莪之感亲防故所自尽也内不废于三年圣徳何加于孝乎外已刑于四海逮兹遣奠尤极哀悰顾淑灵已隔于东朝惟追慕少寛于南面
　　寜宗发引慰皇帝表
　　筮恊从既先于逺日龙輴就祖已次于近郊罄海宇以悲摧极乾坤之凄怆【中慰】恭惟陛下作民明辟执古通防致尧之思于羮墙而如见尽舜之孝岂富贵之解忧屇七月之有期増九重之永慕臣输将无补扈从有行临表涕零实难防于忠恋承祧体重愿少抑于圣怀
　　太皇太后掩殡慰皇帝表
　　騩驭上賔武帐乆虚于长乐犹未谂容衣遂閟于稽山一人嗟慈范之违万国叹坤仪之逺【中慰】恭惟陛下纯诚冠古至行积中慕亲之心未尝息焉执防之礼可谓尽矣神灵为之显相天日至于晏温用葛无麻盖异鲁君之母因山配地实同唐室之规仙寝既成真游莫返追怀圣善固益动于孝心俯为邦家当勉裁于哀慕
　　同前
　　日月有期爰毕因山之制寝园在望共勤陟岵之瞻追怀太姒之徽音益恻武王之达孝恭惟陛下徳隆天性念极母仪既哀戚之内深亦礼文之外尽为之宅兆奉长乐之袆衣见于蓍配裕陵之吉壤逮兹甫竁孰不缠悲虽上圣防防痛长违于慈矩然下民悃悃愿勉抑于至情
　　寜宗掩殡慰皇帝表
　　禹穴因山今图改卜汉陵复土大事既襄凡戴照临举深摧咽【中慰】恭以谥号皇帝休功迈世至仁如天方垂衣以致太平廼脱躧而超万乘六飞八骏尚仙驭之来归万嵗千秋竟神游之永閟恭惟陛下义隆送往孝极奉先慨日月之有期倐寝园之告备臣将指扈送引睇阙庭钟庆发祥已兆龙冈之吉节哀顺变愿寛驷隙之悲
　　太上皇帝掩殡慰皇后牋
　　虞帝陟方守已迷于梧野太公卜葬役始就于栎阳复土言遄望云靡及【中慰】切以尊号储精物表玩化天倪太山其頽騐孔圣两楹之奠祈招不作信穆王八骏之游兹永閟于慈顔宜有伤于冲抱恭惟陛下顺承靡倦定省弗违妇子熈熈尚忆椒盘之奉山川郁郁空闻檿主之归永怀如在之灵岂曰无从之涕伏望茂加节抑勿过忧伤惟孝道之大端初不专于哭踊况王心之钜创尤所頼于慰寛
　　太皇太后掩殡慰皇帝表
　　兵卫载廞风静胥江之浪辁车已窆云深禹防之山甫周复土之仪益重居庐之感【中慰】伏以谥号蚤推食淡晚乐含饴厌代賔仙弃四海九州之养因山定制妥千秋万嵗之灵仙驭莫追渊衷永恻共惟陛下仁心内恕徳教旁加称孝孙称哀孙不忘继志读防礼读祭礼尤谨送终既永伤而永怀且如疑而如慕伏愿为宗祊而自重顺时变以安行谓葬曰藏既克襄于大事至礼而止更节抑于余哀
　　太皇太后祔庙慰皇帝表
　　檿主来归既讲九虞之祭椒涂永閟遂防诸后之游悲动紫宸礼严清庙【中慰】恭惟陛下诚通幽显道述祖宗问寝承顔事母昔同于事地谨终追逺寜亲今至于寜神虽云彛训之遵时乃明王之孝閟宫有侐已闻升祔于姜嫄南面何为愿节哀恫于虞舜
　　慈烈皇后祔庙慰夀成太后牋
　　事严葬圣甫毕于山陵礼重祔姑益尊于宗庙聿隆安奉深示显承【中慰】切以尊号位歴四朝谋诒万世寳慈建极尚垂坤厚之光精爽在天宜正涣亨之假恭惟殿下巍巍冲徳翼翼孝诚如慕如疑独厚送终之意以享以祀式严升配之仪谅因制寝之成益重视奁之感愿稽国典少释圣怀雨露既濡虽未防于凄怆春秋而祭尚少慰于哀思
　　寜宗祔庙慰皇帝表
　　廞卫反虞九筵载秩宗祊升祔万世不祧【中慰】共以谥号灵徳在天睿谟垂世鼎湖弓剑已迄大事之襄髙庙衣冠再侈崇仪之奉昭穆以序妥侑惟时恭惟陛下若稽大猷荅扬先训主鬯以承祭祀于昭震洊之符假庙以致精神深明萃聚之义既右烈考载陟新宫寜亲大于寜神既率先于孝治尽伦从而尽制愿俯就于礼经少抑哀思以祚羣品
　　同前慰皇帝表
　　龙湖莫返一以逺于僊游驹隙易驰十遂周于旬晷感时増疚率土同情【中慰】恭惟陛下嗣服无疆继圣有作本生知于爱敬爰躬履于艰难率天下以为尧防举行三年之制慕终身而见舜孝度越五帝之隆惊晦朔之屡更轸哀恫之一念愿副有生之望少寛防极之悲
　　慰皇帝表
　　僊游莫返倐惊流景之迁礼典有常奄及终防之制感时増慕易月从权【中慰】恭惟陛下授神器之公承宗祧之重虽嬛嬛在疚难防人子之至情然业业万几当为天下之大计愿少寛于宸虑以永御于丕图
　　元正慰表
　　行夏时而正厯荐易嵗华履春露以念亲益昭圣徳凡预载持之数共怀怵惕之思【中慰】恭惟陛下以大孝而显扬任姒之徽音以至尊而度越参骞之髙行当万国贡珍之在列叹东朝灵几之方新佩响唐宫莫展夀觞之礼钟鸣汉殿暂停元防之仪愿寛追逺之心茂对履端之序臣猥将隆指不获躬诣东上阁门臣无任【云云】
　　冬至慰表
　　化国日舒徐行北陆圣人孝至永念东朝凡在舆情同深孺慕【中慰】恭惟陛下徳隆天性报厚母慈当宫线之初添怅袆衣之漫逺率百官而为夀忍虚兴庆之彛仪幸旧宅而防冬益怆永平之故事愿抑对时之感俯安率土之心
　　冬至慰表
　　望云气于观台甫验新阳之至断钟声于长乐莫陈亚嵗之仪上切哀恫下均感慕【中慰】恭惟陛下行髙文帝孝迈有虞诵凯风圣善之诗怅六騩之永隔当化日舒长之候视一线以増悲仰祈宸抱之少寛式副天心之来复
　　同前
　　亚嵗甫临方讲汉仪之旧徽音寖逺共深文母之思遥知晬穆之光正切哀恫之慕【中慰】恭惟陛下道同尧舜行过渊骞罢长乐之夀觞深悲节物望慈寜之繐帐益动孝思愿寛追逺之怀庶对履长之序
　　代文潞公谢太皇太后表【张文潜】
　　稽留君命政求免于刑诛惠养老臣不使劳其筋力仰睿私之从欲抚衰志以知荣伏惟太皇太后陛下厚徳无疆至仁在上神孙临祭知保乂之圣功多士充庭见肃雍之盛徳恩及草木喜同天人臣幸以余龄获逢盛旦虽笾豆骏奔之事徒有心哉而礼乐大备之时为后死者岂不偶尔尚足矜荣
　　谢除权吏部尚书表
　　充员闼自顾防功擢长铨曹忽防误宠仰皇慈之至渥揣防分以何堪【中谢】窃以选部持衡夙号六卿之长文昌聴履实为八座之聮非素推公方不足以柅吏奸非妙有徳望不足以厌舆论虽黄繖之下无参异同而缙绅之流鲜不闗系宜求精敏之彦以当要剧之司伏念臣才不逮人学徒泥古一为支郡三入脩门乆侍上皇愧愚衷之无补亲逄嗣圣荷褒擢之有加代言非陆贽之工批敕谢李藩之器俯狥刍荛之论屡寛斧钺之诛去省中者五年遂躐登于冡宰离班行者一载遽首列于从臣禁林兼内制之文史舘渉信书之笔满盈已甚控避莫回颁御府之制衣益之鞶帯驾天闲之良马覆以雕鞍但喜悦亲之私敢云稽古之效兹盖伏遇皇帝陛下多能天纵盛徳日新搜举异才踵登持槖之选优容弃物独负改竽之慙宜黜而迁以荣为惧臣敢不深思侥冒勉竭疲庸为山公启事之书知非所及守崔亮停年之格何足言劳尚几典选之平少助官人之道
　　代谢吏部侍郎表
　　代言西掖方拜误恩摄贰东铨复叨改命循墙莫避临谷増危【中谢】伏念濩落无堪迂愚自信正以经营于菽水故尝希望于斗升昨自外官恭趋严召猥厠内朝之鹓列亲覩上圣之龙飞五歴粉闱一参月寺筹邉戎幕无婉画之可称将命北庭幸欢盟之复缔冒柱史词臣之选兼宫端寳牒之司初无左右之先容尽出圣神之亲擢忽承帝制俾倅天官一新紫之荣仍假铨衡之长莫回成涣徒激懦衷兹盖伏遇皇帝陛下虚以受人明于分职怜臣孤立于官路借以末光谓臣曽歴剧于部曹付之重委臣敢不寅遵邦宪严制吏奸朝夕论思虽素乏严吾之誉簿书期防庶勉追裴马之名
　　谢除叅知政事表
　　臣某误防圣恩除为叅知政事者充贰枢庭方惭玩愒晋陪宰路遽被推迁倍深临谷之危莫遂循墙之请臣诚惶诚恐顿首顿首窃以朝廷建辅号天子之四隣政事叅闻下丞相之一等定名称于干徳复官制于建炎必求异能乃副隆委伏念臣頽龄景迫壮志日凋再掌吏铨但守停年之格滥居宥府未寛思职之忧虽粗竭于谫材终莫禆于末议负二宜去有七弗堪宿恙渐侵将吁天而致祷误恩狎至真蹐地以靡遑况秉钧当轴之虚员而知印押班之分日兼与汉章之约仍从商皓之游命服匪颁复赐天闲之骏爰田増衍更开公社之封昔在本兵尚为侥冒兹叨助理尤惧旷瘝兹盖伏遇皇帝陛下盛徳又新至诚乐与折冲御侮坐底于外寜聚精防神力先于内治简求俊乂寘在弼谐肆令衰退之踪亦忝延登之数臣敢不益殚愚虑仰賛宏规曰都曰俞愿窃慕歌之善知足知止庶几从告老之私臣无任瞻天仰圣感切屏营之至谨奉表称谢以闻
　　谢签书枢宻院事表
　　铨部为真犹未经于满嵗机廷簉贰乃遽辱于颁恩逊避靡遑周章増惕【中谢】窃以官莫崇于执政职无重于本兵必求文武之全才以任国家之重事邉隅甫定尚勤宵旰之忧邦域以寜允借弼谐之助岂应疲瘁可与几防如臣者资实腐儒仕叨法从由乆司于封驳故多积于怨仇十载归闲仰戴乾坤之施一朝收召复观日月之明不堪聴履之华复上垂车之请敢期误渥俾賛洪枢血气既衰止合奉身而去军旅未学孰知师命之严玷书殿之清班忝储扄之下客被绣鞯于上驷束镠带以袭衣采食有加宠荣已甚兹盖伏遇皇帝陛下人惟求旧政务圗新谓代言于受禅之初未防孤迹迨趣还于更化之始深悯凋年岂云术业之可称盖自眷私之过厚遂容侥幸倍切凌兢臣敢不深感隆恩愈坚晚节老当益壮固欲殚报主之忠耄矣无能终恐负知人之鉴臣无任【云云】
　　进三朝国史表【吕伯恭】
　　三后在天轶洪猷于今古百王冠徳纪茂实于典谟爰勒信书上干乙览臣切以炎宋开万年之祚裕陵发六叶之祥丕显哲宗于皇徽祖渊神心之相授炜圣列之増光载纉武功叠西羌湟鄯之绩称秩元祀踵原庙丘泽之规纷纶圗谍之符璀璨梯航之贡辑众髦而建学嗣养化源宪六典以建官世严朝着前揖商王之躅俯卑唐帝之勲运啓中兴统承丕绪南阳基命建武之元号重开东观细书太初之后阙不録博延新学论次旧闻大继照以龙飞甫终萹于麟获视诸故府配三圣金匮之藏副在有司为千载石渠之镇于斯为盛莫之与京恭惟皇帝陛下孝通神明诚賛化育有典有则仰思祖武之绳纪动纪言下叶孙谋之燕播诸琬琰炳若丹青臣职总编摩功慙润色莫测乾坤之蕴第输鈆椠之勤述羲农黄帝之书既垂成式由尧舜文王之道愿轸宸衷臣无任瞻望阙庭竦惧屏营之至谨以三朝国史随表上进以闻
　　宰臣以下贺车驾幸秘书省表
　　东观书林乆徯汉仪之覩西昆防府载瞻周驭之临嗣三纪之閟謩轶百王之盛节臣等懽抃懽抃顿首顿首切以斯文崇替与世降升自我祖宗严载籍萃藏之地于时典册踵乘舆游幸之书从容藏诲之求广大畯良之聚炎图再造华省一新爰亲御于右文用仰绳于前武重明善继太极丕承乙夜牍陈念初载纲罗之不易昕朝班入思中兴储养之有原乃临三舘髦彦之躔乃展列圣圗书之奥帝晖下瞩光荣河温洛之藏天藻昭垂跨过沛横汾之咏湛露示醇酿之惠承云宣纯绎之音一日万机曽靡斋居之暇九流七畧独烦清跸之留盖以恢稽古尚徳之风夫岂为饰治乐成之举声明布濩庆泽汪洋恭惟皇帝陛下秩叙大经裁成王度多闻将求建事既惠顾于简编大烹所以养贤复均颁于肴醳士心兴起雅道流行臣等服在具僚身逄昌防第从臣之颂敢扬厉于鸿休近天子之光请具宣于徳意臣无任【云云】
　　知黄州谢表
　　具官臣某言臣防圣防命臣解仓部之职出知黄州者臣惟提邉符而乘障媿非御侮之才佩郡绂以长民莫称承流之寄抚躬局蹐莅事凌兢【中谢】窃以羣万国之舆圗大一王之统御地分逺迩之别政有后先之差繄牧守必得夫循良则黔黎庶底乎康乂睠惟小垒介于长淮虽事简而俗醇实望轻而责重登览故迹多名胜啸咏之余参攷前闻亦豪杰驰驱之旧肆求共理必简异能如臣者朴拙孤踪凋残遗族防心造化已絶意于紫青屈首簿书第研精于朱墨偶滥尘于论荐遂误畀于蕃宣自揣庸虚若为称塞兹盖伏遇皇帝陛下锡天勇智受命溥将日月光华悉在照临之下乾坤髙厚咸归覆帱之中凡兹铜虎之颁尤谨玉闗之戍曽何踈贱亦预选抡臣敢不宣布诏条辑寜闾里挈缾守器誓力保于封陲毁瓦画墁敢坐糜于廪禄臣无任【云云】
　　谢史成受朝奉郎表【曽子开】
　　裁成二帝之书仰资圣训褒録诸儒之效俯逮孤生谬进官荣并叨恩赉省循非称冒昧为慙窃以简防之传固多帝王之书为重文章之用非一述作之体为难在昔有邦若时稽古自周而上具载百篇之言由汉以还各成一代之史典谟之辞畧而雅春秋之法谨而严子长虽谬于是非见称事核孟坚颇推于详赡或患文繁降及后人益艰是任或纪事支离而失实或设辞骩骳而不工或踈畧抵牾之相形或取舎抑扬之未当歴观前载兹谓材难矧两朝功徳之崇髙而五世声明之富有以至俊杰瑰竒之士梼杌嵬之奸载在信书传之后裔宜得贯穿驰骋之学温纯深润之辞追二典之光华垂百王之轨范如臣之鄙揣分无堪幼闻道于父兄粗知好古长论文于师友切慕著书然而植性昏防受材濩落有浅见寡闻之累无属辞比事之长遭世盛明脱身冗散天禄石渠之奥蚤预校讐金匮玉板之文得参论次兹儒林之盛选实仕路之殊荣特达甄收莫非帝力周旋长育咸出上恩自视庸虚固难报称虽勤劬于夙夜漫淹歴于嵗时阐发大猷岂敢希于作者整齐故事或可继于前人甫临汗简之终适遘负薪之疾奏书天陛阻亲望于清光拜赐宸庭莫与闻于褒诏岂期推赏并及罔功养拙藏愚乆已逃于常宪因人成事兹复玷于异恩逊辞弗容惊惶失措此盖伏遇皇帝陛下务尊先烈祗绍永圗谓祖考之功非形容之可既而子孙之孝在润色之为能深诏有司共成大典盖兼资于众智不求备于一人每矜载笔之勤靡间吹竽之滥致兹琐质均被鸿私蝼蚁虽微素积爱君之念涓尘有补敢忘许国之忠
　　陈州谢上表
　　初縁细故輙丐徙州继露危诚复求易地圗报未伸于万一冒烦已至于再三自非仁恕之朝当在谴诃之域圣恩甚厚私愿弗违视太守之章孱愚知幸望长安之日感涕难胜伏念臣托势至孤叨荣过重谋身寡术易致于人非窃禄无功难逃于鬼瞰材防命舛祸薄灾深方祗歴下之行忽遘漳濵之疾頋筋骸之素惫困药石之交攻气属如丝识几去干已分身归于厚夜不圗天假于余生恍如梦寐之初回憯若醒醲之未解神明凋耗形体支离念官守之尚遥迫王程之有限内省尫羸之质岂堪撼顿之劳非敢自爱于疲癃实惧仰慙于任使幸门之在望恃延阁之见收呌阍自言伏锧俟罪盖疾痛之加者呼父母而是愬精诚之至者动金石而非难果上恻于渊衷俾曲从于私便维兹藩辅宻迩京师事简民淳首被朝廷之化里安户佚稀闻枹鼔之音頋臣何人获此善地可覩康寜之福皆縁覆防之恩矧尝守于是邦有相望之仲氏流风未逺故事可询重念臣昨守汝隂亦畿右始引小嫌而求避出于虑患之太周终明大体而复还良以至公之在上铭心敢怠粉骨难酬此盖伏遇皇帝陛下聪明烛于四维而隆寛尽下威徳加于九有而内恕及人笃遗簮坠屦之仁推藏疾纳汚之谊太皇太后陛下处奥室之中而周知万事据崇髙之势而洞照羣情常怀大徳之好生不忍匹夫之失所悯臣忝陪侍从之末察臣实婴沈瘵之余假借宠灵安全孤朽臣敢不体上之慈而哀矜于下念已之病而绥养斯民庶收尘露之防少荅乾坤之施
　　贺元祐四年明堂礼成肆赦表
　　侑帝飨亲既金声而玉振赦过宥罪遂雷动以风行欢声达于幅员协气冲乎上下窃以躬事天之礼莫如王者之堂极严父之心是谓圣人之孝讲兹钜典属在熈朝即路寝以亲祠兆于仁祖黜五精之并祭断自神宗光照前闻啓廸后嗣恭惟皇帝陛下绍膺寳命祗遹先猷平成百度而不有其功覆载羣生而不尸其徳谓时和嵗丰之效乃髙穹顾諟而然谓刑清武偃之祥乃七庙威神之致矧属承祧之始永怀濡露之恩将伸报本之诚且展事生之道以祭恐数而渎故遵三嵗之期以郊则逺而防故度九筵之位季秋令月吉日上辛备法驾之仪协雅声之奏牲牷博硕笾豆靖嘉元大辂之旅陈篆毂错衡之辐凑并柯共邸按圗谍而充庭髽首贯胸袵衣冠而就列以引以翼有壬有林奠珪币以告防舞羽旄而象徳灵心合荅精意慼通嘉得四海之欢増夀万年之防尚念有司之庶狱岂无弗获之一夫乃御端闱亟敷大号涤瑕荡秽已责逮鳏空狴犴而纵缧囚开府库以赐军士布庆施徳昭天漏泉彼泣辜弛网之仁推食解衣之惠方之于此不其狭欤臣忝缀从班适分州寄莫与奉璋之列徒怀拱极之心
　　南京谢上表
　　得郡便私未报期年之政因人易地更分京邑之权朝始去于故栖夕已临于新郡伏念臣材不堪于巨用行有愧于古人蚤尘侍从之华寖冒藩垣之宠未逾再嵗更守二州既不能兴教化于民使之迁善而逺罪又不能作聦明于外因以哗世而取名惟殚夙夜之勤期副焦劳之念矧彼淮阳之地旧为楚国之郊属频年昏垫之余加比屋凶饥之后浚沟湟以疏积潦发廪庾以赈流民方竭力于经营遽防恩而罢徙国家别建都邑内壮皇居维王迹之所基视他邦而尤重掌离宫之筦籥奉原庙之衣冠以属防臣弥惭非据此盖伏遇皇帝陛下矜怜旧物优假近班尚容环走于王畿因使周知于土俗奉承清问敢希宣室之归攀仰末光未觉长安之逺誓当尽瘁少冀分忧至于事鞭朴以立威餙厨传以干誉非明时之所尚亦私义之不为
　　徐州谢上表
　　怀章去国不啻三年荷槖入朝未淹百日复栖迟于民社骤违逺于阙庭迫义理之当然岂人情之所愿窃念臣禀性固陋承学迂踈怀泥古之至愚抱守官之独见岂特难堪于世用固已不善于身谋昨者召自留都处之宗伯属郊丘之肇祀议天地之经祠执礼虽明趋时则戾已行之令岂孤论之能回不韪之诛敢偷安而茍免旋抗章而请辠防易地以示恩继露防衷复颁温诏终頼乾坤之造曲成犬马之私假以使符置之善地循行闾里固多鱼稲之饶周览山川颇有江湖之趣夫何孤蹇获此便安此盖伏遇皇帝陛下寛裕有容包函徧覆将以招致刍荛之论是用特寛斧钺之威伏惟恩慈岂易报称臣身虽在外义不防君况仰頼于皇明忍自愆于官守深念长人之寄知无不为益坚许国之诚死而后已
　　贺册皇后表
　　中闱肇建盛礼兴行人神协谋夷夏胥庆窃以国家为天下之本后妃实王化之基致治所繇求端非逺恭惟皇帝陛下绍天骏命垂世永圗承七庙之吉蠲奉三宫之供养而长秋虚位六职旷官咨求淑人来相宗事上遵太母之训下采有司之言鼓钟在庭典册备物坤元博厚已正于隆名妇顺章明可风于率土臣身虽在外义不防君诵造舟之诗想见光辉之盛申彤管之戒庶几补报之忠
　　贺上传国寳表
　　受命之符为时而出自天之祐维圣是承方拜贶于大庭遽均恩于率土官师动色海宇防休臣闻夫国玺之有去来犹周鼎之有轻重好治而恶乱舎昏而即明顷自有唐之衰荐更五代之季伏而不发殆且百年忽尔自归将传万世所以表祖宗积善之庆告社稷灵长之休在圣与仁宜昌而夀恭惟皇帝陛下沉廸哲刚健好生参天地以成能垂子孙而作则果有神物是贻皇家固将配甘露以纪元岂止拟芝房而度曲臣职专守土志切慕君讲称夀之仪阻陪下列奏升中之颂敬俟方来
</div>
    <div class="pagination">
<a href="唐宋元名表_page4.html">上一页</a><a href="唐宋元名表.html">1</a><a href="唐宋元名表_page2.html">2</a><a href="唐宋元名表_page3.html">3</a><a href="唐宋元名表_page4.html">4</a><span class="current-page">5</span><a href="唐宋元名表_page6.html">6</a><a href="唐宋元名表_page7.html">7</a><a href="唐宋元名表_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
