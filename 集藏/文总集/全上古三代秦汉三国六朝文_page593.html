<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 593 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 593 页/共 658 页
  </h1>
  <div class="content">
   麒麟，昌黎棘城人。初为景穆太子东曹主书。文成即位，赐爵鲁阳男，（《北史》作渔阳男。）加仗波将军。参慕容白曜征南军事，进冠军将军、冀州刺史。孝文时，拜给事黄门侍郎，除冠军将军、齐州刺史，假魏昌侯。太和十二年卒，赠散骑常侍、安东将军、燕郡公，谥曰康。
　　◇推用新附表
　　齐土自属伪方，历载久远，旧州府寮，动有数百。自皇威开被，并职从省，守宰阙任，不听土人监督。窃惟新人未阶朝宦，州郡局任甚少，沈塞者多，愿言冠冕，轻为去就。愚谓守宰有阙，宜推用豪望，增置吏员，广延贤哲。则华族蒙荣，良才获叙，怀德安土，庶或在兹。（《魏书·韩麒麟传》）
　　◇陈时务表
　　古先哲王，经国立治，积储九稔，谓之太平。故躬籍千亩，以励百姓，用能衣食滋茂，礼教兴行。逮于中代，亦崇斯业，人粟者与斩敌同爵，力田者与孝悌均赏，实百王之常轨，为治之所先。
　　今京师民庶，不田者多，游食之口，三分居二。盖一夫不耕，或受其饥，况于今者，动以万计。故顷年山东遭水，而民有馁终，今秋京都遇旱，谷价踊贵，实由农人不劝，素无储积故也。
　　伏惟陛下天纵钦明，道高三、五，昧旦忧勤，思恤民弊，虽帝虞一日万几，周文昃不暇食，蔑以为喻。上垂覆载之泽，下有冻馁之人，皆由有司不为明制，长吏不恤其本。自承平日久，丰穰积年，竞相矜夸，遂成侈俗。车服第宅，奢僭无限；丧葬婚娶，为费实多；贵富之家，童妾衤服；工商之族玉食锦衣。农夫糟糠，蚕妇乏短褐。故令耕者日少，田有荒芜。谷帛罄于府库，宝货盈于市里；衣食匮于室，丽服溢于路。饥寒之本，实在于斯。愚谓凡珍玩之物，皆宜禁断，吉凶之礼，备为格式，令贵贱有别，民归朴素。制天下男女，计口受田。宰司四时巡行，台使岁一按检。勤相劝课，严加赏赐。数年之中，必有盈赡。虽遇灾凶，免于流亡矣。往年校比户贯，租赋轻少。臣所统齐州，租粟才可给俸，略无入仓。虽于民为利，而不可长久。脱有戎役，或遭天灾，恐供给之方，无所取济。可灭绢布，增益谷租，年丰多积，岁俭出赈。所谓私民之谷，寄积于官，官有宿积，则民无荒年矣。（《魏书·韩麒麟传》）
　　◎韩显宗
　　显宗字茂亲，麒麟次子。太和初举秀才，对策甲科，除著作佐郎，寻兼中书侍郎、本州中正。迁右军府长史、征虏将军、统军。进镇南、广阳王嘉谘议参军。寻忤旨，以白衣守职。太和二十三年卒。景明初，追赠章武男。有《冯氏燕志》十卷、《孝友传》十卷、《集》十卷。
　　◇上书陈时务
　　其一曰：窃闻舆驾今夏若不巡三齐，当幸中山，窃以为非计也。何者？当今徭役宜早息，洛京宜速成。省费则徭役可简，并功则洛京易就。往冬舆驾停邺，是闲隙之时，犹编户供奉，劳费为剧。圣鉴矜愍，优旨殷勤，爵浃高年，赍周鳏寡，虽赈贷普沾，今犹恐来夏菜色，况三农要时，六军云会，其所损业，实为不少。虽调敛轻省，未足称劳，然大驾亲临，谁敢宁息？往来承奉，纷纷道路，田蚕暂废，则将来无资。此国之深忧也。且向炎暑，而六军暴露，恐生厉疫，此可忧之次也。臣愿舆驾早还北京，以省诸州供帐之费，并功专力，以营洛邑。则南州免杂徭之烦，北都息分析之叹，洛京可以时就，迁者佥尔如归。
　　其二曰：自古圣帝必以俭约为美，乱主必以奢侈贻患。仰惟先朝，皆卑宫室而致力于经略，故能基宇开广，业祚隆泰。今洛阳基址，魏明帝所营，取讥前代。伏愿陛下损之又损。顷来北都富室，竞以第宅相尚，今因迁徙，宜申禁约，令贵贱有检，无得逾制。端广衢路，通利沟渠，使寺署有别，四民异居，永垂百世不刊之范，则天下幸甚矣。
　　其三曰：窃闻舆驾还洛阳，轻将数千骑，臣甚为陛下不取也。夫千金之子，犹坐不垂堂，况万乘之尊，富有四海乎？警跸于闱闼之内者，岂以为仪容而已，盖以戒不虞也。清道而后行，尚恐衔蹶之或失，况履涉山河，而不加三思哉！此愚臣之所以悚息，伏愿陛下少垂省察。
　　其四曰：伏惟陛下耳听法音，目玩坟典，口对百辟，心虞万几，晷昃而食，夜分而寝。加以孝思之至，随时而深，文章之业，日成篇卷。虽睿明所用，未足为烦，然非所以啬神养性，颐无疆之祚。庄周有言：形有待而智无涯，以有待之形，役无涯之智，殆矣。此愚臣所不安，伏愿陛下垂拱司契，委下责成，唯冕旒垂纩，而天下治矣。（《魏书·韩麒麟附传》。既定迁都，显宗上书。）
　　◇上言时务
　　进贤求才，百王之所先也。前代取士，必先正名，故有贤良、方正之称。今之州郡贡察，徒有秀、孝之名，而无秀、孝之实，而朝廷但检其门望，（《通典》作「门地」，下皆仿此。《御览》亦作「门地」。）不复弹坐。如此，则可令别贡门望，以叙士人，何假冒（《通典》、《御览》并作「置」。）秀、孝之名也？夫门望者，是其父祖之遗烈，亦何益于皇家？益于时者，贤才而已。苟有其才，（《通典》、《御览》作「奇才」。）虽屠钓奴虏之贱，圣皇不耻以为臣。苟非其才，（《通典》、《御览》作「其人」。）虽三后之胤，自坠于早隶矣。是以大才受大官，小才受小官，各得其所，以致雍熙。议者或云，今世等（《通典》无「等」字。）无奇才，不若取士于门，此（《御览》作「门地」。）亦失矣，岂可以世无周邵，便废宰相而不置哉？但当校其有寸长铢重者，即先叙之，则贤才无遗矣。（《魏书·韩麒麟附传》，又见《通典》十六、《御览》六百二十八。）
　　夫帝皇所以居尊以御下者，威也；兆庶所以徙恶以从善者，法也。是以有国有家，必以刑法为治，生民之命，于是而在。有罪必罚，罚必当辜，则虽棰挞之刑，而人莫敢犯也。有制不行，人得侥幸，则虽参夷之诛，不足以肃。自太和以来，未多坐盗弃市，而远近肃清。由此言之，止奸在于防检，不在严刑也。今州郡牧守，邀当时之名，行一切之法。台阁百官，亦咸以深酷为无私，以仁恕为容盗。迭相敦厉，遂成风俗。陛下居九重之内，视人如赤子；百司分万务之要，遇下如仇雠。是则尧、舜止一人，而桀、纣以千百。和气不至，盖由于此。《书》曰：「与其杀不辜，宁失不经。」实宜敕示百寮，以惠元元之命。
　　昔周王为犬戎所逐，东迁河洛，镐京犹称「宗周」，以存本也。光武虽曰中兴，实自创革，西京尚置京尹，亦不废旧。今陛下光隆先业，迁宅中土，稽古复礼，于斯为盛，岂若周、汉出于不得已哉？案《春秋》之义，有宗庙曰都，无则谓之邑，此不刊之典也。况北代宗庙在焉，山陵托焉，王业所基，圣躬所载，其为神乡福地，实亦远矣。今便同之郡国，臣窃不安。愚谓代京宜建畿置尹，一如故事，崇本重旧，以光万叶。
　　伏见洛京之制，居民以官位相从，不依族类。然官位非常，有朝荣而夕悴，则衣冠沦于厮竖之邑，臧获腾于膏腴之里。物之颠倒，或至于斯。古之圣王，必使四民异居者，欲其业定而志专。业定则不伪，志专则不淫。故耳目所习，不督而就；父兄之教，不肃而成。仰惟太祖道武皇帝创基拨乱，日不暇给，然犹分别士庶，不令杂居，伎作屠沽，各有攸处。但不设科禁，卖买任情，败贵易贱，错居混杂。假令一处弹筝吹笛，缓舞长歌；一处严师苦训，诵诗讲礼。宣令童龀，任意所从，其走赴舞堂者万数，往就学馆者无一。此则伎作不可杂居，士人不宜异处之明验也。故孔父云里仁之美，孟母弘三徙之训，贤圣明诲，若此之重。今令伎作家习士人风礼，则百年难成；令士人儿童效伎作容态，则一朝可得。是以士人同处，则礼教易兴；伎作杂居，则风俗难改。朝廷每选举人士，则校其一婚一宦，以为升降，何其密也。至于开伎作宦途，得与膏梁华望，接阁连甍，何其略也。此愚臣之所惑。今稽古建极，光宅中区，凡所徙居，皆是公地，分别伎作，在于一言，有何为疑，而阙盛美。
　　自南伪相承，窃有淮北，欲擅中华之称，且以招诱边民，故侨置中州郡县。自皇风南被，仍而不改，凡有重名，其数甚众。疑惑书记，错乱区宇，非所以疆域物土，必也正名之谓也。愚以为可依地理旧名，一皆厘革。小者并合，大者分置。中州郡县，昔以户少并省，今人口既多，亦可复旧。君人者以天下为家，不得有所私也。仓库储贮，以俟水旱之灾，供军国之用，至于有功德者，然后加赐。爰乃末代，乃宠之所隆，赐赍无限。自比以来，亦为太过，在朝诸贵，受禄不轻，土木被锦绮，僮妾厌粱肉，而复厚赍屡加，动以千计。若分赐鳏寡，赡济实多。如不悛革，岂周急不继富之谓也？愚谓事有可赏，则明旨褒扬，称事加赐，以劝为善，不可以亲近之昵，猥损天府之储。
　　诸宿卫内直者，宜令武官习弓矢，文官讽书传。无令缮其捕博之具，以成亵狎之容，长矜争之心，恣喧嚣之慢，徒损朝仪，无益事实。如此之类，一宜禁止。（《魏书·韩麒麟附传》，《北史》四十。）
　　◎韩子熙
　　子熙字元雍，显宗兄子。为清河王怿常侍，迁郎中令。孝昌初，为中书舍人，加宁朔将军。历著作郎，兼司州别驾，转辅国将军、鸿胪少卿。建义初，为黄门。永安中，加征虏将军，免。寻兼尚书吏部郎。普泰初，除通直散骑常侍、抚军将军、光禄大夫，寻正吏部郎。孝武初，领著作郎，封历城县子，加卫将军、右光禄大夫。天平初，为侍读、国子祭酒。除骠骑将军。元象中，加卫大将军。兴和中卒，武定初赠幽州刺史。
　　◇伏阙上书理清河王释
　　窃惟故主太傅清河王，职综枢衡，位居论道，尽忠贞以奉公，竭心膂以事国，自先皇崩殂，陛下冲幼，负当朝，义同分陕。宋维反常小子，性若青蝇，污白点黑，谗佞是务，以元叉皇姨之胥，权势攸归，遂相附托，规求荣利，共结图谋，坐生眉眼，诬告国王，枉以大逆。赖明明在上，赫赫临下，泥渍自消，玉质还洁。谨案律文：诸告事不实，以其罪罪之。维遂无罪，出为大郡，刑赏僭差，朝野怪愕。若非宋维与叉为计，岂得全其身命，方抚千里？
　　王以权在宠家，尘谤纷杂，恭慎之心，逾深逾厉，去其本宅，移住殿西，阖门静守，亲宾阻绝。于时吏部谘禀刘腾，奏其弟官，郡戍兼补。及经内呈，为王驳退。腾由此生嫌，私深怨怒，遂乃擅废太后，离隔二宫，掠拷胡定，诬王行毒，含龄戴发，莫不悲惋。及会公卿，议王之罪，菲不亻免眉饮气，唯谘是从。仆射游肇，亢言厉气，发愤成疾，为王致死。王之忠诚款笃，节义纯贞，非但蕴藏胸襟，实乃形于文翰，搜括史传，撰《显忠录》，区目十篇，分卷二十。既欲彰忠心于万代，岂可为逆乱于一朝。乞追遗志，足明丹款。
　　叉籍宠姻戚，恃握兵马，无君之心，实怀皂白。擅废太后，枉害国王，生杀之柄，不由陛下，赏罚之诏，一出于叉。名藩重地，皆其亲党，京官要任，必其心腹。中山王熙本兴义兵，不图神器，戮其大逆，合门灭尽，遂令元略南奔，为国巨患。奚康生国之猛将，尽忠弃市。其馀枉被屠戮者，不可称数。缘此普天丧气，匝地愤伤。致使朔陇猖狂，历岁为乱，荆徐蠢动，职是之由。昔赵高秉秦，令关东鼎沸，今元叉执权，使四方云扰。自古及今，竹帛所载，贼子乱臣，莫此为甚。
　　开逆之始，起自宋维，成祸之末，良由腾矣。而令凶徒奸党，迭相树置，高官厚禄，任情自取，非但臣等痛恨终身，抑为圣朝怀惭负愧。以臣赤心忄娄々之见，宜枭诸两观，ㄜ其舍庐，腾合斫棺斩骸，沉其五族。上谢天人幽隔之愤，下报忠臣冤酷之痛。方乃崇亚三事，委以枢端，所谓虎也更傅其翼。朝野切齿，遐迩扼腕。蔓草难除，去之宜尽。臣历观旷代，缅追振古，当断不断，其祸更生。况叉猜忍，更居衡要。臣中宵九叹，窃以寒心，实愿宸鉴，早为之所。
　　臣等潜伏闾阎，于兹六载，旦号白日，夕泣星辰，叩地寂寥，呼天无响。卫野纳肝，秦庭夜哭，千古之痛，何足相比。今幸遇陛下睿圣，亲览万几，太后仁明，更抚四海，臣等敢指阙披陈，乞报冤毒。（《魏书·韩麒麟附传》。灵太后反政，子熙与怿中大夫刘定兴、学官令傅灵ɡ、宾客张子慎伏阙上书。）
　　◇清河国臣为君母服议
　　谨案《丧服·大功章》云：「公之庶昆弟为其母妻。」《传》曰：「何以大功？先君馀尊之所厌，不敢过大功也。」夫以一国之贵，子犹见厌，况四海之尊，固无申理。顷国王遭太妃忧，议者援引斯条，降王之服。寻究义例，颇有一途。但公之庶昆弟，或为士，或为大夫。士之卑贱，不得仰匹亲王，正以馀厌共同，可以夺情相拟。然士非列土，无臣从服，今王有臣，复不得一准诸士矣。议者仍令国臣从服以期，へ昧所见，未晓高趣。案《不杖章》云：「为君之父母、妻、长子、祖父母。」《传》曰：「父母、长子，君服斩，妻则小君，父卒，然后为祖后者服斩。」《传》所以深释父卒为祖服斩者，盖恐君为祖期，臣亦同期也，明臣之后期，由君服斩。若由君服斩，然后期，则君服大功，安得亦期也？若依公之庶昆弟，不云有臣从期。若依为君之父母，则出应申三年。此之二章，殊不相干，引彼则须去此，引此则须去彼，终不得两服功期，浑杂一图也。议者见馀尊之厌不得过大功，则令王依庶昆弟，见《不杖章》有为君之父母，便令臣从服以期。此乃据残文，守一隅，恐非先圣之情，达礼之丧矣。
　　且从服之体，自有伦贯，虽秩微阍寺，位卑室老，未有君服细侄，裁逾三时，臣著疏衰，独涉两岁。案《礼》，天子诸侯之大臣，唯服君之父母、妻、长子、祖父母，其馀不服也。唯近臣阍寺，随君而服耳。若大夫之室老，君之所服，无所不从，而降一等。此三条是从服之通旨，较然之明例。虽近臣之贱，不过随君之服，未有君轻而臣服重者也。议者云，礼有从轻而重，臣之从君，义包于此。愚谓《服问》所云「有从轻而重，公子之妻为其皇姑」，直是《礼记》之异，独此一条耳。何以知其然？案《服问》经云「有从轻而重，公子之妻为其皇姑」。而《大传》云从服有六，其六曰「有从轻而重」，《注》曰：「公子之妻，为其皇姑。」若从轻而重不独公子之妻者，则郑君宜更见流辈广论所及，不应还用《服问》之文，以释《大传》之义。明从轻而重，唯公子之妻。臣之从君，不得包于此矣。若复有君为母大功，臣从服期，当云有从轻而重，公子之妻为其皇姑，为母大功，臣从服期。何为不备书两条，以杜将来之惑，而偏著一事，弥结今日之疑。且臣为君母，乃是徒从，徒从之体，君亡则已。妻为皇姑，既非徒从，虽公子早没，可得不制服乎？为君之父母妻子，君已除丧而后闻丧则不税，盖以恩轻不能追服。假令妻在远方，姑没遥域，过期而后闻丧，复可不税服乎？若姑亡必不关公子有否，闻丧则税，不计日月远近者，则与臣之从君，聊自不同矣。
　　又案臣服君党，不过五人，悉是三年，其馀不服。妻服夫党，可直五人乎？期功以降，可得无服乎？臣妻事殊，邈然胡越，苟欲引之，恐非通例也。愚谓臣有合离，三谏待决，妻无去就，一醮终身。亲义既有参差，丧服固宜不等。故见厌之妇，可得申其本服，君屈大功，不可过从以期。所以从麻而齐，专属公子之妻，随轻而重，何关从服之臣。寻理求途，傥或在此。必以臣妻相准，未睹其津也。
　　子熙诚不能远探坟籍，曲论长智，请以情理，校其得失。君遭母忧，巨创之痛，臣之为服，从君之义。如何君至九月，便萧然而即吉，臣犹期年，仍衰哭于君第。创巨而反轻，从义而反重。缘之人情，岂曰是哉？侍中崔光，学洞今古，达礼之宗，顷探幽立义，申三年之服。虽经典无文，前儒未辨，然推例求旨，理亦难夺。若臣服从期，宜依待中之论；脱君仍九月，不得如议者之谈耳。赢氏焚坑，《礼经》残缺，故今追访靡据，临事多惑。愚谓律无正条，须准傍以定罪，礼缺旧文，定准类以作宪。礼有期同缌功，而服如齐疏者，盖以在心实轻，于义乃重故也。今欲一依丧服，不可从君九月而服周年；如欲降一等，兄弟之服，不可以服君母。详诸二途，以取折衷，谓宜麻布，可如齐衰，除限则同小功。所以然者，重其衰麻，尊君母；蹙其日月，随君降。如此，衰麻犹重，不夺君母之严；日月随降，可塞从轻之责矣。（《魏书·礼志》四。延昌三年，清河王怿所生母罗太妃薨，表求申齐衰三年。诏礼官博议，侍中崔光议君厌降大功，国臣服期，博士封伟伯等议，以为国臣宜小功。清河国郎中令韩子熙议云云。）

卷三十二
◎程骏
　　骏字ら驹，本广平人。世居凉州。沮渠茂虔擢为东宫侍讲。太延中，凉州平，迁于京师。文成即位，拜著作佐郎，迁著作郎。为任城王云郎中令。延兴末，假散骑常侍，赐爵安丰男，加伏波将军。承明中，拜秘书令。太和九年卒，年七十二。赠冠军将军、兖州刺史、曲安侯，谥曰宪。
　　◇神主庙执事官不必赐爵表
　　臣闻：名器为帝王所贵，山河为区夏之重。是以汉祖有约，非功不侯。必当属有命于大君之辰，展心力于战谋之日，然后可以应茅土之锡。未见预事于宗庙，而获尝于疆土；徒见晋、郑之后，以夹辅为至勋，吴、邓之俦，以征伐为重绩。周、汉既无文于远代，魏、晋亦靡记于往年。自皇道开符，乾业创统，务高三、五之规，思隆百王之轨，罚颇减古，赏实增昔。时因神主改，清庙致肃，而授群司以九品之命，显执事以五等之名。虽复帝王制作，弗相沿袭，然当时恩泽，岂足为长世之范乎？乖众之愆，伏待罪谴。（《魏书·程骏传》。显祖崩，有司奏：旧事，庙中执事之官例皆赐爵，今宜依旧。骏独以为不可。表。）
　　◇请停兵招谕淮南表
　　《春秋》有云：见有礼于其君者，若孝子之养父母；见无礼于其君者，若鹰之逐鸟雀。所以劝诫将来，垂范万代。昔陈恒弑君，宣尼请讨，虽欲宴逸，其得己乎？今庙算天回，七州云动，将水荡鲸鲵，陆埽凶逆。然战贵不陈，兵家所美。宜先遣刘昶，招逾淮南。若应声响悦，同心齐举，则长江之险，可朝服而济，道成之首，可崇朝而悬。苟江南之轻薄，背刘氏之恩义，则曲在彼矣，何负神明哉！直义檄江南，振旅回旆，亦足以示救患之大仁，扬义风于四海。且攻难守易，则力悬百倍，不可不深思，不可不熟虑。今天下虽谧，方外犹虞，拾夤侥幸于西南，狂虏伺衅于漠北。脱攻不称心，恐兵不卒解，兵不卒解，则忧虑逾深。夫为社稷之计者，莫不先于守本。臣愚以为观兵江浒，振曜皇威，宜特加抚慰。秋毫无犯，则民知德信；民知德信，则襁负而来；襁负而来，则淮北可定；淮北可定，则吴寇异图；吴寇异图，则祸衅出。然后观衅而动，则不晚矣。请停诸州之兵，且待后举，所谓守本者也。伏惟陛下、太皇太后英算神规，弥纶百胜之外，应机体变，独悟方寸之中。臣影颓虞渊，昏耄将及，虽思忧国，终无云补。（《魏书·程骏传》）
　　◇庆国颂（并表）
　　臣闻《诗》之作也，盖以言志。迩之事父，远之事君，关诸风俗，靡不备焉。上可以颂美圣德，下可以申厚风化，言之者无罪，闻之者足以诚，此古人用诗之本意。臣经垂没之年，得逢盛明之运，虽复昏耄将及，犹慕廉颇疆饭之风。伏惟陛下、太皇太后道合天地，明侔日月，则天与唐风斯穆，顺帝与周道通灵。是以狂妖怀逆，无隐谋之地；冥灵潜翦，伏发觉之诛。用能七庙幽赞，人神扶助者已，臣不胜喜踊。谨竭老钝之思，上《庆国颂》十六章，并序巡狩、甘雨之德焉。其颂曰：
　　乾德不言，四时迭序。於皇大魏，则天承祜。叠圣三宗，重明四祖。岂伊殷、周，遐契三、五。明明在上，圣敬日新。汪汪睿后，体治垂仁。德从风穆，教与化津。千载昌运，道隆兹辰。
　　岁惟巡狩，应运游田。省方问苦，访政高年。咸秩百灵，柴望山川。谁云礼滞，遇圣则宣。王业初定，中山是由。临幸之盛，情特绸缪。仰歌祖业，俯欣春柔。大哉肆眚，荡民百忧。百忧既荡，与之更初。邕邕亿兆，户咏来苏。
　　忽有狂竖。谋逆圣都。明灵幽告，发觉伏诛。羿浞为乱，祖龙干纪。狂华冬茂，有自来矣。美哉皇度，道固千祀。百灵潜翦，奸不遑起。奸不遑起，罪人得情。宪章刑律，五秩犹轻。於穆二圣，仁等春生。除弃周汉，遐轨牺庭。周汉奚弃？忿彼苛刻。牺庭曷轨？希仁尚德。徽音一振，声教四塞。岂惟京甸，化播万国。
　　诚信幽赞，阴阳以调。谷风扇夕，甘雨降朝。嘉生含颍，深盛熙苗。鳏贫巷咏，寡妇室谣。闻诸《诗》者，《云汉》赋宣。章句迥秀，英昭《雅》篇。矧乃盛明，德隆道玄。岂唯雨施，神徵丰年。丰年盛矣，化无不浓。有礼有乐，政莫不通。咨臣延跃，欣咏时邕。谁云易遇，旷龄一逢。上天无亲，唯德是在。思乐盛明，虽疲勿怠。差之毫厘，千里之倍。愿言劳谦，求仁不悔。人亦有言，圣主慎微。五国连兵，逾年历时。鹿车而运，庙算失思。有司不惠，蚕食役烦。民不堪命，将家逃山。宜督厥守，威德是宣。威德如何？聚众盈川。民之从令，实赖衣食。农桑失本，谁耕谁织？饥寒切身，易子而食。静言念之，实怀叹息。昔闻典论，非位不谋。漆室忧国，遗芳载臭。咨臣昏老，偏蒙恩佑。忽忘狂瞽，敢献愚陋。（《魏书·程骏传》。沙门法秀谋反伏诛，骏表。）
　　◇得一颂
　　（《魏书·程骏传》。骏又奉《得一颂》，始于《固业》，终于《无为》，十篇。）
　　◇遗令
　　吾存尚俭薄，岂可没为奢厚哉，昔王孙裸葬，有感而然，士安，颇亦矫厉。今世既休明，百度循礼，彼非吾志也。可敛以时服，明器从古。（《魏书·程骏传》、《北史》四十。）
　　◎常爽
　　爽字仕明，河内温人，魏太常卿林六世孙。居凉州。太武西征归款，拜宣威将军。
　　◇《六经略注》序
　　《传》称：「立天之道，曰阴与阳；立地之道，曰柔与刚；立人之道，曰仁与义。」然则仁义者，人之性也；经典者，身之文也；皆以陶铸神情，启悟耳目，未有不由学而能成其器，不由习而能利其业。是故季路勇士也，服道以成忠烈之概；宁越庸夫也，讲艺以全高尚之节。盖所由者习也，所因者本也，本立而道生，身文而德备焉。昔者先王之训天下也，莫不导以《诗》、《书》，教以《礼》、《乐》，移其风俗，和其人民。故恭俭庄敬而不烦者，教深于《礼》也；广博易良而不奢者，教深于《乐》也；温柔敦厚而不愚者，教深于《诗》也；疏通知远而不诬者，教深于《书》也；洁静精微而不贼者，教深于《易》也；属辞比事而不乱者，教深于《春秋》也。夫《乐》以和神，《诗》以正言，《礼》以明体，《书》以广听，《春秋》以断事，五者盖五常之道，相须而备，而《易》为之源。故曰：「易不可见，则乾坤其几乎息矣。」由是言之，六经者，先王之遗烈，圣人之盛事也。安可不游心寓目，习性文身哉！顷因暇日，属意艺林，略撰所闻，讨论其本，名曰《六经略注》以训门徒焉。（《魏书·常爽传》。爽因教授之暇，述《六经略注》，以广制作，甚有条贯。其序云云。）
　　◎常景
　　景字永昌，爽孙。孝文时为律博士，历门下录事、太常博士。宣武时，累迁积射将军、给事中。延昌初，兼太子屯骑校尉，出为元苌安西将军、录事参军、襄威将军、带长安令。孝明即位，召拜谒者仆射，加宁远将军，兼中书舍人，迁步兵校尉。正光初，除龙骧将军、中散大夫，进号冠军将军，又进号征虏将军。孝昌初，兼给事黄门侍郎，除左将军、散骑常侍、兼尚书、持节徐州刺史，进号平北将军幽州行台，授光禄大夫。陷人杜洛周，洛周败，陷入葛荣，荣败还朝。永安中，除中军将军、黄门侍郎，赐爵高阳子。普泰初，除车骑将军、右光禄大夫、秘书监，封濮阳县子。迁邺后除仪同三司。武定六年致仕，给右光禄事力，终其身。
　　◇家令为公主无服议
　　丧纪之本，实称物以立情；轻重所因，亦缘情以制礼。虽理关盛衰，事经今古，而制作之本，降杀之宜，其实一焉。是故臣之为君，所以资敬而崇重；君母妻，所以从服而制义。而诸侯大夫之为君者，谓其有地土，有吏属，服文者，言其非世爵也。王姬降适，虽加爵命，事非君邑，理异列土。何者？诸王开国，备立臣吏，生有趣奉之勤，死尽致丧之礼。而公主家令，唯有一人，其丞已下，命之属官，既无接事之仪，实阙为臣之礼。原夫公主之贵，所以立家令者，盖以主之内事脱须关外，理无自达，必也因人。然则家令唯通内外之职，及典主家之事耳，无关君臣之理，名义之分也。由是推之，家令不得为纯臣，公主不可为正君明矣。且女人之为君，男子之为臣，古礼所不载，先朝所未议。而四门博士裴道广、孙荣等，以公主为之君，以家令为之臣，制服以斩，乖谬弥甚。又张虚景、吾难羁等，不推君臣之分，不寻致服之情，犹同其议，准母制齐，求之名实，理未为允。窃谓公主之爵，既非食采之君；家令之官，又无纯臣之式。若附如母，则情义罔施；若准小君，则从服无据。案如经礼，事无成文，即之愚见，谓不应服。（《魏书·常景传》。高旋尚平阳公主，主薨，肇欲使公主家令居庐制服，景执议朝廷。从之。）
　　◇中书监高允遗德颂
　　◇司马相如赞
　　长卿有艳才，直致不群性。郁若春烟举，皎如秋月映。游梁虽好仁，仕汉常称病。清贞非我事，穷达委天命。
　　◇王褒赞
　　王子挺秀质，逸气干青云。明珠既绝俗，白鹄信惊群。才世苟不合，遇否途自分。空枉碧鸡命，徒献金马文。
　　◇严君平赞
　　严公体沈静，立志明霜雪。味道综微言，端蓍演妙说。才屈罗仲口，位结李强舌。素尚迈金贞，清标陵玉澈。
　　◇扬雄赞
　　蜀江导清流，扬子挹馀休。含光绝后彦，卓思邈前修。世轻久不赏，玄谈物无求。当途谢权宠，置酒独闲游。（并《魏书·常景传》）
　　◇图古像赞述
　　《周雅》云：「谓天盖高，不敢不；谓地盖厚，不敢不。」有朝隐大夫，监戒斯文，乃惕焉而惧曰：「夫道丧则性倾，利重则身轻。是故乘和体逊，式铭方册，防微慎独，载象丹青。信哉辞人之赋，文晦而理明。仰瞻高天，听卑视谛；俯测厚地，岳峻川氵亭。谁其戴之，不私不畏。谁其践之，不陷不坠。故善恶是徵，物罔同异。论亢匪久，人咸敬忌。嗟乎！唯地厚矣，尚亦兢兢。浩浩名位，孰识其亲。搏之弗得，聆之无闻。故有戒于显，而急于微。好爵是冒，声奢是基。身陷于禄利，言溺于是非。或求欲而未厌，或知足而不辞。是故位高而势逾迫，正立而邪愈欺。安有位极而危不萃，邪荣而正不凋。故悔多于地厚，祸甚于天高。夫悔未结，谁肯曲躬？夫祸未加，谁肯累足？固机发而后思图，车覆而后改躅。改之无及，故狡兔失穴；思之在后，故逆鳞易触。
　　君子则不然，体舒则怀卷，视溺则思济。原夫人之度，邈于无阶之天；势位之危，深于不测之地。饵厚而躬不竞，爵降而心不系。守善于已成，惧愆于未败。虽盈而戒冲，通而虑滞。以知命为遐龄，以乐天为大惠，以戢智而从时，以怀愚而游世。曲躬焉，累足焉。苟行之书已决矣，犹夜则思其计。诵之口亦明矣，故心必赏其契。故能不同不诱，而弭谤于群小；无毁无誉，而贻信于上帝。托身与金石俱坚，立名与天坏相弊。嚣竞无侵，优游独逝。夫如是，故绮阁金门，可安其宅；锦衣玉食，可颐其形。柳下三黜，不愠其色；子文三陟，不喜其情。
　　而惑者见居高可以持势，欲乘高以据荣。见直道可以修己，欲专道以邀声。夫去声然后声可立，岂矜道之所宣。虑危然后安可固，岂遐道之所全。是以君子监恃道不可以流声，故去声而怀道；监专道不可以守势，故去势以崇道。何者？履道虽高，不得无亢；求声虽道，不得无悔。然则声奢繁则实俭凋，功业进则身迹退。如此，则精灵遂越，骄侈自亲。情与道绝，事与势邻。方欲役思以持势，乘势以求津。故利欲诱其情，祸难婴其身。利欲交则幽明以之变，祸难构则智术无所陈。若然者，虽縻爵帝扃，焉得而宁之？虽结佩皇庭，焉得而荣之？故身道未究，而崇邪之径已形。成功未立，而修正之术已生。福禄交蹇于人事，屯难顿萃于时情。忠介剖心于白日，耿节沈骨于幽灵。因斯愚智之所机，倚伏之所系，全亡之所依，其在逊顺而已哉。呜呼监之！呜呼监之！（《魏书·常景传》）
　　◇洛桥铭
　　浩浩大川，泱泱清洛，道源熊耳，控流巨壑，纳谷吐伊，贯周淹亳，近达河宗，远朝海若。兆惟洛食，实曰土中，上映张柳，下据河嵩。寒暑攸叶，日月载融，帝世光宅，函夏同风。前临少室，却负太行，制岩东邑，峭亘西疆。四险之地，六达之庄，恃德则固，失道则亡。详观古昔，列见丘坟，乃禅乃革，或质或文。周馀九裂，汉季三分，魏风衰晚，晋景雕曛。天地发辉，图书受命，皇建有极，神功无竞。魏仰天，玄符握镜。玺运会昌，龙图受命。乃眷书轨，永怀保定。敷兹景迹，流美洪模，袭我冠冕，正我神枢。水陆兼会，周郑交衢。爰勒洛，敢告中区。（《洛阳伽蓝记》）
　　◇护军将军高显碑铭
　　◎李敞
　　敞，真君中为中书侍郎。
　　◇告祭石庙祝文
　　天子焘，谨遣敞等用骏足、一元大武敢昭告于皇天之灵。自启辟之初，佑我皇祖，于彼土田。历载亿年，聿来南迁。惟祖惟父，光宅中原。克翦凶丑，拓定四边。冲人纂业，德声弗彰。岂谓幽遐，稽首来王。具知旧庙，弗毁弗亡。悠悠之怀，希仰馀光。王业之兴，起自皇祖。绵绵瓜瓞，时惟多祜。敢以丕功，配飨于天。子子孙孙，福禄永延。（《魏书·礼志》一。魏先居幽，凿石为祖宗之庙于乌洛侯国西北。真君中，乌洛侯国遣使朝献，云石庙如故。遣中书侍郎李敞诣石室，告祭天地，以皇祖先妣配。祝云云。）
　　◎李敷
　　敷字景文，赵郡平棘人。安西将军顺子。太武时，选入中书教学，给事东宫。又为中散。文成即位，迁秘书下大夫，加前军将军，赐爵平棘子。后兼录南部，迁散骑常侍、南部尚书、中书监。袭爵高平公。皇兴四年，坐弟奕诛。
　　◇奏留程骏为著作郎
　　夫君之使臣，必须终效。骏实史才，方申直笔，千里之任，十室可有。请留之数载，以成前籍，后授方伯，愚以为允。（《魏书·程骏传》。皇兴中，除高密太守。尚书李敷奏。从之。）
　　◎李安世
　　安世，敷从祖弟。兴安中为中书学生。天安初拜中散，迁主客令。孝文时迁主客给事中。出为安平将军、相州刺史、假节、赵郡公。以病免。
　　◇上孝明帝疏请均田
　　臣闻量地画野，经国大式；邑地相参，致治之本。并税之兴，其来日久；田莱之数，制之以限。盖欲使土不旷功，民罔游力。雄擅之家，不独膏腴之美；单陋之夫，亦有顷亩之分。所以恤彼贫微，抑兹贪欲，同富约之不均，一齐民于编户。窃见州郡之民，或因年俭流移，弃卖田宅，漂居异乡，事涉数世。三长既立，始返旧墟，庐井荒毁，桑榆改植。事已历远，易生假冒。强宗豪族，肆其侵凌，远认魏晋之家，近引亲旧之验。又年载稍久，乡老所惑，群证虽多，莫可取据。各附亲知，互有长短，两证徒具，听者犹疑，争讼迁延，连纪不判。良畴委而不开，柔桑枯而不采，侥幸之徒兴，繁多之狱作。欲令家丰岁储，人给资用，其可得乎！愚谓今虽桑井难复，宜更均量，审其径术，令分艺有准，力业相称，细民获资生之利，豪右靡馀地之盈。则无私之泽，乃播均于兆庶，如阜如山，可有积于比户矣。又所争之田，宜限年断，事久难明，悉属今主。然后虚妄之民，绝望于觊觎；守分之士，永免于凌夺矣。（《魏书·李孝伯附传》，又见《通典》一。）
　　◎李豹子
　　豹子，安世从弟。
　　◇上孝明帝书乞袭爵
　　窃惟庸勋赏劳，有国恒典；兴灭继绝，哲后所先。是以积德累忠，《春秋》许宥十世；立功著节，河山誓其永久。伏惟世祖太武皇帝，英睿自天，笼罩日域，东清辽海，西定玉门，凌灭漠北，饮马江水。臣亡父故尚书、宣城公先臣孝伯，冥基感会，邀幸昌辰，绸缪帏幄，缱绻侍从，庙算嘉谋，每蒙顾采。于时储后监国，奏请徵贤，诏报曰：「朕有一孝伯，足以治天下，何用多为？」其见委遇，乃至如此。是用宠以元、凯，爵以公侯，诏册曰：「江阳之巡，奇谋屡进，六师大捷，亦有勋焉。」出内勤王，宠遇隆厚，方开大赏，而世祖登遐。梓宫始迁，外任名岳。高宗冲年纂运，未及追叙。
　　臣行舛百灵，先臣弃世，微绩未甄，诚志长夺，绅佥伤早世，朝野咸哀不永。臣亡兄袭，无子封除。永惟宗构，五情崩圮。先臣荣宠前朝，勋书王府，同之常伦，爵封堙坠，准古量今，实深荼苦。窃惟朝例：广川王遵、太原公元大曹等，并以勋重先朝，世绝继祀，或以傍亲，或听弟袭，皆传河山之功，垂不世之赏。况先臣在蒙委任，运筹帏，勋著于中，声传于外。事等功均，今古无易。是以汉赏信布，裁重良平；魏酬张徐，不弃荀郭。今数族追赏于先朝之世，先臣绝封于圣明之时，瞻流顾侣，存亡永恨。窃见正始中爰发存亡之诏，褒贤报功之旨。熙平元年，故任城王澄所请十事，复新前泽，成一时之盛事，垂旷代之茂典，凡在缨绂，谁不感庆？盖以奖劝来今，垂范万古。且刘氏伪书，翻流上国，寻其仙谤，百无一实，前后使人，不书姓字，亦无名爵。至于《张畅传》中，略叙先臣对问，虽改脱略尽，自欲矜高，然逸韵难亏，犹见称载，非直存益于时，没亦有彰国美。乞览此书，昭然可见。则微微衰构，重起于一朝，先臣潜魂，结草于千载矣。（《魏书·李孝伯传》。孝伯封宣城公，子安民袭爵寿光侯，无子爵除。正光三年，安民弟豹子上书云云。卒不得袭。）

卷三十三
◎李
　　字琚罗，安世子。延昌末为司徒行参军，迁司徒长兼主簿。寻为高阳王雍友正主簿，转尚书郎，加伏波将军。历萧宝统军假宁远将军、左丞，仍为别将军，进中书侍郎。除镇远将军岐州刺史。坐辞不赴任免官。建义初，于河阴遇害。赠镇东将军、尚书右仆射、殷州刺史。太昌中，重赠散骑常侍、骠骑大将军、仪同三司、冀州刺史。
　　◇上言宜禁绝户为沙门
　　礼以教世，法导将来，迹用既殊，区流亦别。故三千之罪，莫大于不孝，不孝之大，无过于绝祀。然则绝祀之罪，重莫甚焉。安得轻纵背礼之情，而肆其向法之意也？正使佛道，亦不应然，假令听然，犹须裁之以礼。一身亲老，弃家绝养，既非人理，尤乖礼情，堙灭大伦，且阙王贯。交缺当世之礼，而求将来之益，孔子云，「未知生，焉知死」，斯言之至，亦为备矣。安有弃堂堂之政，而从鬼教乎！又今南服未静，从役仍烦，百姓之情，方多避役。若复听之，恐捐弃孝慈，比屋而是。（《魏书·李孝伯附传》。于时民多绝户而为沙门，上言。又略见《北史》三十三、《广弘明集》六。）
　　◇自理
  </div>
  <div class="pagination">
   <a href="全上古三代秦汉三国六朝文_page592.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page588.html">
    588
   </a>
   <a href="全上古三代秦汉三国六朝文_page589.html">
    589
   </a>
   <a href="全上古三代秦汉三国六朝文_page590.html">
    590
   </a>
   <a href="全上古三代秦汉三国六朝文_page591.html">
    591
   </a>
   <a href="全上古三代秦汉三国六朝文_page592.html">
    592
   </a>
   <span class="current-page">
    593
   </span>
   <a href="全上古三代秦汉三国六朝文_page594.html">
    594
   </a>
   <a href="全上古三代秦汉三国六朝文_page595.html">
    595
   </a>
   <a href="全上古三代秦汉三国六朝文_page596.html">
    596
   </a>
   <a href="全上古三代秦汉三国六朝文_page597.html">
    597
   </a>
   <a href="全上古三代秦汉三国六朝文_page598.html">
    598
   </a>
   <span>
    ...
   </span>
   <a href="全上古三代秦汉三国六朝文_page594.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
