<!DOCTYPE html>
<html>
<head>
    <meta charset="UTF-8">
    <title>东汉文纪 - 第 14 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东汉文纪 - 第 14 页/共 48 页</h1>
    <div class="content">　　上疏帝防诏报因谢公郷百僚应时澍雨】
　　伏见陛下以天时小旱忧念元元降避正殿躬自克责而比日密云遂无大润岂政有未得应天心者耶昔成汤遭旱以六事自责曰政不节邪使人疾邪宫室荣邪女谒盛邪苞苴行邪谗夫昌邪窃见北宫大作人失农时此所谓宫室荣也自古非苦宫室小狭但患人不安宁宜且罢止以应天心臣意以匹夫之才无有行能久食重禄擢备近臣比受厚赐喜惧相半不胜愚戆征营罪当万死
　　明帝诏报
　　汤引六事咎在一人其冠履勿谢比上天降旱密云数会朕戚然慙惧思获嘉应故分布祷请闚候风云北祈明堂南设雩场今又敕大匠止作诸宫减省不急庶消灾谴
　　连有变异疏
　　伏惟陛下躬行孝道脩明经术郊祀天地畏敬鬼神忧恤黎元劳心不怠而天气未和日月不明水泉涌溢寒暑违节者咎在羣臣不能宣化理职而以苛刻为俗吏杀良人继踵不絶百官无相亲之心吏人无雍雍之志至于骨肉相残毒害弥深感逆和气以致天灾百姓可以徳胜难以力服先王要道民用和睦故能致天下和平灾害不生祸乱不作鹿鸣之诗必言宴乐者以人神之心洽然后天气和也愿陛下垂圣徳揆万机诏有司慎人命缓刑罚顺时气以调隂阳垂之无极
　　荐王望刘旷王扶书【望字徳卿终青州刺史旷字公子初为全椒长有恵政后改名平终宗正扶字子元意书奏诏皆徴拜议郎】
　　臣窃见琅琊王望楚国刘旷东莱王扶皆年七十执性恬淡所居之处邑里化之修身行义应在朝次臣诚不足知人窃慕推士进贤之义
　　王望振灾议【望自议郎迁青州刺史时州旱荒因便宜出所在布粟给其廪粮事毕表言议者皆以望为専命法有常条意独议上明帝赦而不罪】
　　昔华元子反楚宋之良臣不禀君命擅平二国春秋之义以为美谈今望懐义忘罪当仁不让若绳之以法忽其本情将乖圣朝爱育之防
　　答府记【意少为督邮亭长有受民酒礼者府下记案治意答太守贤之任以属县事】
　　诗曰刑于寡妻至于兄弟以御于家邦明正化之本由近及逺今宜明府内以及诸外且阔略逺县细微事【后汉纪○范晔书意封记入言于太守曰春秋先内后外诗云刑于寡妻以御于家邦明政化之本由近及逺今宜先清府内且阔略逺县细微之愆按此则面语也】
　　举周树牒【钟离意别传云意为功曹常非周树白事诞欺朝中皆知中部平丞缺意牒曰】
　　贼曹史周树结发佐吏服勤守法果于从政行如玉石折而不挠请宜部职
　　刘般【字伯兴宣帝孙封居巢侯行执金吾事兼屯骑校尉】
　　上明帝论禁二业増区种奏【帝悉从之】
　　郡国以官禁二业至有田者不得渔捕今濵江湖郡率多蚕桑民资渔采以助口实且以冬春闲月不妨农事夫渔猎之利为田除害有助谷食无闗二业也又郡国以牛疫水旱垦田多减故诏敕区种増进顷亩以为民也而吏举度田欲令多前至于不种之处亦通为租可申敕刺史二千石务令实覈其有増加皆使与夺田同罪【后汉书】
　　观恂
　　荐刘般奏【般徙封居巢侯就国扬州刺史观恂荐般永平十年徴般行执金吾事】
　　般在国口无择言行无怨恶宜蒙旌显以劝天下【后汉纪】樊鯈【字长鱼南阳湖阳人嗣父宏侯爵徙封燕为长水校尉○鯈后汉书作儵误】正经义奏【永平元年鯈为长水校尉奏言于是诸儒防白虎观论五经同异】
　　先帝大业当以时施行欲使诸儒共正经义颇令学者得以自助【太平御览】
　　理朱浮奏【浮为大司马免光武以浮陵轹同列每衔之惜其功能不忍加罪永平中有人单辞告浮事者显宗大怒赐浮死长水校尉樊鯈言于帝帝亦悔之】
　　唐尧大圣兆人获所尚优游四防之狱厌服海内之心使天下咸知然后殛罚浮事虽昭明而未达人听宜下廷尉章着其事【后汉书】
　　举孝防奏【又议刑辟宜须秋月以顺时气】
　　郡国举孝防率取年少能报恩者耆宿大贤多见废弃宜敕郡国简用良俊
　　朱辅【东观记作酺梁国宁陵人章帝初坐事免】
　　上白狼王歌诗疏【辅永平中为益州刺史好立功名在州数嵗威懐逺夷白狼槃木唐菆等百余国举种奉贡辅上疏明帝嘉之事下史官】
　　臣闻诗云彼徂矣岐有夷之行传曰岐道虽僻而人不逺诗人诵咏以为符验今白狼王唐菆等慕化归义作诗三章路经卭来大山零髙坂峭危峻险百倍岐道繦负老防若归慈母逺夷之语辞意难正草木异种鸟兽殊类有犍为郡掾田恭与之习狎颇晓其言臣辄令讯其风俗译其辞语今遣从事史李陵与恭护送诣阙并上其乐诗昔在圣帝舞四裔之乐今之所上庶备其一
　　吴良【字大仪齐国临淄人厯司徒左长史复拜议郎】
　　救徐匡奏【永平中车驾近出信阳侯隂就于突禁卫车府令徐匡钩就车收御者送狱诏书谴匡匡乃自系良上言明帝左转良为即丘长】
　　信阳侯就倚恃外戚干犯乗舆无人臣礼为大不敬匡执法守正反下于理臣恐圣化由是而弛
　　曹充【鲁国薛人持庆氏礼为博士】
　　上明帝言礼乐疏【充建武中为博士议定封禅郊雍大射养老礼仪明帝即位充上言帝问制礼乐云何充又对帝善之下诏】
　　汉再受命仍有封禅之事而礼乐崩阙不可为后嗣法五帝不相沿乐三王不相袭礼大汉当自制礼以示百世
　　又对
　　河图括地象曰有汉世礼乐文雅出尚书璇玑钤曰有帝汉出徳洽作乐名太予
　　明帝下诏【续汉书】
　　今改太乐官曰太予丞以应图谶乐歌诗曲操以俟君子
　　曹褒【字叔通充之子初举孝防拜博士厯侍中】
　　上章帝请定汉礼疏【元和二年下诏制定礼乐褒为博士知帝指乃上疏章下太常以为一世大典非褒所定不可许后竟敕褒次序礼事为百五十篇】
　　昔者圣人受命而王莫不制礼作乐以着功徳功成作乐化定制礼所以救世俗致祯祥为万姓获福于皇天者也今皇天降祉嘉瑞并臻制作之符甚于言语宜定文制着成汉礼丕显祖宗盛徳之美
　　礼论【初学记】
　　汉初朝制无文叔孙通颇采礼经参酌秦法虽适物观时有救崩先王之宏典盖多阙文
　　桓郁【字仲思荣之子仕至太常】
　　上皇太子疏【太子为章帝】
　　【郁永平中入授皇太子经迁越骑校尉诏敇太子诸王各奉贺致礼郁数进忠言多见纳录太子赐郁鞍马刀劒郁上疏】
　　伏见太子体性自然包含今古谦谦允恭天下共见郁父子受恩无以明益夙夜慙惧诚思自竭愚以为太子上当合圣心下当卓絶于众宜思逺虑以光朝廷【东观汉纪】
　　董钧
　　驳拜三老议【谯周五经然否曰汉初或云三老答天子拜及汉中兴定礼仪羣臣欲令三老答拜城门校尉董钧驳诏从钧议】
　　养三老所以教事父之道也若答拜是使天下答子拜也
　　马严【字威卿援兄扬州牧余之子厯陈留太守将作大匠】
　　上光武进女掖庭书【伏波将军马援征五谿蛮卒于师虎贲中郎将梁松黄门侍郎窦固等因赞之由是家益失埶又数为权贵所侵侮后从兄严不胜忧愤白太夫人絶窦氏婚求进女掖庭乃上书由是选入太子宫时年十三明帝即位为贵人永平三年立为后】
　　臣叔父援孤恩不报而妻子特获恩全戴仰陛下为天为父人情既得不死便欲求福窃闻太子诸王妃匹未备援有三女大者十五次者十四小者十三仪状发肤上中以上皆孝顺小心婉静有礼愿下相工简其可否如有万一援不朽于黄泉矣又援姑姊妹并为成帝婕妤于延陵臣严幸得蒙恩更生冀因缘先姑当充后官
　　日食上章帝封事【章帝即位严徴拜侍御史中丞其冬有日食之灾严上封事帝纳其言而免酺等官】
　　臣闻日者众阳之长食者隂侵之徴书曰无旷庶官天工人其代之言王者代天官人也故考绩黜陟以眀褒贬无功不黜明隂盛陵阳臣伏见方今刺史太守専州典郡不务奉事尽心为国而司察偏阿取与自已同则举为尤异异则中以刑法不即垂头塞耳采取财赂今益州刺史朱酺扬州刺史倪説凉州刺史尹业等每行考事辄有物故又选举不实曽无贬坐是使臣下得作威福也故事州郡所举上奏司直察能否以惩虚实今宜加防检式遵前制旧丞相御史亲治职事唯丙吉以年老优游不案吏罪于是宰府习为常俗更共罔养以崇虚名或未晓其职便复迁徙诚非建官赋禄之意宜敕正百司各责以事州郡所举必得其人若不如言裁以法令传曰上徳以寛服民其次莫如猛故火烈则人望而畏之水懦则人狎而翫之为政者寛以济猛猛以济寛如此绥御有体灾眚消矣
　　马廖【字敬平援长子任为郎厯卫尉以帝舅封顺阳侯朝廷大议辄以谘访后坐子豫免就国】上长乐宫劝成徳政疏【廖为卫尉章帝甚敬重之时明徳皇太后躬履节俭事从简约廖虑美业难终上疏以劝成徳政太后深纳之】
　　臣案前世诏令以百姓不足起于世尚奢靡故元帝罢服官成帝御浣衣哀帝去乐府然而侈费不息至于衰乱者百姓从行不从言也夫改政移风必有其本传曰吴王好劒客百姓多创瘢楚王好细腰宫中多饿死长安语曰城中好髙髻四方髙一尺城中好广眉四方且半额城中好大袖四方全匹帛斯言如戏有切事实前下制度未防后稍不行虽或吏不奉法良由慢起京师今陛下躬服厚缯斥去华饰素简所安发自圣性此诚上合天心下顺民望浩大之福莫尚于此陛下既已得之自然犹宜加以勉勗法太宗之隆徳戒成哀之不终易曰不恒其徳或承之羞诚今斯事一竟则四海诵徳声薰天地神明可通金石可勒而况于行仁心乎况于行令乎愿置章坐侧以当瞽人夜诵之音
　　马防【字江平援次子初与弟光为黄门郎行车骑将军讨定西羌以帝舅封颍阳侯坐事免】乐事奏【薛莹后汉书章帝以太常乐丞鲍邺等上乐事下车骑将军马防防奏言政事多见采用是冬始施行十二月迎气乐防所上也】
　　建初二年七月邺上言王者饮食必道须四时五味故有食举之乐所以顺天地养神明求福应也移风易俗莫善于乐乐者天地之和不可久废今官乐但有太簇皆不应月律可作十二月均各应其月气乃能感天地和气宜应明帝始令灵台六律候而未设其门乐经曰十二月行之所以宣气丰物也月开斗建之门而奏歌其律诚宜施行愿与待诏严崇及能作乐器者共作治考工给所当诏下太常太常上言作乐器直钱百四十六万请太仆作成上奏寝今明诏下臣防臣辄问邺及待诏知音律者皆言圣人作乐所以宣气致和顺隂阳也臣愚以为可顺上天之眀待因嵗首令正发太簇之律奏雅颂之音以立太平以迎和气
　　第五伦【字伯鱼京兆长陵人厯蜀郡太守拜司空防免】
　　上章帝抑损后族疏【伦为司空章帝舅马廖兄弟并居职任伦以后族过盛疏欲令抑损其权及马防为车骑将军出征西羌伦又疏谏并不见省】
　　臣闻忠不隠讳直不避害不胜愚狷昧死自表书曰臣无作威作福其害于而家防于而国传曰大夫无境外之交束脩之餽近代光烈皇后虽友爱天至而卒使隂就归国徙废隂兴賔客其后梁窦之家互有非法明帝即位竟多诛之自是洛中无复权戚书记请托一皆断絶又譬诸外戚曰苦身待士不如为国戴盆望天事不两施臣常刻着五蔵书诸绅带而今之议者复以马氏为言窃闻卫尉廖以布三千匹城门校尉防以钱二百万私赡三辅衣冠知与不知莫不毕给又闻腊日亦遗其在洛中者钱各五千越骑校尉光腊用羊三百头米四百斛肉五千斤臣愚以为不应经义惶恐不敢以不闻陛下情欲厚之亦宜所以安之臣今言此诚欲上忠陛下下全后家裁蒙省察
　　谏马防西征疏
　　臣愚以为贵戚可封侯以富之不当职事以任之何者绳以法则伤恩私以亲则违宪伏闻马防今当西征臣以太后恩仁陛下至孝恐卒有纤介难为意爱闻防请杜笃为从事中郎多赐财帛笃为乡里所废客居美阳女弟为马氏妻恃此交通在所县令苦其不法收系论之今来防所议者咸致疑怪况乃以为从事将恐议及朝廷今宜为选贤能以辅助之不可复令防自请人有损事望茍有所懐敢不自闻
　　劝成风徳疏【伦常疾俗吏苛刻及为三公值章帝长者乃上疏褒称盛美因以劝成风徳】
　　陛下即位躬天然之徳体晏然之姿以寛临下出入四年前嵗诛刺史二千石贪残者六人斯皆明圣所鉴非羣下所及然诏书每下寛和而政急不解务存节俭而奢侈不止者咎在俗敝羣下不称故也光武承王莽之余颇以严猛为政后代因之遂成风化郡国所举类多办职俗吏殊未有寛博之选以应上求者也陈留令刘豫冠军令驷协并以刻薄之姿临人宰邑専念掠杀务为严苦吏民愁怨莫不疾之而今之议者反以为能违天心失经义诚不可不慎也非徒应坐豫协亦当宜谴举者务进二贤以任时政不过数人则风俗自化矣臣尝读书记知秦以酷急亡国又目见王莽亦以苛法自灭故懃懃恳恳实在于此又闻诸王主贵戚骄奢逾制京师尚然何以示逺故曰其身不正虽令不从以身教者从以言教者讼夫隂阳和嵗乃丰君臣同心化乃成也其刺史太守以下拜除京师及道出洛阳者宜皆召见可因博问四方兼以观察其人诸上书言事有不合者可但报归田里不宜过加喜怒以明在寛臣愚不足采
　　论外戚窦氏疏【诸马得罪归国而窦氏始贵伦复上疏奉公尽节无所依违】
　　臣得以虚空之质当辅弼之任素性驽怯位尊爵重拘迫大义思自防厉虽遭百死不敢择地又况亲遇危言之世哉今承百王之敝人尚文巧咸趋邪路莫能守正伏见虎贲中郎将窦宪椒房之亲典司禁兵出入省闱年盛志美卑谦乐善此诚其好士交结之方然诸出入贵戚者类多瑕衅禁锢之人尤少守约安贫之节士大夫无志之徒更相贩卖云集其门众喣飘山聚蚊成雷盖骄佚所从生也三辅论议者至云以贵戚废锢当复以贵戚浣濯之犹解酲当以酒也诐险趣势之徒诚不可亲近臣愚愿陛下中宫严敕宪等闭门自守无妄交通士大夫防其未萌虑于无形令宪永保福禄君臣交欢无纤介之隙此臣之所至愿也【并后汉书】
　　杨终【字子山蜀郡成都人仕校书郎坐事徙北地永元中徴拜郎中着春秋外传】大旱上章帝书【终明帝时徴拜校书郎建初元年大旱谷贵终以为广陵楚淮阳济南之狱徙者万数又逺屯絶域吏民怨旷乃上疏帝下其章司空第五伦同终议太尉牟融等难以孝子无改父之道先帝所建不宜囘异终复上书帝听从徙者悉罢邉屯】
　　臣闻善善及子孙恶恶止其身百王常典不易之道也秦政酷烈违牿天心一人有罪延及三族髙祖平乱约法三章太宗至仁除去收孥万姓廓然蒙被更生泽及昆虫功垂万世陛下圣明徳被四表今以比年久旱灾疫未息躬自菲薄广访失得三代之隆无以加焉臣窃按春秋水旱之变皆应暴急恵不下流自永平以来仍连大狱有司穷考转相牵引掠拷寃滥家属徙邉加以北征匈奴西开三十六国频年服役转输烦费又逺屯伊吾楼兰车师戊巳民懐土思怨结邉域传曰安土重居谓之众庶昔殷人近迁洛邑且犹怨望何况去中土之肥饶寄不毛之荒极乎且南方暑湿障毒互生愁困之民足以感动天地移变隂阳矣陛下留念省察以济元元
　　复上书
　　秦筑长城功役繁兴胡亥不革卒亡四海故孝元弃珠崖之郡光武絶西域之国不以介鳞易我衣裳鲁文公毁泉台春秋讥之曰先祖为之而己毁之不如勿居而已以其无妨害于民也襄公作三军昭公舍之君子大其复古以为不舍则有害于民也今伊吾之役楼兰之屯久而未还非天意也
　　请论定五经奏【诏诸儒于白虎观论考同异终以学多异闻亦得与焉】
　　宣帝博徴羣儒论定五经于石渠阁方今天下少事学者得成其业而章句之徒破壊大体宜如石渠故事永为后世则
　　戒马廖书
　　【廖为卫尉弟防及光俱为黄门郎廖性寛缓不能教训子孙终与廖交善以书戒之廖不纳于豫后坐悬书诽谤廖就国】
　　终闻尧舜之民可比屋而封桀纣之民可比屋而诛何者尧舜为之隄防桀纣示之骄奢故也诗曰皎皎练丝在所染之上智下愚谓之不移中庸之流要在教化春秋杀太子母弟直称君甚恶之者坐失教也礼制人君之子年八歳为置少傅教之书计以开其明十五置太傅教之经典以道其志汉兴诸侯王不力教诲多触禁忌故有亡国之祸而乏嘉善之称今君位地尊重海内所望岂可不临深履薄以为至戒黄门郎年防血气方盛既无长君退让之风而要结轻狡无行之客纵而莫诲视成任性鉴念前世可为寒心君侯诚宜以临深履薄为戒【后汉书○练丝尺牍作素丝】
　　宋意【字伯志钧从子厯司徒校尉】
　　谏章帝宜令诸王归国疏【意建初中徴为尚书章帝性寛仁叔父济南中山二王每人朝及诸昆弟并留京师意以为人臣有节不宜逾礼过恩上疏谏帝纳之】
　　陛下至孝烝烝恩爱隆深以济南王康中山王焉先帝昆弟特蒙礼宠圣情恋恋不忍逺离比年朝见久留京师崇以叔父之尊同之家人之礼车入殿门即席不拜分甘损膳赏赐优渥昔周公懐圣人之徳有致太平之功然后王曰叔父加以赐币今康焉幸以支庶享食大国陛下即位蠲除前过还所削黜衍食它县男女少长并受爵邑恩宠逾制礼敬过度春秋之义诸父昆弟无所不臣所以尊尊卑卑强榦弱枝者也陛下徳业隆盛当为万世典法不宜以私恩损上下之序失君臣之正又西平王羡等六王皆妻子成家官属备具当早就藩国为子孙基阯而室第相望久磐京邑婚姻之盛过于本朝仆马之众充塞城郭骄奢僭拟宠禄隆过今诸国之封并皆膏腴风气平调道路夷近朝聘有期行来不难宜割情不忍以义断恩发遣康焉各归藩国令羡等速就便时以塞众望
　　论南单于请兵书【章和二年鲜卑击破北匈奴而南单于乗此请兵北伐因欲还归旧庭时窦太后临朝议欲从之意上疏会南单于竟不北徙】
　　夫戎狄之隔逺中国幽处北极界以沙漠简贱礼义无有上下强者为雄弱即屈服自汉兴以来征伐数矣其所尅获曽不补害光武皇帝躬服金革之难深昭天地之眀故因其来降羁縻蓄养边人得生劳役休息于兹四十余年矣今鲜卑奉顺斩获万数中国坐享大功而百姓不知其劳汉兴功烈于斯为盛所以然者夷虏相攻无损汉兵者也臣察鲜卑侵伐匈奴止是利其抄掠及归功圣朝实由贪得重赏今若听南虏还都北庭则不得不禁制鲜卑鲜卑外失暴掠之愿内无功劳之赏豺狼贪婪必为边患今北虏西遁请求和亲宜因其归附以为外扞巍巍之业无以过此若引兵费赋以顺南虏则坐失上略去安即危矣诚不可许
　　韦彪【字孟达扶风平陵人建武末除郎中厯章帝为大鸿胪】
　　上章帝贡举议【彪为大鸿胪是时陈事者多以郡国贡举率非功次故守职益懈吏事寝疏诏下公卿朝臣议彪上议帝深纳之】
　　伏惟眀诏忧劳百姓垂恩选举务得其人夫国以简贤为务贤以孝行为首孔子曰事亲孝故忠可移于君是以求忠臣必于孝子之门夫人才行少能相兼是以孟公绰优于赵魏老不可以为滕薛大夫忠孝人持心近厚锻链之吏持心近薄三代之所以直道而行者在其所以磨之故也士宜以才行为先不可纯以阀阅然其要归在于选二千石二千石贤则贡举皆得其人盛夏多寒疏【彪以世承二帝多以苛刻为能又置官选职不必以材因盛夏多寒疏谏纳之】
　　臣闻政化之本必顺隂阳伏见立夏以来当暑而寒殆以刑罚刻急郡国不奉时令之所致也农人急于务而苛吏夺其时赋发充常调而贪吏割其财此其巨患也夫欲急人所务先当除其所患天下枢要在于尚书尚书之选岂可不重而间者多从郎官超升此位唯晓习文法长于应对然察察小慧类无大能宜简尝厯州宰素有名者虽进退舒迟时有不逮然端心向公奉职周密宜鉴啬夫捷急之对深思绛侯木讷之功也往时楚狱大起故置令史以助郎职而类多小人好为奸利今者务简皆可停省又谏议之职应用公直之士通才謇正有补益于朝者今或从徴试辈为大夫又御史外迁动据州郡并宜清选其任责以言绩其二千石视事虽久而为吏民所便安者宜増秩重赏勿妄迁徙惟留圣心
　　耿恭【字伯宗弇弟国之子终长水校尉】
　　荐窦固奏【建初二年秋恭迁长水校尉副车骑将军马防讨西羌恭上言荐固由是忤防被奏徴下狱免官】
　　故安丰侯窦融昔在西州甚得羌胡腹心今大鸿胪固即其子孙前击白山功冠三军宜奉大使镇抚凉部令车骑将军防屯军汉阳以为威重
　　鲍昱【字文泉永子歴司徒太尉】
　　救耿恭议【恭被虏围疎勒城上书求救章帝新即位诏公卿会议司空第五伦以为不宜救昱时为司徒议上帝从乃遣耿秉屯酒泉发兵救之】
　　今使人于危难之地急而弃之外则纵蛮夷之暴内则伤死难之臣诚令权时后无边事可也匈奴如复犯塞为寇陛下将何以使将又二部兵人裁各数千匈奴围之厯旬不下是其寡弱尽力之效也可令炖煌酒泉太守各将精骑二千多其旛帜倍道兼行以赴其急匈奴疲极之兵必不敢当四十日间足还入塞
　　郑众【字仲师兴子厯迁左冯翊为大司农】
　　谏报使北匈奴疏【永平初北匈奴求和亲众以越骑校尉使虏不为虏拜虏乃遣使随众还京师朝议报之众疏谏不从复遣众众因上言固争诏切责众系廷尉赦归】
　　臣闻北单于所以要致汉使者欲以离南单于之众坚三十六国之心也又当扬汉和亲夸示邻敌令西域欲归化者局促狐疑懐土之人絶望中国耳汉使既到便偃蹇自信若复遣之虏必自谓得谋其羣臣駮议者不敢复言如是南庭动揺乌桓有离心矣南单于久居汉地具知形埶万分离析旋为邉害今幸有度辽之众扬威北垂虽勿报答不敢为患
　　复上书
　　臣前奉使不为匈奴拜单于恚恨故遣兵围臣今复衔命必见陵折臣恐不忍持大汉节对羶裘独拜如令匈奴遂能服臣将有损大汉之强
　　上章帝荐耿恭疏【恭为西域都护戊巳校尉北单于遣左鹿蠡王攻车师恭救之为所围困疏勒城唯十三人得归汉中郎将郑众上疏拜恭骑都尉】
　　耿恭以单兵固守孤城当匈奴之冲对数万之众连月逾年心力困尽凿山为井煮弩为粮出于万死无一生之望前后杀伤丑虏数千百计卒全忠勇不为大汉耻恭之节义古今未有宜蒙显爵以厉将帅
　　孔丰【鲁国鲁人侍御史转拜黄门郎典东观事】
</div>
    <div class="pagination">
<a href="东汉文纪_page13.html">上一页</a><span>...</span><a href="东汉文纪_page9.html">9</a><a href="东汉文纪_page10.html">10</a><a href="东汉文纪_page11.html">11</a><a href="东汉文纪_page12.html">12</a><a href="东汉文纪_page13.html">13</a><span class="current-page">14</span><a href="东汉文纪_page15.html">15</a><a href="东汉文纪_page16.html">16</a><a href="东汉文纪_page17.html">17</a><a href="东汉文纪_page18.html">18</a><a href="东汉文纪_page19.html">19</a><span>...</span><a href="东汉文纪_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
