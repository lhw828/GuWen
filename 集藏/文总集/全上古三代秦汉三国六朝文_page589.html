<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 589 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 589 页/共 658 页
  </h1>
  <div class="content">
   伏闻当刑元愉妾李，加之屠割。妖惑扇乱，诚合此罪。但外人窃云，李今怀妊，例待分产。且臣寻诸旧典，兼推近事。戮至刳胎，谓之虐刑，桀纣之主，乃行斯事。君举必书，义无隐昧，（《北史》作「讳」。）酷而乖法，何以示后？陛下春秋已长，未有储体，皇子襁褓，至有夭失。臣之愚识，知无不言，乞停李狱，以俟育孕。（《魏书·崔光传》。永平元年秋，将刑元愉妾李氏。敕光为诏，光逡巡不作，奏云云。世宗纳之。又见《北史》四十四。）
　　◇奏定五时朝服
　　奉诏定五时朝服，案北京及迁都以来，未有斯制，辄勒礼官详据。大学博士崔瓒议云：「《周礼》及《礼记》，三冠六冕，承用区分，琐玉五采，配饰亦别，都无随气春夏之异。唯《月令》有青赤玉、黑衣、白辂，随四时而变，复不列弁冕，改用之玄黄。以此而推，五时之冠，《礼》既无文，若求诸正典，难以经证。案司马彪《续汉书·舆服》及《祭祀志》云：『迎气五郊，自永平中以《礼谶》并《月令》迎气服色，因采元始故事，兆五郊于洛阳。』又云，『五郊衣帻，各如方色。』又《续汉·礼仪志》：『立春，京都百官皆著青衣，服青帻，秋夏悉如其色。』自汉逮于魏晋，迎气五郊，用帻从服，改色随气。斯制因循，相承不革，冠冕仍旧，未闻有变。今皇魏宪章前代，损益从宜。五时之冠，愚谓如汉晋用帻为允。（《魏书·礼志》四。熙平元年九月，侍中、仪同三司崔光奏。）
　　◇奏上太后母谥
　　案汉高祖母始谥曰昭灵夫人，后为昭灵后，薄太后母曰灵文夫人，皆置园邑三百家，长丞奉守。今秦太上君未有尊谥，陵寝孤立。即秦君名，宜上终称，兼设埽卫，以慰情典。请上尊谥曰孝穆，权置园邑三十户，立长丞奉守。（《魏书·胡国珍传》）
　　◇奏免刘丙子孙碎役
　　臣闻太上立德，其次立功立言。死而不朽，前哲所尚，思人爱树，自古称美。故乐平王从事中郎敦煌刘丙，著业凉城，遗文兹在，篇籍之美，颇足可观。如或衍衅，当蒙数世之宥，况乃维祖逮孙，相去未远，而令久沦早隶，不获收异，儒学之士，所为窃叹。臣忝职史，敢冒以闻奏，乞敕尚书，推检所属，甄免碎役，用广圣朝旌善继绝。敦化厉俗，于是乎在。（《魏书·刘丙传》。正光三年，太保崔光奏。）
　　◇临广川王谐丧议
　　三临之事，乃自古礼，爰及汉魏，行之者稀。陛下至圣慈仁，方遵前轨，志必哀丧，虑同宁戚。臣等以为若期亲三临，大功宜再。始丧之初，哀之至极，既以情降，宜从始丧。大殓之临，伏如圣旨。（《魏书·广川王略传》。略子谐，太和十九年薨，黄门侍郎崔光、宋弁，通直常侍刘芳，典命下大夫李元凯，中书侍郎高敏等议。）
　　◇又议
　　东堂之哭，盖以不临之故。今陛下躬亲抚视，群臣从驾，臣等参议，以为不宜复哭。（《魏书·广川王略附传》。光等议。）
　　◇清河王怿为所生母服议
　　《丧服·大功章》云：「公之庶昆弟为母。」《传》曰：「先君馀尊之所厌，不得过大功。」《记》：「公子为其母练冠麻衣纟原缘，既葬除之。」《传》曰：「何以不在五服中也？君之所不服，子亦不敢服也。」此皆谓公侯枝子，藉父兄以为称，其母本妾，犹系之于君，不得以子贵为夫人者也。至如应、韩启宇，厥母固自申内主之尊；凡、蒋别封，其亲亦容尽君妣之重，若然，便所谓周公制礼而子侄共尊。汉世诸王之国，称太后，宫室百官，周制京邑，自当一傍天子之式，而不用公庶之轨。魏氏以来，虽群臣称微，然尝得出临民土，恐亦未必舍近行远，服功衰与练麻也。罗太妃居王母之尊二十许载，两裔藩后，并建大邦，子孙盈第，臣吏满国，堂堂列辟，礼乐备陈，吉庆凶哀，宜称情典。则不应傍之公第，仍拘先厌。愚谓可远准《春秋》子贵之文，上周汉侯王之体，成母后之尊，蠲帝妾之贱，申疏丧之极慕，拟功练之轻悲。诚如此：则三年之丧，无乖于自达，巨创之痛，有遂乎在中，宁成过哀，情理俱允。」时议者不同，诏服大功。
　　时又疑清河国官从服之制，太学博士李景林等二十一人议：「按《礼》文，君为母三年，臣从服期。今司空自为先帝所厌，不得申其罔极。依《礼》大功，据丧服厌降之例，并无从厌之文。今太妃既舍六宫之称，加太妃之号，为封君之母，尊崇一国。臣下固宜服期，不得以王服厌屈而更有降。礼有从轻而重，义包于此。（《魏书·礼志》四。延昌三年。清河王怿所生母罗太妃薨，表求申齐衰三年。诏礼官博议。侍中、中书监、太子少傅崔光议。）
　　◇为婿乞徐州长史启
　　敬徽为荆州五陇戍主，女随夫行，常虑寇钞，南北分张，乞为徐州长史兼别驾，暂集京师。（《魏书·崔光传》。自从贵达，罕所申荐。曾启其女婿彭城刘敬徽云云。肃宗从之。）
　　◇疾甚敕子侄等
　　谛听吾言。闻曾子有云：人之将死，其言也善，启予手，启予足，而今而后，吾知免夫。吾荷先帝厚恩，位至于此，史功不成，没有遗恨。汝等以吾之故，并得名位，勉之勉之！以死报国。修短命也，夫复何言。速可送我还宅。（《魏书·崔光传》）
　　◇十地经论序
　　十地经者，盖是神觉之玄苑，灵慧之妙宅，亿善之基舆，万度之纲纪。理苞群藏之秘，义冠众典之奥。积渐心行，穷忍学之源；崇广住德，极道慧之府。所以厚集肇虑，朗成圆种，离怖首念，赫为雷威。其为教也，微密精远，究净照之宗；融冶莹练，尽性灵之妙。自寂场启旭，固林辍晖，虽复圣训充感，金言满世，而渊猷冲赜，莫不网罗于其中矣。至于光宣真轨，融畅玄门，始自信仁，终泯空寂，因果既周，化业弥显，嘿耀大方，影焕八极。岂直日月丽天，洞烛千象，溟壑带地，混纳百川而已哉？既理富瀛岳，局言靡测，廓明洪旨，是系渊儒。北天竺大士婆薮盘豆，魏云天亲，挺高悟于象运，拔英规于季俗。故徽踪马鸣，继迹龙树，每恨此经文约而义丰，言迩而旨远。乃超然远慨，邈尔悠想。慕释迦之馀范，追刚藏之遗轨。诚复岁逾五百，处非六天，人梵乖辽，正像差回。而妙契环中，神协靡外，通法贯玄，莫愧往列。遂乃准傍大宗，爰制兹论，发趣精微，根由睿哲，旨奥音殊，宣译俟贤。固以义嘱中兴，时凭圣代。大魏，皇帝俊神天凝，玄情汉远，扬治风于宇县之外，敷道化于千载之下，每以佛经为游心之场，释典为栖照之囿。搜隐访缺，务乎照扬，有教必申，无籍不备。以永平元年岁次玄枵四月上日，命三藏法师北天竺菩提留支魏云道希、中天竺勒那摩提魏云宝意，及传译沙门北天竺伏陀扇多，并义学缁儒一十馀人在太极紫庭，译出斯谕，十有馀卷。斯二三藏，并以迈俗之量，高步道门，群藏渊部，罔不研揽。善会地情，妙尽论旨，皆手执梵文，口自敷唱，片辞只说，辩诣忄蔑遗。于是皇上亲纡玄藻，飞翰轮首，臣僚僧徒，毗赞下风。四年首夏，翻译周讫。洋洋，莫得其门。义富趣玄，孰云窥测。刚藏妙说，更兴于像世，天亲玄旨，再光于季运。忝厕末筵，敢窃只记耳。（《释藏》恻一）

卷二十五
◎崔鸿
　　鸿，字彦鸾，光弟敬友之子。太和末，为彭城王国左常侍。景明中，迁员外郎、兼尚书虞曹郎中，典起居注。迁给事中，兼祠部郎，转尚书都兵郎中。永平初，为镇南邢鸾行台长史。徙三公郎中，加轻车将军。迁员外散骑常侍。延昌末，加中坚将军，迁中散大夫、高阳王友、司徒长史。正光初，加前将军。撰高祖世宗《起居注》。孝昌初，拜给事黄门侍郎，加散骑常侍、齐州大中正。卒，赠镇东将军、度支尚书、青州刺史。有《十六国春秋》一百二卷。
　　◇呈奏《十六国春秋》表
　　臣闻帝王之兴也，虽诞应图，然必有驱除，盖所以翦彼厌政，成此乐推。故战国纷纭，年过十纪，而汉祖夷殄群豪，开四百之业。历文景之怀柔蛮夏，世宗之奋扬威武，始得凉、朔同文，、越一轨。于是谈、迁感汉德之盛，痛诸史放绝，乃钤括旧书，著成《太史》，所谓缉兹人事，光彼天时之义也。
　　昔晋惠不竞，华戎乱起，三帝受制于奸臣，二皇晏驾于非所，五都萧条，鞠为煨烬。赵燕既为长蛇，辽海缅成殊域，穷兵锐进，以力相雄，中原无主，八十馀年。遗晋僻远，势略孤微，民残兵革，靡所归控。皇魏龙潜幽代，世笃公刘，内修德政，外抗诸伪，并冀之民，怀宝之士，襁负而至者，日月相寻，虽岐之赴太王，讴歌之归西伯，实可同年而语矣。太祖道武皇帝以神武之姿，接金行之运，应天顺民，龙飞受命。太宗必世重光，业隆玄默。世祖雄才睿略，阐曜威灵，农战兼修，埽济氛秽。岁垂四纪，而寰宇一同。儋耳、文身之长，卉服、断发之酋，莫不请朔率职，重译来庭。隐愍鸿济之泽，三乐击壤之歌，百姓始得陶然苏息，欣于尧舜之世。
　　自晋永宁以后，虽所在称兵，竞自尊树，而能建邦命氏成为战国者，十有六家。善恶兴灭之形，用兵乖会之势，亦足以垂之将来，昭明劝戒。但诸史残缺，体例不全，编录纷谬，繁略失所，宜审正不同，定为一书。伏惟高祖以大圣应期，钦明御运，合德乾坤，同光日月，建格天之功，创不世之法，开作生民，惟新大造。陛下以青阳继统，睿武承天。应符屈己，则道高三、五，颐神至境，则洞彼玄宗。剖判百家，基酌六籍，远迈石渠，美深白虎。至如导礼革俗之风，昭文变性之化，固以感彼禽鱼，穆兹寒暑。而况愚臣沐浴太和，怀音正始，而可不勉强难革之性，砥砺木石之心哉？诚知敏谢允南，才非承祚，然《国志》、《史考》之美，窃亦辄所庶几。始自景明之初，搜集诸国旧史，属迁京甫尔，率多分散，求之公私，驱驰数岁。又臣家贫禄薄，唯任孤力，至于纸尽，书写所资，每不周接，暨正始元年，写乃向备。谨于吏案之暇，草构此书。区分时事，各系本录；破彼异同，凡为一体；约损烦文，补其不足。三豕五门之类，一事异年之流，皆稽以长历，考诸旧志，删正差谬，定为实录。商校大略，著《春秋》百篇。至三年之末，草成九十五卷。唯常璩所撰李雄父子据蜀时书，寻访不获，所以未及缮成，辍笔私求，七载于今。此书本江南撰录，恐中国所无，非臣私力所能终得。其起兵僭号，事之始末，乃亦颇有，但不得此书，惧简略不成。久思陈奏，乞敕缘边求采，但愚贱无因，不敢轻辄。
　　散骑常侍、太常少卿、荆州大中正臣赵邕忽宣明旨，敕臣送呈。不悟九皋微志，乃得上闻，奏敕欣惶，庆惧兼至。今谨以所讫者，附臣邕呈奏。臣又别作序例一卷，年表一卷，仰表皇朝统括大义，俯明愚臣著录微体。徒窃慕古人立言美意，文致疏鄙，无一可观，简御之日，伏深惭悸。（《魏书·崔光附传》。鸿以其书有与国初相涉，言多失体，且既未讫，迄不奏闻。鸿后典起居，乃妄载其表。又见《北史》四十四。）
　　◇大考百寮议
　　窃惟王者为官求才，使人以器，黜陟幽明，扬清激浊，故绩效能官，才必称位者，朝升夕进，年岁数迁，岂拘一阶半级，阂以（阙）寮等位者哉？二汉以降，太和以前，苟必官须此人，人称此职，或超腾升陟，数岁而至公卿，或长兼、试守称允而迁进者，披卷则人人而是，举目则朝贵皆然。故能时收多士之誉，（《通典》作「称」。）国号丰贤之美。窃见景明以来考格，三年成一考，一考转一阶。贵贱内外，万有馀人，自非犯罪，不问贤愚，莫不上中，才与不肖，比肩同转。虽有善政如黄、龚，儒学如王、郑，史才如班、马，文章如张、蔡，得一分一寸，必为常流所攀，选曹亦抑为一概，不曾甄别。琴瑟不调，改而更张，虽明旨已行，犹宜消息。（《魏书·崔光附传》。延昌二年，将大考百寮，鸿以考令于体例不通，乃建议。又见《北史》四十四、《通典》十五。）
　　◇驳元珍议乙龙虎罪
　　三年之丧，二十五月大祥。诸儒或言祥月下旬而礻覃，或言二十七月，各有其义，未知何者会圣人之旨。龙虎居丧已二十六月，若依王、杜之义，便是过礻覃即吉之月。如其依郑玄二十七月，礻覃中复可以从御职事。《礼》云：「祥之日鼓素琴。」然则大祥之后，丧事终矣。既可以从御职事，求上何为不可？若如府判，礻覃中鼓琴，复有罪乎？求之经律，理实未允。（《魏书·礼志》四。延昌二年，偏将军乙龙虎丧父，给假二十七月，而龙虎并数闰月，诣府求上。领军元珍上言：「冒哀求仕，五岁刑。」三公府郎中崔鸿驳云云。又见《通典》一百。）
　　◇又驳
　　案三年之丧，没闰之义，儒生学士，犹或病诸。龙虎生自戎马之乡，不蒙稽古之训，数月成年，便惧违缓。原其本心，非贪荣求位，而欲责以义方，未可便尔也。且三年之丧，再期而大祥，中月而礻覃。郑玄以中为间，王、杜以为是月之中。郑亦未为必会经旨，王、杜岂于必乖圣意。既诸儒探赜先圣后贤，见有不同，晋武后虽从宋昌、许猛之驳，同郑礻覃议，然初亦从程猗，赞成王、杜之言。二论得否，未可知也。圣人大祥之后，鼓素琴成笙歌者，以丧事既终，馀哀之中，可以存乐故也。而乐府必以干戚羽毛，施之金石，然后为乐，乐必使工为之。庶民凡品，于祥前鼓琴，可无罪乎？律之所防，岂必为贵士，亦及凡庶。府之此义，弥不通矣。鲁人朝祥而暮歌，孔子以为逾月则可矣。尔则大祥之后，丧事已终，鼓琴笙歌，经礼所许。龙虎欲宿卫皇宫，岂欲合刑五岁。就如郑义，二十七月而礻覃，二十六月十五升、布深衣、素冠、缟纰及黄裳、采缨以居者，此则三年之馀哀，不在服数之内也。衰则埋之于地，杖则弃之隐处，此非丧事终乎？府以大祥之后，不为丧事之终，何得复言素琴以示终也。丧事尚远日，诚如郑义。龙虎未尽二十七月而请宿卫，实为匆匆，于戚之理，合在情责。便以深衣素缟之时，而罪同杖苫块之日，于礼宪未允。详之律意，冒丧求仕，谓在斩焉草土之中，不谓除衰杖之后也。又龙虎具列居丧日月，无所隐冒，府应告之以礼，遣还终月。便幸彼昧识，欲加之罪，岂是遵礼敦风，爱民之致乎？正如郑义，龙虎罪亦不合刑，匆匆之失，宜科鞭五十。（《魏书·礼志》四。元珍又上言，鸿又驳云云。又略见《通典》一百。）
　　◇费羊皮张回罪议
　　律称和卖人者，谓两人诈取他财。今羊皮卖女，告回称良，张回利贱，知良公买。诚于律俱乖，而两各非诈。此女虽父卖为婢，体本是良，回转卖之日，应有迟疑，而卖者既以有罪，买者不得不坐。但卖者以天性难夺，支属易遗，尊卑不同，故罪有异。买者知良故买，又于彼无亲。若买同卖者，即理不可。何者？「卖五服内亲属，在尊长者死」，此亦非掠，从其真买，暨于致罪，刑死大殊。明知买者之坐，自应一例，不得全如钧议，云买者之罪，不过卖者之咎也。且买者于彼无天性支属之义，何故得有差等之理？又案别条，「知人掠盗之物而故买者，以随从论」。依此律文，知人掠良，从其宜买，罪止于流。然其亲属相卖，坐殊凡掠。至于买者，亦宜不等。若处同流坐，于法为深。准律斟降，合刑五岁。至如买者，知是良人，决便真卖，不语前人得之由绪。前人谓真奴婢，更或转卖，因此流漂，罔知所在，家人追赎，求访无处，永沉贱隶，无复良期。案其罪状，与掠无异。且法严而奸易息，政宽而民多犯，水火之喻，先典明文。今谓买人亲属而复决卖，不告前人良状由绪，处同掠罪。（《魏书·刑罚志》。延昌三年。案今《志》误以此为宣武诏，据《通典》知是崔鸿议也。先有杨钧议一篇，《魏书》及《通典》皆不载。）
　　案律：卖子，一岁刑，五服内亲属，在尊长者死，卖周亲及妾与子妇者流。盖天性难夺，支属易遗。又尊卑不同，故殊以死刑。且买者于天性无支属，罪应一例。明知是良，决便真卖。因此流漂，家人不知，追赎无迹，永沈贱隶。案其罪状，与掠无异。（《通典》一百六十七。三公郎中崔鸿议。案：此约文足证前篇非宣武诏。）
　　◎崔子元
　　子元，鸿子。为秘书郎。
　　◇奏上父鸿《十六国春秋》
　　臣亡考故散骑常侍、给事黄门侍郎、前将军、齐州大中正鸿，不殒家风，式缵世业，古学克明，在新必镜，多识前载，博极群书，史才富洽，号称籍甚。年止壮立，便斐然怀著述意。正始之未，任属记言，撰缉馀暇，乃刊著赵、燕、秦、夏、凉、蜀等遗载，为之赞序，褒贬评论。先朝之日，草构悉了，唯有李雄《蜀书》，搜索未获，阙兹一国，迟留未成。去正光三年，购访始得，讨论适讫，而先臣弃世。凡十六国，名为《春秋》，一百二卷，近代之事，最为备悉。未曾奏上，弗敢宣流。今缮写一本，敢以仰呈，傥或浅陋，不回睿赏，乞藏秘阁，以广异家。（《魏书·崔光附传》。鸿子子元永安中乃奏其父书。）
　　◎奚斤
　　斤，代人。登国初，统禁兵，为侍郎。皇始初，为征东长史、越骑校尉。迁都水使者，出为晋兵将军、幽州刺史，赐爵山阳侯。明元即位，为郑兵将军，行右丞相。拜天部大人，进爵为公。授司空、晋兵大将军、行扬州刺史。太武即位，进爵宜城王。为赫连定所擒，后得归，免为宰人。寻拜安东将军，降爵为公。太延初，为卫尉，改封弘农王，加征南大将军。后为万骑大将军。真君九年卒，年八十，谥曰昭王。
　　◇上疏请平赫连昌
　　赫连昌亡保上わ，鸠合馀烬，未有盘据之资。今因其危，灭之为易。请益铠马，平昌而还。（《魏书·奚斤传》）
　　◇伐凉州议
　　河西王牧犍，西垂下国，虽内不纯臣，而外修职贡，宜加宽宥，恕其微愆。去岁新征，士马疲弊，未可大举，宜且羁縻。其地卤薄，略无水草，大军既到，不得久停。彼闻军来，必婴域固守。攻则难拔，野无所掠，终无克获。（《魏书·奚斤传》。世祖大集群臣于西堂，议伐凉州。斤等三十馀人议。又见《魏书·崔浩传》、《北史·崔浩传》。并小异。）
　　◎叔孙建
　　建，代人。登国初，为外朝大人，历后将军、都水使者、中领军，赐爵安平公，加龙骧将军。出为并州刺史。免。明元即位，以为正直将军、相州刺史。迁广陵镇将，除楚兵将军、徐州刺史。赐爵寿光侯，加镇南将军。除平原镇大将，封丹阳王，加征南大将军。太延三年卒，年七十三，谥曰襄王。
　　◇豫备宋军表
　　臣前遣沙门僧护诣彭城。僧护还称，贼发军向北，前锋将徐卓之已至彭城，大将军到彦之军在泗口，发马戒严，必有举斧之志。臣闻为国之道，存不忘亡。宜缮甲兵，增益屯戊，先为之备，以待其来。若不豫设，卒难擒殄。且吴越之众，便于舟楫，今至北土，舍其所长。逆顺既殊，劳逸不等，平寇定功，在于此日。臣虽衰弊，谋略寡浅，过蒙殊宠，忝荷重任，讨除寇暴，臣之志也。是以秣马枕戈，思效微节。愿陛下不以南境为忧。（《魏书·叔孙建传》）
　　◎安同
　　同，辽东胡人。登国初，为外朝大人，加广武将军，赐爵北兴侯，加安远将军。明元时，拜右光禄大夫。太武即位，进爵高阳公，拜光禄勋。除征东大将军、冀青二州刺史。神二年卒，追赠高阳王，谥曰恭惠。
　　◇至并州上明元帝表
　　窃见并州所部守宰，多不奉法。又刺史擅用御府针工古彤为晋阳令，交通货贿，共为奸利。请案律治罪。（《魏书·安同传》）
　　◎安原
　　原，同次子。明元时，为猎郎，出监云中军事。赐爵武原侯，加鲁兵将军。太武即位，徵拜驾部尚书，迁尚书左仆射，封河间公，加侍中、征南大将军。坐谋逆，伏诛。
　　◇临刑上疏
　　臣闻圣不独明而治，鼎不单足而立，是以荧火之光，犹增日月之曜。先臣同，往因圣运，归身太祖，竭诚戮力，立效于险难之中。臣以顽暗，忝备股肱。陛下恩育，委以朝政，思展微诚，仰报恩泽。而鲁元奸佞，构成贝锦，天威遂加，合门俱戮。此乃命也，非臣之枉。但鲁元外类忠贞，内怀奸诈，而陛下任以腹心，恐衅发肘腋。臣与鲁元，生为怨人，死为雠鬼，非以私故，谤毁鲁元。不复眷眷，披露诚款。（《魏书·安同附传》）
　　◎刘洁
　　洁，长乐信都人。袭父提爵信都男，进封会稽公。太武即位，迁尚书令，改封钜鹿公。坐罪，夷三族。
　　◇奏恤南州灾民
　　臣闻天地至公，故万物咸育，帝王无私，而黎民戴赖。伏惟陛下以神武之姿，绍重光之绪，恢隆大业，育济群生。威之所振，无思不服，泽之所洽，无远不怀，太平之治，于是而在。自顷边寇内侵，戎车屡驾，天资圣明，所在克殄。方难既平，皆蒙酬锡，勋高者受爵，功卑者获赏，宠赐优崇，有过古义。而郡国之民，虽不征讨，服勤农桑，以供军国，实经世之大本，府库之所资。自山以东，偏遇水害，频年不收，就食他所。臣闻率土之滨，莫非王臣，应加哀矜，以鸿覆育。今南摧强寇，西败丑虏，四海晏如，人神协畅，若与兆民，共飨其福，则惠感和气，苍生悦乐矣。（《魏书·刘洁传》。太武时，南州大水，百姓阻饥。洁奏。）
　　◎古弼
　　弼，代人。明元帝赐名曰笔，后改名弼。为门下奏事、典西部。太武即位，拜立节将军，赐爵灵寿侯。进侍中、吏部尚书，拜安西将军。赐爵建兴公，镇长安。寻督陇右诸军，徵为东宫四辅，迁尚书令。南安王余即位，以为司徒。文成即位，以忤旨免。寻诛。
　　◇乞停发车牛表
　　今秋谷悬黄，麻菽布野，猪鹿窃食，鸟雁侵费，风波所耗，朝夕参倍，乞赐矜缓，使得收载。（《魏书·古弼传》。世祖畋于山北，大获麋鹿数千头，诏发车牛五百乘以运之。弼表。）
　　◎司马楚之
　　楚之，字德秀，晋宣帝弟太常馗之八世孙。宋受禅，谋兴复不果。泰常末，降于魏，假使持节、征南将军、荆州刺史。太武即位，以为安南将军，封琅邪王，屯颍川。徵为散骑常侍，寻拜假节侍中、镇西大将军、开府、仪同三司、云中镇大将、朔州刺史。和平五年卒，年七十五，谥曰贞王。
　　◇遣使请降表
　　江淮以北，闻王师南首，无不卞舞，思奉德化。而逼于寇逆，无由自致。臣因民之欲，请率慕义，为国前驱。今皆白衣，无以制服人望。若蒙偏裨之号，假王威以唱义，则莫不率从。（《魏书·司马楚之传》）
　　◇上疏请乘胜南伐
　　臣奉命南伐，受任一方，而智力浅短，诚节未效，所以夙夜忧惶，忘寝与食。臣屡遣人至荆、扬，所在陈说，具论天朝盛化之美，莫不忻承圣德，倾首北望。而义隆兄弟，知人情摇动，遣臣私雠顺为司州刺史，统淮北七郡，代垣苗守悬瓠。自巩、洛、滑台败散以来，义降耻其败北，多加罪罚。到彦之削位，退同卒伍，杀姚纵夫于寿春，斩竺灵秀于彭城，王休元托疾，檀道济斥放。凡在腹心，悉怀疑阻。民怨臣猜，可谓今日。臣闻平殄寇逆，必乘战胜之威，建立功勋，亦因离贰之势。伏惟陛下圣德膺符，道光四海，神旌所指，莫不摧服，其未宾者，义隆而已。今天网遐举，殊方仰德。固宜埽清东南，齐一区宇，使济济之风，被于江汉。（《魏书·司马楚之传》）
　　◎步还
　　还为司马楚之安南长史，封临邑子。
　　◇上太武帝表
　　楚之渡河，百姓思旧，义众云集，汝颍以南，望风翕然，回首革面。斯诚陛下应天顺民，圣德广被之所致也。（《魏书·司马楚之传》）
　　◎许锺
　　锺，明元时太常博士。
　　◇上言庙祭有神异
　　臣闻圣人能飨帝，孝子能飨亲。伏惟陛下孝诚之至，通于神明。近尝于太祖庙，有车骑声从北门入，殷殷监监，震动门阙，执事者无不肃栗。斯乃国祚永隆之兆，宜告天下，使咸知圣德之深远。（《魏书·礼志》一。泰常四年，帝尝于白登庙，将荐熟，有神异焉。太常博士许锺上言。）

卷二十六
◎刁雍
　　雍，字淑和，渤海饶安人，晋尚书协之曾孙。元兴末，以避刘裕奔姚兴，为太子中庶子。泰常中，姚泓灭，与司马休之等奔魏，假建义将军，又假镇东将军、青州刺史、青光侯。延和中，进平南将军、徐州刺史，赐爵东安侯。太延中，徵还。真君中，授征南将军、徐豫二州刺史，迁薄骨律镇将。兴光中，徵还，拜特进。太和八年卒，年九十五，赠仪同三司、冀州刺史，谥曰简。（案：《通典》一百九十六有皇兴中征南将军刁雍请筑长城表，与《魏书·高闾传》所载全同。彼在本《传》，当不误也，故此不复录。）
　　◇为薄骨律镇将至镇上表（太平真君五年）
　　臣蒙宠出镇，奉辞西藩，总统诸军，户口殷广。又总勒戎马，以防不虞，督课诸屯，以为储积。夙夜惟忧，不遑宁处。以今年四月末到镇，时以夏中，不及东作。彼农夫，虽复布野，官渠乏水，不得广殖。乘前以来，功不充课，兵人口累，率皆饥俭。略加检行，知此土稼穑艰难。
　　夫欲育民丰国，事须大田。此土乏雨，正以引河为用。观旧渠堰，乃是上古所制，非近代也。富平西南三十里有艾山，南北二十六里，东西四十五里，凿以通河，似禹旧迹。其两岸作溉田大渠，广十馀步，山南引水，入此渠中。计昔为之，高于河水不过一丈。河水激急，沙土漂流，今日此渠高于河水二丈三尺，又河水侵射，往往奔颓。渠溉（《通典》作「既」。）高悬，水不得上。虽复诸处案旧引水，水亦难求。今艾山北河中有洲渚，水分为二。西河小狭，水广百四十步。臣今求入来年正月，于河西高渠之北八里、分河之下五里，平地凿渠，广十五步，深五尺，筑其两岸，令高一丈。北行四十里，还入古之高渠，即循高渠而北，复八十里，合百二十里，大有良田。计用四千人，四十日功，渠得成讫。所欲凿新渠口，河下五尺，水不得入。今求从小河东南岸斜断到西北岸，计长二百七十步，广十步，高二丈，绝断小河。二十日功，计得成毕，合计用功六十日。小河之水，尽入新渠，水则充足，溉官私田四万馀顷。一旬之间，则水一遍，水凡四溉，谷得成实。官课常充，民亦丰赡。（《魏书·刁雍传》、《通典》二。）
　　◇表请水运（太平真君七年）
　　奉诏高平、安定、统万、及臣所守四镇，出牛车五千乘，运顿谷五十万斛付沃野镇，以供军粮。臣镇去沃野八百里，道多深沙，轻车来往，犹以为难，设令载谷，不过二千石，每涉深沙，必致滞陷。又谷在河西，转至沃野，越渡大河，计车五千乘，运十万斛，百馀日乃得一返，大废生民耕垦之业。车牛艰阻，难可全至，一岁不过二运，五十万斛乃经三年。臣前被诏，有可以便国利民者，动静以闻。臣闻郑、白之渠，远引淮海之粟，沂流数千，周年乃得一至，犹称国有储粮，民用安乐。今于牵屯山河水之次，造船二百艘，二船为一舫，一船胜谷二千斛，一舫十人，计须千人。臣镇内之兵，率皆习水。一运二十万斛。方舟顺流，五日而至，自沃野牵上，十日还到，合六十日得一返。从三月至九月三返，运送六十万斛，计用人功，轻于车运十倍有馀，不费牛力，又不费田。（《魏书·刁雍传》、《北堂书钞》一百五十九、《通典》十。）
　　◇表请河西造城（太平真君九年）
　　臣闻安不忘危，先圣之政也。况绥服之外，带接边城，防守不备，无以御敌者也。臣镇所绾河西，爰在边表，常惧不虞。平地积谷，实难守护。兵人散居，无所依恃。脱有妖奸，必致狼狈。虽欲自固，无以得全。今求造城储谷，置兵备守。镇自建立，更不烦官。又于三时之隙，不令废农。一岁、二岁不讫，三岁必成。立城之所，必在水陆之次。大小高下，量力取办。（《魏书·刁雍传》）
　　◇兴礼乐表（和平六年）
　　臣闻有国有家者，莫不礼乐为先。故《乐记》云：礼所以制外，乐所以修内。和气中释，恭敬温文。是以安上治民，莫善于礼，易俗移风，莫善于乐。且于一民一俗，尚须崇而用之，况统御八方，陶钧六合哉？故帝尧修五礼以明典章，作《咸池》以谐万类，显皇轨于云岱，扬鸿化于介丘。令木石革心，鸟兽率舞。包天地之情，达神明之德。夫感天动神，莫近于礼乐。故大乐与天地同和，大礼与天地同节。和，故百物阜生；节，故祀天祭地。礼行于郊，则上下和肃。肃者，礼之情；和者，乐之致。乐至则无怨，礼至则不违。揖让而治天下者，礼乐之谓欤？
　　唯圣人知礼乐之不可以已，故作乐以应天，制礼以配地。所以承天之道，治人之情。故王者治定制礼，功成作乐。虞、夏、殷、周，易代而起。及周之末，王政陵迟。仲尼伤礼乐之崩亡，痛文武之将坠，自卫返鲁，各得其中。逮乎秦皇，翦弃道术，灰灭典籍，坑烬儒士，盲天下之目，绝象魏之章，《箫》、《韶》来仪，不可复矣。赖大汉之兴，改正朔，易服色，协音乐，制礼仪，正声古礼，粗欲周备。至于孝章，每以三代损益，优劣殊轨，叹其薄德，无以易民视听。博士曹褒睹斯诏也，知上有制作之意，乃上疏求定诸仪，以为汉礼。终于休废，寝而不行。及魏晋之日，修而不备。
　　伏惟陛下无为以恭己，使贤以御世，方鸣和鸾以陟岱宗，陪群后以升中岳，而三礼阙于唐辰，象舞替于周日。夫君举必书，古之典也。柴望之礼，帝王盛事。臣今以为有其时而无其礼，有其德而无其乐。史阙封石之文，工绝清颂之飨，良由礼乐不兴，王政有缺所致也。臣闻乐由礼，所以象德；礼由乐，所以防淫。五帝殊时不相沿，三王异世不相袭。事与时并，名与功偕故也。臣识昧儒先，管窥不远，谓宜修礼正乐，以光大圣之治。（《魏书·刁雍传》）
　　◇行孝论
　　古之葬者，衣之以薪，不封不树，后世圣人，易之以棺椁。至秦以后，生则不能致养，死则厚葬过度。及于末世，至裹尸，倮而葬者。确而为论，并非折衷。既知二者之失，岂宜同之。当令所存者棺，厚不过三寸，高不过三尺，弗用缯采，敛以时服。需车止用白布为幔，不加画饰，名为清素车。又去挽歌、方相，并明器杂物。（《魏书·刁冲传》、《北史》二十六。）
　　◎皮豹子
  </div>
  <div class="pagination">
   <a href="全上古三代秦汉三国六朝文_page588.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page584.html">
    584
   </a>
   <a href="全上古三代秦汉三国六朝文_page585.html">
    585
   </a>
   <a href="全上古三代秦汉三国六朝文_page586.html">
    586
   </a>
   <a href="全上古三代秦汉三国六朝文_page587.html">
    587
   </a>
   <a href="全上古三代秦汉三国六朝文_page588.html">
    588
   </a>
   <span class="current-page">
    589
   </span>
   <a href="全上古三代秦汉三国六朝文_page590.html">
    590
   </a>
   <a href="全上古三代秦汉三国六朝文_page591.html">
    591
   </a>
   <a href="全上古三代秦汉三国六朝文_page592.html">
    592
   </a>
   <a href="全上古三代秦汉三国六朝文_page593.html">
    593
   </a>
   <a href="全上古三代秦汉三国六朝文_page594.html">
    594
   </a>
   <span>
    ...
   </span>
   <a href="全上古三代秦汉三国六朝文_page590.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
