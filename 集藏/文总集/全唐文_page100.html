<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 100 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 100 页/共 603 页
  </h1>
  <div class="content">
   思廉本名简，以字行。陈吏部尚书察子，初授秦王府文学，太宗即位，为著作郎宏文馆学士，写形於十八学士图，拜散骑常侍，赐爵丰城县男。贞观十一年卒，赠太常卿，谥曰康。
    ○止足论
    易曰：“亢之为言也，知进而不知退，知存而不知亡。知进退存亡而不失其正者，其惟圣人乎？”《传》曰：“知足不辱，知止不殆。”然则不知夫进退，不达乎止足。殆辱之累，期月而至矣。古人之进也，以康世济务也。以宏道厉俗也。然其进也光宠夷易，故愚夫之所乾没；其退也苦节艰贞，故庸曹之所忌惮，虽祸败危亡，陈乎耳目，而轻举高蹈，寡乎前史。汉世张良，功成身退，病卧却粒，比於乐毅范蠡，至乎颠狈，斯为优矣。其後薛广德及二疏等，去就以礼，有可称焉。鱼豢《魏略知足传》方田徐於管胡，则其道本异。谢灵运《晋书止足传》先论晋世文士之避乱者，殆非其人。唯阮思旷遗荣好遁，远殆辱矣。《宋书止足传》有羊欣王微，咸其流亚。齐时沛国刘字子，辞禄怀道，栖迟养志，不戚戚於贫贱，不耽耽於富贵，儒行之高者也。梁有天下，小人道消，贤士大夫，相招在位，其量力守志，则当世罔闻，时或有致事告老，或有寡志少欲，国史书之，亦以为《止足传》云。
    ☆张元素
    元素，蒲州虞乡人，为窦建德黄门侍郎。建德平，授景城都督府录事参军。太宗即位，累迁右庶子银青光禄大夫，授潮州刺史，徙邓州，麟德元年卒。
    ○谏修洛阳乾阳殿书
    微臣窃思秦始皇之为君也，藉周室之馀，因六国之盛，将贻之万叶，及其子而亡，谅由逞嗜奔欲，逆天害人者也。是知天下不可以力胜，神不可以亲恃。惟当宏俭约，薄赋敛，慎终如始，可以永固。方今承百王之末，属凋弊之馀，必欲节之以礼制，陛下宜以身为先，东都未有幸期，即令补葺，诸王令并出藩，又须营构，兴发数多，岂疲人之所望？其不可一也。陛下初平东都之始，层楼广殿。皆令撤毁，天下翕然，同心欣仰。岂有初则恶其侈靡，今乃袭其雕丽？其不可二也。每承音旨，未即巡幸，此乃事不急之务，成虚费之劳，国无兼年之积，何用两都之好？劳役过度，怨ゥ将起，其不可三也。百姓承乱离之後，财力凋尽，天恩含育，粗见存立，饥寒犹切，生计未安，三五年间，恐未能复。奈何营未幸之都，而夺疲人之力？其不可四也。昔汉高祖将都洛阳，娄敬一言，即日西驾。岂不知地惟土中，贡赋所均，但以形胜不如关内也。伏惟陛下化凋弊之人，革浇漓之俗，为日尚浅，未甚淳和，斟酌事宜，讵可东幸？其不可五也。臣又尝见隋室初造此殿，楹栋宏壮，大木非随近所有，多自豫章采来。二千人曳一柱，其下施毂，皆以生铁为之，中间若用木轮，动即火出，铁毂既生，行一二里即有破坏。仍数百人别赍铁毂以随之，终日不过进三二十里。略计一柱已用数十万功，则馀费又过倍於此。臣闻阿房成，秦人散；章华就，楚众离。乾阳毕工，隋人解体。且陛下今时功力，何如隋日？承凋残之後，役疮痍之人，费亿万之功，袭百王之弊，以此言之，甚於炀帝远矣。深愿陛下思之，无为由余所笑，则天下幸甚。
    ○上太子承乾书
    臣闻皇天无亲，惟德是辅，苟违天道，人神共弃。然古三驱之礼，非欲教杀，将为百姓除害。故汤罗一面，天下归仁。今苑内娱猎，虽名异游畋。若行之无恒，终亏雅度。且傅说曰：“学不师古，匪说攸闻。”然则宏道在於学古，学古必资师训。既奉恩诏令孔颖达侍讲，望数存问，以补万一。仍博选有名行学士，兼朝夕侍读。览圣人之遗教，察既行之往事，日知其所不足，月无忘其所能，此则尽善尽美。夏启周诵，焉足言哉？夫为人上者，未有不求其善。但以性不胜情，耽惑成乱。耽惑既甚，忠言尽塞，所以臣下苟顺，君道渐亏。古人有言：“勿以小恶而不去，小善而不为。”故知祸福之来，皆起於渐。殿下地居储贰，当须广树嘉猷。既有好畋之淫，何以主斯匕鬯？慎终如始，犹恐渐衰，始尚不慎，终将安保？
    ○重谏太子承乾书
    臣闻周公以大圣之材，犹握吐哺，引纳白屋，而况後之圣贤，敢轻斯道？是以礼制，皇太子入学而行齿胄，欲使太子知君臣父子尊卑长幼之道？然君臣之义，父子之亲，尊卑之序，长幼之节，用之方寸之内，宏之四海之外者，皆因行以远闻，岂假言以光被？伏惟殿下睿质固已崇高，尚须学文以饰其表。窃见孔颖达赵宏智等，非惟宿德鸿儒，亦兼练达政要，望令数得侍讲，开释物理，览古谕今，增辉睿德。而雕虫小技之流，祗可时命追随，以代博奕耳。若其骑射畋游。酣歌伎玩，苟悦耳目，然秽心神，渐染既久，必移情性，古人有言：“心为万物主，动而无节则乱。”臣恐殿下败德之源，在於斯矣。
    ○重谏太子承乾书
    臣闻孔子云：“能近取譬，可谓仁之方也已。”然书传所载，其言或远，寻览近事，得失斯存。至後周武帝平定齐梁，卑宫菲食，以安海内。太子ど，举措无度，秽德日著。乌丸轨知其不可，具言於武帝。武帝慈仁望其渐改，及其践祚，狂暴肆情，区宇崩离，宗祀覆灭，即隋文帝所代是也。文帝因周衰弱，凭藉力资，虽无大功於天下，然布德行仁，足为万姓所赖。勇为太子，不能近遵君父之节俭。而务骄侈肆情，今之宫中山池遗址，即殿下所亲睹是也。此时亦恃君亲之恩，自谓太山之固，讵知邪臣敢进其说，向使动静有常，进退合度，亲君子，疏小人，舍浮华，尚恭俭，虽有邪臣间之，何能致慈父之隙？岂不由积德未宏，令闻不著？谗言一至，遂成其祸。臣以愚蔽，窃位两宫，在臣有江海之润，於国无秋毫之益，是用必竭愚诚，思尽臣节者也。窃惟皇储之寄，荷戴至重，如其积德不宏，何以嗣守成业？圣上以殿下亲则父子，事兼国家，所应用物，不为节限，恩旨未逾六旬，用物已过七万，骄奢之极，孰云过此，龙楼之下，唯聚工匠，望苑之内，不睹贤良。今言孝敬则阙视膳问安之礼，语恭顺则违君父慈训之方，求风声则无爱学好道之实，观举措则有因缘诛戮之罪，忠臣正士，未尝在侧，群邪淫巧，昵近深宫。爱好者皆游手杂色，施与者并图画雕镂。在外瞻仰，已有此失，居中隐密。可胜计哉？宣猷禁门，不异，朝入暮出，秽声已彰。臣以德音日损，频上谏书。自迩已来，纵逸尤甚。右庶子赵宏智，经明行修，当今善士。臣每奏请，望数召进，与之谈论，庶广徽猷。今旨反有猜嫌，谓臣妄相推引。从善如流，尚恐不逮，饰非拒谏，必招祸败。方崇蔽塞之源，不慕钦明之术，虽挹睿哲之姿，终罹罔念之咎。古人云：“苦药利病，苦言利行。”伏愿居安思危，日慎一日，则天下幸甚。
    ○陈正道对
    臣观自古以来，未有如隋室丧乱之甚，岂非其君自专，其法日乱？向使君虚受於上，臣弼违於下，岂至於此？且万乘之重，又欲自专庶务，日断十事，而五条不中，中者信善，其如不中者何？况一日万几，已多亏失，以日继日，乃至累年，乖谬既多，不亡何待？如其广任贤良，高居深视，百司奉职，谁敢犯之？臣又观隋末沸腾，被於县，所求天下者，不过十数人，馀皆保邑全身，思归有道。是知人欲背主为乱者鲜矣。但人君不能安之，遂致於乱，陛下若近览危亡，日慎一日，尧舜之道，何以能加？
    ☆萧钧
    钧，贞观朝中书舍人。
    ○颜勤礼赞
    依仁服义，怀文守一。履道自居，不帷终日。业彰素里，行成兰室。鹤钥驰称，龙楼委质。
    ●卷一百四十九
    ☆褚遂良
    遂良字登善，散骑常侍亮子。初授秦州都督府铠曹参军，贞观中累拜中书令，与长孙无忌同受顾命。高宗立，爵河南郡公，拜吏部尚书同中书门下三品，为右仆射，谏立武昭仪为皇后，左迁潭州都督，再贬爱州刺史。显庆三年卒，年六十三。神龙元年，武后遗诏复其爵位。
    ○请节劳表
    臣遂良言：伏承风气小动，正进汤药，臣荷恩光，不胜愁惧。既闻御膳平和，一则以喜。伏惟陛下异人者神明，同人者五情。夫人之生，以神为主，神太用则虚，形太劳则倦。有此而不生疾者，非所闻也。陛下昔年力平寇乱，及临宝位。忧劳万国，龙荒沙漠，何所不思，情切於此，无时懈怠，遂令陛下须鬓为之早白。又数年已来，耽玩书史，每作文咏，兼诸手笔，日暮继烛，运心不停。又诘朝与群臣论政，数百千语，音若韶夏，理同兰王，若非辛勤，何以得此？且以天情爱好，不能自息，臣愚诚恐陛下今犹看读。夫人年逾四十，筋力渐疲，笃而不休，更增疹疾。然君以百姓为心，百姓以君为命。君体平康，天下安宁。陛下已读得之者用之不可尽，已知者当世不能逾。伏愿节诸言语，且无披卷，每减思虑，微疴自遣，天下苍生之所幸赖，臣不胜区区，谨敢表闻。伏愿无览臣之表，遣傍人读知臣章，臣愿足矣。下愚之情，伏深战灼。
    ○请废在官诸司捉钱表
    臣遂良言：古称君为元首，臣作股肱。梁栋榱桷，随能助化，所谓成海取乎细流，崇山由乎积壤。然则为治之本，在於择人。不正其原，遂差千里。《周礼》，卿大夫之职，考士德行，献之于王，王拜而受之，登于天府。汉家以明经拜职。或四科辟召，必择器任使，量才命官。然则市井子孙，不居官吏。大唐制令，宪章古昔，商估之人，亦不居官位。陛下许诸司令史捉公廨本钱，诸司取此色人号为捉钱令史。不简性识，宁论书艺？但令身能估贩，家足赀财，录牒吏部，便即依补。大率人捉五十贯已下，四十贯已上，任居市肆，恣其贩易。每月纳利四千。一年凡输五万，送利不违，年满授职。然有国家者尝笑汉世卖官，今开北路，颇类於此。在京七十馀司，相率司副九人，更一二载後，年别即有六百馀人输钱授职。伏惟陛下治致升平，任贤为政，或太学高第，或诸州进士，皆策同片玉，经若悬河，奉先圣之格言，慕昔贤之廉耻，拔十取五，量能授官。然犯禁违公，辄罹刑法。况乎捉钱令史，主於估贩，志意分毫之末，耳目ㄩ肆之间。输钱於官，以获品秩，荏苒年岁，陛下能不使用之乎？此人习与性成，惯於求利，苟得无耻，岂蹈廉隅？使居其职，何向而可？将来之弊，宜绝本源。臣每周游民间，为国视听，京师僚庶，爰及外官，异口同辞，咸言不便。臣无容静嘿，轻敢表闻。伏愿更敕朝臣，遣其详录，辄烦听览，伏深战栗。谨言。
    ○请千牛不简嫡庶表
    臣遂良言：臣闻主祭祀之胄，必资於嫡长；擢文武之材，无限於正庶。故知求贤之务，有异於承家。前王制礼，缘情斯极。永嘉以来，王涂不竞，在於河北，风俗顿乖。以嫡待庶而若奴，妻遇妾而如婢，废情亏礼，转相因习，构怨於室。取笑於朝，莫能自悛，死而无悔。降及隋代，斯流遂远。独孤后罕雎鸠之德，同牝难之晨，普禁庶子，不得入侍。自始及末，怨旷未弭。圣朝御治，深革前弊。人以才进，不论嫡正，自兹二纪，多士如林，今者简千牛舍人，方为此制。臣窃思审，於理未安。何者？母以子贵，子不缘母也。今以母非正室，便言子无贵仕，则赵衰孕於越婢，遥集产於胡妪，田文枚皋，皆妾子也。文则播美於强齐，皋则有声於隆汉。未闻前载，有所间然，此类甚多，备存史册，不敢烦引，轻黩宸严。今反弃古实从近事，以妒忌之政，施明扬之日，非徒英隽交屈，固亦竞端斯始。王者设教，务慎其源，源流一开，为弊必甚。傥侧室之子，负才而不用，君弃之於上，家轻之於下，忠孝不展，友爱无施，如此等人，岂不怨愤？虽隔千牛之选，仍许三卫之宫。色类乃复稍殊，捍御至竟无别。若惟才是用，人自甘心。一彼一此，异端斯起。至於昨来检括粗人，公孙武远及崔仁师等儿，多是嫡子，故知善恶由乎积习，邪正宁限嫡庶？必然之理，不言可明。伏愿更量可否，还遵昔制。不使侧室之胄，不高才而被屈；正妻之子，虽至愚而获用。则嫡庶於此分镳，诤讼无因发矣。前选已了，不可更追，乃今补阙，犹得详审。臣蒙恩奖，擢厕近司，事有未安，岂敢自默？谨以表奏，伏增惶悚。
    ○请不穷逐窦智纯表
    臣遂良言：窦智纯不自循名，陷於险薄既是陛下近亲，由来之所诣委。然智纯戚属使任，女为王妃，结从我，实为故旧。书言昔在唐尧，以亲九族。陛下宪章前事，自须进退以礼。方今刑网宽大，不以疑罪与民。宏基所注箭射舍中，事已非实；智纯自藏独树，状又难明。所以刑部大理，各相得失，陛下已出智纯为开州刺史，便是贬责正当，处分已毕。今之馀事，只是穷逐语言。但智纯戚属，贵望亲姻，既莅职居官，布在朝野，相逢谈说言议是常。兼复其妇积病在床，命悬朝夕，即日刑部官司及在朝士，皆不欲陛下更穷此事。设令实推得智纯自藏独树，诬宏基家人，刑名指归，殊非重大。况又事迹暧昧，犹未分明，若久穷逐，便成苛细，生於物议，亏损至德。如臣愚见，伏愿更施天泽，赦其所短，情存故旧，不失善声。即日在外议论如此，臣猥居谏职，而不敢不闻。尘黩听览，伏增战栗。
    ○谏夜饮表
    臣遂良言：臣闻三爵献酬，所以成礼，七升为限，谓之无度。《书》之雅诰，其慎在酒。伏见去月二十七日为太子成婚讫，北门赐三品以上宴，自日辰时连至三更，疲劳圣躬，尤非盛事。有识者云云，皆言非是，昔孙权汉后，酒败其德。昔陈完谓齐景公曰：“臣卜其昼，未卜其夜。”白日倾酌，是陶神情。伏愿陛下，更无夜饮。臣以虚薄，拾遗是司，不辞严诛，轻敢奏闻。谨陈庸浅，不胜战越。
    ○谏五品以上妻犯奸没官表
    臣遂良言：臣闻大圣文明，必垂宪法，使听之者知善，闻之者自新，谓之中刑而终久无弊，糠比古昔而树之风声，冠盖百王，光兹至道。伏惟陛下心记五车，坐谈千卷，断决机务，必先至理。臣昨日伏见敕至门下，五品已上官人妻及女等有犯罪者，并没为官婢。夫犯恶逆，始用此刑，不然，历代杂刑，曾无此准，圣主可以理平，臣乞以一理，敢烦天听。夫禁秽防奸，既张罗网，生民干犯，必有其事。今忽有三公六尚书等，官当重寄，或有子数人，半居文武，而此三公六尚书之妇，忽犯奸淫，披猖衢路，没为官婢，其夫既耻，其子亦愧，更何颜以在列，亦无面以当官，合门耻辱，一时俱弃。至於九卿之室，十二卫将军之妻，没为官婢，夫岂不愧？虽有文武之干，璋之质，朝廷之所嗤笑，侪流之所指点，自贻伊戚，理须屏迹。臣恐失诸人伦，有从此起。是以古者存其大体，而略其细微，掩其家室，而用其才能。若没其女，亦为狼狈，厥父与兄，胡颜自处？乞陛下审教化之本，详刑罚之要。臣甘从鼎镬，更请一言。忽若郡王近亲，县主密属，有如此者，若何处置？若没为官婢，则非复国章，若不为愆，则同罪异罚。臣详案前载，参验当今，轻敢思量，实为不可。臣荷陛下殊恩，擢居近侍，披迹庸流，位班四品，官高禄厚，於臣愿足。亻免仰而无愆过，从容而悦圣颜，所以敢犯雷电，献心帷者，夙奉深恩，愿罄微节，昔臣有慕汲黯，而愿其后为尧舜，守兹愚诚，欲崇主德，虽则畏惧，必冀陈闻。伏愿天明一垂矜察，陛下必以为此事难容，理须惩肃，可更付近臣详议，增加其罪。臣未敢出敕，手执踟蹰，敢冒宸严，伏待刑宪。
    ○再谏五品以上妻犯奸没官表
    臣遂良言：昔人输写至诚，必通幽显。是以落日回光，飞泉上出。臣丹心不著，空祈听览，擢臣之，不足仇愆。臣今月五日诣虔化门进封表，论五品以上官人妻及女等有犯罪者没为官婢，既未进旨，下情惶惧。臣又再三思量，实为不可。唯有身犯叛逆，天下不容，妻奴等始合配没。自兹以往，曾无此例。若犯奸罪，身即没官。不敬舅姑，则依常律。自非中刑，不可为教。至於一妇没官，其夫及子，同宗合门，有大羞辱。见在朝者，皆不可用。郡王近亲，县主密戚，或有如此事，并具前表。夫帝王作典，谓之利用，恐其罪而化之，不因其罪而利之，不惊人心，不兴物议，教民以善，不为异罚。则三皇以来，二百馀帝，禁止奸秽，皆无此法。至於明圣，独用此刑，既惭古昔，终尘德义。然则刑为政教之用，政为社稷之本，若再三如此，天下依行，臣恐政道因兹渐就流坏。是以不避严诛，更敢一请。若即班行，四方谈议，臣缄口不言，罪合万死。执以陈闻，伏候刑宪。谨言。
    ○请宫中眼花浪见不得辄奏表
    臣遂良言：昔者圣人之於鬼神也。闻之而不独信，知之而不专恃。是以颛顼依於鬼神，制之以正，不惧惊异，增修仁德。孔子不语怪力乱神。伏惟陛下气盖区中，威移海外，拥百万之阵，顿九夷之又颡，自书史所载，未之前闻。夫人欢乐则意气高，悲哀则胆力少，自不可信兹讹惑，转移常操。而宫中嫔列，谓之妇人，忄匡弱周章，眼光浪见，更相恐惧，动一惊百。虽有孟贲壮志，孔翟精诚。终不免听之心疑，闻之意动。变异之来，具诸前志，自须制之以贞正，厉之以安静，谓之为吉则变，谓之为祥则嘉。如臣愚见，宜敕宫中，眼花浪见，不得报告傍人。更相恐动，亦不得专辄奏闻。如此而不安然，臣受死罪。谨录前载所见者为吉庆具，别状以闻。
    ○谏魏王泰物料逾东宫疏
    臣遂良言：昔圣人制礼，尊嫡卑庶，谓之储君。道亚睿极，其为崇重，用物不计，泉货财帛，与王者共之。庶子体卑，不得为例。所以塞嫌疑之渐，除祸乱之源。而先王必本人情，然後制法，知有国家，必有嫡庶。然庶子虽爱，不得超越嫡子，正体特须尊崇。如不能明立定分，遂使当亲者疏，当尊者卑，则佞巧之奸，乘机而动私恩害公，或至乱国。伏惟陛下功超邃古，道冠百王，发号施令，为世作法。一日万几，未尽其美，臣职在谏诤，无容静默。伏见东宫料物，岁得四万段，付市货卖，凡直一万一千贯文。魏王支别封及廪物，一年凡直一万六千贯文。此便储后俸料，翻少於诸藩，朝野闻见，以为非是。陛下往年行幸，自洛阳还，太子於阙首献食，家令无物可用，遂内出绫彩，货充鼎实。预是宫臣，谁不闻见？陛下必以为魏府支用见不足，人多费广，此理可通。然则至於储君，更宜增益。臣谨按汉明帝披舆地图，等储君户口诸子，租岁不过二千万，明德马后为言，亦不偏得。此则防其嗜欲，节其骄恣，伏愿陛下颇择汉法，宏荡无偏。储君之用，微附古昔。然晋王陛下亲自抚养，至於成立，上圣深慈，偏所锺爱。《传》曰：“臣闻爱子，教之以义方。”忠孝恭俭，义之方谓。国家於东宫，略同魏府。即目所睹，未有殊别。语其将来，不可不虑。若多其室宇，唯欲崇高，赐以金贝，使其盈积，家人多於馀国，良马超於列藩，王成童之年，已得如此，长世以後。嗜欲方生，岁增则欣喜，微减则失意。财多则溢罕有克全。宠禄过骄，安能自制。昔汉窦太后及景帝，并不识义方之理，遂骄恣梁孝王，封四十馀城，苑方三百里，大营宫室，复道弥望，积财镪巨万计，入惊出跸，小不得意，发病而死。宣帝亦骄恣淮阳宪王，几至放败，赖其辅以退让之臣，仅乃获免。且魏王既新出ト，恒存礼制，言提其耳，且示节俭，自可在後月加岁增，爱子岂虑不足？微臣庸暗，不知大体，所有管见，愿悉言之。特愿天明曲垂省览，即日诸王僚佐，皆选上才。或干职有馀，识见犹阙，莫不诱王财贿，偏曲闻奏，他王皆不得，我王独得之，以此自矜，以兹为美。即日僚佐，率多如此。愚臣所见，特谓不然。《传》曰：“上之化下，如风之靡草也。”则众人万语，不及陛下一言能成就保全。唯在陛下留意子弟，置严师傅。诸王之国，帝弟归藩，何尝不德音恳切，示其成败？此皆皇唐美制，以为称首，诸王尊奉，则无愆失。然则刍荛之说，更有可观；愚臣千虑，或一可采。伏愿陛下广加教谕，他王皆求请，有一王独足，陛下则崇赏之；他王皆戏，有一王独爱学，陛下则崇赏之；他王好猎，有一王独不游，陛下则崇赏之；他王皆营作，有一王独静处，陛下则崇赏之。上好之则下为之，上赏之则下趋之。雕琢诸王，皆成退素，如斯陷败，臣所不闻。薰风所扇，日驰千里。既教之以谦俭，又劝之以文学，惟忠惟孝，因而奖之，道德齐礼，乃为良器，此所谓圣人之教，不肃而成者也。臣以不才，叨居谏职，甘从鼎镬，轻敢以闻，烦ゥ之愆，伏增战栗。
    ○谏以皇子任剌史疏
    昔两汉以郡国理人，除郡以外，分立诸子，割土分疆，杂用周制。皇唐郡县，粗依秦法，皇子幼年，或授刺史。陛下岂不以王之骨肉，镇四方？此之造制，道高前烈，如臣愚见，有小未尽。何者？刺史郡帅，人仰以安，得一善人，部内苏息；遇一不善人，合州劳弊。是以人君爱恤百姓，常为择贤。或称河润九里，京师蒙福；或人兴歌咏，生为立祠。汉宣帝云：“与我共理者，惟良二千石乎？”如臣愚见，陛下儿子内，年齿尚幼，未堪临人者，请且留京师，教以经学。一则畏天之威，不敢犯禁；二则观见朝仪，自然成立。因此积习，自知为人，审堪临州，然後遣出。臣谨按汉明章和三帝，能育爱子弟，自兹以降，以为准的。封立诸王，虽各有国土，年尚幼小者，各留京师，训以礼法，垂以恩惠。讫三帝世，诸王数十百人，惟二王稍恶，自馀餐和染教，皆为善人。此则前事已验，惟陛下详察焉。
    ○谏讨高丽疏
    陛下兵机神算，人莫能知。昔隋末乱离，手平寇乱。及北狄侵边，西蕃失礼，陛下欲命将击之，群臣莫不苦谏，惟陛下明略独断，卒并诛夷。海内之人，徼外之国，畏威慑伏，为此举也。今闻陛下将伐高丽，意皆荧惑，然陛下神武英声，不比周隋之主，兵若渡辽，事须克捷，万一差跌，无以示威远方，必更发怒，再动兵众，若至於此，安危难测。
    ○谏戍高昌疏
    臣闻古者哲后临朝，明王创制，必先事华夏，而後夷狄，务广德化，不事遐荒。是以周宣薄伐，至境而反。始皇远塞，中国分离。汉武负文景之聚财，玩士马之馀力，始通西域。初置校尉，军旅连出，将三十年，复得天马於宛城，采葡萄於安息。而海内虚竭，生人失所。所以租及六畜，算至舟车。因之凶年，盗贼并起。搜粟都尉桑宏羊复希主意，遣士卒远田轮台，筑城以威西城。武帝翻然追悔，情发於中，弃轮台之野，下哀痛之诏，以人神感悦，海内乃康。向使武帝复用宏羊之言，天下生灵，皆尽之矣。是以光武中兴，不逾葱岭，孝章即位，都护来归。
    陛下诛灭高昌，威加西域，收其鲸鲵，以为州县。然则王师初发之岁，河西供役之年，飞刍免粟，十室九空，数郡萧然，五年不复。陛下每岁遣千馀人，远事屯戍，终年离别，万里思归。去者资装，自须营办，既卖菽粟，倾其机杼。经途死亡，复在其外。兼遣罪人，增其防遏。彼罪人者，生於贩肆，终朝惰业，犯禁违公，止能扰於边城，实无益於行阵。所遣之内，复有逃亡，官司捕捉，为国生事。高昌涂路，沙碛千里，冬风冰冽，夏风如焚，行人去来，遇之多死。《易》云：“安不忘危，理不忘乱。”设令张掖尘飞，酒泉烽起，陛下岂能得高昌一人斗粟而及事乎？终须发陇右诸州，星驰电击。由斯而言，此河西者，方於心腹；彼高昌者，他人手足，岂得糜费中华，以事无用？《书》曰：“不作无益害有益。”其此之谓乎？
    陛下道映先天，威行无外，平颉利於沙塞，灭吐浑於西海。突厥馀落，为立可汗；吐浑遗萌，更树君长。复立高昌，非无前例。此所谓有罪而诛之，既服而存之。四海八蛮，谁不闻见？蠕动生，畏威慕德。宜择高昌可立者立之，微给首领，遣还本国，负戴洪恩。长为藩翰。中国不扰，既富且宁，传之子孙，以贻永世。
    ○谏寝殿侧置太子院疏
    臣闻周世问安，三至必退；汉储视膳，五日乃来。前贤作法，规模宏远。《礼》曰：“男子十年，出就外傅。”宿出於外，学书计也。然则古之达者，岂无慈心？减兹私爱，欲使成立。凡人尚犹如此，况君之世子乎？自当春诵夏弦，亲近师傅，知人间之庶事，识君臣之大道，使翘足延首，皆聆善声。若献岁之有阳春，元天之有日月，宏此懿德，乃作元良。伏惟陛下道育三才，功包九叙，新树太子，莫不欣欣。既废昏立明，须称天下瞻望。而教成之道，实深乖阙，不离膝下，常居宫中。保傅之说无畅，经籍之谈蔑如。且朋友不可以深交，深交必有怨；父子不可以滞爱，滞爱或生愆。伏愿远鉴殷周，近遵汉魏，不可顿革，事须阶渐。恒计旬日，半遣还宫，专学艺以润身，布芳声於天下。则微臣虽死之日，犹生之年。
    ○谏亲征高丽疏
    臣闻有国家者譬诸身，两京等於腹心，四境方乎手足，他方绝域，若在身外。臣近於坐下，伏奉口敕，布诰臣下，云自欲伐辽，臣数夜思量，不达其理。高丽王为陛下之所立，莫离支辄杀其主，陛下讨逆收地，斯实乘机。关东赖陛下德泽，久无征战。但命二三勇将，发四五万人，飞石轻梯，取如回掌。大圣有作，必履恒规。贵能克平凶乱，驾御才杰。惟陛下宏两仪之道，扇三五之风，提厉人物，皆思效命。昔侯君集，李靖所谓庸夫，犹能扫万里之高昌，平千载之突厥，皆是陛下发踪指示，声归圣明。臣旁求史籍，讫乎近代，为人之主，无自伐辽者。人臣往征，则有之矣。汉朝则荀彘、杨仆，魏代则毋邱俭、王颀。司马懿犹为人臣，慕容贞僭号之子，皆为其主长驱高丽，虏其人民，削平城垒。陛下立功同於天地，美化苞於古昔，自当超迈於百王，岂止俯同於六子。昔翦平寇逆，大有爪牙，年齿未衰，犹堪任用，匪惟陛下之所使，亦何行而不克？
    方今太子新立，年实幼小，自余藩屏，陛下所知。今一旦弃金汤之全，渡辽海之外臣忽三思，烦愁并集。大鱼依於巨海，神龙据於川泉，此谓人君不可轻而远也。且如长辽之左，或遇霖雨滂沱，水潦腾波，平地数尺。夫元菟滨海，途深难测，非万乘所宜行践。东京太原，谓之中地，东可以为声势。西指足以摧延陀，其於西京，迳路非远，为其节度，以设军谋，系莫离支颈，献皇家之庙。此实处安全之上计，社稷之根本。特乞天慈，一垂省纳。
    ○谏纳莫离支贡疏
    莫离支虐杀其主，九夷所不容，陛下以之兴兵，将事吊伐，为辽山之人，欲报主辱之耻。古者讨杀君之贼，不受其赂。昔宋督遗鲁君之郜鼎，桓公受之於太庙，臧衣伯谏曰：“君人者，昭德塞违，今灭德立违，而置其赂於太庙，百官象之，又何诛焉？武王克商，迁九鼎於雒邑，义士犹或非之，而况将昭违乱之赂器，置诸太庙，其若之何？”夫《春秋》之书，百王取则。若受不臣之筐篚，纳弑君之朝贡，不以为愆，何所致伐？臣谓莫离支所献，自不合受。
    ○论房元龄不宜斥逐疏
    君为元首，臣号股肱，龙跃□兴，不啸而集，苟有时来，千年朝暮。陛下昔在布衣，心怀拯溺，手提轻剑，仗义而起，平诸寇乱，皆自神功。文经之助，颇由辅翼，为臣之勤，元龄为最。昔吕望之扶周武，伊尹之佐成汤，萧何关中，王导江外，方之於斯，可以为匹。且武德初策名伏事，忠勤恭孝，众所同归。而前宫海陵，凭凶恃乱，干时事主，人不自安，居累卵之危，有倒悬之急，命视一刻，身縻寸景，元龄之心，终始无变。及九年之际，机临事迫，身被斥逐，阙於谟谋，犹服道士之衣，与文德皇后同心影助，其於臣节，自无所负。及贞观之始，万物惟新，甄吏事君，物论推与，而勋庸无比，委质惟旧。自非罪状无救，绅同尤，不可以一犯一愆，轻示遐弃。陛下必矜元龄齿，薄其所为。古者有讽谕大臣，遣其致仕，自可在後，式遵前事，退之以礼，不失善声。今数十年勋旧，以一事而斥逐，在外云云：以为非是。夫天子重大臣，则人尽其力；轻去就则物不自安。臣以庸薄，忝预左右，敢冒天威，以申管见。
    ○谏与薛延陀绝婚疏
    臣闻信为国本，百姓所归。是以文王许枯骨而不违，仲尼宁去食而存信。延陀曩岁，乃一俟斤耳。值神兵北指，荡平沙塞，狼山瀚海，万里萧条。陛下兵加诸外，而恩起於内，以为馀冠奔波，须立酋长，玺书鼓纛，立为可汗。其怀恩光，仰天无极，而馀方戎狄，莫不闻知。以共沐和风，同餐恩信。顷者频年遣使，请婚大国，陛下复降鸿私，许其姻媾。於是报吐蕃，告思摩，示中国，五尺童子，人皆知之。於是御幸北门，受其献食。於时百寮端笏，戎夷左衽，虔奉欢宴，皆承德音，口歌手舞，乐以终日。百官会毕，亦各有言，咸以为陛下欲得百姓安宁，不欲边境交战，遂不惜一女而妻可汗，预在含生，所以感德。今一朝生进退之意，有改悔之心，臣为国家惜兹声听。君子不失色於物，不失口於人。晋文公围原，命三日粮原不降，命去之，谍出曰：“原将降矣。”军请待之，公曰：“信，国之宝也。民之庇也。得原失信，何以庇之？”陛下虑生意表，信在言前，今者临事，忽然乖殊，所惜尤少，所失滋多。情既不通，方生嫌隙。一方所以相畏忌，边境不得无风尘，西州朔方，能无劳扰？彼胡以主被欺而心怨，此士以此无信而怀惭，不可以训戎兵，不可以励军事。伏惟陛下以圣德神功，廓清四表，自君临天下，十有七载，以仁恩而结庶类，以信义而抚戎夷，莫不欣然，负之无力，其见在之人，皆思报厚德，其所生允嗣，亦望报陛下子孙。今者得一公主配之，以成陛下之信，有始有卒，其唯圣人乎！
    且又龙沙以北，部落无算，中国击之，终不能尽。亦由可北败{艹丙}兴，突厥亡，延陀盛。时以古人虚外实内，怀之以德，为恶在夷不在华，失信在彼不在此。伏惟陛下圣德无涯，威灵远震，遂平高昌，破吐浑，立延ヌ，灭颉利，轻刑薄赋，庶事无壅，菽粟丰贱，祥符累臻。此则尧舜禹汤。不及陛下远矣。伏愿旁垂恺悌，广兹含育。而常嗔绝域，有意还藩，非偃伯兴文之道，非止戈为武之义。臣以庸暗，忝居左右，敢献瞽言，不胜战惧。
    ○谏穷问张元素出身疏
    臣闻君子不失言於人，圣主不戏言於臣。言则史书之，礼成之，乐歌之。居上能礼其臣，臣始能尽力以奉其上。近代宋孝武，轻言肆口，侮弄朝臣，攻其门户，乃至狼狈。良史书之，以为非是。陛下昨见问张元素云，隋任何官？奏云县尉。又问未为县尉已前，奏云流外。又问在何曹司？元素将出ト门，殆不能移步，精爽顿尽，色类死灰，朝臣见之，多所惊怪。大唐创历，任官以才，卜祝庸保，量能使用。陛下礼重元素，频年任使，擢授三品，翼赞皇储，自不可更对群臣，穷其门户。弃昔日之殊恩，盛一朝之愧耻。人君之御臣下也。礼义以导之，惠泽以驱之，使其负戴元天，罄输臣节，犹恐德礼不加，人不自励，若无故忽略，使其羞惭，郁结於怀，衷心靡乐，责其仗节死义，其可得乎？
    ○玉玺记
    秦始皇既并天下，取赵璧琢而为之，方四寸，纽五盘龙面，曰：受命于天，既寿永昌。丞相李斯之小篆也。玺上隐起为盘龙文，曰：受天之命，皇帝寿昌。历代传之，谓曰传国玺也。秦灭传汉，历王莽，为元后投之於地，一角小缺。莽灭，校尉公宾龙以玺诣更始，以玺上刘盆子，盆子面缚入於後汉光武。灵帝崩，少帝失位，掌玺者投於井，为孙坚所得。袁术拘其妻而夺之。术死，荆州刺史徐ギ得，还许献之。汉灭传魏，魏又传晋。怀失政，玺投刘聪。聪死，刘曜得之，传於石勒、季龙、冉闵。季龙磨其隐起之文，刻其旁曰：天命石氏。冉闵败，其将蒋干以玺送建业，历东晋宋齐梁。侯景陷台城，简文以玺上景。景将侯子般盗玺走至栖霞寺，僧惠永得之。陈永定三年僧死，弟子普智奉玺献陈。陈止传隋，隋末没於宇文化及，及又没於窦建德。至大唐武德四年，太宗文武皇帝为天策上将军，东讨擒窦建德，德妻曹氏及左仆射裴矩奉玺上献。天子八宝，有国之符印也。一曰神玺，所以承百王镇万国也。二曰受命玺，所以修封禅神之用。三曰皇帝之玺，答疏於王公用之。四曰皇帝行玺，劳赉贤臣功勋用之。五曰皇帝信玺，徵召臣下则用之。六曰天子玺，答四夷书信用之。七曰天子行玺，抚四夷用之。八曰天子信玺。发番国兵用之。卫宏汉议曰：“皇后太子，以金为之。神玺、受命玺皆为传国之玺。其六玺皆六螭兽纽，文曰皇帝之玺、皇帝行玺皇帝信玺、天子之玺、天子行玺、天子信玺。”虞喜《志林》曰：“所封事异，故文字不同。”汉仪又云：“以皇帝行玺为凡杂，以皇帝之玺赐诸侯书，以皇帝信玺发兵，其徵大臣以天子行玺，外国之事以天子之玺，鬼神事以天子信玺。”皆以武都紫泥封，青囊白素裹，两端绛，尺一板，中约署，有事及发外国兵，用天子信玺；封拜外国及徵召，用天子行玺；赐匈奴单于外国王，用皇帝信玺；诸下铜兽符发郡国兵，用皇帝之玺；封王公以下遣使，皆用皇帝信玺。若驾行幸次，直侍信玺以从。天子之玺合玺，其用以王，其封以泥。皇后及太子之信，曰凡大朝会，则捧玺以进，其用以金。於御座车驾行幸，则奉玺从於黄钺之内。今元正朝会，则进神玺及受命玺，为五舆。若行幸，则合六玺为五，函封盛以从。符玺郎四人，从六品，掌天子六玺及传国之玺。其所用，有事则於内行，事毕则奉而藏之。
    ○拓本乐毅论记
    贞观十三年四月九日，奉敕内出《乐毅论》，是王右军真迹。令将仕郎直宏文馆冯承素模写，赐司空赵国公长孙无忌、开府仪同三司尚书左仆射梁国公房元龄、特进尚书左仆射申国公高士廉、吏部尚书陈国公侯君集、特进郑国公魏徵、侍中护军安德郡开国公杨师道等六人，於是在外乃有六本，并笔势精妙，备尽楷则。褚遂良记。
    ○潭府帖
    潭府下湿，不可多时。深益愦，况兼年暮。诸何足言，疾患有增，医疗无损。朽草枯木，安可嗟乎。自离王畿，亲故阻越，每思宿曩，宁喻于心。承汝立行可，出言成轨，迁居要职，擢任雄台。闻之嘉声，增以羡慕，更得汝状，深美吾诚，因奏事问，方便在意，徙居此土，深成要佳汝悉也。五月八日，舅遂良报薛八侍中前。
    ○山河帖
    山河阻绝，星霜变移，伤摇落之飘零，感依依之柳塞。烟霞桂月，独旅无归，折木叶以安心，采薇芜而长性。鱼龙起没，人何异知者哉？褚遂良述。
    ○与法师帖
    家侄至，承法师道体安居，深以为慰耳。复闻久弃尘滓，与弥勒同龛，一食清斋，六时禅诵，得果以来，将无退转也。奉另倏尔逾卅载，即日遂良须鬓尽白。兼复近岁之间，婴兹草土，燕雀之志，触绪生悲。且以即日蒙恩驱使，尽生报国，涂路近止，无由束带。西眺于邑，悲冈更深，因侄还州，惨塞不次。孤子褚遂良顿首和南。
    ○唐太宗文皇帝哀册文
    维贞观二十三年岁次己酉五月甲辰朔二十六日己巳，大行皇帝崩於翠微宫之含风殿，旋殡於太极殿之西阶。粤八月庚寅，将迁座於昭陵，礼也。凤纪凝秋，龙帷将曙，溘化同轸，绵区缟素。哀子嗣皇帝讳，览风树而增感，攀铜池而拊膺。逼宗祧之是寄，伤往驾之无凭奠樽盈而悲序促，灵景翳而愁□兴，去剑滋远，情徽方，爰诏司存，传芳琼宇。其词曰：
    三微固祉，五耀垂文。光昭司牧，对越唐勋。族著元牝，家传缙□。高祖配天，一人有庆。大行神武，维几作圣。良书自得，高文成性。夙表馀雄，先怀反正。苍兕爰发，朱旗首令。寰瀛昏垫，关洛荒芜。妖倾地轴，盗弄乾枢。戎衣光启，霸政宏谟。天兵电照，月阵风驱。蚩尤递剪，窳咸诛。闰位不虔，馀分兴戾。先收秦组，次焚商袂。转圜上略，容光下济。从邑垂仁，宾门洒惠。修风顺轨，凝图奉睿。青戾同规，元殊叶契。发挥三五，声名遐裔。泛野休兵，灵台偃革。升岩藏铣，遵河奉璧。学肆徐轮，邱园散帛。就日攸宜，如天在斯。形哀动植，化美埙篪。乐华曾举，礼叶旁垂。沙场罄翦，斗极咸羁。狼山入囿，潮渚归池。东旌若木，西旆条支。龙卿委质，鸟服来仪。大矣乘时，悠哉利见。文龟浮沼，应龙在淀。露飞甘，卿□呈绚。松荑望幸，瑶华方荐。仙丹剑术，星飞告变。凝脊气於千年，掩晖於离殿。呜呼哀哉！宏璧陈阶，钧天罢舞。梦龄遐想，宫车晏出。大隧弗营，元龟献吉。展令效驾，羲和司日。迫灵心於将饯，痛皇情其如失。凝清秋於广陌，溯悲风於长术。经柏梁而徐转，迈兰池而从跸。耸轻旆之逶迤，动边笳之萧瑟。呜呼哀哉！周营甫，汉启泉闱。谷林摇落，乔岩变衰。平原凄兮白日远，深渚澹兮秋□飞。览铜雀而兴慕，伤鼎湖之不归。呜呼哀哉！崤陵元壤，隅山穷路。肃卫翻英，轻池委素。羲庭易晚，松阴难曙。万方悲而雨泣，三灵惨而□Ё。嗟厚德之长违，仰高天而攀慕。呜呼哀哉！崇基永焕，置业方昭。遗风馀烈，天长地遥。想神襟而腾茂，纵史笔而扬翘。笼嘉声於日月，终有裕於唐尧。呜呼哀哉！
    ○故汉太史司马公侍妾随清娱墓志铭
    永徽二年九月，余判同州，夜静坐於西厅。若有若无，犹梦犹醒，见一女子，高髻盛妆，泣谓余曰：“妾汉太史司马迁之侍妾也。赵之平原人，姓随名清娱。年十七事迁，因迁周游名山，携妾於此。会迁有事去京，妾侨居於同。後迁故，妾亦忧伤寻故，瘗於长乐亭之西。天帝闵妾未尽天年，遂司此土。代异时移，谁为我知血食何所？君亦将主其地，不揣人神之隔，乞一言铭墓，以垂不朽。”余感寤铭之。铭曰：
    嗟尔淑女，不世之姿。事彼君子，弗终厥志。百千亿年，血食於斯。
    ○大唐故左仆射上柱国太尉梁文昭公碑
    盖闻翊亮天仪，处师臣者参圣；丹青景化，应图纬者邻几。若乃（阙一字）灵（阙）之表，经纶帝绩，仰代元造之功，论道太阶，独见於文昭公矣。公讳元龄，字（阙五字）人也。（阙）河（阙一字）继响承家镇闻韶之雅俗。曾祖（阙一字）後魏（阙一字）安太守袭（阙二字）武（阙三字）历清（阙）皇朝赠徐州都督临淄定公，政以礼成，教由言满，通德之门早闻（阙）精通未兆同后邰之克嶷，良由自然，体曲之多才，非（阙）年十有八，俯从宾贡，澹乎藏器，世莫能知。吏部侍郎（阙二字）基（阙二字）之（阙）之（阙十字）成（阙一字）简诏徵硕老，典校缺文，自非学拟更生，方膺妙选。（阙五字）得（阙二字）公以（阙）外（阙一字）几序缠怀，终身永切，至哉天性，独越人灵，於时道（阙）以（阙四字）之鉴方深，在殷忧而未，隐如之寄斯重，太宗时称元帅，乃命公为记室。於是临戎习礼，奉（阙一字）司（阙一字）之（阙）敌飞箭下亿丈之城。故以敷畅军谋，弼舞干而制胜，宏宣庙略，（阙）公为冠首，累加上柱国，封临淄侯，俄而衅（阙三字）祸胎滋蔓，（阙一字）叔（阙一字）兵（阙）而（阙一字）主约沈族以酬恩，俄然内（阙三字）英威慕统，引以为右庶子，（阙十二字）太宗御历，迁中书令，封邢国公，邑三千户，实食（阙一字）州赋一千三百户，（阙）高祖太宗二实录合册岁赍（阙一字）周（阙四字）代史合三百（阙一字）七（阙二字）复（阙）独（阙五字）矣。俄迁尚书左仆射，当朝作纪巨（阙二字）分（阙一字）国（阙二字）鸿（阙一字）必举（阙一字）衡（阙）高祖升遐，帝不言政，吉凶机务，大小责成，园寝规（阙二字）副（阙）喻奄宅於龟蒙，公固辞裂土，诏从其义，寻加太子少师，（阙二字）二（阙一字）并（阙）土斯平。致河图於东序。洎乎今上升储，道光守器，长春（阙二字）方嗣虞风仙（阙一字）流声（阙一字）扬（阙一字）化（阙）风（阙七字）寓故藉羲驭之功，少海浮霄。尚假朝宗之助，增天益峻，意在兹乎。寻而（阙）拨乱饮雪披榛，晚赞天成，忧深责厚，罄其心力，遘此沈（阙一字）古人有言曰：形大劳（阙）太宗惊其色忧。亲加察问，方依实奏，帝用怃然，驰遣良医，并赍御药。（阙）殊不（阙一字）身忄曷视光阴，益深忧国。高阳公主为其子妻，附（阙一字）谏（阙二字）逾（阙）将第三子遗则为朝散大夫，使及目前，见其通显，恩波（阙四字）无（阙）太宗俯阅巨川，悼藏舟之夜失，今上缅惟过隙（阙三字）之（阙三字）绍（阙）阳（阙十一字）鼓（阙一字）班剑册人，葬事所须，并令优给，仍特降旨，许（阙一字）墓碑（阙二字）遂（阙二字）臣之（阙）并（阙三字）神契德洞天经体孝（阙四字）形（阙一字）少（阙一字）徒谶（阙一字）瑶光而识（阙二字）岁逾（阙）山不复，逝水无追，家（阙四字）与而谋曰昔（阙一字）国怀（阙三字）音（阙）辰精降说，华灵诞震。台岳资神，齐光含峻。（阙一字）我（阙一字）纲（阙二字）掩（阙一字）道契文（阙一字）声（阙）圣贤同德，君臣协志，穹壤（阙一字）平幽遐必（阙一字）革（阙一字）从（阙一字）羁（阙）郁词雕焕，始发如纶，俄成壮观，（阙二字）总务玉铉调（阙一字）仪形济济（阙）门当鲁馆，邸照姬车，卜居昭俭，（阙二字）防奢礼崇身约，（阙一字）迩情遐。（阙）易（阙二字）道难明德晖不昧，环景齐明。
    ●卷一百五十
    ☆杜正伦
    正伦，相州洹水人。高祖朝历齐州总管府录事参军。贞观中累迁中书侍郎，赐爵南阳县侯。显庆初累授黄门侍郎兼崇贤馆学士，进同中书门下三品，迁中书令兼太子宾客宏文馆学士，封襄阳县公。三年出为横州刺史。卒於贬所。
    ○弹将军张瑾等文
    臣闻陈力就列，不能者止。钟鸣漏尽，夜行宜息。故张良多病，辞少傅而专道养；韦贤告老，谢丞相而乞骸骨。岂惟体非筋力，不可疲殆从政，抑亦情重谦退，欲以廉让宏道。自时积乱离，久习浇弊。仁义之化，忽之其若遗，名利所存，苟得而无耻。今四海安，群生乐业，陛下思治之情，劳於寤寐。臣谓欲防其末，先正其本。若廉耻之教不行，则平之化无自。谨按瑾等，理治之教，义多罕称，出身事主，行能兼阙，年方壮也。尚不如人，耄又及之，无能为矣。张瑾拔迹行阵，素无才略，自归圣朝，总兵过任，子玉之战，频有丧师，须贾之，未足论罪。朝廷假以馀年，不於法，再造天地，更施□雨。瑾等并以发齿流恩。遂使名器逾量。特进之号，拟迹窦周公；冠军之名，连衡霍去病。既年在迟暮。智乏老成，宜思静退，自安止足。而外托阙庭之恋，内希筐篚之恩，牵力衰朽，强颜预朝。陛下仁爱之心，形容於万物，以其不堪侍立，特於廊下赐坐，叨荣自若，闻宠不惊，贪竞之志更深，目之颜愈厚。臣闻设法训人，在宏其教，引年敬老，终取於贤。宁有庸庸之流，谆谆若是。而可均彼上庠，忝兹厚秩，且名曰人臣，事乖朝列，养非贵德，坐异论道。纵庆□之惠，不别荆棘，阙恩伤教，其如礼何？臣以庸才，谬当朝寄，风俗未清，实任其咎。瑾等爵秩既隆，亏损尤大。释此不问，安事狐，激贪止竞，宜从隗始。傥天地含容，未至屏黜，请斥放之，罢归里第。且七十致仕，古今通规，近代以来，贪竞不息。臣随即举劾，恐陷罪者多，内外诸司，有如此比，散下知之，使遵节制，四维以张，彝伦式叙。
    ○弹将军李子和文
    臣某言：臣闻同阴以息，分路尚有凄然；向隅成悲，满堂犹且不乐。况天伦长逝，伉俪不终，共被同车之欢，遂隔今古，抚存悼亡之痛，有伤心目。而可譬孔怀於行路，忽齐体於泉壤，对凶筵而奏艳妓，悦新宠而忘旧哀，此实名教所不容，人伦之尤蠹者也。谨按子和，一介庸流，百行兼阙，阶缘际会，叨滥恩荣，乃分建茅社，参掌禁卫，厕迹周行，有年岁矣。纵前贤之行，未识思齐，而先王之礼，宜其企及。宁有弟丧妻殒，才逾十旬，子哭父歌，遂同一日，身被子高之，室对安仁之簟，邻春不相，而家妓毕陈，节物共时，而悲忻相对。伤风损教，莫之为甚。何可视息人间，参预朝列？虽自郐以下，无足致讥。而告朔饩羊，实爱其礼。陛下勤求治理，崇奖教义，欲使习弊之人，变於其道。但子和器识庸下，所伤尤大。若准常科，则免而无耻，请特加贬，以敦礼教。谨奏。
    ○请慎言疏
    君举必书，言存左史。臣职当兼修起居注，不敢不尽愚直。若陛下一言乖於道理，则千载略於圣德，非止当今损於百姓也。
    ☆岑文本
    文本字景仁，邓州棘阳人。高祖朝署行台考功郎中。贞观时累授中书侍郎，专典机密，封江陵县子，拜中书令。从太宗伐辽，至幽州，暴疾卒，年五十一，赠侍中广州都督，谥曰宪。
    ○三元颂
    摄提改度，孟陬顺纪，归馀既终，献岁方始，乃诏司存，命掌故，考宪章。修法度，三朝之礼毕陈，九宾之仪咸具。庭燎晃以飚举，明灯煜以星布。尔乃月正元日，节应勾芒。浮祥烟而泛佳气，辟阊阖而敞德阳。虞宾光於列位，呼韩厕於班行，百寮济济，万国皇皇。腰金鸣王，执贽奉璋，内自畿甸，外被要荒，输王会，纳贡职方。司仪之职无替，胪人之列有章，既伸眷於宸极，亦矫首於岩廊。犹川流之归海，若湛露之阳。张崇牙，设。陈鼎实，列樽俎。┕互肃而为卫，戈森以齐举。五略接轸，九旗扬旆。羽盖葳蕤，□车ㄙ蔼。发声名於文物，备威仪於冠带。
    ○藉田颂
    正位恭已，体元得一。望之如□，就之如日。郊庙致敬，山川咸秩。教先大道，学敦儒术。宪章载记，殷鉴周宣。回舆南亩，驻跸东廛。亲耕帝藉，躬稼大田。方期多稼，介此丰年。富实教资，农惟政本。上敦播植，下勤蓑。荣辱既著，淳朴可反。礼节既兴，登封何远？式敷帝典，载穆王度。元良育德，维城作固。股肱周召，爪牙信布。比汉之兆，方周之祚。
    ○册汉王元昌文
    维贞观十二年四月己卯，皇帝使某副使某持节册命曰：於戏！夫易陈利建，道贯三才；传称夹辅，业隆百代。是以周之鲁卫，式固维城；汉之梁赵，克隆磐石。惟尔使持节都督梁洋集毕四州诸军事梁州刺史汉王元昌，幼闻教义，器识聪敏，早开土宇，礼数优隆，矣南郑，襟带西蜀，按部之重，茂亲是寄，持民之誉。期月有闻。是用锡以茅赋，备兹典册，爰誓山河，永作藩屏。朕闻曰：事君尽礼，资於孝敬；为政以德，始於仁厚。故士无贵贱，由之者扬名；时无古今，背之者殄行。往钦哉，尔其执心於忠孝，践行於俭约，无好逸豫，以犯非礼，无纵嗜欲，以迩宵人，明率旧章，永保疆土，可不慎欤？
    ○册韩王元嘉文
    维贞观十二年四月已犯，皇帝使某官某持节册命曰：於戏！肇自黄唐，洎乎汉晋，莫不敦睦亲戚，任用贤能，咸作疆土，世为藩翰。惟尔使持节潞沁韩泽四州诸军事潞州刺史韩王元嘉，识量沈厚，业尚修整，夙禀趋庭之训，早膺析之宠，上党奥壤，地连秦晋，开国之典攸归，按部之誉允穆。是用率由故实，光备宠章，式固维城，传之永世，朕闻口：诗书礼乐，仁义之府也；孝友忠信，人伦之基也。是以河间之贤，在於修学；东平之誉，成於为善，往钦哉，尔其览载籍之旨，求圣贤之训，戒兹邪僻，以仁厚为心，勖彼怠荒，以重慎为德，乃服明命，勿替敬典，可不慎欤？
    ○册彭王元则文
  </div>
  <div class="pagination">
   <a href="全唐文_page99.html">
    上一页
   </a>
   <span>
    ...
   </span>
   <a href="全唐文_page95.html">
    95
   </a>
   <a href="全唐文_page96.html">
    96
   </a>
   <a href="全唐文_page97.html">
    97
   </a>
   <a href="全唐文_page98.html">
    98
   </a>
   <a href="全唐文_page99.html">
    99
   </a>
   <span class="current-page">
    100
   </span>
   <a href="全唐文_page101.html">
    101
   </a>
   <a href="全唐文_page102.html">
    102
   </a>
   <a href="全唐文_page103.html">
    103
   </a>
   <a href="全唐文_page104.html">
    104
   </a>
   <a href="全唐文_page105.html">
    105
   </a>
   <span>
    ...
   </span>
   <a href="全唐文_page101.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
