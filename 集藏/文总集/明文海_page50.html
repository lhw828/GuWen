<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 50 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 50 页/共 134 页
  </h1>
  <div class="content">
   上杨邃庵书【霍韬】
　　先生硕徳重望天下注仰起佐圣天子所以慰荅海内来苏之望者可尽见诸实事非如世之仕者徒抱负恳欝才猷不及竟诸勋业者比又非如世之仕者徒负髙位虽欲防励勋业而才力不及者比是天将以太平事业遗先生之身而我祖宗鸿谟旧章所以奠安元元纲维万世者殆将振举修复而莫有遗恨是韬所以耸踊喜跃而窃幸也宋朝士夫动拥虚名动多浮议其未见用人多以大用期之及其见用亦只如此而已尝谓宋儒学问动师三代而致君图治之效不及汉唐汉唐宰辅虽不知学犹能相其君以安中国宋人则髙拱浮谈屈事异域竭民产以纳嵗币卒覆中夏若此者可诿之天数可徒责徽钦而嘉祐康定以迄元祐之诸君子可独逃责乎夫所贵乎命世豪杰为能见兆未形以制未易测识之虞也况于事势显白有必至之危犹瞑乎莫觉谓国有人也可乎宋朝士夫浮议甚于战国之横议而流祸之烈甚于晋之清谈顾未有命世大儒起而扫之今之士夫动多掇拾其唾去之説以噍嚼之此士习所以益卑政治所以益弛旧章所以日废民困财匮大势日有不测之虞而当事君子莫之或省忧也先生际遇圣明言无不聼谟无不达时防若此谅不轻易失之世传三杨入阁极一时勋名之盛不知三杨壊我太祖之法已多矣上下宴安苟且度日卒贻正统之乱昔李林甫死然后禄山反明皇卒鞭林甫尸谓其酿乱也三杨肉未寒即有土木之阨律以林甫之刑尚可辩说乎今欲图治非痛洗三杨以后之而上复祖宗之旧不可也老臣出处社稷是荷区区洁身一隅之小节则卑官下士之事而非慕以为荣也韬褊心多病魂梦无复燕蓟之想矣惟念先生必有仰賛圣明者故敢附献其狂愚旧进三劄録贡倘可采一二亦芹人之忱也照恕狂鄙为幸
　　与查近川太常书【茅坤】
　　林卧既乆遂成懒癖春来读嵗书始知浮生己四十九因忆解印绶五六年别兄京朝来则又八九年仆束髪来所深交如兄者能防荏苒离愁倐若羽驰如此间揽镜对之髯虽未全白渐索矣顔亦渐黝且槁矣向之所欲附兄辈驰驱四方数按古名贤传记所载当时功业輙自谓未必不相及气何盛也而今安在哉顷者董甥之使自京邑还得兄与施騐封书大略并嗟仆日月之如流林壑之乆滞谓一切书问不当与中朝之士遂絶非肉骨心肾之爱何以及此甚且一二知己或如汉之人所以嘲子云者面嗔仆曰某今之贤者也彼方位肘腋中外之士所借以引擢者若流水若独留滞中林者殆以世皆尚黒而我独白耳仆笑而不应而使自兄所来辱兄口谕之亦且云云嗟乎兄爱矣而未之深思也仆尝读韩退之所志柳子厚墓铭痛子厚一斥不复以其中朝之士无援之者今之人或以是罪子厚气岸过峻故人不为援以予思之他钜人名卿以子厚不能为脂韦滑泽遂踈而置之理固然耳独怪退之于子厚以文章相颉颃于时其相知之谊不为不深观其所叙子厚以柳易播其于友朋间若欲为欷歔而流涕者退之由考功晋列卿抑尝光显于朝矣当是时退之稍肯出气力谒公卿间如三上宰相书十之一二焉子厚未必穷且死于粤也退之不能援之于绾帯而交之时而顾吊之于墓草且宿之后抑过矣然而子厚以彼之材且美使如今之市人撄千金之利者鳬唼蒲伏以自媚于当世虽无深交如退之文章之知如退之当亦未必终摈且零落以至于此而今卒若尔者寸有所独长尺有所独短子厚寕饮瘴于钴鉧之潭而不能遣一使于执政者之侧寜以文章与椎髻卉服之夷相牛马而不能奴请于二三故知如退之辈者彼亦中有所自将故也后之人寜能尽笑而非之耶吾故于退之所志子厚墓未尝不欲移其所以吊子厚者而唁且诘乎退之也然子厚在当时其所同刘梦得附王叔文辈葢已防于世之公议然而后世有士其文章之盛虽或不逮而平生所从吏州郡及佩印千里之间文武将吏未尝不怜其能而悲其罢官之无罪者假令有当世之交如退之官不特考功顕不特列卿其所他引擢天下之士踵相接也其特嗔子厚所不能而为之耳无闻目无见乎抑亦怜其文章不遽在子厚下故所并声而驰者其宦业所奋犹烱然有在世之耳目或不当终摈而萎蘙之也将矜其愚引其不能而移其所引擢他者而为之力乎噫仆至此亦可以投笔而自嘲矣又何必人之嘲我为也适遣使防少弟某谒选京邑当过兄所问起居且思有以复兄之口谕云云也不觉呕吐至此幸兄共一二知己度仆生平之交其文章之深气力之厚有如子厚之于退之者乎脱或过焉幸以其勿独嗔子厚者而少为之巽言而请也退之茍有知未必不悔恨于九原也己何如何如
　　与李县尹书【张汝弼】
　　过辱提诲感仰罔既委抄铁崖传附刻史义拾遗后谨録一本奉上及考得评史义拾遗而称木曰者乃桐庐章木铁崖门人也然史义拾遗之称窃有疑焉观铁崖传及墓志及大全集皆无称史义拾遗者但称史钺耳章木评语亦云此钺之可畏可见此即史钺矣岂初尝名以史义拾遗而后定名为史钺乎况今所録咏史诗别本亦称史钺葢以同一斧钺诸史中事故也意者今版行史义拾遗当从其定名曰史钺而继以咏史诗甚得其伦类更附铁崖传于后尤当葢铁崖之著述固多而自以为得意者亦惟曰吾正统辩吾史钺耳今传之所述乃正统辩之全文以之而附刻于史钺之后则一举而尽得铁崖得意之作犹狐之腋麝之脐既得其所贵重何必全体哉故弼窃以阁下之所指挥皆当而无疑也抚字之暇留意觚墨梓行此书俾先哲之遗文弗冺后学之见闻益广盛德何可云喻耶恐命工已促未及靣禀故敢布区区伏冀垂察幸甚




　　明文海巻一百九十四
　　钦定四库全书
　　明文海卷一百九十五　　　余姚黄宗羲编书四十九
　　出处
　　上杨太宰书【王云鳯】
　　近闻执事晋位太宰窃为天下庆而不敢奉问者非敢效刘元城不通司马公书之义也以时事多端每一把笔辄长太息而止近于咨文中始见陞少保益庆位之愈崇而志之可大行也山中屡闻忠谠之言近者留王昻一疏尤为人所传诵不闻唐介初贬之时潞公有此举也执事于是乎加人一等矣然介虽贬数月之间两转未乆而复其殿中侍御史今王昻既不获还之青则推荐超陞在执事笔端焉耳他日秉史笔者书此一行岂不足照耀今古哉每恨李文达近称贤相然恶罗伦沦落以死摈岳正坎坷终身而极贪之陆布政反得峻擢今文达之富贵安在哉一时快意可略也前辈影样之多后人是非之公可畏也一人之私情可略也天下指视之严史氏纪载之公可畏也一身极荣极贵极富可略也且用舍之间士风所系扶持正人则善类庆而士风一振奨进邪人则善类黜而士风以頽窃恐有奔趋富贵舚舕利逹之人相见之际非称功颂徳之词则乞怜求官之语未有以直谅之言逹于聪聴以古人功业望执事者故某敢布其愚焉某迂陋孤踪叠辱荐藁委以巡抚重寄乆病残喘岂堪任事向者临归寺中拜别妄有看不得干不得之言此某之本心也况今两耳全聋调治不痊只当耕田纳税为畎亩之余民养亲攻书忘嵗月之不我与岂有梦寐更着冠束带耶惟俯垂怜念纵猿鹿于林莽之外投鱼虾于浩渺之中使各得其性焉则其未死之年皆执事之赐也倘执事他日解重而南某尚当杖竹跨驴门下于待隠之园或随杖屦登金山之巅把酒酹江以吊千古之豪岂不快哉
　　与王中书论致仕书【周叙】
　　某致书益夫中书相公足下早间同列中能言本院有人驳张佥都及吏部所劾不能致仕者之事一时聴闻未暇悉其为谁扺暮有传奏词见示者乃知足下之举也张佥都矫枉过直近于激足下泛引曲证近于谀非赖朝廷明防则未免于纷更矣縁前此掌铨衡者年老不知止足之道凡应谢事者曲为囘互复任庻已亦得安其位遂致亷耻之风尽丧故张佥都有言以矫一时之然已分轻重矣今之掌铨衡者从而振举之所以为士君子出处进退之大闲也朝廷固已是之足下所引汉唐宋诸公若申公之徴不过崇儒胡广之留何益政治张柬之有匡复社稷功而昧于明哲保身郭子仪以身系天下安危非可例论文彦博再出再入虽有相业岂免时讥惟孔戣累疏乞身韩愈上章留之不闻其不恳求去位而留也而防亦果终留乎若夫汉唐宋辅佐守成之大臣魏相丙吉萧望之宋璟张九龄裴度李沆韩琦富弼范仲淹欧阳修司马光诸公其节槩勲烈万世之下所共仰者在当时果皆不能退乎足下不以古之数君子待今之君子而援引胡广辈何其薄哉夫士君子行已立言必求近道而师古不可以意见轻徇时势而为之足下自以为斯举有禆助国家优老忠厚之风有匡扶大臣逸老不去之力而槩以中道揆诸古典果何如耶若曰其果耆徳硕望老成之臣圣主所倚毗谊不容不留而张已言之矣至其间代为推度隠忍不敢明言求去等语此又何也得非所谓近于阿附迎合者哉虽然足下所言尽始终全美之意养老尚贤之心察言者之可否罢纠劾之新例此亦不为无见足下年富学勤往日谬尝从区区游欲相与勉进于道而思慎重守正也故辄此奉渎灯下草草恕察不宣某致书
　　上王天官书【夏鍭】
　　鍭愚人也能自信而已故尝见之自负而多失之信乎某之为愚人也某自十七八知自别于人而人已臧之矣至于今二十年矣自顾其身无不与者矣一旦至京师用是以自负傲而不求以踣子大贤君子之门今而后始知自信太过独立无助者之不可也且以当今之世论在位之贤则宜一数而及公举在下之士亦宜有我是二人者韩子所谓事势相资者也岂可相应荅以傲而一不相求也哉公不求我则我当求公于此不求吾恐失于大贤君子之门终以逺去没齿抱悔于无及然则宜何如其求之也曰求退可也求进不可也自献于前为求进自献于后为求退某今者不复噤矣得发口矣某于明公知有罪矣知自失矣前之意诚以谓大贤君子者任天下之望退处于家有司马相公在洛之形今皇帝即位首念而起之置之大官之长又似商周梦卜之事职无不兼而知贤求士当其先又实行其事而有其名若是其必知我也虽无实而有名未必不彻于大贤君子之聪也而其也又或作为文章以相慕而具于天下昭昭乎而以称遥遥乎而以谈天下几人知之矣传之后世后世之人又将知之某之于公逺而天下后世将无不知况近而至乎公之身也哉是故不勤一迹不泄一字将以待人不欲自见愈望而愈不求益不敢出有似于傲故曰傲其实乃非傲也今而后士固自出矣大贤君子诚始知矣明见而实覩矣非向之所谓出于意料而未可必知之也又非若传闻于人而以入乎耳也今而后惟恐其情之不足察其志之不欲伸也今而后吾知求归而得归矣欲终养而终养矣大贤君子者能容士者也岂复更求其罪以破其归而以止人之行孝乎然则大贤君子其不欲待我也如欲待我固无不及古人曰亡羊而补牢未为晚也某今者实有望矣大贤君子者宜早择矣
　　答薛君采书【张治道】
　　治道白君采足下治道僻在千里逺惠徳音把玩数日有逾骨肉穷逹异路亲疎匪乖又自感矣切怪情恳意违未尽相知在他人则面受阳诺不复论其可否仆于足下岂容缄黙仆畧而陈之惟足下择焉来音以仕事相勉呼其北上且曰君子之道无在不可行也此诚君子济物之心友朋忠告之良道也然仆无约矢降城之功岂敢为离人蹈海之事只以负性孤独持行狷介不能与一世同其可否故脱绶秉镵避毁离憎以自全耳岂有如足下所言者耶且事有所独知不可一一与人告然又终不敢隠于君子之侧者亦恱已为容之意也惟足下亮察之昔仆为秀才时饬操厉躬动期古人举足蹈孔庭发言凌孟轲自谓萧韩之事不足为仲产之功不足立也讵意畧试功为輙遭口语飬誉招防砥行速议仕事如此尚复容心吾今而后可以知矣昔仆为令时凡所施为冐不顾身窃见世之从仕者曲行随俗以求容枉已顺上以保誉心甚怪之执亷守介以立功耽善从直以违众心甚乐之故去嫌逐好飬独戾同欲使中道不废不同流合汚也岂意志未酬而怨恨己随行未立而谤毁已至使立功之心不兴遯世之情转放昔读载记见闭门逾垣之事以为一节之福行非君子济世之规自今观之诚超世之见尽理之行非后人所能到也来书又曰流俗是非终有辨析之日是则固然静言思之终违古训见几明哲之义尝闻众口同归则坚金可铄伪言三至则贤母投杼是非人自古为然俟其辨析葢亦迂矣况嫌疑之中明哲择术疑似之间君子不处若欲饬行以葢前愆则已涉违道以憎多口况负毁延誉含垢求洁人岂信之哉昔在县斋持法太严假借不行微弱懐徳高门抱怨报施之理固在今日今日指瑕议疵之人乃前日俛首颂徳之徒被摧遭抑之人也呜呼怨荓之蜂回螫固宜防叱之犬反噬则当今之哓哓何足怪耶又曰不须以高蹈为洁仆岂敢若此只以进退者士君子之大节进则立功退则修已今古一揆贤圣同辙二者不明他何足贵昔孔子栖栖于春秋孟轲营营于战国未尝不欲济世立功以表正当世及至女乐馈而圣政妨臧仓进而吾道沮虽孔孟用世之心亦不得不为接淅穷日之行若此者非矫世絶俗之为中行之道不得不如是耳仆虽不敢望孔孟之为进退大闲亦不敢不勉也夫岂以高蹈为洁哉又曰意今家居读书著述必甚适意但乆之必厌不若出而行于四方资山水朋友之乐亦可快也仆非不知空言无补历试多效自思意量浅狭不能涵情广虑以免流俗之言则发其狂惑者屡矣于此弗止犹夫营营速谤招祸蹈难厯危所谓不有内患则有外忧者也谚曰失途不逺尚可回足若一向冥行则乖违殊甚累羽沉舟积毁销骨可不慎哉韦杜之南仆有旧田一区旧庐一防终南在前少陵在后潏水瀯于西龙渠绕于东又有牛头华岩兴教诸寺太乙杜渠诸宫以资其随喜登眺又有太乙玉案金华诸峰以资其瞻望闲则吊杜甫之墓寻何将军之故墟闷则引水修竹决渠灌花此亦一乐事也何必佩玉结绶然后备大丈夫之事哉所籍文艺之好死而不辍但恨不得常在左右以图进益倘不鄙愚防数示徳音则治道幸甚余惟顺时保爱以慰鄙懐治道顿首
　　寄聂双江【罗洪先】
　　今嵗不数数得执事书前两书率易有请皆甚谬不足入览聴盛使贵二持十月所寄书仪高文华卷厚币重觞茅屋穷窗照耀赫奕犬马之齿倐及五十衰矣分与粪草同委山野称借之过锡赉之蕃何以堪之对之几至掩泣爱之深不自觉其惠之伤固如此也感愧岂言可譬将来日月稍余敢不自勉求少进以副期待耶执事功业宠渥日盛此不独知戚之喜谨列状称庆别纸见论当道欲以军旅物色荆川与生者极力说阻恐终不免闻之且愕且喜荆川命世之杰也其行峻洁其学精进其志坚刚其精力壮健世不用则已小用则小益速用则速效而又无择于迟速小大之间此世道之赖也故可喜若生非其伦也非其伦而槩求之故可愕愿执事为我图之也往年锐意功名以为人生不展拓则已立乎其位务使君享其成民被其泽然后奉身以退斯无腼顔即使卑官下僚无所厌悔不幸杀身碎首亦当谈笑从之故尝高鲁连东海之节壮少游马革之语葢得之天性固然不自解也归田以来攻苦茹澹凌冐寒暑跃马弯弧身习驰突考图观史曲尽险夷意谓任其职庻几即有其具不至束手拥位而已庚戌之冬警报叠至当是时目不交睫者月余已而病作几于不起两年以来齿落二三须已半白稍近书册则头目病夜废熟寝即饮食不甘乃自悲曰吾其不复久于人间世乎则又自反曰使吾无身若复何为则又自反曰使吾有身又有所为于性分亦何干涉性分不有大于此者乎于是囘顾向之所嗜慕者荡如飘风澹如嚼蜡脱如振槁虽妻孥相对如处深山收视敛聴坐以待尽一切章句见解世俗技能甚若伤我不能复亲葢缓急轻重之辨其势然也执事知我者岂不以为诚然哉知其诚然聴人之求而不为之所何也违期之罪在近例不过为民而止为民即可无事第不免形迹怪异惊动耳目故莫若豫计而黙寝之彼此为两得也执事岂谓当道姑以军旅行召旋复他移或还旧物其职不过供应入直讲读诸务殊不妨碍此在少年可耳以向衰之年俯首笔砚竭心思儌宠利未见其可至于假途躐荣累资待次尤其所不欲闻也者怜其早嵗登第立朝不逾再期枯槁山林不无可惜此特待之大卑尔吾儒名教所守何事退不失已进不尸位其道同其责同且性分固有真贵存乎在我外物何得而与哉古人有迫于饥寒苦于仆债不得己而为之者矣生幸有薄田百余畆嵗入可给饘粥弱子多疾福量轻浅正不欲以厚藏美业累之虽近日移栖多所称贷二僮贩易乆亦可了吾何求哉且仕非为贫而吾之官亦非为贫者所宜居也夫子有言邦有道谷耻耻之于人大矣生不幸得之天性者耻心最重稍有违拂辄愤愤恨不即死自其少时已不能被华袪新与羣儿竞侈其后取科名官翰苑他人以为至荣也每旦钟入朝坐史馆书公防出则垂鞭缓缰归舍偃卧对食嘅叹不能甘饱诚不欲以此身为豢养物尔及被罪归禠服乘蹇出大通桥行道指目有可怜之色自顾此身若释重负夫翰苑无政事之烦有储养之青使当时低徊伣伈守其常度积日累月位可序登然人竞进而已顾思退人竞荣而已甘受辱此其不能自解者亦其福量轻浅之验也昨得书归语之妇亦曰不做罢无若往年被罪恐吓人也呜呼妇人之见何遽至此哉彼相从于患难见其害不见其利又深知吾平生所安故能以是相勉也圣贤逺矣东方朔避世金马门汲黯愿出入禁闼赵充国请击先零彼三人者所业不同然皆视天下如一家知其力足以任之故皆无所嫌避如此天之与我者何如哉茍得性分之真出其绪余以委曲当时大小必有所济三子者何足道哉顾其所不能者有四学问空踈高之不能善世利物性气悻直卑之不能谐俗同人识见浅陋内之不能追陪御筋力绵纵外之不能効死封疆上负圣主知人之眀下负诸公知已之爱亦窃以此自悲卒莫如之何也已人之置身有如置器其安其危定计于早大要由已者可以进可以退由人者进亦难退亦难故衰者不可以语勇病者不可以逺谋何则在已有所不足也生岂不知长往不返者为苦节为我自私者为末志而与时消息者为中行譬之饮酒有数升而醉者有数斗而醉者有一石而醉者及其既醉不可复强亦性分则然也故量已而进进则不辱非力而取取必为灾生自决乆矣去嵗与荆川别湖上论及出处谓之曰兄不可不出吾则终老山林耳荆川不甚许可彼葢足以任之故其见与生稍异执事闻之得无又以为希高慕大好竒喜新矣乎生年五十纵有希慕时已不待虚名无实于我何有然而云云然者亦稍有见于性分之真不欲负其平生也天果有意于我乎必不令其多疾而早衰天如无意于我乎相知虽众何能为我果有闻于道乎舍之不足以为损我如无闻于道乎用之益非其所宜已矣已矣幸勿复言长林邃谷一介不通瞑目委形百念皆弛考其言无一编之书责其实无尺寸之效冺冺黙黙以还造化岂于性分遂有歉乎哉望执事成之不尔终为圣人罪人耳事有关系故不避讳惟执事不以为迂幸甚
　　与王尧衢书【唐顺之】
　　抱病懒慢乆缺书问知执事不谓我疎简也春来卜居阳羡此中山水绝清无车马迎送之烦出门则从二三子登山临水归来闭门食饮寝梦尚有余闲复稍从事于问学然诗文六艺与博杂记问昔尝强力好之近始觉其羊枣昌歜之嗜不足饥饱于人非古人切问近思之义于是取程朱诸先生之书降心而读焉初未尝觉其好也读之半月矣乃知其防味隽永字字发明古圣贤之蕴凡天地间至精至玅之理更无一闲句闲语所恨资性防迷不能深思力践于其言焉耳然一心好之固不敢复夺焉此类之书皆近世英敏材辨之士以为老生烂语至束阁不肯观虽其苦心敝精于文字间而竟不免老而无所闻有可痛者仆之自陈其愚葢过不知量亦欲执事同所嗜好也何如何如近日当事者所去取投闲之臣仆已先知其去取之必如此矣不足为怪且平生亦颇能自为主张不敢跟人哭笑不敢以鸱鸢之所争蜗角之所战以动吾心而累吾守此亦执事所素鉴无待仆自明而犹自明云云者有説也父子至情恐以此上累吾父之心须吾执事解喻耳当今之士隠居笃学修名砥节如湖州唐子平凉赵子辈者凡若干仆之驽骀十不及其二三然此辈皆沦胥流落淹滞已十数年少者壮壮者且老以衰或馁冻无以存活又其初皆以尽力国事误触网而抵禁非如仆之自以私罪去也此辈尚不得为当事者所与则仆得与此辈同陆沉焉固无憾也岂复有所觊乎此人出处利钝数固不偶始言官谬相荐时仆固知终必且弃去以为万一不弃去则仆之自为处亦有甚难者何也若使仆复如旧时随逐行队进退以旅趦趄嗫嚅于明时无粟粒之补则将毁平生而弁髦之且向惟不能为此所以甘心去官而无所悔耳不然则柳士师所谓何必去父母之邦者也若使不如此而如彼守其愚戅固陋而不变恐日月渐乆积嫌积忤自作祸孽更有甚于向时既不能为邯郸之步竟当匍匐而归耳是以终夜思之进退狼狈乃今得自脱于此固可谓之幸而不可谓之不幸也古人有言人各有能有不能悬釜带索枯槁丘壑虽穷死而不肯悔者仆自谓能之随逐行队进退以旅以儌幸于衣锦乘轩之华仆非不欲勉强学焉恐竟不能也仆自生齿以来百种嗜欲颇少于人亦絶不知人间有炫耀显赫事独不能淡于饮食乃始痛为节损或四五日不食肉始而苦之乆且甘之矣间饮食于富贵之家腥膏满案且哕之而投筯矣所以苦身自约如此者以为既不能改于其固陋以狥时好则贫贱自是此生常事谚曰畏水者不乗桥恐其动心也且夫自处不当违其所能而强其所不能处人当成就其长而防其所短安知当事者之非深忧我乎仆幸未衰败茍自不树立则已耳若夫假之以二三年孜孜早夜敏行而不敢怠则子舆所谓独善兼善与退之所谓行道为书化今传后或者不能两让矣岂有不得于进又不得于退者乎执事知我故不慙大言且非此无以解吾父之懐也吾父之所以恋恋于仆者亦非以今时富贵人望仆也王良有言父子情深或意仆之以是为忧也而亦忧焉耳仆固不忧也又或者以自少教之读书不忍遽见其废锢于圣世矣乎虽然成败得失且当要之乆逺毋遽为仆戚戚也望吾执事早晚间曲为寛慰则数千里外人子悬望之心亦稍安矣是执事之赐也客居无事二三子时时以举业文字强相问讯亦殊妨静坐与读书但念此身为宇宙中人其于尘俗奔走缛礼烦仪之事既以其溷扰而独避之于此不当更有所厌耳舍妹并甥女想皆康吉余懐不尽生平最懒作书更懒作真书书又多差与执事书既不可假手于人又不能不差又不及更录辄以呈上并希亮之
　　复秦少说书【朱察卿】
　　一别更时升沉异路诲函三及慰喻绸缪知足下防于宋之言矣足下劝仆复修故业举进士重以骨肉之谊激以荣辱之词是足下相马忘其疲知其必能骋足长途爱玉掩其瑕谓其可以肖形圭璧也足下念仆深矣媿未能絶缨伏剑以报知已如古燕赵慷慨之士也仆家世业儒代不乏仕窃自附于冠族而别于蓬戸桑枢之子也旧矣今巷无结驷门可罗雀岂不欲出举进士结绶于人主之前高议于王公大人之侧承先人之业而新众望哉但仆有不能者三愿足下察之仆生九嵗先人物故内乏父兄之严外鲜师友之益肆情逋荡夏楚不加里中之夫谓仆隤其家声矣及知向慕皷箧传经外侮相倾莫可支御勉强问学仅游学宫虽资等中人才逾下乘曽无焚膏继晷之功宁知唇腐齿落之苦学未通博蓺不精専乌能争长俊人见知有司哉仆之不能者一也仆屡尝挟防上都校文多士不克先登退无觖望知干将之璞而不淬锋砺锷必难防蛟剸犀理固然耳故帯经慕乎倪寛下帷懐乎董子闭戸谢客侧席事师自谓可雪曹沫之辱而成孟明之功也岂期岛夷难作鲸鲵怒号邑里成墟伏尸蔽野仆奉老母擕病妻播越他郡以保首领斯时也莫不挈防襁老狂奔尽气屠者亡其刀渔人舍其舟矣仆也独能顾其铅椠哉遭时不偶已知天之于仆已矣时流离寄命喘息未苏太守来议脩城交兴兵役六馆诸生畚筑是务仆素承清白更值中衰不免典先君之裘帯鬻煨烬之室庐尽力徃役以答太守之议也嵗屡不登家复多故二妻未葬三男未婚催租者排戸入室收责者毁瓦画墁虽未至于糁藜悬鹑亦庻乎家徒壁立者矣仆不免旦夕奔走衣食树立门户入对妻孥出视臧获扬眉吐气而不可得也乌能复修故业以毕平生志哉仆之不能者二也仆有志记览不善帖括尝读六经秦汉诸书心志畅怿精神爽朗有若庖丁之于牛造父之于马若讨论章句之防诵读程式之制则扞格不通苦难畏退未尝不掩卷长叹废书増悲矣性复疎狂不喜检束每于知已之防稠人之席众方帣鞲鞠仆已脱巾徒跣睡魔卒至有声如雷故尝高嗣宗之放贤叔夜之迂恨不得与此人同时也又复嗜酒好歌间喜吟咏兴至愁来无可遣谢或解带于佣保或寓书于王孙指酒索尝立尽一石厌厌无归烛灭不散若有郑女当垆呉姫行斚闻激楚之音对阳阿之态则箕踞长歌顿足起舞醉则据长者之席卧羙人之股块视三山杯看五湖虽催租者在前收责者在后大笑而却谩辞而谢矣岂复知贫贱之足耻仆性如此又乌能奉足下之教哉仆之不能者三也夫仆进不能振鸿渐之翼退不能离燕雀之羣徒自沉欝愤懑欷歔忉怛求奉先人之丘墓保老母之余年而不可得真与腐鼠为伍絶物是类矣尝闻接舆避世鲁连辞禄薛公藏于卖浆季主隠于卜肆严光以布衣而傲万乘君王符以缝掖而重二千石此时危道尊身退名成者也若侯嬴捐躯于期折首田光以死而谢燕丹豫让亡身而酬智伯此以节义为声任侠自喜者也若左丘记事于国语马迁垂言于史记相如扬雄振藻汉庭士衡安仁摛辞晋室此又以翰墨为勲绩词赋为君子者矣使仆能通先哲之高衢窥坟索之长圃或可以侍贤豪之门墙见先人于地下也今年已四十无所成名乱心志于野马迈日月于隙驹此所以俛首无聊抚心于邑也噫伯乐不作絶足等于凡马钟期已逝流水入于新声仆之悲哀益不能止矣裁书叙心敬白足下
　　奉柬黄柱【史符锡】
　　某顿首子中先生有道执事下仆锡一委巷士耳间者蹔出忽枉骢从之辱童子以告辄惟其故仆始而疑中而思终而释然以庆葢始者自顾荒谫间自台省名公一二有知仆者未敢轻造其门况于执事里居虽近倾仰虽切而实未有一日之雅奚所闻而至于斯邪既思圣明聿兴舆图辐辏主上高拱公卿大夫居常守易无所待于侧微之士其来尚矣抑岂无闳大寛绰不计踈逺而忘分彼已者出于其间是不可知也是用释然以庆何者不意古道之复见于今而发之自仆惜乎仆之委陋劣而不得夫魁伟特达之士使诚其人有足以副执事之望则其待之不知又何如也既而腆顔修刺再防礼接气温色和令人鄙恡顿释且复询以出处之故适有他客懐未悉展虽然出处亦诚难言也葢仆自七八岁时读大学书即知圣贤教人修已便当治人不徒自善而已奈何性本庸劣学无统绪又不能刻意程式之文以是虽忝乡荐而卒困踣至此往来憧憧谓能不媿于所生亦诚妄矣况今老父年跻八袠家贫无以为养而犬马懐切又度不能乆违以资斗升之禄徒尔眷眷者縁以父子世荷圣明成就之恩不敢遽为自便之计以此拟受一官迩之可以终养逺之可以图报仆之初心庻几毕矣或者顾谓覆盆之私难以仰觊日月之明万一得一逺方州县辞之不可就之为难子将何以处之或者又谓入仕之门畦径已别何若少迟嵗月以竢再举是皆过于爱仆者之情缪为相亲重之道也夫岂不知刖者之不能前而冯妇之不可复也至若蚊不能厯阶序骐骥之一日而千里则仆亦知之稔矣且科目之设自汉以四科取士然犹首之孝悌力田唐承隋制而后进士之科始重公卿之选一由是出浸寻于今极矣比者新进浮靡之士又相竞为竒诡绮丽之文大抵文日巧而气日漓考之经防或无合附之时事亦已缪此亦极重渐不可返之机以宋之欧阳子不能抑一刘煇使之不第也其如椎朴蹇懦之人又能改度易辙与之较一日之长期于必防也哉古者论士之品三上焉者直取公相次者由荐达次者由科目以今荐达之途亦窒矣科目不可谓不重而得人不可谓不多也直谓科目之外九州之广必无一二贤者足以偹公卿之选应缓急之求似近诬耳夫耕莘筑岩钓渭之叟诚不可望然而闭门读书明出处之道慎取与之义以圣门学者自期其视饭牛扣角朝秦暮楚之徒差亦竒矣然卒未有振而举之延颈岩穴之间激昻青云之上使天下后世知圣明之代丰之泽罝之野犹有用而不尽之贤岂不浚明矣哉比者若临川吴公南海陈公斯亦庻几一时之望猥来征辟之勤虽未究其始终至今使人生气然闻当时好事者犹尔借借二公亦果于不仕矣岂非盛名难副抑亦造物者之所忌耶乃今学者又欲私立门戸饰言行以矫名一时吾恐其去古益逺其不犯众怒而取讪骂亦难矣有识之士方且为之寒心宁敢复蹈其故辙也然而今者有人于此其势穷迫无聊又将入山之深入林之僻激众怒取讪骂而有所不敢避者可知其心非故欲为是踽踽之行也此仆之拳拳所以欲闻执事之教而终昔者顾问之意夫既知进士之不可复举而就选以有老父又恐切中或者之所料量且将犯兹不韪进退之际斯诚难矣履霜氷至去留之计似亦不可缓矣语曰识时务者在俊杰又曰士诎于不知已信于知已若仆今者不偶于执事为知已不复有知已矣复不自媿録上旧所为文数首并以为献执事倘不鄙弃而赐之观采其必有可以见教者狂斐干冐惶恐待罪嘉靖癸未仲秋十有六日颍江锡再顿首
　　陶周望宫谕【袁宏道】
　　去年入匡山今年入太和天目洞庭直魁丘耳兄真解官去弟来春当之西湖偕游天台鴈荡便了却武夷普陀诸约新其所常见而证其所不至亦快事也防胡大六知社中兄弟之益精进弟谓诸兄纯是人参甘草药中之至醇者若弟直是巴豆大黄腹中闷饱时亦有些子功效也家父迫弟出而弟懒于世事性僻而疎大非经世材料弟又生计减少数椽残茅十亩秫田已付之妻儿管理身口自足无庸劳心仕途弟客寄村庐四方道侣分餐而食虽亲戚朋友亦不责弟以常礼及告以风水田宅往来酬答之事弟公然一方外人也然弟尚以为苦出门虽敝衣踉跄人必指曰某官人数日一见妻子或告曰某篱落壊儿子某废学党中有不解事者至言及乡里间不平之事未免动念若一离家并前数事亦无眼中得不常见烂熟人虽俗亦快也静虚兄恐已归所云顿除渐修大非弟指不知以何为修若云蔬食防腥是修则牛羊鹿豕亦蔬也若云长夜不眠是修则驯狐蝠防亦不眠也若云一念不起是修则无想诸外道亦不起也若云腾腾任运不着不滞是修则蛙鸣鸟语亦腾腾任运也楞严经云一迷为心决定惑为己身之内凡六根可摄持皆身也可分疏悟入皆身见也所云渐修不知当从何处着手静虚若未去幸以此字示之
　　明文海卷一百九十五
　　钦定四库全书
　　明文海巻一百九十六　　　余姚黄宗羲编书五十
　　自叙
　　复赵提学【陈献章】
　　来教摘诸圣贤垂世之言与仆之事叅而辩之大抵爱我深而告我尽也仆用是知执事之心一峯明白不欺之心也一峰死仆哭之恸以为自今而后不复有如一峰者今乃有执事幸甚幸甚执事为说本之经训与仆所以为学所以语人者同归而殊途但仆前简失之太略执事见之太明故疑仆之意异于执事而实不异也执事谓浙人以胡先生不教人习四礼为疑仆因谓礼文虽不可不讲然非所急正指四礼言耳非统论礼也礼无所不统有不可须臾离者克已复礼是也若横渠以礼教人葢亦由是推之教事事入途辙去使有所据守耳若四礼则行之有时故其説可诵而知之学者进徳修业以造于圣人要却不在此也程子曰且省外事但明乎善惟进诚心外事与诚心对言正指文为度数若以其至论之文为度数亦道之形见非可少者但求道者有先后缓急之序故以且省为辞省之言畧也谓姑略去之不为害耳此葢为初学未知立心者言之非初学不云且也若以外物累已而非此之谓则当絶去岂直省之云乎不规规于往迹以干誉目前仆之此言亦有为而发尝与胡先生言之矣非讽执事也此不欲形于笔札俟面告执事于仆谓无间者也茍事有未当仆得尽言之岂假讽哉仆才不逮人年二十七始发愤从吴聘君学其于古圣贤垂训之书葢无所不讲然未知入处比归白沙杜门不出専求所以用力之方既无师友指引惟日靠书册寻之忘寝忘食如是者亦累年而卒未得焉所谓未得谓吾此心与此理未有凑泊脗合处也于是舍彼之繁求吾之约惟在静坐乆之然后见吾此心之体隐然呈露常若有物日用闲种种应酬随吾所欲如马之御衔勒也体认物理稽诸圣训各有头绪来厯如水之有源委也于是涣然自信曰作圣之功其在兹乎有学于仆者辄教之静坐葢以吾所经厯粗有实效者告之非务为高虚以误人也执事知我过胡先生而独不察此仆是以尽言之希少留意余不屑屑
　　又【陈献章】
　　古冈病夫陈某再拜书复佥宪赵大人先生执事伏读来谕执事所以进仆者至矣所以教仆者亦至矣仆一颛愚人耳凡百无所通晓惟知自守而已曩者至京师与诸贤士大夫游日聴其议论天下之事亦颇有益惟是愚懵终不能少变以同乎俗是以信已者少疑已者多也仆之所深与者皆执事同年而独执事之名未闻也奉附到董给事书其中称道盛徳不少置仆私心喜甚以为此来当得一见非子仁仆无以知执事然以子仁之言又未尝不追恨于京游之日也承喻有为毁仆者有曰自立门戸者是流于禅学者甚者则曰妄人率人于伪者凡于数者之诋执事皆不信之以为毁人者无所不至自古圣贤未免见毁于人甚矣执事之心异于时人之心也仆又安敢与之强辩姑以迹之近似者为执事陈之孔子教人文行忠信后之学孔子者则曰一为要一者无欲也无欲则静虚而动直然后圣可学而至吾所谓自立门戸者非此类欤佛氏教人曰静坐吾亦曰静坐佛氏曰惺惺吾亦曰惺惺调息近于数息定力有似禅定所谓流于禅学非此类欤仆在京师适当应魁养病之初前此克恭亦以病去二公皆能审于进退者也其行止初无与于仆亦非仆所能与也不幸其迹偶与之同出京之时又同是以天下之责不仕者輙渉于仆其责取证于二公而仆自己丑得病五六年间自汗时发母氏加老是以不能出门耳则凡责仆以不仕者遂不可解所谓妄人率人于伪者又非此类欤仆尝读程子之书有曰学者当审已何如不可恤浮议仆服膺斯言有年矣安敢争天下之口而浪为忧喜耶其晦也不乆则其光也不大其诎也不甚则其信也不长物理固亦有然者矣仆或不为此戚戚也且仆闻投规于矩虽工师不能使之合杂宫于羽虽师旷不能使之一何则方圆之体不同缓急之声异也尚何言哉尚何言哉惟执事矜其志而略其迹取之羣咻之中置之多士之列则天下之知仆者无如执事矣幸甚幸甚都宪公虽未见顔色然仰之十余年矣比闻下车以来徳政之布沛若时雨上自士大夫下至闾阎小民莫不欣跃鼓舞仆固愿一见况始者尝辱一言之誉仆又岂敢自为疎放比于固执者乎使囘谨此以复冒渎威尊惶恐无已
　　与高中阁老书【赵贞吉】
　　仆抵家闭戸追思往咎慨然叹曰今之世惟高公能知我惟公能防我惟公能恕我往者合聚欢若骨肉一旦乖隔即成参商是某之罪过薄徳甚矣然细思之虽人谋之未工亦似天命之已定奈之何哉其与公比肩出入者十月未有一言之郤某虽不肖然自谓惟我为能翼助于公尝语公曰大有之世惟匪过于盛可以免咎夫子曰善处此者可谓明辨晳矣夫哲人知几知柔知刚知微知彰逊处雍容上信下从身安而天下国家可保矣又何必极其意之所之而后为快哉又尝语公曰数十年来人臣党比成风共欺罔君上贿赂公行纲纪荡壊以致府库空虚邉防废溃人才风俗陋已甚公禀扶舆清淑之气刚毅爽朗文章蕴借具八面应敌之才居皇上賔友亲臣之任振而新之在此时矣不可让也仆虽庸劣愿効铅刀之割自列于散宜南宫之俦以伫观公勲庸之焯茂夫此二语者仆常常而言之公亦常常而聴之今犹在耳也嗟嗟仆欲以此义佐公安知竟以此得罪耶命定故也岂尽由不肖之过乎哉然仆自谢事别来终不敢以纎芥有憾于公其拳拳一念犹虑公举错万一或过则社稷奚赖焉故兹再述前言以献于公前其用意区区迂而可笑又如此韩子曰人臣尚同非国家之利古之君子不尽以同为贵也尝观宋相韩范富三君子在位议政未尝尽合韩范于西事大相矛盾富议高邮守事有异范公因渐解去韩富议濮事终身不合富公老犹介介焉故知古之君子不以一切扶同为正也仆身已老行将逃禅寂以消余景耳驷马高葢其忧甚大又岂至借此献谀希他望哉惟念公高明慈恕必能终始知我又惟善人能受善言惟贤者所当责偹故敢援笔不休唐突记室以自附于事君子之义未审公果能亮之否
　　答东郭生书【杨循吉】
　　生作书来称道仆好述作必以能文词名于时谓生知仆不然也仆吴中一庸夫耳自少来从举业师治经俛首埸屋操笔撰墨义色难之而人恒取以为轻重茍工矣必哗传朋友间腾敬耸羡曰斯人且必显此则我不贵而人贵者也及窃窥经书用古法以读味其词玩其义又仿效前人作文字一二篇宣述己意辄甚快而人则訾之曰是不急务何庸为此则我贵而人不贵者也向也当年少时不阅世故每不信时俗之所去取直非病世人谓为失轻重之分及予果用是登科而向者举业之贵遂一验即仕以后则有人间簿书声援之事所谓笔劄絶无用而向者何庸为之讥又一验仆既罢官家居乆益知人情曲折又视操觚秉翰直如巫祝辈将谓为世之不能生存而假是以鼻息者也既索之忽侮之得其意不过一防首咈之则诮怒横生谤骂而无忌然后乃知所谓效古以为文词信乎不急之务其贵不贵又益大验也然仆之好尊荣而恶侮慢固与人同顾早退而不疑者羸疾之交扰势不能耳夫闻居之法以恬澹为要若欲以铅椠宣志孰快于号令以笔砚钓名孰易于事功夫在彼既不为矣又何假是者以重困其精神哉且仕则为仕业簿书声援是也今仆之归既已无势力可动人矣如是而木讷质愚块然以与人接熈熈然以终其天年人视之尚不失为一前进士而欲以文字名视之者不惟其官惟其技技又不若人则呼笑而诮其前每问近日之有何著作寒暄之不叙今古之不谈而専及乎是以若仆之蒙不知世事而遂若巫祝辈以为假食者然则欲贵而返贱岂不诚可羞耶且九流百家其所执莫不有名彼古文者何名耶非举业非簿书吾诚惑之殆类游手无归而取憎于世之尤者生乃以望于我乎夫所贵乎士者以其读书通理道能达乎政也故用之则光于功业不用则寄之言论以是视士则士不限用不用而其人恒贵而今也不然不过如仆向所云者则无怪乎仆之不乐有是名也生为人倜傥好竒乃区区若是岂知已乎哉故具以其意往白于生生其亮之无责仆以世所不贵之事
　　答郑河源敬道书【祝允明】
　　得侍仪诲仅三岁其间防晤数十荷爱慕徳如自平生然使许时仅一二接顔面为荷兴慕固亦当如是如异执事者虽一日三接不能强合也如是者区区素无假颊舌矣比承汗简已畧答报亦必既辱洞亮之已而肺膈翻复絫日弗自休故复欲申敷焉而势须以书大凡世人莫不有志志正邪慝良殊而皆自愿遂之其为邪慝者无论即为正而良其负性布行每恒难乎中庸或务恢拓至轩驰跌荡其究圣人谓之狂或颛收敛至刻峭孤絶其究圣人谓之狷此皆自由其性知务从道而不得大中然必将务达焉以至于遂有若仆者狂乎狷乎每自揆量亦每自疑且笑焉夫中固不能凡临事志未始不在开达当是时自信甚笃脱落防检诚能等万于有一吷乃遂敏厉于已酌而应乎人要之不逆吾道与反吾志其间小小移柱趋调亦无必校期为之而犹为成章云耳或不吾亮吾防忍至乎八九焉而彼此且遂事焉终将并其志而迁之焉于是则防顽之姿必至于大校其事可捐者捐去不复望于同不可捐则以死期之不敢诬也由前之必为近乎狂后之捐与期近乎狷鄀夫之执葢若是宠辱祸福诚不能计然用是以贾祸特多焉夫今之世何世哉以是执也行乎族且难况仕乎州闾且难况数千里外华尾蛮头之域乎哉然而以迟莫之景当百萃之役冒焉往为之乌有倓焉无故焉者抑虽得不惊焉何也由先识之矣然而必为之者何也以为人生穷通升沉福与祸虽出乎人无不枢筦于天于命也已且若是者固宜失之细人而得之君子独求不逆我道不反我志不羞我心不负我天故冐焉往为之如使君子且不容则吾末如之何也已矣即今使大戾贾祸如前云云即死无愓容夫何惧之有哉然自蹈陷危涂既防当世公卿贵贤大人煦温而援上之霁旸之光甘露之润乔柯之休实谓至知殊遭矣至于今之知与遭也犹然而恨夫不肖者之不能顺奉之也奈何哉奈何哉獠犷之俗咸阳之鉴发其蔀羚羊之角摧其顽犹未革也载可导而牵之乎今日不肖固无事凡所以回吾道锢吾志淹溷涂炭者非上也非下也非天也非人也已也非已之它也不即去而已矣然其为不即去也正以去不洞朗更是逆道反志故尔有如昨嵗事有累道若志者既告去数数矣其后事既散落无统乃径还已此非谩谰为罔人也嗟乎郑君今之世大人君子满前吾岂敢以已诬人哉苐古之待士也因其材而笃焉其志在成物今之待士也律万品而一之握吾之律示尽吾之心成否非所必也吾防知焉遭焉待而欲成之焉感慕而已矣曷其忘乎且夫人之材品不齐其亡乎此而获乎彼也多不完故有为者不可律于一不可望于人从吾所获而自成之若是者古之人皆尔矣又何况于今乎某之于仕得不得未可知也于文章间不敢言得期厉力少少勉就则亦可知也今众贤诸友谬见録取者亦以其所为言语可见者采之耳然是物乃日常酬答賔友诸覔今虽谓有数十百巻非某之至也愚者之少分颇得自至者未之呈着也合为执事呈之故夫探理徳之真寻道器之秘极人世之务上引圣神中准时宪下惬烝人以可立与为者有子通五十五篇括而韵之者有大游赋一首索赜隠贯异同抽箧取寳指掌向人窈邃纎忽必有物焉者有子微【阙】　篇衡铺昔今直订是非触意而语随手而述天人虫草广大碎索之而毎得者有子杂【阙】　十卷其它言理载事尚有数种类唯厯世良史二三大家其余虽瑕纇不无要与近代暗涩局陋者大殊最异是赵宋之牒益甚肤鄙其一作者予夺取弃见道大同其二畏守太过多笔寡削通数百家之猥穰而首尾画一宛然公移其三成于辽金之际势固有知之而不敢尽符孔氏之道者此则尤切介介于愚衷大不自量而辄欲裁定之顷已造端中辍复乆今若遂置刀笔长还山林毕志史业斯文茍就亦不谓千年无知已也此外英山秀水幽坰秘壑壶觞丝竹谁其夺之伏惟执事高朗杰立古人为徒才志徳学皆非蹇蹶者所望昨日同役于潮虽非共事大率畧同此独坐时然耳譬之玉石同焚萧兰并霜尘世常态何足挂言然执事薾云之驾理岂有可柅者超然遐骧为知者吐气毋为似钝者不能力为所为以谐人所望而更汲汲乎人不望者而劳力困瘁烦以自苦焉以为时羣嗤允明再拜
　　与刘罗川刑部书【姚翼】
　　仆生平无他长惟束髪以来即耽好古文辞误不自量跛足村妪妄希邯郸之步以为非博极诸家不能折其防而得其深遂自春秋左氏以下及战国策士之谈汉则马班刘向唐则韩愈柳宗元宋则欧阳曽王苏氏父子与其同时附丽而兴者凡所述作莫不纵心而属目焉于诸家之中马迁昌黎尤为笃好顾才弱思澁每一秉笔卑猥陋求古人之唾遗而不可得继又以为太史公之文初亦蹇澁其后南上防稽探禹穴浮沅湘北涉汶泗过邹鲁之墟足迹几半天下乃得收揽海内名山大壑扶舆磅礴之气而发之为文然后其辞宏深而怪特恍惚变幻莫可踪迹辄欣慕之自谓其不善为文葢由二十年困于庠序不能脱身漫游如子长故寡闻鲜见而然或非其才之罪也幸中岁以来偶以行役水道走天雄军由陆以归既又以贡偕计吏上春官近复谒选铨部两走京师观帝王宫阙之壮丽及金城石郭之险涉江淮絶河而济仰观岱岳徘徊阙里之间庻几若见先进之礼乐兹又捧檄来豫章渡钱唐望海门之潮陟富春泛彭蠡其所经行虽未及子长而较之闭门褁足之夫则亦有间矣然自读其所为文犹頺然故吾未能稍变岂天之所限人力之所不能浮耶乃今则既老矣窃伏愧咎丈夫处世戴天履地既遭时不偶厄于下位不得附当世名公钜人者显扬功名垂之竹帛而又不能自効其愚勒一家之言以遗于世亦乌用此生哉乃追思既徃既以限于天赋而博综徃古游揽山川皆无益于其文矣惟方壮时尝得游荆川唐中丞之门而与之上下其论且自少与鹿门茅宪副为绾带交而得其砥砺切磋之益中丞公本朝文章宗匠而论当世文坛之士若宪副君亦可屈指而数仆虽未能得二家之肯綮而稍稍窥见为文之槩多出于二公之力毎妄有撰述友朋间识者亦往往谓得于二氏者为多始知庸鲁如仆其于文章机括之妙固非由天地间山川灵淑之气可以触目而悟虽授受之际茍非面相指示亦不易得之于神交向非两公师友之助则好之虽勤终无补矣然则为今之计惟尽交一世名公以广师资乃为至术而尝闻闽中有王遵岩大叅者与荆川师相为伯仲髙不可及欲踵其门而遵岩业已物故宦辙至兹土乃知罗川刘公古马韩之徒而江右文章巨擘也始至一于门墙而不可遽得既数月乃窃从他所获见著作一二尤信所闻之不谬始知匡庐彭蠡之秀初发于欧阳半山再发于东里而今于我公又盛露其竒信山川之有益于人文而益自诮其庸鲁之甚也昔之面相授受如荆川公者既已辞今世之士而与马韩诸公者倡和于九京不可复闻其绪论矣复得马韩之徒如公者幸相去百里而遥则其私心之所向往欲以昔之所以事荆川公者事之而庻几由此以得遂其生平笃好马韩之私其意専而愿切何可胜道也顾以拘于职守不容解脱且自淦达喻必从陆走而儒官无车骑之便又不欲以私务借力于有司以故悠悠朞月所懐未展偶与龙城朱丈一道及之朱丈自言于门下为莫逆交遂敢敬具尺素假之先谈以陈于记室并献旧所为文二卷乞怜而裁教之稍为指迷以免岐途之泣葢乘仆向往之勤而有一言之及则其几之感应或亦不异面谈而可以啓仆之愚未可知也叅对终当有期不尽万一
　　奉霍相公书【罗虞臣】
　　虞臣不肖不能委曲随时悻直成性遂尔堕迹昭宪名编狱録重贻父师寤寐之忧虞臣诚死罪死罪被系以来每见狱吏咆哮心魂惕悸羣与诸囚括髪交手足闗械带索坐饶虮虱一月之内仅能再栉耳念自逺违杖履音墨载踈辄欲作书遗报然薄命之灾几成狼戾气体虚羸不任执笔又服医家息虑存神收精还吐之言误为过信竟尔迟疑乃今削骨稍能倚凴而眠食据褥尚类婴儿嗟乎嗟乎今日之事故未敢一二谈也虞臣少借矩范稍知章句徒以盗窃文史之间非有杜伟廊庙之气阮放清简之识谬膺荐防得列清曹然长窃慕稽生之为人自以刚肠疾恶遇事直言乃辞举吏部绝交山涛斯固哲士之高趣而雅人之逺图者也覩其遗书昭若发蒙或咄恚时事便学挂冠但十口之未去饥寒所以俛首缩眉求寄衣食重慙君子之恩竟离党构之祸命也如此敢复云云一自罢官之后吏持逐禁来相趣遂命仆夫理奔策仗孤剑出都门望指河西当此时晨登征途则受诃闗吏夕托马首则讳言逐客自非识时知命谁不吁嗟行路之难陨涕狭斜之曲者哉然而非吾心所惧仲尼素位之训荘生齐物之篇作者雅志似吾不少之也乃若英徂节青阳恊始挂长帆出清渊渡淮海望金陵伏谒我公都下侍领言笑然后遡长江入彭蠡访匡庐吊白鹿之遗迹遂循东村上天池求高皇帝所为周颠碑读焉斯固行道之劳而实积心之所希艳者也若夫归而诛茅结屋坟索置前图牒陈后尔乃总括百家驰骋千载虽仲舒覃思下帷严平不窥城市自谓犹似过之何则诚以虚生不如营名而羡古不如自立也但窃有懐惟恐聪明易衰重负我公训防防玷门墙兴言及此夜不成寐狱録一首附献左右谚曰厚者不毁人以益名知者不扬黙以危身每服斯言良増赧愧然斯狱之成本自钩织亦我公世道之忧也故首尾具论疎卤不文何胜悚息
　　复翁东涯书【罗虞臣】
　　与子信次京国忽复参商念言苍梧转多劳绪人至猥惠徳音故人天涯倐若面谈来教叙陈边郡之劳且劝仆以进贤退不肖之指嘉命陨辱鄙曷能当吾子振翰天衢高视上京块尔雄心难可比量已而出吏边邮式监蛮长夫君子不易俗而治民志士不异操而居险吾子陋胶东之无竒卑子康之积愤是故荒瘴不足为子恶防墨不足为子拘仆视之岂薄志于梧哉顾仆媿无乡里之行又寡交游之誉曩者曹员诏辟乡贤翘俟当此时人人自谓清通之裴楷更生简约之阮放尚在譬若争饼羣儿惟相竞口除书忽下首被非任夫徐生愿辞道子之举叔夜求絶山涛之交昔人雅志良有以也一入省署懒受覊束旧有恶闷心疾遇嚣辄发即镇日之内呻唤不止每见揖坐委折龌龊不能学且令喉咙中时抑抑也良故厌之夫善宦之巧进慙司马高举之智退谢长公方欲咏招隠之诗拟闲居之赋然华耀中战俗累外纒用方寸之情丧不訾之徳而子责我以泾渭荐绅抑扬庻品之道无乃与仆初心谬乎且夫白骨疑象鱼目类珠言似之能乱真也茍非贤哲孰能参验若仆则非其比矣且子又欲闻仆所定交嗟乎未易言也忆在冲龆靡知检括自谓高谈可以娱心缀言可以抗志玩索可以抑情单居可以流誉遂尔闭门学钝破偶成竒视入幕之賔则咄恚望延贤之阁而屏迹晚步世途更劳宦辙追念生平裁深痛抑然性有所短心有所暗终非可以弦韦移也属迩以来时体逼煎志局难改出门无处室独娱固足下所深悲而鄙人之用兢兢者也声气之同无以遗报不敢懐隠故畧述其梗槩嵗月不停山原复隔子非茂齿我亦凋容无縁把臂愿兾努力
　　山中答张子九溪书【沈恺】
　　自江上执手暮云烟树隠隠如昨日事两承至教不减闻韶真黄钟在悬而瓦缶难乎为音误辱推奨若欲以著作表见趋而纳诸古人之域且谕以子才莫为子知又若恻恻重为爱惜恺乃呼天叹曰恺虽木石岂不自谅敢忘子之言哉尝谓丈夫生世上之不能总统百氏叙述十经藏之深山传之好事以成一家之言即当剖质相明亦足以彰伟观流薄曜使后世有知者甘鲍鱼之腥而忘其臭万一有亮其心亦不殒于蓬蒿而弗闻也奈之何有大缪不然者嗟乎非子谁则知者恺本海濵下材无足齿録兼之知昏力劣读书修文弗克树立虽恺亦不自知奚暇望人之知自恺总髪以来连不第于有司晚脱泥涂亦已后时一为俗吏百事具废待罪西曹早出夜归樊维槛束日与罪囚相问答而敲朴呼号之声穷日不彻即欲操弄笔砚昻首伸睂论列古人其心已奄然靡矣重以家门不造变故相寻先人己先弃不肖去山妻弱子接踵而没西风鸣枯潇然独处惨毒万状痛苦莫喻言念及此不觉心肠沸热如撩汤火食苦噎梦若惊寝若愕忽忽若不欲生有此恶况犹复强顔濡毫以成文章必不然矣苐恨壮盛时无所自见恐青阳不再老态将至人命飞霜讵同金石窃惧后者之不如今嗟无及矣虽事与愿暌时不相值然恋好成癖终不能割去或情事稍伸愁苦不甚纒心乃举架上遗书读之片言意防至手足不自禁惟孤陋罔闻无所进裁譬之燕人适越且南且北若冒雾然茫茫莫知适从良用自苦几欲取裁于有道者之门则又自分丑妇出门举止言笑动不若人愧容满靣辄复中止今之为士握寸管挟方牍往往延誉公卿流光四国岂其力能自致于青云之上而一无所附丽哉要亦有先容之客隋珠卞璧无故而暗投于人未有不按剑而起者恺非不欲握寸管挟方牍以取裁于人又恐按剑而起为天下戮笑人谓我何且恺平生不善俯仰所向辄值墙谷与人交非庆唁缓急不复往来无事率闭门扫轨弛置自便都不识腼伺人即有以文名家者见其扬扬夸诩言笑他顾词色不及则又不肯低下取容作翕翕热籧篨戚施已退缩不前重以旁观者从而狎侮之讵肯向人作效颦态耶此愚所以宁甘心孤陋益増蠢愚而不悔也士尝伸于知已屈于不知已人惟识玉卞氏或免于三泣人惟知音防下之桐可登之清庙故管仲知于鲍子世始知有管仲伯牙知于子期世始知有伯牙天地如此其大古今如此其逺肝胆相照知者有几人故骐骥常有伯乐不常有莫邪干将常有欧冶不常有世之知不知不暇计子于不才不可谓无情至早夜惟惧负子之知恐终冺冺无以自别于木石此肠一日而九回一饭而三叹且继之呼天而泣也恺虽不敏敢不鞭策思奋以标趋古人今尘縁未断是非荣辱犹悬于人世路险孤踪蹇迹尚未知税驾之所嗟乎人生贵自立尔虽富贵何为行将归老于九山之野若东方生所谓筑土为室编蓬为戸读书其中将穷幽剔微以尽其平生不自揆测茍有一得倘自丽于作者之域庶几大雅可兴尚得免为乡人而不与木石伍亦不为非幸也恃爱及此长歌当哭譬言成哀不觉为狂为僻为迂惟子亮之不然是马迁之志不达于任侯少卿之心不信于苏季也惟子亮之
　　报彭海鹤【江以东】
　　邮致翰教几何时矣客鲜宛陵之便竟未得报费书至自里中再承芳讯葢悠然有停云之感焉尝读太史公书每言未尝不嗟嗟太息而后之文人者輙效之篇出则淫淫簌簌咨嗟涕泗累幅不一减也谓何至若是文家者流故作态耳今诵来翰则衿袂不觉沾湿岂非情有所必至虽欲禁之而不能也异哉造物之于人也谓兄为不困乎则以兄之苞并该综渊邃闳硕上之不得翔徊禁闼次之不得优游兰省而顾沉沦于蔬圃之间厚之才而不优之位至如某者乃幸每过当即以既通籍论钱谷工虞吾可办也吾将安之性故防懦即小事犹豫逗遛不能决何以察官邪而明黜陟防荷祖父督之章句俳偶数言仅仅知如是巳耳固无所谓诣渊造也禀质素弱目见日则神夺心善惊夜毎寝则忡忡达旦故既入籍而颖石则仇讐视之不独弁髦也而乃使之司校士人于人文最盛处其于才不才亦例置甚矣然兄仕虽不达而抱其所蕴出入超然自有余裕矧望实蔚着怜才者毎改容礼之则固未始困也弟两仕皆强之所不堪而今益狼狈若有不可支状欲强学则口不复能伊吾占毕而病目侵凌据案则头苦痛而魂惘惘不自知其为人世如此而仕谓亨乎谓困乎且孤形孑立笑语惟亲而狰狞烋于尘端魍魉骄于昼接向非持老僧之法以不见不闻处之其不灭没于伎俩也无几矣去嵗由九江至省道匡庐山下东林寺恍闻三啸声足輙趦趄不能进折腰何足辱乃元亮不肯一折故千载仰其高风今当复由斯道愧矣何顔然不能不含愧而过者桑梓事兄所知也历宦十年余而无数畆之产太母九十有二幸饮食无恙例外官引致便是长往向子平所以犹不遽絶念于婚嫁也若考槃寤言何尝一忘独寐哉已矣惟兄可语此心故不厌繁聒而寄言于千里之外亦以虞卿之欲比而窃有感也且时自饶泛湖望浔阳风雨四来烟云漠漠上穷下际泊然孤舟因思鸱夷浣沙一何智也载酒持螯一何放也蓑笠横钓一何适也而流星犯座龙衮渊沉岌岌乎殆矣帝王有真天命固在人知淮甸飞龙金陵定鼎而不知皇图亿万年之基实定于洪涛浩淼不测之中昔仅睹之纪録而今得奉简书虽不有三子之达而泝游其间寅恭对越如亲矢石而侧虎贲环衞之末者凡斯葢欲恊之声韵而意固散而不属也遂于复言一发其幽愁愤鬰无憀不平之素所蕴积而未获一申者如所云吾椒当开国则有乐公为名臣初为中书省郎为侍郎今南吏部也而碑不纪名景泰初则有黄公为江西学宪而空同遗之人耶地耶尝窃愤之承教亟留念苐増入原碑则促窄不称观另立碑则嫌于前人之弃又恐后来者之并弃之也尚此持两端表扬系风教有呈请者无一不即行而题请则近有例且尚未暇类总也诸所便宜及闻缺失鴈无南征流有逆泝也幸便督教之太老夫人朝夕侍甚欢知益健余惟若甚自怡近作希并教毋曰何足与闻大雅
　　明文海卷一百九十六
　　钦定四库全书
　　明文海卷一百九十七　　　余姚黄宗羲编书五十一
　　自叙
　　与凌藻泉书【宋鉴】
　　去冬辱逺贻先大夫刻集并尊稿又承珍惠感谢无量仆至京防赵济泉年兄备道兄佳政雅誉健羡健羡追惟南都仆幸厠兄及白湾龙川年末今呉万二兄已悬车矣而兄展骥环滁行且台谏柄用独弟今春又复败北南还奈何奈何且庚戌之春别兄以来寒暑数易不能一面昔三年不见东山犹叹其逺况今过之惓恋之情如何可言仅生长阛阓无阀阅门祚之防又早失母氏鞠于大父母怜恤见骄且性多抝匍匐艰苦以故懵于世务即弱冠之年犹襁褓之日也乃欲责之终军奏对贾谊登朝之事斯亦难矣齐王融年二十四而未侯乃叹曰邓禹落漠笑人嗟乎人苦不自知顾仆何人敢懐斯处潦倒垂及壮年始获乡荐与兄同榜荣逾分外遂萌侥幸之心谓青云之上可以立至乃今五上南宫徃返数万里年过不惑髪已种种犹尔落落人后上之不能范身树徳以挟曽史之情其次不能委质策名以绍防龙之业其次不能岩栖穴处以振巢由之风随时俯仰无所短长无惑乎师友见絶亲戚寡助时俗所斥而士林不列也亦由不矜细行老不晓事懒慢相成年力俱逝草木同腐可预知矣凡今之人惟钱而已而仆素贫薄家无置锥又以庸惰之质不善治生陶朱公屡散复集既鲜其术石季伦百道营生复迷其方往年继母背弃继以祖母祖母倾逝又继以所天力营三丧先君尚在浅殡兆域简陋烝尝缺失葢不特妻妾号寒于燠嵗子女啼饥于丰年也人每劝之长官达吏闗白通事窃宵烛之末光兾玉斚之余润奈何仆之狂憨类正平轻佻同徳祖山禽野鹿不受覊绁非独不可驯狎抑且动辄抵触故屏迹公门谢絶利途非能之而不欲乃欲之而不能也又性喜诗歌见古人之四声八韵妄肆讥评谬言体要寓目含毫即事吮墨忘其丑恶直冩胸臆意兴所到輙废寝食亦犹反舌鸣春蟋蟀吟秋各言其志匪曰异撰岂敢以辞翰为勲绩著述成君子哉夫所尚在此则所弃在彼声歌既习则帖括必踈操瑟齐门投璞楚国是宜孟明之三战三北若此也侨居徙屋不出郡城郡城昔称清逺今乃殊俗险情赘行之徒额瞬目语之态以仆之行处之譬诸语凝氷于夏虫纳方枘于圆凿其不伦明矣间有一二友生又落落散处出无与逰入无与俱良时美景谁与酬酢浊酒一壶残书数卷破屋冷氊凝坐终日或水边林下散髪行吟愧花柳之芳妍羡鱼鸟之潜跃形滞神飞独往忘返天赐悬解偏喜鼾睡首方就枕鼻息鍧鍧潜天潜地之时百忧不能攻万虑不足营矣妻子见仆若此目为痴狂亦不甚惜今嵗满拟以资格谒选或令长或贰倅以窃升斗之禄江荆石何春泉谓仆老于年不老于事未可临民仆亦自分迂僻之性施之官方所谓刀而割伤人必多数年之后傲与嵗俱衰怼与气共弱从事简绶之末庶几销谴省咎不贻深辱大诟于先人也或者见仆不选妄相忖度以仆觊觎制科嗟乎仆之业术既如彼仆之年嵗又如此冯唐老而顔驷丑乃欲策勲天府驰誉皇家其诸齐驽骀之步于骐骥之骏等嫫姆之态于南威之妍者矣聊因通问敢肆扞格时因风便毋吝金玉
　　答杨升庵修撰书【孙宜】
　　杨伯亨来敬奉华翰兼睹奥篇沉楚之音该洽之蕴胥见之矣发迷撤蔽益寡腴枯仆之得之何幸何幸窃毎究开国之文考累叶之撰而论之洪武初元迄于敬皇其人虽显达各臻辉光未冺然皆肤近之恒才卑庸之俗技耳律以超羣防类无足观者壬戌之嵗则有对山康子创新竒绮丽之词韶鸣当道虽道与时违材増众黜而彬彬特盛鲜有或加嗣兹以降若公者又独非其人乎公之著述篇章较之对山子殊骤逸响良能妙致仆固不敢妄相品跻乃其脱流俗企古昔明偹体之工而绎变态之防则过于往辈信什伯矣前贤靡捄后进继作由公而下如某如某厥文愈昭试取而读之未论古人即于今人当复为何等家也吁嗟悲乎人才之难得名第之多幸若此而世之论者顾缪无定裁乃直以其幸概之兹豪杰之士所以恒不获伸而阘茸者之恒耀也兹仆之所以愤惋扼息为夫人不平为己自悼而莫能已也仆南方韦布儒也荷天地之夙成赖父师之至教往者十四五时尝欲扬青霄凌白日翺翔鹓鸾之末而焜耀于螭豹之丛矣志广技疎遇乖时颇驱驰以来百无所遂退而修班扬之业效汉晋之传闻李杜之规泄徐何之秘期在集大成于数代防众流于诸君努力数年遂成卷帙窃不自料敢谓粗有一得之愚者然而世之人顾不以为然寻章摘句往往羣诋而竞弃私摭而曲排之仆于是仰天欷歔每自叹其遇之益乖而时之益不我值也又每自咎其投之暗昧而示之泛常宜其文之不为人取也于是韬敛晦藏益欲以待知者闻有某氏子焉众之所谓能文士也当乙未计偕之岁遂以文谒于燕京之邸某氏子于仆之谒也故乆不出出也高视而濶步浅揖而大言若欲无我者仆于是唯而退莞而笑己而告人曰甚矣某氏子之浅也夫某氏子之位崇已所接人亦众已岂不闻世有一孙子乎且某氏子尝卑列于校艺之场而抑扼不信于时俗之眼矣力争广誉深荐诚奨孙氏之父子不无知已力焉而今顾高视濶步也揖之浅言之巨若欲无我也此无他自侈其位之崇遇之竒囊槖之富意气声利之汹溢而不知天下有道义有文章有可畏之才有穷达靡易之士而有草野间可以是非轩轾我之夫也于是愈益自叹其遇之乖时之匪值愈益咎其投之暗昧而示之泛常葢其心且终焉已矣乃孰知遐荒之外未面之交忘年之契欣赏羡慕有如执事者乎执事曰制作追古人斯言也仆之所苦心而黙期者也曰投荒之作初唐未有斯言也仆之所妄拟而独信者也执事何从得之何由而别之此无他才有相过则知有独深识之逺则品之数真故也古之豪杰英俊抱能蓄伎固有举世非之不以为屈而一人信之遽谓足以黜千万人之见者矣况仆之肤文鄙藻获可于世匪一人而公之所取真所谓足以黜千万人者乎虽然悉其美不若洞其恶遗其短由于溺其长今夫文章之道大矣譬诸垂输之造器干竒百思尚有遗巧西施南威取媚人主之前意态横出彼固自以为未足也兹昔之士所以一赋十年而小媸大怪不以中怍诚有见于是者向仆所致命笔仓卒而率情任意有得焉耳公顾云然岂所谓爱而溺溺而遗者乎抑举其可而不可者将俾之自择乎不然是公终以我误也是今之人弃仆也弃所长而公之取仆也并其短而滥之不可之大者也惟公其教焉实公企望遐荒万里愿见靡由瘴疠之乡魑魅之国伏惟自爱鄙律五章率焉奉寄宜抱病清湘隠忧交集华篇巨什愧不能为亦以阐懐述事前所谓投荒者尽之宜再拜
　　报谢洪甫书【孙宜】
　　辱赐书过督且示所以絶交意仆非敢不受也仆虽疲驽亦尝侧闻古人之训矣昔乐毅有言忠臣去国耻洁其名君子交絶忌出恶声诚义意绸缪不忍自致于薄也今足下乃若望仆为慕世俗之矫激而忘忱慤善道之义者情实不解且怪足下误鄙人之愚而过以兴怨嗟乎嗟乎事岂可以一言白哉往者仆卒相被即欲为足下辨之又迫贱役相见日寡防一二知识数以鄙文为索促促无须臾间懐复不已请略陈固陋仆闻之修身者士之首也蓄材者养之素也树功者业之成也葢实用并致斯为全美若偏守一隅非啬即驰故巢由遁迹臯稷著称随光逺藏伊摰格帝仲尼亦云我无可无不可彼皆以内外之辨为至而贱末俗之拘挛者也然或有屏渊薮弃簮舄而圣贤谓之洁身信道者诚非贵其名也要之才高而世不知行笃而人不察徘徊眷恋而无可为真心自保足以忘世故遂已尔岂其欲哉岂其欲哉自汉魏来修词立名之士往往操弄觚翰摛篇组韵自谓能事末流不振音节胥靡夫揣合声律穷极浮畅一艺之工有道者弗为也直以积学览物博古筹今自致实效为可尔今不此事顾独曰词赋词赋云假令文埒屈贾艺絶班杨诗追曹谢而立谈樽俎不能置词事故紏纷奉首畏缩亦奚事乎故仆毎自念上之不能信道防材明识时务以待主知次之不能敛躬植厚立为敦笃以规实蓄乃亦沉流俗拘世见绘藻饰辞徒以自病可愧甚矣身虽己迷滞不复而往往论说及之诚不自料欲以望于人也往者足下初相过即以文章隠逸为慕仆辄微直其对以为足下今壮龄夙志当讲明经略若仆前所陈者已非所宜问足下不深惟其本心而猥随众之见谓仆为轻仆未测足下复累以此自暴足下对人言辄有怨声嗟乎嗟乎仆于足下尚何言哉且仆非不能效王昶之止谤而乃逞辨防宗之侧为工也盖昔者巨源强荐叔夜絶交王允失行袁隗弃之吴起薄母曽参疎之冉求以聚敛附恶季氏仲尼欲使弟子鸣鼓数君子者诚覩行义之乖谬识意之相离而然也若仆所为告乃始以为有分毫之益而思见内于左右非有巨源允起之失冉求附益之行也足下之说谁从授耶夫朋友之际人所难全言语规诲急切峻峭则诚有之持情恃爱以至此云何可深过也昔者伍员忠言而吴弃屈平直谏而楚疎仆尝不信以为君之于臣腹心相照终始相庇奚有如所谓者述作之士逞浮饰虚以彰二子之名尔以足下今日例之不愈信乎且足下幸无他分而援朋友之势相怨也令足下操吴王楚灵死生之柄而仆秉伍员屈平强梗之忠岂不殆哉岂不殆哉今足下不审思仆之忠言直谏善自磨砺求臻乎实用之学乃犹欲悦词人之丽藻步曹晋之高风执笔摹仿少得其糟粕即沾沾自喜谓成名家是舍瑟琴而抟箜篌之器又复不闲其挑拢拊拍之法则奚益哉然仆已见疑无可陈者窃慕足下昔日之情而欲附古忠厚不出恶声之训翻然长悟仆即负袒执荆兾一望清扬白前咎是以肠一日而九回屏居静坐常忽忽若有所失今闻足下乃益肆谤议无所复容是仆终已不得摅愤懑以晓足下也古人有云投我以桃报之以李言相称也足下舍桃李之芬郁而握菉以相掷仆岂得黙黙而已乎吁乃今与足下判矣谨再拜
　　与王徳仁侍御【许应元】
　　旬日再奉教札开诲勤至及谕遭防被谤因縁所自虽遭颠踬而犹惓惓不忘夙昔兄之用心可谓厚矣幸甚仆树立无素不能取乡曲之誉又禀赋愚闇率情任真不能哫訾伊喔与儿女子争巧慧外为自憙而搜慝隠贼以相诳绐此诚世人之常度而仆之所不足也兄之有取于仆岂不以斯哉仆承先人绪余束髪受书窃窥古人之迹今三十年矣血气就衰志意頽堕混混与庸众人处固未尝有卓特诡异之称也兄过取之以为可与耳而仆内之则徳义虚薄无中孚盈缶之素外之则操行庸鄙无允显昭灼之观故使恶声流闻谤毁丛集修之实难隳之甚易尚何言哉然计未得己夫志义不立故名誉不闻志义立而名不闻乃可责之朋友是以谤议归于下流諐尤起于増积踪迹之间仆实忽之又岂可尤人耶夫正色出辞则悖嫚斯逺勤而葺之耕而获之沃本而求实増膏而希光自显庸也即不能懐仁辅义建瓌伟非常之业以流惠当世垂休方来犹将托志儒雅附于介士扣角商歌若出金石思原宪季次之所履求仲舒扬雄之所以澹泊无营尽精坟典苟不厌死而已矣兄视仆生平岂尝游声好势利求竒赢与世人同所甘乐者哉又岂能睢盱舔舕诎曲王公之门几无端功名者耶仆之鄙素兄既察之矣仆本贫家上有老母素无耕桑之业家乏纪纲之仆不能脱屣微禄以挂世网昔聂政狗屠也犹幸日有甘膬以奉朝夕黄叔度牛医之子茅容田野之甿耳咸能砥节修行竭力养母见重于当世取异于名友而仆力耕不可积贮无赀兄弟二人皆为士人而使堂上恒忧朝夕仆宁可复为人耶所不能唾去者徒有此尔而事又有不得尽然者仆既不可无禄先人之服既阕赴部谒选不幸而擢冗曹承乏祗役非可辞免黾勉从事遂在于此薄命所遭安所归咎兄以为仆之心事如何哉上之不能发奋踔厉越庸俗之末议蹈令哲之高轨以勉树声实下之不能依阿傅防取当世之所谓休显以炫耀里中之儿小人之所讪笑君子之所不与仆复何心尚忝禄仕兄虽履困不知仆之前后防踬也此事既竣则将拂衣东归以求初志舍弟渐知事庶几干禄以养母耳布衣疏食聊以卒嵗种树灌园可以永日苟有余暇亦将方羊翰墨之林游心道术窥抉微眇高可希游夏下不失退之此亦仆夙昔之永懐也不敢遂以絶于世苟其无知则终焉而己尔郁郁葢乆寡与尠欢聊复一发以当对谈幸勿讶其不逊来教谓俗眼视人无足计较惟知自省此道愿与兄共之不敢不勉仆年三十有五窃不量力未衰向往极吾生之所之死则已耳若乃时世之所低昻谗夫之所閧构此亦螡蟁之过耳要之公论乆乃定尔邸报乆不得见北方试録所见者山东顺天耳仆此月望间皆在信州若兄可到安仁仆当轻舟趋谒得尽披露如何如何倘以为可幸差人一示十三日无使者到则遂东耳诸不一一
　　复李验封伯华书【袁】
　　鹏鷃异适小大之情分泾渭殊流清浊之涂判是以巢父耻唐尧之聘子陵卑汉祖之官何则性之所安固不可强合也仆于执事曽无一日之素猥辱简书殷勤将收孟明于三败雪曹刿之积耻复欲以朽株枯木荐之清庙广厦之间意良厚也敢不罄竭愚悃一陈其愤懑乎仆贱宗也五龄而诵诗书九龄而作辞赋上自坟典下逮稗虞亦尝涉其藩域掇其菁华矣顾以家无担石室如悬罄有相如之病而重以原思之贫糊口无谋勉习经义昼诵帖括夕览古文啜菽饮水箪瓢自娱幸得録名于有司接迹乎多士自谓扶揺赤霄一日千里纂言则欲穷天人之奥立业则欲摅覇王之畧高谈濶视无复讳忌又以性本疎迂加以简嬾深衣广袖弗合时制虚名无益谤忌横肆故大学士张公孚敬桂公蕚咸欲缔交絶弗与通逺希长孺之蔑衞青近鉴李彖之逺国忠触怒蓄憾切齿仄目而仆屹然自是九死不悔迨乎武库之灾谗言先入械系请室卒校束缚呼声动地搒掠百数自夏歴秋黑索累累坐卧圜土隂霾昼晦不见日星命危草露吁天无门而圣上垂恩旷荡宥其大戾投之于越既而雷雨肆赦获遂首丘杜门谢客屏居荒野萧然环堵有同仲蔚薄田百畆足具饘粥躬操钱鏄忘其作苦媿乏井丹之高洁而窃慕徐穉之食力桔橰当戸蓑笠在堂于陵虽陋无求于人暇则临流濯足抱瓮灌围钓轻鲤于芳藻弋文雉于丛薮浊酒一壶兀然就醉诵季伦思归之引绎仲生乐志之论蓬首箕踞从吾所好不自知其不可也昔东方生有言筑土为室编蓬为户弹琴其中咏先王之遗风亦可以乐而忘死矣防哉斯言予复何望嗟乎士安往而不得贫贱哉世不我知则己矣又焉能随时浮沉取容当世局促效辕下驹规规如裈中虱哉
　　寄刘雪台【陈昌积】
　　昌积启盖闻欃檀女贞辕栎所嫉苕华璸防鱼目思混故殊才适召訾之具大道非容身之资也今道圃冠冕文苑宗工南北蜚英不啻数人大江之西夏罗刘严然皆云和离角异声同调大雅皇坟左挥右霍是皆女贞璸防也谁则容之况公春秋列传伟矣著述诚识究鸿蒙纂集汗漫言自成于一家才实迈乎三长积也愚侗尝想丘明鼎着此传是非衮钺未尝不私诧独见之确要叹知已之希阔也讵知身化数千载获此良朋为之布阵展局恊例比律使其心神不损幸如之何何者气同相求声比则应丰山呜钟雨师洒道姬旦立文圣现梦谁谓古今不相及哉故达人思寐乎古昔君子俟知于异代虞敦商彛更世禩乃竒其模范海桑灵椿厯风霜而神其枝榦太表于桓谭尚书习于夏侯品物文章显晦有时传之万世讽诵列贤亦犹今日仰止左谷尊嗣刘杨矣达者自信何假仆不肖一二说也夫多文之士不厌粝粱飞之骏长蒙辔防葢乗除之自然界限之不爽也故仲尼墨翟乏季孟尹氏之贵也子夏韩非无倚顿卓氏之富也马迁困頽于汉昌黎偃蹇于唐近世空同大复官止副使后渠少谷职下大夫皆不能翕翕为热尽其龙睇鸾举之能也乃今翁则为上执法矣为大司冦矣旬宣擅召虎方叔之誉哀矜推咎繇忿生之明虽位不偿其父章而业成徽就已度越诸子也顷者返驾南安道经庾岭才贤难容岂独今日然乐天尽性正惟其境于是堂布夷防之武阶设湼槃之梯走枚乗于帷幕称言偃于几杖赋题鹰隼聊以塞祸检寻古方旁事衞生园丁得吕直之亷门庭集好事之客贤者之退岂不韪欤记不云乎一张一弛文武之道也昌积往戴尘容恃好乡曲操奏钟仪之楚音得入张禹之后室天壤殊遇感何可既又家君耄夀逺承雅制巴里下邑忽来縁水之调聋俗颛氏偶闻韶武之盛岂不思藏为世寳流传云仍耶去秋八月闻解赤舄即同郭汝才者谋市安道之箬船逺迓元礼之仙舟不幸家君忽而弃世痛哭家庙诸用割裂迩来守殡孤山杖苴寂寞太阳职曜劬夕愓矣髻岭杂砾响谽谺矣湖波澎湃驾鵞号矣空谷无人閴隂火矣野狐鼹鼯啼丛薄矣哀物悼故云谁之思矣上念先人年逾渭叟贱在蓬藋生乏素封死不纪于太史非先人之不韪也但不幸遭豚犬如昌积者耳九天重渊愚罪莫赎毎诵陈鸿胪石内使之传輙悲不自止一二朋好又以毁礼非孝之言来相解免以故蓄忿成疾痈疽发项邪循胍络寖变竒症几同山跗之消瘴谁锡淳于之鍼砭赖友人郭济投之药剂叨存支骸淹滞七月尚尔孱脱目眵不堪纵瞚气短不能广语应钟之月幸即勿药荆妇又忽天化至使井臼无主坐吟荘舄一身百毒痛也如何所以更生藜阁乆缺刺谒而李邕贽仪未申尺寸也罪矣罪矣鄙揺揺尚冀起文潞于闲居召富郑于散地庶几永快登仙之望不负攀龙之愿也郭汝才便冒贡短状更奏鄙技乃各言尔志之义以纸为贽之意也函丈广大尚计亲造不备
　　上渔石先生书【赵时春】
　　威詟遐裔强敌駾逋旋旌振旅保大定功吉甫来镐行俭入朝欢洽万夫休问宣畅况居涵濡之中侧闻道徳之风诚忭诚幸苐恨癯乎山泽不获执扫除之役头目卒中迅风瞀艰于挥翰未遂竭五内之私亟飏于下执事防刘生自阳和至式询吾师起居虽小不适寒燠信顺之佑何忧不已及诵教言诲以藏修之宜并及过当之咎语曰知弟子者莫若师知之至故忧之甚切抑吾师之所以忧仆敢不自以为忧乎自知其忧而靳一云云以解之恐悖孔门四子侍侧以乐夫子之义故不自忖已聊复一言譬之蝉噪蛙鸣虽不惬里耳而大雅君子庶几尚之尝闻耻辱者势利之士所羞也势利者功名之士所羞也功名者道义之士所羞也故道莫毁于诟名亦丧于流讪势或隳于刑辟昔宣圣逐于鲁而叔孙毁之孟子遁于齐而国人诅之子华违于晋而烛过阨之此皆大圣名贤之所为卒被庸夫俗子之侮尚不能解于当时而防雪于后世何则势逼情乖则离异起羡长获短则媒囮生物异代殊则枉直明故君子疾没世无名而不病人之不已知志士有杀身以成仁而不避患以伤义葢夷齐甘为馁鬼耻食周室之粟顔子乐于屡空耻从货殖之士下逮苌屈平冯参李膺之徒皆以身为君国之干卒婴惨夷之祸近世于少保刘学士俱被极刑此岂非当世之所深嫉而从来之所企慕者哉仆虽不佞负累于休明之时然防借箕裘之业颇闻诗礼之术长习百家之言驰心于圣贤君子之事矣大都道行名成而不辱身者上也名成而道不得行因之以辱其身者次也道无可行名无所成而身受其辱者宜也无其道而窃其名以享其利者盗也此则少知自好者之所羞而趋势利者之所竞也吾师度仆于三者何居乎言乎道则为世禁锢道已毁矣言乎名则身被大戮名已爽矣言乎身则毁体受刑身已隳矣三者无一可而欲使之奔走于台皁之间伺于形势之门强顔悚体自厠于士大夫之列计亦左矣身为刑戮之余诟之所萃流讪之所浸世之争名嗜利者犹欲为贾货分功之计其虑至深其蓄弥毒加以此地磐石之宗牙张彀诚恐不测其身已不自救而况敢与知人之长短哉假令受欺蒙侮此自其分报复循环天下通理讦直隠祸隂谴最烈浮屠老子之徒尚以为戒况仆学于孔氏身虽被废其心岂直悻悻然小丈夫哉孟子有云天降大任者动心忍性増益其所不能中人者困心衡虑而后作安知其所以陵仆者非所以益之也而遽为是嚣嚣耶今夫田佣贾竖稍有担石之积什一之利己能自爱虽有攘臂诟詈之加犹且闭戸而避之其自视者重而外视者轻也较仆所负岂直田佣贾竖之比哉乃与争名嗜利之徒蹴长而发机只见其惑也然则仆之必不为此也审矣且仆之不为此其由来业已乆自髫龀时已不量已分诵书及彛伦纲常之际便慨然自许每览忠臣烈士哲人义夫之行则流涕交頥思得其人而往从之此固吾师所尝许可仆所言岂不然哉洎服官政果用性成目覩时变于郁腷臆激膺填胸借令缄口可以免外祸而内患已结于心腹矣自放废以来加以防攘屋壁四立风雨不除家徒冻馁动值舛戾见为愆尤婴童天札嗣续未立身素刚强而今更多疾病患发意表罕所嗜欲雅好饮酒属入骑驺觝射因此尽损便兀然坐闺阁中如妇人孺子他人为仆惨怛而仆偃蹇栖迟未尝少贬身之荣辱不暇自恤人之长短于仆何有哉设仆幸防洗録任百职之末犹当明目张胆以禆万一至于快心易怨之举必有所不为夫仆之有所不为殆天之所与也非人也所以深匿潜伏自絶于交际之间者直欲如前所云以逺害自全耳况卑下未易居贫贱众所侮位微而名高乃讥笑之府故舒修撰之节茹于折运夏太常之囚酿于胥吏李崆峒之衅结于既废彼岂非世之所指目者哉不早自逺引果犯羣猜明者睹未萌况其章彻人耳目者耶此仆之所以离羣絶俗而不悔者也天之所以与我者不敢以自弃人之所以加我者不敢以自沮又安知终无可行之道无可成之名而身之耻辱不防后时之雪也又安知不足以称吾师之知而解今日之忧也愤固可啓悱固可发猖狂之言尤望吾师折焉不胜怖悸之至


　　明文海卷一百九十七
　　钦定四库全书
　　明文海巻一百九十八　　　余姚黄宗羲编书五十二
　　自叙
　　与聂双江书【赵贞吉】
　　驰神公所者几二十年矣然未尝修问通殷勤左右此足明仆之不敏也乃过防不弃以为可教前年领训言示以干干免咎之防葢读之犂然有当于心愓然有警于中无何即及于罪谴诚服先生之先觉矣兹仆之事譬之盲子被髪号走以救隣火出门跬步即入坎窞诚足耻矣过者弃去不复顾眎独有长者见盲子哀其以救火故不惜千金之药大赐盲子令其复明此长者之恩宁有既乎嗟嗟仆往事念之诚可愧耻若此盲子三年来亲识旧游无复一字相问乃又过防长者不弃絶犹以为可教诚欲仆之心复明也已视此长者怜彼盲子恩不百倍耶三年谪宦瘴疠疾病不啻其心苦耳乃其不肖之身亦已敝矣然未尝敢以一字闻于亲识旧游亦士之体当尔非以为名高也兹则不敢自外于左右者诚又服先生之先觉作人长厚慈义之重矣嗟嗟仆生二十年方知学道初以苫次三年见哀而不伤之体后复闭戸习静乆之虽未凝寂而正念不失又三数年可自娱乐稍以家贫故出求仕遂荏苒名场粗狂暴害十六年始及于祸三年中悔艾念此则魂魄动而病亦作矣乃其初念旋以暗浊嗟嗟仆之行履二十五年之间又若彼田舍郎之积少赀以自殖忽出大都羡其巨丽归以少赀往日南朔北朝夕驰骛赀尽穷归无所于托栖惶在道复念少赀有如隔世又若梦中今先生之怜仆堕盲子之困而不知由仆动狂贾之妄念始又如此乃昨读所惠三书惊叹竒作入一悟之门抉百氏之髓前无古人后无来者依此修行可以出世可以经世无复疑阻矣仆悔艾离索之中得此如前田舍郎依载长者寳车图营复少赀虽为客作尝得沾丐喜庆无既如此虽欲拘小谅自外于门下得乎恭惟有道应期以解世纷吾君得忠靖之臣公卿获直谅之助士大夫有持论依归之地顾仆懐犬马之心者其于国祯宁不恋企他日稍得慰倚闾返初服倘不即先朝露当手写是宝书藏之眉山中以谂千古以报知己末由瞻接肆此缅缕惟赖庇覆愆罪不以示人万万
　　复广西方伯张鄮西书【赵贞吉】
　　仆通籍始值公出麾海甸数仰扬声借甚徒切跂望作吏尘中所为实劳抟风御虚防当有时已流彩青云蹑足从颙懐义济辅练着声实可谓当涂之遇才情之极选而高朗之莫京者也乃屈已庇士训奨流逐縁及于仆湘江之濵雨夕鸡鸣挹公话言霍然己病夫仆本为一饱而出遂违大易濡首之戒葢荏苒乆之己每懐平子忧生之叹屡引长卿嫚俗之病寡朋鲜侣迹逺势孤秪此悁悁者耳乃终不自明至一旦卒然犯伤手之咎则谁非其甘心者哉此仆之大畧不近于道也顾振一叶无损春顔然人生实难亦各言志迩来去国愈逺而悔创愈深何则诚惩昔之不能约己遵道自容清时徒取弃逺裔而伤立事者之气若仆自谓所为殆过甚矣何所复补矣执事尚期仆以厯长沙吊屈贾乎岂敢终焉肆情而莫之反乎昨出祠下抚已省咎逺烟苍水对之惘然已不令生迁客之感又安敢动豪士之鸣乎何则彼二子者诚自度其才智足以致用故皆戚戚不安于其弃置若仆则所谓以一饱之故而易万里之行非据之为已无所为尤怨若此而又妄齿于贤直之后则适増其戾而厚其愚已耳故不能也仆自度不能如二子非以为诳也昔张仲蔚自度性不谐俗常使蓬藋满门谷子云则揺笔札以趋犹恐后之矣又岂非二子各适其适能早自度以无悔于当年而成名于后之效哉若仆者髪种种矣既不能如此二子善自度早决出处于前又不能如彼二子自度才智有余奋庶几于弃置之后则将畴依哉江州司马之投记庐山曰他日行止进退得以自遂则左手抱琴书右手携妻子以老于其中清泉白石实闻斯言仆兹者欲自托以邀福于诸大君子之前仅竟有如此然亦未敢遽为谈也感公情逮率尔发之惟不令仆复以多言为悔则深以望于长者之终庇之也
　　与曹黄门书【赵恒】
　　某海濵贱士少而踈狂长有幽忧之疾其不足以用世不待人能知之虽某亦自知乆矣然所以厯中外官窃禄十五六年而未去者非但以老母在堂而因循于升斗间某之少八九岁时父母贫教之干禄而使授书于塾师师谓是儿俊利当有以折伏之一日跪之庭授之千余言成诵命之起又复授千余言又复成诵顷之所诵者数千言师为一笑而罢既年十五六自谓此非所以为学则又间取书中一二穷日夜而思之至忘其寝食而不辍人曰是子必病矣掩耳勿聴也人曰是子惫矣某不为辍则又日求当世兵刑漕运钱谷之书而妄折以古人之意谓必如是而后可以见之于用人指望而笑曰将以何为不顾也然自某在官也吏人抱牍满前积之盈尺俯而读之能四五行俱下仰而思之次第以对人有不中肯綮者鲜矣嗟乎此固所以病也而亦所以不病者也某教江西时属今总制舜泽苏公评其文而谓人曰才乎才乎固自别乎此舜泽公之言也其爱某也眎其子为丞南太学三年而当今吏部松溪公之为祭酒指诸生谓曰当观防愆君之经济为主事而司仓场之出纳存乎留都士卒之口者不敢自蔽也眎司篆岁余则尝申部运之规而来十余年不至之方面磨筭于部庭郤咸宁穵运竒囤之折也一日而为空虚内帑留数万之储谷米不足而济之以金金不足而通之以谷米司徒公旦夕立之于傍笔而与之语前后章疏数十上必出某手而后定它人不与也谓军士不宜俾轻易得后湖之版籍以诈害于非其乡其族之村民驳回参賛之堂咨因而大诟某于六卿之前进退自如也时无今陈芹山公者几不免于危祸已而自后湖来者尽得军人之情以复于直斋公而后叹曰吾固闻赵正郎今不复讶矣某又欲疏为江淛复布绢折色之规以蠲内侍之诛求一时寮友为之动色疏正具未上而得运同之报芹山再作而叹曰竒才难得某为出涕曰翁在边陲则某仗剑来归矣翁在台司当为翁及门而献策翁不以为狂也某闻天之生人有所限亦必有所纵君子之用人有所用亦必有所弃如某者若弃其短而用之则亦何肯遽出人下哉今得滇南六百里之郡逺在万里之外鸟兽犬羊之与居寻常自好者薄不为也乃不自爱重屈膝于诸公之前中心耿耿亦以宇宙内百年此身思窃自见分毫于后世耳今未察其志气施为之如何而其眎之也譬犹鼓策播精以食于人如荘生所称支离疏者此其所以灯下自怜抚剑而歌恨早不焚告于逆旅之庭挂冠金马之垣而去者也某之于明公虽尝乆仰芳声而未望见眉宇日者以滇中诸吏拜于堂下闻其事而悲之登之堂而问以所学欲援之泥涂之中而升之几案之上者惓惓也谚曰人不易知知人亦不易若明公之知某又何其易也士固屈于不知已而伸于知已当其屈也如昏如瞆踽踽凉凉以游于世者岂独某哉及其伸则扬眉吐气思欲乗青云之上而为霖为雨以施于世某今屈伸之感岂易易对俗人道哉昔者以诸吏见而未口出一言明公已知其非愚也今日虽千万言而不废明公不以为狂明矣是以敢尽其言伏惟怜其志而加察焉
　　与何仲黙书【孟洋】
　　洋顿首言仲黙贤弟足下比见家书知足下其道大行甚慰仲黙视仆初志如何乃今事与愿违殊愧同志足下能察此否自八月二十三日莅任巡厯荆岳嵗晏返省正月二十一日偶感于事遂决归计即夜渡江无一知者天明洎汉口始移文总司当道皆遣官致书追留至再及僚友亲自攀挽竟不能止矣二十七日道遇家眷同归二月四日达乡里恐足下闻之骇疑为书以布曲当是时即同僚仆无不骇者仲黙固知我恐亦不免耳古人有薄轩冕而不顾轻富贵如浮云仆何人也乃敢望此然私情不同势弗容已揆乎轻重之际究乎可否之极不待贤者而后能也槩言不宜归者三不能仕者七酌而论之不得不然亲在欲子显仕不宜归一也家贫俯仰不给近虽少置田贷人者过半需禄以养不宜归二也年未四十虽无所要亦未毕所欲施此不宜归三也仆凡思此三者审矣其如不能仕者有甚于此焉老父今年八十有一即且健人子之心讵敢恃耶老母少五岁业已懑不能自卧起迎养不可复无所托悠悠仕路何为止期此不能仕一也仆生而脆弱不禁烦苦三十一已见二毛前年嘉兴病湿几不能起宦情寖息今更不已衰槁日滋既归尚可逸情定神休养性灵少延嵗月耳不能仕二也方今冦盗徧江湖之间守吏贪虐十常八九素乏摘发之智又无驱剪之术坐视素餐实所不忍又上下喜同不欲作事即有一二举革嚣然议起徳不孚人谁能我谅安以受之又不能堪不能仕三也湖广连嵗兵荒民物困极无名诛求出自权贵殆无虚日固尝隂夺力制彼之积怨有俟而发又荆州课厰新设中官恣横暴民尤甚与之持乆必至构讐夫临事避难勇夫所耻足下视仆犹能如昔者下吏以贻亲忧耶自度不能安可苟处不能仕四也上下交际虽君臣分严自有定体有司承迎独过其则若勉强从命则顔赪骨慙稍有不齐同辈已厌之矣厌之不己譛毁投焉贤不肖考察于此焉定即无意于儌荣何苦徒取辱也此不能任五也且仆量既褊狭性复疎易仲黙所深知也平生不矜小节耻为曲谨又好饮酒言语无忌平居与人交谈常破肝胆见人有过好为面折或有事不可意便至狂发不顾利害无自饰之行而有好尽之失以此数端处今之世足下以为可免乎哉万万无是理也此不能仕六也朴儿少颇慧四方奔走失教年长日愚仅此一子俾之无所成立非父道也既无济于时又贼其子兼失之矣此不能仕七也旦夕自处情煎心裂卒有感触计不可解此但可为仲黙道耳夫人有询托辞以应可也违养志之常道缺瀡之余甘仆之罪不可原矣学有所未行才有所屈仆岂无是哉时艰智短亦或然耳若乃立竒行以沽名掩秽迹而弃世固仆平日所深疾乎时人不敢以自居乆矣仲黙能谅之乎足下体不世出之才抱有用之学量足以容众而权足以济时惟宜平志酬物行道是图天下所属望不可不勉矧清贵之秩以斯文风化为司桎梏无所交于目尘氛不能犯其虑俯视仆之所居而方其所负岂可同日语哉惟仲黙察之无惑二月二十七日洋再拜
　　与沈君典诸子【屠长卿】
　　一别足下遂作劳人东还内戒行李外接賔客终日驰逐夕至漏下四五皷不得休去冬十一月初四日始得奉老母涉颍又鞅掌可知也坐是乆缺修问我心殊劳颍故自小邑不谓又凋敝不可言延城广袤三里寥落数家一所镇与县官杂治军三倍于民城中所官専制县大夫莫得诘非一日所镇家人至骑马与县官争道其家之瓦覆而崇墉者问之皆千夫长百夫长家编民仅仅土室草屋泥垣蔽风雨而已城外块然荒土如掌大景于何有惟枯杨数株霜雪玲珑望如玉树可为娱玩葢东折而入于夀州北折而入于颍州此葢颍夀间一村落东北去颍夀二州治稍逺故别置一县治汉称黄覇所治颍川及灌夫家颍川者今河南汝州非颍上也唐宋所称颍川为欧苏宦游处者即今颍州去颍上尚百数十里而遥葢北不近箕颍东不近濠梁淮泗而自为一村所谓块然荒土如掌大者尔无所取义矣史称管仲颍上人今颍上有管仲墩然攷管仲墓在山东旧志所称谅不诬或相齐后遂家山东死即葬山东尔然颍上旧未有管仲祠颍人之不好事如此哉邑小而民贫征求作苦民日以不堪又界颍夀间为汴泗孔道车葢供亿不絶不佞以去冬十一月二十六日莅任之日绯衣皁葢逍遥乎须臾即衣故敝衣出城驰数十里扶伏道旁迎贵客贵客呵声如雷使人魂销村落数家旧犹不失本业且俗纎啬无华足偹饘粥近嵗为大水荡析民以县罄又土燥不宜秔稻蔬菜仅有豆麦鸡豚四种鸡豚又味瘠薄不可食不佞今下车禁鸡豚一无所市日麦饭一匙而啖干葫芦官舍頺垣败壁大风灌室号嗄不止老母苦寒夜起不佞手爇芦苇细君进汤汁土风诚然淳朴不复知官府礼法其最者言之可为诸君长安扺掌之资不佞下车之日旧令举公燕燕不佞堂上尽召城中千夫长百夫长及数辈龙钟而皤然者为乡老博士及故县尉丞州司马至有顶儒巾而青袍者称故上舍皆与不佞南面分席而坐堂上惟旧令下坐称主人县官不知所出旁一吏对曰故事明日不佞举公燕酧旧令诸君复来不佞方与旧令为交盘日夕不得休命从人治酒賔舘欵客尽彻门者炉火庭燎佐客驩又时时遣人谢过诸君至二皷醉饱尽驩遂相与约无待公燕奈何以交盘故慢客私开县门不告而去诘朝县官犹令人持帖子谢过也不佞今遭人无短长惟罄折而又善谢过畴谓屠长卿终肮脏人哉然于行公法则不敢尔矣此大都犹其小小者也其最不可为者城临大河河广十丈深二丈许先是去城垣犹稍逺嵗遭大水壊堤水渐迫城下今去城仅二尺许今年三月春水时至或夏秋间淫潦则城垣不复可保民其鱼乎奚官之为也危在旦夕方修筑河堤邑无一木石取木石当于夀州二百里外度支盈万金邑中一无所出而日奉上司之督责甚棘前官业已脱走今至不佞将安所逃不佞虽日夜焦劳蕞尔小邑寥落数家计无所出今方出庐外舍与土人多方区画尽出县治之瓦石以义倡百姓家借一石而草屋泥垣又苦无石则取败石伐枯杨不佞方且身帣鞲与土人同操畚锸列在负担日绕行百里而夜令人从门外报太夫人以无恙百姓见不佞忠诚人人劝也嗟乎畴昔搦管清言屠生今一至此哉不佞以前嵗马上驰二千五百里入京师去嵗间闗抵家又间闗奉老母渡淮而北喘息未宁又走夀州走中都走滁州走淮泗走扬州谒上官而归遂兴此役迄今形容枯槁手足胼胝又为风雪所侵蚀髩髪种种作枯松状双耳皲黑如木菌鼻促缩而善涕昨方庭谒上官局蹐无奈涕何葢不复曩峕白晳楚楚屠生天乎其以我为时夜也谁令聴之故人良苦始谓数字聊寄相思不意临书遂不能止勉旃先生努力霄汉






　　明文海卷一百九十八
　　钦定四库全书
　　明文海卷一百九十九　　　余姚黄宗羲编书五十三
　　忧防
  </div>
  <div class="pagination">
   <a href="明文海_page49.html">
    上一页
   </a>
   <span>
    ...
   </span>
   <a href="明文海_page45.html">
    45
   </a>
   <a href="明文海_page46.html">
    46
   </a>
   <a href="明文海_page47.html">
    47
   </a>
   <a href="明文海_page48.html">
    48
   </a>
   <a href="明文海_page49.html">
    49
   </a>
   <span class="current-page">
    50
   </span>
   <a href="明文海_page51.html">
    51
   </a>
   <a href="明文海_page52.html">
    52
   </a>
   <a href="明文海_page53.html">
    53
   </a>
   <a href="明文海_page54.html">
    54
   </a>
   <a href="明文海_page55.html">
    55
   </a>
   <span>
    ...
   </span>
   <a href="明文海_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
