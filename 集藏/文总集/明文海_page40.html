<!DOCTYPE html>
<html>
<head>
    <meta charset="UTF-8">
    <title>明文海 - 第 40 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 40 页/共 134 页</h1>
    <div class="content">　　钦定四库全书
　　明文海巻一百五十三　　　余姚黄宗羲编书七
　　论文
　　与项瓯东【王慎中】
　　仆所遣人还自三山得奉答书甚慰方遣人时正与洪君语度其不及不意及也而公于治行匆匆之际复教详至如此不但仰感情谊之殷又以窃知有道者所养从容暇豫终身无造次之时与所谓前定而不困者固此事也来教所云孔老异同而为文者不当襍出于老子而当一于孔氏之言其所及孔氏之得失虽未得其精要而欲学者一于此而不出入于彼义则正矣老氏得失今未暇答公书本非为老氏发故亦不必答也惟所以论为文者其义虽正而于识不为达也文之为道固博取而曲陈惟其所以取之者虽博而未尝不防于吾之极故谓之约其陈之虽曲而其义主于正则曲而不为杂南人周任之言每举于孔子以孔子之圣岂不足以矢口为言而于前人之言时有举焉所举虽前人之言而其意则吾之所欲言者矣龙子公明仪之言往往迭见于孟子而阳虎之暴其言亦有可以发者老氏之贤固加周任公明仪龙子而南人之陋阳虎之暴又不论矣惟其有取于老氏而皆出于孔子此所以为学孔子者之为文者也今称述必在乎经援引必则古先王如书生科举之文者岂不为正而岂可以为文而亦岂可以谓之知道者哉有甚似而实非有大反而正合非独文然凡人之事业功行皆若此矣非公之明何以语此义则序已付黄生入梓矣先此呈览仆于此亦自谓不为茍言者公得无又以其杂出于庄周而病之耶有以见教毋惜便风千万之望
　　答茅鹿门书【唐顺之】
　　熟观鹿门之文及鹿门与人论文之书门庭路径与鄙意殊有契合虽中间小小异同异日当自融释不待喋喋也至如鹿门所疑于我本是欲工文字之人而不语人以求工文字者此则有説鹿门所见于吾者殆故吾也而未尝见夫槁形灰心之吾乎吾岂欺鹿门者哉其不语人以求工文字者非谓一切抹摋以文字絶不足为也盖谓学者先务有源委本末之别耳文莫犹人躬行未得此一段公案姑不敢论只就文章家论之虽其绳墨布置竒正转折自有专门师法至于中一段精神命脉骨髓则非洗涤心源独立物表具今古只服者不足以与此今有两人其一人心地超然所谓具千古只眼人也即使未尝操纸笔呻吟学为文章但直据胷臆信手写出如写家书虽或疎卤然絶无烟火酸馅习气便是宇宙间一様絶好文字其一人犹然尘中人也虽其专专学为文章其于所谓绳墨布置则尽是矣然番来覆去不过是这几句婆子舌头语索其所谓真精神与千古不可磨灭之见絶无有也则文虽工而不免为下格此文章本色也即如以诗为喻陶彭泽未尝较声律雕句文但信手写出便是宇宙间第一等好诗何则其本色髙也自有诗以来其较声律雕句文用心最苦而立説最严者无如沈约苦却一生精力使人读其诗祗见其捆缚龌龊满巻累牍竟不曽道出一两句好话何则其本色卑也本色卑文不能工也而况非其本色者哉且夫两汉而下文之不如古者岂其所谓绳墨转折之精之不尽如哉秦汉以前儒家者有儒家本色至如老庄家有老庄本色纵横家有纵横本色名家墨家隂阳家皆有本色虽其为术也驳而莫不皆有一段千古不可磨灭之见是以老家必不肯勦儒家之説纵横必不肯借墨家之谈各自其本色而鸣之为言其所言者其本色也是以精光注焉而其言遂不泯于世唐宋而下文人莫不语性命谈治道满纸炫然一切自托于儒家然非其涵养蓄聚之素非真有一段千古不可磨灭之见而影响勦説盖头窃尾如贫人借富人之衣庄农作大贾之饰极力装做丑态尽露是以精光枵焉而其言遂不乆湮废然则秦汉而上虽其老墨名法杂家之説而犹传今诸子之书是也唐宋而下虽其一切语性命谈治道之説而亦不传欧阳永叔所见唐四库书目百不存一焉者是也后之文人欲以立言为不朽计者可以知所用心矣然则吾之不语人以求工文字者乃其语人以求工文字者也鹿门其可以信我矣虽然吾槁形而灰心焉乆矣而又敢与知文乎今复纵言至此吾过矣吾过矣此后鹿门更见我之文其谓我之求工于文者耶非求工于文者耶鹿门当自知我矣一笑鹿门东归后正欲待使节西上时得一面晤倾倒十年衷曲乃乗夜过此不已急乎仆三年积下二十余篇文字债许诺在前不可负约欲待秋冬间病体稍苏一切涂抹更不计较工拙只是了债此后便得烧却毛頴碎却端溪兀然作一不识字人矣而鹿门之文方将日进而与古人为徒未艾也异日吾倘得而观之老耄尚能识其用意处否耶并附一笑
　　又与洪芳洲【唐顺之】
　　近来觉得诗文一事只是直写胷臆如谚语所谓开口见喉咙者使后人读之如真见其面目瑜瑕俱不容掩所谓本色此为上乗文字扬子云闪缩谲诡欲説不説不説又説此最下者其心术亦畧可见眉山子极有见不知韩子荆国何取焉近来作家如吹画壶糊糊涂涂不知何调又如村屠割肉一片皮毛斯益下矣试质之兄其有防焉否
　　答华补庵【唐顺之】
　　鄙人不敢刻文心事具见于所与王南江书及与令【阙】安子介言之已详执事谅我此心乆矣而益泉大尹忽为此迂濶之举昨有书道心事于益泉如石沈水竟不见答鄙人罪谪之余也传曰身隠矣焉用文之罪谪之人自合闭门杜口岂宜以文章自名又岂宜以大书刻木以标榜于世且所谓罪谪之人者其于当世尤最得罪于势要有力之辈而益泉为之刋刻文字是昭其与罪人比而与势要有力之辈异其好恶也岂惟非仆之福其为贻累益泉亦甚矣平生本不能为文此心自知而一二相知偶以为可虚声所集众谤遂归诚以文者豪士之所竞而名者造物之最忌譬如支离侏儒之人本无拳勇不能格鬭偶尔嬉戯扭首摇目舞腕曳脚而里人不解事者见其盘旋之影从而悦之悦而奬之以为有拳法而道之于人至使当世拳师打手疑其鬬已丛起而哗之不知彼固支离侏儒人耳且彼固自知支离侏儒人也何尝自谓有拳法其亦何心与人鬭胜负哉奬者逐影疑者附声世俗可笑大率然也仆之得名与得谤何以异此虽其畴昔知厚之人犹或不免睽目相猜怒仆自度本无可致猜怒于其人者只以不合弄笔舌及不合盗虚名之故耳迩来深自悔其少时篆刻之技经年束书阁笔絶口不敢道文字以自附于村野不识字人而后为快如侏儒矫前日嬉戱惹事之过手腕亦不一出袖口自谓庶几免矣栁子厚云岂可使呶呶者复入吾耳而益泉乃方为之刋刻行世以竖拳法之赤帜而滋拳师打手之疑哗既与仆私心相戾其于益泉亦何益焉仆之私心尤有所不可者平生所与交游书札率如户外二屦密相规告之言今乃大书刻木以翘人之过而彰已之讦直岂惟心所不安其何以腼然与友人相视乎虽友人素多善类不以受尽言为讳然在仆则不可也内量之已外量之人量之人者此书尽之量之已者与南江书及前与益泉书备矣量已量人无一而可因知益泉之必相谅也
　　答蔡可泉【唐顺之】
　　别乆不胜懐念每于士大夫徃来间得闻兄政声善誉为慰仆自正月冒病今尚在牀也二月三月之间濒于死者三四已分与世长别今渐有生意然精神则益耗矣盖外肾痈疡痛楚不堪之故也来书所示刻文一节正以此事为锡尹卜君所苦极费口舌近忽得遵岩兄书又道及纪山刻文之説方辗转无可奈何欲托洪方洲百方止之而来使适至是造物者亮我之衷而赐之便也知我莫如兄岂待多言固知此事之必废罢矣仆不才岂敢以文字市声名于世者哉山泽迂僻之性每闲静中得一适意形骸之外则觉此身亦是赘疣而虚名果是羶气不能早自晦匿使野人姓名尚有闻于世间以为此身之累不及古之织帘箍筩之流使人不得知其姓名者每自笑前生业障之厚也其又敢以文字市声名于世也哉即使欲以文字市声名于世亦其文之最工者而后可自古文人虽其立脚浅浅然各自有一段精光不可磨灭开口道得几句千古説不出的説话是以能与世长乆惟其精神亦尽于言语文字之间而不暇乎其他是以谓之文人仆不能为文而能知文每观古人之文退而自观鄙文未尝不哑然笑也半生簸弄笔舌只是几句老婆舌头语不知前人説了几遍有何新得可以阐理道而禆世教者哉此皆肝膈之论非茍为谦让以欺兄者爱我如兄如曹君虽欲使吾文不朽吾文其能不朽乎否也兄试观世间糊牕櫺塞瓶瓮尘灰朽腐满墙壁间何处不是近时人文集有谁闲眼睛与之披阅若此者可谓之不朽否耶本无精光遂尔销歇理固宜然设使其人早知分量将几块木板留却柴烧了岂不省事可笑可笑兄书中有发明性真开示来学之説仆又非其人也且所以发性真而示来学固絶不在言语文字闲行已多缺而强饰之于言语文字此性真所以益凿而先辈之所以悮后学而眯其目者也仆自三十时读程氏书有云自古学文鲜有能至于道者心一局于此又安能与天地同其大也则已愕然有省欲自割而未能年近四十觉身心之卤莽而精力之日短则慨然自悔捐书烧笔于静坐中求之稍稍见古人涂辙可循处庶几补过桑榆不尽枉过此生居常每自笑不能敝却精力以求文之工然窃幸其文之不工而稍蓄余力亦尚可以他为也是以语及文字辄茫如隔世事或不得已应酬一二篇亦信意打抹真所谓老头巾矣以少年欲求工于文而文犹未工况于今日意兴若此则宜益浅陋无怪也不识曹君何取乎今曹君已去此事行止皆在兄手相知如兄而复不能信我此心必欲为此业障以増墙壁间之一尘而后为了事则与兄二十年之交便可告絶矣写録多讹诚如兄言尝欲稍改差字留一正本藏之于家又自以为本无足闗击于世讹不讹不论也且捐书烧笔亦已多年既无正本又无新稾诚无可以应兄命者奈何至如遵岩之文则必不可以仆为比遵岩以絶世之资又用力专而且深故其文雄浑雅奥自北宋而后数百年间特然杰出以名其家所谓能不朽者也惟单刻此集足为文章家指南而一洗近世文妖之弊正不必以吾疎庸之文溷之也尊翁老先生表文原有今春之约平生不敢与人不信而况敢不信于吾兄乎但自正月到今图死不暇是以未能执笔倘病体复得为完人必于今年寄奉也
　　论文书【舒芬】
　　文章家辱不以芬无似诏以作文法是欲引而升诸庄骚太史韩欧之堂意则盛矣然芬窃有见焉典论失大本莫适主也不足为文章家称説唐人不知韩子曰愈以六经之文为诸儒倡虽愈何敢望六经之文哉宋儒祖是论紫阳朱公亦云六经治世之文岂不知易之兴也当商之末世而风雅多夷王以下诗乎春秋则又逺矣目之以文且不可况槩论以治世乎老兄之论要亦未离此义恐古文当始于逍遥游诸篇而昌黎则大成矣六经未可以文法摹仿也书礼纪述即事见道风雅咏歌以声和律曽何句法章法不类之顾耶易始伏羲不知六画竒耦其句法章法果安在耶春秋仲尼所笔削也简者一字繁者仅三十五字其句法章法果安在耶故今之论文者动称六经则亦前人悮之耳愚尝以六经当以道论不当以文论此也惟是记诵不勤体认不明躬行不诚而求文擅作者之塲未之有也盖无记诵则古今上下礼乐名物器数无所证据无体认则天命人心之微王道霸术之几无所适从无躬行则施设注措之畧操纵阖辟之权欲布之笔札之间而信于宇宙环海之内必一出一入而无亲切有味之辞也韩子曰本之茂者其实遂膏之沃者其光煜仁义之人其言蔼如也吾取以为法是耶非耶非也则大鹏图南而培风怒飞庄生之説信荒矣芬谓作文而主是三者则迁固不足多也茍不循其性而漫焉曰六经之文六经之文则不独为邯郸之步也法言中説为子云仲淹平生之累矣伏惟终始教之
　　寄后渠【顾璘】
　　邮使还得手书甚慰乆絶同心之言奚翅如兰把玩不忍释公果悔嗜酒攻文之癖则万年之庆然结习极难除恐见猎复动耳如何如何文序诠古人之文死者自当心服璘精神衰耗只见此道非用力可尽所谓得之于心应之于手虽陈言然至理实不出此譬之圣人之道动容周旋中礼者安有防检其间必至耳顺从心乃神化之域也作者其始病于有意其终病于有迹自曹丕立意为宗一言啓六代雕镂无穷之祸孟子曰始作俑者其无后乎五经四子姑勿论歴代文人吾所深服者屈原庄生荀况贾谊太史公其人皆直吐胷次无所钻研粉藻于笔墨谿径故文词明直意味深永可续诸经传视左传国语犹夷惠也其后韩愈氏独得其宗当观其原道诸作为的若进学解诸文必其少作未可论定宋欧王苏氏父子所见甚确老苏得矣王伤刻欧苏伤易乃其天性使然犹师商之过不及不可深病也六朝之非不俟更谈若扬雄王通与栁宗元诸君皆见其末未见其本栁氏晚年觉之故栁永之作极可诵惜乎不乆而遽没也诗则风雅之后惟汉十九首及建安得其传两晋若阮陆左郭靖节诸公犹有存者可怪宋谢氏一出倡为刻画凿死混沌即他日西昆之义山学者靡然从之而末流遂至陈隋之靡丽古风尽灭可为痛哭至唐陈李崛起苏州继之真可谓大雅工部及王岑诸公格律雄健当孟氏泰山之岩岩谓非圣人之徒哉髙氏品彚防题李杜曰大家而别于正宗未尽是也仆衰矣无力供簿书矣得遂赠典后将请归去计与足下相对无时因贵乡马司谏便辄奉此书望赐教订以代面谈余惟加爱是愿
　　论文书【顾璘】
　　仆闻达者痛乎卑俗狂士亟称古人虽傲睨凌厉废中和之经然旷志峻节固一世之雄也仆度徳程力不逮懦夫岂敢望此事哉然思不弛心语不辍口着之毫楮呈之友朋至再三而不厌冀豪宕之士一进乎此使已摅懐古之幽情释悼世之积忿耳何必在我耶夫文章士之业也孔子修六经以建百世之则而百世弗能述盖折衷理道之极经纬天地之章子渊不能得其止游夏不能赞其辞身没响絶亦其然耳下是左氏蜚声于东周庄生逸响于防土灵均哀鸣于汉上太史建议于西京谊舒子卿渊云褒向扬芳撷藻前后相属而汉之文章炳然于金马石渠之署虽纯疵相形遐迩异趣要皆作者之殊列也乌可訾之哉仆虽殚力竭智不敢望其下体然仰探六经下逮数子未尝不拊膺击节怅然远懐执事之才百倍于仆其于古人皆可超其躅而拊其背顷者获读拘虚集所载才丽学侈诚今闻人也惜其选义沿近习体物乏沈辞比量作者尚出其后岂徇俗之趣未尽纳诸古哉独长书十余章宛悉情事读之悢悢填词数阕轧诸宋人吾爱之重之而不为执事称者先其大耳夫今之同志寡矣同志如执事才且茂异复尔乖剌谁能黙黙盖登危者骇步入静者疑影今之视古岂特危与静已乎吾恐既疑且骇则必反走而下趋矣执事不弃谫陋惠然下问仆亦不揣本末谬进不惭之言盖友道贵直谅君子之爱人非茍为姑息而已昔刘季绪才不如诸贤而好诋诃文章曹子建论其非吾固谓子建失论也今有南威西施之容毕妆而鉴焉鉴之所不及在侧者能诲之岂在侧者之容固美于南威西施哉妍媸都鄙其辨一也如有不自美其容者仆能效在侧者之勤矣执事毋内罪之
　　与少宰王荆门公书【董份】
　　顷方具啓付之小孙恭达记室而仆辈从舟北上恐其稍迟故因徐壻遣人复为附此昨儿还道我公欲得鄙人旧稾録成帙而备览观焉因盛言公之意甚勤其属之甚切份岂有敢辞者然向来交游不知其不肖欲探其槖而出之者多矣而份竟不敢出即儿醇自以其意请者亦数十百矣而份终不敢出斯何物而欲秘之哉其所以然者盖份少尝读古人之书颇能窥作者之意究文章之旨亦尝畧得蹊径辄不自量而欲妄追往昔成一家言此其蓄积者大矣顾其才有不逮性复多病大槩每嵗伏枕者逾半心慊慊不自持故不能竭精毕力以副其意而徒因世俗黾勉应酬聊以塞责免咎既而展诵则曩之所得蹊径者非但不能践迹而且往往背驰相去天壤矣是以既成之后每当一读辄复自惭惟以録授其人不复更存其副即成者亦不自爱惜其间散落者多矣尝以文自秦汉以来必有蹊径得其蹊径而既得登堂又能入室者此古之宗工大家卓然传后世而不朽者也得其蹊径而未能遂臻其堂室者则或传或不传后世或尊称或否者其次也其有未得蹊径而才亦足以自骋气亦足以自凌有不得亦有偶得则虽不能以必如古人必传后世而亦足以名擅一时者此又其次也而世之人才不足称气无可取不过巴人下里耳而惟其不知蹊径也故不自识其合否不自解其是非而落笔不休腼顔自许凡忝仕籍必梓一编人或愤之至欲借秦火余威投之者言虽若过而其多已甚则其可厌亦宜也今份畧知蹊径而才与气不能副之匪惟堂室即藩篱未越焉故深藏而不敢出亦庶几古之知耻者耳而公不察其心数加怂慂而徐壻泰时之奉使也公寓意尤勤且切临别嘱之再三且云子他日使还赴公车而见我当即以是为贽矣于是徐数过请之儿复跪而助其请焉以为公在交游则旧知在文章则识者今从数千里外数致勤惓而数谢却之恐非古人所以待知已之谊而取正有识之心也且泰时方鼓箧公门将借手以见长者倘不得此则何以复为贽之命耶况古之子弟其家大人有一言必谨志之有一善必谨纪録至勒之彞鼎示之子孙而醇不能自喻其诚未遂所请使家大人所着未一布宣则醇之不孝深而死罪莫赎矣且家大人自谓不能竭精毕思而数十年精之所劳思之所搆实亦在此将天之意未肯遂泯斯文而假之有识旧知以回其深执不然之悃未可知也份因其言辄亦感动遂忘其耻而稍繙阅之则数十年间弃置已乆南还舟润而箧封不啓腐败颇多盖平生散落者十之四腐败者十之三而鼠囓虫蚀漫漶不可考者尤多焉所存直一二耳而类皆手书诸无副本壻虽遣人缮写大畧亦十余册矣适尝校之则漫漶者腐败者必沈吟记忆可渐补续而所遣人亦复自多谬误更须屡校乃得无讹而份病虽渐瘳元神未复不能遂劳恐当淹至冬初方能再遣驰上也顷者繙阅之始儿见其漫漶骇而欲泣曰今尚若此使逾数载当复何如兹令醇得稍为加裒而获免于不孝之万一皆大造之赐也是以与壻喜跃而深感焉欲刺骨矣而不知份虽下慰儿女之私而上贻知已有识之丑傍萃儒林艺苑之讥则份感虽固深而耻实増甚耳病乆精力甚乏不能翦裁遂致芜蔓且因公通家谊笃故以家人语进焉惶恐惶恐
　　复王沂川书【何良俊】
　　恭承嘉问为日乆矣第株守海上无縁得一瞻奉以聆清诲系仰之私何能有忘耶适令甥来缄至教札惠训谆复奬与过情乃知大雅含降意末品如此感服感服且得捧读佳集格制精严藻思绵缛诚艺林之鸿搆也冗次未得卒业亟读三四篇若函牛之鼎尝其一脔固足以厌小人之腹矣更谕以编选我明文章此岂特为先生不朽之大业实亦昭代华国之永图甚善甚善但尊谕以篁墩文衡为斥华摘实故欲专以昭明所选为例小子之见则谓言而不华诚不足谓之文茍使华而不实则又何所用之必也体备质文辞兼华实庶乎彬彬可称而编选之家亦不失为通方之论矣且文章所称叙述详雅则史汉为之宗藻思纒绵则齐梁擅其美碑颂当取模于崔蔡序志必驾格于韩苏兼是数子融贯通彻而以时出之然后足为艺林之宗工仆徒有慕于昔人终瞠乎其莫前而不得不有望于先生者也文选目已得细阅诗类似专重乐府虽古诗亦仅仅数首近体则全不入选试观昭明之集乐府特十之二三而游览行旅杂体居其七八今何太畧如此亦须稍广之夫诗之体格以时而降即陆士衡顔谢诸作中间率多排比已为近体之滥觞矣今安得独遗之望严校啬取亦编入数百首庶乎体裁斯备而后代可无遗憾文评一编校练可方谈艺録评摭足拟诗品乃近代作者一案断自媿小子亦得厠名其间夫青蝇飞于堂序竟日营营不逾寻文及其集于良马之尾不崇朝而自致千里其所附者善也乃小子何幸如之长谷近作如布赋六朝声偶集序等篇皆可入选幸録之仆近补刻説苑序一篇敬用呈览伏惟删润以备采择草次布复千万照察不宣








　　明文海巻一百五十三
　　钦定四库全书
　　明文海巻一百五十四　　　余姚黄宗羲编书八
　　论文
　　答陈鲁南太史论唐人诗文【马一龙】
　　古之作者文若六经孔孟诗若三百篇离骚又何如其次也汉魏以下韩昌黎栁栁州之文辩博雄肆李谪仙杜少陵之诗豪迈隽逸唐人粗可传诵使天下后世不敢美恶置喙者惟是四子而已然栁已不及韩杜不及李其间几微之相去千载无人招四子精爽于几案间与之论折其衷余每见古人制作妙在意与趣耳意趣之妙复所得有最次若栁州意在文而昌黎无文文以达意而意不留少陵趣在诗而谪仙无诗诗以发趣而趣自成故凡意趣自然之适若决河防横溃四出而其纵横曲直广狭浅深无所往而不洋溢潆洄以为湍潴以为泽凝澄为渊沚冲激为淙决之殊西东搏之而使上下变不一而体各足此无他其本裕而其出无穷其用不竭其几不息其势不可遏有如此者故古人之不可及在意趣意趣所至而充其才以张弛造化出入古今贵其在我者有本也本之不裕则吾奔走受役于章句声韵之末牵引附合劳攘百倍而筋力惫矣盖吾身与众物等而心统众理为天地万物所同出之原其体至虚包涵受纳无物不备宇宙之大日月星辰山川草木鸟兽虫鱼昭著于上下者皆吾身之所有取其所有以为适感者应则感无常而应常裕本之在我为意为趣而物与我自相参焉然意发于内其机触于有感趣得于外其妙通于罔觉故有感之机动于天罔觉之妙入于神惟神惟天斯可以言作者否则文焉诗焉或狃于意而不化或徇于趣而自苦其下相禅以为能家所窃不过古人糟粕无复有自其心出者此犹借西江之水汲以盈辙而引之使流其进不能逾井繘所绪出者不能蔽牛迹方寸之苇汨刺其中则徃过者不能续何也非其所自有也所得几何哉四子以下相袭为世痼乆矣公能脱去病根入栁杜之门而庶几可登韩李之堂犹惜少时束缚就举子业虽得知本之学而其充实发越处或未尽此心之量仅与唐人比之亦是限于命者
　　与达时明余子南等论文【马一龙】
　　来谕时文古文某不谅诸兄何见也岂以科举中式者为时而以碑铭叙记诗赋者为古耶殊非知道之语前辈论文章以理为主以气为辅而作文者必先立意然后定格然后命词意为上格次之辞为下时文古文一也其中式则时文有排比对待之病但意在格中何忧不式格髙意病虽式不文若排比对待必有意义不害其为时亦不害其为古耳立意浅近虽三坟五典之体系传檀弓之言无裨于道无闗于世教安在时与古之间吾未能时古益莫之知矣竢他日面隲
　　与季朗书【刘凤】
　　与兄从事最乆情无不相悉然仆多忽忘愿请者数复不讫忆去嵗淮北游时系念况从此浩不可期中夜思之惊叹不寐所共厉者文兄才雄倬衍丽非仆所望若其精理覈诣仆尝得质疑焉不可一日离舍此逺去此私所怅怏慨惋不自适者也所欲有谒且摭一二夫经传周秦间书此诠言之轨然意所向何古之法萌动于中茫昧未显非所思存譬水之浸淫因导之流故辞假之手少复综缉而已使坎未盈岂能强决意未蓄手能为之辞乎故肆意而作縁手而奋者善文也规似揣裁合变赴防融络构冶连类错绘者文之牵泥未光也所以力去陈袭铲削雕凿必直致飇举云骇霆疾而含混悠逺英嘅静挚未尝有意而法度在焉若庄氏综辞直无所谓而纵横数万言无不灿亮莹洁秦仪睢泽立谈顷刻竒辨藻辞劲气逸彩岂思构组撰哉皆自然得之故敏速仓猝应机蠭涌其斯之贵若其淹缓研唫采摭按覆则虽肆丽而典峭越以谲尚不足难而况彼弛解穉淡散乱拙弱若今之所为者何算也且兄与仆力开新体首辟莽翳何有所借寄假待而小人大言过不自愧翻谓穿缀又谓多故实夫不能解而妄诋犹之可也谓之易而不为抑何罔之甚哉且假能为何不为仆辈竒恣佚宕而乃守彼区区不足一笑而自谓能将谁欺哉故实者据事陈义固必及之初非借此而工彼自不学而患其奥僻则必如彼而后善欤仆往为诗颇咨淳父未尝忘彼小人者仆辈诲导之多矣每操戈弯弓何鄙之甚兄自今冀共閟之勿轻语人也今天下半为王氏学岂王氏才胜兄与仆哉故借势位耳兄迩者立致青云之上海内当复为魏氏学不乆矣魏氏学行亦何异仆哉窃所愤悒不平欲一泄胷抱以寄之无穷者不惜重言之夫涉世取位随时屈伸兄之笃密亦似太甚虽鉴仆疎诞遭尤招嫉是矣事有固然无足深虑机变权畧辨识筹计神鬼隠幽世岂有能出仆辈度内者哉然不能兼得斯亦非虑之所及矣侃侃正议庄色峻严敦重风望不少假徇彼终何所为蝎螫哉得失有分非人能为煦煦和谨徒使渫恶恣嫚悔耳幸无为鉴之过茍未然者愿有所复无惜
　　与陆芝秀才书【黄省曽】
　　省曽白紫芝秀才足下近承枉趾间金生用出吾子赠颂王君仲回之歌推其文章直曰竒于天下夫友朋相酬固亦贵于吹榜然不宜如此之太甚也夫文之欲竒于天下也亦难矣前哲姑置勿论国初宋王诚意伯诸公博洽聪颖伦絶一世然又倥偬兵马煎熬筹济卒皆不能大畅以并于古人逮于东里徒持浑厚闲淡之体以主张后进而委靡不振之风亦由此而开矣至治间有罗公玘者好为竒古而率多怪险饾饤之辞居金陵时每有所造必栖踞于乔树之巅霞思天想以搆脉意或时闭坐一室客有于隙间窥者见其容色灰槁有死人气皆缓屦以出吾苏都公少卿与伊乞厥考墓铭铭成告少卿曰吾为此铭瞑去四五度矣今其所传圭峰稿者大抵皆树巅死去之所得也宜其超旷今古而中契昌黎栁州者亦甚鲜矣至有不可读句而诵者是乃好竒之膏肓也夫罗公好竒终其身而且不得以擅竒名于天下仲回者年始三十其为文仅有数首亦不过谈笑觞俎率意为之而已予尝见之生涩偏苦间似释氏之言然去俗趋幽是其长也竒且未得而安能遂擅乎天下之竒哉此吾子不思之过也又尝见人称颂之作稷契加于汚吏李杜献于儿曹肺肝沈昏不可救药吾子非其流也幸勿效之幸勿效之子若欲知当世能文之士愚虽不能了而所遘接者亦不下数十家各有门户各有短长待吾暇日悉当抵掌而论省曽再拜
　　答戴岳书【黄省曽】
　　吾姑壻定逺公之卒也数年矣吾子不以省曽为陋而铭书之旷于数年者一旦而诿之于仆仆固非其人也敢不执笔以报吾子之盛心然窃观今之世自王公而下其淫恶滔天孱细屠贩之辈不为少矣其死莫不有铭其铭莫不称述其善盖淫恶滔天孱细屠贩之家其藏箧尝牣而不匮不过少为金帛之捐而称达官通儒者乃甘心俯气赞赞扬扬而不已此无他天下人心同趋于利而善恶不明故也子试观于今之人家孰无铭铭孰无善是何尧舜之世尚有四凶人而兹时何时乃比屋而可封也大人习之而不以为非君子安之而不以为陋朝廷纵之而不以为禁所以龌龊之臣逆悖之子无良之妇皆不妨乎令名而死而春秋不可复作矣愚尝痛以为耻誓不为此文以陷于誉墓之讥今子乃欲予以铭子之先人葭莩亲谊固不可辞但当实録吾子先人之行瑕瑜具存勿夸虚欺诞明白而告予也然后为子书之精神面貌庶几不失其故而吾子先人之心亦不得有愧于泉下矣子其图之子其图之开国勲伐并行畧详来其无忽省曽白
　　答陈两湖【罗洪先】
　　仆少有文字癖稍长窃漫为之而蹊径缪误肆笔所书陈言熟语参杂无择固知絶不类文而血气日衰又不能淘洗煅炼则已自分弃掷于人必矣兄本以文名家乃时时相向虚心借问如不及者可笑也当其肆笔时亦窃以为文有源委非人所能强为也夫子不云乎辞达而已是辞其后也将以达意意实先之故有蓄意而不尽形之辞者矣未有辞至而意不足者也意不足辞无所于至譬之于水混混有源以出之矣然后舂击而为涛渟涵而为渊迅驶而为遄萦回而为澜衍迤而为波光浮纹蹙沫溅洑射随其所遇各効奇巧以尽变态而又晶荧澄澈不入滓秽至其经流之连络又且诘屈宛复自源达委靡有断絶使人迫而观之心神昭旷徘徊而不能舍夫文不可以强为也何以异于是古之人有能之者必其中有自得实见此道之流行横斜曲直小大清浊无所不在于是触几发微或縁彼而归此或即古以显今细则取巨巨则取细常藏于变变藏于常纷纭轇轕不可终穷欲不为波涛湍澜之类不可得也辞尽其变而意始融意融而后辞乃益至虽欲文之无传亦不可得也不见丹诀禅偈乎辞若鄙俚然而终必传者其中诚有之也仆则安能为若兄之文脱去往日蹊径正与仆同而造辞之工则沈秾敷腴句殱字刮使读者茫然停思而后能悟其措意如送范东明文立论正大无复可议独欠专欠断时复野战虽多渊澜却于经流不免分杀其势此仆一隅之见非所语于大方不识以为疵蔽否兄往日论遵岩文亦云肥皮厚肉然此但据其辞云耳眼前人若遵岩于文忒杀有见虽辞甚丰厚然意之所起皆出入变化不甚拘常而就卑故其辞皆能究其意之所极而后止不徒为应酬而已惜其颇费探索非尽胷臆流出视荆川不免让步然断断必传无疑也冬至后因病黙坐不复对客承遣使多遗又有重委不敢虚辱辄破戒草此惟教之
　　与王元美先生【屠长卿】
　　隆髪未燥即知有呉防王元美先生蹉跎三十年犬马之齿长矣日手大篇耳荣名梦寐圃终属隔尘言念哲人临风怅结隆海以东竖儒耳行能无所比数而好古有之每读古人文章则驰神徃哲恨不得与此人同时时过其故里经其坟墓考其陈迹或故物存古人之遗或片语出人间之秘辄冁然大喜且披且诧想见其人神惝怳乎回翔寥廓之外而驰骛太上之前此何也又如先朝李梦阳先生近世李攀龙先生业已恨余生之晚不得奏薄技挟櫜鞬以一当两公徒负髙山之懐抱下泉之戚矣隆赋材故卑抗志颇逺不能建标艺坛而徃徃愿北面大雅匪云同志亦其性然矣昔然明倾心于国侨甯越委身于晏子荀爽御车于李君廷尉结袜于王生君山叹息于子云中郎折节于王粲精之所向九原可以执鞭神之所潜虎贲可以陨涕诚以缁衣之好笃好爵之情縻也嗟乎徃者不可作矣不图隆乃得与元美先生同时又吴越相去近也世无先生因羡异代世有先生何羡异代而乃空懐佳人竟违良晤河清难俟日月易徂隆支离涉世已见二毛而先生亦垂老倦游将图五岳恐一朝长毕卒负平生令徃者诸公笑我泉下同天壤者承睫不见慕古何为乎且隆束发为诸生厌薄制义中艳古雅读广成素问则霄雿欲僊览竹书元苞则形骸遂徃近探禹穴抽秘金书遥望岱宗覃思玉简又邹鲁悦孔孟之仁义濠梁慕庄老之虚之罘诵李斯之古文湘汉懐屈原之词赋龙门仰太史之跌宕成都爱相如之丽藻大梁艳邹枚之浮华淮南羡八公之鸿烈幽蓟喜邹衍之谈天青齐惊淳于之炙毂稷下服田巴之雄辩灵光覩文考之俊才天台髙兴公之逸韵诸图书秘记古文竒字颇尝泛其洪波収其钜丽可谓穷老不厌专精靡他顾生也贫贱僻处东海青山拄屋寒潮在门波臣窃窥鼋鼍相吊客无大雅座鲜髙言识比夏虫见同河伯僴然自奓髙步濶视谓于世无双譬如夜郎王之倔强于南徼扶余国之自雄于海中亦可笑矣既而自拔幽囚稍窥朗奋然决起欲出而与海内豪俊论文谭艺而天刑不解人事多违始困诸生继束官守冬蹑雪仓皇涉淮不屈首苦簿书则折腰趋公府促訾咿扶伏婉娈丈夫工为蛾眉百链化为绕指髩儵为朝霜雅志都丧俗情转深吏事日婴旧业尽废终弃大雅寤寐永叹命之不淑安用生为每望吴防云亭亭起如车盖耿耿余懐恨不得即解印绶从先生散步长洲之苑尔近世七子砰有声并驱方轨横行中原茍有遭之人马辟易数十里矣然愚窃谓先生最胜譬诸七雄当为秦楚先生富材劲力靁飇驰包络千古吸荡六合固已赤帜徃哲宁独白眉数子乎即如李于鳞雄深竒古非不惊动一世标异将来诗无论论其文信竒矣先王推毂济南亦至而愚以为无当先生何也今夫天有扬沙走石则有和风惠日今夫地有危峰峭壁则有平原旷野今夫江海有浊浪崩云则有平波展镜今夫人物有戈矛叱咤则有俎豆晏笑斯物之固然也借使天一于扬沙走石地一于危峰峭壁江海一于浊浪崩云人物一于戈矛叱咤好竒不太过乎将习见者厌矣文章大观竒正离合瑰丽尔雅险壮温夷何所不有尝试取先民鸿制大作读之书如盘庚礼如檀弓周礼如考工记亦云竒古近险矣而不过偶一为之其平旷莹彻掲日月而临大道者固多他如穆天子传左国庄骚秦碑吕览诸篇虽云魁垒多竒而其平易者亦徃徃不少惟扬子云好竒言言艰棘后世而下论者为何平生辛苦虫鱼自况出竒间道终属偏师固未闻独模后人尽掩前哲也先生尝谓李王孙竒过则凡老过则穉嗟嗟独王孙哉于鳞之竒驱骋周汉固非子云敢望然言言若此终堕好竒譬如终南悬崖竒矣然使终日而在目则厌不如日月之光也江上裂石奇矣然使终日而在耳则厌不如云之奏也信如于鳞标异凌厉千古吞掩前后则六籍之粹白汉诏诰之温厚贾长沙之浩荡司马子长之疏朗长卿之词藻王子渊之才俊六朝之语丽不尽废乎即天又奚以风惠日为也故愚窃不自量谓于鳞虽竒而无当先生先生何所不有也有于鳞有献吉又兼有徃哲而又自有元美广大变化斯其所以极也读萟苑巵言辩博哉如涉太湖云梦焉读弇州集魁瑰钜丽和畅雄俊哉如泛大海焉又如观造焉其为文包罗左国吐纳庄骚出入杨马鞭棰褒雄其为诗链格汉魏借材六朝同工沈宋登坛李杜诚天府之髙华人文之鸿钜作者之极盛矣观止矣然小子隆又窃有疑焉隽永之中不嫌杂俎闳丽之极间出麄豪又撰著太多篇章太富宇宙羣品题咏靡遗古今万状搜罗畧尽无乃伤于杂乎岂造之中本无所不有耶窃意无所不有亦必有所无矣游目羣玉之巅失足阆风之上精魂摇迷不知所适何时抠衣登堂面受大教也隆自知小技不合大方区区之心欲自进门下亦无盐之所以见齐王也然先生广心逺识延揽四方豪俊惟恐失之岂可使门下不知有东海屠生哉吾乡沈嘉则先生声律雄大与龙伯争长东海鄙数千年无大雅其他琐尾者又不足道赖嘉则出一浣之耳先生以为何如友人沈懋学者其人英雄善谈萟谈兵谈堪舆家言体貌不甚伟能运铁矛手馘百夫畴昔尝散千金走九边观戍垒结交豪杰将帅藻思超逸落笔万言虽不甚深古而雄快可喜又忼慨忠义重然诺笃交游多情称丈夫哉先生不可不识其人冯梦祯者素心人好古博雅尤深理每遭事意气有之不则瞑目趺坐竟日若枯槁观其人亦自不凡京师今多竒士此两生者尤与隆交驩敬而爱之敢以闻于门下先生髙才为尊官下邑小吏不当辄以尺一通又不当辄奓口狂言罪僇是愳然隆私度扶伏州郡长吏车下至屏息不敢出声而扬眉先生之前斯其故可知也先生岂以髙才尊官傲天下士者哉谨以所为鄙言请教门下

　　明文海巻一百五十四
　　钦定四库全书
　　明文海巻一百五十五　　　余姚黄宗羲编书九
　　论文
　　遗伯兄元美【王世懋】
　　世懋以丙子歳六月受四部稿于郧邸奔走终嵗卒业舟车间未遑窥作者之奥也在昔士龙献记于平原君子无讥焉窃不自揆略摅所见倘污我者以为阿好则有斯集在夫角力者力有大小角艺者艺有精疎所以皦然易辨者何在旅胜旅负耳书画稍涉印证便自难于秇力然有迹可寻具眼自见至乃文章之业寸心千古雕虫自工刻鹜忘赝匠铸既自殊途评隲又尠恒论雌雄今古于斯实难若区区之见犹谓匪然政以世无真才才乏通方即以吾兄言之弇州一集足藏数贤即忌才者可谓文章小道不可谓才逊古人由斯而言宁无定价盖谬悠之谈至乎人才极矣以是古非今之口値朝贤暮佞之身幸则藏拙于笔端不幸则毁成于吻角所以我明三百年来堂堂大业而必谓圣庭絶从哲庑隔尘逺则董相之贤不信于歆固近则文成之诣尚卑于罗李良可叹也诗道拓基于北地极深于济南然而采蓄之途尚狭游矫之神未充兼此二家登乎彼岸古惟陈思子美今则吾兄庻几吾兄境虽神诣然亦学以年劭白云之什虽经删改未离矜庄逮乎谳狱三辅建节青土字字快心言言破的性灵效矣变化见矣击节赏胜每恨古人无此快句然谓稍逊古十九首意者亦坐斯媺居忧以后纵心触象取材愈博演教弥神或篆蛇文防搜六合之外或牛溲马勃近取咫尺之间离观则邈若无闗凑泊则天然一色大都字险者韵必妥韵竒者声必调天壤之间若为预设此真艺林之絶技律家之造也甚或直指故陈纎辞间作虽淮隂用兵多多益善瞿昙拈指头头是道然弟臆陈则谓周行所示末流宜慎何者恐比丘无饭鍼之能效罗什而有室也所以郧襄诸篇特寡游戯简善谑以示娱大雅而垂训意在兹乎骚赋同源长短各擅作者无几成章斯达即使美不逮于古人长足掩乎末世况文质丽尔彬彬具足者哉乐府一岀必使于鳞匿响明卿窜影宏篇奥句故是苦心极力之言齐梁小调当与六言并观前无敌手世眼不解服膺青莲异时分道并驰未可知也文章之妙尤不易言自宋迄明可谓无文而吾兄独收二李之都长上接西京之宗防纪事持论各臻妙境岀没变幻殊非一途所谓大能使之小小能使之大虚能使之实实能使之虚逺能使之近近能使之逺断能使之续续能使之断庖丁解牛轮扁斵轮庄生喻道吾以论文唯诸小论稍质于欧蘓而防弱于韩柳尚未当家故毋足伤其大也弟与胡郎元瑞论古今文人互有雌黄至于吾兄无可瑕摘妄谓具美之中稍露巧骨似于古人滔滔莽莽浑厚质直之意少殊然作文至此正亦何须莽直胡郎笑而不答元瑞又为弟言古人文章大家无闗博洽至专门肉谱尚多譌漏而君家中丞于博洽中特擅精覈此在古人尤以为难弟颇赏其能言抑亦可谓笃论矣昔徳短气于伯符卫媪挥涕于逸少弟岂敢谓来者之无人终自信真才之难再耳兴集神来不知所裁倘获首肯毋以示人如其未安请俟来谕
　　与蔡白石太守论文书【茅坤】
　　伏念仆与兄同起湖中前后中明天子甲乙之科当是时仆忘其驽劣而推附于兄兄亦怜其同声而好为扬于缙绅大夫之间星附于月丘附于垄遂得并声而驰然尝诵兄之诗读兄之文章窃疑官不称其才位不当其识兄亦顾仆时相笑咤累欷不已也仆今且操县印绶于江海之间者十年于此矣渔石入为吏部尚书大鹤为文选郎偶皆故知始得解去县印绶厠名郎署兄或喜其稍进而亦未必不怜其晚也然竟不能一日安于朝廷之上随被指疴而去其间事机固遭时难然其所隂搆力挤则实起忌于同辈絓怨于显防彼其创谋不过欲搤人之吭而去其食也而其所相与合为萋菲遂至有耳目心思所不逮者悲乎悲乎仆常读古蜀道难词以为风人之防喑呜涕洟故亡实至是今何意驱毂结轸游其间哉虽然仆何尤也仆自罪谴以来以为进不得附当世名公钜人显扬功名退亦当如园丘岩壑之吟自勒一家以遗于世即欲亡去匿身五湖烟雾之间以从所好也然或谓今且罪遣不得遽强而之者故姑浮湛混浊洺博中山之间然其当昼而思当寝而梦已逃人世乆矣仆尝念春秋以来其贤人君子间遭废斥未尝不即其穷愁自着文采以表见于后何者耻心有所知与腐草同没也然技不能两有所精而学不能两有所逮何者传不云乎倕工于为弓而言天下之善射者必曰羿也奚仲工于为车而言天下之善御者必曰造父也盖万物之情各有其至而人以聪明智慧操且习于其间亦各有所近必専一以致其至而后得以偏有所擅而成其名故世皆随孔氏以非达巷而仆独谓孔氏之言者圣学也今人未能学圣人之道而轻议达巷者皆惑也屈宋之于赋李陵苏武之于五言马迁刘向之于文章传记皆各擅其长以絶艺后代然竟不能相兼者非不欲也力不足也故李杜诗圣而韩欧文匠其间不自量力扬跞蹀躞而进者独魏晋曹刘二陆及唐元白柳宗元之徒稍稍侈心焉然亦疲矣使宗元独以其文与韩昌黎争雄当未辨孰刘孰项而曹刘独纵其诗声于武陵之间又未必降为黄初之音也故曰人各有能有不能仆才乏思涩于两者俱无能者也然间尝从兄学为诗毎见兄言笑岀金石喷吐倾珠玑数年以来大者王孟小者刘韦矣而独不能睥睨一二其中者不岀兄之唾遗其背而驰者尾琐猥陋矣独私扣文章之防稍得其堂户扄钥而入而自罪黜以来恐一旦露零于茂草之中谁为吊其而悯其知以是益发愤为文辞而上采汉马迁相如刘向班固及唐韩愈柳宗元宋欧阳修曽巩苏氏兄弟与同时附离而起所谓诸家之旨而揣摩之大畧琴瑟柷敔调各不同而其中律一也律者即仆曩所谓万物之情各有其至者也近代以来学士大夫之操觚为文章无虑十百家其以云吻雾噏虎囓鸷攫之材扬声艺林者亦层见踵出然于其所谓万物之情各有其至者或在置而未及也近独从荆川唐司谏上下其论稍稍与仆意相合仆少喜为文毎谓当跌宕激射似司马子长字而比之句而亿之茍一字一句不中其累黍之度即惨恻悲凄也唐以后若薄不足为者独怪荆川疾呼曰唐之韩犹汉之马迁宋之欧曾二苏犹唐之韩子不得其至而何轻议为也仆闻而疑之疑而不得又蓄之于心而徐求之今且三年矣近廼取百家之文之深者按覆之卧且吟而餐且噎焉然后徐得其所谓万物之情自各有其至而因悟曩者所谓司马子长者眉也髪也而唐司谏及仆所自持始两相印而无复同异今仆不暇博喻姑取司马子长之大者论之今人读防侠传即欲轻生读屈原贾谊传即欲流涕读庄周鲁仲连传即欲遗世读李广传即欲力鬭读石建传即欲俯躬读信陵平原君传即欲好士若此者何哉盖各得其物之情而肆于心故也而固非区区句字之激射者昔人常谓善诗者画善画者诗仆谓其于文也亦然今夫天地之间山川之所以寥廓日月之所以升沉神之所以幽草木之所以蕃翳鼪鼯之所以悲啸九州之所以声名文物四裔之所以雕题凿齿以及圣帝明王忠贤孝子羇臣寡妇防夫佞幸幽人处士释友仙子之异其行礼乐律厯兵革封禅天官卜筮农书稗史之异其术宴歌游览行旅搜狩问释讥嘲咏物赋情吊古伤今成败得失之异其感彼皆各有其至而非借耳佣目所可紊乱增葺于其间者学者各得其至合之于大道而迎之于中岀而肆焉则物无逆于其心心无不觧于其物而譬释氏之説佛法种种色色逾逾化矣呜呼盛矣此庖羲氏画卦以来相传之秘所谓其防逺其辞文其言曲而中固非専一以致其至者不可与言也近与浔阳书亦论文大较与告兄者互畅其防而仆亦未敢遽取然诺于兄但操金而求酒不敢不问价于市也并附与浔阳书及所着文数篇幸兄悯而裁教之荷甚荷甚










　　明文海巻一百五十五
　　钦定四库全书
　　明文海巻一百五十六　　　余姚黄宗羲编书十
　　论文
　　答茅鹿门【蔡汝楠】
　　楠自结束承兄録为心知之友奉教良多然每一觏遇兄见弥髙客嵗握手前山之麓一夕晤言之间偏匝宇宙结以心期楠益叹兄厥修之益当不可量是时楠方困于新州又继之以惨怛痛结之时徒倾向慕未暇寻绎别兄之后以辍哭之晨痛自思淮三年恭黙古人非块然累囚以忍疮痛必有不言之思不动之觉于愁抑之中得震警之意偶于一日瞥然若狂哀警兼至虽未能修其所晤聊能晤其所修遂欲千里驰书以告于兄如得醍醐以饮兄弟式好之懐方不自已而闻兄且有左官之命南北踪迹未有定所遂遏而不发耿耿至今夫以兄竒玮介特十载令名入而为吏部以世人之拘琐龌龊倾搆挤防岀而判广平皆世道之所有故圣贤于五福六极茫然不齐之气无不归之于天至于立言及太史之文先儒谓借史才以发已蕴非天下万世之公故不必观其自叙而太史为人之状已散见于诸传矣韩文最醇其友人张籍贻之书曰近日甚怪君为驳杂不实之文以累于道程夫子亦云韩子之学华苏文忠见放之后友人毕仲游贻之书曰近知君以言得罪铭箴序记之文务为炫耀以夸世是亦言语之过也数先生之文所以不免有道之议者各以其不平而鸣遂多太过不安之词非有徳雍容之象其自谓不受烦琐而非所以通于论道使数先生而达孟子知言之指则立言亦甚可惧也昔者孔子当道之不行不得已而窃比老彭孟子之言曰诗亡然后春秋作太史公欲以区区之褒贬附于春秋何其不自知哉春秋之防本于诗大雅清庙悠扬婉防怒者不激喜者不淫使雅颂常存则春秋有鲁史在何必作也且平王以前未尝无史孔子之智岂不及紫阳之为纲目自伯禽以后皆为之笔削哉继诗而兴明其不得已也惟其立言之意岀于不得已故其所是所非不改于诗人之防寓直于婉不改于诗人之词使闻者防而知劝惧而不怒此夫子之立言视数先生者何如哉即夫子之不得已而言则夫子穷而可以忘言达而可以行道夫子又宜何如也故立言者夫子之末节而夫子汲汲于徳为先忠信为业为吾人安身立命之学至于所谓忠信之道大端亦在修省言辞恂恂便便訚訚侃侃修省之用也至于六经删迷修省之准也建大中而不过积和顺而不诡立至徳以示天下后世而不以文词称斯道之在人至今若掲日月而行者盖犹众流之必有源万木之必有本也舜傅说胶鬲困穷拂郁而动其独知之心忍其欲流之性心性者弟之所谓才源也名为世忌而益之以偏激无本之文是恶影而奔也故与其即枝流而迷夲源不若反本源而自然不穷也以是大行以是穷居以是巻之至宻以是散之至文焉徃而非至性焉往而非欢愉恬畅之地哉凡兄之文富而不艳竒而有典弟不敢以兄所自知者賛兄乃以弟自知者致规于兄也请兄自今而后不入烦琐之思不作竒特之想既不必如所谕作意立言又不必如所论夣逃人世但宻求本源安身立命岂不坦易岂待依凭而种种心声亦无出于此不然激而成文文则美矣而无以考徳则兄不可以不省也兄肯裁示尚有以复不次
　　与王九难郎中【丁自申】
　　来谕文自秦汉而下韩柳二家最为近古宋欧苏曾王虽称大家其格局去古逺矣此评文之断案也然愚以为文之髙下因人而异不独于时为然即秦汉之文如战国防逰説之辞亦自与乐毅报燕惠王书鲁仲连不肯帝秦之对辞气迥别仲舒天人三防渊懿醇雅视主父偃严安徐乐之説又不可同日语矣韩之于柳亦犹是也读柳之文自梓人传封建论数篇之外其余诸制终渉俳体造语类多苦思尚未脱八代气习而无韩子起衰振古之才欧生于宋虽自为一代之文若论其至者自当与韩颉颃恐柳氏亦不得以唐之家数揜之也苏曾王三子文各自有优劣其优者可亚于欧盖一代一人之文各自有至者系于人不系于时也今世古作独称闗西前后二氏兄向所论谓得秦汉竒伟之气此固无论韩欧也然则仲舒渊懿醇雅之文亦不足法与以愚所见谈今之文而效秦汉之作是越产而燕语也夫燕语岂不竒劲有余音哉而以越人学之则虽酷效穷年有不相似者不若就越语而求中原之正音则虽语之不燕无害也近见吴闽一二名公文集据理敷词舂容典雅盖一代之正音在是矣其集具在试与闗西二氏较之其气格之髙下岂无可言者敢以请于吾兄质正倘鄙见有所未通则愿髙明更垂敎焉
　　答吕侍郎沃州【莫如忠】
　　昨荷瑶函之辱随有报书当已彻览兹复荷教言知门下于乐道之余兼多撰述诚切羡之夫文章正宗之续编仆平生正苦其繁芜殊谬于西山先生之防至于尤窃恨者以西山先生之见之卓而于古人论文本指尚觉隔一谿径未敢遽质所疑于有识也夫文以载道其言岀自拘学若孔子则曰文以足志又曰辞达而已矣夫文者言之辩而有理绪之谓也易观乎天文以察时变此理绪之辩乎经纬者也观乎人文以化成天下此理绪之辩乎徳业者也彼各有当尔如必求文于发挥性命之原润饰太平之烈而后为合辙不已隘乎故六经载道亦即载事者也诸史载事亦即载道者也百家技艺各载其学术纯驳虽不同科而槩以达辞足志云尔则恶可废也西山先生之见则异是取之必求其理析之必归于引经必差次仁义必标驳儒墨而后曰文彼文莫近乎秦汉而先生自先秦策士之言各成其章者多摈不载至左国之取又似滥觞而不精皆仆之所未释也夫文章与时髙下先观其气之醇漓定其格之今古而片言合作咸属品题文斯偹矣若但泥于载道则自六经以来文阙有间而至宋儒训诂之言岀其语性情心体特详焉若曰文在兹矣即贾董韩愈氏之作仅以数语合道而幸存其不屏弃者几何此其説之未畅者也西山先生之意毋亦以为文壊于六朝故所选取正矫昭明文选之弊举其言之支而丽者尽削之似已然有文选所遗而正宗未尽入有文选之不可尽非者而正宗削之抑又何故至叙事议论之疏别近世有辩之者仆以为非独叙事议论之过于疏别而以辞命与叙事议论析而三之尤不伦也岂不曰辞命不当例以文士之言故特掲诸其首而不知辞命乃文章之一体与疏奏封事论賛记序等分为体裁则可而与序事议论之凡例等可乎即辞命中亦孰非叙事议论之互见乎盖凡史之记事皆叙事也其记言皆议论也此二者已足该文之义而必参以辞命防于赘矣仆自屏迹蒿莱尝一究心斯艺今皆忘之因尊谕所及不觉中热于见猎然斯于门下抑末尔仆所欲请益者当不啻是也惟亮而终诲之
　　复周柳塘书【莫如忠】
　　岩居再辱来教虽从一时诸生答问之言然开示详明傍引曲证要归于易简忠也衰惫无庸未尝问学得与闻此亦为顿开茅蔀矧诸生之隽者乎第语中有未尽释然者不敢蓄而不宣以负髙义且执事鋭志圣学方相切劘期以共明斯道以惠来学此其秉心之公虚已之量必不果持独是之见以标门户为名髙即刍荛可以自献也敢疏别其说试商确之一来教述丁学博云昨日王龙溪在此曽云士人且将举业丢下一二年先去理防身心之学却好执事以为此是龙溪因病立方圣人教人只一事初无举业圣学之殊若使习举业者能将圣贤言语一一反身体騐则举业即圣学也其言似已忠窃以为龙溪之言为看举业太轻而执事之言又看举业太重遂略相忤不知举业一节实国朝制义而父兄师友所以训其子弟者孰能废之假如乡举里选之法虽取以徳行道艺然其自闾胥族师以至升诸司徒诏废置于太宰其间节目繁多容亦不无去取荣辱之繋如今科举差次得失之迹也又如秦人以律令教士令以吏为师士生其时茍不为沮溺避世之徒舎是无由仕以行其志者况国家设科取士原责以明经通达世务以施于用岂意其将剽窃辞章猎取青紫以自坏之故晦翁尝言举业坏了多少人夫不罪于人而罪于举业可慨也已今之学者诚能于务举业时知去明理义淑身心就中领悟圣学之绪则举业自做学问自明不相悖也又何必弃彼而就此哉至如来谕曰如此则举业即圣学如彼则圣学即俗学斯言于理良近而辞若有未融何则举业圣学此不可对举而言理学是千圣道统真脉举业只是一事举业但可对做官治生用兵百工技艺等事説而学问乃总主张之使诸所为事事合于道者虽不相离而实不相杂故举业得学问以主张之则身虽做举业事而志未尝不在圣学便晓得从占毕行墨之外别求其至者余可类推矣故言举业不妨做学问则可若言举业即学问似少失賔主故程子云学者一月之中即将十日干举业余日即可为学此其甚不得己之言亦可以见举业圣学之实为两事矣象山讲君子喻于义一章全以举业相证不过因人易晓者以诱进之非故合两事为一近来前辈乃有为二业合一论者则赘矣学者自斥异端之外于尊徳性道问学处纷纷尚费辞説而又将举业混入其辩何时已耶窃意今之设教者且须将举业聚集来学即其常所讲解者先令畅然通晓待其余力疑问从聪明特异有善根者因文解义引而进之于道以免骤闻之骇而潜移其故习使知寻向一边庻防圣学可明而有得于先儒以举业教人之防意矣如何如何一来谕云仁者之夀不必寿考即圣人至今不死便是此言见得一死生齐夀夭处甚髙阳明先生亦云顔子三十二而卒至今存焉虽不为此章而发亦足以相证矣然仆意尚疑此乃是推广言外説仁者夀第二义而于孔子説仁夀本指似少差也大凡君子道其常而已矣仁者之夀孔子盖道其常如中庸言舜大徳必夀君奭言天夀平格无逸言三宗夀考皆是实事道其常也至如回之夭蹠之夀乃值其变尔常者理也而变者气数之适然然虽曰变亦是宇宙间时有者故变亦常也且如天道福善祸淫而单豹以终身行义死于虎其为福耶祸耶此可以通扵夀天之説矣盖圣人所知者寿夭不贰而已而他无庸心宜夀而不夀圣贤所不讳也孔子于回曰不幸短命死矣所谓不幸者非气数之适然耶而未闻强以死为不死也至尊教谓顔子过一日便顶得别人数十年此言甚快可为世人胶胶扰扰枉过一生者深省至曰今日一时聚防精神意气若不间云云未敢信也执事又引袁府尊云松江风俗太奢似不可长而责我辈以崇朴雅挽浮靡为众庻倡斯言甚善即亦时政所急也乃鄙意窃谓俗化之原自上移易民愚罔知此不可以空言説而吾党不腆之望乂安取表正于乡而敢闻命也古称循良长吏率先仁俭以临其民故以令则易从以禁则易止彼贤士大夫第乐賛而奉行者尔矣诗曰视民不恌君子是则是效夫诗称君子非即今绅絇之士其所则而效者耶而示民不恌实在公等足下未之思耶且松俗之敝非自昔固然一切往来燕遗之侈靡乃至今而始甚足下覩末而遗其本泥涉世之溷迹而不察其大缪不然之本情亦惑矣鄙见如斯愿遂转而闻之袁公祖倘令深究化原而毅然为移风易俗之政以固松民之元气吾党倚杖而观之矣



　　明文海巻一百五十六
　　钦定四库全书
　　明文海巻一百五十七　　　余姚黄宗羲编书十一
　　论文
　　与方思道论文书【吾谨】
　　寄示赠刘子文实深刻竒峭三读而味之信吾兄之才之美也而且因之感而悲焉近世嗜作文者率模习春秋内外传辞句以为竒古卒至牵缀饾饤短促涩滞不但辞之不足以舒其志意而且并与其所谓理者失之可不悲耶三代之季能文者莫若左丘明彼其于虞夏之书非不能诵习而髣髴之也而卒自为左氏之语由丘明而下则莫若司马迁彼亦非不能依步左氏之语也而卒自为司马氏之书由迁而下持文柄雄视海内者多不下十余家然皆人自为书而不相师蹈沿习故亦能矜重一时而流百代之誉至后之评者乃曰或似内外传或似史记要亦其机括圆精有不烦刻削而自脗契之者彼固曷尝规规于左氏史迁之词之句哉今舍其意而师其词弃其词而摹其句是绘真者不得其人之神俊而徒貌其体肤又不得其体肤之完而徒貌其肢节其于肖也终不得矣兄才冨气鋭而且佐之以学之赡也其于文章固当忧其駃骤之过而或至于不检非忧其气势之短促而不足以拓之也乃顾不免此病者岂自虑其将过于汹涌洪汗而先为约束以制之耶抑亦徒见近时士人之竞为酸涩苦辛之味足以爽口驰誉姑徇所好而逐之耶夫近世士人必务为此类之语皆惑之深者彼其于古人所就之妙实未尝得诸心而应之手也故以饮食至味为不足乃旁取其间出之竒者咀之以为常卒亦何免夫以艰辛之辞文浅易之説之诮哉且文章固宜考其原本求古人制作之始意特在述事理布旨趣而已而饰之以辞者欲其润畅焉耳过此而有所谓竒者皆后世文之胜也而况乎益之艰涩不可句之语不亦薄乎返薄而归淳弃巧而趋朴正望吾兄之相与力之也而兄才兼竒迈益之数年虽古之善著书者不能过也顾可不自贵与尝谓文章之极致当如元气之于万类随地授形咸有气色声貌而各不能相同穷其巧而非若雕镂者之可殚以技也此谨之自谓独得之妙心蓄之有年矣每不轻于告人而独于兄发焉幸惜其意而相与进之也辱兄以文付童子且嘱谨之有言也遂漫道此累累厌人望兄弗以为怪
　　与李空同论文书【吾谨】
　　童子归能道执事峻行清徳听之毛骨飒然増凉兼覩大作雄峻简劲淳洁澹泊教廸者甚多论文讹见猥辱疵摘尤窃喜焉古之师友互相辨质弗明弗措今则惟誉言是好法言是忌欲业成如古人也难矣而谨独于执事有闻是谨之得也顾其志郁而未明兹敢复以书问谨之始论特以今之为文者固著书遗意夫著书者蓄而有得而后泄而为言故必自创而成一家之説茍师蹈沿袭他人乌在其为立言哉而执事以书法喻之类例甚明顾谨之所谓弗同者正谓其象耳肥瘦长扁流整疎宻劲温十者书之象也古之善书者精无不同而十者之象则异惟精无不同也故同谓之善书惟象无不异也故各谓之名家精茍同矣而象亦无不同是亦臣仆于人而已矣奚其善夫文亦何异于是理道旨趣犹书之精也辞致体格犹书之象也古之善文者理道旨趣无不同而辞致体格则异惟理道旨趣无不同也故同谓之善文惟辞致体格无不异也故亦各谓之名家理道旨趣茍同矣而辞致体格亦无不同是亦臣仆于人而已矣奚其善今槩论其本之同而不察其末之异是犹论天地万物之理同而不论其形气之异也无乃或几于惠施公孙龙之説乎譬之人焉精神运诸中者同矣耳目形诸外者同矣而貌各弗同夫精神耳目之不同固不足谓之人而貌皆一人焉又可谓造物之深功巧妙哉史迁弗同于左氏左氏弗同于古经殆亦人貌之不同乎而学之过者直欲貌之同而中之弗同弗计也夫中与貌兼同且未为善化矧得其貌而遗其中或并其貌而失之者哉故篇中曰舎其意而师其词弃其词而摹其句是绘真者不得其人之神俊而徒貌其体肤乂不得其体肤之完而徒貌其肢节其于肖也终不得矣谨意言师其意固无不可而徒模习其词句是亦止得肢节之细而遗其全体之真非善肖人者也岂其文之晦而弗足以达厥意欤将执事偶一观而未尝深考其意欤执事别有防见而非谨之所能测识欤愿更诲焉多言曲辩者非敢抗耆哲之议逞技争高也谓执事行古人之道者而谨且获师友于其间故亦不敢以脂韦诡夸者自居而直以正辞质焉惟执事竟其绪言而卒相之幸甚
　　与郑继之地官书【吾谨】
　　近见执事于呉中辱弗鄙而友之甚感高谊此后尝以拙诗文属思道献左右弗知果否先君子南归领观执事所制诗数十篇辄沉吟不忍置释今之为诗者仆尝推李献吉何仲黙孙太初为善追逐古昔下之更得数人焉今且未能悉举虽不逮孙李要亦超脱不腐顾犹憾其刻意于竒防闳俊譬诸髙士伟人雅自矜饰虽甚异于庸众而方之淡漠无为望而见之自知其为至人者则有间矣独执事之诗清而不浮闳而不肆淡而不枯竒而不耀若性诸天而非墨工心力之可拟至是仆所以深好之也仆雅非誉人求悦而独称执事之盛如此或将谓其弗情乃其志见固有适至亦无遑人之是非之恤也夫天下之难者知已为最今之世未尝无道仆誉仆者而仆终弗以为有知已焉者谓未有深知其志之所尚与其才之所就也故尝谓茍有知之者虽死之可也若执事之志之才仆固能深知之而亦无计执事之知否也拙着数篇逺以为献幸赐细观虽其剸刿搜剔深刻简峭有弗逮人至浑浩流转揺荡恣睢冩其自得之致而削絶封畛片幅之防则自谓有尺寸长耳夫古列家之著书以其所自得形诸言説非必巧丽其词为后世美观而后人就其説求之旨趣亦且完然可取今之为文者非古著书之遗意哉乃独料想搜摭规画补缀非中所自得而师袭诸人至所极造亦止言句之工而意象无完旨矣故仆尝谓如是者弗作可也然惟执事可以此吿声诸他人必且以为狂酲惑乱深訾而罪之矣黄公应期者于执事为乡人旧尝可仆文而何公仲黙少尝接于京师亦谓仆文非世俗落套数者伦比此二公者或朝夕聚论幸一出示之必有评品外此勿多示人以重仆过是所至望执事近诗必且富侈如惜其爲知已而广惠之亦足以成其志也不宣
　　与方寒溪书【吾谨】
　　仆罪逆不夭先君子奄弃诸孤哀哀呌号惟存余息兹敢以书奉问左右者以寒溪有契家之义而辞之弗能已也仆取四方之士久而弥勤而性复孤甚徃徃未见有合者矣世之才且贤不爲寡今求之千百之中卒不及一二人焉乃号之人曰吾尚当世士孰从而信之然爲知已者道亦未尝不信而然之也寒溪吾浙之俊贤地甚相近而家世又甚相闻独未得握手慷慨领高论故歉诸中每不怿也闻外弟伟夫归自闽中获见寒溪与仆父子手墨并其他文咸气格高壮岩岩畏人审其文章可谓毅然不汨于流俗者也而其爲人安肯脂韦伈伣逐声律之文与羣儿直角一旦小技夸耀于闾里妇穉间耶仆自许知寒溪之深者如此不知寒溪亦许其为知己否文章者天地之声气有生者假以纪述事类而已中古乃资之言理道圣人犹嗟为衰世之意其防志可见矣暨末世饰智之士乃取以模像品物咏歌议论锵锵煜煜绮防百出而其徒又益以制式法度名品森列谓必合之而后曰诗曰文要其归直与角觝者等耳然更世习染既久皆争为呕心裂肝以取荣誉后生无知动以读书作文为学道谓生民之理止是矣今欲变流习而进后生于道正在吾辈顾犹不能自免殊可痛叹仆少嗜作文若症瘕在中不可卒化自知道以来始不甚置心于此然时一出之犹逸不可制正坐余习未竟埽耳庄周曰由天地之道观惠施之能是犹一蚊一虻之劳也每诵斯言未尝不黯然自伤日望友朋以是规我而寒溪独以是称我无乃寒溪亦病症瘕之深者耶今便欲吾舎此与世絶交际亦是难事要当日损之以息天君役役之苦耳仆齿増长矣庸庸不立甚无以自慰忆前十年时尚高朗有竒趣而六七年来娶妻生子遂与世人为伍怀抱逺不及少时将来流堕尤为可惧倾望懋建徳业以撑持宇宙者在公辈数人而嵗月易矣精神易耗恐悠悠越过后虽致悔而百倍其功亦无能及可不危耶仆今亦无他企想但得捐妻子顾虑深入名山结庐端坐数年完养精神摄定情性保合凝聚以显厥明命将来舒巻之柄尚在于我而冲和纯粹之真庻几不随物而化此其志也顾势难遽脱家累恒念及之辄废寝食若寒溪则有可为之资而且有可爲之机茍弃之弗足为是诚辜造物生生之意而仆之望慕卒未有慰也言不尽意惟心察之
　　与同年诸翰林论文书【徐祯卿】
　　碧云兰若坐听泉声淙淙西山秋色间与公等谭及千秋殊快仆与公等幸际盛世职在词曹其慎毋牵泥于朝防应制诸什阿徇耳目为昨苦不尽兹削牍竟其説葢有谂于仆者曰诗必三百十九建安黄初文必先秦两汉故北郡读书防自汉魏以上作而合合而传传而可法之难如此子慎毋作近时人语其几乎仆曰非也凡猝然出于田畯红女渔樵牧子担夫之口者皆诗也商贾经年去家万里居者备述其家事覼缕并劳其风波险阻在外劳苦安否行者度赢息几倍忖归期久近嘱家人谨视门葢各题平安以相贻皆天下之至文也何者诗不必叶韵文不必成章道其性情肝膈之要而止也仆故近时人那不作近时人语而三代两汉为于是客有率然进曰近时某某诗人也某某能文某某兼能仆又曰非也仆谓那不作近时人语非谓他人谓身乃近时人耳尝试论之自少陵而后无诗矣自昌黎而后无文矣入大明治间李献吉始一振之当是时信阳何子心竞李力不敌也故名并李实不埒也昌谷偏师也薛郑老师费财者也邉靡靡熊其琐琐者也其在词曹则王穉卿王允寜其最杰乎故仅工五律尺牍语耳又寥寥不数篇杨用修其学与著述至富而才则稚此外无论穷达显晦凡其生存者其轩轾吾不敢论大都自古迄今代不数人又多阮公广武之叹而子称某某诗某某文何也客于是大骇曰子之言何矛盾也子前所言太叔之弛也子后所言商君之酷也子为政民奚所措手足乎且李杜韩栁而后其撰述积案充栋者何物也近时之能诗文者岂尽出耕牧渔樵红女下也子之言何矛盾也仆曰不也若亦知人巧之不敌化工乎譬之草木地之所植雨露所濡坚劲为松柏楩柟豫章艶为桃李芬馥为兰蕙自典谟风雅以逮本朝李献吉是也其山茨野芳蔓草则耕牧渔樵负贩委巷妇孺之猝然出口贾竖之家书寒暄语语实际若夫剪缀缯防成花为牡丹为芍药固不若蔓草之出化工则今之诗若文是也故曰画西施之面美而不可説规孟贲之目大而不可畏曾不若丑女之能娠怯夫之作力也是故仆于三代两汉且不欲为而况近世时流之诗若文乎古人为古人今人为今人人自为人吾自为吾世人不晓事漫曰吟诗属文嘻其陋也即诗不吟即吟不诗即文不属即属不文若亦知化工乎于是客无以难也仆不佞辄复就公等印可
　　又【徐祯卿】
　　醉中草论文书作字复漫漶不辨公等以为然否昌谷谭秇无闗性情谈何容易弇州巵言亦有白笔然扬之青云之上抑之浊木之下大都率意信笔不无太过不佞独喜沧浪语语上乗唐应徳与洪芳州一书更卓有见然而严诗固元人耳岂识见造诣殊途乃尔呉起书不如孙武子然而孙之用兵不如呉诸兄勉之以严氏之识弇州之大力庶不堕小家仲黙之谈逺过献吉乃献吉大力十倍仲黙大智大力兼到殊非易事
　　再答仲达论二李【顾冶】
</div>
    <div class="pagination">
<a href="明文海_page39.html">上一页</a><span>...</span><a href="明文海_page35.html">35</a><a href="明文海_page36.html">36</a><a href="明文海_page37.html">37</a><a href="明文海_page38.html">38</a><a href="明文海_page39.html">39</a><span class="current-page">40</span><a href="明文海_page41.html">41</a><a href="明文海_page42.html">42</a><a href="明文海_page43.html">43</a><a href="明文海_page44.html">44</a><a href="明文海_page45.html">45</a><span>...</span><a href="明文海_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
