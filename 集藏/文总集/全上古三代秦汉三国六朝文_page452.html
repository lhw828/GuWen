<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 452 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 452 页/共 658 页
  </h1>
  <div class="content">
   观足下意，非谓制佛法者非圣也，但其法权而无实耳。未审竟何以了其无实。今相与断，见事大计，失得略半也。灵化超於玄极之表，其故纟结於幽冥之中，曾无神人指掌相语，徒信史之阙文於焚烧之後，便欲以废顿神化，相助寒心也。
　　夫圣人穷理尽性，以至於命，物有不得其所，若己纳之於隍。今诳以不灭，欺以成佛，使髡首赭衣，焚身然指，不复用天分以养父母、夫妇、父子之道。从佛法已来，沙河以西三十六国，未暨中华，绝此绪者亿兆人矣。东夷西羌，或可圣贤，及由金日得来之类，将生而不得生者多矣。若使佛法无实，纳隍之酷，岂可胜言？反经之权，为合何道，而云欲以矫诳过正，以治外国刚强忿戾之民乎？夫忿戾之类，约法三章，交赏见罚，尚不信惧，宁当复以即色本无，泥洹法身，十二因缘，微尘劫数之言，以治之乎？禀此训者，皆足下所谓禀气清和，怀仁抱义之徒也。资清和以疏微言，厉信义以习妙行，故遂能证照观法，法照俱空，而至於道。皆佛经所载，而足下所信矣。至若近世，通神令德，若孙兴公所赞八贤，支道林所颂五哲，皆时所共高，故二子得以缀笔，复何得其谓妄语乎？孙称竺法护之渊达，于法兰之淳博，吾不关雅俗，不知常比何士？然法兰弟子道邃，未逮其师，孙论之时，以对胜流。云谓庾文秉也，是护、兰二公当又出之。吾都不识琳比丘，又不悉世论。若足下谓与文秉等者，自可不後道邃，犹当後护、兰也。前评未为失言，诚能僧貌天虚，深识真伪，何必非天帝释化作，故激厉以成佛邪？《白黑论》未可以为诚实也。
　　来告所疑，若实有来生报应，周、孔何故默无片言？此固偏见之恒疑也，真宜所共明。夫圣神玄发，感而後应，非先物而唱者也。当商、周之季，民坠涂炭，杀逆横流，举世情而感圣者乱也，故《六经》之应，治而已矣，是以无佛言焉。刘向称《禹贡》九州，盖述《山海》所记，申毒之民，偎人而爱人。郭璞谓之天竺，浮屠所兴。虽此之所夷，然万士星陈於太虚，竟知孰为华哉？推其偎爱之感，故浮屠之化应焉。彼之粗者，杂有乱虐，君臣不治，此之精者，随时抱道，佛事亦存。虽可有禀法性於伊洛，冫食真际於洙泗，苟史佚以非治道而不书，卜商以皆儒术而弗编。纵复或存於复壁之外典，复为秦王所烧，周、孔之无言，未必审也。夫玄虚之道，灵仙之事，世典未尝无之，而夫子道言远，见庄周之篇，瑶池之宴，乃从汲冢中出。然则治之《五经》，未可以塞天表之奇化也。
　　难又曰：若即物常空，空物为一，空有未殊，何得贤愚异称？夫佛经所称即色为空，无复异者，非谓无有，有而空耳。有也，则贤愚异称；空也，则万异俱空。夫色不自色，虽色而空，缘合而有，本自无有，皆如幻之所作，梦之所见，虽有非有，将来未至，过去已灭，见在不住，又无定有。凡此数义，皆玄圣致极之理，以言斥之，诚难朗然。由此观物，我亦实觉其昭然，所以旷焉，增洗汰之清也。足下当何能安之？
　　又云，形神相资，古人譬之薪火，薪弊火微，薪尽火灭，虽有其妙，岂能独存？夫火者薪之所生，神非形之所作，意有精粗，感而得，形随之，精神极，则超形独存。无形而神存，法身常住之谓也。是以始自凡夫，终则如来。虽一生尚粗，苟有识向，万劫不没，必习以清升。螟蛉有子，蜾嬴负之，况在神明，理阴宝积之盖，升镫王之座，何为无期？
　　又疑释迦以尽权救物，岂独不爱数十百万之说，而忄吝俄顷神光，不以晓邪见之徒。夫虽云善权，感应显昧，各依罪福。昔佛为众说，又放光明，皆素积妙诚，故得神游若时。言，成已著之筌，故慢者可睹光明，发由观照，邪见无缘瞻洒。今睹经而不悛其慢，先洒夫复何益。若诚信之贤，独朗神照，足下复何由知之，而言者会复谓是妄说耳。恒星不见，夜明也。考其年月，即佛生放光之夜也，管幼安风夜泛海，同侣皆没，安於暗中见光，投光赴岛，阖门独济。夫佛无适莫，唯善是应。而致应若王祥、郭巨之类，不可称说，即亦见光之符也，岂足下未见，便无佛哉？
　　又，陈周孔之盛，唯方佛为弘，然此国治世，君王之盛耳，但精神无灭，冥运而已。一生瞬息之中，八苦备有，虽克儒业以整俄顷，而未几已灭，三监之难。父子相疑，兄弟相戮。七十二子虽复升堂入室，年五十者，曾无数人。颜夭冉疾，由醢予族，赐灭其须，匡、陈之苦，岂可胜言？忍饥弘道，诸国乱流，竟何所救？以佛法观之，唯见其哀，岂非世物宿缘所萃邪？若所被之实理，於斯犹未为深弘。若使外率礼乐，内无生，澄神於泥洹之境，以亿劫为当年，岂不诚弘哉！事不传後，理未可知，幸勿据粗迹，而云周孔则不然也。人皆谓佛妄语，《山海经》说死而更生者甚众，昆仑之山，广都之野，轩辕之丘，不死之国，气不寒暑，凤卵是食，甘露是饮，荫于琪之树，歃朱泉之水，人皆数千岁不死。及化为黄能，入於羽渊，申生、伯有之类，丘明所说，亦不少矣。皆可推此之粗，以信彼之精者也。
　　承音有道，闻佛法而敛衽者，必不啻作蒲城之死士可知矣。当由所闻者未高故邪？足下所闻者高，於今犹可豹变也。人是精神物，但使归信灵极，粗禀教诫，纵复微薄，亦足为感。感则弥升，岂非脱或不灭之良计邪？昔不灭之实，事如佛言，而神背心毁，自逆幽司，安知今生之苦毒者，非往生之故尔邪。轻以独见忄敖尊神之训，恐或自贻伊阻也。佛经说释迦文昔为小乘比丘而毁大乘，犹为此备苦地狱，经历劫数，况都不信者邪？复何以断此经必虚乎？
　　足下所诘前书中语，为因琳道人章句耳。其意既已粗达，不能复一二辩答，所制《明佛论》，已事事有通。今付往，足下力为善寻，具告中否。老将死，以此续其书耳。此书至，便倚索答，殊不密悉。宗炳白。（《弘明集》三。）
　　◇寄雷次宗书
　　昔与足下，共於释和尚间，面受此义，今便题卷首称雷氏乎。（《高僧传》六，慧远内通佛理，外善群书。时讲《丧服经》，次宗宗炳等，并执卷承旨，次宗後别著《义疏》，首称雷氏，炳因寄书嘲之。）
　　◇师子击象图序
　　梁伯玉说沙门释僧吉云，尝从天竺，欲向大乘，其间忽闻数十里外，哮哮扌监扌监，惊天怖地。顷之，但见百兽率走，跄地至绝，而四巨象焉而至，以鼻扌卷泥，自辱涂数尺，数数喷鼻。隅立，俄有师子三头，见於山下，直搏四象，崩血若滥泉，巨树草偃。（《初学记》二十九，《御览》八百八十九。）
　　◇书山水序
　　圣人含道应物，贤者澄怀味象，至於山水，质有而趣灵，是以轩辕尧孔，广成大鬼，许由孤竹之流，必有崆峒、具茨、藐姑、箕首、大蒙之游焉，又称仁智之乐焉。夫圣人以神发道，而贤者通，山水以形媚道，而仁者乐，不亦几乎。余眷恋庐、衡，契阔荆巫，不知老之将至。愧不能凝气怡身，伤ㄢ石门之流。於是画象布色，构兹云岭。夫理绝於中古之上者，可意求於千载之下。旨征於言象之外者，可心取於书策之内。况乎身所盘桓，目所绸缪，以形写形，以色貌色也。且夫昆仑山之大，旷子之小，迫目以寸，则其形莫睹。迥以数里，则可围於寸眸，诚由去之稍阔，则其见弥小。今张绡素以远映，则昆阆之形，可围於方寸之内。竖划三寸，当千仞之高，横墨数尺，体百里之迥。是以观画图者，徒患类之不巧，不以制小而累其似。此自然之势，如是，则嵩华之秀，玄牝之灵，皆可得之於一图矣。夫以应目会心为理者，类之成巧，则目亦同应。心亦俱会，应会感神，神超理得，虽复虚求幽岩，何以加焉？又神本亡端，栖形感类，理入影迹，诚能妙写，亦诚尽矣。於是闲居理气，拂觞鸣琴，披图幽封，坐究四荒，不违天励之丛，独应无人之野。峰岫荛嶷，云林森渺，圣贤映於绝代，万趣融其神思。余复何为哉，畅神而已，神之所畅，孰有先焉。（张彦远《历代名画记》引《宗炳别传》，又略见《御览》七百五十引《画记》。）
　　◇甘颂
　　煌煌嘉实，磊磊景星。南金其色，隋珠厥形。（《初学记》二十八，《御览》九百六十六。）

卷二十一
◇　宗炳（二）
　　◇明佛论
　　夫道之至妙，固风化宜尊，而世多诞佛。咸以我躬不阅，遑恤於後。万里之事，百年以外，皆不以为然，况须弥之大，佛国之伟，精神不灭，人可成佛，心作万有，诸法皆空，宿缘绵邈，亿劫乃报乎？此皆英奇超洞，理信事实，黄华之听，岂纳云门之调哉？世人又贵周、孔、《书》、《典》，自尧至汉，九州华夏，曾所弗暨，殊域何感。汉明何德，而独昭灵彩？凡若此情，又皆牵附先习，不能旷以玄览，故至理匪遐，而疑以自没。悲夫，中国君子，明於礼义，而暗於知人心，宁知佛心乎？今世业近事，谋之不臧，犹兴丧及之，况精神我也，得焉则清升无穷，失矣则永坠无极，可不临深而求，履薄而虑乎？夫一局之弈，形算之浅，而弈秋之心，何尝有得，而乃欲率井蛙之见，妄抑大猷，至独陷神於天阱之下，不以甚乎？今以茫昧之识，烛幽冥之故，既不能自览鉴於所失，何能独明於所得，唯当明精暗向，推夫善道，居然宜，以佛经为指南耳。彼佛经也，包《五典》之德，深加远大之实，含老庄之虚，而重增皆空之尽。高言实理，肃焉感神，其映如日，其情如风，非圣谁说乎？谨推世之所见，而会佛之理，为明论曰：
　　今自抚踵至顶，以去陵虚，心往而勿已，则四方上下，皆无穷也，生不独造，必传所赀，仰追所传，则无始也。奕世相生而不已，则亦无竟也。是身也，既日用无垠之实，亲由无始而来，又将传於无竟而去矣，然则无量无边之旷，无始无终之久，人固相与陵之以自敷者也。是以居赤县於八极，曾不疑焉，今布三千日月，罗万二千天下，恒沙阅国界，飞尘纪积劫，普冥化之所容，俱眇末其未央，何独安我而疑彼哉。
　　夫秋毫处沧海，其悬犹有极也，今缀彝伦於太虚，为藐胡可言哉？故世之所大，道之所小，人之所遐，天之所迩，所谓轩辕之前，遐哉邈矣者。体天道以高览，盖昨日之事耳。《书》称知远，不出唐虞，《春秋》属辞，尽於王业，《礼》《乐》之良敬，《诗》《易》之温洁，今於无穷之中，焕三千日月以列照，丽万二千天下以贞观，乃知周、孔所述，盖於蛮触之域，应求治之粗感，且宁乏於一生之内耳，逸乎生表者，存而未论也。若不然也，何其笃於为始形，而略於为神哉？登蒙山而小鲁，登太山而小天下，是其际矣。且又坟典已逸，俗儒所编，专在治迹，言有出於世表，或散没於史策，或绝灭於坑焚。若老子、庄周之道，松、乔、列、真之术，信可以洗心养身，而亦皆无取於六经。而学者唯守救粗之阙文，以《书》《礼》为限断，闻穷神积劫之远化，炫目前而永忽，不亦悲夫。呜呼，有似行乎层云之下，而不信日月者也。
　　今称一阴一阳之谓道，阴阳不测之谓神者，盖谓至无为道，阴阳两浑，故曰一阴一阳也。自道而降，便入精神，常有於阴阳之表，非二仪所究，故曰阴阳不测耳。君平之说，一生二，谓神明是也。若此二句，皆以明无，则以何明精神乎？然群生之神，其极虽齐，而随缘迁流，成粗妙之识，而与本不灭矣。今虽舜生於瞽，舜之神也，必非瞽之所生，则商均之神，又非舜之所育。生育之前，素有粗妙矣，既本立於未生之先，则知不灭於既死之後矣。又，不灭则不同，愚圣则异，知愚圣生死不革不灭之分矣，故云精神受形，周遍五道，成坏天地，不可称数也。夫以累瞳之质，诞於顽瞽，嚣均之身，受体黄中，愚圣天绝，何数以合乎？岂非重华之灵，始粗於在昔，结因往劫之先，缘会万化之後哉？今则独绝其神。昔有接粗之累，则练之所尽矣。神之不灭，及缘会之理，积习而圣，三者鉴於此矣。
　　若使形生则神生，形死则神死，则宜形残神毁，形病神困。据有腐则其身。或属纩临尽，而神意平全者，及自牖执手，病之极矣。而无变德行之主，斯殆不灭之验也。若必神生於形，本非缘合，今请远取诸物，然後近求诸身，夫五岳四渎，谓无灵也，则未可断矣，若许其神，则岳唯积土之多，渎唯积水而已矣。得一之灵，何生水土之粗哉？而感托岩流，肃成一体，设使山崩川竭，必不与水土俱亡矣。
　　神非形作，合而不灭，人亦然矣。神也者，妙万物而为言矣。若资形以造，随形以灭，则以形为本，何妙以言乎？夫精神四达，并流无极，上际於天，下盘於地，圣之穷机，贤之研微。逮於宰、赐、庄、嵇、吴札、子房之伦，精用所乏，皆不疾不行，坐彻宇宙，而形之臭腐，甘嗜所赀，皆与下愚同矣。宁当复禀之以生，随之以灭邪？又宜思矣。周公郊祀后稷，宗祀文王，世或谓空以孝，即问谈者，何以了其必空，则必无以了矣。苟无以了，则文、稷之灵，不可谓之灭矣。斋三日，必见所为斋者，宁可以常人之不见，而断周公之必不见哉。嬴博之葬，曰：「骨肉归於土，魂气则无不之」非灭之谓矣。
　　夫至治则天，大乱滔天，其要心神之为也。尧无理不照，无欲不尽，其神精也。桀无恶不肆，其神悖也，桀非不知尧之善，知己之恶，恶已亡也、体之所欲，悖其神也，而知尧恶亡之识，常含於神矣。若使不居君位，千岁勿死，行恶则楚毒交至，微善则少有所宽，宁当复不稍灭其恶，渐其善乎？则向者神之所含，知尧之识，必当少有所用矣。又加千岁而勿已，亦可以其欲都澄，遂精其神，如尧者也。
　　夫辰月变则律吕动，晦望交而蚌蛤应，分至启闭，而燕雁龙蛇飒焉出没者，皆先之以冥化，而後发於物类也，凡厥群有，同见陶於冥化矣，何数事之独然，而万化之不尽然哉。今所以杀人而死，伤人而刑，及为缧绁之罪者，及今则无罪，与今有罪而同然者，皆由冥缘前遘，而人理後发矣。夫幽显一也，衅遘於幽，而丑发於显。既无怪矣，行凶於显，而受毒於幽，又何怪乎？今以不灭之神，含知尧之识，幽显於万世之中，苦以创恶，乐以诱善，加有日月之宗，垂光助照，何缘不虚己钻仰，一变至道乎？自恐往劫之桀纣，皆可徐成将来之汤、武。况今风情之伦少，而泛心於清流者乎。由此观之，人可作佛，其亦明矣。
　　夫生之起也，皆由情兆。今男女构精，万物化生者，皆精由情构矣。情构於己，而则百众神，受身大似，知情为生本矣。至若五帝三后，虽超情穷神，然无理不顺。苟昔缘所会，亦必循俯入精化，相与顺生，而敷万族矣。况今以情贯神，一身死坏，安得不复受一身，生死无量乎。识能澄不灭之本，禀日损之学，损之又损，必至无为，无欲欲情，唯神独照，则无当於生矣。无生则无身，无身而有神，法身之谓也。今黄帝虞舜，姬公孔父，世之所仰而信者也，观其纵辔升天，龙潜鸟，反风起禾，绝粒弦歌，亦皆由穷神为体，故神功所应，倜傥无方也。今形理虽外，当其随感起灭，亦必有非人力所致而至者，河之出图，洛之出书，冥荚无栽而敷，玄不琢而成，桑谷在庭，倏然大拱，忽尔以亡，火流王屋而为鸟，鼎之轻重大小，皆翕变化，感灵而作，斯实不思议之明类也。夫以法身之极灵，感妙众而化见，照神功以朗物，复何奇不肆，何变可限，岂直仰陵九天，龙行九泉，吸风绝粒而已哉。凡厥光仪，符瑞之伟，分身涌出，移转世界，巨海入毛之类，方之黄虞姬孔，神化无方。向者众瑞之奄暖显没，既出形而入神，同惚恍而玄化，何独信此而抑彼哉？冥觉法王，清明卓朗，信而有征，不违颜咫尺，而昧者不知，哀矣哉。
　　夫《洪范》庶征休咎之应，皆由心来。逮白虹贯日，太白入昴，寒谷生黍，崩城陨霜之类，皆发自人情而远形天事，固相为形影矣。夫形无无影，声无无响，亦情无无报矣。岂直贯日陨霜之类哉？皆莫不随情曲应，物无遁形，但或结於身，或播於事，交赊纷纶，显昧渺漫，孰睹其际哉？众变盈世，群象满目，皆万世已来，精感之所集矣。故佛经云：一切诸法，从意生形。」又云：「心为法本，心作天堂，心作地狱。」义由此也。是以清心洁情，必妙生於英丽之境；浊情滓行，永悖於三途之域，何斯唱之迢，微明有实理，而直疏魂沐想，飞诚悚志者哉。虽然，夫亿等之情，皆相缘成识，识感成形，其性实无也。自有津悟已来，孤声豁然，灭除心患，未有斯之至也。请又述而明之。
　　夫圣神玄照，而无思营之识者，由心与物绝，唯神而已。故虚明之本，终始常住，不可凋矣。今心与物交，不一於神，虽以颜子之微微，而必乾乾钻仰，好仁乐山，庶乎屡空。皆心用乃识，必用用妙接，识识妙续，如火之炎炎，相即而成焰耳。今以悟空息心，心用止而情识歇，则神明全矣。则情识之构，既新故妙续，则悉是不一之际，岂常有哉？使庖丁观之，必不见全牛者矣！佛经所谓变易离散之法，法识之性空，梦幻影响，泡沫水月，岂不然哉！颜子知其如此，故处有若无，抚实若虚，不见有犯而不校也。今观颜子之屡虚，则知其有之实无矣。况自兹以降，丧真弥远，虽复进趋大道，而与东走之疾，同名狂者，皆违理谬感，遁天妄行，弥非真有矣。况又质味声色，复是情伪之所影化乎？且舟壑潜谢，变速奔电，将来未至，过去已灭，见在不住，瞬息之顷，无一毫可据，将欲何守，而以为有乎？甚矣伪有之蔽神也。今有明镜於斯，纷秽集之，微则其照蔼然，积则其照フ然，弥厚则照而昧矣，质其本明，故加秽犹照，虽从蔼至昧，要随镜不灭，以之辨物，必随秽弥失，而过谬成焉。人之神理，有类於此。伪有累神，成精粗之识，识附於神，故虽死不灭。渐之以空，必将习渐至尽，而穷本神矣，泥洹之谓也。是以至言云富，从而豁以空焉。夫岩林希微，风水为虚，盈怀而往，犹有旷然。况圣穆乎空，以虚授人，而不清心乐尽哉。是以古之乘虚入道，一沙一佛，未讵多也。
　　或问曰：神本至虚，何故沾受万有，而与之为缘乎。又本虚既均，何故分为愚圣乎？又既云心作万有，未有万有之时，复何以累心使感，而生万有乎？答曰：今神妙形粗，而相与为用。以妙缘粗，则知以虚缘有矣。今愚者虽鄙，要能处今识昔，在此忆彼，皆有神功，则练而可尽，知其本均虚矣。心作万有，备於前论，据见观实，三者固己信然矣。但所以然者，其来无始，无始之始，岂有始乎？亦玄之又玄矣。庄周称冉求问曰：「未有天地，可知乎？」仲尼曰：「古犹今也。」盖谓虽在无始之，前仰寻先际，初自茫渺，犹今之冉求耳。今神明始创，及群生最先之祖，都自杳漠，非追想所及，岂复学者通塞所预乎？夫圣固凝废，感而後应耳，非想所及，即六合之外矣。无以为感，故存而不论，圣而弗论，民何由悟。今相与践地戴天，而存践戴之外，岂有纪极乎？禹之弼成五服，敷土不过九州者，盖道世路所及者耳。至於大荒之表，谷蒙汜之际，非复人理所预，则神圣己所不明矣。况过此弥往，浑瀚冥茫，岂复议其边陲哉？今推所践戴，终至所不议，故一体耳。推今之神用，求昔之所始，终至於圣人之所存而不论者，亦一理相贯耳，岂独可议哉。皆由冥缘随宇宙而无穷，物情所感者有限故也。夫众心禀圣以成识，其犹众目会日以为见。离娄察秋毫於百寻者，资其妙目，假日而睹耳。今布毫於千步之外，目力所匮，无假以见，而於察微避危，无所少矣。何为以千步所昧，还疑百寻之毫乎？今不达缘本，情感所匮，无以会圣，而知取至於致道之津，无所少矣。何为以缘始之昧，还疑既明之化矣哉。
　　或问曰，今人云：「不解缘始，故不得信佛。」此非感邪？圣人何以不为明之？答曰：「所谓感者，抱升之分，而理有未至，要当资圣以通，此理之实感者也。是以乐身滞有，则朗以苦空之义；兼爱弗弘，则示以投身之慈。体非俱至，而三乘设；分业异，而六度明。津梁之应，无一不足，可谓感而後应者也。是以闻道灵鹫，天人咸畅，造极者蔚如也，岂复远疑缘始，然後至哉？理明训足，如说行，何所不备，而犹必不信终，怀过疑於想所不及者与？将陨之疾，馈药不服，流矢通中，忍痛不拔，要求矢药造构之始，以致命绝，夫何异哉！皆由猜道自昔，故未会无言，致使今日在信妄疑耳，岂可以为实理之感哉？非理妄疑之感，固无以感圣而克明矣。夫非我求蒙，蒙而求我，固宜虚己及身，随顺玄化，诚以信往，然後悟随应来。一悟所振，终可遂至冥极。守是妄疑，而不归纯，敛衽者方将长沦惑网之灾，岂有旦期？背向一差，升坠天绝，可不慎乎。
　　或问曰：孔氏之训，「无求生以害仁，有杀身以成仁」，仁之至也。亦佛经说菩萨之行矣。老子明无为，无为之至也，即泥洹之极矣。而曾不称其神通成佛，岂孔老有所不尽与？明道欲以扇物，而掩其致道之实乎？无实之疑，安得不生？答曰：教化之发，各指所应。世蕲乎乱，洙泗所弘，应治道也。纯风弥凋，二篇乃作，以息动也，若使颜、冉、宰、赐，尹、喜、庄周，外赞儒玄之迹，以导世情所极，内禀无生之学，以精神理之求，世孰识之哉？至若冉季、子游、子夏、子思、孟轲、林宗、康成、盖公、严平、班嗣、杨王之流，或分尽於礼教，或自毕於任逸，而无欣於佛法，皆其寡缘所穷，终有僭滥。故孔、老发音指导，自斯之伦，感向所暨，故不复越叩过应。儒以弘仁，道在抑动，皆已抚教得崖，莫匪尔极矣。虽慈良无为，与佛说通流，而法身泥洹，无与尽言，故弗明耳。凡称无为而无不为者，与夫法身无形，普入一切者，岂不同致哉？是以孔、老、如来，虽三训殊路，而习善共辙也。
　　或问曰：自三五以来，暨於孔老，洗心佛法，要将有人，而献酬之迹，曾不乍闻者，何哉？答曰：余前论之旨，已明俗儒而编专在治迹，言有出於世表，或散没於史策，或绝灭於坑焚，今又重敷所怀。夫三皇之书，谓之《三坟》，言大道也。尔时也，孝慈天足，岂复训以仁义，纯朴弗离，若老庄者复何所扇？若不明神本於无生，空众性以照极者，复何道大道乎？斯文没矣，世孰识哉。史迁之述五帝也，皆云生而神灵。或弱而能言，或自言其名，懿渊疏通，其知如神，既以类夫大乘菩萨，化见而生者矣，居轩辕之丘，登崆峒，陟凡岱，幽林蟠木之游，逸迹超浪，何以知其不由从如来之道哉？以五帝之长世，尧治百年，舜则七十，广成、大隗、鸿崖、巢许、夸父、北人姑射、四子之流，玄风畜积，洋溢於时。而五典馀类，唯唐虞二篇，而至寡辟。子长之记，又谓百家之言黄帝，文不雅驯，绅难言，唯采杀伐治迹，犹万不记一，岂至道之盛，不见於残缺之篇，便当皆虚妄哉，今以神明之君，游浩然之世，携七圣於具茨，见神人於姑射，一化之生，复何足多谈，微言所精，安知非穷神亿劫之表哉？广成之言曰：「至道之精，窈窈冥冥」，即《首楞严》三昧矣。得吾道者，上为皇，下为王，即亦随化升降，为飞行皇帝，转轮圣王之类也。失吾道者，上见光，下为土，亦生死於天人之界者矣。感大隗之风，称天师而退者，亦十号之称矣。自恐无生之化，皆道深於若时，业流於玄胜，而事没振古，理随文翳，故百家所摭，若晓而昧。又劫绅之儒，不谓雅驯，遂令至理，从近情而忽远化，困精神於永劫，岂不痛哉。伯益述《山海》：「天毒之国，偎人而爱人。」郭璞《传》：「古谓天毒即天竺，浮屠所兴，偎爱之义，亦如来大慈之训矣。」固亦既闻於三五之世也。国典不传，不足疑矣。凡三代之下，及孔、老之际，史策之外，竟何可量？孔之问礼，老为言之；关尹之求，复为明道。设使二篇或没，其言独存於《礼记》，後世何得不谓柱下翁直是知礼老儒？岂不体於玄风乎？今百代众书飘荡於存亡之後，理无备在，岂可断以所见，绝献酬於孔、老哉？东方朔对汉武劫烧之说，刘向《列仙》，叙七十四人在佛经，学者之管窥於斯，又非汉明而始也。但驰神越世者众而显，结诚幽微者寡而隐，故潜感之实不扬於物耳。道人澄公，仁圣於石勒、虎之世，谓虎曰：临淄城中，有古阿育王寺处，犹有形像，承露盘在深林巨树之下，入地二十丈。虎使者依图搜求，皆如言得。近姚略叔父为晋王，於河东蒲坂，古老所谓阿育王寺处，见有光明，凿求得佛遗骨於石函银匣之中，光曜殊常，随路迎睹於灞上比丘，今见存辛寺。由此观之，有佛事於齐晋之地，久矣哉！所以不说於三传者，亦犹干宝、孙盛之史无语称佛，而妙化实彰有晋，而盛於江左也。
　　或问曰：若诸佛见存，一切洞彻，而威神之力，诸法自在，何为不曜光仪於当今，使精粗同其信悟，洒神功於穷迫，以拔冤枉之命？而令君子之流，於佛无睹，故同其不信，俱陷阐提之苦。秦、赵之众，一日之中，白起、项籍坑六十万。夫古今彝伦，及诸受坑者，诚不悉有宿缘大善，尽不睹无一缘而悉积大恶。而不睹佛之悲一日俱坑之痛，◆然毕同，坐视穷酷而不应，何以为慈乎！缘不倾天，德不邈世，则不能济，何以为神力自在，不可思议乎？鲁阳回日，耿恭飞泉，宋九江虎远江而蝗避境，犹皆心力横彻，能使非道玄通，况佛神力，融起之气，治籍之心，以活百万之命殊易。夫纳须弥於芥子，甚仁於毁身乎一虎一鸽矣，而今想焉而弗见，告焉而弗闻，请之而无救，寂寥然与太空无别。而於其中有作沙门而烧身者，有绝人理而剪六情者，有苦力役倾资宝而事庙像者，顿夺其当年，而不见其所得。吁！可惜矣！若谓应在将来者，则向六十万，命善恶不同，而枉灭同矣。命善恶虽异，身後所当，独何得异，见世殊品，既一不蒙甄别，将来浩荡，为欲何望？况复恐实无将来乎？经云：「足指案地，三千佛土皆见，及盲聋痖，牢狱毒痛，皆得安宁。」夫佛，远近存亡，有戒无戒，等以慈焉。此之有心，宜见苦痛，宜宁与彼一矣，而经则快多是语，实则竟无暂应。安知非异国有命世逸群者，构此空法，以胁异翼善交？言有微远之情，事有澄肃之美，纯而易信者，一己轮身，遂相承於不测而势无止薄乎？答曰：今不睹其路，故於夷谓险，诚瞰其途，则不见所难矣。夫常无者道也。唯佛则以神法道，故德与道为一，神与道为二。二故有照以通化，一故常因而无造。夫万化者，固各随因缘，自作於大道之中矣。今所以称佛云诸法自在，不可思议者，非曰为可不由缘数，越宿命而横济也。盖众生无量，神功所导，皆依崖曲畅，其照不可思量耳。譬之洪水、四凶，瞽、顽、象、傲，皆化之固然，尧、舜弗能易矣，而必各依其崖，洚水流凶，允若克谐，其德岂不大哉！夫佛也者，非他也。盖圣人之道，不尽於济生之俗，敷化於外生之世者耳。至於因而不为，功自物成，直尧之殊应者耳。夫锺律感类，犹心玄会，况夫灵圣以神理为类乎？凡厥相与冥遘於佛国者，皆其烈志清神，积劫增明，故能感诣洞彻，致使释迦发晖，十方交映，多宝涌见，灯王入室，岂佛之独显乎哉？能见矣！至若今之君子，不生应供之运，而域乎禹绩之内，皆其诚背於昔，故会垂於今，虽复清若夷、齐，贞如柳、季，所志苟殊，复何由感而见佛乎？况今之所谓，或自斯已还，虽复礼义熏身，高名馥世，而情深於人，志不附道，虽人之君子，而实天之小人，灵极之容复何由感应，岂佛之偏隐哉？我弗见矣！若或有随缘来生，而六度之诚发自宿业，感见独朗，亦当屡有其人。然虽道俗比肩，复何由相知乎？然则粗妙在我，故见否殊应，岂可以己之不曜於光仪，而疑佛不见存哉？夫天地有灵，精神不灭，明矣！今秦、赵之众，其神与宇宙俱来，成败天地而不灭，起、籍二将，岂将顿灭六十万神哉？神不可灭，则所灭者身也。岂不皆如佛言，常灭群生之身，故其身受灭，而数会於起、籍乎？何以明之？夫乾道变化，各正性命，至於鸡彘犬羊之命，皆乾坤六子之所一也。民之咀命充身，暴同蛛无为网矣。鹰虎非搏噬不生，人可饭蔬而存，则虐已甚矣，天道至公，所布者命，宁当许其虐命，而抑其冥应哉？今六十万人，虽当美恶殊品，至於忍咀群生，恐不异也。美恶殊矣，故其生之所享，固可实殊；害生同矣，故受害之日，固亦可同。今道家之言，世之所述，无以云焉。至若于公、邴吉、虞怡德应於後，严延年、田言、晋宣杀报交验，皆书於魏、汉，世所信睹。夫活人而庆流子孙，况精神为杀活之主，无殃庆於後身乎？杀活彼身，必受报己身，况通塞彼神，而不荣悴於己神乎？延年所杀，皆凡等小人，窦婴、王陵宰牧之豪，贤不殊、贵贱异，其致报一也。报之所加，不论豪贱将相，晋王不二矣。岂非天道至平，才与不才亦各其子，理存性命，不在贵贱故邪？然则肫鱼虽贱，性命各正於乾道矣。观大鸟之回翔，小鸟之啁噍，葛卢所听之牛，西巴所感之鹿，情爱各深於其类矣。今有孕妇稚子於斯，而有刳而剔之，燔而炙之者，则谓冤痛之殃，上天所感矣。今春猎胎孕，燔菹羔雏，亦天道之所一也，岂得独无报哉？但今相与理，缘於饮血之世，畋渔非可顿绝，是以圣王庖厨其化，盖顺民之杀以灭其害，践庖闻声，则所不忍。因豺獭以为节，疾非时之伤孕；解而不网，明含气之命重矣。孟轲击赏於衅钟，知王德之去杀矣。先王抚鹿救急，故虽深其仁，不得顿苦其禁。如来穷神明极，故均重五道之命，去杀为众戒之首。萍沙见报於白兔，释氏受灭於昔鱼，以示报应之势，皆其窈窕精深，迂而不昧矣。若在往生，能闻於道，敬修法戒，则必不坠长平而受坑马服矣。及在既坠，信法能彻，必超今难。若缘衅先重，难有前报，及戒德後臻，必不复见坑来身矣。所谓洒神功於穷迫，以拔冤枉之命者，其道如斯，慈之至矣。今虽有世美，而无道心，犯害众命，以报就迫，理之当也。佛乘理居当，而救物以法，不蹈法则理无横济，岂佛无实乎。譬之扁鹊，救疾以药，而不信不服，疾之不瘳，岂鹊不妙乎？鲁阳、耿恭，远祖九江，所以能回日飞泉，虫虎避德者，皆以烈诚动乎神道。神道之感，即佛之感也，若在秦、赵，必不陷於难矣。则夫陷者，皆己无诚，何由致感於佛，而融冶起、籍哉？夫以通神之众，萃穷化之堂，故须弥可见於芥子之内耳。又虽今则虎鸽，昔或为人，尝有缘会，故值佛嘉运，投身济之，割股代之。苟无感可动，以命偿杀，融冶之奇，安得妄作？吹万之死，咸其自己，而疑佛哉？夫志之笃也，则想之而见，告之斯闻矣。推周、孔交梦，传说形求实至，古今悠隔，傅岩遐，而玄对无碍，则可以信。夫洁想西感，睹无量寿佛，越境百亿，超至无功，何云大空无别哉？夫道在练神，不由存形，是以沙门祝形烧身，厉神绝往，神不可灭，而能奔其往，岂有负哉？契阔人理，崎岖六情，何获於我，而求累於神；诚自剪绝，则日损所情，实渐於道，苦力策观，倾资居，未几有之。俄然身灭，名实所收，不出盗跨。构馆栖神象，渊然幽穆，形从其微，神随之远。微则应清，远则福妙，盗跨与道，孰为优乎？顿夺其当年所以超升。潜行协於神明，神德彰於后身，岂能见其所得哉？夫人事之动，心贯神道，物无妄然，要当有故而然矣。若使幽冥之报不如向论，则六十万命何理以坑乎？既以报坑，必以报不坑矣。今战国之人，眇若安期，幽若四皓，龙颜而帝，列地而君，英声茂实，不可称数，同在羿之彀中，独何然乎？岂不各是前报之所应乎？既见福成於往行，则今行无负於後身明矣！见世殊品，既宿命所甄，则身後所当，独何容滥？经之所奇，自谓当佛化见之时，皆由素有嘉会，故其遇若彼。今曾无暂应，皆咎在无缘，而反诬至法空构。呜呼！神鉴孔昭，侮圣人之殃，亦可畏也！敢问空构者将圣人与？贤人与？小人与？夫圣无常心，盖就物之性化使遂耳。若身死神灭，但当一以儒训，尽其生极，复何事哉？而诳以不灭，欺以成佛，使烧祝发肤，绝其《片半》合，所遏苗裔，数不可量。且夫彦圣育无常所，或潜有塞矣，空构何利而其毒大苦，知非圣贤之为矣。若人哉，樊须之流也，则亦敛身周、孔，畏惧异端，敢妄作哉！若自兹已降，则不肖之伦也，又安能立家九流之外，增徽老、庄之表，而照列於千载之後？龙树、提婆、马鸣、迦旃延法胜山，贤达摩多罗之伦，旷载五百，仰述道训，《大智》、《中》《百论》、《阿毗昙》之类，皆神通之才也。近孙绰所颂耆域、健陀勒等八贤，支道林像而赞者竺法护、于法兰、道邃阙公，则皆神映中华。中朝竺法行，时人比之乐令，江左尸梨蜜，群公高其卓朗，郭文举廓然邃允，而所奉唯佛。凡自龙树以达，宁皆失身於向所谓不肖者之诧乎？然则黄面夫子之事，岂不明明也哉？今影骨齿发，遗器馀武，犹光於本国，此亦道之证也。夫殊域之性，多有精察黠才而嗜欲类深，皆以厥祖身立佛前，累叶亲传世祗，其实影迹遗事，昭化融显，故其裔王则倾国奉戒，四众苦彻，死而无悔。若理之诡暖，事不实奇，亦岂肯倾己破欲以尊无形者乎？若影物无实，声出来往，则古今来者何为苦身离欲，若是之至？往而反者，宜其沮懈，而类皆更笃乎？粗可察矣。论曰：夫自古所以不显治道者，将存其生也。而苦由生来，昧者不知矣。故诸佛悟之以苦，导之以无生。无生不可顿体，而引以生之，善恶同，善报而弥升，则朗然之尽可阶焉。是以其道浩若沧海，小无不律，大无不通，虽邈与务治存生者反，而亦固陶潜《五典》，劝佐礼教焉。今世之所以慢祸福於天道者，类若史迁感伯夷而慨者也。夫孔圣岂妄说也哉？称积善馀庆，积恶馀殃，而颜、冉夭疾，厥胤蔑闻，商臣考终，而庄则贤霸。凡若此类，皆理不可通。然理岂有无通者乎？则纳庆後身，受殃三涂之说，不得不信矣。虽形有存亡，而精神必应，与见世而报，夫何异哉？但因缘有先後，故对至有迟速，犹一生祸福之早晚者耳，然则孔氏之训，资释氏而通，可不曰玄极不易之道哉！夫人理飘纷，存没若幻，笼以百年，命之孩老，无不尽矣。虽复黄发鲐背，犹自觉所经俄顷，况其短者乎？且时则无止，运则无穷，既往积劫，无数无边，皆一瞬一阅，以及今耳。今积瞬以至百年，曾何难及，而又鲜克半焉？夫物之媚於朝露之身者，类无清遐之实矣，何为甘臭腐於漏刻，以枉长存之神，而不自疏於遐远之风哉？虽复名法佐世之家，亦何独无分於大道，但宛转人域，嚣於世路，故唯觉人道为盛，而神想蔑如耳。若使回身中荒，升岳遐览，妙观天宇澄肃之旷，日月照洞之奇，宁无列圣威灵尊严乎其中，而唯唯人群，忽忽世务而已哉？固将怀远以开神道之想，感寂以昭明灵之应矣。昔仲尼《五经》於鲁以化天下，及其眇邈太、蒙之颠，而天下与鲁俱小，岂非神合於八遐，故超於一世哉？然则《五经》之作，盖於俄顷之间，应其所小者耳，世又何得以格佛法，而不信哉？请问今之不信，为谓黔首之外，都无神明邪？为之亦谓有之，而直无佛乎？若都无神明，唯人而已，则谁命玄鸟，降而生商？孰遗巨迹，感而生弃哉？汉、魏、晋、宋，咸有瑞命，知视听之表，神道炳焉。有神理必有妙极，得一以灵，非佛而何？夫神也者，依方玄应，不应不预存，从实致化，何患不尽，岂须诡物而後训乎？然则其法之实，其教之信，不容疑矣。论曰：群生皆以精神为主，故於玄极之灵，咸有理以感。尧则远矣，而百兽亻舞德，岂非感哉？则佛为万感之宗焉。日月海岳犹有朝夕之礼，秩望之义，况佛之道众，高者穷神於生表，中者受身於妙生，下则免夫三趣乎？今世教所弘，致治於一生之内。夫玄至者寡，顺世者众，何尝不相与，唯习世情，而谓死则神灭乎？是以不务邈志清遐，而多循情寸阴，故君子之道鲜焉。若鉴以佛法，则厥身非我，盖一憩逆旅耳，精神乃我身也，廓长存而无已。上德者，其德之畅於己也无穷，中之为美，徐将清升以至尽，下而恶者，方有自新之迥路，可补过而上迁。是以自古精粗之中，洁己怀远，祗行於今，以拟来业，而迈至德者，不可胜数，是佛法之效矣。此皆世之所壅，佛之所开，其於类岂不旷然融朗，妙有通途哉！若之，何忽而不奉乎？夫风经炎则暄，吹林必凉，清水激浊，澄石必明，神用则丧，亦存所托。今不信佛法，非分之必然。盖处意则然，诚试避心世物，移映清微，则佛理可明，事皆信矣。可不妙处其意乎？资此明信已往，终将克王神道。百世先业，皆可幽明永济，孝之大矣；众生沾仁，慈之至矣；凝神独妙，道之极矣，洞朗无亥，明之尽矣。发轸常人之心，首路得辙，纵可多历劫数，终必迳集玄极，若是之奇也。等是人也，背辙失路，蹭蹬长往而永没九地，可不悲乎？若不然也，世何故忽生懿圣，复育愚鄙，上则诸佛，下则飞蠕动乎？皆精神失得之势也。今人以血身七尺，死老数纪之内，既夜消其半矣，丧疾众故又苦其半，生之美盛荣乐，得志盖亦何几？而壮齿不居，荣必惧辱，乐实连忧，亦无全泰，而皆竞入流俗之险路，讳陟佛法之旷途，何如其智也？世之以不达缘本，而闷於佛理者，诚亦众矣！夫缘起浩汗，非复追想所及，失得所关，无理以感，即六合之外，故佛而不论，已具前论。请复循环而伸之。夫圣人之作《易》，天之垂象，吉凶治乱，其占可知。然原其所以然之状，圣所弗明，则莫之能知。今以所莫知，废其可知，逆占违天而动，岂有不亡者乎？不可以缘始弗明，而背佛法，亦犹此也。又以不忆前身之意，谓神不素存。夫人在胎孕至於孩龆，不得谓无精神矣，同一生之内耳，以今思之犹冥然莫忆，况经生死、历异身，昔忆安得不亡乎？所忆亡矣，而无害神之常存。则不达缘始，何妨其理常明乎？子路问死，子曰：「未知生，安知死」？问事鬼神，则曰：「未知事人，焉知事鬼？」岂不以由也尽於好勇，笃於事君，固宜应以一生之内。至於生死鬼神之本，虽曰有问，非其实理之感，故性与天道，不可得闻。佛家之说众生，有边无边之类，十四问，一切智者皆置而不答，诚以答之无利益，则堕恶邪？然则禀圣奉佛之道，固宜谢其所绝，餐其所应，如渴者饮河，挹洪流以盈已，岂须穷源於昆山哉？凡在佛法，若违天亥理，不可得然，则疑之可也，今无不可得然之亥，而有顺天清神之实，岂不诚然哉？夫人之生也，与忧俱生，患祸发於时事，灾奋於冥昧，虽复雅贵连云，拥徒百万，初自独以形神坐待无常，家人高高，妇子嘻嘻，俄复沦为惚况，人理曾何足恃？是以过隙宜竞，赊谤冥化，纵欲侈害，神既无灭，求灭不得，复当乘罪受身。今之无赖群生，虫豸万等，皆殷鉴也。为之谋者，唯有委诚信佛，托心履戒，以援精神。生蒙灵援，死则清升，清升无已，迳将作佛。佛固言尔，而人侮之，何以断人之胜佛乎？其不胜也，当不下坠彼恶，永受其剧乎？呜呼！六极苦毒而生者，所以世无己也。所闻所见，精进而死者，临尽类多神意安定，有危迫者，一心称观世音，略无不蒙济。皆向所谓生蒙灵援，死则清升之符也。夫万乘之主，千乘之君，日昃不遑食，兆民赖之於一化内耳。何以增茂其神，而王万化乎？今依周、孔以养民，味佛法以养神，则生为明后，没为明神，而常王矣。如来岂欺我哉！非崇塔侈像，容养滥吹之僧，以伤财害民之谓也。物之不窥远实而睹近弊，将横以诟法矣，盖尊其道，信其教，悟无常空色，有慈心整化，不以尊豪轻绝物命，不使不肖窃假非服，岂非道之以德，齐之以礼，天下归仁之盛乎！其在容与之位，及野泽之身，何所足惜，而不自济其精神哉？昔远和尚澄业庐山，余往憩五旬，高洁贞厉，理学精妙，固远流也。其师安法师，灵德自奇，微遇比丘，并含清真，皆其相与素洽乎道，而後孤立於山，是以神明之化，邃於岩林。骤与余言於崖树涧壑之间，暖然乎有自言表而肃人者，凡若斯论，亦和尚据经之旨云尔。夫善即者。因鸟迹以书契，穷神与人之颂；缇萦一言而霸业用遂，肉刑永除。事固有俄尔微感而终至冲天者。今无陋鄙言，以警其所感，奄然身没，安知不以之超登哉？（《弘明集》二）
　　◎宗悫
　　悫字元，炳兄子，元嘉中除振武将军，後为随郡太守，迁广州刺史。孝武举义，以为南中郎谘议参军，领中兵。及即位，以为左卫将军，封洮阳侯，孝建中累迁豫州刺史，监五州诸军事。大明中入为左卫将军，徙光禄大夫，加金紫。前废帝即位，为宁蛮校尉雍州刺史，加都督，卒赠征西将军，谥曰肃侯。
　　◇上表述病
　　臣昔贫贱时尝疾病，家人为臣斋，勤苦七日。臣尝夜梦，见一童子，青衣，持缣广数寸与臣。臣问之，「用此何为」，答曰：「西王母符也，可服之。」服竟便觉，一二日病差。


卷二十二
◎羊欣
　　欣字敬元，太山南城人，晋隆安中为元显後军府舍人，元兴中为桓玄平西参军，转主簿，楚台建，迁殿中郎，称病免。义熙中，武帝版补刘藩右军司马，转长史，历道怜中军谘议参军，出为新安太守。至宋元嘉中，称病免，除中散大夫，卒年七十三，有《药方》十卷，七卷。
　　◇书
　　三月六日，欣顿首，暮春感摧切割，不能自胜，当柰何柰何？得去六日告，深慰，足下复何如？脚中日胜也，吾日弊难复，令自顾忧叹情想转积，执笔增惋。足下保爱，书欲何言，羊欣顿首。《淳化阁帖》三
　　◇羊玄保
　　玄保，太山南城人。晋安帝时为楚台太常博士，遭母忧，服阙，何无忌、诸葛长民俱版为参军，不就，除临安令，寻为武帝镇军参军库部郎永世令。武帝为太尉，复以为参军，转主簿丹阳丞。少帝时入为尚书右丞，转左丞、司徒长史、黄门侍郎。文帝即位，出为宣城太守，寻为廷尉，迁尚书吏部郎、御史中丞衡阳王义季右军长史，南东海太守，加辅国将军，入为都官尚书左卫将军，加给事中、凡阳尹、会稽太守。徙吴郡太守，元凶弑立，以为吏部尚书，领国子祭酒，加光禄大夫。孝武即位，以为散骑常侍，领崇宪卫尉，迁金紫光禄大夫，进位光禄大夫，迁散骑常侍特进，大明八年卒，年九十四，谥曰定。
　　◇陈吏民亡叛制
　　臣伏寻亡叛之由，皆出於穷逼，未有足以推存而乐为此者也。今立殊制，於事为苦。臣闻苦节不可贞，惧致流弊，昔龚遂譬民於乱绳，缓之然後可理；黄霸以宽和为用，不以严刻为先。臣愚以为单身逃役，便为尽户。今一人不测，坐者甚多，既惮重负，各为身计，牵挽逃窜，必致繁滋。又能禽获叛身，类非谨惜，既无堪能，坐陵劳吏，名器虚假，所妨实多，将阶级不足供赏，服勤无以自劝。又寻此制，施一邦而已，若其是邪，则应与天下为一，若其非邪，亦不宜独行一郡。民离忧患，其弊将甚。臣忝守所职，惧难遵用，致率管穴，冒以陈闻。（《宋书·羊玄保传》。）

　　◎羊希
　　希字泰闻，玄保兄子，孝建初为尚书左丞。大明末，为始安王子真征虏司马、黄门郎、御史中丞，泰始三年，出为宁朔将军广州刺史，降号横野将军，为其下晋康太守刘思道所杀，赠辅国将军。
　　◇奏劾谢沈
　　山阴令谢沈，亲忧未除，常著青绛衲两裆，请免沈前所居官。（《御览》六百九十三引《宋起居注》，太始二年，御史中丞羊希奏。）
　　◇北征上计
　　以今月十二日入泗口，缘道把沙开沟，以夜继日，日才行十馀里，或七八里。
　　◇参陆澄皇弟休清殇服议
　　寻澄议既无画然前列，不合准据。案礼：子不殇父，臣不殇君，君父至尊，臣子恩重，不得以幼年而降。又曰：尊同则服其亲服。推此文旨，旁亲自宜服殇，所不殇者，唯施臣子而已。（《宋书·礼志》二，《通典》八十二。）
　　◇刊革山泽旧科议
　　壬辰之制，其禁严刻，事既难遵，理与时弛。而占山封水，渐染复滋，更相因仍，便成先业，一朝顿去，易致嗟怨。今更刊革，立制五条。凡是山泽，先常气气虑种养竹木杂果为林弛，及陂湖江海鱼梁酋场，常加功修作者，听不追夺。官品第一第二，听占山三顷；第三第四品，二顷五十亩；第五第六品，二顷；第七第八品，一顷五十亩；第九品及百姓一顷。皆依定格，条上赀簿。若先已占山，不得更占；先占阙少，依限占足。若非前条旧业，一不得禁。有犯者，水土一尺以上，并计赃，依常盗律论。停除咸康二年壬辰之科。（《宋书·羊玄保传》，大明初，希以云云，从之。又《南史》三十六。）
　　◇与孙诜书称陛法真
　　足下同僚，似有陆录事者，此生东南名地，又张玄外孙，持身至清，雅有志节，年高官下，秉操不衰，计当日夕相与申意。（《宋书·良吏·王歆之传》，世祖世，吴郡陆法真，历官有清节，尝为刘秀之安北录事参军，太山羊希与安北咨议参军孙诜书。）
　　◎刘少府
　　刘失其名字，官少府。（案，元嘉中有刘兴祖，由少府拜青州刺史，《前废帝纪》有少府刘胜之，《南史》作刘蒙之，未知孰是。）
　　◇答何衡阳书
　　敬览高话，辞切证明，所为彼上人者，难为酬对者也。然如来穷理尽性，因感成教，故五善思启，戒品为之设，六蔽待祛，般若为之照，薰以十善，净以无漏，毕竟解脱，至菩提而已矣。斯末之所以明，而本之不昧者邪。孔以致孝为务，则仁被四海，释以大慈为首，则化周五道。导物之迹，非乃冥邪？但应有粗精，终然自殊耳。凡览《般若》诸经，不以无孔为疑，何独诵丘之书，有见弃之言乎，以龙鬼之陋，尚感圣而至，诱掖得信，岂季俗而已哉？足下据见在之教，以诘三世之辨，奢迂之怪，固不待言。若许因果不谬，犹形之与影，征要之效，如合符也。若日月之行，幽明之信，水火之降，风云之作，皆先因而後果，不出感召之道。故缘起鉴能致水，缘灭燧不招火，一切诸法，从缘起灭耳。若鹅之就毙，味登俎鼎，燕之获免，无取盐梅。故鹅杀於人，犹虫死於燕，鹅虫见世受，人燕未来报，报由三业，业有迟疾。若人入孝出悌，扬於王庭。君亲无将，将则必诛，此见报之疾，著乎视听者也。若忠为令德，剖心沉渊，劫掠肆杀，有幸而免，此後报之迟，疏而不失者也。善恶之业，业无不报，但过去未来，非耳目所得，故信之者寡，而非之者众耳。科法清净，涤尘开慧，中国弗思，谓为隐阱，非我无谋，秦勿用也。劝人为善，诚哉斯言。然权者谓实，非假设也。故文王废伯邑考而立武王，权也，周适非王，发有天命，礼是疏制，理固从实，伯邑废立，实也，各从其实，德用交归，自非大智，孰能预之。经云：善权方便，亦复如是耳。夫民生而杀，性之欲也，饮血席毛，在上皇之世矣。圣人去杀，非教杀也。但民教未尽，而化宜渐损，虽将享三品，尊荐厚宾，然汤开其网，孔钓不网，诗翼五，礼弗身践，据兹而观，作者之心见矣。今忍不食，诚已慈之心。若推不忍於视听之表，均不食於见闻之内，其至矣哉，其至矣哉！藉来谇，申以管窥，实相无言，言成戏论。既不自是，想亦同非。若高明之譬，请俟诸君子。（《广弘明集》二十。）
　　◎何承天
　　承天，东海郯人，徐广姊子。隆安末，南蛮校尉桓伟引为参军，寻解职。义旗建，长沙公陶延寿以为辅国参军，除浏阳令，寻还都。抚军刘毅镇姑孰，版行参军，出补宛陵令，赵忄炎为寻阳太守，请为司马，寻去职。武帝为太尉，以为参军，除太学博士，徙世子征虏参军，转西中郎中军参军钱唐令。宋台建，召为尚书祠部郎，永初末补南台治书侍御史。谢晦镇江陵，请为南蛮长史，随府转卫军谘议参军，领记室。晦诛，行南蛮府事，寻为到彦之右军录事，入补尚书殿中郎兼左丞，领国子博士，迁御史中丞，坐事白衣领职。元嘉二十四年，又坐宣漏密旨免官，卒年七十八，有《礼论》三百卷，集三十二卷。
　　◇木瓜赋
　　美中洲之嘉树，表闲冶之丽姿，结灵根以诞秀，倾朝日以扬辉。擢丛柯之冉冉，布翠叶而蕤葳。惟兹木之在林，亦超类而独劭，方朝华而繁实，比沙棠而有耀。当大厦之方隆，愧微之纤挠。岂隐朴以幸全，固呈才而不效，离众用而获宁，永端己以励操。愿佳人之予投，思同归以托好。顾《卫风》之攸珍，虽琼琚而匪报。（《艺文类聚》八十七，《御览》九百七十三。）
　　◇为谢晦奉表自理
　　臣阶缘幸会，蒙武皇帝殊常之眷，外闻政事，内谋帷幄，经纶夷险，毗赞王业，预佐命之勋，膺河山之赏。及先帝不豫，导扬末命，臣与故司徒臣羡之、左光禄大夫臣亮、征北将军臣道济等，并升御床，跪受遗诏，载贻话言，托以後事。臣虽凡浅，感恩自厉，送往事居，诚贯幽显。逮营阳失德，自绝宗庙，朝野岌岌，忧及祸难，忠谋协契，徇国忘己，援登圣朝，惟新皇祚。陛下驰传乘流，曾不惟疑，临朝殷勤，增崇封爵。此则臣等赤心已亮於天鉴，远近万邦咸达於圣旨。若臣等志欲专权，不顾国典，便当协翼幼主，孤背天日，岂复虚馆七旬，仰望鸾旗者哉？故庐陵王於营阳之世，屡被猜嫌，积怨犯上，自贻非命。天祚明德，属当昌运，不有所废，将何以兴？成人之美，《春秋》之高义，立帝清馆，臣节之所司。耿不以贼遗君父，臣亦何负於宋室邪？况衅结阋墙，祸成畏逼，天下耳目，岂伊可诬。
　　臣忝居蕃任，乃诚匪懈，为政大小，必先启闻。纠剔群蛮，清夷境内，分留弟侄，并侍殿省。陛下聿遵先志，申以婚姻，童稚之目，猥荷齿召，荐女迁子，合门相送。事君之道，义尽於斯。臣羡之总录百揆，翼亮三世，年耆乞退，屡抗表疏，优旨绸缪，未垂顺许。臣亮管司喉舌，恪虔夙夜，恭谨一心，守死善道。此皆皇宋之宗臣，社稷之镇卫，而谗人倾覆，妄生国衅，天威震怒，加以极刑，并及臣门，同被孥戮。虽未知臣道济问，推理即事，不容独存。先帝顾托元臣翼命之佐，剿於佞邪之手，忠贞匪躬之辅，不免夷灭之诛。陛下春秋方富，始览万机，民之情伪，未能鉴悉。王弘兄弟，轻躁昧进，王华猜忌忍害，规弄威权，先除执政，以逞其欲。天下之人，知与不知，孰不为之痛心愤怨者哉！
　　臣等见任先帝，垂二十载，小心谨慎，无纤介之愆，伏事甫尔，而婴若斯之罪。若非先帝谬於知人，则为陛下未察愚款。臣去岁末使反，得朝士及殿省诸将书，并言嫌隙已成，必有今日之事。臣推诚仰期，罔有二心，不图奸回潜遘，理顺难恃，忠贤陨朝，愚臣见袭。到彦之、萧欣等在近路。昔白公称乱，诸梁婴胄，恶人在朝，赵鞅入伐。臣义均休戚，任居分陕，岂可颠而不扶，以负先帝遗旨。辄率将士，缮治舟甲，须其自送，投袂扑讨。若天祚大宋，卜世灵长，义师克振，中流清荡，便当浮舟东下，戮此三竖，申理冤耻，谢罪阙庭，虽伏赴镬，无恨於心。伏愿陛下远寻永初托付之旨，近存元嘉奉戴之诚，则微臣丹款，犹有可察。临表哽慨，言不自尽。（《宋书·谢晦传》。案，《何承天传》，晦将见计，使承天造立表檄。又案，《南史·庾登之传》，承天为晦作表，当浮舟东下，戮此三竖，今表有此语。）
　　◇又为谢晦上表
　　臣闻凶邪败国，先代成患；谗竖乱朝，异世齐祸。故赵高矫逼，秦氏用倾，董卓阶乱，汉祚伊覆。虽哲王宰世，大明照临，未能使其渐弗兴，兹害不作。奸臣王弘等窃弄权威，兴造祸乱，遂与弟华内外影响，同恶相成，忌害忠贤，图希非望。故司徒臣羡之、左光禄大夫臣亮横被酷害，并及臣门。虽未知征北将军臣道济存亡，不容独免。遂遣萧欣、到彦之等轻舟见袭，奸伪之甚，一至於斯。羡之及亮，或宿德元臣，姻娅皇极，或任总文武，位班三事，道济职惟上将，捍域是司，皆受遇先朝，栋梁一代。臣昔因时幸，过蒙先眷，内闻政事，外经戎旅，与羡之、亮等同被齿盼。既经启王基，协济大业，爰自权舆，暨於揖让，诚积虽微，仍见纪录，并蒙丹书之誓，各受山河之赏，欲使与宋升降，传之无穷。及圣体不豫，穆卜无吉，召臣等四人，同升御床，顾命领遗，委以家国。仰奉成旨，俯竭股肱，忠贞不效，期之以死。但营阳悖德，自绝於天，社稷之危，忧在托付，不有所废，将焉以兴。乃远稽殷汉，用升圣德。陛下顺流乘传，不听张武之疑，入邸龙飞，非俟宋昌之议，斯乃主臣相信，天人合契，九五当阳，化形四海。羡之及亮，内赞皇猷，臣与道济，分翰於外，普天之下，孰曰不宜。遂蒙宠授，来镇此方，分留弟侄，以侍台省。到任以来，首尾三载，虽形在远外，心系本朝，事无大小，动皆咨启，八州之政，罔一专辄，尊上之心，足贯幽显。陛下远述先旨，申以婚姻，大息世休，复蒙引召，是以去年送女遣儿，阖家俱下，血诚如此，未知所愧。而凶狡无端，妄生衅祸，羡之内诛，臣受外伐，顾省诸怀，不识何罪？天听遐邈，陈诉靡由。弘等既蒙宠任，得侍左右，自谓势擅狐鼠，理隔熏掘。又以陛下富於春秋，始览政事，欲冯陵恩幸，窥望国权，亲从磐寺，规自封殖。不除臣等，罔得专权，所以交结谗慝，成是乱阶。又惟弘等所构，当以营阳为言，庐陵为罪。又以臣等位高功同，内外胶固。陛下信其厚貌，忘厥左道，三至下机，能不暂惑。
　　伏自寻省，废昏立明，事非为己。庐陵之事，不由旁人，内积萧墙之衅，外行叔段之罚，既制之有主，臣何预焉。然庐陵为性轻险，悌顺不足；武皇临崩，亦有口诏，比虽发自营阳，实非国祸。至於羡之、亮等，周旋同体，心腹内外，政欲戮力皇家，尽忠报主。若令臣等颇欲执权，不专为国，初废营阳，陛下在远，武皇之子，尚有童幼，拥以号令，谁敢非之。而溯流三千，虚馆三月，奉迎銮驾，以遵下武，血心若斯，易为可鉴。且臣等奉事先朝，十有七年，并居显要，世称恭谨，不图一旦致兹衅罚。夫周公大贤，尚有流言之旁，伯奇至孝，不免谮诉之祸。慈父非无情於仁子，明君岂有志於贞臣。奸遘所移，势回山岳，况乃精诚微浅，而望求信者哉。《诗》不云乎：「谗人罔极，交乱四国。恺悌君子，无信谗言。」陛下躬览篇籍，研核是非，衅兆之萌，宜应深察。臣窃惧王室小有皇甫之患，大有阎乐之祸，夙夜殷忧，若无首领。夫周道浸微，桓文称伐，君侧乱国，赵鞅入诛。况今凶祸滔天，辰极危逼，台辅孥戮，岳牧倾陷。臣才非绛侯，安汉是职，人愧博陆，厕奉遗旨。国难既深，家痛亦切。辄简徒缮甲，军次巴陵，萧欣窘慑，望风奔迸。臣诚短劣，在国忘身，仰凭社稷之灵，俯厉义勇之气，将长驱电埽，直入石头，枭翦元凶，诛夷首恶，吊二公之冤魂，写私门之祸痛。然後分归司寇，甘赴鼎镬，虽死之日，犹生之年。
　　伏惟陛下德合乾元，道侔玄极，鉴凶祸之无端，察贞亮之有本，回日月之照，发霜电之威，枭四凶於庙庭，悬三监於绛阙，申二台之匪辜，明两蕃之无罪，上谢祖宗，下告百姓，遣一乘之使，赐咫尺之书，臣便勒众旋旗，还保所任。须次所路，寻复表闻。（《宋书·谢晦传》。）
　　◇上元嘉历表
　　臣授性顽惰，少所关解。自昔幼年，颇好历数，耽情注意，迄於白首。臣亡舅故秘书监徐广，素善其事，有既往《七曜历》，每记其得失。自太和至太元之末，四十许年。臣因比岁考校，至今又四十载。故其疏密差会，皆可知也。
　　夫圆极常动，七曜运行，离合去来，虽有定势，以新故相涉，自然有毫未之差，连日累岁，积微成著。是以《虞书》著钦若之典，《周易》明治历之训，言当顺天以求合，非为合以验天也。汉代杂候清台，以昏明中星，课日所在，虽不可见，月盈则蚀，必当其冲，以月推日，则躔次可知焉。舍易而不为，役心於难事，此臣所不解也。
　　《尧典》云：「日永星火，以正仲夏。」今季夏则火中。又「宵中星虚，以殷仲秋」。今季秋则虚中。尔来二千七百馀年，以中星检之，所差二十七、八度。则尧冬令至日，在须女十度左右也。汉之《太初历》，冬至在牵牛初，後汉《四分》及魏《景初法》，同在斗二十一。臣以月蚀检之，则《景初》今之冬至，应在斗十七。又史官受诏，以士圭测景，考校二至，差三日有馀。从来积岁及交州所上，检其增减，亦相符验。然则今之二至，非天之二至也。天之南至，日在斗十三、四矣。此则十九年七闰，数微多差。复改法易章，则用算滋繁，宜当随时迁革，以取其合。案《後汉志》，春分日长，秋分日短，差过半刻。寻二分在二至之间，而有长短，因识春分近夏至，故长；秋分近冬至，故短也。杨伟不悟，即用之。上历表云：「自古来及今，凡诸历数，皆未能并己之妙。」何此不晓，亦何以云。是故臣更建《元嘉历》，以六百八为一纪，半之为度法，七十五为室分，以建寅之月为岁首，雨水为气初，以诸法闰馀一之岁为章首。冬至从上三日五时。日之所在，移旧四度。又月有迟疾，合朔日蚀，不在塑望，亦非历意也。故元嘉皆以盈缩定其小馀，以正朔望之日。
　　伏惟陛下允迪圣哲，先天不违，劬劳庶政，寅亮鸿业，究渊思於往籍，探妙旨於未闻，穷神知化，罔不该览。是以愚臣欣遇盛明，效其管穴。伏愿以臣所上《元嘉法》下史官考其疏密。若谬有可采，庶或补正阙谬，以备万分。（《宋书·历志》中，太子率更令何承天私撰新法，元嘉二十年上表，诏付外详议。）
　　◇奏改漏刻箭
　　尚书今既改用《元嘉历》，漏刻与先不同，宜应改革。案《景初历》，春分日长，秋分日短，相承所用漏刻，冬至後昼漏率长於冬至前。且长短增减，进退无渐，非唯先法不精，亦各传写谬误。今二至二分，各据其正。则至之前後，无复差异。更增损旧刻，参以晷影，删定为经，改用二十五箭。请台勒漏郎将考验施用。（《宋书·历志》下。）
　　◇奏劾博士顾雅等
　　尚书刺：海盐公主所生母蒋美人丧。海盐公主先离婚，今应成服，撰仪注参详，宜下二学礼官博士议公主所服轻重。太学博士顾雅议：今既咸用士礼，便宜同齐衰削杖，布带疏履，期礼毕，心丧三年。博士周野王议又云：今诸王公主咸用士礼。谯王、衡阳王为所生太妃皆居重服，则公主情理，亦宜家中期服为允。其博士庾邃之、颜测、殷明、王渊之四人同雅议；何忄炎、王罗云二人同野王议。如所上台案。今之诸王，虽行士礼，是施於旁亲及自己以下。至於为帝王所厌，犹一依古典。又永初三年九月，符仪亡，广德三主以馀尊所厌，犹服大功。海盐公主体自宸极，当上厌至尊，岂得遂服。台据经传正文，并引事例，依源责失。而博士顾雅、周野王等捍不肯，方称自有宋以来，皇子蕃王，皆无厌降，同之士礼，著於故事。缌功之服，不废於未戚，顾独贬於所生，是申其所轻，夺其所重。夺其所重，岂缘情之谓。台伏寻圣朝受终于晋，凡所施行，莫不上稽礼文，兼用晋事。又太元中，晋恭帝时为皇子，服其所生陈氏，练冠源缘，此则前代施行故事，谨依礼文者也。又广德三公主为所生母符修仪服大功，此先君馀尊之所厌者也。元嘉十三年，第七皇子不服曹婕妤，止於麻衣，此厌乎至尊者也。博士既不据古，又不依今，背违施行见事，而多作浮辞自卫。乃云五帝之时，三王之季。又言长子去斩衰，除衤覃仗，皆是古礼，不少今世。博士虽复引此诸条，无救於失。又诘台云：蕃国得遂其私情，此义出何经记？臣案南谯、衡阳太妃，并受朝命，为国小君，是以二王得遂其服，岂可为美人比例。寻蕃王得遂者，圣朝之所许也。皇子公主不得申者，由有厌而然也。台登重更责失制不得过十日，而复不酬答。既被催摄二三日，甫输辞。虽理屈事穷，犹闻义耻服。臣闻丧纪有制，礼之大经，降杀攸宜，家国旧典。古之诸众侯子，犹以尊厌，况在王室，而欲同之士庶。此之僻谬，不俟言而显。太常统寺，曾不研却，所谓同乎失者，亦未得之。宜加裁正，弘明国典。
　　谨案大学博士顾雅，国子助教周野王、博士王罗云、颜测、殷明、何忄炎、王渊之，前博士迁员外散骑侍郎庾邃之等，咸蒙抽饰，备位前疑。既不谨守旧文，又不审据前准，遂上背经典，下违故事，率意妄作，自造礼章。太常臣敬叔位居宗伯，问礼所司，腾述往反，了无研却，混同兹失，亦宜及咎。请以见事，并免今所居官，解野王领国子助教。雅、野王初立议乖舛，中执捍愆失，末违十日之限，虽起一事，合成三愆，罗云掌押捍失，三人加禁固五年。（《宋书·礼志》二，元嘉二十三年七月，白衣领御史中丞何承天奏。）
　　◇陈满事议
　　狱贵情断，疑则从轻。昔惊汉文帝乘舆马者，张释之劾以犯跸，罪止罚金。何者？明其无心於惊马也。故不以乘舆之重，加以异制。今满意在射鸟，非有心於中人。案律误过伤人。三岁刑，况不伤乎？微罚可也。（《宋书·何承天传》，《南史》三十三，《通典》一百六十六，义熙中，刘毅镇姑孰，常出行，两隐陵县吏陈满射鸟箭误中直帅，虽不伤人，处法充市，何承天议。）
　　◇尹嘉罪议
　　被府宣令，普议尹嘉大辟事，称法吏葛滕签，母告子不孝，欲杀者许之。法云，谓违犯教令，敬恭有亏，父母欲杀，皆许之。其所告惟取信於所求而许之。谨寻事原心，嘉母辞自求质钱，为子还责。嘉虽亏犯教义，而熊无请杀之辞。熊求所以生之，而今杀之，非随所求之谓。始以不孝为劾，终於和卖结刑，倚傍两端，母子俱罪，滕签法文，为非其条。嘉所存者大，理在难申，但明教爰发，矜其愚蔽。夫明德慎罚，文王所以恤下，议狱缓死，《中孚》所以垂化。言情则母为子隐，语敬则礼所不及。今舍乞宥之评，依请杀之条，责敬恭之节，於饥寒之隶，诚非罚疑从轻，宁失有罪之谓也。愚以谓降嘉之死，以普春泽之恩，赦熊之愆，以明子隐之宜。则蒲亭虽陋，可比德於盛明，豚鱼微物，不独遗於今化。（《宋书·何承天传》，永初末，有尹嘉者，家贫，母熊自以身贴钱，为嘉偿责，坐不孝，当死。承天议，值赦并免。）
　　◇薄道举事议
　　寻劫制，同籍期亲补兵，大功不在此例。妇人三从，既嫁从夫，夫死从子。今道举为劫，若其叔父尚在，制应补谪，妻子营居，固其宜也。但为劫之时，叔父己殁，代公、道生并是从弟，大功之亲，不合补谪。今若以叔母为期亲，令代公随母补兵，既违大功不谪之制，又失妇人三从之道。由於主者守期亲之文，不辨男女之异，远嫌畏负，以生此疑，惧非圣朝恤刑之旨。谓代公等母子并宜见原。（《宋书·何承天传》，《南史》三十三，《通典》一百六十七。）
　　◇奏事官名议
　　既没之名，不合奏者，非有它义，正嫌於近不祥耳。奏事一却，动经岁时，盛明之世，事从简易，曲嫌细忌，皆应荡除。（《宋书·何承天传》，故司徒掾孔邈奏事未御，邈已丧殡，议者谓不宜仍用邈名，更以见官奏之，承天又议。）
　　◇久丧不葬议
  </div>
  <div class="pagination">
   <a href="全上古三代秦汉三国六朝文_page451.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page447.html">
    447
   </a>
   <a href="全上古三代秦汉三国六朝文_page448.html">
    448
   </a>
   <a href="全上古三代秦汉三国六朝文_page449.html">
    449
   </a>
   <a href="全上古三代秦汉三国六朝文_page450.html">
    450
   </a>
   <a href="全上古三代秦汉三国六朝文_page451.html">
    451
   </a>
   <span class="current-page">
    452
   </span>
   <a href="全上古三代秦汉三国六朝文_page453.html">
    453
   </a>
   <a href="全上古三代秦汉三国六朝文_page454.html">
    454
   </a>
   <a href="全上古三代秦汉三国六朝文_page455.html">
    455
   </a>
   <a href="全上古三代秦汉三国六朝文_page456.html">
    456
   </a>
   <a href="全上古三代秦汉三国六朝文_page457.html">
    457
   </a>
   <span>
    ...
   </span>
   <a href="全上古三代秦汉三国六朝文_page453.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
