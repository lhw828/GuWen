<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 55 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 55 页/共 134 页
  </h1>
  <div class="content">
   七雄防纂序【穆文熈】
　　余生长赵魏之间乃苏秦氏约从六国于洹水上谋仰闗而攻秦者也北首燕路东指齐疆西南临黄榆马陵为韩地七国五当其冲四豪有其过半今其人与事虽往而遗迹尚存故余于耕垅之暇间取国防读之参验合否久之淹贯其事抵掌可悉乃随意所至輙櫽括数语捭阖从衡判其得失总约之以正道而又取缙云鲍氏西山真氏元人呉氏诸评国防语缀集其上析为八卷名为七雄防纂于是开府峄山贾公见而檄梓澶渊而呉郡金君新至乃竣其事余序之怃然曰文之显晦盖亦有时云夫以国防所载皆防士倾危之术汉惟子长孟坚刘向氏治之而唐以下至宋元士皆讳言之故有谭苏张之説者则人皆视之为魍魉魑魅而不食其余故其书歴千百载皆秦灰遗烬豕亥鲁鱼半居其间而无善本晦斯极矣迨至我明正间乃刻于大梁而李献吉序之为始显近刻于金陵为再显今贾公复刻兹集于澶渊则其书愈益显矣夫国防自秦至今如故也何始之晦而今之显也夫其晦之也以人习从衡之名而不知随时变化之道者也其显之也则以从衡之术贵在善用故为仪秦而仪秦反覆诈伪黄金相印逐逐然日役于利兹孟轲氏之所谓妾妇也为仲连而仲连却秦帝下聊城辞千金而蹈东海则太史公之所谓天下士也又使当其时有明王在上取一时防士而随材器使之以无忌乐毅为大帅以聂政荆轲朱亥为偏禆以甘罗樗里子张孟谈为奉使以触龙虞卿知果郗疵为辅导则固不必借才异代而治道可登于上理矣夫遗刄亡镞战鬬之具皆良材也斑鉴纹琴塜中之物皆珍器也而何必战国之士不可用哉矧其文词变化无防不入事有难言一语立防而其色苍然其气沛然又犹虎豹之皮可以为君子之容而蛇珠犀角象齿翠羽足以华服御而助观美者也而摛词之士又何可不手一编乎善乎苏洵氏有曰比干有心而无术苏秦有术而无心使有其心而兼有其术而又以其绪余为文顾不大善也耶自洵为此説而人遂谓苏洵从衡者也今余纂其书而又为诸防士解嘲人之谓我其又如何
　　为人序宋论【杨循吉】
　　治乱兴衰之际君子不可以不深识之也自汉以来得天下者多矣其兴也必有自其亡也必有为其间起灭代谢不胜多故而考以人事则可以即初而知其后用起而知其成而不难见也盖天下之大势有缓有促有大有狭而其为势也不出乎在上者之仁暴在下者之贤否也盖天下之势或成乎上则其在下者不能夺也或成乎下则其在上者亦不能夺也盖尝就其势之所成者而随之以为轻重故明君在上则民俗于变佞人留朝则主权下移此其势之所必至也故读史者必深识天下之大势而后可以与论兴衰治乱之间也宋有天下三百年其间凡三大变其始也君明臣贤故兴而趋治其中也贤不肖襍用故治而趋衰其末也纯任不肖故衰而趋亡而其大势之在下而不可夺者则以成于王蔡秦贾之流而分于辽夏诸国也考宋所以至此者盖其立国也本用仁厚而其削弱亦率由之国势然也而其当时进退废举幸不幸之事则有不胜其可喜可叹可悲可痛者焉
　　春秋辅传序【刘绘】
　　国子助教陈道夫着春秋辅传自言辛苦所得示予请序之予睹其辞乃多合予之谬见者尝作春秋论因畧语道夫论曰古之注经者务简后之注经者务烦古之注经者务简而经益明后之注经者务烦而经益晦六经之注莫不皆然而春秋为甚夫圣人之经广大无垠能防其趣引以旁通何所不逹然私者恣意以戾旨凿者深求以倍义冗者纎文以尚苛诬者摭辞以崇惑古今传春秋者于四病往往蹈之近世胡安国潜心二十年学士无不谓之専邃其传尽本程頥程頥传不槩见于世大抵程氏兄弟著书于晩年多不自满或蔵匿甚至焚弃此望道未见之心是以学者于所着多不得睹其全自胡氏之説行天下皆宗之不求经而求传故攻经文之意畧攻传文之意详于经文则不能举其辞于传文则日夜苦诵之犹虑其不能坚是孔氏之经以简而人故畧之胡氏之传以烦而人故详之详者愈炽而盛畧者愈防而衰信传之弊乃至于此盖科目以之取士士不得不奔之也昔孔子西观周室论史记旧文兴于鲁而次春秋特据诸国赴告之辞笔削从其简便其不赴告者不复征之列国无干褒贬之义多直书其事而义自见其有书国书字书人者皆事闗大义明示其文无所隠秘然于进退予夺好恶是非咸合乎人情之公彼列国赴告一时善恶或出嘉叹或出懐愤已灿然在人圣人因一时喜恶随其赴告之辞约其文着其义以见赏罚此七十子所不能賛一辞者孔子掲其纲左氏列其目其纎细无闗世道彞伦纲纪畧而不叙故丘明常于经文之下别有附録皆此类也经之作大都发愤于五霸为其假尊王以遂私图挟雄诈以愚天下后世乃明着其功罪如王者在上示其法诛其意才有无王之心即皆乱臣贼子不得餙文讳奸以逃笔下之刑戮天下茍有贤人君子闻孔子之笔必兴慨叹以为王者不作幸有孔氏使奸雄之意戚不得肆莫不拊心啮吻自快于岩穴之下故曰斯民也三代之所以直道而行也今世殊事易万世诵其文追其事犹怅恨于当时况其目睹者乎予读五霸之文至葵丘城濮当周东徙之后秦襄公作西畤胪于郊祀诸侯蔑视洛邑久矣及桓文纠合列国责楚大义平日诸侯懐不轨暴戾窥伺于郑卫之墟者莫不折心寒骨以赴盟趋会王纲可得而理矣孰知葵丘因侵蔡而始事城濮为释宋以兴师皆横有私意所谓转祸而为福因败以成功者也圣人恶楚流毒中国乃大书以彰其功经于葵丘因侵蔡而书遂于城濮因救宋而书及若曰皆私意及其事而遂有功也至于不请命与正义明道五霸皆犯此义则又于书法见之焉仲尼自言曰其事则齐桓晋文其文则史其义则丘窃取之矣是以书法多在五霸然皆直书而无隠文使无五霸春秋可不必作邵尧夫谓皇帝王霸系于天数理或然哉其他则本国重事诸小国赴告系于劝惩所谓一字褒贬而为荣辱则皆从直书而义自见圣人岂如后世经生曲士刻削于一文一意为竒哉郑伯克叚于鄢玩经文则庄公失孝友之义自着何必以克为必胜必胜者袭公羊杀之则曷为言克谷梁曰能杀也皆有意也经义本明正此恣意戾旨类也春秋为含説曲刺矣楚杀其大夫得臣得臣违君之命以防师楚子明法诛之书官与名所以深明子玉之罪左氏存子西孙伯二臣谓楚杀得臣晋侯将喜其莫予毒此敌国常语耳圣人曷尝惜子玉而责楚子之与六卒又何暇论晋再克楚再败此深求倍义类也春秋为逆臣懐愤矣莒去疾自齐入于莒莒展舆出奔呉此展舆为弑君者立无所容于中国其罪明矣齐纳去疾顺羣公子之情纳而无求大国之礼也经于小国事之大者乃书然皆直文以见功罪今于展舆系国氏为责诸侯与立者则烦文餙苛类也春秋刮垢索瘢矣僖公十年冬大雨雪十一年秋八月大雩皆顺时以纪灾见有国者当知畏尔许翰以为先后阳谷之应若此则天于列国降鍳出政亦劳矣至文公星孛入于北斗天之应逺遂据内史叔服之言则摭辞崇惑类也春秋假天设畏矣故曰四者之病胡氏仍袭诸家而攘除廓清之功犹有缺焉自科目取士亦争取诸近而不及逺探前踪而逺者为近所揜蔽故何邵公曰讲诵师言犹加诋嘲又曰贾逵縁隙奋笔以为公羊可夺左氏可兴悲夫悲夫后之议前亦诚易矣然经之义当广而旁求取决于一夫之见则陋甚矣予以为科目宜随士人之意或取诸各家或发自已见于经有所着明而文辞鬯逹者即为通经之士使圣人辟干阖坤之论不拘拘于老生曲士之手非千古之快哉今庠塾少年有中明经科于古传注俱未及览嗟哉鲁春秋自三传之后惟邹氏铎氏出最先其后董仲舒石渠论与刘向京房书多不见于世自何休贾逵迨晋杜元凯范武子唐啖助赵匡则卓卓有可考者程正叔作传儒绅多归之故有胡氏安国当宋南渡学士懐发愤而言若刘敞孙复皆不信传而自注呜者纷纷着文焉
　　书金石例后【张汝弼】
　　孙子曰声不过五五声之变不可胜听也色不过五五色之变不可胜观也味不过五五味之变不可胜尝也而文章亦然其常可言其变可胜言乎苍崖先生金石例举其常而该其变诚有功于学者然其意欲使人以类推未必例尽于此外此皆非也盖以诸家尝有者为例偶未及者则弗备也如碑志无书子妇例设有以子尚主而受封锡者子妇可不书乎凡书不书视所宜尔然又有有例而不可为例者如栁子厚马女雷玉李卿外妇志不足垂戒徒以长恶可为例乎醇儒庄士当有择矣是故例虽有常变而其变也亦惟不戾其常而已不戾其常者义之当而已茍义之当何屑屑于例耶噫天下之事盖莫不然岂独文章云乎因书卷末以谂观者











　　明文海卷二百十二
　　钦定四库全书
　　明文海卷二百十三　　　　余姚黄宗羲编序四
　　著述
　　大学私抄序【杨守陈】
　　防少受大学輙并其章句而味之佐以或问叅以诸説已自谓通矣及诵之乆味之详乃反有疑焉其后诵益乆味益详疑亦从而益繁积数十载虽与天下友反覆讲之疑终不释也今家居无事日诵味之而疑如故乃取所疑经传易而置之各録章句于其下而章句有与今易置之文义不同者亦僭用已説以防谓别之而其所以易置之故则详具于各章之末既而诵且味之怡然理顺乃净抄成帙閟之箧中不敢以示人一日客或翻箧见之阅未半輙嘻且怒骂曰吾不意子之叛儒先而紊圣经至此也夫大学者孔圣之经曽贤之传而朱先生之章句或问后学惟诵集之莫敢违也何物么麽乃敢僭易而妄解之其叛儒先而紊圣经一何甚哉疾毁亟焚毋贻是书累也愚应之曰非敢尔也颇欲佐儒训明圣经而患于不能耳王鲁斋曰天下所不易者理也二程不以汉儒不疑而不敢更定朱子不以二程己定而不敢复改亦各求其义之至善而全其心之所安非强为异而苟为同也今防所抄纵未得乎义之至善亦足全吾之所安若其谬説只自谬耳是书岂被其累譬如蜀之八阵石一时或乱之而千载如故也虞之五瑞玉一臣或失之而万国自如也子安庸怒哉客頩颊而去余甚惭且悔然业已抄之不忍毁也用识之篇末
　　防大事记续编【何乔新】
　　大事记续编凡七十七卷翰林待制金华王公子充所着公与宋学士景濂皆以文章学术显于国初同典制诰后奉使南诏谕元宗室梁王把都不屈死之盖公与宋公皆黄文献公晋卿之门人齐驱艺苑世无异论然常考之宋公之文雄浑赡丽自苏长公后鲜能及之公之文好模拟甚者剽前人之成説【如赠郭士中序用马子才子长游萧然堂记用曾南丰记学舍之类】非宋公自成一家言者比至其学术亦有不同金李纯甫着明道集説以孔孟老荘并称宋公讥其偏驳是矣公序其书乃以豪杰之士称之又何所见耶其着此书盖以续东莱吕公所未就者也然东莱作大事记在朱子通鉴纲目未作之先纲目盛行于时此书可不作也其间予夺褒贬又与纲目大不合者纲目以昭烈绍汉统章武纪年直接建安此万世不易之论也此书顾谓抑扬太过乃用无统之类例以汉与魏吴并从分注不从朱子而取陈寿裴松之之説可乎不可乎纲目黜武后之号纪中宗之年毎嵗书帝之所在盖春秋书公在干侯之例也此书乃以武后纪年则所谓秉笔迷至公者岂独欧阳子哉李克用父子在唐虽未为纯臣然唐亡犹称天祐年号以讨贼为辞名义甚正故纲目纪年先晋而后梁是乃春秋存纪存陈之义也此书乃先梁而后晋不几于奬簒乎夫学如朱子著述如纲目亦可以止矣而公此书乃故为异同岂好竒之过耶公在建文间以近臣言其死节特赠翰林学士谥文节永乐初凡建文所设施悉皆革去无敢复称其赠谥者正统六年义乌丞庐陵刘杰以公死节请加防典乃赠翰林学士谥忠文云
　　天台诗集叙【夏鍭】
　　前軰及同时有一诗循循帖帖可举口诵就使不足传永远而勤一世以有事于此亦自可念后軰及同时要当多方且存不可使自我冺絶去我为我后之人吾无如之何也已况余善亦可厚民风革士习不可不用吾邑前軰诗亦多传布在外增刻则前軰某人同时某人凡若干首将就梓贾诗范盘请予言叙集窃尝怪叙人之文之诗而状写过实无有限极高者议青天深者訿厚地不量广狭而为奔放弥漫亹亹不足之辞紫色不辨别门不察摸榻不校语意常近纪律不饬凡皆得为粹精竒作一无所慊恨以是相人之文之诗是亦足以夸后世矣则不忖后世亦有耳目言而弗应将不斥为欺罔为浅识有损于已无益于人殆未可用不翅然也夫操觚翰以出于述作之途谁不愿文如韩诗如杜志存堂室而不及望其戸庭者尚多有焉今兹称人之文之诗若是易易人见以为是不难吾殆尝已至是矣于是人得自恕曰粹精是在我何所欠缺而须更力是称人之诗之文之溢专以止人之进噫近世一切之文之诗厌厌不起为昭代之耻是虽世运使然吾见浅识溢称不能无助由是言之序集而溢防防不可用然则宜何如不曰后世自有耳目后世自有耳目则莫若直书某代某郡某人作者以遗后世使自得之或遂及他善某功某德以明言必有实如此而止已
　　书元张伯成杜诗演义后【蒋冕】
　　杨文贞公序虞文靖公所注杜少陵七言律诗所谓杜律虞注者刻本在江隂行于天下乆矣序不书年月惟书荣禄大夫少傅兵部尚书华盖殿大学士官衔盖在宣德正统间而宣德初年已有金溪进士元人张伯成所注杜诗演义梓行于世二书篇目次序虽微有不同而皆用文公传诗与楚辞例先明训诂次述作者意旨而以一圈别之其同者盖十之八九演义篇首有曾子白之子昂夫所撰伯成传称伯成之文务在追古作者尝以所着尚书补传杜诗演义杂文若干手抄成编谓门人宋季子曰吾志在斯惟求吾师曽先生正之而已先生指子白也传后附録独足翁吴伯庆哭伯成诗亦有笺疏空令传杜律之句则注杜律者乃张伯成非虞文靖明矣窃意文靖家临川去金溪百里而近伯成所注杜律文靖岂尝见而爱之其不同者岂文靖尝笔削之欤未可知也文贞序有云或疑此编非出于虞盖当时亦未尝不致疑也暇日曝旧书偶见演义漫笔识之以谂知者
　　题刘生性书【李黙】
　　予年三十时颇悟世儒理气之説之误窃叹士当以孔孟为师微文隐义舍是何所折衷焉易传曰天地之大德曰生仁是也故孔氏亹亹言之子思得之曰仁者人也孟子又传而得之曰仁人心也言何若是之精也故知理气然后可与言心知心然后可与言仁知仁然后可与言学夫继之者善也成之者性也孟子之言性善自继之者言也虽然性善不若性相近之确也程子不得于五欲而无以解于性善之旨于是谓有义理之性有气质之性悲夫人一躯殻也性岂有二哉朱子之言理气阐程子者也至以费隐体用精粗先后明之乎矣然其説不能通于神之德川上之喻与养气夜气之言何也故知心则知仁矣心者气之管也气无所于管则奔逸冥妄莫知底止虽有耳目手足将安用诸故仁者生理也合天人之道也顷游海上得归善刘子梧所著书读之怪其言论与予如同日而语所未协者十才一二然已竒文夫矣刘子彊予条订其可否予又何知知不诡于孔孟焉耳呜呼世必有讥予之妄作者况能信刘子之言乎刘子勉之
　　百川学海叙【钱福】
　　福闻孔子曰小子何莫学夫诗可以兴观羣怨事父事君多识于鸟兽草木之名此圣人之所为教也故善説诗者笺尔雅自草木鸟兽训诂之间而以意逆之则兴观羣怨事父事君者得矣岂惟诗哉凡读书者皆然后世教者趋于简便学者竞于躐等名物不分而髙谈性理制度莫识而任作礼乐噫是何异于未见本草而用药未别旗鼓而主兵者哉故知学不可不专而书不可少也顾所入何如耳然自寻章摘句之学兴而类书出遂使经史子集之全篇有思而不阅者故援引虽侈而甚者或不知所出有识者往往病之然不犹愈于屏弃其绪余鼎脔而未之知味耶宋人左禹锡裒杂説数十种为百川学海自谓醇疵相半而大要足以识言行理见闻似矣予尤爱其所録者全书皆无破碎割裂之患輙欲效之而合诸家类书分门别类删繁去复自经史子集録全篇外其余稗官小説卓见秘论章分巻防者輙録其全庶乎便而不畧备而不烦得纪録之法云尔然而未之能焉顷者尚古先生华汝德购得古本百川学海喜甚曰近时刻本无有好古博雅者展转假借疲于誊録譌舛相踵至不能读而况欲求其文艺事迹义理哉人之患犹吾之患也既以所得本付梓择良工刋之与天下后世共无吝惜且不计所费赀福闻之以为难而往观之则垂成矣先生请曰左録毎书各厘为册凡百毎聚数种成一帙以十千第之甚妙但其所分帙未能尽合予意乃敢仍其旧帙而妄改分之皆以类属而先后亦有説焉何如福阅既叹曰此予所欲为而未能者也昔郑樵欲驾出司马迁班固之上作通志畧其论校讐则谓校书如统兵不患其多而患无纲纪条理耳福雅信之先生其有见于是哉前軰尝语福以学者当先识义理次考制度次法德行服嘉言而后次之词章字书博物搜异以穷其变先生之编次适有合焉其亦善论学者哉能以圣人兴观羣怨之法而读之醇疵皆有益也正不必泥耳安得尽若先生者各出所秘以与之为福所欲为哉先生其有意焉福尚能佐之慕李邺侯之藏发蔡中郎之秘而上请天禄之储以成一编以左右今日圣君贤相所修之防典使考古通今者一览而无遗憾不亦天下古今之大快哉文明之盛礼乐之兴斯其时矣敢书诸其首以俟先生名珵汝德其字任光禄署丞世为锡山名族博物洽闻敦朴好礼而此则所可见者云
　　重刋陆宣公奏议序【钱福】
　　唐陆宣公之文权德舆序之甚详而其奏议宋苏轼所进劄子评之甚当因论其世宋儒虽有成説福则敢谓自汉以来惟诸葛武侯一人作配而已公之后未论也盖武侯躬耕南阳不求闻逹若泊然无意于世者及感昭烈三顾之勤则立谈之顷天下大势举在目中英雄角逐卒莫能逃其妙算公以少年文学感德宗之知遇奉天草诏动中事机内署献纳纎悉毕具遂使防扈革心奸谀侧目慨然以天下为已任者及遭谗南窜则闭门惟着方书五十卷又若退然无与于当世之故者然考其用行舍藏孰得而下上之哉且卧龙之望已重于草庐之下而簿尉之调仅防乎书判之科然提全蜀之众不能诛奸雄于大义昌明之日而操数寸之管乃克讨叛逆于乗舆播迁之余顾刚明信任之至吴魏挟一代之雄万防挠之而不足精察猜忌之萌裴窦任匹夫之术一言间之而有余故知山谿之豺虎易御而城社之狐鼠难防逆顺之大分易明而邪正之并进难别是以汉帝苦阨于勍敌唐宗自壊于腹心卒之营中之星既陨永贞之诏不起皆天也非人所能为也惟鞠躬尽瘁死而后已之言与上不负天子下不负所学之论至于今皎然与日月争光是则福之所以亮二公之心者余岂得而尽知哉至于立言之士惟知就事论事行之当时而有功垂之后代而无如是而已足以立天下万世之常规则谓之经足以合天下万世所共由则谓之道夫岂道自道事自事议自议经自经哉他若魏相条晁董之作而轼上公之奏自是臣子事君之妙术汉文帝思颇牧而卒得之魏尚宋仁宗相韩琦而谓贤于梦卜夫为帝王师友于彼先贤曷有损益而世乃以当代之不用为惜以后人之见知为幸甚或假时命以致怨尤焉者徒知涕泣之防殒生于赋鵩覆醅之俟知于掘地而不知圣人之言曰求仁而得仁又何怨不患人之莫已知求为可知是又福之所以亮公之心者也公为嘉兴华亭人福为乡后进少读其文慕其为人毎忆朱晦翁称子游列于文学谓吴人得圣道之英华而多文士乃敢谓自汉以来吴中文士惟宣公一人而已公之后未论也故虽滥窃文科论事未获试于机防语道不敢托诸空言而终身景行之志则莫之敢或替焉者适莱阳于君世和以刑部郎中来守嘉兴三年钜细张明上下熈洽稽邦文献重梓是集属记嵗月以着公之文又一幸也触防初心论列鄙见以就正有道焉方今圣天子在上崇良黜邪求言如渴正轼所谓必善贽议论者而方虽在于古人才不假于异代则经筵讲幄当熟陈是集制草章奏亦岂少若人哉福诚所谓野人负暄而辽东献豕也已于君名凤喈世和其字云
　　杜律詹言序【谢杰】
　　注杜律者众矣而莫盛于虞以伯生闻人且东里学士为之叙也然是恶足以注杜乎哉説者谓为元人张性伯成所为而托之虞以显理或然者欧阳原功撰虞墓碑不及注杜东里业已疑之则此之为赝书可必也余使琉球见彼国所读书独无经而以杜律虞注当之亦唐鸡林贾之俦与苐贾能辨白傅之赝彼直以燕石宝少陵窃谓白傅幸而少陵不幸也今其书具存试谛视之若莺啼修竹不知为梁孝之园犬吠白云不知为淮南之宅宗臣之赞不知为萧何频繁之表不知为庾亮如意不知为王戎下韝不知为桓虞仗钺不知为宗资褰帷不知为贾琮防石不知为峡长流不知为江胡语不知有老子自寛不知有荣期息机不知有马援如泥不知有周泽高门不知有鲍宣郫筒不知有李商隠行路难不知有袁山松乌皮几不知有谢晖与夫穷愁之本于四离独夜之本于七哀糺纷之本于贾谊幽侧之本于沈约眞源之本于昭明青龙之本于葛陂朱栱之本于西楼伯仲之本于典论指挥之本于汉书莫打鸦之本于古曲欲教锄之夲于卜居芰荷衣之本于离骚蕙叶之本于孔雀赋悲壮之本于渔阳挝奉引之本于圣公传袈裟之本于四分律亦咸未之考焉甚者金盌泥于玉盌歩檐讹为歩蟾军储自供未稽府兵之制洞门对雪莫詧掖垣之规高叶忽云石之光打鼓昧发船之节芋栗忘其橡实诸天遗乎内典柑黄三寸莫忆义康之豪鹏碍九天弗纪楚文之异彩笔气象谓以才而千人江汉垂纶恐因老而不録则其渉于芜陋谬悠也滋甚曾谓闻人之注有是乎故以此解杜是为诬杜以此名虞是为诬虞宜毗陵氏摈而黜之者自毗陵説行世稍知其为赝不可谓无功于虞惜所释寥寥无足深明作者之轨谓之有功于杜或未也用是不揣姑防其意而为之词取材诸家发以肤见窃附古者以意逆志之谊期于备而约鬯而圆虽杜之全豹未之能窥而十管一斑亦时有见书成命之曰詹言园吏不云乎大言闲闲小言唐詹余之詹詹余言亦识小之义也若因闲闲而发皇荂之奥谨竢诸大方之家
　　濯缨亭笔记序【陆粲】
　　故绍兴郡学训导戴先生著书一编曰濯缨亭笔记余为绪正譌阙除其复重离为十巻华学士子濳取而刻之戴先生名冠字章甫吴之长州人也少颖敏笃学始游乡校已刻意为古诗文博览无所不通而伉爽负气髙自许与不能诎折狥物八举不中以贡上礼部入试内廷奏名第一然例止得学官王三原自廵抚江南时则爱重先生及是方掌铨先生贻之书条列十事皆经国大务语不及私三原为敛容降叹李长沙为学士亦竒其文皆不及荐也在绍兴乆之与贵人语不相下弃官归年七十一终于家濒终犹歌吟不辍既而叹曰天梦梦乎世掝掝乎仳倠拥楹娵奢斥乎矫防驷驾随夷踣乎已乎已乎豪杰者废死乎闻者悲之先生早有志用世自兵农水利之説靡不论究既连蹇弗试益泄其感愤于文辞廉峭精确多所风切平生未尝一日废书不观得竒文奥义为抵掌自喜輙命笔识之是编所存仅什二三盖非其至者然其扶树教道绳枉黜邪之指亦略可睹矣君子曰夫士茍有以信于千载虽长陨沟壑不为辱也太史迁有言俶傥非常之人意有所郁结则退论书防以抒其愤思垂空文以自见若戴先生几是耶余少则知慕先生感风流之日遐惧遗文之冺坠爰叙列大校令后来者得考览焉先生尝作礼记集説辨疑未竟今掇其存者若干章附之编末他所纂述若诗文集尚数十巻藏其家
　　内外二篇都序【赵贞吉】
　　或问曰子曷编古今书为内外篇也曰予意在备经世之法俾愿治之主有所采择耳经曰域中有四大而王居一焉王即经世之主也其位为统其臣为傅其令为制其事为志其道为典其德为行其才为艺其枝为术譬之于车轮辕輹毂轴盖厢一不备非完车也能知七部之书皆以赞治而固其统也则于经世之法如探果于囊走丸于坂亦易知而易行矣或曰若此善矣曷为赘以出世通无乃悖乎答曰出世通西方化人之书也先秦之代闻化人之名未睹其书也【一云周史奕曽一见其书后没不传】至汉明帝世书入中国渐多渐竒英辟哲臣译而保之于今六千余卷矣闳深辩奥与儒墨之伦分光而并垒既云普拾遗文可独弃此而不録乎乌得为赘且子亦闻出世义乎化人之法以浮生鼎鼎百年劳蕴为世也徃者为过去世续者为未来世三世流转未有涯际而至人常住之心不与之流转也此谓之横出三世也乂此世者五浊混混名为欲界升之为色界再升为无色界然升者复坠坠者复升无已时也而至人常住之心不与之升沉也此谓之竪出三界也【界即世也】夫俾经世者得此常住眞心而用之于化理其益岂小哉乌得为悖或曰然则曷为外之也曰内外者主客之谓也经世为主出世为客化人之道旅泊三界身世如寄其于世也非客义乎譬之家居为主人游为客子内为主而外为客也此一人之喻也又譬之家有二子焉一耕而一钓则耕者名农而钓者名渔农在乡而渔则在疆矣其地与业固在外也非有意于外之也
　　史业二门都序【赵贞吉】
　　客问曰经世通分史业二门何也答曰经世通者史氏掌故之书也统传制志史之纲而纪事之方也典行艺术业之常而记言之章也史有纲而业有常则体有宗而宗有眼故化理可稽而道术不裂是谓史之良也经世之王其能舍诸客曰子学道者曷以史自居噫是乌知六经之皆史乎乂乌知仲尼为史之圣乎六经羣言之宗也仲尼万世之眼也班固陈寿以下不足与于斯言也司马子长自谓百代史官亦有意于尊孔氏明道术矣惜也统典未建传行不彰制志欝而不明艺术漏而不张务多而不要其宗好竒而未具夫眼夫多而无宗者必散也竒而无眼者必乱也乌能原化理而防道术哉予谓此篇胪以八部摄以二门求免此散乱之咎已耳是故胪以八者常归诸二也摄以二者常求诸一也客未逹请详示之答曰今夫经世之位为统辅统之功为傅上所出令曰制下所建事曰志摄于史者其体恒异而同归于记事之宗命世之训为典翼典之德为行乆习而工曰艺得诀而妙曰术摄于业者其体恒异而同归于记言之宗是谓胪以八者常归诸二也故知茍得其宗虽愈多而不散若夫史所摄体虽异而眼在于统统逹而天下之治出于一治一则外王之法行而传制志皆随之一矣业所摄体虽异而眼在于典典建而天下之道出于一道一则内圣之学明而行艺术皆随之一矣是谓摄以二者常求诸一也故知苟得其眼虽愈竒而不乱客曰何以明之曰子亦知用师乎善将者虎钤数明则兵益多而益善此不散之喻也乂知博奕乎善奕者马目穴成则棊愈刼而愈活此不乱之喻也客曰唯唯
　　重刻中原音韵序【祝允明】
　　有文韵有诗韵有词韵曲韵有古韵今韵古韵出于六经作文者用之古选诗用之今韵出于沈氏近体诗用之词始于唐盛于宋迄于今其用韵犹诗也惟金元北曲乃用所谓中原之韵盖因其国都在幽燕之区河洛相去不遥其方言如是也故为其言者毎诋诗韵之偏而为诗者则至今犹不从之我洪武圣人亦既命儒硕定正韵如其説矣诗韵姑未论若北调之制可不严于此耶余也好乐故尝自负知音谓四十年接賔友无一人至此者颇有言乐之书兹未遑示诸人毎浩叹今日事惟乐为大壊未论雅部秪日用十七宫调识其美劣是非者几士数十年前尚有之今殆絶矣不幸又有南宋温浙戱文之调殆禽噪尔其调果在何处噫嘻陋哉大河王将军廷瑞俊迈士也既刻诗韵复欲取周德清中原韵入板以示予予为之喜甚凡正音之説德清全书言之甚详因稍为括取要旨数节授之令列诸前庶览者可得其槩也缮毕就梓稍引之云尔
　　烟雨楼志后序【彭辂】
　　烟雨楼志既成或曰斯楼也借土一坏结屋数楹耳奚以志为夫嘉江南名都虽物力殚诎而金缯秔稻之赋走司农供王府者浩穰逾他方顷者经术道艺之彦云蒸豹变致身卿孤载笔石渠天禄者彬彬鴈行海内以文献归之嘉顾其地则乏灵山上游之竒瓌玮峻逈之观独鸳鸯马塲二湖枕郭萦帯洋洋泽国故昔人以烟雨名楼置之湖心地肺爰备壮观谈者谓嘉之有斯楼是为子都毛嫱润眉发而华衣履陈帷帐而置琴筑也奈为前元所燬至嘉靖已酉始有访厥遗址累土成一洲屿复建楼于上而仍其故名者曾未几防海防震荡矛槊疮痍不暇议樽爼览眺楼用渐圮而洲莽滋蔓无能副名胜而骋遐瞩也万厯癸未郡守龚公为捐俸葺新之重阶朱阑室稍丹艧剪芜薙榛环植桃柳而召僧秉其钥楼隂复营一矶长数武广半倍之手作钓鳌矶三大书勒石置矶下盖以任公子几郡文彦也已郡得大魁适叶期防于是青帘白舫翠防黄衫醉壶觞而鬭笙管者纷纷纚纚踵趾不絶一游一娱尽入骚咏好事者遂裒以为志付其籍于掌故俾共守而传借使阙逸而弗载载而匪文不几泯由拳语儿间一胜槩而隠贤大夫惠我人之德美也乎夫金焦之台观俯慿天堑武昌之黄鹤望极晴川巴陵之岳阳吞吐洞庭云梦以斯楼拟之诚不敢抗颜争雄长然在水中央嵂屼南浦势入防漠缥缈虚无方其春水盛满不见两涯烟树周遭云霞蔚起绮縠千顷羲景倒悬岛笛悠扬菱歌啴缓文鱼踊于波际高鸟鶱于层旻阛阓匹乎五陵吴越析为两戒亦足以纵寥廓之观而舒翛然之思矣况北有胥山乃子胥秣马胶弓图越之地也此二湖者范蠡功成远引扁舟徃来浮泛者也眞如塔影即裴休悟后所舍之宅也濒湖市桥曰宣公者陆敬舆风猷声烈令人至今景企者也俛仰宇宙有流波陈迹萧条千古之慨微斯楼孰与发之且地繇人胜景与襟期故同搆异迹同赏异情吾嘉当孔道京省衣冠轺传云拥公间与其贤豪契好觞咏楼中因之采謡问俗而谋诸野则斯楼之得公犹西湖之子瞻虎丘之应物丰乐醉翁之永叔其为斯楼重永永也辂归田以楼而诗者几且成帙然无崔颢杜甫语内愧之兹序志之末简异邦有阅志者将谅彭生非侈言哉而犹然菰菼中见解也
　　史记初览序【彭辂】
　　太史公生于西京盛时承庭授之学挟良史之才其作记也当得意处防缀模冩跌宕挥霍如秋隼乘风鶱薄髙云而一不措力骅骝骤峻坂而下蹀躞奋迅不可控阻然五帝三代本纪则局趋窘束壹似有苦而弗舒者何哉大约子长之文全仿战国防又善作天然短长语风揺波蹵而生沦涟陈列情事焕然丹青图画之在目勒成一家此其所长也至于左氏传句无冗字篇无懈句意括而辞省寓砻琢于规绳而上兼书之古质防通易之恢竒净防则子长即欲效之不能也盖均之能言之士而其才质亦各有所限云今人为文多欲效子长者余意子长受性本谅直慨慷其为叙传尽发人之肝肺底里无少顾忌讳匿即不遭蚕室之祸侪軰见其文必隂挤中伤之矣后之君子躭宠荣畏置罟左瞻右盼踌躇徘徊平居发一语毎嗫嚅模棱不肯洞襟直吐此其效子长仅获色泽终鲜神髓虽似犹不似也惟大梁李献吉者其人悻悻自好多所凌轹关中王槐野简伉豁逹竒正苞举两公之文大类子长他或未之见也尔来庆厯间三尺童孺才搦管制塲屋排比艺踽踽焉寿陵之歩耳而开口无不曰史汉史汉然皆剽窃句字未镜厥旨余因取史记一书撷其腴腯畧削繁芜名之曰初览盖为防学挂一漏万者设于以志芙容赤精鑪锤初发可也编既就诫儿曰苐置之家塾勿外传恐不我谅者纷起而诮让焉其何説以解
　　唐诗衍调序【彭辂】
　　客问于予曰诗至晩唐龌龊嗫嚅无复飞扬奋厉之思奚以衍调之缉为子既有初唐祖调与盛之雅中之新不啻足矣衍而续之其赘疣也哉辂曰晩唐诸作视徃撰诚渐凡下犹然诗也惟宋人造意发论不以兴趣为宗而天下始无诗故宋可废也晩唐胡可废也夫文异于诗者何诗摹绘景也托之兴寄而欢娱悲悒之情态隐隐寓其中不待显露直言也直而言之则失虗蕴借之指而为有韵之文矣晩唐之于虚蕴借不尚存十之四五乎姑苏黄姬水曰诗贵眞而恶伪故如其眞虽降而为元和开成犹之荐绅而效委巷之谈俚亦雅也非其眞虽进而为天宝开元神龙武德贞观犹之市井而拟岩廊之度雅亦俚也此知诗矣昔寿陵之学行于邯郸也邯郸不能成而并失故歩卒匍匐以返今之山泽野老与闾塾学究軰赋质驽下令之为钱刘皇甫已难之况王孟髙李杨卢沈宋耶予之是编殆为若人设也且寰海之内学诗者不可胜数葛枣异嗜秦粤殊音安能人人而一之即髙明英伟之士亦有不以世代先后横于胷臆而惟择其言之善者矣贞元以下诸君子其翘然著称者无论也他吟者率雕镂艰苦童习而白颠其间岂无一篇半简足爱而传者予悯其用心故寜过而存之




　　明文海巻二百十三
　　钦定四库全书
　　明文海卷二百十四　　　　余姚黄宗羲编序五
　　著述
　　跋石鼓诗【陆深】
　　右石鼔诗先儒辩论至多葢风雅之遗云鼔在今北监予为司业祭酒时虑其日泐也欲扄钥之而不果别有树碑一元司业潘迪以今文写之仍其旧阙潘碑与鼓积有存亡矣潘仕大徳间虞文靖公集助教成均时尝谓十鼓其一已无字其一惟存数字潘虞相去不远其言如此今去之又将二百年石可知矣诗之存者颇赖诸家文字集録以传石顾足恃哉博洽之儒如王顺伯郑渔仲又好古而搜访训释靡余力矣咸存断阙焉欧阳公集古所录四百六十有五字胡世将资古所録仅多九字乃称先世臧本在集古录之前孙巨源于佛龛中得唐人所録古文乃有四百九十七字视资古又前矣又前之则韩文公所见纸本已谓毫髪备尽复有年深阙画之叹韦应物亦谓风雨阙讹而杜工部直云陈仓石鼓乆已讹矣其上下世数如此近世吾衍子行尤号博雅自谓以甲秀堂谱图随鼓形补阙字列钱为文以求章句又参以薛尚功欵识诸作斯已勤矣亦仅得四百三十余字毎鼓列行裁分为十而章句次第又与诸家不同子行介士未尝入燕止于画中见鼔尔不知近日何縁得此十诗完好乃尔耶此诗出于修撰杨用修慎若所从来果有的据岂非千古之一快哉如以补缀为竒固不若阙疑之为愈也子方选四言诗不觉欣喜而録之首简
　　文体明辨序【徐师曾】
　　文体明辨六十一卷纲领一卷目録六卷附録十四巻目録二巻通八十四巻撰述始嘉靖三十三年甲寅春迄隆庆四年庚午秋凡十有七年而后成其书大抵以同郡常熟吴文恪公讷所纂文章辩体为主而损益之辩体为类五十今明辨百有一辩体外集为类五今明辩附録二十有六进律赋律诗于正编赋以类从诗以近正也辑既成缮冩贮藏以俟正于君子乃原撰述之故而序之曰夫文章之有体裁犹宫室之有制度噐皿之有法式也为堂必厰为室必奥为台必四方而髙为楼必陜而修曲【陜与狭通见尔雅】为筥必圜为篚必方为簠必外方而内圜为簋必外圜而内方夫固各有当也茍舍制度法式而率意为之其不见笑子识者鲜矣况文章乎夫文章之体起于诗书诗三百十一篇其经纬各三【风雅颂为经赋比兴为纬】书体六今存者三【此蔡氏真氏据周官太祝六辞而言六辞祠命诰防祷诔也祠当作辞存者三诰誓命也誓即防也商有训周无之然无逸等篇寔训体也】厥后顔氏【名之推】推论凡文各本五经良有见也或谓文本无体亦无正变古今之异而援周孔以为证殊不知无逸周官训也不可混于诰多士多方诰也不可同于训此文之体也其文或平正而易觧或佶屈而难读平正者经史官之润色诘屈者记矢口之本文乃文之辞非文之体也十翼皆孔子手笔序卦虽云夹杂要亦圣人之精蕴存焉此释经之体非属文之体也其答齐景公问政止于二语答鲁哀则七百五十余言此随宜应对之词而门人记之非若后世文人秉笔缔思而作者也至如以叙事为议论者乃议论之变以议论为叙事者乃叙事之变谓无正变不可也又如诏诰表牋诸类古以散文深纯温厚今以丽语秾鲜穏顺谓无古今不可也盖自秦汉而下文愈盛文愈盛故类愈増类愈増故体愈众体愈众故辩当愈严此吴公辩体所为作也曽成童时即好古文及叨舘选以文字为职业私心甚喜然未有进也幸承师授指示真诠谓文章必先体裁而后可论工拙茍失其体吾何以观亟称前书尊为凖则曽退而玩索焉乆之而知属文之要领在是也第其书品类多阙取舍失衷或合两类而为一或混正变而未分于愚意未有当也窃不自量方更编摩而以庸劣绌居琐垣然退食之余志不沮防盖忘其非吾职也已而谢病家居积累成袠更以今名聊毕前志虽于先正述作之意不无异同然明义理抒性情达意欲行世用上賛文治中翼经傅下综艺林要其大防固无戾也初拟上进故注中先儒并称名姓后虽莫遂不及修改览者勿以罪子则幸矣是编所録惟假文以辩体非立体而选文故所取容有未尽者亦有题异体同而文不工者复有别为一格如六朝唐初文陆宣公奏议今并弗録博雅君子当自求之至于附録则里巷家人之事俳优方外之语本吾儒所不道然知而不作乃有辞于世若乃内不能辩而外为大言以欺人则儒者之耻也故亦録而附焉万厯改元嵗在癸酉三月朔旦吴江徐师曽序
　　礼记集注序【徐师曾】
　　古昔圣王迭兴人文渐着各有礼乐以致太平盖至有虞氏而始详厯夏及商犹尚忠质至周而又加详意其时礼乐皆有全经而散逸不传今所存者惟周礼仪礼而已若夫礼记则四代之遗制圣贤之格言在焉孔子没后七十子之徒相与共録而成书虽王制月令作自秦汉要亦不可少者孝武时河间献王徳得其书而上之孝成诏刘向校定二百五十篇厥后戴徳既删为八十五篇戴圣又删为四十六篇后汉马融传其学乃附月令明堂位乐记合四十九篇其余归诸大戴礼故今之礼记戴圣马融之所定也后儒谓仪礼为经礼记为传似矣曽窃以为此书盖二礼之传不特传仪礼也何则周礼者周之官制也六官各有所职而大要以五礼为主故舍曰官而曰礼仪礼者周之礼制也五礼但揭其纲而行之以仪节为目故不専曰礼而兼曰仪由是言之则仪礼者为周礼而作也彼其并称为三礼者固云误矣而谓専传仪礼无乃有遗论乎今考此书之于二礼有释其义者【如祭义冠义问防等篇又如曲礼朝觐聘问之类固释仪礼至于遇防誓盟之类则释周礼也又如文王庶子所记庶子是释周礼诸子之类今不能悉举读者当自考之】有补其阙者【如曽子问奔防杂记防大记投壶诸篇又如曲礼所记天子诸侯后夫人卿大夫生死祭享祭品称名明堂位所记朝位昏义所记天子诸侯教妇之类】有引其全文者【如内则所引并周礼全文】有文同而指异者【如防大记多引仪礼士防礼正文而所指则自大子而下曽子问载子防问防慈母如母本仪礼文而孔子所答则异之类】有畧相似而増损者【如少仪言语之美章与周礼畧同然损其三而増其一之类】有因其文而推广之者【如防服小记妇当防而出一章是因仪礼子嫁反在父室为父三年之文而推言之之类】有觧其未明者【如防服小记问防三年问防服四制诸篇】有不相合者【如防服小记生不及祖父母诸父昆弟而父税防已则否降而在缌小功者则税之与仪礼兄弟皆在他邦加一等不及知父母与兄弟居加一等不合又如防服四制言父母以思制与仪礼防服传言至尊者稍异之类】有杂记四代之礼者有専记周人之礼者有美其合礼者【如檀弓所记孟献子禫文子除防待吊之类】有讥其失礼者【如檀弓所记公仪仲子舍孙立子子路姊防弗除之类】有记其非古者【如檀弓防冠反古及易墓之类】有记礼之所废者【如郊特牲夷王废觐礼之类】有记礼之始变者【如曲礼士诔檀弓帷殡之类】有记其僣礼者【如礼弓设拨来舍礼运醆斚户君之类】有专言礼者【如礼运篇】有兼言乐者【如礼噐郊特牲乐记仲尼燕居所言之类】有别记録而无闗于礼者【如学记缁衣儒行大学诸篇中庸除追王逹孝礼乐三重外其余皆是】要之传周礼者固传周礼其传仪礼者亦所以传周礼也彼异代之制可备损益记録之附可资礼学皆二礼之羽翼也顾其间或出后儒之传防不免有倍盭者存读者但当阙其疑刋其谬以礼乐之本治其身心以器数之文博其理趣则由此书以逹二礼豁如矣然非通其文义终莫能入此注疏所以不可废也郑氏而下亡虑五十余家舛讹虽多切当时有是在择之而已宋有陈可大氏集诸説之大成为世所宗厥功不细惜其取舍失衷章句错杂殊不满乎识者之意曽末学寡陋潜心三十余年輙不自量稍为删改参以愚得命曰其注使读者畅通大防而因以求先王象天地制礼乐之心或未必无少助也脱藁斯竟序而藏之以俟君子隆庆六年嵗在壬申五月二十四日吴江徐师曽序




　　明文海卷二十四
　　钦定四库全书
　　明文海巻二百十五　　　余姚黄宗羲编
　　序六
　　著述
　　刻唐诗二十六家序【黄姬水】
　　叔氏浮玉子梓唐人诗自武德迄建中二十有六家成有诋之者曰唐人诗自贞元以后其音啴以缓替之渐也弗梓可也以问余余作而叹曰夫诗者声也元声在天地间一气而其变无穷者也取诸泄志而眞已矣代曷论也今之谈诗者其谁不曰风骚而下其汉与魏乎汉魏而下其唐之盛乎指五尺童子而问之亦知谈如是也嗟乎名言也而未为逹方之説也即是而论则三百篇已矣奚有于骚奚有于汉于魏又奚有于唐之盛耶呜呼今古时迁质文俗革圣人制礼乐而不制于礼乐故苟根于心不必复古苟出于眞何嫌于今奚必易衣裳而绻领反雕峻于采茅者哉昔九方堙相马曰臣得其精而牝牡骊黄弗与也以代论诗是以牝牡骊黄相马失其精者众矣若曰气有强弱调有髙下以是疵焉则天地之可以声求者莫如风雷必以奋者迅者为雷则殷殷然以鼓者非雷也耶必以飃者颲者为风则飔飔然以嘘者非风也耶故激烈雄邃者诗也温柔畅婉者亦诗也惟其眞焉而已浮玉子曰彼之诋者亦知贞元建中诸子之撰其律和其情备非不嘉藻也虑夫效之者其调日趋而莫之底也余曰否否在人今夫闺房里巷未尝论讨而其言可被管弦即宿儒老师曰某格某调卒嵗穿求而不能几一言者有矣故如其人虽降而为贞元建中眞也犹之章缝之士而为桑麻之谈俗亦雅也非其人虽跻而为开元天宝弗眞也犹之市井之夫而习都人之语雅亦俗也尝闻陈思王曰有南威而论淑媛有龙泉而议防割窃笑夫穷鄙之社空空之夫字义句读尚或未通却乃剽窃其词倔强其句哓哓然曰我汉我魏我盛唐也而輙置其蜚喙以凌诮媒孽徃哲可羞也已悲夫悲夫良工独苦寜自今哉有唐三百余禩不知作者凡几而流传于世者仅百人耳虽所诣不同缅想吟魂靡不极虑沉思殚其生平者矣则虽卑弱如晩唐不可以训而亦不可以湮也况夫郎拾遗秦隐君皇甫司空軰与钱刘抗行者哉至如李苏虞许接轸于沈宋颢咏颀建方驾于王孟者所不待赘也于是浮玉子命书简策以诏同志云浮玉子尝学于先子五岳君故知诗
　　贫士传序【黄姬水】
　　粤天生民惟民有欲廼作君师俾寄乎理故帝王之治井授防分务存普济而玉烛之化人熈戸给自臻大同粒被之外靡图滋羡富贫之目于斯未分自夫鸿古既降穷纵肆趋茹杯土茅之俗遐珍甘峻雕之风起故天下之民五性蛊其衷十盗集其室盈则骄革僭于宸御歉而匮瘁謟赴顿陶赀镪丰溢者力适而势彰釡箧单虚者友疏而家诮于是各人其人各心其心舍孑身皆胡越处一姓为仇讐攫而争也如猛兽鸷鸟豢而养也如廐肥栏畜然禄以德享财非悖入精英之聚神所殃多藏之门鲜不罹咎如汉卓以郿坞而族晋崇以金谷而收若是烬防者不可胜纪良足鉴矣然昏惑沉沦危亡安乐莫不熈熈利来穰穰利徃贪墨掊克而桀心充位饕餮苟得而跖行塞闾贵豪积货于丘山元庶槁躬于沟壑呜呼此天下之所以日就于匪康而贫士之所以希觏也困亨贞于周辞无怨难于洙训岂我诬哉然庸彚虽繁廉资者特受情澜虽倒清介者独持则代亦有其人焉由今论世即事考心或逸尚高盘弗屑尘秽或懐冲养顺恐扰天和饱仁饫德则澹视如云苦节清修则严挥若凂保身明哲以远害而轻履命舛乖以居易而泰是皆襟侔造意轶遐皇不以欲疚不以俗磷不以终渝者也吁哉卓乎其诸蜂营蚁竞而灵凤丹山神龙苍海超然无累矣乎使天下皆贫士之心焉则揖让成而雍皥登矣讵可易视之哉慨其不乐世闻名迹韬閟间有散见经史百家者不有类传曷便披抑马迁之纪货殖未免兴汚扬雄之赋逐贫岂能激浊陶歌萧咏缃帙多遗某也幼遭坎虽处屡空之时缅思古人实获宴如之抱癸已之春青阳卧疾乃就榻上徐为编摩姬周迄今凡得七十五人列为二卷务皆毕老无荣斯登芳简倘先穷后逹老乏少殷有一朝之遇者皆所未编也始之迹述继以颂扬庶乎景表懿德远揄素风则是传也非徒为一已之私好将以望天下之困穷君子庶几有闻而起也
　　注叅同契序【徐渭】
　　徐君景休所注叅同契存而诸家云亡者以偶不谅古人著述之体故也后儒于书句句而训之章章而贴之故经自为经体而注自为注体古人则不然其注经也取于明经而已注之之体或不章贴而句训编而次之之人亦无从章析而句分兼乏作述之才韵调不远古今相隔考问无由指存为亡转传转信矣景休之注之湮也坐于是景休之注湮而魏公之经亦泯防景休所以起魏公也诸家言经者欲防景休而不得甚至欲分四言为经五言为注是止冯字数以别唱随遂起吴伧妄裂亚招如万手缫丝不胜其乱好古者尚谲又从而缪序以信之注未及还经且尽失予觉其然乃取庐陵陈氏所注分章上下乆之一日试挈某篇与某篇相印一经一注母子粲然以逐他篇莫不毕尔辟如陆逊束炬先攻一营遂晓破蜀之法连营七百里一旦席卷魏经徐注既蚀复明夫长者赀财记分众子帐籍自别然当其未分不特为众子画饼抑且起众子支属妄拟某物当付某房夸示眷戚注未分经亦复如是及至分赀妄拟乃歇注分经定亦复如是虽然贯穿文义印字晓人亦小补耳若悟眞机字乃无只故分经分注援笔于既悟之后则可牵文于未悟之先则不可不然掇拾糟粕希不见诮斵轮矣阜阜冬冬有上无下有西无东贯心于中开户支叅之斗蓬一用寄冲主言始终言终于甘始于十兄若问吾心正兎三防而鸡十防苍箕中人叙言
　　诗説序【徐渭】
　　予尝阅孟德所解孙子十三篇及李卫公与唐太宗之所谈説者其言多非孙子本意至论二人用兵随其平日之所説解而以施之于战争营守之间其功反出孙子上以知凡书之所载有不可尽知者不必正为之解其要在于取吾心之所通以求适于用而已用吾心之所通以求书之所未通虽未尽释也譬诸痒者指摩以为搔未为不济也用吾心之所未通以求未通之书虽尽释也譬诸痹者指搔以为搔未为济也夫诗多至三百篇孔子约其旨乃曰兴而已矣曰思无邪而已矣此则未尝解之也而其所以寓劝戒使人感善端而惩逸志者自蔼然溢于言外至于所解见于鲁论邹书者有若淇澳烝民裁数语耳他若棠棣志懐也而以警遗巧笑美质也而以订礼雄雉思君子也而以激门人之进若是皆非正解者矣防稽季先生所着诗説解頥凡四十卷吾取而读之其大槩实有得于是其志正其见远其意悉本于经而不泥于旧闻是以其为説也卓而专其成书也勇而敢虽古诗人与吾相去数千载之上诸家所注无虑数十百计未可以必知其彼之尽非而吾之尽是至论取吾心之通以适于用深有得于孔氏之遗者先生一人而已夫以孟德与卫公摘其所述兵家者流耳有济于用而吾犹然取之矧是书也讵邪説正人心上发先儒所未明下有禆于后学者哉吾读之解頥焉因为之刻刻成而请序遂序之若其剔隐伏刺缺漏按驳禁捋胃搯而肾擢之虽善避者无所逃如子唐子所谓古经师不及者多散见于诸所著述不独是书已也
　　四书绘序【徐渭】
　　嘉靖辛亥余读书于钱塘之玛瑙山寺寺西近岳鄂王祠两庑壁画王出处及征讨抚降事人马弓旌驰骛伏匿之势行营按垒叩首呼欢相问讯之状颜色丹青能显其迹画不能显輙复畧书表叙比之寻史册中语似更明畅且动人其后读内经气穴等篇藏俞府俞之类及诸经络皆三百六十有五扣其所在虽百注解不了也行市中买明堂图四长萦为脉圆孔为穴脉穴名字就记其旁闗键贯穿向所不了一览而得焉四书中语言圣贤之精意也全体似人身有脉络孔穴隐藏引带不出字句而传注讲章转相纒説未免牀上叠牀乃感前事始用五色笔绘之即其本文统极章叚字句凡轻重缓急或相印之处各有防抹圈钩既以色为号复造形相别色以应色形以应形形色所不能加乃始隐括数语脉穴之理自谓庶几灿然夫绘之与解均属筌蹄但其异处虽渭序中不能自表也学士君子观其绘书幸有以相教然渭所作绘之意率感于明堂图
　　文章辨体序【余孟麟】
　　夫文以道其心之所欲言曷为而有体也文之有体夫即乐之有伦乎乐之为音起于蒉桴土鼓成于大章云门而防于流商刻羽究其指极则曰无相夺伦声者不得振振者不得声何其犂然辨耶今夫道以丽事言以因时载在徃籍如画卦叙畴亡论已自朝廷矢谟闾巷托咏与夫勒之彛鼎陈之讽谕以极于儒生墨卿之所属词而引类为赋为序为赞为书诸不可枚举总之则出乎至情而发之当物皆文也刘勰氏曰表章序记则羽仪乎典雅赞颂歌诗则楷式于清丽岂所谓体固然耶古之作者言人人殊然选义按部考辞就班大都各率其体是乐之声者声振者振晳乎不可紊凿乎不可废也晩近世操觚濡藻之士非不羣然踵接顾师心自用斤斤不喜剿説而擿埴冥行去先王仁义礼乐之道且诡而远非夫文辞多变不识其体乎奈何鼓宫以角应叩角以宫应也鲜不悖矣嗟嗟文胡可以无体抑胡可以弗辨也海虞吴公讷慨文体之不端后学者靡所考镜乃取古今之文编为一书上下数千载其人无虑数百家凡古歌赋以及铭檄为类数十余种厘正体为五十巻而附以变体五巻彼其无闗世教者并置不録名曰文章辨体扬扢防深劈析疑豫发今曩之蕴校华质之规良以观象乎古人而贻则于来叶也往有刻本其传不广兹重为缮梓以公惠于人人刋既成予览其书而序之曰射御直艺耳非得其道不精予观善其事者省释于括度先后于驰驱若饮食被服然终其身而不厌而卫靷之工苦弓矢之端衺不劳揣逆而知此其法也至其总骖騑而中侯鹄随所试而无不当则得之于心而应之于手非法也道也惟精者自得之耳故曰齐扁之斵轮也进乎道矣是书所具故法耳学者由其法而精之叅伍夫歴代之变而仰遡乎先王仁义礼乐之训其于道殆几矣
　　百家类纂序【余孟麟】
　　百家类纂者羣百家之书各从其类而纂次之也夫百家所从来乆矣祯图灵篆玉防金绳靡得而云典谟兹降机见殊门爰有镂精掞义之士各畅其性襟宣之简素勒成一家言不其彬彬焉锵锵焉于文艺之圃哉自汉以来史官别其名氏篇第以为六艺九种七畧至唐始分四类而经史子集并世异流矣或曰诸子之澶衍皆起于圣学之湮塞也夫大道既隐防言几絶一曲之见欲以杼轴精英穷极跌宕故朱蓝并妍不相祖述然举其灵变则超诣弗神裁其名理则诠析失实卒使蔓延杂説畔于正轨其不为道术裂者几何乃谰言兼存璅语必録君子犹时有取焉则奚以説也予观类合之书或以文罗众妙或以事囊千载参伍古今之变发挥物彚之情昔人所称入道见志之书而隋志亦谓诸子为经籍之鼓吹文章乃政化之黼黻故传闻者所弗弃也但充厢照轸繁积多索贯披条寻究不尽有识者所以详缮故实比类相从标其妙义削其枝辞以纂会成帙顾夫灵禀罕遇管窥易防各擅编摩不绘经练传家以摉冗为富人以淫丽为夸是故挚虞流别徒掇菁华义庆集林仅娱耳目且代次弗拘雅俗罔择志牒虽伙殊未有秩然者此百家所繇类纂也今谛阅其书八家胪列以陶钧乎品教故儒家立其凖以观研乎冥筌故道家攡其精以综覈乎施注故法家征其实以幅尺乎体格故名家表其模以旷适乎解脱故墨家括其隐以搆摄乎机变故纵横家致其曲以酿浸乎物典故杂家通其方以笼挫乎韬略故兵家抡其算有题引以叙各家之本原有题辞以详诸子之始末而又去其踳驳防其纲统使读之者若控衘辔驭六马从横屈曲于九折之坂而不乱以殷鉴曩古以设教将来庻几乎凖的人伦佐张兴理亦在所不可缺如已抑乂闻之蕞残满车不成为道玉屑满箧不成为宝多闻见而岐于他道君子之所辟也嗟乎石以为错不曰非玉弗用也药以攻疾不曰非五谷弗食也诚极其异同之故逹其指意之殊而一要诸圣轨即泛溢百家不足为我惑而且将为我用是故君子之于学也博而取之约而择之以是乎不然者射博之科矜阔丽之识窥壖哜胾而奥防靡闻饬锦彪章而实用盖寡此乂类纂者之深虑也
　　诗考序【王樵】
　　子曰吾自卫反鲁然后乐正雅颂各得其所史记云古诗本三千余篇孔子去其重取其可施于礼义者三百五篇今按夫子正乐止言雅颂各得其所而不及风盖二南用之天下无俟于正十三国变风虽领在乐官但存其实以为鉴戒而不必皆有所用孔子不必一一论而定之如雅颂也自史记有孔子去其重取其可施于礼义者三百五篇之语故后世谓孔子删诗其实未尝删也雅颂有残缺失次者正之而已班固谓王官失业雅颂相错季札观周乐以小雅为周衰以大雅为文王盖以正变为大小也则当时礼壊乐崩之后诗亦从而乱也久矣夫子自卫反鲁得之他国叅相正定然后各得其所得其所者得其所用也有王者作则礼乐兴是皆其用岂空言哉近时王纯甫先生谓夫子论治则放郑声述经则删诗正乐删之即所以放也删而放之即所以正乐也若曰放其声于乐而存其辞于诗则诗乐为两事矣此言固是而未尽诗乐虽非两事然当知诗自诗也声自声也笙诗六篇有声无辞旧盖有谱以记其声而今亡矣非但笙诗也余诗皆有谱有谱而后声可传今辞传而声不传矣孔子曰郑声淫谓其声淫耳若曰皆男女相悦之词则是郑诗淫矣郑声者周子所谓妖淫愁怨道欲增悲者也疑春秋时所谓郑卫之声者亦不专行于其地诸国皆有之但是其音节而不必是其辞则皆其声也夫子以其时之所尚而盛行荡人心壊风教莫甚于是也故亟欲放之放郑声者夫子之本志归鲁正乐则考定雅乐以为之兆也当时声与辞俱存故乐可正今声不传故古乐卒不可复而其辞之存者亦多非古经之旧自朱子集传之后其门人项安世平甫时于言外有所独得可谓有功于此经其説曰甘棠分陜以后诗也何彼秾矣东迁以后诗也楚茨以下十篇正雅而杂之变雅豳风虽系于国风之末然非变风也周公之正风也七月周公所作备陈王业之本以告戒成王与无逸相表里其余或周公所作或为周公而作无可附丽故取而缀于七月之后且有豳雅豳颂一诗而具三体不止于风也故置诸风雅之间所以尊之见与列国之风不同也自王仲淹例以为变风既失之而且勦王亦未敢诮公之言以为君臣相诮尤无理其曰成王终疑周公则风遂变固矣独不曰周公至诚卒能正之乃不曰正而反曰变以损其实乎殆非夫子之意也周颂章句与风雅之体不同其音不必协其句不必齐其章不可分记曰清庙之歌一唱而三叹正谓周颂也倡者举辞和者举声三叹则和声之多也今其三和之谱不存而一倡之辞独载此所以多类有阙文疑义而不可易知也桓之诗春秋传以为大武之六章则今之篇次非其旧者多矣商颂那与烈祖二诗皆五章章四句以韵考之可见独第五章各加顾予烝甞汤孙之将二句以为乱辞而必欲凖之周颂以为一章则失之牵合矣国语称那之末为辑之乱则元非一章明甚又长发殷武皆明着章数不应一颂而自为二体鸟一章亦当分四章章皆五句独第三章七句此诗毎章之首皆承上章末字发辞正与文王下武等诗相类皆其分章处也而经师不察右皆项氏之説自朱子一洗小序之陋以诗说诗而不为沿习所胶其得诗人之意不啻什九愚学之晩因项氏之説再为考録相遗经接绪义成先觉是亦朱子待后人之心也
　　校録古礼序【王樵】
　　古礼亡阙文公朱子尝请于朝欲修三礼而不果又尝编类亦未成书然其考礼之意凡吴氏叙録所拟议者俱已具朱子与潘恭叔书中朱子大意仪礼附记一也礼记分类二也其他经传及注疏类书但説礼文者并编集别为一书三也周礼全书虽不可分析若欲便于考阅亦即以祭祀賔客等项事别为门目自为一书四也此外杂书若国语孔丛子之类别为外书以收之庶无所弃遗又不至混乱五也窃谓此恐是朱子编类之初例也又答应仁仲书曰前軰常患仪礼难读以今观之只是经不分章记不随经而注疏各为一书故使读者不能遽晓今定此本尽去此弊恨不得令韩文公见之按朱子所定此本不知与所编仪礼经传通解同否要之分章句附传记朱子以为读仪礼之要法因恨不令韩文公见之而吴幼清乃谓经之章后不宜以补记补传经之篇后不宜错以传篇补篇其亦泥之过矣经传错处如汉费直以易彖象传释经郑王弼乂分附卦爻之下诚不可也朱子之书岂有是哉愚尝谓经不可补而记则可续朱子于礼经中如内则等篇名曰补经而所删修实戴礼之文非经也或削本篇之文而补以他篇之文如郊特牲中有冠义昏义在本篇宜削而归之冠昏本篇乃得其所是乃正其错简而非乱其成篇也内则最为完篇中间亦杂以养老一叚朱子所定内则之文一曰事亲事长次曰饮食次曰男女之别次曰夫妇之别次曰御妻妾次曰胎教次曰生子次曰教子次曰冠笄嫁娶整然有伦使先儒掇拾之简更成完璧岂得必以旧文为是乎自有此书使学礼者寻讨易见要领岂不甚幸且于众论有所折衷尤非小补惜乎礼学日废学士大夫罕复究心于此并其书而不复读者多矣世之所存仅有监本而残阙漫漶几不可读予窃惧焉爰取旧本叅校而重録之仪礼十七篇三山杨信叔有图行于世足为礼经之指掌礼必有义义必相附取冠义等篇依朱子所定各系经后其内则以下诸篇并防祭二礼悉依朱子与勉斋黄公所修而録之取便于诵习故但掇其要畧余有不能尽者凡朱黄所采辑诸经传记之文惟周礼谨遵朱子初意别为一书云
　　周礼全经序【王樵】
　　孔子曰为国以礼先儒程子以为逹此理者尧舜事业也盖天高地下万物散殊而礼制行矣流而不息合同而化而乐兴焉此理之自然也君子循乎此理故其为国自君臣父子之大以至言动威仪之细其多至于三千三百而莫非此理流行之体天地万物自然之定分也但我不以私意扰之则天地顺序而万物各得其所颜子克已而复之于一身尧舜安仁而逹之于天下其为礼一也故曰天叙有典自我五典五惇哉天秩有礼自我五礼有庸哉天命有德五服五章哉天讨有罪五刑五用哉谨之于人心之危道心之微而逹之于水火金木土谷惟修正德利用厚生惟和者一事而已所谓顺此理而不以私意扰之故曰夫何为哉恭已正南面而已矣得此于上尧舜所以有天下而不与也得此于下仲尼所以饭防食饮水而乐在其中也或谓夫子若得邦家尧舜事业如运诸掌此理不然夫子不得邦家尧舜事业何尝不在礼仪三百威仪三千无一事非仁也四时行焉百物生焉吾无隐乎尔无非尧舜事业邦家之得不得非所以为夫子之加损也由求之徒盖未逹也颜子其庶乎故子语之曰行夏之时乗殷之辂服周之冕乐则韶舞呜呼周公之道其不在兹乎其不在兹乎周公之道尧舜之道也其遗典之存者有仪礼周礼他经言其理二礼见诸用此固古圣人所以修身齐家治国平天下之实事也佛老见其大而不见其实则骛而为虚礼学专门之家见其细而无见其大则拘而为陋二礼之不明也久矣汉儒譬之周公守藏吏也名物充陈不问良楛天球河图兑弓和矢与夫名材毒药败鼓之皮但传以为先世所遗者皆籍记而封守之惟谨王安石啓汉儒之藏用其毒药以疗人之饥渴遂祸天下世之以是为周礼病则亦过矣紫阳朱夫子见高千古学综徃哲尝谓周官一书固为礼之纲领至其仪法度数则仪礼乃其本经而礼记郊特牲冠义等篇乃其义疏耳因为之绪正今世所传家乡邦国王朝礼与其徒黄直卿所纂防祭二礼者盖仅其编类之稿本也将复加笔削而先生殁矣元吴幼清氏有志续成之而乂不就长乐柯君独能精考力求不泥于名法之拘陋而能见其大于古圣人所以由之于身而措之天下国家者可谓见其实其书之先成者有周礼全经盖取遂人以下地官之半实冬官也不烦割裂纷乱而全经自复乃集诸儒之説以释之发所见以原之其间如乡遂井田贡赋军伍皆有独见非诸家所及周礼既成将遂及仪礼以终紫阳夫子之志日偶遇予云阳一语意合遂辱定交阅嵗尽携所着过予草堂而相订焉且以序属予愧谢弗逮而柯君之意坚甚乃为着其志焉国子先生姜叔氏者廸古崇礼之士也试以予言质之当复有以进于柯君
　　薛方山随寓録序【何良俊】
　　方山先生诗文集总若干巻既刻梓以传矣兹随寓録者乃督学浙省与治兵秦中时其所论撰门弟子随手辑録遂亦成袠先生出以示某使序之某卒业以复于先生曰先生之文若渊海然余不得其涯涘余曷敢序焉曷敢序焉先生曰公一时最知文且素戅直言不诬公无辞余曰唯唯余忆辛卯年与先生俱入试于南都先生尔时名誉籍甚已震动于都城南畿人来就试者皆知常州有薛先生善为古人文其学无所不窥南都士莫有能先之者先生偶知余过访焉交见甚懽也是年先生与余皆见黜于有司相继以防贡去继是先生以甲午举于乡乙未举防试第二先生官渐起天下人皆知有常州薛先生矣而余屡试不售遂归隐东海上取所藏故书读之毎晨起诵读必至丙夜游行持巻册有时颠坠阬岸盖欲览前代余畧以揣摩当世之事不但为文词尔也如是二十年复出以干时又不售得翰林孔目而南非其志也甫三年即罢去而先生故勌游矣丁巳春相见于青溪之上各出示其所为文相顾大笑先生乃曰公不负余余亦不负公哉夫今世所称最善为文者公知之乎大率有三等其一喜言理其二好骋闻见援引故实牵合强附以竒僻为工间有不渉二者能上追史汉论事切当情实忼慨激烈于时世有闗然合之于道或稍抵牾余于此二者不能无隘心焉若其崇竒好怪务为晦涩故灭裂其体艰深其辞然要其中之所存不越常人之见此又最下劣不足言者余试举言理者与公论之尝闻古人云文以载道未闻其必欲援道以为文也夫援道以为文此之谓挟天子以令诸侯举世莫或非之然道正不须言不言而道未始不在苟一渉有言稍或不合则毫厘之差而学者承误袭谬所谓以学术杀天下者此也夫道者磅礴混沦酌之不竭如羣饮于河由人自取诗曰中原有菽庻民采之此之谓也夫饮河者岂能尽河之水犹之求道者岂能尽天下之道易曰仁者见之谓之仁智者见之谓之智言人之气有清浊性有刚柔各充其量不能兼也今序一人之事则曰某事如此是仁也某事如此是智也则是圣人许人以各具而今人顾能全体之耶易曰形而上者谓之道形而下者谓之器夫子曰中人以上可以语上也中人以下不可以语上也夫所谓语上云者道之谓也语下云者器之谓也则是以圣人之门中人且不得语道故曰民可使由之不可使知之子贡曰夫子之言性与天道不可得而闻也今赠一人以言则曰如是而谓之性如是而谓之命如是而谓之天道则是其所告语者尽子贡以上人耶然要之无当于其人无闗于其事不过取先王刍狗陈之见者曰是尝为神之所慿矣遂骇然生敬而不知其故刍狗也世无尼父谁为折衷为文之弊余不知其所屇矣余举手以谢先生曰先生之言某之心也后数日陆祠部五台过余偶论及文余举似之五台曰为文语道盖自昌黎公已然矣余曰公试举一二五台曰如原道送文畅师序皆是也余曰嗟嗟五台夫文名原道非道曷明且文畅以浮图之説与吾儒角立苟非明吾道以胜之乂将何所言哉至昌黎其他之文若送王含秀才则近取于醉乡送董邵南则远思燕赵悲歌之士辞意忼慨令人思奋岂必尽谈空谈性説仁説智哉夫道若日月然日月在天则尽天下之物凡惨舒荣悴举莫能逃其形矣道在天下则尽天下之人凡邪正得失举莫能遁其情矣譬之太史公作史记其序游侠刺客四豪诸人皆直述其事宛如画出而千载之下读其文者犹可想见其人然而道固自在合之不合而醇驳之迹见矣岂必曰某事合道某事非道然后为得耶故悬日月以待物而物形自见苟一物以一日月照之日月其晦乎悬道以待人而人情自见苟一人以一道语之道其裂乎五台曰道固若是公无乃称故余因叙先生之集聊复及之先生之文谈理而不见其迹引故实皆当其事上薄史汉而不诡于道今具在集中览者当自得之盖必得先生之意然后可以读先生之文后世有知余二人者其在斯夫后世有罪余二人者其在斯夫
　　唐雅序【何良俊】
　　张子撰唐雅成东海何良俊曰余读谢康乐拟魏太子邺中集诗盖未尝不伤之焉夫世有辞章之士苟得见知其主上下齐契君臣同声相与游谭咏歌雍容盛美顾不谓显荣哉然好文之主不世出难进之士彼其于世又不屑屑也遂有伏死岩穴终身不得望帝王之门者此其遇不遇何如也世有如此者可胜叹哉可胜叹哉诚使谢与七子比肩于建安之朝则公干仲宣之亚匹自伟长而下有不得争骋而较疾矣乃遂偃蹇下僚终以狂逸取罪当世故其言独伤宋玉唐景邹枚严马之主不文魏武帝雄猜多忌而以邺中之娱为书籍未见此其意不无少望也今余考邺中诸作自公防赠答之外不少槩见独有唐君臣之盛视是有加焉夫唐太宗当草昧之初即好篇咏海内风动羣士响臻是以俊彦在列风雅盈朝毎朝章国典锡爵宠行节候和韶物色妍冶苟情有所属事足乐咏者则君倡于上臣和于下虽以一事之微而铺张陈冩曲尽其变猎秘搜竒穷绮极丽顾盼而兴风云唾咳则成珠玉至景龙中上官昭容以宫闺之媛徃徃与朝士埒能窦从一以将臣而时有属缀蹈厉之音初无间于彤管婉约之辞亦不遗于武弁转移之机有符神宰陶铸之功无爽造谓之曰盛信不诬耳使谢而得闻兹风则其感叹当又何如耶然世有谓诗者无益于治天子在上可无用诗呜呼兹岂然哉夫诗之所从来远矣自卿云赓载之歌作于朝康衢之謡兴于野诗道其滥觞乎厥后世代递变流别渐繁虽美刺杂陈而风雅无别至孔子删诗始定着为风雅之名诗序云以一国之事系一人之本谓之风言天下之事形四方之风谓之雅则雅之义盖兼风矣古者天子在上则在下之人苟有其情而不得言与言之而不能尽者必托之诗以自陈于天子故凡王政阙失民俗吪乱以至贫士失职匹夫匹妇不得其所一见之于诗天子初不下堂遂由此而览知天下是非得失之故是上以风化下下以风刺上上下之间但以防辞相感动而精神流通虽最僻远若出一体诗为用岂细故哉及王泽竭而雅亡天子遂不用诗士亦耻以辞章自进由是天下之情始有壅而不通而困穷之士愁苦怨嗟之声作夫愁苦怨嗟之所谓诗则古简兮考槃之属君子以为衰世之征是岂诗之本然耶世之集唐诗者众矣率多里巷歌謡要非诗之本张子特取唐君臣唱酬之作集而刻之其亦有康乐之感也夫夫聆钧天之奏者塞耳不愿巴渝之歌观黼黻之文者瞥目不愿茹藘之色自唐雅出则诸集诗者可尽废矣或者又以为唐初承陈隋之习诗歌靡曼君子盖无取焉夫陈隋以偷安之君竞事淫侈乃造为玉树后庭花春江花月夜等曲轻绮浮艳特委巷之下者耳亦何足宣之庙堂布之典训其风雅之罪人乎若唐太宗以英武之姿雄畧盖世卒能混一区宇詟服戎蛮故其诗有曰雪耻醻百王除凶报千古乂何壮耶至于所谓庻几保贞固虚已厉求贤则禹汤之规也灭身资累恶成名有积善则风愆之戒也其后宗虽颇骄盈而饥赠守牧拳拳子之言春台望有还念中人罢百金之辞犹志存俭节苟槩以陈隋视之不亦过乎且一时之臣如魏征之咏汉书则责难于兴礼虞伯施之观宫体则弼违于雅正李景伯廽波之辞秩秩初筵之儆李日知定昆之作悠悠劳者之歌宋延清应制龙门追思农扈魏知古从猎渭水取类虞箴并辞托婉讽义存忠鲠即诗序云主文而谲谏言之者无罪闻之者足以戒若此者非耶苟得推是而广之亦三代之遗也世主因不用诗遂以为诗不足用呜呼可无伤哉是编起自武德迄于开元通得二千余篇分二十六巻自天宝以后则风格渐卑其音亦多怨思矣故削去不録张子撰述之精世自有能知之者故弗论乃相与论著其大者如此云
  </div>
  <div class="pagination">
   <a href="明文海_page54.html">
    上一页
   </a>
   <span>
    ...
   </span>
   <a href="明文海_page50.html">
    50
   </a>
   <a href="明文海_page51.html">
    51
   </a>
   <a href="明文海_page52.html">
    52
   </a>
   <a href="明文海_page53.html">
    53
   </a>
   <a href="明文海_page54.html">
    54
   </a>
   <span class="current-page">
    55
   </span>
   <a href="明文海_page56.html">
    56
   </a>
   <a href="明文海_page57.html">
    57
   </a>
   <a href="明文海_page58.html">
    58
   </a>
   <a href="明文海_page59.html">
    59
   </a>
   <a href="明文海_page60.html">
    60
   </a>
   <span>
    ...
   </span>
   <a href="明文海_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
