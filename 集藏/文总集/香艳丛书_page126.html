<!DOCTYPE html>
<html>
<head>
    <meta charset="UTF-8">
    <title>香艳丛书 - 第 126 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 126 页/共 467 页</h1>
    <div class="content">　　【诉衷情?枯荷】 
　　再来池畔，忽然秋已，如此斜阳。冷贴烟波，还记小荷未放。谁料酒人都去，剩个蜻蜒，立西风呆想。 
　　收兰桨，甚处吴娃越舫。折枝残叶，几日空凝望。湖堤上，一宵冷雨，潇潇不住，又添清响，再也休惆怅。 
〖按此调非诉衷情〗 
　　【金缕曲?九日】 
　　待觅秋踪迹。问疏花可还记与？蝶儿相识。一例西风无今古，吹尽年年过客。有几个龙山暇日。休道昔人悲欢事，算人间悲欢何时毕？丝雨细，晓烟湿。 
　　明朝乱叶阶前积。被顽冬催秋早去，欲留不得。客去山灵应笑也，此辈登高痴极。着得破几双游屐，酒不断愁愁断酒。听哀鸿叫月三更白。檐铁骤，晓霜急。 
　　【满庭芳?秋日寄怀凝晖大姊】 
　　钟送窗明，霜欺镫小，醒来冷压重衾。况今回数，闺阁几知音。绣帐春前尚共，拈钿叶，鸦髻分簪。谁曾料玉梅树下，一别到而今。 
　　天涯芳草外，云来雁去，事事关心。记当年闲说，门对遥岑。偏我梦魂无据，邻鸡唱，几度难寻。知何日，双眉翠暖，缘酒与同斟。 
　　【浪淘沙?送春】 
　　帘外雨初晴，草色青青，飞花不肯再消停。几日魂销无数蝶，无数啼莺。 
　　扶病送春行，悄悄冥冥，人生何苦忒多情。不见海棠容易睡，容易飘零。 
　　【贺新凉?元夕】 
　　帘幕春寒峭。见疏梅数枝开也，试镫风早。第一回圆今夜月。难得人天两好。只可惜好光阴少。画鼓敲开银世界，自相持，不放鸡催晓。深院静，漏声悄。 
　　谁将明镜当头照？记难真唐歌汉舞，几番喧闹。此地却除风雨外，少也千回会到。怕桂树婆娑渐老。月是主人侬是客，见嫦娥向我盈盈笑。斜阳挂，海山小。 
　　【百字令?送大姊归虞山】 
　　荼蘼香谢，怕春消眼底，归期重误。真个今翻携素手，也算深闺长聚。柳外催归，花边送别，几偏回头觑。难留征棹，一宵空费风雨。 
　　依旧斗茗窗虚，敲棋院静，剩我无情绪。便到清宵眠不得，谁与共翻新句。万叠离心，半江秋影，忽被云拦住。月明风细，只除魂梦来去。 
　　【虞美人?中秋夜听雨寄冰怀大姊】 
　　角声催梦清宵断，翠被和愁卷。潇潇风雨响窗棂，忽忆去年今夜月华明。 
　　别来两叶眉长绉，可也恹恹瘦。秋光疆半已难留，记取雁来时节少登楼。 
　　【多丽?春日怀七姑母】 
　　又恹恹，过了清明时节。忆西园杏花落后，昔年于此曾别。见无情绣帆挂也，到黄昏断泪凝睫。万种离愁，飞鸿难寄，拟携罗袖，翦镫细说。恨当日，旧栽杨柳，飞絮已如雪。长条尽，何时待得，玉腕轻折。 
　　几多遍，柔肠宛转，隔云山万千叠。步香闺一钩罗袜，梦裹行来也生怯。划地相逢，碧纱窗外，无端啼断数声鴂。乍惊起，画帘垂地，何处更寻觅，詹铃响，红雨飘愁，再没休歇。 
　　【浣溪沙?初夏】 
　　睡起红留枕上纹，病馀绿减镜中云。画帘窣地又斜曛。 
　　倦蝶分明寻断梦，浮萍容易悟前因。无聊天气奈何人。 
　　【菩萨蛮?冬夜】 
　　梅枝正压垂垂雪，梅梢又上娟娟月。雪月与梅花，都来作一家。 
　　也知人世暂，有聚翻成散。月落雪消时，梅花剩几枝。 
　　【昼锦堂?秋日病起】 
　　最是今番，慵寻绣线，笔墨那更还拈。懊恼秋来情绪，却似春三。翠锁眉痕愁对镜，暖融酒力懒添衫。间庭院落叶响多，黄昏淡月疏帘。 
　　更点听渐永，镫影动，深宵窗隙风尖。阁外哀鸿声急，晓枕恹恹。不知消瘦今何似，恁般滋味我偏谙。流光换，多少暗虫吟断，泪雨廉纤。 
　　【风入松?秋柳】 
　　楼头望远最神伤，昨夜又微霜。秋心摇落应难尽，剩疏疏挂住斜阳。忽忆漫空飞絮，天涯断梦茫茫。 
　　重来倚棹向银塘，无复旧风光。烟痕欲补如何补，费寒蝉百遍思量。知有而今憔悴，春堤悔种千行。 
　　【浪淘沙?双峰书屋海棠盛开作小词以志感】 
　　梦断小红楼，宿雨初收，闹晴蜂蝶上帘钩。一院海棠春不管，侬替花愁。 
　　吟赏记前游，转眼都休，风前扶病强抬头。知道明年人在否？花替侬愁。 
　　【前调?落花】 
　　斜日满空墀，妆阁开迟，无聊风影弄晴丝。昨日醉眠今日醒，懊恼多时。 
　　蝶也似侬痴，抱蒂寻思，明年能否见繁枝？无限阑干无限恨，几个人知。 
　　【鹊桥仙?春暮】 
　　昏昏晓晓，重门悄悄，雨意和烟做暝。小楼又到卷帘时，恰燕子飞来花顶。 
　　泪珠滚滚，那禁他不住，况欲留春可肯。些些多在柳梢头，只絮堕寻春无影。 
　　【凤凰台上忆吹箫?夏日骤雨】 
　　岸草摇熏，衢尘漾暖，梅天十日长晴。自楝花开后，午倦难醒。强把雕阑闲凭，又宛忆去夏蝉声，轰雷骤。满庭跳雨，砌响檐鸣。 
　　神清，暑归甚处，更几阵横风，衣袂凉生。趁画帘半飏，扑入蜻蜓。多少华堂绮阁，抛纨扇玉腕初停。秾云散，斜阳影底，屋角犹明。 
　　【清商怨?圣女古祠】 
　　神鸦啼散古庙静，只晚风未定。零乱斜阳，红灰飞没影。 
　　秋花狼藉满径，蚤远树野烟催暝。跨鹤归来，云深环佩冷。 
　　【菩萨蛮?七夕】 
　　片云一霎还收雨，瓜筵银烛秋光聚。人影玉阶多，天孙肯渡河。 
　　暗蛩惊淡月，忽忆儿时节。尘世太匆匆，鸡冠花又红。 
　　【踏莎行?青霄里舟中夜归即事】 
　　待放兰桡，重过菊径，人和凉月同扶病。轻帆未挂恨行迟，挂时又怕西风劲。 
　　翦烛嫌频，推逢怯冷，荒凉野岸三更近。草梢露重寂无声，孤萤照见秋填影。 
　　【台城路?寄外】 
　　昨宵猜着今宵雨，今宵月华翻皎。露白虫惊，风疏雁响，是我关心偏蚤。为谁懊恼？问消瘦缘由，便天难晓。有甚方儿，可将侬病竟医好。 
　　和衣连闷睡倒，正朦胧着枕，忽又惊觉。池闹残荷，门喧剩叶，尚有秋声多少。难禁自笑，怎刚怕秋来，便悲秋老。病裹年光，也抛人去了。 
　　【七娘子（秋夕】 
　　怕听向晚西风紧，护银镫，夜久光才定。燕怪帘虚。虫惊砌冷，空庭露白秋无影。 
　　近来更苦清宵永，又添个雁儿催迸。怯凭红栏，慵行香径，春花不病秋花病。 
　　【天仙子?春暮送别凝晖大姊】 
　　蝶到花间飞不去，人在花前留不住。春归人去一时同，春也误，人也误，无数落花拦去路。 
　　昨夜同听帘外雨，梅子青青青几许。留人不住奈春何，行一步，离一步，怎怪鹧鸪啼得苦。 
　　【殢人娇?寒鸦】 
　　一带疏杨，飞起三三两两。正人倚小楼凝望。荒村野店，记初交霜降。风信紧，杂叶萧萧响。 
　　树黑争呼，烟青并飏，离不了愁人头上。悲笳落日，为残秋摩荡。谁泼墨，画幅塞垣图样。 
　　【醉花阴】 
　　小雨乍晴天气冷，渐渐清明近。断梦去无踪，似趁游丝，飞过秋千顶。 
　　年时只恁恹恹病，更旧愁新恨。人静一庭闲，荡破斜阳，响落风筝影。 
　　【洞仙歌?寒蝉】 
　　西风近远，在柳条池馆。几抹明烟树催暗。怯寒鸦，小歇又续残声，声已断，尚有游丝难断。 
　　蜕前原是梦，身世苍茫，惊醒空枝夕阳满。记槐阴翠叶，叶底初闻，欢转眼炎凉更换。似扶病骚人更哦吟，怕苦调凄音，听时也暂。 
　　【清平乐?秋夕有感】 
　　暝烟欲上，虫在篱根响。几许乱鸦风底飏，笛冷残秋门巷。 
　　柳梢一个明星，栏干短倚长凭。若要心儿不转，除非没有黄昏。 
　　【如梦令?初夏】 
　　帘外青梅如豆，帘底燕闲人瘦。才待展双蛾，又被晚风吹皱。非旧，非旧，不是伤春病酒。 
　　【满庭芳?题汪氏姑小照】 
　　恨杀人生，髫龄易过，几年同笑同颦。征帆开后，闲想到黄昏。多少香闺旧事，空赢得岁月犹存。消魂处，柳棉荡日，病起见残春。 
　　何人？传妙笔，月添丰采，花助精神。道梦里常逢，毕竟非真。此际披图见也，忆当日未埽眉痕。云山外，近来乐否？无计共芳樽。 
　　【卜算子?游春】 
　　晓雨弄新晴，蝶梦花梢醒。一路垂杨到画桥，过尽春衫影。 
　　日暮却归来，风约虚帘定。花顶冷冷月一痕，还怯黄昏冷。 
　　【前调?秋日】 
　　秋色着人浓，门外鸦啼晓。几叶疏杨几个蝉，各为秋烦恼。 
　　烦恼几多时，剩我长烦恼。不是斜阳便是霜，多少青山老。 
　　【新雁过妆楼?中秋对月】 
　　不醉如何？金樽满，抬头且劝嫦娥。看今看古，为问可也愁么。我踏红尘才廿载，已难禁蟋蟀声多。况来宵一分月缺，多半秋过。 
　　空将流光掷却，但有谁绿鬓，不受消磨。断碪零叶，催送急景如梭。年年愿携此月，长留照当筵金缕歌。瑶台近，任梦魂飞度，疏星淡河。 
　　【踏莎行 】 
　　雨恼莺闲，烟催蝶醒，逢春怎更恹恹病。萦帘弱絮已无聊，又被晚风吹不定。 
　　瘦怯凭栏，慵嫌对镜，梦魂也怕空廊冷。湿云惨惨夜深深，春星逗出梨花影。 
　　【长亭怨慢?除夕】 
　　又过却小除夕了，爆竹桃符，那家春早。细雪霏霏，黄昏未歇打窗闹。一镫相照，看隔岁镫花小。翠黛未曾描，偏此夜匆匆天晓。 
　　谁料，冷清清屋角，尚有老梅含笑。朝来夜去，甚新岁恁般啰唣。把时序草草开除，不愁教乾坤不老。但有底方儿，能闰穷冬都好。 
　　【柳梢青?清明】 
</div>
    <div class="pagination">
<a href="香艳丛书_page125.html">上一页</a><span>...</span><a href="香艳丛书_page121.html">121</a><a href="香艳丛书_page122.html">122</a><a href="香艳丛书_page123.html">123</a><a href="香艳丛书_page124.html">124</a><a href="香艳丛书_page125.html">125</a><span class="current-page">126</span><a href="香艳丛书_page127.html">127</a><a href="香艳丛书_page128.html">128</a><a href="香艳丛书_page129.html">129</a><a href="香艳丛书_page130.html">130</a><a href="香艳丛书_page131.html">131</a><span>...</span><a href="香艳丛书_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
