<!DOCTYPE html>
<html>
 <head>
  <meta charset="utf-8"/>
  <title>
   文选 - 第 11 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 11 页/共 102 页
  </h1>
  <div class="content">
   注「尔肴既将」　袁本「将」作「时」，是也。茶陵本亦误「将」。
　　注「徒兮」又注「胡」　袁本、茶陵本作「鹈乃兮切鹕音胡」七字，在注末，是也。
　　注「胡刚」　袁本作「胡刚切」三字，在注中「吭鸟咙」下，是也。茶陵本「刚」作「江」，非。
　　注「鳣也」　案：「鳣」当作「鲔」，各本皆误。吴都赋「筌」善注「鲔也」，可借证。
　　注「张衡应问曰」　案：「问」当作「闲」。各本皆讹。
　　注「左氏传曰」下至「在石渠门外」　袁本此六十字作「爽垲已见上文承明已见西都赋」，是也。茶陵本复出，非。
　　注「阳城蜀门名也」　袁本「城」作「成」，茶陵本亦作「城」。案：「门名」不俟更言「城」，必「成」字也。以此订之，正文亦当作「成」。今各本皆有误。
　　注「徒兰」　袁本、茶陵本作「坛徒兰切」四字，在注末，是也。
　　注「县」又注「直例」又注「光」又注「郎」　袁本作「袨音县墆音直例切桄音光榔音郎」十四字，在注末，是也。茶陵本无「袨音县」，非。
　　注「莫江」又注「公达」　袁本、茶陵本作「莫江切」三字，在注中「则其言哤」下，「公达切」三字在「讙语也」下，是也。
　　注「白日也」　案：「白」字不当有，各本皆衍。
　　注「黄润纤美宜制裈」　茶陵本「裈」作「襌」，袁本亦作「裈」。案：似「襌」字是也。
　　藏镪巨万　案：「镪」当作「襁」，注同。汉书食货志作「襁」，刘引之可证。广韵云「襁」俗作「镪」。太冲时未必有此俗字也。
　　注「九两」又注「浦觅」　袁本、茶陵本作「镪九两切普觅切」在注末，是也。茶陵本无，非。
　　注「殖货志曰」　何校「殖」改「食」，陈同。袁本亦误「殖」。茶陵本作「货殖」，更非。
　　注「以持禄养」　案：「养」下当有「交」字。各本皆脱。此所引臣道篇文也。
　　扼腕抵掌　案：「抵」当作「扺」，注同。袁本善注末有「扺音纸」三字，最是。茶陵本割裂「纸」字入正文下，非。尤又改「纸」为「●」，益非。广韵四纸：扺，扺掌。说文云：侧手击声也。与十一荠之「抵」，迥然有别。甚明。西征赋、为萧扬州作荐士表、广绝交论用「扺掌」者，放此。今皆作「抵」，盖误由五臣而各本乱之。集韵，「扺」下重文有「抵」，云或作「抵」，可见其不分别久矣。其羣书此字之误，不悉数。
　　注「桓谭七说曰」　案：「谭」当作「麟」。各本皆误。后汉书本传章怀注：案挚虞文章志，麟文见在者七说一首云云，后七命注、祭屈原文注皆引桓麟七说，可证。
　　注「吉日兮良辰」　陈云「良辰」当乙，是也。各本皆倒。
　　注「犹卫之雅质」　案：「雅」当作「稚」。各本皆讹。
　　注「楚徙宅西河长公思故处」　案：「楚」当作「整」，「长公」二字不当有。各本皆误。此音初文。今本作「殷整甲徙居西河犹思故处」，此引多节也。
　　注「观者万堤」　案：「万」当作「方」。各本皆误。
　　朔别期晦　茶陵本「期晦」作「晦期」，袁本与此同。案：注「故曰朔别晦期也」，所复举如此，知正文作「晦期」为是。
　　注「匹各」　袁本、茶陵本作「善曰泊匹各切」六字，在刘注之后，是也。
　　注「善曰越人衣文蛇」　案：「善曰」下当有脱文。各本皆同，无以补之。
　　注「彭门鸿屼」　案：「屼」当作「●」。各本皆讹。
　　注「魏完南中志所记也」　袁本、茶陵本「完」作「宏」，是也。
　　注「文立蜀都赋虎豹之人」　袁本、茶陵本无「立」至「人」八字。茶陵本「文」作「又」，袁本亦作「文」，皆与下「铩翮」相接连。尤分节不当有「又」，盖幷衍也。晋有文立，刘并时人，决非所引，尤添甚误。
　　注「说文曰拍拊也」　袁本、茶陵本「说」上有「皛当为拍」四字，「也」下有「皛胡了切拍普格切貙丑于切」十二字。案：此善注之断不容割裂者，尤误甚矣。
　　注「葽盛貌」　袁本、茶陵本此下有「于尧切」三字，是也。
　　相与第如滇池　袁本「第」作「弟」，茶陵本亦作「第」。案：袁五臣注中作「弟」，刘注中作「第」，仍不着校语。「第」卽「弟」俗字，似刘亦作「弟」，但传写作「第」耳。袁所见五臣本不误，茶陵所见亦改为「第」矣。
　　注「音蚁」　袁本、茶陵本作「善曰舣音蚁」五字，在刘注之后，是也。
　　注「俗谓正船回济处为舣」　案：「回」当作「向」。各本皆误。
　　注「户」　袁本、茶陵本作「音户」二字，在注末，是也。
　　漫乎数百里间　袁本、茶陵本「间」上有「之」字。案：此似善、五臣之异也，今无以考之。
　　注「善曰既载清酤毛苌诗曰」　袁本、茶陵本无「诗」字，陈云「善曰」下当有「诗曰」二字。各本皆脱。
　　注「河图括地象曰岷山之地」　案：「地」当作「精」。各本皆误。水经江水注引作「精」也。
　　注「上为天井言岷山之地上为东井维络岷山之精上为天之井星也」　袁本、茶陵本无「络」字。案：此注各本皆有误，今无以订之。
　　注「善曰降丘宅土」　何校「善曰」下添「尚书曰」三字。陈云脱，是也。各本皆脱。
　　注「在爵」　袁本、茶陵本作「在爵切」三字，在注中「皭疎净之貌也」下，是也。
　　注「汉靖王胜后也」　陈云「靖」上当有「中山」二字，是也。各本皆脱。
　　
　　文选卷第五
　　　京都下
　　
　　吴都赋吴都者，苏州是也。后汉末，孙权乃都于建业，亦号吴。
　　左太冲
　　刘渊林注
　　东吴王孙冁然而咍，冁，大笑貌。庄周云：齐桓公冁然而笑。楚人谓相笑为咍。楚辞曰：众兆所咍。善曰：冁，勑忍切。咍，呼来切。曰：「夫上图景宿，辨于天文者也。下料聊物土，析于地理者也。谓天垂其象，而分野形；地以别土，而区域殊。料，度也。善曰：文子曰：天道为文，地道为理。古先帝代，曾览八纮之洪绪。一六合而光宅，翔集遐宇。鸟策篆素，玉牒石记。乌闻梁岷有陟方之馆、行宫之基欤？淮南子曰：九州岛外有八泽，方千里。八泽之外，有八纮，亦方千里，盖八索也。一六合而光宅者，幷有天下而一家也。说文曰：牒，札也。石记，刻石书传记也。乌，安也。梁，梁州也；岷，岷山，皆蜀地也。书云：舜陟方，谓南巡守也。光武纪云：济阳有武帝行过宫。善曰：吕氏春秋曰：神通乎六合。高诱曰：四方上下为六合。尚书序曰：光宅天下。鸟策，鸟书于策也。春秋运斗枢曰：黄龙负图出，置帝前。鸟文，汉书音义曰：大篆，虫书、鸟书是也。郑玄礼记注曰：筴，简也。篆素，篆书于素也。杨雄书曰：赍油素四尺。东观汉记曰：封禅其玉牒文，秘天子事也。说文曰：谍，记也。牒与谍同。孝经钩命诀曰：封禅，刻石纪号也。天子行所立名曰行宫。陟，升也。方，道也。巡狩，谓舜也。而吾子言蜀都之富，禺同之有。玮其区域，美其林薮。矜巴汉之阻，则以为袭险之右。徇蹲鸱之沃，则以为世济阳九。龌龊而筭，顾亦曲士之所叹也。旁魄而论都，抑非大人之壮观也。吾子，谓西蜀公子。言蜀地富饶之禺同之所有也。玮，美也。蜀都赋云：左绵、巴中，百濮所充；缘以剑阁，阻以蜀门。矜夸其险也。徇，营也。亡身从物曰徇，夸物示人亦曰徇。卓王孙曰：吾闻岷山之野，下有蹲鸱，至死不饥。三年不收，其形如蹲鸱，故号也。越嶲郡蜻蛉县禺山有金马、碧鸡之神。巴、汉之阻，巴郡之扞关也。汉中广汉，其路由于剑阁、褒、斜也。易无妄曰：灾气有九。阳阨阴阨，四合为九，一元之中，四千六百一十七岁，各以数至阳阨，故云百六之会。王孙言公子徇其土地，自生蹲鸱，可以救代饥俭，度阳九之厄。汉书律历志具有其事。龌龊，好苛局小之貌。曲，谓僻也。言筭量蜀地，亦是曲僻之士。旁魄，取宽大之意。王孙谓宽大之意论西都也。善曰：杨雄城门校尉箴曰：盘石唐芒，袭险重固。汉书，郦食其曰：其将龌龊好苛礼。龊，楚角切。文子曰：曲士不可言至道。庄子曰：将旁万物以为一。司马彪曰：旁，犹混同也。与魄同。鵩鸟赋曰：大人不曲。何则？土壤不足以摄生，山川不足以周卫。公孙国之而破，诸葛家之而灭。兹乃丧乱之丘墟，颠覆之轨辙。安可以俪戾王公而着风烈也？摄，持也。老子曰：善摄生。汉书，公孙述，王莽末时王蜀，为光武将吴汉破之。魏志曰：汉末诸葛亮辅刘备而为臣，都于蜀，终于魏将邓艾所平。丽，着也。凡天下存亡，唯系乎人。然强弱有常势，利害有常地，必有不可守之土，不可兴之国矣。易曰：六五之吉，丽王公也。善曰：汉武柏梁台卫尉诗曰：周卫交戟禁不时。毛诗曰：丧乱弘多。吕氏春秋，烛过曰：子胥谏而不听，故吴为丘墟。毛诗序曰：闵周室之颠覆。奢，靡也。尚书，周公曰：獘化奢丽。风烈，已见南都赋。翫其碛砾而不窥玉渊者，未知骊龙之所蟠也。习其獘邑而不覩上邦者，未知英雄之所躔也。碛砾，浅水见沙石之貌。玉渊，水深之处，美玉所出也。尸子曰：龙渊生玉英。庄子曰：千金之珠，在九重之渊，骊龙颔下。故曰，不窥玉渊者，不知骊龙之蟠也。善曰：上林赋曰：下碛砾之坻。说文曰：碛，水渚有石也，且历切。骊音离。左氏传曰：卫州吁曰：獘邑与陈、蔡从。上邦，犹上国也。方言曰：躔，历行也。
　　「子独未闻大吴之巨丽乎？且有吴之开国也，造自太伯，宣于延陵。盖端委之所彰，高节之所兴。建至德以刱洪业，世无得而显称。由克让以立风俗，轻脱躧于千乘。若率土而论都，则非列国之所觖望也。战国策曰：黑齿、雕题，大吴之国也。昔周太伯三以天下让，延陆季子辞国而不处，遂化荆蛮之方，与华夏同风，二人所兴。左氏传曰：太伯端委以治。端委，礼衣委貌。谓冠袖长而裳齐委至地也。孔子曰：太伯三以天下让，人无得而称焉。善曰：端委、至德，大伯也。高节、克让，延陵也。左传曰：吴子诸樊既除丧，将立季札，札曰：圣达节，次守节，下失节，为君非吾节也。遂让不受。史记曰：寿梦欲立季札，让不可，乃立诸樊也。汉书，武帝曰：吾去妻子如脱躧耳。声类曰：躧，或为●。说文曰：●，鞮属也，亦所解切。诸侯，故言千乘之国。论语曰：导千乘之国。汉书曰：上欲王卢绾，为羣臣觖望。臣瓒曰：觖，谓相觖而怨望也。觖，音决。故其经略，上当星纪。拓音托土画疆，卓荦吕角兼幷。包括干越，跨蹑蛮荆。左传曰：天子经略土地，定城国，制诸侯。略，分界也。一曰远界为经略也。尔雅曰：星纪，斗、牵牛，吴分野。斗者，日月五星之所经始，故谓之星纪。意者斗为星纪，则其分域亦所以能为纲维，故曰卓荦兼幷也。越，今之苍梧、郁林、合浦、交址、九真、南海、日南，皆越地，吴之所幷也。荆蛮，吴所得。荆州四郡：零陵、桂阳、长沙、武陵。善曰：汉书曰：戎狄之与干越，不相入也。音义曰：干，南方越名也。春秋曰：干越入吴。杜预注曰：干，越人发语声。诗曰：蠢尔蛮荆。婺女寄其曜，翼轸寓其精。指衡岳以镇野，目龙川而带垧。婺女越分，翼、轸楚分，非吴分，故言寄曜寓精也。善曰：汉书曰：越地婺女之分野，楚地翼、轸之分野。周礼曰：正南曰荆州，其镇衡山。汉书：南海有龙川县。南越志，县北有龙穴山。舜时有五色龙，乘云出入此穴。尔雅曰：林外谓之垧。 
　　「尔其山泽，则嵬嶷峣屼，●冥郁岪。溃渱泮汗，滇●淼漫。或涌川而开渎，或吞江而纳汉。磈磈●●，滮滮涆涆。●●乎数州之间，灌注乎天下之半。山之大者衡岳，泽之大者彭蠡。地理志曰：彭蠡泽在豫章彭泽西，会稽余姚县萧山，瀵水所出。嵬嶷，高大貌。●冥郁岪，山气暗昧之状。溃虹泮汗，谓直望无崖也。滇●淼漫，山水阔远无崖之状。钱塘县，武林水所出龙川，故曰涌川。九江经庐山而东，故曰开渎。禹贡曰：三江既入，震泽厎定，故曰吞江。又曰：汉水东为沧浪，南入于江，故曰纳汉。磈磈，石在山中之貌。涆涆，水流行声势也。●●，山深险连延之状。荆、扬、交、广数州之间，土地阔远，故曰天下之半。善曰：嶷，鱼力切。字指曰：屼，秃山也，五骨切。埤苍曰：岪，郁山貌，扶勿切。渱，胡东切。滇，通见切。●，莫见切。淼，水貌，音眇。磈，胡罪切。●，力罪切。涆，古旦切。百川派别，归海而会。控清引浊，混涛幷濑。濆薄沸腾，寂寥长迈。濞焉汹呼恭切汹，隐焉礚礚。字说曰：水别流为派。涛，大波也。濑，急湍也。长迈，不回之意。礚，苦盖切。善曰：尚书大传曰：百川趋于海。汹汹、礚礚，皆水声也。出乎大荒之中，行乎东极之外。经扶桑之中林，包汤谷之滂沛。潮波汨起，回复万里。歊雾●浡，云蒸昏昧。大荒，谓海外也。尔雅曰：孤竹、北户、西王母、日下，谓之四荒。孤竹在北，北户在南，日下在东，西王母在西，皆四方荒昏之国也。又曰：东至大远，西至邠国，南至濮铅，北至祝栗，谓之四极。谓四方之极。极，远也，言大荒、东极、扶桑、汤谷者，谓海外弥广，无所不连也。潮波汨起，言水弥广汨急疾，无所不至。歊雾，水雾之气，似云蒸昏暗不明也。善曰：扶桑、汤谷，已见上文。●，薄工切。浡，蒲昧切。泓澄奫潫，澒溶沆户朗瀁余两。莫测其深，莫究其广。澶湉漠而无涯，●有流而为长。瓌异之所丛育，鳞甲之所集往。善曰：说文曰：泓，下深大也。澄，湛也。奫潫，回复之貌。皆水深广阔也。奫，于旻切。潫，于权切。澒，胡孔切。溶，余肿切。澶湉，安流貌。澶，音缠。湉，音恬。瓌异、龟鱼，皆在水中生长。
　　「于是乎长鲸吞航，修鲵吐浪。跃龙腾蛇，鲛鲻琵琶。王鲔伟鯸鲐，●印龟鱕。烏賊擁劍，●古侯鼊辟鯖。涵泳乎其中。航，舡之别名。异物志云：鲸鱼，长者数十里，小者数十丈，雄曰鲸，雌曰鲵，或死于沙上，得之者皆无目，俗言其目化为明月珠。邓析子曰：钓鲵者不于清池。一说曰：鲸犹言凤，鲵犹言皇也。异物志曰：朱厓有水蛇，鲛鱼出合浦，长二三尺，背上有甲，珠文坚强，可以饰刀，口可以为鑢。鲻鱼形如鲵，长七尺，吴、会稽、临海皆有之。琵琶鱼无鳞，其形似琵琶，东海有之。鯸鲐，鱼状如科斗，大者尺余，腹下白，背上青黑，有黄文。性有毒，虽小，獭及大鱼不敢餤之。蒸煮餤之肥美，豫章人珍之。●鱼长三尺许，无鳞，身中正四方如印。扶南俗云：诸大鱼欲死，●鱼皆先封之。鱕有横骨在鼻前，如斤斧形，东人谓斧斤之斤为鱕，故谓之鱕。鱼二十余种，此其尤异者。此鱼所击，无不中断也。有出入子，朝出求食，暮还入母腹中，皆出临海。乌贼鱼腹中有药。拥剑，蟹属也，从广二尺许，有爪，其螯偏大，大者如人大指，长二寸余，色不与体同，特正黄而生光明，常忌护之如珍宝矣，利如剑，故曰拥剑。其一螯尤细，主取食，出南海、交趾。●鼊，龟属也，其形如笠，四足缦胡无指，其甲有黑珠，文采如瑇瑁，可以饰物，肉如龟肉，肥美可食。鲭鱼出交趾、合浦诸郡。魚長二丈餘，有四足，似鼉，喙長三尺，甚利齒，虎及大鹿渡水，擊之皆中斷。生则出在沙上乳卵，卵如鸭子，亦有黄白，可食。其头琢去齿，旬日间更生，广州有之。涵，沉也。杨雄方言曰：南楚谓沉为涵。泳，潜行也，见尔雅。言已上鱼龙，潜没泳其中。善曰：庄子曰：吞舟之鱼，荡而失水。周易曰：见龙在田，或跃在渊。楚辞曰：腾蛇兮后从。文子曰：腾蛇无足而腾。鲻，音菑。鲐，音夷。鱕，甫袁切。，甫亦切。，五洛切。涵，音含。葺七入鳞镂甲，诡类舛错。泝素洄顺流，噞喁沈浮。葺，累也。甲，谓龟甲也。楚辞曰：鱼葺鳞以自别。噞喁，鱼在水中羣出动口貌。善曰：毛诗曰：泝洄从之，道阻且长。淮南子曰：水浊则鱼噞喁。噞，牛检切。喁，鱼●切。鳥則雞鸀燭鳿玉，霜鵠鷺鴻。鶢爰鶋居避风，候鴈造七报江。鸂鷛，鶄鹤鹙鸧。鹳鸥鹢七激鸬，泛滥乎其上。鸡，鸟也，好鸣。鸀鳿，水鸟也。鹙，如鹭而大，长颈赤目，其毛辟水毒，丹阳、鄱阳皆有之。鶢鶋，鸟也，似凤。左传曰：海鸟爰居，止鲁东门外三日，臧文仲使国人祭之，不知其鸟，以为神也。鸂，水鸟也，色黄赤，有斑文，食短狐虫，在水中，无毒，江东诸郡皆有之。鷛，似鸭而鸡足。鶄鹤，出南海、桂阳诸郡。善曰：候鴈，已见南都赋。毛诗曰：有鹙在梁。毛苌诗传曰：秃鹙也。苍颉篇曰：鸥大如鸠。郭璞山海经注曰：鸥，水鹞也。鷛，音庸。，音渠。鹙，音秋。湛淡羽仪，随波参差。理翮整翰，容与自翫。雕啄蔓藻，刷荡漪澜。湛淡，迅疾貌。漪澜，水波也。雕啄，鸟食貌。蔓藻，海藻之属也。善曰：说文曰：刷，刮也。漪，盖语辞也。毛诗曰：河水清且涟漪。尔雅曰：大波为澜。鱼鸟聱耴，万物蠢昌允生。芒芒黖黖，慌呼广罔奄欻许勿，神化翕忽，函幽育明。穷性极形，盈虚自然。蚌蛤珠胎，与月亏全。巨鳌赑备●许器，首冠灵山。大鹏缤翻，翼若垂天。振荡汪流，雷抃重渊。殷上声动宇宙，胡可胜原！蠢，动也。黖黖，绝远貌。奄欻，去来不定之意。翕忽，疾貌。函幽育明，皆谓珠玉光耀之状也。穷性极形，物皆极之也。吕氏春秋曰：月望则蚌蛤实，月晦则蚌蛤虚。列仙传曰：鳌负蓬莱山而抃沧海之中。赑●，用力壮貌。庄子曰：北溟有鱼名，化为鹏，怒而飞，翼若垂天之云。鹏之将徙于南溟，水击三千里，抟扶摇而上九万里。示振荡之状也。汪流，水深貌，其声势之不可胜尽也。淮南子曰：虚廓生宇宙，宇宙生天地者也。善曰：聱耴，众声也。埤苍云：聱，不听也，鱼幽切。耴，牛乙切。杜笃论都赋曰：蠢生万类。黖黖，不明貌，许既切。春秋保干图曰：日以圆照，月以亏全。宋均曰：全，十五日时也。列子，夏革曰：渤海之东曰归塘，其中有五山焉。帝命禺强使巨鳌十五举首而戴五山，峙而不动。玄中记曰：鳌，巨龟也。西京赋曰：巨灵赑●。王逸楚辞注曰：击手曰抃，音卞。
　　「岛屿序绵邈，洲渚冯平隆崇。旷瞻迢递，迥眺冥蒙。珍怪丽，奇隙充。径路绝，风云通。洪桃屈盘，丹桂灌丛。琼枝抗茎而敷，珊瑚幽茂而玲珑。岛，海中山也。屿，海中洲，上有山石。魏武苍海赋曰：览岛屿之所有。绵邈，广远貌。水中可居曰洲，小洲曰渚。旷瞻迢递，谓岛屿也。冯隆，高貌。迢递，远貌。迥眺冥蒙，谓洲渚深奥之貌。言珍怪之物，丽于岛屿之中。径路绝者，人道断绝，风云通者，唯风云能交通也。意者谓奇怪之徒，因风云以交通。水经曰：东海中有山焉，名曰度索，上有大桃，屈盘三千里。桂生苍梧、交趾、合浦以南山中，所在丛聚，无他杂木也，其枝叶皆辛。木丛生曰灌。琼树生，其华仙人所食，令人长生。楚辞曰：精琼以为粮。蓬莱三山，神仙所居，故宜有焉。汉书，歌曰：上蓬莱，咀琼英。珊瑚树赤色，有枝无华。扶南传曰：涨海中有盘石，珊瑚生其上。玲珑，明貌。善曰：后汉黎阳山碑曰：山河冯隆，有精英兮。朱称郁金赋曰：丹桂植其东。庄子曰：南方积石千里，名琼枝，高百二十仞。增冈重阻，列真之宇。玉堂对溜，石室相距。蔼蔼翠幄，袅袅素女。江斐于是往来，海童于是宴语。斯实神妙之响象，嗟难得而缕！玉堂、石室，仙人居也。海童，海神童也。吴歌曲曰：仙人赍持何，等前谒海童。尔雅曰：嗟，楚人发语端也。善曰：冯衍爵铭曰：富如江海，寿配列真。道书曰：上曰神，次曰仙人，下曰真人。楚辞曰：紫贝阙兮玉堂。郑玄礼记注曰：堂前有承溜。列仙传曰：赤松子常止西王母石室中。蔼蔼，盛貌。徐干齐都赋曰：翠幄浮游。埤苍曰：袅袅，美也，奴鸟切。史记曰：泰帝使素女鼓五十弦瑟。神异经曰：西海有神童，乘白马，出则天下大水。王延寿王孙赋曰：嗟难得而缕。，力戈切。
　　「尔乃地势坱圠，卉木镺蔓。遭薮为圃，值林为苑。异荂蓲蘛育，夏晔于輙冬蒨。方志所辨，中州所羡。坱圠，莽沕也，高下不平貌也。卉，百草总名，楚人语也。有木曰苑，有草曰圃。言林薮非一，所在皆为苑圃，有国有家者，因天地之自然，不复假人功为园圃也。尔雅曰：荂，荣也。蓲，华也。敷蘛，华开貌。南土草木通□冬生，故曰蒨。善曰：鵩鸟赋曰：坱圠无垠。坱，乌朗切。圠，乌八切。广雅曰：镺，长也，乌老切。荂，枯瓜切。尔雅曰：蕍，荣也。郭璞曰：蕍犹敷蕍，亦草之貌也。蘛与蕍同，庾俱切。蓲与敷同，无俱切。草则藿●豆蔻，姜汇非一。江蓠之属，海苔之类。纶组紫绛，食葛香茅莫侯。石帆水松，东风扶留。异物志曰：藿香，交趾有之。豆蔻生交趾，其根似姜而大，从根中生，形似益智，皮壳小厚，核如石榴，辛且香。●，草树也，叶如栟榈而小，三月采其叶，细破，阴干之，味近苦而有甘，幷鸡舌香食之，益美。姜汇，大如累，气猛，近于臭，南土人捣之以为虀。荾，一名廉姜，生沙石中，姜类也。其累大，辛而香，削皮以黑梅幷盐汁渍之则成也，始安有之。汇，类也。易曰：拔茅连茹，以其汇，征吉。所谓姜汇非一也。江蓠，香草也。楚辞曰：扈江蓠。海苔，生海水中，正青，状如乱发，干之亦盐藏，有汁，名曰濡苔，临海出之。尔雅曰：纶似纶，组似组，东海有之。紫，紫菜也。生海水中，正青，附石生，取干之，则紫色，临海常献之。绛，绛草也，出临贺郡，可以染食。葛，蔓生，与山葛同，根特大，美于芋也，豫章间种之。香茅生零陵。石帆生海屿石上，草类也，无叶，高尺许，其华离娄相贯连，虽无所用，然异物也。死则浮水中，人于海边得之，希有见其生者。水松，药草，生水中，出南海交趾。东风，亦草也，出九真。扶留，藤也，缘木而生，味辛，可食。槟榔者，断破之，长寸许，以合石贲灰，与槟榔幷咀之，口中赤如血，始兴以南皆有之。善曰：●，音纳。蔻，火豆切。汇，音谓。纶，古顽切。布濩皋泽，蝉联陵丘。夤缘山岳之岊，羃历江海之流。扤白蔕，衔朱蕤。郁兮茂，晔兮菲菲。光色炫晃，芬馥肸蠁。职贡纳其包匦，离骚咏其宿莽。布濩，遍满貌。蝉联，不绝貌。夤缘，布藤上貌。羃历，分布覆被貌。许氏记字曰：岊，陬隅而山之节也。扤，摇也。蔕，花本也。菲菲，花美貌也。方言曰：凡草生而初达谓之。芬馥，色盛香散状。包，裹也。匦，犹结也。尚书禹贡曰：包匦菁茅。菁茅生桂阳，可以缩酒，给宗庙，异物也，重之，是故既包裹而又缠结之。一曰，匦，柙也。尔雅曰：卷葹草，拔其心不死。江、淮间谓之宿莽。屈原嘉之以其志，故离骚曰：夕览洲之宿莽。善曰：毛苌诗传曰：扤，动也。淮南子曰：草木之勾萌，衔翠载实。说文曰：蕤，草木华垂貌。肸蠁，已见蜀都赋。夤缘，出也。岊，音节。，以税切。蕤，汝谁切。木则枫柙甲●樟，栟榈枸古候桹。绵杬杶栌，文欀桢橿姜。平仲桾櫏，松梓古度。楠榴之木，相思之树。枫、柙，皆香木名也。●樟，木也。异物志曰：栟榈，椶也，皮可作索。枸桹，树也，直而高，其用与栟榈同。栟榈出武陵山，枸桹出广州。木绵树高大，其实如酒杯，皮薄，中有如丝绵者，色正白，破一实得数斤，广州、日南、交趾、合浦皆有之。杬，大树也，其皮厚，味近苦涩，剥干之，正赤，煎讫以藏众果，使不烂败，以增其味，豫章有之。杶、栌，二木名。文，文木也，材密致无理，色黑如水牛角，日南有之。欀木，树皮中有如白米屑者，干捣之，以水淋之，可作饼，似面，交趾卢亭有之。桢、栌，二木名。刘成曰：平仲之木，实白如银。君迁之树，子如瓠形。松、梓，二木名，古度，树也，不华而实，子皆从皮中出，大如安石榴，正赤，初时可煮食也，广州有之。楠榴，木之盘结者，其盘节文尤好，可以作器；建安所出最大长也。相思，大树也，材理坚，邪斫之则文，可作器；其实如珊瑚，历年不变，东冶有之。善曰：桹，音郎。杬，音元。杶，勑伦切。欀，音襄。桢，音贞。宗生高冈，族茂幽阜。擢本千寻，垂荫万亩。攒柯挐茎，重葩殗叶。轮囷蚪蟠，●●鳞接。荣色杂糅，绸缪缛绣。宵露霮徒感徒外，旭日晻乌感●。与风摇扬样，●浏飕飗。鸣条律畅，飞音响亮。盖象琴筑竹幷奏，笙竽俱唱。宗生，宗类而生于高山之脊，故名宗生。族茂，言种族繁多也。擢本，高耸貌。八尺曰寻。言婆娑覆万亩之地。庄子曰：匠石见树百围，其临千仞，而后有枝，此大树之属也。善曰：许慎淮南子注曰：挐，乱也，女居切。殗，重也，叶重迭貌，于劫切。邹阳上书曰：轮囷离奇。轮囷，谓屈曲貌。蚪蟠，谓树如龙蛇之盘屈相纠也。●●，枝柯相重迭貌。●，楚立切。●，除立切。缛绣，言草木花光似绣文。绸缪，花采密貌。霮，露垂貌。毛诗曰：旭日始旦。●，亦闇也，房妹切。●浏，风声也。●，于酉切。浏，力久切。飕，所求切。飗，音留。律，谓籁也，殷仲文所谓幽律是也。言木枝叶与风摇荡作声，如律吕之畅。说文曰：筑似筝，五弦之乐也。世本曰：随作竽。郑玄周礼注曰：三十六簧也。其上则猨父哀吟，子长啸。狖鼯吾猓古火然，腾趠飞超。争接县垂，竞游远枝。惊透沸乱，牢落翚散。吴越春秋曰：越有处女，出于南林之中，越王使使聘问以剑戟之事。处女将北见于越王，道逢老翁，自称素袁公，问处女：吾闻子善为剑术，愿一观之。女曰：妾不敢有所隐，唯公试之。于是袁公卽跳于林竹，槁折堕地，处女卽接末，袁公操本以刺处女，女应节入，三入，因举枝击之，袁公卽飞上树，化为白猿，遂引去。子，猿类，猿身人面，见人啸。异物志曰：狖，猿类，露鼻，尾长四五尺，居树上，雨则以尾塞鼻，建安临海北有之。鼯，大如猿，肉翼，若蝙蝠，其飞善从高集下，食火烟，声如人号，一名飞生，飞生子故也，东吾诸郡皆有之。猓然，猿狖之类，居树，色青赤有文，日南、九真有之。杨雄方言曰：透，惊也。善曰：山海经曰：狱法之山有兽，状如犬，人面，见人则笑，名。，胡奔切。枚乘园赋曰：上涌云乱叶翚散。狖，余幼切。趠，吐教切。超，士吊切。其下则有枭羊麡侪狼，猰●勑俱象。乌菟之族，犀兕之党。钩爪锯牙，自成锋颖。精若耀星，声若云霆。名载于山经，形镂于夏鼎。尔雅曰：枭羊，一名●●，如人，面长唇黑，身有毛及踵，见人则笑，左手操管。海南经所云也。异物志云：麡狼，大如麋，角前向，有枝下出反向上，长者四五尺，广州有之，常居平地，不得入山林。山海经曰：南海之外有猰，状如●，龙首，食人。●，虎属也，或曰能化为人也。象生九真、日南山中，大者其牙鼻长一丈。于菟，虎也，江、淮间谓虎为于菟。犀，状如水牛，头似猪，四足类象，仓黑色，一角当额上，鼻上角亦堕也，又有小角长五寸，不堕，性好食棘，口中洒血，武陵已南山中有之。兕，兽也，似牛。左传曰：昔夏之方有德也，远方图物，贡金九牧，铸鼎象物，而为之备，使人知神奸，故人入山泽林薮，不逢不若，魑魅魍魉，莫能逢之。故曰形镂于夏鼎。善曰：麡，在西切。猰，于八切。，以主切。淮南子曰：勾爪锯牙，于是挚矣。礼记曰：刀却刃授颖。郑玄曰：颖，锋也。挚伯陵答司马迁书曰：有能见锋颖之状。
　　「其竹则篔筜箖箊于，桂箭射筒。柚由梧有篁，篻簩有丛。皆竹名也。异物志曰：篔筜，生水边，长数丈，围一尺五六寸，一节相去六七尺，或相去一丈，庐陵界有之。始兴以南，又多小桂，夷人绩以为布葛。箖烟，是袁公所与越女试剑竹者也。桂竹，生于始兴小桂县，大者围二尺，长四五丈。箭竹细小而劲实，可以为箭，通竿无节，江东诸郡皆有之。射筒竹，细小通长，长丈余，亦无节，可以为射筒。筒及由梧竹皆出交趾、九真。篻竹，大如戟槿，实中劲强，交趾人锐以为矛，甚利。簩竹，有毒，夷人以为觚，刺兽中之则必死。篔，于君切。篻，芳眇切。簩，音劳。苞笋抽节，往往萦结。绿叶翠茎，冒霜停雪。橚矗蓄森萃，蓊茸而勇萧瑟。檀栾蝉蜎，玉润碧鲜。梢云无以踰，嶰谷弗能连。鸑鷟食其实，鹓鶵扰其间。苞笋，冬笋也。出合浦，其味美于春夏时笋也。见马援传。汉书天文志曰：见梢云。其说，梢如树也。嶰谷，昆仑北谷也。汉书律历志，黄帝诏伶伦为音律，伶伦乃之昆仑山之阴、嶰谷之中，取竹斩之，以其厚均者吹之，以为黄锺之管。鸑鷟，凤鶵也。鹓鶵，周本纪曰：凤类也，非梧桐不栖，非竹实不食。黄帝时，凤集东园，食帝竹实，终身不去。驯，扰善也。善曰：橚矗，长直貌。蓊茸，茂盛貌。萧瑟，声也。冒，犯也。婵娟，言竹妍雅也。橚，所六切。矗，丑六切。枚乘园赋曰：修竹檀栾，夹水碧鲜。言竹似之也。梢云，山名，出竹。其果则丹橘余甘，荔枝之林。槟榔无柯，椰叶无阴。龙眼橄榄，棎榴御霜。结根比景之阴，列挺衡山之阳。薛莹荆扬已南异物志曰：余甘，如梅李，核有刺，初食之，味苦，后口中更甘，高凉建安皆有之。荔枝树生山中，叶绿色，实赤，肉正白，味大甘美。槟榔树，高六七丈，正直无枝，叶从心生，大如楯，其实作房，从心中出，一房数百实，实如鸡子皆有壳，肉满壳中，正白，味苦涩，得扶留藤与古贲灰合食之，则柔滑而美，交趾、日南、九真皆有之。椰树似槟榔无枝条，高十余寻，叶在其末，如束蒲，实大如瓠，系在树头，如挂物也。实外有皮如胡桃，核里有肤，肤白如雪，厚半寸，如猪膏，味美如胡桃，肤里有汁升余，清如水，美如蜜，饮之可以愈渴，核作饮器也。龙眼，如荔枝而小，圆如弹丸，味甘胜荔枝，苍梧、交趾、南海、合浦皆献之，山中人家亦种之。橄榄，生山中，实如鸡子，正青，甘美，味成时食之益善。始兴以南皆有之，南海常献之。棎，棎子树也。生山中，实似梨，冬熟，味酸，丹阳诸郡皆有之。榴，榴子树也。出山中，实亦如梨，核坚，味酸美，交趾献之。善曰：橄，音敢。榄，音览。棎，市瞻切。汉书音义，如淳曰：比景，日中于头上，景在己下，故名之比景。比，方利切。一作北景，云汉武时日南郡置北景县，言在日之南，向北看日，故名。宋玉笛赋曰：余尝观于衡山之阳。素华斐，丹秀芳。临青壁，系紫房。鹧鸪南翥而中留，孔雀綷羽以翶翔。山鸡归飞而来栖，翡翠列巢以重行。鹧鸪，如鸡，黑色，其鸣自呼。或言此鸟常南飞不北，豫章已南诸郡处处有之。孔雀，尾长六七尺，绿色有华彩，朱崖、交趾皆有之，在山草中。山鸡，如鸡而黑色，树栖晨鸣。今所谓山鸡者，鷩蛦也。合浦有之。翡翠，巢于树颠生子，夷人稍徙下其巢，子大未飞，便取之。皆出于交趾郁林郡。其琛赂则琨瑶之阜，铜锴之垠。火齐之宝，骇鸡之珍。丹明玑，金华银朴。紫贝流黄，缥碧素玉。隐赈崴●，杂插幽屏必井。精曜潜颖，硩陊直氏山谷。碕岸为之不枯，林木为之润黩。隋侯于是鄙其夜光，宋王于是陋其结绿。琛，宝也。赂，货也。诗曰：来献其琛，大赂南金。琨、瑶，皆美石也。锴，金属也。禹贡，扬州贡金三品，谓金、银、铜也。异物志曰：火齐，如云母，重沓而可开，色黄赤，似金，出日南。，赤也。丹，丹砂也。出山中，有穴。禹贡，荆州贡丹。玑，珠属也。朱崖出珠。金华，采者。银朴，银之在石者。紫贝，以色言之。流黄，土精也。淮南子曰：夏至而流黄泽。缥碧素玉者，亦以色言也。硩者，言其如硩擿而陊落山谷者。淮南子曰：积迭琁玉，以纯修碕。张衡南都赋曰：隋珠夜光。张禄先生曰：宋有结绿。隋侯、宋王于此各鄙其宝也。善曰：尚书曰：瑶琨筱荡。孝经援神契曰：神灵滋液，则犀骇鸡。宋衷曰：角有光，鸡见而骇惊也。刘欣期交州记曰：金华出珠崖，谓金有华采者。埤苍曰：崴●，不平也，又重累貌。崴，乌乖切。●，故乖切。幽屏，谓生处也。潜颖，谓潜深而有光颖。说文，硩，擿空青珊瑚堕之，珠玉潜伏土石间，随四时长，故硩毁陊落山谷之土石也。润，腻也。黩，黑茂貌。硩，勑列切。孙卿子曰：言无小而不声，行无隐而不形。玉在山而木润，渊生珠而崖不枯。许慎淮南子注曰：碕，长边也，巨依切。
　　「其荒陬子侯谲决诡，则有龙穴内蒸，云雨所储。陵鲤若兽，浮石若桴。双则比目，片则王余。穷陆饮木，极沈水居。泉室潜织而卷绡，渊客慷慨而泣珠。开北户以向日，齐南冥于幽都。陬，四隅，谓边远也。湘东新平县有龙穴，穴中黑土，天旱，人人便共以水沾穴，则暴雨应之，常以此请雨也。陵鲤，有四足，状如獭，鳞甲似鲤，居土穴中，性好食蚁。楚辞曰：陵鱼曷止。王逸曰：陵鱼，陵鲤也。浮石，体虚轻浮，在海中，南海有之。桴，舟也。比目鱼，东海所出。王余鱼，其身半也。俗云：越王鲙鱼未尽，因以残半弃水中为鱼，遂无其一面，故曰王余也。朱崖海中有渚，东西五百里，南北千里，无水泉，有大木，斩之，以盆瓮承其汁而饮之。水居，鲛人水底居也。俗传鲛人从水中出，曾寄寓人家，积日卖绡，绡者，竹孚俞也。鲛人临去，从主人索器，泣而出珠满盘，以与主人。日南人北户，犹日北人南户也。善曰：尚书曰：宅朔方曰幽都。谓日既在北，则南冥与幽都同。王余、泉客，皆见博物志。穷陆，见后汉书。史记曰：秦始皇地南至北向户，北据河为塞。其四野，则畛畷无数，膏腴兼倍。原隰殊品，窊隆异等。象耕鸟耘，此之自与。穱捉秀菰孤穗词翠切，于是乎在。畛畷，谓地广道多也。旧井田间有径有畛。善曰：郑玄毛诗笺曰：畛，旧田有径路也，之引切。说文曰：畷，两陌间道也，知卫切，又陟劣切。说文曰：窊，污邪，下也，于瓜切。越绝书曰：舜葬苍梧，象为之耕；禹葬会稽；鸟为之耘。左传曰：生人之道，于是乎在。煑海为盐，采山铸钱。国税再熟之稻，乡贡八蚕之绵。善曰：史记曰：吴有豫章郡铜山，吴王濞则招致天下亡命者，盗铸钱，煮海为盐，国用富饶。异物志，交趾稻夏熟，农者一岁再种。刘欣期交州记曰：一岁八蚕茧，出日南也。
　　「徒观其郊隧之内奥，都邑之纲纪。霸王之所根柢帝，开国之所基趾。郛郭周匝，重城结隅。通门二八，水道陆衢。所以经始，用累千祀。宪紫宫以营室，廓广庭之漫漫。寒暑隔阂五盖于邃宇，虹蜺回带于云馆。所以跨跱焕炳万里也。尔雅曰：柢，本也。吴与周并，世世称王。自泰伯至阖闾二十五世矣。夫差益强大，得为盟主。故曰霸王之所根柢也。越绝书曰：吴郭周匝六十八里六十步，大城周匝四十七里二百一十步。水门八，陆门八，其二有楼名门者，车船并入。昌门今见在，铜柱石填地。大城中有小城，周十二里，亦有水陆门，皆阖闾宫，在高平里。言经营造作之始，使子孙累代保居也。漫漫，长远貌。寒暑所阂，谓冬温夏凉。善曰：西都赋曰：虹蜺回带于棼楣。造姑苏之高台，临四远而特建，带朝夕之浚池，佩长洲之茂苑。窥东山之府，则坏宝溢目；●海陵之仓，则红粟流衍。姑苏，吴台名也。善曰：越绝书曰：吴王夫差起姑胥之台，五年乃成，高见三百里。史记曰：越伐吴，败之姑苏。汉书，伍被曰：子胥去，见麋鹿游姑苏之台。然姑胥卽姑苏也。汉书，枚乘上书曰：夫汉诸侯方输，□错出其珍怪，不如东山之府；转粟西向，不如海陵之仓；修治上林，圈守禽兽，不如长洲之苑；游曲台，临上路，不如朝夕之池。蔡邕月令章句，谷藏曰仓。苍颉篇曰：●，索视之貌，师蚁切。汉书，太仓之粟，红腐而不可食。起寝庙于武昌，作离宫于建业。阐阖闾之所营，采夫差之遗法。抗神龙之华殿，施荣楯而捷猎。崇临海之崔巍，饰赤乌之韡晔。吴志曰：前吴都武昌，在豫章；后都建业，在丹阳。孙权自会稽徙治丹阳，建业人皆不乐徙，故为歌曰：宁饮建业水，不向武昌居。言离宫者，明非吴旧都也。神龙，建业正殿名。临海、赤乌，皆建业吴大帝所太初宫殿名也。捷猎，高显貌。越绝书曰：昔越王勾践欲伐吴，大夫种对以九术。于是作荣楯，婴以白璧，镂以黄金，状类龙蛇，以献吴王夫差，夫差大悦。子胥谏曰：王勿受也。王不听，遂受之以饰殿也。阖闾造吴城郭宫室，其子夫差嗣，增崇侈靡。孙权移都建业，皆学之，故曰阐阖闾之所营，采夫差之遗法，而施荣楯也。春秋左氏传曰：夫差，次有台榭陂池焉！玩好必从，欢乐是务。东西胶葛，南北峥嵘。房栊对●晃，连阁相经。阍闼谲诡，异出奇名。左称弯碕，右号临硎。善曰：胶葛，长远貌。峥嵘，深邃貌。鲁灵光殿赋曰：洞胶葛其无垠。说文曰：栊，房室之疏也。又曰：●，帷屏属。然则门牕之庑，通名●。●，音榥，音义同。弯碕、临硎，阍闼名也。吴后主起昭明宫于太初之东，开弯碕、临硎二门。弯碕，宫东门；临硎，宫西门。碕，巨依切。硎，口耕切。雕栾镂楶，青琐丹楹。图以云气，画以仙灵。虽兹宅之夸丽，曾未足以少宁。思比屋于倾宫，毕结瑶而构琼。梁，栭也。琐，户两边以青画为琐文。楹，柱也。汲郡地中古文册书曰：桀筑倾宫，余瑶台。纣作琼室，立玉门。言其夸丽。善曰：郑玄礼记注曰：栭，谓之楶，音节。左氏传曰：丹桓宫楹。杜预曰：楹，柱也。高闱有闶，洞门方轨。朱阙双立，驰道如砥。树以青槐，亘以绿水。玄荫眈眈，清流亹亹。善曰：李尤德阳殿赋曰：朱阙岩岩。汉书音义，应劭曰：驰道，天子之道。毛诗曰：周道如砥。言其平直也。汉书，贾山上书曰：秦为驰道，树以青松。然古之表道，或松或槐也。亘，引也。眈眈，树阴重貌。韩诗曰：亹，水流进貌。列寺七里，侠栋阳路。屯营栉比，解署棊布。横塘查下，邑屋隆夸。长干延属，飞甍舛互。吴自宫门南出苑路，府寺相属，侠道七里也。解，犹署也。吴有司徒大监，诸署，非一也。横塘在淮水南，近家渚，缘江筑长堤，谓之横塘。北接栅塘查下。查浦在横塘，西隔内江。自山头南上十里，至查浦。建业南五里有山岗，其间平地，吏民杂居。东长干中有大长干、小长干，皆相连。大长干在越城东，小长干在越城西，地有长短，故号大、小相干。韩诗曰：考盘在干。地下而黄曰干。栉比，喻其多也。藏官物曰公廨。医巫所居曰署。飞甍舛互，言室屋之多相连下之貌。善曰：应劭风俗通曰：今尚书、御史、谒者所止，皆曰寺。侠栋，栋相侠也。古洽切。阳路，路阳也。毛诗曰：其崇如墉，其比如栉。
　　「其居则高门鼎贵，魁岸豪杰。虞魏之昆，顾陆之裔。歧嶷继体，老成弈世。跃马迭迹，朱轮累辙。陈兵而归，兰锜内设。冠盖云荫，闾阎阗噎。魁岸，大度也。汉书曰：江充为人魁岸。又于公高门以待封。又贾捐之传曰：石显方鼎贵。应劭曰：鼎，始也。乃祖乃父已来皆贵，故曰鼎贵也。虞，虞文秀。魏，魏周。顾，顾荣。陆，陆逊。隆吴之旧贵也。昆、裔，皆后世也。歧嶷，谓有识知也。老成德之人，养之乞言。跃马，腾跃之谓，言富贵也。蔡泽传曰：跃马肉食。西京赋曰：武库禁兵，设在兰锜。闾阎阗噎，言人物遍满之貌。善曰：毛诗曰：克歧克嶷。又曰：虽无老成人。谢承后汉书曰：王公位二千石，弈世相袭。杨恽书曰：方家隆盛时，乘朱轮者十人。其邻则有任侠之靡，轻訬之客。缔交翩翩，傧从弈弈。出蹑珠履，动以千百。里燕巷饮，飞觞举白。翘关扛鼎。拚射壶博。鄱阳暴谑，中酒而作。靡，美也。杨子法言曰：聂政、荆轲，刺客之靡。缔，结也。贾谊过秦论曰：缔交。白，罚爵名也。汉书曰：引满举白。鄱阳人俗性暴急。何晏云：鄱阳恶戏，难与曹也。鄱阳本豫章县。善曰：汉书曰：季布为任侠。如淳曰：相与信为任，同是非为侠。汉书述曰：江都轻訬。谓轻薄为訬也。缔，结也。翩翩，往来貌。弈弈，轻靡之貌。高诱淮南子注曰：訬，轻利急疾也。訬，音眇。史记曰：赵平原君使人于楚，楚相春申君处赵使欲夸楚，为玳瑁簪，刀剑室皆以珠饰之。请春申君。春申君客三千余人，其上客皆蹑珠履而迎之，赵使大惭。翘关扛鼎，皆逞壮力之劲，能招门开也。列子曰：孔子劲，能招国门之关，而不肯以力闻。招与翘同。扛，举也。汉书曰：项羽力能扛鼎。又汉书赞曰：元帝时览拚射。孟康曰：手搏为拚。壶，投壶也。礼有投壶。论语曰：不有博弈者乎。
　　「于是乐只衎而欢饫无匮，都辇殷而四奥来暨。水浮陆行，方舟结驷。唱棹转毂，昧旦永日。昧旦，清晨也。左传曰：昧旦丕显。善曰：毛诗曰：其乐只且。又曰：嘉宾式宴以衎。饫，已见上文。辇，王者所乘，故京邑之地，通曰辇焉。汉书曰：杀身靡骨，死事辇毂下。四隩来暨，言四方之人皆来。唱棹转毂，言远人唱歌擿船，乘车转毂，以向吴都。楚辞曰：青骊结驷齐千乘。汉书曰：转毂百数。毛诗曰：且以永日。衎，苦旦切。饫，一据切。开市朝而并纳，横阛阓而流溢。混品物而同廛，幷都鄙而为一。士女伫眙，商贾骈坒。纻衣絺服，杂沓傱萃。轻舆按辔以经隧，楼船举颿帆而过肆。果布辐凑而常然，致远流离与珂苦何。混，同也。伫眙，立视也。今市聚人，谓之立眙。南方多絺葛，故曰纻衣絺服也。楼船，船有楼也。颿者，船帐也。地理志曰：越多犀象、玳瑁、珠玑、铜银、果布之凑。黄支国多异物，入海市明珠流离。果，橘柚之属。布，笺纻之属。近海多宝物。凑，会处也。●，老鵰化西海为●，已裁割若马勒者谓之珂；●者，珂之本，璞也。日南郡出珂●。善曰：楚辞曰：览涕而伫眙。许慎淮南子注曰：坒，相连也，扶必切。羽猎赋曰：萃傱沇溶。埤苍曰：傱，走貌，先巩切。隧，向市路。肆，市路也。汉书有楼船将军。●音戌。●贿纷纭，器用万端。金镒磊砢力可，珠琲步对阑干。桃笙象簟，韬于筒中；蕉葛升越，弱于罗纨。●，蛮夷货名也。扶南传曰：●货布帛曰贿。金二十四两为镒。史记曰：赵孝成王一见虞卿，赐黄金百镒。磊珂，众多貌。琲，贯也，珠十贯为一琲。阑干，犹纵横也。桃笙，桃枝簟也，吴人谓簟为笙。又折象牙以为簟也。蕉葛，葛之细者。升越，越之细者。●，音捷。●●泶●，交贸相竞。諠哗喤呷，芬葩荫映。挥袖风飘而红尘昼；流汗霢脉霂沐而中逵泥泞。善曰：●，所立切。苍颉篇曰：●，不止也，伫立切。泶●，众相交错之貌。泶，胡巧切。方言曰：●，猥也，奴巧切。方言曰：諻，吁横切。諻，通也。说文曰：呷，吸也，呼甲切。纷葩，谓舒张贸物使覆映。史记，苏秦说齐王，举袂成帐，挥汗成雨。毛苌诗传曰：小雨谓之霢霂。杜预左氏传注曰：泞，泥也，奴定切。
　　「富中之甿，货殖之选。乘时射利，财丰巨万。竞其区宇，则幷疆兼巷；矜其宴居，则珠服玉馔。越绝书曰：富中，大唐中也，勾践治以为田，肥饶，故谓之富中。珠服，珠襦之属，以珠饰之也。玉馔者，尚书曰：惟辟玉食。言富中之食，货殖之选者各利，所以能丰其财也。幷疆，踰田亩也。兼巷，踰里闾也。言农人之富，自相夸竞。善曰：说文曰：甿，田人也。孔安国尚书曰：自贤曰矜。射，宾亦切。趫起乔材悍壮，此焉比庐。捷若庆忌，勇若专诸。危冠而出，竦剑而趋。扈带鲛函，扶揄属镂力驹切。秦零陵令上书曰：荆轲挟匕首，卒刺陛下，陛下以神武，扶揄长剑以自救。韩非子曰：解其长剑，免其危冠。离骚曰：扈江离。楚人谓被为扈。鲛函，鲛鱼甲，可为铠。淮南子曰：鲛革犀兕为甲冑也。周礼曰：燕无函。孟子曰：矢人岂不仁于函人哉。左传曰：吴赐子胥属镂以死。凡此皆其器用之事义，亦其土俗所能出，有嘉服用也。善曰：成公绥洛禊赋曰：趫才逸态，习水善浮。吕氏春秋曰：吴王欲杀王子庆忌，谓要离曰：吾常以马逐之江上而不能及，射之，矢左右满抱而不能中。高诱曰：庆忌，吴王僚之子也。走追奔兽，接及飞鸟。左传曰：吴公子光享王，鱄诸寘剑于全鱼中以进，抽剑刺王，遂杀阖闾。藏●于人，去●自闾。家有鹤膝，户有犀渠。军容蓄用，器械兼储。吴钩越棘，纯钧湛卢。戎车盈于石城，戈船掩乎江湖。●，矛也。杨雄方言曰：吴、越以矛为●。●，楯也。鹤膝，矛也。矛骹如鹤胫，上大下小，谓之鹤膝。犀渠，楯也，犀皮为之。国语曰：奉父犀渠。军容，军之容表，言矛剑等也。司马法曰：古者军容不入国，国容不入军。军容入国，则人德麄；国容入军，则人德弱。越绝书曰：阖闾既重莫耶，乃复命国中作金钩，有人贪王赏之重，杀其两儿，以血衅钩，遂成二钩，献之阖闾，诣官求赏。王曰：为钩者众多，而子独求赏，何以异于众人之钩乎？曰：我之作钩也，杀二子成两钩。王曰：举钩以示之，何者是也？于是钩师向钩而哭，呼其两子之名吴鸿、扈稽，曰：我在此，王不知汝之神也。声未绝于口，两钩俱飞着于父之背。吴王大惊，曰：嗟乎！寡人诚负子。乃赏之百金，遂服其钩。尔雅曰：棘，戟也。纯钧、湛卢，剑名也。越绝书曰：昔越王勾践有宝剑五，闻于天下，客有能相剑者，名薛烛，王召而问之，对曰：欧冶子因天地之精，悉其伎巧，一百纯钧，二曰湛卢，三曰莫耶，四曰豪曹，五曰巨阙。石城，石头坞也，在建业西，临江，其中有库，藏军储。戈船，船下有戈也。江、湖，二水名也。善曰：礼记曰：越棘大弓，天子之戎器也。郑玄曰：越，国名也。考工记曰：越铁利，可以为戟。环济吴纪曰：建安十七年，城石头。越绝书，伍子胥船有戈。
　　「露往霜来，日月其除。草木节解，鸟兽腯肤。观鹰隼，诫征夫。坐组甲，建祀姑。命官帅而拥铎，将校猎乎具区。诗曰：今我不乐，日月其除。国语曰：本见而草木节解。本，氐也。谓霜降之后，生气既衰，草木枝叶，皆节理解落也。腯，肥也。左氏传曰：肥腯，谓畜之硕大蕃滋也。汉书曰：鹰隼未击，矰弋不施于蹊隧，于此时也，可以戒戎夫。左氏传曰：裹粮坐甲。又曰：组甲三千。马融曰：组甲，以组为甲。祀姑，幡名，麾旗之属也。国语曰：吴王夫差出军，与晋争长，昏乃戒，夜中令服兵擐甲，陈王卒，官帅拥铎，建祀姑。此吴军容之旧制也。铎，施号令而振之也。周礼，校人中大夫，掌王田猎之马，一校千二百九十六匹。具区，泽名也，在吴之西。善曰：尔雅曰：吴、越之间有具区。乌浒忽古狼●呼光，夫南西屠。儋都含耳黑齿之酋自由，金邻象郡之渠。骉●矞，靸霅警捷，先驱前涂。异物志曰：乌浒，南夷别名也，其落在深山之中。其种族为人所杀，则居其死所，且伺杀主，若有过之者，是与非则仇而食之。狼●人，夜金，知其良不。夫南，特有才巧，不与众夷同。西屠，以草染齿，染白作黑。儋耳人，镂其耳匡。夫南之外，有金邻国，去夫南可二千余里，土地出银，人众多，好猎大象，生得，其死则取其牙。酋、渠，皆豪帅也。象郡，今日南郡也，又有象林郡。善曰：骉●矞，众马走貌。骉，必幽切。●，呼橘切。，香幽切。矞，以出切。靸霅，走疾貌。靸，素合切。霅，徒合切。俞骑骋路，指南司方。出车槛槛，被练锵锵。吴王乃巾玉辂，轺翊焦骕骦。旗鱼须，常重光。摄乌颊乌号，佩干将。羽旄扬蕤，雄戟耀芒。贝冑象弭，织文鸟章。六军袀翊遵服，四骐龙骧。管子曰：桓公北征孤竹，见人长尺，而人物具焉。冠而右袪衣，走马。管仲曰：登山之神，有俞儿者，长尺，人物具焉。霸王之君兴，登山之神见，且走马前导也。袪衣，示前有水也。右袪衣，从右方涉也。至卑耳之溪，有赞水者，从左方涉，其深及冠；从右方涉，其深至膝，已涉大济也。指南，指南车也。鬼谷子曰：郑人取玉，必载司南之车，为其不惑也。锵锵，行步貌也。左传曰：被练三千。马融曰：被练，为甲者所服也。玉辂，以玉饰车也。骕骦，马也。左氏传曰：唐成公如楚，有两骕骦马，子常欲之，不与。三年止之，唐人窃马而献子常，子常归唐侯。马融曰：骕骦，鸟也，马似之。旗，旌旗之属。周礼有巾车官。又交龙为旗，以鱼须为柄也。日月为常，重光。谓日月画于旗上也。摄，持也。乌号，柘名，以为弓。淮南子曰：乌号之弓，不能无弦而射。列女传曰：柘枝体动，乌集其上，被卽举弹，乌乃哀号，故号之，干将，剑名，冑，兜鍪，以贝饰之。弭，弓末，以象饰之。鸟章，染丝织鸟，画为文章，置于旌旗也。左氏传曰：袀服振振，袀，同也。骐，马名。善曰：毛诗曰：大车槛槛。子虚赋曰：靡鱼须之挠旃。史记，赵良曰：屈卢之劲矛，干将之雄戟。又曰：冑贝朱●。又曰：象弭鱼服。又曰：织文鸟章。又曰：乘其四骐。南都赋曰：马鹿超而龙骧。峭格周施，罿罻普张。罼琐结，罠连纲。阹以九疑，御以沅湘。輶轩蓼扰，彀骑炜煌。庄子曰：峭格罗络。谓张网周遍。罿罻、罼，皆鸟网也。琐结，似琐连结也。连网，言不绝也。罠，麋网。，网。周易曰：蹄所以在，得而忘蹄。阹，阑也。因山谷以遮兽也。御，禁也。谓因沅、湘为藩落也。杨雄羽猎赋曰：御自汧、渭。九疑，山名。沅、湘，水名。輶，轻也。诗云：輶车銮镳。彀骑，张弓弩之骑也。峭，七肖切。罿，音冲。罻，音尉。罼，音毕。罠，无贫切。阹，音袪。御，音语。彀，古候切。袒裼徒搏，拔距投石之部。猿臂骿胁，狂趭犷●。鹰瞵鹗视，●●翋●。若离若合者，相与腾跃乎莽之野。尔雅曰：袒裼，肉袒也。诗云：袒裼暴虎。拔距，谓两人以手相案，能拔引之也。超，踰跃也。投石，举石以投摘也。王翦传曰：投石拔距。猿臂，通肩也。汉书，李广猿臂，为武骑常侍。骿胁，今骈干也。骿、骈通。史记商君传，赵良谓鞅曰：君之出，多力而骈胁者参乘。左传曰：晋文公骈胁。趭，走也。鹰瞵鹗视，言勇士似之也。善曰：司马相如大人赋曰：腾而狂趭。子召切。说文曰：犬犷不可附也。子猛切。●，壮勇之貌，其翠切。说文曰：瞵，目精也，力辰切。●●翋●，相随驱逐，众多貌。●，七感切。翋，力答切。●，徒合切。莽，广大貌。莽，莫浪切。，音浪。干卤殳鋋，旸以良切夷勃卢之旅。长●短兵，直发驰骋。儇许缘佻坌并，衔枚无声。悠悠斾旌者，相与聊浪郎乎昧莫之垧。干、卤，皆楯也。越绝书曰：越王身披旸夷之甲，扷勃卢之矛。短兵，刀剑也。尚书曰：称尔干。过秦论曰：流血漂卤。广雅曰：●，矛也，呼狄切。楚辞曰：车错毂兮短兵接。史记曰：荆轲怒发直冲冠。方言曰：儇佻，疾也。佻，他吊切。汉书曰：相如吊二世曰：坌入曾宫之嵯峨。音义曰：坋，并也，步寸切。周礼，衔枚氏下士。郑玄曰：止言语嚣諠也。枚，大如箸，横衔之。毛诗曰：有闻无声。又曰：萧萧马鸣，悠悠斾旌。悠悠，流貌。昧莫，广大貌。聊浪，放旷貌。钲征鼓迭山，火烈熛林。飞爓浮烟，载霞载阴。菈擸雷硠，崩峦弛直氏岑。鸟不择木，兽不择音。迭，振迭也。熛，火爓也。左传曰：鸟则择木。又曰：鹿死不择音。鹿得美草，呦呦而鸣，至于困迫将死，不暇复择出音。急之至也。凡闲暇而有好声，逼急不择音，兽皆然，非唯鹿也。庄子亦曰：兽死不择音。以雷硠之至，故云鸟不择木，兽不择音。善曰：说文曰：钲，铙也。菈擸雷硠，崩弛之声。菈，朗答切。擸，音猎。硠，音郎。尔雅曰：峦山堕。山小而高曰岑。●甝虪，●麋。蓦六驳，追飞生。弹鸶鶁，射猱●。白雉落，黑鸩零。陵绝嶚尞嶕兹遥，聿越巉锄咸险。跇踰竹柏，●猭柟。封狶●，神螭掩。刚镞祖禄润，霜刃染。●，绊前两足也。庄子曰：连之羁●。音耸。，大●也。桂林有●。山海经曰：驳，如马，白身黑尾，一角，锯牙，虎爪，音如鼓，能食虎也。诗曰：隰有六驳。飞生，鼯也。师旷曰：南方有鸟曰羌鶁，黄头赤目，五色备也。猱，似猿，奴刀切。●，音亭。鸩鸟，一名云白，黑色，长颈赤喙，食蝮蛇，体有毒，古人谓之鸩毒，江东诸大山中皆有之。左氏传曰：叔牙饮酖酒而死。聿越，豹走貌。霜刃，言其杀利也。善曰：毛诗曰：不敢暴虎。毛苌曰：暴虎，空手以搏也。●与暴同。尔雅曰：甝，白虎，明甘切。虪，黑虎，音叔。说文曰：蓦，上马也。鶁，音京。史记曰：跇万里。如淳曰：跇，超踰也，耻曳切。埤苍曰：●猭，逃也。●，丑珍切。猭，耻传切。淮南子，申包胥曰：吴为封狶修蛇。方言曰：南楚人谓猪为狶，虚岂切。●，狶声，呼学切。
　　「于是弭节顿辔，齐镳驻跸。徘徊倘佯，寓目幽蔚。览将帅之拳勇，与士卒之抑扬。羽族以觜距为刀铍披，毛羣以齿角为矛铗古业，皆体着池着而应卒仓忽。所以挂扢而为创疮痏，冲踤而断筋骨。莫不锐挫芒，拉捭摧藏。虽有石林之岝赜崿，请攘臂而靡之；虽有雄虺之九首，将抗足而跐之。离骚曰：抑志弭节。跸，止行者也。王者出入警跸。徜佯，犹翶翔。言吴之将帅，皆有拳勇。羽族，鸟属也。毛羣，兽属也。铍，两刃小刀也。铗，刀身剑锋，有长铗短铗。体著者，着体而生也。楚辞天问篇曰：乌有石林。此本南方楚图画，而屈原难问之。于义，则石林当在南也。楚辞招魂曰：南方不可以止，雄虺九首，往来儵忽。虽有石林，虽有雄虺者，盖张诞之云，非必临时所遇。善曰：左氏传曰：得臣寓目焉。毛诗曰：无拳无勇。拳与权同。楚辞曰：带长铗之陆离。广雅曰：扢，摩也。公纥切。苍颉篇曰：痏，欧伤也，为轨切。说文曰：踤，触也，材律切。，折伤也，女六切。拉，顿折也。捭，两手击绝也，布买切。靡，碎也。广雅曰：跐，蹑也，且尔切。颠覆巢居，剖破窟宅。仰攀鵕，俯蹴七六豺獏。剞几熊罴之室，剽掠虎豹之落。猩猩啼而就禽，●●笑而被格。屠巴蛇，出象骼。斩鹏翼，掩广泽。山海经曰：猩猩，豕身人面。异物志曰：出交趾，封溪有猩猩，夜闻其声，如小儿啼也。●●，枭羊也，已解上章矣。枭羊善食人，大口，其初得人喜而笑，却唇上覆额，移时而后食之。人因为筒贯于臂上，待执人，人卽抽手从筒中出，凿其唇于额而得禽之。张衡玄图曰：枭羊喜获，先笑后愁。山海经曰：巴蛇食象，三岁而出其骨。骼，骨也。其为蛇，青黄赤黑。鹏翼，大垂天也。善曰：许慎淮南子注曰：鵕，鷩雉也。鵕，思俊切。，音仪。尔雅曰：獏，白豹，音陌。剞，亦也。广雅曰：落，居也。●，扶沸切。骼，音格。轻禽狡兽，周章夷犹。狼跋乎横中，忘其所以睒●，失其所以去就。魂褫气慑之叶而自踢●者，应弦饮羽，形偾景僵者，累积而增益，杂袭错缪。倾薮薄，倒岬岫。岩穴无豜豵，翳荟无●鹨。思假道于丰隆，披重霄而高狩。笼乌于日月，穷飞走之栖宿。周章，谓章皇周流也。楚辞曰：君不行兮夷犹。王逸曰：夷犹，犹豫也。，网纲也。踶跋，促遽貌。踢●，皆顿伏也。饮羽，谓所射箭没其箭羽也。阙子曰：宋景公以弓人之弓，升虎圈之台，东向而射，箭集彭城之东，其余力逸劲，犹饮羽于石梁。杂袭，重迭也。错缪，聊乱貌。薄，不入之丛。薮，泽别名。言欲假道丰隆，非实事也。然欲穷高极远，究变化，备幽明之故，设此云。善曰：毛诗曰：狼跋其胡。说文曰：睒，蹔视也，式冉切。●，疾视也，式亦切。褫，夺也，直示切。声类曰：踢，跌也，徒郎切。汉书音义曰：●，崩也，蒲北切。尔雅曰：偾，僵也，方问切。许慎淮南子注曰：岬，山旁，古押切。尔雅曰：山有穴曰岫。毛苌诗传曰：兽三岁曰豜，公妍切。尔雅曰：豕生三子曰豵，子公切。说文曰：●，麛也。音须。又曰：鹨，鸟大鶵也，力幼切。楚辞曰：吾令丰隆乘云兮。王逸曰：丰隆，云师也。春秋元命苞曰：日月两设，以蟾蠩与者阴双居。月中有，已见蜀都赋。
　　「嶰涧，冈岵童。罾罘满，效获众。回靶乎行邪，睨观鱼乎三江。泛舟航于彭蠡，浑万艘而既同。，空也。易曰：其无人。尔雅曰：山多草木曰岵。冈，山脊也。童，无草木也，若童无角。靶，辔革也。彭蠡，泽名。善曰：尔雅曰：小山别大山曰嶰，山夹水曰涧。毛苌诗传曰：太平，山不童，泽不竭。圣主得贤臣颂曰：王良执靶。左氏传曰：公观鱼于棠。尚书曰：三江既入，震泽底定，彭蠡既潴。说文曰：艘，船●名。众，一作潀。潀，水会也。嶰，古买切。航，船别名。弘舸连舳，巨槛接舻。飞云盖海，制非常模。迭华楼而岛跱，时髣于方壶。比鹢首而有裕，迈余皇于往初。杨雄方言曰：江湖凡大船曰舸。舳，船前也。舻，船后也。船上下四方施板者曰槛也。飞云、盖海，吴楼船之有名者，皆雕镂采画，有轩●华槛之船也。岛峙，谓似方壶、蓬莱二山有宫阙。左氏传曰：楚败吴师，获其乘舟余皇，吴子光请于众曰：丧先君之乘舟，岂唯光罪，众亦有焉。善曰：释名曰：上下重床曰舰。江表传曰：孙权乘飞云大船。吴志曰：贺齐所乘船，雕刻丹镂，望之若山。方壶，已见上文。张组帏，构流苏。开轩幌，镜水区。槁工檝师，选自闽禺。习御长风，狎翫灵胥。责千里于寸阴，聊先期而须臾。流苏，谓翦缯彩垂于雕文之楼也。水区，河中也。言开文轩，光辉如镜照川也。闽，越名也。秦幷天下，以其地为闽中郡。班固述两越传曰：悠悠外宇，闽越东瓯。禺，番禺也。其彼地人便水。方言云：刺船曰槁。檝，桡也。淮南子曰：来溪谷之流以象禺。长风，远风也。灵胥，伍子胥神也。昔吴王杀子胥于江，沈其尸于江，后为神，江海之间莫不尊畏子胥。将济者，皆敬祠其灵，以为性命，舟檝之师，独能狎翫之也。千里，路之长也。寸阴，晷之短也。言水灵辑睦，浪涛弭息，取长路于短景，独能先期而到，故有须臾之暇也。善曰：西京赋曰：长风激于别岛。越绝书曰：子胥死，王使捐于大江口，乃发偾驰腾，气若奔马，乃归神大海，盖子胥水仙也。棹讴唱，箫籁鸣。洪流响，渚禽惊。弋磻波放，稽鹪。虞机发，留鵁鶄。弋，缴射也。鹪，鸟也。楚辞曰：从玄鹤与鹪。尚书曰：若虞机张。郑氏注曰：虞主田猎之地者也。机，弩牙也。鵁鶄，鸟也，似凫，头上揔毛羽。善曰：棹讴，已见西都赋。说文曰：籁，三孔钥也。磻，已见西京赋。钩铒纵横，网罟接绪。术兼詹公，巧倾任父。筌亘，鲡鲿魦。罩勑教两●，罺侧梢鰝。乘鲎胡豆鼋鼍，同罛共罗。沈虎潜鹿，馽絷●僒束。鰴鲸辈中于羣犗，搀抢暴出而相属。虽复临河而钓鲤，无异射鲋附于井谷。易曰：结绳而为网罟，以畋以渔。詹公，詹何也。任父，任公子也。庄周曰：任公子为大钩巨矰，五十犗牛以为饵，蹲会稽，投竿东海。已而大鱼食巨钩，钩没而下，惊扬奋鬐，白波若山，海水震荡。任公子得若鱼，离饵之，制河以东，苍梧以西，莫不猒此鱼者。筌，捕鱼器。今之斗回也。筌，所以得鱼也。庄子曰：得鱼而忘筌。罩，籗也。编竹笼鱼者也。诗云：南有嘉鱼，烝然罩罩。●，左右●，一目，所谓比目鱼也。云须两鱼并合乃能游，若单行，落魄着物，为人所得，故曰两●，丹阳、吴会有之。罺，抑鱼之器也。鲎，形如惠文冠，青黑色，十二足，似蟹，足悉在腹下，长五六寸，雌常负雄行，渔者取之必得其双，故曰乘鲎，南海、朱崖、合浦诸郡皆有之。罛，鱼网也。诗云：施罛濊濊。虎鱼，头身似虎，或云变而成虎。鹿头鱼，有角似鹿。同罛共罗，言皆为网罟所制获也。絷●僒束者，陷网罟之中，见束也。鰴鲸，鱼之有力者也。鱼大者莫若鲸也，故曰鰴鲸也。搀抢，星也。淮南子曰：鲸鱼死而彗星出。易井卦曰：九二，井谷射鲋。郑玄云：九二，坎爻也，坎为水，上直鱼。生一，艮爻也，艮为山，山下有井。必因谷水所生鱼无大鱼，但多鲋鱼耳。言微小也。夫感动天地，此鱼之至大，射鲋井谷，此鱼之至小，故以相况。善曰：列子曰：詹何，楚人也，以独茧丝为纶，芒针为钩，荆筱为竿，剖粒为饵，引盈车之鱼，于百仞之渊。，鲔也。，古赠切。鲿魦，已见西京赋。●，音介。尔雅曰：鰝，大鱼。，音遐。鲎，音候。馽，已见西京赋。又曰：●，兼有也，力公切。鵩鸟赋曰：僒若囚。拘，求殒切。鰴，音辉。说文曰：犗，騬牛也。犗，古迈切。騬，以陵切。
　　　「结轻舟而竞逐，迎潮水而振缗密巾。想萍实之复形，访灵夔于鲛人。精卫衔石而遇缴，文鳐夜飞而触纶。北山亡其翔翼，西海失其游鳞。缴，弋纶也。缗、纶，皆钓缴也。诗曰：其钓惟何，惟丝伊缗。善曰：家语曰：楚昭王渡江，得物如斗，入王舟中，王怪之，使问孔子。孔子曰：此为萍实，可剖而食之，其甘如蜜。唯王者能获此吉祥也。云先时童谣曰：楚王渡江，得萍实，大如斗，赤如日，剖而食之，甘如蜜。引此事，言今乘江流，想复遇斯事也。山海经曰：东海中有兽如牛，苍身无角，一足，入水则风，其声如雷，以其皮冒鼓，闻五百里，名曰夔。鲛人居水中，故访之。北山经曰：飞鸠之山有鸟，状如乌而文首，白喙，赤足，名精卫，其鸣自呼。赤帝之女，姓姜，游于东海，溺而死，不反；常取西山木石，以填东海。西山经曰：秦器之山，濩水出焉，是多鳐鱼，状如鲤，鱼身而鸟翼，苍文而白首，赤喙，常行西海，而游于东海，夜飞而行。言吴之纶缴得此鸟鱼，故西海、北山失其鳞翼也。战国策曰：夏水浮轻舟。杨雄蜀都赋曰：行舟竞。雕题之士，镂身之卒。比饰虬龙，蛟螭与对。简其华质，则●费锦缋会。料辽其虓勇，则鵰悍狼戾。善曰：水经云：雕题国在郁林水南。汉书曰：昔少康之庶子，封于会稽，文身断发，以避蛟龙之害。蛟螭，龙子也。●费，锦文貌。于既切。诗曰：阚如虓虎。火交切。战国策曰：赵王狼戾无亲。戾，力计切。相与昧潜险，搜瓌奇。摸蝳蝐，扪觜●。剖巨蚌于回渊，濯明月于涟漪。昧，冒也。巨蚌，育明珠者。列仙传曰：高后时，会稽朱仲献三寸四寸珠，此非回渊巨蚌不出之也。风行水成文曰涟漪。诗曰：河水清且涟漪。明月珠，珠之至光者。清且涟漪者，水极丽也。濯光珠于丽水，盖美之。善曰：回渊，水也。觜，子规切。●，呼圭切，大龟也。言天下川泽鱼鸟虫兽瑰奇之物，隐翳之处，搜索使尽也。说文曰：昧，目不明也，门拨切。谓之潜隐之穴也。
　　「毕天下之至异，讫无索而不臻。溪壑为之一罄，川渎为之中去声贫。哂澹台之见谋，聊袭海而徇珍。载汉女于后舟，追晋贾而同尘。徇，求也。袭，入也。干宝搜神记曰：澹台子羽赍璧渡河，风波忽起，两龙夹舟，子羽奋剑斩龙，波乃止。登岸投璧于河，河伯三归之。子羽毁璧而去。汉女、贾大夫，已见西京赋。老子曰：和其光，同其尘。汨乘流以砰宕，翼飔风之●●。直冲涛而上濑，常沛沛以悠悠。汔可休而凯归，揖天吴与阳侯。汨：疾也。砰宕，舟击水貌。●●，风初貌。飔，疾风。濑，水大波。沛沛，行貌。悠悠，亦行貌。离骚曰：溢飔风兮上征。班固曰：飔，疾也。凯，乐也。左氏传曰：振旅凯入于晋。山海经曰：朝阳之谷神为天吴，是水伯。揖之者，辞水灵而归。善曰：诗曰：汔可小康。郑玄曰：汔，几也，虚乞切。阳侯，见南都赋。指包山而为期，集洞庭而淹留。数军实乎桂林之苑，飨戎旅乎落星之楼。置酒若淮泗，积肴若山丘。飞轻轩而酌绿酃，方双辔而赋珍羞。班固曰：洞庭，泽名。王逸曰：太湖在秣陵东，湖中有包山，山中有如石室，俗谓洞庭。吴有桂林苑、落星楼，楼在建邺东北十里。左传曰：以数军实。外传曰：射不过讲军实。郑氏曰：军所以讨获曰实。善曰：周处风土记曰：阳羡太湖中有包山。左传，晋穆子曰：有酒如淮，有肉如坻。史记云纣为肉山也。湘州记曰：湘州临水县有酃湖，取水为酒，名曰酃酒。车骑行酒肉，已见西京赋。饮烽起，釂鼓震真。士遗倦，众怀欣。幸乎馆娃乌佳之宫，张女乐而娱羣臣。罗金石与丝竹，若钧天之下陈。吴俗谓好女为娃。杨雄方言曰：吴有馆娃宫。善曰：饮烽、釂鼓、钧天，并见西京赋。左传曰：女乐二八。登东歌，操南音。胤阳阿，咏韎莫介任。荆艳楚舞，吴愉越吟。翕习容裔，靡靡愔愔。晏子春秋曰：桀作东歌。南音，征引也，南国之音也。左氏传曰：锺仪在晋，使与之琴，操南音。商、角、征、羽各有引。锺仪，楚人，思在楚，故操南音。吕氏春秋曰：禹行水，见涂山之女，未之遇而南省南土。涂山之女乃令其妾往候禹于涂山之阳。女乃作歌曰：候人猗。实始作为南音，周公、召公取风焉。胤，继也。吕氏春秋曰：阳阿，古乐曲。周礼曰：韎，东乐名。任，南乐名。艳，楚歌也。汉书，四面楚歌也。愉，吴歌也。楚辞曰：吴歈蔡讴。翕习容裔，音乐之状。靡靡愔愔，言乐容与闲丽也。善曰：韎、任，已见东都赋。曹植妾薄相行曰：齐讴楚舞纷纷。登楼赋曰：庄显而越吟。史记曰：纣作靡靡之乐。左传曰：楚右尹子革曰，祈招之诗曰：祈招之愔愔。
　　「若此者，与夫唱和之隆响，动锺鼓之铿耾横。有殷坻丁礼颓于前，曲度难胜。皆与谣俗汁协，律吕相应。其奏乐也，则木石润色；其吐哀也，则凄风暴兴。或超延露而驾辩，或踰绿水而采菱。军马弭髦而仰秣，渊鱼竦鳞而上升。诗曰：唱予和女。解嘲曰：声若坻颓。坻颓，崩声也。天水之大坂，名曰：陇坻，因为陇坻之曲。楚辞曰：伏羲驾辩。伏羲作琴，始造此曲。淮南子曰：匏巴鼓琴，魚出聽，伯牙鼓琴，駟馬仰秣。善曰：战国策，司马喜曰：臣观人萌谣俗。列子曰：郑师文鼓琴，当春而叩商弦，以召南吕，凉风至，草木实。及秋叩角弦，以激夹锺，温风徐回，草木发荣。衔子曰：皆与谣俗协。言虽遐方异乐，皆上合律吕，下应谣俗，故能奏和乐之音，则木石润色也。淮南子曰：夫歌采菱，发阳阿，鄙人听之，不若延露以和。高诱曰：延露，鄙曲也。淮南子曰：互会绿水之趣。高诱曰：绿水，古诗也。趣，节也。铿耾，大声。汁，犹惬也。酣湑思与半，八音幷。欢情留，良辰征。鲁阳挥戈而高麾，回曜灵于太清。将转西日而再中，齐既往之精诚。酣，酒洽也。湑，乐也。辰，时也。尔雅曰：不辰，不时也。楚辞曰：日吉兮辰良。淮南子曰：鲁阳公，楚将也。与韩遘，战酣，日暮，援戈而麾之，日为之反三舍。太清，谓天也。此言酣饮与音乐，盖是其中半幷会之际，欢情之所以留连，良辰之所以觉也。故追述鲁阳回日之意，而将转西日于中盛之时，以适己之盛观也。昔光武合呼沱水，邹衍有陨霜之应，精诚之感通天地，人神以相应。鲁阳公麾日，抑亦此之谓也。苟日可麾而回，则精诚可庶而几，故曰齐精诚于既往。盖是酣乐之至，逼时之晏者，所以慷慨髣，是故引而况焉。善曰：曜灵，已见蜀都赋。鹖冠子曰：上及太清，下及太宁也。
　　「昔者夏后氏朝羣臣于兹土，而执玉帛者以万国。盖亦先生之所高会，而四方之所轨则。春秋之际，要盟之主。阖闾信其威，夫差穷其武。内果伍员之谋，外骋孙子之奇。胜强楚于柏举，栖劲越于会稽。阙掘沟乎商鲁，争长于黄池。左传曰：禹会诸侯于涂山，执玉帛而朝者万国。先王，谓舜等也。信，读为申。国语曰：吴王夫差起军，与齐、晋争衡，晋文践土之盟，齐桓邵陵之会，奋其威强，未能过也。伍员，楚大夫，出仕于吴，吴王因其谋伐楚。孙武，吴人，善用兵，作书号孙子兵书。北征阙池，为深沟于商、鲁之间，北属之济，以会晋定公于黄池。吴、晋争长，吴先歃，晋恶之。善曰：左传曰：楚师陈于柏举，阖闾之弟夫槩王先击楚子常，楚师大败。国语曰：越王勾践栖于会稽之上。难蜀父老曰：南驰使以诮劲越。徒以江湖崄陂，物产殷充。绕溜李救未足言其固，郑白未足语其丰。士有陷坚之锐，俗有节概盖之风。睚五卖眦助卖则挺剑，喑荫呜乌故则弯弓。汉书，王莽策命前将军曰：绕溜之固，南当荆楚。郑、白，二渠名。意者谓吴江湖之阻，洞庭之崄，土地之沃，物产之丰，虽关中所谓绕溜之固，郑、白之丰，未足以为言也。凡天下言丰者，皆多称关中，故引焉。韩信曰：项羽喑呜叱咤。善曰：太公阴符经曰：无坚不陷也。杨恽曰：西河魏土，凛然皆有节槩。睚眦，已见西京赋。家语，孔子曰：公良儒者，有勇力，挺剑而令众也。孟子曰：越人弯弓而射我。拥之者龙腾，据之者虎视。麾城若振槁，搴旗若顾指。虽带甲一朝，而元功远致。虽累叶百迭，而富强相继。乐湑衎苦旱其方域，列仙集其土地。桂父练形而易色，赤须蝉蜕税而附丽。贾谊传曰：权制天下，顾指如意。叔孙通列传曰：斩将搴旗之士。顾指，谕疾且易也。叶，犹世也。列仙传曰：桂父，象林人也，常服桂叶，以龟脑和之，颜色如童，时黑时白时赤，南海人尊事之累世。赤须子，丰人也，丰中传世见之，秦穆公之主鱼吏也，数道丰界灾异水旱，十不失一。食柏实石脂，绝谷，齿落更生，细发复出，后去之吴山。言此人等仙，如蝉之脱壳。尔雅曰：丽，附也。庄子曰：附离不以胶漆。赤须子本非吴人，故言附丽也。夫土地险固以致强，丰沃以致盛，而天下之美皆归焉，霸王之功皆存焉。故赋者既举其富强之业，而载其神仙之事。善曰：长杨赋曰：麾城摲邑。商君曰：秦师至鄢、郢，举若振槁。槁，叶落。汉书曰：吴晋争长，吴为带甲三万。史记曰：维祖元功，辅臣股肱。新序曰：齐侯相管仲，国既富强。楚辞曰：济江海兮蝉蜕。淮南子曰：蝉饮而不食，三十日而蜕。中夏比焉，毕世而罕见，丹青图其珍玮，贵其宝利也。舜禹游焉，没齿而忘归，精灵留其山阿，翫其奇丽也。中夏贵其珍宝而不能见，徒以丹青画其象类也。楚辞九歌曰：九疑缤兮并迎。谓舜神在九疑山也。言圣帝明王，存亡而淹留于是者，贵其奇丽也。书曰：舜南巡狩陟方死。山海经曰：南方苍梧之丘，有九疑山焉，舜之所葬。吴越春秋，禹老，叹曰：吾年寿将尽，止死斯乎！乃命羣臣葬我于会稽之山。论语曰：管仲夺伯氏骈邑，没齿无怨言也。剖判庶士，商搉角万俗。国有郁鞅而显敞，邦有湫子小阨乌介而蜷拳局。伊兹都之函弘，倾神州而韫椟。仰南斗以斟酌，兼二仪之优渥。湫，下也。阨，小也。函弘，宽大也。左氏传，齐景公欲更晏子之宅，曰：子宅湫隘，不可以居。禹所受地说书曰：昆仑东南方五千里，名曰神州，帝王居之。楚辞曰：八柱何以东南倾。吴国在地势所倾写，故曰倾神州而韫椟也。论语曰：韫椟而藏诸。广雅曰：商，度也。搉，粗略也。言商度其粗略。天官星占曰：南斗主爵禄，其宿六星。春秋说题辞曰：南斗为吴。诗曰：既优既渥。
　　「繇此而揆之，西蜀之于东吴，小大之相绝也，亦犹棘林萤耀，而与夫●木龙烛也。否泰之相背也，亦犹帝之悬解，而与桎梏疏属也。庸可共世而论巨细，同年而议丰确胡角乎？崔寔政论云：使贤不肖相去如日月之与萤火，虽顽嚚之人犹察。山海经曰：●木长千里。又曰：钟山之神，名曰烛龙，视为昼，暝为夜。庄子曰：老子死，秦失吊之，三号而出。弟子曰：非子之交耶？曰：然。然吊若是可乎？曰：始也，吾以其人也，而今非也。适为夫子时也，适去夫子顺也。安时而处顺，忧乐不能入也。古者谓是帝之悬解。庄子曰：有系谓之悬，无谓之解。郭璞曰：悬绝曰解。山海经曰：二负杀猰，帝乃梏之疏属之山，桎其右足，反缚两手。汉宣帝时，击磻石于上郡，陷得石室，其中有反缚械人，刘向曰：此二负之臣也。帝曰：何以知之？以山海经对。帝，天也，人生禀命于天，受拘俗之性，忧虞终身不解，此乃自终执缚，为天所系。夫安时处顺，忧乐不能入，此自然放肆为天所解也。天在上者，故曰帝之悬解，性之永放者也。桎梏疏属，形之永拘者也，相背之甚，故以相况焉。凡物安于所守，思不易方，处穷塞而不识天下之通涂，亦如此也。善曰：棘聚而成林。郭象玄庄子注曰：生曰悬，死曰解。过秦论曰：不可同年而语矣。确，薄也。暨其幽遐独邃，寥廓闲奥。耳目之所不该，足趾之所不蹈。倜傥之极异，●君屈诡之殊事，藏理于终古，而未寤于前觉也。若吾子之所传，孟浪之遗言，略举其梗概，而未得其要妙也。」俶傥、●诡，皆谓非常诡异之事。终古，犹永古也。周礼考工记曰：轮已崇，则人不能登也。轮已庳，则终古登阤。离骚曰：吾焉能忍此终古。孟子曰：伊尹云：天之生斯人也，使先知觉后知，先觉觉后觉也。予，天民之先觉者也。孟浪，犹莫络也，不委细之意。庄子曰：夫子以为孟浪之言，我以为妙道之行。善曰：司马彪庄子注曰：孟浪，鄙野之语。东京赋曰：粗谓宾言其梗槩。梗槩，粗言也。
　　文选异考
　　吴都赋　袁本、茶陵本此下有「左太冲刘渊林注」七字，是也。尤脱「左太冲」三字，「刘渊林注」四字倒错入上行，非。
　　注「吴都者苏州是也后汉末孙权乃都于建业亦号吴」　案：此一节非善注也。袁、茶陵二本不冠注家名于首，说已见前。
　　东吴王孙冁然而咍　何校「冁」改「辴」。陈云「冁」当作「辴」，注同，是也。各本皆讹。
　　玉牒石记　案：「牒」当作「谍」。茶陵本云五臣作「谍」。袁本作「谍」，无校语。「牒」但传写误，茶陵校语非。刘注「说文曰牒札也」六字，当作「谍札也」三字。后注岊引说文称为许氏记字，此非刘元文明甚。善注「说文曰谍记也」，「谍记」当作「牒札」，因刘以「札」注「谍」，而「谍」乃间谍字，故引说文「牒」以明之。下云「牒」与「谍」同，正谓所引之「牒」与赋及刘注之「谍」同。各本皆误，绝不可通。
　　注「吕氏春秋曰」下至「为六合」　袁本此二十字作「六合已见两都序」，是也。茶陵本复出，非。
　　注「陟升也」下至「谓舜也」　袁本、茶陵本无此十一字。案：无者是也。说见下。
　　玮其区域　茶陵本「玮」作「伟」，云五臣作「玮」。袁本作「玮」。案：袁用五臣也，失着校语，此以五臣乱善，皆非。
　　龌龊而筭　案：「龌」当作「握」。茶陵本云善作「握」。此以五臣乱善，非。袁本失着校语，而善注引汉书作「握」，未误，此幷改「龌」，益非。
　　顾亦曲士之所叹也　袁本、茶陵本「顾」作「固」，陈云当作「固」。案：似「固」字是也。
　　旁魄而论都　何校称潘稼堂耒云「都」字衍，涉下「论都」而误。今案：所说是也。「旁魄而论」与上「握龊而筭」偶句，各四字，不当偏赘一字。
　　注「吾子谓西蜀公子」下至「其形如蹲鸱故号也」　袁本、茶陵本无此九十三字。案：无者最是。尤延之初刻亦无，后乃添入，故修改之迹，至今尚存。凡此等语，皆五臣以后，不知何人记在行间者，尤校此书，意主改旧，遂悉取以增多，而读者相沿，罕能辨正。幸袁、茶陵二本均未尝误，各得反复推验，决知其非，特详载之，用俟刊正。以下尽同此也。
　　注「蜻蛉县禺山」　案：「蜻」当作「青」，「禺」下当有「同」字。各本皆误。续汉书郡国志可证。
　　注「四合为九」　袁本、茶陵本无此四字。
　　注「各以数至」下至「度阳九之厄」　袁本、茶陵本无此三十六字，有「有九厄阳厄五阴厄四合为九」十二字。案：二本最是。此所增多，缪戾不可读。
　　安可以俪王公而着风烈也　案：「俪」当作「丽」，「着」当作「奢」。刘注引「丽王公也」，「丽」字之证。善注「奢，靡也」，尚书曰「弊化奢丽」，「奢」字之证。袁、茶陵二本所载五臣铣注云云，作「俪」作「着」。各本皆以五臣乱善，与注不相应，甚非。
　　注「王莽末时王蜀」下至「丽着也」　袁本、茶陵本无此四十二字，有「王此土而亡诸葛亮相此国而败」十三字。案：二本最是。
　　注「汉武柏梁台卫尉诗曰」　袁本、茶陵本无「卫尉」二字。
　　由克让以立风俗　茶陵本云五臣有「俗」字，袁本无校语。案：此与「建至德以剏洪业」偶句，「俗」似传写脱，尤校改正之也。
　　故其经略　茶陵本「故」下校语云「善作固」，袁本无校语。案：「固」似传写误，尤校改正之也。
　　包括干越　袁本「干」作「于」，注同。茶陵本作「干」，与此同，注亦作「干」。今案：正文当作「干」。善引汉书及音义当作「干」，引春秋杜预注当作「于」。「春秋曰」上当有「一曰」二字。今注或尽作「于」，或尽作「干」，皆未是。
　　注「婺女越分翼轸楚分非吴分故言寄曜寓精也」　袁本、茶陵本作「越楚地皆割属吴故言婺女翼轸寄曜寓精也」。案：二本最是，尤改甚非。
　　注「南越志」下至「出入此穴」　袁本、茶陵本无此二十一字。
　　注「会稽余姚县萧山瀵水所出」　何校「姚」改「暨」，「瀵」改「潘」，陈同。案：据汉书地理志，校是也。各本皆讹。刘昭注续汉书郡国志引赋此注。今本「潘」作「潜」。考颜师古「潘音甫元反」，然则「瀵」、「潜」皆非。
　　注「嵬嶷高大貌」下至「山水阔远无崖之状」　袁本、茶陵本无此三十七字。
　　注「武林水所出龙川」　袁本、茶陵本作「武陵龙川出其垧」。案：各本皆非也，当作「武林水出其山」，谓汉书地理志钱唐之武林山，武林水所出也。二本涉上节正文而误。尤所校改未是。
　　注「磈磈」下至「山深险连延之状」　袁本、茶陵本无此二十五字。
　　注「数州之间」　袁本、茶陵本「数」上有「故曰」二字，是也。
　　注「长迈不回之意」　袁本、茶陵本无此六字。
　　注「潮波汨起」下至「昏暗不明也」　袁本、茶陵本无此二十九字。
　　注「奫潫」　袁本、茶陵本无「潫」字。
　　注「皆水深广阔也奫」　袁本、茶陵本无此七字。
  </div>
  <div class="pagination">
   <a href="文选_page10.html">
    上一页
   </a>
   <span>
    ...
   </span>
   <a href="文选_page6.html">
    6
   </a>
   <a href="文选_page7.html">
    7
   </a>
   <a href="文选_page8.html">
    8
   </a>
   <a href="文选_page9.html">
    9
   </a>
   <a href="文选_page10.html">
    10
   </a>
   <span class="current-page">
    11
   </span>
   <a href="文选_page12.html">
    12
   </a>
   <a href="文选_page13.html">
    13
   </a>
   <a href="文选_page14.html">
    14
   </a>
   <a href="文选_page15.html">
    15
   </a>
   <a href="文选_page16.html">
    16
   </a>
   <span>
    ...
   </span>
   <a href="文选_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
