<!DOCTYPE html>
<html>
<head>
    <meta charset="UTF-8">
    <title>文苑英华 - 第 570 页/共 634 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文苑英华 - 第 570 页/共 634 页</h1>
    <div class="content">　　虎牢关铭一首　　　　古函谷关铭一首赵郡南石桥铭一首　　望思台铭一首
　　成臯铭一首　　　　　古东周城铭一首
　　栈道铭一首　　　　　舒州新堂铭一首
　　蓝田关铭一首　　　　两观铭一首
　　文选楼铭一首
　　石桥铭【张说集有同玉眞公主过大哥山池十字】　唐宗【英华作张説非】
　　梁园胜躅碣馆佳游苔深石暗山斜路幽桥非七夕节是三秋爰停弄杼共此淹留
　　奉和　　　　　　　　　　张　说
　　玉梁架逈碧沼空石鞭海上鎻鍜河中横汉飞鹊规天拖虹仙圣来徃风云路通
　　梓州惠【集作慧】义寺重阁铭【并序】杨　炯
　　大辰之嵗正阳之月有郪县宰扶风窦兢字思眘昭宣令徳光阐化猷庶政惟和万人以理闲庭不扰退食自公逺览形势防心净域乃与禅师释智海忘言道契寓目于长平之山援飞茎陟峭削成千仭壁立万寻俯观大道仅如【集作同】枣叶下望须弥裁同芥子飞流滴沥而成【集作生】响乔树璀璨而垂荣玉堂石室千门相似大殿珠毫十方皆现慷慨榱桷【集作椽】之未立吁嗟栋宇之莫脩不舍有为取诸大壮观夫左龙角右参旗前太微后营室骈罗列以杂防瑟萧条而【集作以】清泠上磊落以晃朗下澄而【集作以】靉叇参参差差森森纚纚千栌万栱乍合乍离蒨蒨粲粲绚绚焕焕六采五章或同或散莾如天履矗以云平金火合舍于垂珠日月相望于衔璧璇墀扣砌平接泰阶玉户金扉俛临阊阖曵红日舒丹霞丰隆为云抨【集作砰】铿訇于轩槛列缺为电翕霍于庭除寒暑隔阂于墙垣【集作落】虹霓廻带于廊庑仰之不极目而防精登之无阶心遑遑而失度土木【集作若上是】翔九垓之表仍不逮于上荣文【集作火是】章穷四海之间犹未离于前墄借如梵天之宅【集作阙】释帝【集作帝释】之宫两曜城池五云楼观轮王所处纯金为说法之堂诸佛所游众香作经行之地亦未可同年而语也夫黄金镂牓曾不若四摄之门青石为墙曾不若三空之地殚百工之力建七寳之楼岂徒然哉良有以也夫何故如来神力且观严净道师方便化作一城事有古而可以质于今言有大而可以徴于小是则毗耶四防【集作众】俱发道心险路众人咸知寳所其铭曰
　　长平山兮建重阁上穹隆兮下磅礴纷被丽兮骈交错俨色【集作灵】相兮冲寂寞谁所为兮天匠作
　　虎牢关铭【并序】　　　　　　贾　至
　　天地定位三【一作山】川防其极王侯设险虎牢拥其要扼【一作振】之以五岳维嵩崪焉迫之以四渎洪河突焉宜其咽喉九州阃阈中夏赞经纶之攻拒却欃枪之陵暴若乃金火代变山河分裂胁从力争义散约解时则汉祖守之以临山东坐清三齐强楚踯躅而不进及夫隋氏失驭中原版荡封豕荐食龙战黄时则太宗防之以拒河朔克擒丑夏伪郑袒防而请命于戱自周室微弱虎狼并吞盛衰千祀正闰更王而政和人民【一作民安】一统长乆汉氏昭于前载我唐光于兹日其创业之主戡难定功咸在斯地意者天关【一作开】险固为覇王之器乎圣作功业知窅防之意乎不然何期时事影响之若此也又闻诸郑志曰制岩邑也虢叔死焉而唐汉绍兴得非山灵河神正直是辅乃知英雄者不独恃险而顚沛者在于凉徳欤天寳七嵗【一作载】至自宋都西经洛阳歇鞍登兹怀古钦圣【一作望】览山河之壮丽想威灵而咫尺慨然有怀敢献铭【一作颂】曰
　　邈矣维嵩峻极于天磅礴崔嵬北临洪川岳渎防险蹙坼封泉实开虎牢作固伊瀍维兹虎牢天设巨防攻在坤下拒在离旁昏恃以灭圣凭而王峥嵘豁呀孟门相向伊昔汉祖戡秦统周勍敌相及此焉淹留终夷海春遂割【一作复】鸿沟乗舋而东奄有九州隋氏败绩黎人难阻帝命太宗陈师鞠旅铁骑僔僔云旗容与擒夏克郑在此一举日月永清昆虫得所嵗在戊子西经登兹祗圣肃然悯亡凄其虢叔反道复隍熸【一作熠】师项氏烹苛莫能守之险易同途成败异时徳不在鼎王孙布词三苖不循魏武忸怩逆失顺获古今同期申鉴勒铭庶警将来　　一作皆唐文粹
　　古函谷关铭【并序】　　　　　独孤及
　　王者建邦经野观象立极于是有重门击柝以待暴客故封畧土宇守在关塞山川丘陵为之城池天作崤函俾屏京室崇山廻合连冈丛倚长河屈盘万里来束崖奔岭蹙谷扼溪鬬崛起重险为秦东门截函夏于阃域鎻天府于户牖外扼八州之咽喉故百二形焉内拥六合之奥区故覇王出焉当其中【集作周】原鹿骇战国猬起嬴氏建瓴山东择肉宇内持防百万连衡此关是时也开门而九国师遁振防而二周鼎入奄有大寳遂吞中国洎【集作及】江返秦璧天祐汉祚髙皇帝提剑而起以遏乱略斩白帝絏降王举汉中平咸阳廓金城以建都活万姓以【集作于】三章取威定功此焉是保粤若询亊国谍聆风仙箓则眞气灵踪起乎其中柱史一去流沙万里留玉凾于旧宅传寳图于本枝岂上帝乃眷兴王是感不然何锡羡开国如此其成耶其太【五字集本文粹作其大】嵗在大火余适下阳停骖塞门慿览旧国襟带如故世道不留秦余空山汉遗【集作为】茂草恐复舟失于壑岸化为谷万载之后昧者不知乃刻颂此石以示来裔其词曰天地雷雨英雄交争设险守国作藩于京姓易时移山空塞平千秋陵谷想见精灵仙驾长徃雄图杳防于【集作何】以志之勒铭岩局【集作岩扃】
　　赵郡南石桥铭【并序】　　　　张　彧
　　阉茂嵗我御史大夫李公晟奉诏总禁戎三万北定河朔冬十月师次赵郡郡南石桥者天下之雄胜乃揆厥绩度厥功皆合于自然包我造化仆散客也状而铭曰汶水伊何诸川互凑秋霖夏潦奔突延袤杼材藏制朴斵纷糅干地泉开盘根玉甃虹舒电拖虎歩云构截险横包乘流逈透坱轧匠造琳琅簇簉敞作洞门呀为石窦穷琛莫筭【一作賖莫盈】盈【一作一】纪方就力将岸争势与空鬬吞齐跨赵警夜防昼月桂虚蟾星罗伏兽谓之钤键撮我宇宙谓之关梁扼我【一本作廼】戎冦郡国襟带河山领袖经途者安逸轨者覆东南一尉西北一候万里书传三边檄奏邮亭控引亊物殷富夕发蓟【一作蒯】壖朝趋禁霤质含氷碧文辉藻綉花影全芳苔痕半旧天启大壮神功罕究勒铭巨桥敢告豪右　　一作皆唐文粹
　　望思台铭【并序】　　　　　　吕　温
　　望思台者汉武帝思戾太子之所建也事具汉书夫立人之道本乎性情生而知曰性感而动曰情性虽生情情或灭性是以圣人患其然而为之节诚而明之中而庸之建以大伦统以至顺伦莫极于父子顺莫先于慈孝然而全之者正也慈不得其正则失子孝不得其正则失亲救失之术存乎善教昔者三王之教世子也如周公乃为太傅如召公乃为太保如太公乃为太师左右前后罔非端士礼以专其目乐以一其耳仁以制其气义以凝其情故非僻之心无自入也谗慝之口莫能间也父子君臣之道所以全也汉则不然世子非三代之贤保傅无二南之老左右前后唯刑余罪人目流于靡慢耳溺于惉滞气溢于宠渥情荡于骄奢于是非僻之心得以入矣谗慝之口得以间矣父子君臣之道所以离矣向使太子师友尊严左右端肃虽江充之诈岂敢以不义而加之耶向使太子孝徳彰闻仁声茂着虽武帝之惑岂遽以大逆而疑之耶向使太子早服师训少知教义岂忍一朝之忿弃其亲而忘其身耶由是言之其所以防于此者渐矣殆哉当时之势也国忘【疑作亡】冡嗣武老昭弱京师蹀血天下疑动若无霍光受负图之寄秉不夺之节斥昏建明鎭翊鸿业则必庶孽寻戈起商参之祸奸臣乘衅行羿浞之事汉家之祀岂及三七哉此有社稷者之所宜深戒也乙亥嵗予经于湖登兹荒台望古太息以为遇夫一物有可以垂训于【集作整训于】世者秉笔之士未尝阙焉乃作铭曰
　　人伦大统天性是宝虽曰自然亦资斧藻汉皇父子一失其道四海为家不能相保荒台岿而千古之悲悔目空断寃魂不归疑生于微祸积于基苟有明义谁其间之嗣维邦本本动邦危于呼后王鉴兹在兹
　　成臯铭
　　茫茫大野万邦错峙惟正守国设险于此呀谷成堑崇山若垒势轶赤霄气吞千里洪河在下太室傍倚冈盘岭蹙虎伏龙起鎻天中区控地四鄙出必由户入皆同轨拒昏纳明闭乱开理【集作治】昔在秦亡雷雨晦防刘项分险扼喉而争汉飞镐京羽斩东城徳有厚薄此山无情维唐初兴时未大同王于东征烈火顺风乘髙建瓴擒建系充奄有天下斯焉定功二百年间大朴既还周道如砥成臯不关顺至则平逆来【蜀本作者】惟难敢迹成败勒铭孱顔
　　古东周城铭【并序】
　　鲁昭公三十二年周苌【集作叔】合诸侯之大夫城成周晋女叔寛【见左传四字蜀本作卫彪傒盖从国语】曰天之所坏不可支也苌违天必受其咎异嵗周人杀苌左氏明徴以为世规俾持顚之臣沮其胜气非所以励尊王垂大顺【集作训】也予经其地而作是铭
　　文武【集作王】受命肇兴西土周公作洛始防风雨居中正本拓统开祚盛则骏奔衰则夹辅平王东迁九鼎已轻二伯之后时无义声大夫苌言抗其倾坐召诸侯廓崇王城虽微逺犹实被令名宜福而祸何伤于明立臣之本委质定分为仁不卜临义不问无天无神唯道是信国危必扶国灭【集作威】必振求而不获乃以死狥兴亡理【集作治】乱在徳非运罪之违天不可以训升墟览古慨焉遐愤勒铭颓隅以劝大顺
　　栈道铭　　　　　　　　　欧阳詹
　　秦之坤蜀之艮连髙夹深九州之险也隂谿穷谷万仞直下奔岩峭壁千里无土亘隔呀絶巉巉冥冥麋鹿无蹊猿猱相望自三代而徃蹄足莫之能越秦虽有心蜀虽有情五万年间夐不相接且秦之为蜀也人一其性物同所宜嗜欲无余门【集作源】教化无余源【集作门】可贸迁可亲眤擘拆地脉暌离物理岂造化之意乎天实凝清而成地实凝浊而形当其凝也如镕金下铸腾云上浮空隙有所不开【集作周】廻翔有所不合澄结既定窍【集作嶷下同】缺生乎其中西南有漏天天之窍缺也于斯有兹地地之窍缺也天地也者将以上覆下帱含蓄万虚可通必使而通者也苟有可通而未通圣贤代其功【集作工】而通之故有为舟以济川为梯以逾山唯兹地也有川不可以舟渉有山不可以梯及粤有智虑以【集作念】全造立巨衡而举追氏缒悬纑以下梓人猿垂絶防鸟傍危岑凿积翠【集作石】以全力梁半空于木棚斜根玉垒旁缀青泥截断岸以虹矫绕翠屏而龙踠坚劲胶固云横砥平总庸蜀之通【集作道】途绕岐雍之康庄都邑之能歩山川之无胫若水决防如鸿向阳南之北之踵武汤汤跻峨峨以自若临苍苍而不惧繇是贽币以遥【集无此字】达人神以【集无此字】防同稽礼乐之短长量威力之污隆可王者王可公者公而相次以风或曰受琢之石长存可构之材无穷易刓代蠧斯道也未始有终呜呼为上怀来在乎徳为下昭徳在乎义徳义之如今日则或人之言有孚其反之则石虽存恐不为琢材虽多恐不为构想夫徃昔有时而有有时而无是用惕惕天下嗤嗤【集作蚩蚩】知圣贤创物之意之人寡明徳义固物之道之人稀敢陈两端之要铭诸斯道之左庶主徳义者存今之所履踵武汤者荷古之攸作乃为铭曰
　　天覆地焘本亦备【集作周】设大象难全或漏或缺损多益寡圣贤代工彼虽有缺与无缺同惟北曰秦惟南则蜀地缺其间坤维不续斗起断岸【集作岸断】屹为两区秦人路絶蜀火烟孤天实不通贤斯有造钻坚剡劲无蹊以道若川匪舟若陆匪车缘危转虚歩骤交如构虽在功存亦由徳项怫刘怒从完以踣隋落我荣【集作营】自顚而植地非革势材不易林踣植之致惠怨之心勿谓斯道不常【集作恒】勿谓斯道可乆礼不以礼可有而无恭不以恭可无而有创之之意如彼固之之理若兹彼知不易兹而易知勒铭道左其同我思
　　舒州新堂铭　　　　　　　李　翺
　　先时寝坏有隘有攎【集作其庐】乃作斯堂髙严旟旟六桷四楹装重架虚栾栱不设檐梠【集作蜚】祛祛严不越度险而有余左立嘉亭缭以环除延其泉源志肆其纾【集作延延其深肆肆其纾】吏事既退斋心以居思民之病择弊而锄弗敢逸隳【集作弗逸弗坠】谨终犹【一作如】初大旱之后隣邑成墟独我州氓乐哉胥思鬼神所福事非【集作匪】在予丞相以言乃下徴书复官于朝以解前疽刻铭于斯永永羣舒
　　蓝田关铭【幷序】　　　　　　皮日休
　　六年皮子副诸侯贡士之荐入京程至蓝田关覩山形关势廽抱于天秀欲染眸危将惊魄噫将造物者心是而加力耶不然者何壮观若斯之盛也易曰王公设险以守其国信矣哉若为天下之枢机万世之阃阈者非兹关而莫守也因陈其规是为蓝田关铭
　　天辅唐业地造唐关千岩作鎻万嶂为拴难图其形莫状其秀双扉未开天地如斗轧然昼启人流如济似画秦国铺于马底崄不可侵唯王之心矧夫兹关独可规临
　　两观铭　　　　　　　　　陆防
　　两观雉门虽僭天子圣人在朝奸佞诛死奸首掷地奸血如水政不得乱国是以理下及千祀浇风四起内荏外贤举世称美赫奕皇都象魏天倚岂无奸邪佩玉蘂蘂【左传作橤橤】圣人弗生两观如砥以石镵辞着于阙里
　　文选楼铭【并序】　　　　　　杨　防
　　文选楼者梁昭明太子选文之地时逾四代年将五百清风懿号蔼然不冺况广陵乃隋室故郡遗事斯存求之于今陈迹尽灭斯犹巍巍久而益新其不由以学而立道者道则不朽以文而经业者业则不磨乎农子经于是楼提笔路絶且虑夫不文不典者肆而处乃泣以铭云
　　峩峩万宇匪歌则舞羙哉此楼独以文脩自由名贵不以华致虽超千古靡有顚坠孰堪其登必精必诚孰可以居必贤必明无聚优以为娱无习伎以称荣吾恐其素徳怀辱于防防





　　文苑英华卷七百八十八
　　钦定四库全书
　　文苑英华卷七百八十九　宋　李昉等　编噐用
　　刀铭三首
　　唐北京崇福寺铜钟铭一首
　　太清观钟铭一首　　　素木盘盂铭一首越州华严寺钟铭一首　兴唐观新钟铭一首陶噐铭一首
　　洪州大云寺铜钟铭一首
　　泗州开元寺钟铭一首　陆傪【一作陆参之】槛铭一首
　　盘石铭一首　　　　　二铭二首
　　后二铭二首
　　刀铭三首　　　　　　　　庾　信
　　风伯吹鑪云师炼【一作链】冶铁朝流金精夜下价重十城名髙千马
　　千金颖合百链锋成光连斗气动山精身文水动刃古珠生
　　斗精遥降山灵下从水文千曲蛇鳞百重燕砥敛刃蜀水开锋气生分景环成屈龙
　　唐北京崇福寺铜钟铭【并序】　吴少微
　　夫钟者梵塲之信皷也聚万法者莫大乎信皷是故佛置信皷所以穷逺究微一切贤圣恒河沙类者也所以开教设敬使天下之人善劝而淫惧也所以制鬼神之端而魔魅不得闪其人【疑衍】奸义刹【一作杀】不得载其毒也故以听则不惑以念则受福者信皷之谓矣洞夫树之而不朽功【一作攻】之而不匮飏言曰皇后之旧业【一作叶】也飞龙在天载华厥号殿赩翼庭煌煌井甃不改耽耽万构有钟在堂窕而不漏越相公御史大夫钜鹿魏元忠仗旄钺振金皷发秦兵河率利伐猃狁钩车逐而北之于是休兵十月入自禅关闻钟声薄而观之曰斯一皷铁也曷以昭苏羣聋光响皇梵愿税金紫之秩贾梁岷之铜张而镛之俾兵【一作碑丘】哮吼埏周俶字【一作叔字】防东郊不开公于是再有卢龙之役天子申命执金吾南阳张公仁亶以魏公之事端尹北京保厘府戎左右梁叶纂铸洪噐庀工虑钧涂坯堪劂壤象晞炭坠宣火房飞亷扇囬禄金光轹铅液注煎凖沸渭烂烻烘赫爇重云焮寳界欝攸而不可向者句有日矣廼撒乃相制作可观尝试而铿之声闻于天得未尝有大而不槬敏也长而不掉正也周而无瑕忠也扣之则应信也大扣则麤厉而猛奋勇也小扣则清逾而温韵仁也刚而为圜天也含章而贞地也非夫虚【疑】妙纯粹幽赞而不测者孰能致于此故良冶歔欷羣眞恞跃自相与建髙台于西厢殚土木之瓌峻赫如也则俯绋以累之攒栾以扛之千人引万人唱大力斯防乃登夫悬焉猛虎赑负以奋翣长絙制【疑作掣】曳以縻【疑】四缁用壮是拒是考始作也锽锽乎双城井陌震来虩虩少纵也惊逺而惧迩山讹而河泄蹶狂故顔　【一字鱼疑】啜尔其乱也天地殷雷霆鬬鱼脱渊羽膋雊虥駮栗栗而汗涸况貔虎与百兽夫其终也戢怒游威春容将尽乆而不絶雄雄乎无间北方之强能与【疑】罔不谛聴而求时夜于是旭旦之音达而人用悛惕伐虞泉而人悲衰老鼔昏定而人悮烦爱【一作受】霄中哉人释其病昧爽哉人窒【疑】其意欲总九围而利万有者勉是夫初大夫之祷施也人咸曰休哉夫美而不称君子以为诬矣若二公美莫不可歌也则其畴离之颂曰
　　佛说撞钟本三声昭防百众持六情厥有咤王爱轮【疑】割故我长击以防脱因而作偈演之曰一救防狱汤劒时二救饿厉释缧饥三救六畜报愚痴四救修罗勇且疑凡铄坚刚十耗一我金再链溢【一作滋】百镒巍巍神力谁其尸大道至感曰诸佛【此铭序多不可解疑有脱误】
　　太清观钟铭【并序】　　　　　苏　颋
　　大矣哉钟之为用轩辕氏和音乐【一作听】之夏后氏陈义听之此皇王所寳也太微君上眞抚之紫虚君方抚之此仙圣所珍也国家诞发元系丕承景业【一作耀】与时偕行惟道则佑以太清观金庭晃朗玉京崇絶七映严餙四时洞开戞云璈椎雷鼔尝有之矣然而陶铸三品大造融于得一范围四名大空合于吹万其鳬氏鸿钟欤工以思专神以响防钟【一作鑪】用乃息噐或云【一作】聚攫蹲兽而俯【一作旁】捧俨旋虫而上扶号逺则传声希以节广于已日普集诸天契九仙于福堂起六幽于苦海重以珍珠为阙瑠璃作地皓魄初满清霜始飞近召香童遥徴羽使时环而载击载考律应而不舒不疾西升路接韵闾阖之清【一作秋】风北斗城连含未央之夕漏非与其至妙孰臻于此乎在昔图旂常勒彞鼎者所以建功树善纪徳昭亊未有万人斯和倾耳归眞四魔是革调心服道彻于千界扬我巨唐之声悬于亿刼齐我巨唐之筭安可不篆于铭铣者哉其词曰
　　碧落朱宫兮欝其崇金振玉扣兮殷而鸿九枚是献兮百神工成之不日兮铿乘风声无已兮福无穷
　　素木盘盂铭【并序】
　　先天嵗夏五月颋防恩防传还洛京时韦祭酒丈人任膺居守尝撰素木盘盂分诸好事颋既至丈人垂眷犹昔衔衣抚孤得拜清顔诉穷欵于此矣他日复徃又以木噐谓【疑】之亦颁斯惠岂散则当弃木有先容而见知岂朴则能坚噐有晩成而获赠覩以为诫仍邀作铭退而力鄙惧不如命
　　山有木兮全眞而生君子噐之审而用【一作用而】成浑则不矫受则不盈辩【一作辨】以文直牢因素眞抱朴委性诫奢逺名虑终谋始能合道精
　　越州华严寺钟铭【并序】　　　李　邕
　　有同乎源播厥者伙哉沿之惟轮则终列大辂革以穴处则崇构夏屋译梵言于华学象楗槌于景钟从来乆矣观其聆妙音奬誓艾苦趣警禅门劒轮【疑】在空法众斯集镛之时义大矣哉郡司冦北平杨公沙门师萌抵净根保耳【一无此字】界妙有忠为迦维之业坚朴象正之钧尝慨灵越乐郊勾吴通邑虽经行大壮塔庙艺释训乃首唱羣吏传闻庶氓合听悉心聚粮殚币铄文马以庀制骧羣龙以范钟撰祥时歴令日倾郛鄙毕缁黄举帆云屯击毂雷动百身勇施累赞愿言者计以万亿然后陶人亊炉火正防冶风伯鼔槖乐工杨嬉【疑】焕乎鼎陈蔚焉丘峙手舞者翳景称庆者振林迟明藏功亭午卒业于是层台大起雕簴悬列鲸鱼咤怒以震击蒲牢跧曲以骇噭隐天纲謍地理刹那昭应一念信心有无识生幽执鬼物莫不休复净域贞观眞谛矣有若大者不槬小者不窕则州鸠之听曷以臻其间欤其词曰大雄立号兮考彼华钟震发三界兮以觉其聋俾我羣动兮不罹厥凶君子是象兮载铄载镕弥亿斯年兮罔有天镛
　　兴唐观新钟铭【并序】　　　　权徳舆
　　声为阳所以发越金尚羽所以清彻故鳬氏工焉法噐成焉门揭焉与夫乐出虚铿立号同其功用而信响受祉之说倍焉兴唐观新钟者观主道门威仪太清宫供奉郄尊师彝素之所创也是观经构之初与旧钟俱当开元甲戍距今七十有七嵗哑缺毁弃法音不嗣乆矣师有环中火辩为道流龙循其照观其妙法自然无为【八字集作观其妙然后无为】而无不为所以恢功愿力诚脩而物应言发而响防上士仁人展其助飞亷回禄理其具精乎六齐合以万数以心齐以神遇槖地籁腾天光无害金无耗气不窕不槬不石不播于是登簴在悬希声殷然小大随扣昏昕警众周六虚而洞三界投九幽而清五苦皇都人士游者萃者感于耳和于心躁者静者悬解师之善利利物可胜道哉古者林钟景钟皆铭其功儒氏之典也推类以镂文字师之心也铭曰其动也悬而【集作如】天其用也虚而圆雷大音兮集羣仙福元后兮斯亿年铿訇响亮鸿都前上入防兮下彻泉然后舂容销散兮返万物于自然
　　陶噐铭【并序】　　　　　　　欧阳詹
　　常侍论于长者儳有之曰近代之作玉杯丽则丽矣愚以不如古之人【集作人之】为陶长者韪之以为知言退而思其所自多亦不泰【集作沗是】伊人之誉噐以利用道从易简利用者贵无徃而不适易简者取立功而匪勤今天下【集有之字】至富者土也不劳而成者火也夫陶掬攘【集作壤下同】之【集作以】制焚烝以凝就其不劳因其至富不莹而氷清珠睍【集作皖】不鍜而金固石坚一工致功千室以给觳鬲罍甗瓶缶杯盂大穷担头【集作石是】小极圭撮经鼎镬而自若在燀而莫渝满堂絶侈靡之讥极【集无此字】提絜无剽杀之患其功则易简也其实则利用也其藏又保安也易简二仪之理利用五行之本保安立身之方执人之方履物之本从天地之理此三皇五帝所以内户不扄外户不闭无为之徳所由生也岂夫玉杯之独劣其余孰得而俦焉则刓材搜璞穷山越壑磨砻雕琢铸链丹雘力尽终年之功财殚不訾之产量才斗合质忌汤火富【集作寘】家得奢盈之讥【集作议】中怀生贼害之累其功则非易简也其实则非利用也其藏又非保安也悖二仪之理违五行之本乖立身之方此夏桀商纣所以人人颇邪比屋可戮亡身之祸所由生也省费鲜劳皆备于物徳且如彼而人贱之烦人蠧财不周于用祸又如此而人贵之乆矣哉世之迷乱【集作也】物有贱而可贵亦有贵而可贱惟贤者能审之小子不幸亿而有中诚背常人之见敬为铭以广之铭曰
　　黜污易杯圣人制噐易简作程利用为贵稽诸徃载陶【集作极】实攸兴裁因掬攘成假焚蒸不雘不丹不雕不刻自【集作日】结金坚天然氷色财无害产功非殚力量画洪纤周穷幽仄物有千金相异我取不费为利用【集作物】有积巧【集作功】相崇我取不劳为工物有患汤忌火我取徃无不可物有剽杀焚躯我取怀藏不虞心存目视奢寻彼至堂【集作室】满堂盈侈莫我生省庸周用所贱谓何贾害勤人所贵者那可贵不贵物戾其类失类曰昏虽隆必坠可贱不贱物得其选得选曰明虽幽必见上唯五帝下洎三王实有以兴实有【集作亦有一作实可】以亡蚩蚩百工孰若我陶敬铭有噐永告滔滔
　　洪州大云寺铜钟铭　　　　独孤及
　　参变化孕律吕和神人莫疾于声故天地以雷震万物人以乐节八风佛土以钟警六时天造圣作同符异贯自眞乘开设其轮三转像教不坠而法鼔之制在焉【三字集本文粹作制存】彤彤莲宫于江之濵万井在其前善恶兴乎人将欲诞敷我法音啓廸我善根【集有我字】是以作万钧之钟大其噐所以昭其度也侯谁尸之长者杜海洎此方上士释【文粹作精】法观释法【二字集作精】鸾与比丘众百三十有五人实果其愿将办所作于时火官金工循【集作脩】厥戒令范【集作法】隂阳九六之数以合造化均薄厚侈弇之齐以谐清浊聚精防神鸠工于其间誓既达昏疑皆破故众心如城施者成【集作如】市大悲之感与万灵接【集有况字】祝融囬禄髣髴交应越五日【集本文粹作月】辛丑新钟成于是此邦民大和防膜拜纵观川塞衢隘【集作盈川塞衢】亿兆谛听鲸鱼乃发訇然如扶摇号而万窍怒霹雳作而崇山破在坑满坑在谷满谷金界岌峇若震若荡【文粹作荡】既而抝怒散涣与廻飚俱激度越【集作越若】大千周流六虚经于禁【集本文粹作严】城入于梵宫徘徊乎霜天凌厉乎清夜千门彻万户警鱼龙皆奋虫豸不蛰于是聆其音者贪騃迁善聋盲知方识浪安流地狱清凉咤王解形刀轮摧藏严乎心者闻声以知受观受以悟法若露清耳根镜照身业彼金鼓声气木铎狥路整众孚号方斯陋矣盖圣人道以劝善因善以建法作法噐以为天下利利者教之果法者教之因善者教之宗我钟我悬是训是崇世界有极大音无穷
　　泗州开元寺钟铭【并序】　　　李　翺
　　维泗州开元寺遭罹水火飘【集作漂】焚之余僧澄观与其徒僧若干复旧室居作大钟贞元十五年厥功成于是陇西李翺书辞以纪之
　　八月梓人功既休戊寅铸【集无此字】大钟成先时厥初罹于天葘波沉火燔既浮为薪既蜚为尘澄观之初恢复其居革旧而新环墉如陵台殿斯严乃三其门俾后勿逾其徒不哗咸服其勤有加于初屋室既同乃范乃镕乃作大钟乃悬于楼以鼔其时以警淮夷非雷非霆铿号其声淮夷来警【集作惊】上天下地弗震弗坠大音无斁千僧戮力愿昭其绩乃铭于石
　　陆傪槛铭
　　昼日居于是穷性命于是待賔客交其贤者亦于是有客李【集作曰】翺铭于是
　　盘石铭【并序】　　　　　　　白居易
　　大和九年夏有山客赠余盘石转寘于履道里第时属炎暑坐卧其上爱而铭之云耳
　　客从山来遗我盘石圆平腻滑广袤六尺质凝白云文拆烟碧莓苔有斑麋鹿无迹置之竹下风扫露滴坐待禅僧眠留醉客清冷可爱支体甚适便是白家夏天床席
　　二铭【并序】　　　　　　　　罗　衮
　　黄帝作巾几之法孔甲有盘盂之诫太公陈觞镜之铭所以昭成败而防遗阙也衮不敢追迹圣贤輙取枕杖二物而为之铭亦贱士区区【文粹作亦古之贱士不忘君臣】之分也
　　枕铭
　　或枕或欹有安有危勿邪其思
　　杖铭
　　身之疲杖以扶之国之危贤以图之
　　后二铭【并序】
　　前惟王者之义无所不正或得贤以反国既作枕杖二铭以风复念时人歉于自脩卒违善反祸或侈满不能长嗣因亦铭诸栉铭诸门以劝
　　栉铭【卢仝集作梳铭】
　　而有发旦旦思理有心焉有身焉胡不如是【文粹作人之有髪兮旦旦思理有身兮有心兮胡不如是卢仝集作有发兮朝朝思理有身兮胡不如是】
　　门铭
　　金枢玉键何足牢止盈脩徳后必髙



</div>
    <div class="pagination">
<a href="文苑英华_page569.html">上一页</a><span>...</span><a href="文苑英华_page565.html">565</a><a href="文苑英华_page566.html">566</a><a href="文苑英华_page567.html">567</a><a href="文苑英华_page568.html">568</a><a href="文苑英华_page569.html">569</a><span class="current-page">570</span><a href="文苑英华_page571.html">571</a><a href="文苑英华_page572.html">572</a><a href="文苑英华_page573.html">573</a><a href="文苑英华_page574.html">574</a><a href="文苑英华_page575.html">575</a><span>...</span><a href="文苑英华_page571.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
