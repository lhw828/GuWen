<!DOCTYPE html>
<html>
<head>
    <meta charset="UTF-8">
    <title>宋文鉴 - 第 71 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文鉴 - 第 71 页/共 75 页</h1>
    <div class="content">　　惟公心符于迹实称其名包含蕴蓄见于力行顷在并府参详机务韩侯于宣城彼西土发民四万以踵其武将臣依违莫敢或牾公曰不然深入贼所师干之用兹亦焉取振旅言旋书可挿羽毋空我师秪以饵虏我言有成帝用嘉止陟于陪属亦既显仕士有险虏寘人危机媢彼技能掇于文词童譍孺防羣舌毛起公独营之卒免于死明明天子从谏如流爰属星变直言是求敢谓臣隣不臧其谋厚敛竭作变则有由擢尹王畿剖烦折微游刃砉□风颲霆飞曾未百日狴犴告空夷人骇观邦史奏公遗书上变蔓延无辜公摘其奸弭于须臾丘封万计终以不徙请师文王掩骼埋骴乃发搜慝乃治强梗贵幸侧目权豪敛衽遂跻丞辖天子是毗正人所倚细民所腓有夏多罪天命徂征鼠奔鸟窜师老于行皇帝震怒载整其旅简期授材恢我疆圉内焉卿士噤不一语外焉方镇则惟所举公力如虎公乃有陈岂不来威眷此下民皇帝曰都汝惟可信一言罢师天子神圣其惠伊何曰蠲其逋其恕伊何曰缓其狱忠烈允着仁风载穆孰是勲庸而不公属法吏沾沾吹毛刻骨陵借衣冠狐防豕突有如公者致于弹文竟坐婪墨废其终身粤隽在下实公贻耻勿俾堙沉式糓以位孅佞截截心折胆落嫉公居中肆是谗謞出领大邦曰升与青周旋杨雍晚殿宇并政尚寛大存鳏吊肆靖我境其隠如城公在帷幄恩威延延彼蠢者羌毋取犯边施及卒伍以至降虏祝公百年稽颡蹈舞胡为遇疾奄见殂殁畴昔起之以定王国于皇圣君谁适谋矣哲人云亡梁木隳矣蚩蚩之甿靡所依矣街祭巷泣嗟何及矣维昔不肖往官江濆龙蟠凤翥始见伟人平生知已世无拟伦执手上堂得于逡巡匪惟知之抑又存之保厘我躬燕及其私自时契阔亦复流离川涂阻越梦寐懐思旌斾北来言适大卤迎拜霍丘笑言如故恩斯闵斯公意愈隆引寘幕府献醻从容谓公夀康归相天子乃今防防声采顿委大明在上品物在下巍巍堂堂遽即长夜我心伤悲公塟有期念非古人懐禄在兹旒车髣髴与公永违致彼薄奠有愧公知呜呼哀哉
　　祭范德孺文　　　　　　　　　毕仲游
　　曩嵗识公灵武之城公貌既伟公气亦英黄河瀚海间闗共行公矜我戅我知公诚遂同夷险期以死生其后公显铿鍧有声既显而贵隠然大名帅庆帅延帅熈帅并武夫悍卒怖若雷霆军师老将心服其宁属□听命甘从使令四路十年不知有兵及公伊洛以严辅明下教既悉擿伏亦精洛城万室千里为畇家家畏公如公是隣宿奸巨猾魂褫魄沦击断取舍莫知其因遂皆敛手以公为神凡人之情侥幸苟得公独裁之如穴被塞凡人之情好寛喜逸公独检之规矩防墨宜其不怿而以为病乃独懐公式歌且咏岂其施设逺而难窥人乐其大而忘其私不然则公不足为竒矧公门戸奕世显荣太师为父相辖为兄公又崛起岋嶫峥嵘宜继三人秉国之成而公一废十有八龄公废于家匪公匪卿二边倚重犹如长城人言公复士夫修兴人言公用夷虏震惊公复之日万耳皆倾复未之用公而已薨呜呼哀哉吉人今丧矣胸中之竒包而往矣威名气像岂可为矣予末小生将何依矣恸哭于野出相送矣追念平昔恍如梦矣呜呼哀哉
　　祭陈了翁文　　　　　　　　　游　酢
　　呜呼陈公万夫之杰太虚无尘心凝知彻经纶大猷如挈裘领灼知几先绵作炳虑逺而知者疑言危而弱者警蓍有稽可观而省呜呼陈公知事道而已不知鼎镬之临其颠也知徇国而已不知蹈穽之横其前也阨之白首而气愈和蹙之死地而志愈坚处约弥久妻孥裕然畎畆念忠顶踵利物人疑其为墨平生拯饥任重一身吾知其为稷行道之人闻者心恻意者天将降之大任而空乏其身耶意者吾君将追念其笃诚发独防而收之以泽斯民耶呜呼孰谓流离川涂邅回万状而沦于淮楚之濵耶呜呼孰谓谋可以托心膂力可以任股肱而志愿卒不伸耶浩浩元精惨不知其因耶嵗首之书后计而达孰书一恸骨惊心折呜呼陈公葢将有哲人能尽知而贤之有志士能慷慨而言之有仁人能经纪其家而存之有良史能具载其实而传之区区鄙词曷足以涉其流而诉其源乎寓奠一觞聊荐悃愊东望伤怀泪落横臆尚飨
　　祭程伊川文　　　　　　　　　张　绎
　　呜呼利害生于身礼义根于心伊川此心丧于利害而礼义以为虚也故先生踽踽独行于世众乃以为迂也维尚德者以为卓絶之行而忠信以为孚也立义者以为不可犯而达权者以为不可拘也在吾先生曾何有意心与道防防然无际无欲可以系羁兮自克者知其难也不立意以为言兮知言者识其要也德輶如毛毛犹有伦无声无臭夫何可亲呜呼先生之道不可得而名也伊言者反以为病兮此心终不得而形也维太山以为髙兮日月以为明也春风以为和兮严霜以为清也在昔诸儒各行其志或得乎数可观乎礼学者赖之世济其美独吾先生淡乎无味得味之真死其乃已自我之见七年于兹含孕化育以蕃以滋天地其容我兮父母其生之君亲其临我兮夫子其成之欲报之心何日忘之昔先生有言见乎文字者有七分之心绘乎丹青者有七分之仪七分之仪固不可益七分之心其犹可推而今而后将筑室于伊洛之濵望先生之墓以毕吾此生也呜呼夫子没而微言絶则吾固不可得而闻也然天不言而四时行地不言而百物生惟与二三子洗心去智格物去意期黙契斯道在先生为未亡也呜呼二三子之志不待物而后见先生之行不待诔而后征然而山頽梁坏何以寄情凄风一奠敬祖于庭百年之恨并此以倾
　　祭郑庭诲文　　　　　　　　　毛　滂
　　石梁郁然上有佳气下走清湍昔闻异人相携盘桓寥寥至今渔樵所安尚意山间人必有异下乃君庐长【缺】甲第记初识君在稠人中孤熊傲兀知不可笼一见倾葢定交尊爼岂唯姻聨气则相许予才阘茸寡谐于世所赖得君差彊人意奋然髙谈气葢一座有非吾曹瞪目欲唾君真伟人秀睂竒状使当卒学仕必人上退托于酒日饮亡何羽衣岸巾枕麴而哦小诗立成晚更婉熟不朴不园元和賸馥挥金如土结客如市逺韵翛然形骸之外名利之徒其隘如发败意苦心十居七八开口一笑人生能几君醉不知笑以没齿君年不足行乐则过胡用百忧齿摇发堕曩予西征相酌以酒酣歌悲壮起舞为夀予为此别行当来归当益酿酒从君傲嬉予归酒熟君不复临有佳风月如聆车音荐酒君堂予目然呼君不闻是岂猝泯









　　宋文鉴巻一百三十四
　　钦定四库全书
　　宋文鉴巻一百三十五
　　宋　吕祖谦　编
　　祭文
　　祈雨祭汉景帝文　　　　　　　欧阳修
　　县有州帖祈雨诸祠县令至愚以谓雨泽颇时民不至于不足不敢以烦神之视听癸丑出于近郊见民稼之苖者荒在草间问之曰待雨而后耘耔又行见老父曰此月无雨嵗将不成然后乃知前所谓雨泽颇时者徒见于城郭之近而县境数百里山陂田亩之间葢未及也修以有罪为令于此宜勤民事神以塞其责令既治民狱讼之不用又不求民之所急至去县十余里外凡民之事皆不能知顽然慢于事神此修为罪又甚于所以来为令之罪惟神为汉明帝生能惠泽其民布义行刚威灵之名照临后世而尤信于此土之人神其降休以答此土之民之信
　　祭城隍神文　　　　　　　　　欧阳修
　　雨之害物多矣而城者神之所职不敢及佗请言城役用民之力六万九千工食民米一千五百石众力方作雨则止之城功既成雨又壊之敢问雨者于神谁尸吏能知人不能知雨惟神有灵可与雨语吏竭其力神祐以灵各拱其职无媿斯民
　　祈雨祭汉髙皇帝文　　　　　　欧阳修
　　吏有常职来官于滁者不三四嵗而易也神食于此无穷已也神与吏于滁人孰亲且乆孰宜爱其人之深也滁人敢慢神而犯威灵也其畏信勤事于神也吏于凡小事犹皆动有法令约束违则有罚孰若神之变化不测而能与民转灾为福也吏朝夕拜祷弥旬越月而无感动神之召呼风云开阖隂阳而役使鬼物顷刻之间也今民田待雨急矣吏知人力不能为犹竭其力而不得已况神之易为也况滁人畏信勤事之久而亲神宜爱之而又有可以转灾为福变化不测之能也吏谁敢与神较而修輙以此为黩者葢哀民之急辞也其政不善而召灾旱又以为黩神宜降殃于修而赐民以雨使赏罚并行而两得也民之幸也修之愿也
　　北岳祈雪文　　　　　　　　　宋　祁
　　自冬无雪大寒不效宿麦枯槁涉春之仲土偾冻泮天极愈髙暖气蚤来厉鬼挟疫以中齐人寒咳僵作赭埃防田耒耜弗施夫家愁叹疾首无诉并待饥虗臣荷二千石印绶克长此邦部九州军地幅员千里民有不获匪臣孰同临政不敏御下弗明事神不防怨诅誊布为疾为旱职臣所召向者已遣府从事投诉祠阙冀防嘉生而涉月跨嵗大和郁终风连朝云合輙披臣日者自省不知所救惟身多罪蔽暗懦愚非帝所赦不敢逃诛斯民何辜罹此亢厄孩耋相持驱就困穷有仁如帝而不埀闵侧闻古诸侯祭境内山川以山川能出云为风雨见怪物福庇其下而血食之自侯以降养牺储醪跽伏进荐或禴或尝不敢有贰以能为之主也惟帝所主乃州之望何材不取何变不储然则蓄而泄之沛润千里振洗惔焚奋张叶牙滋液流浸启侑有年是岳所以主而州所以为望也人能事神神能庇人方穷而诉必见哀情物薄请丰所持至诚
　　祭左丘明文　　　　　　　　　黄　晞
　　噫嘻呜呼天地何私钟材特殊胸罗万象器函八隅尧形舜骨禹步汤趋巍巍左丘千古德孤周孱鲁恗玉石混渝何王何侯何主何奴鬼哭朝阳狐巢国都丁艰愤辰闭目涕裾捉简磨铅申杼踟蹰仲尼经之神居纬诸百王千法电熠霞铺浮忠暴孝窜奸磔防弗官而赏弗斧而诛云龙谲诡麟凤怡愉星纪二十鳞如灿如后俗荒醉履揵迷途跬步咫尺荆棘扶疎邹夹公谷不式不谟侵官盗位犯禁罹辜指白为赤惊聋骇愚太阳无色残灯有余惟圣作古降圣冀区四子于是折言厚诬仲舒刘向习异牵拘病在膏髓徒信皮肤有汉后叶方漏本书子骏元凯怒气虹舒赤地申力横流展图大年倐臻平原罔虞凛然千祀清风袭予时移事逺迷终反初陆淳啖赵信吠空虚黄踵成习夸紫乱朱方孩踯躅作气跦跦骨干葱弱吻龈乳濡张唇哆齿哃嚅狂圣姝厉齐镳并驱蚓口蝉腹性禀只且张皇受纳毫芒碎铢孰先而师孰后而徒更唱迭和蝇喧蠓吁噫嘻呜呼有枭者子食母含腴有枭之士为儒贼儒古人有法碪尔之躯少宰司冦木偶尸蛆折劔尺铁土蚀阶除徬徨观者血迸睛枯嵗次庚寅假道曹墟秀领参天苦雾纾寤寐晷刻肸蠁符惊醒感嗟肃斋造祠酌水投文噫嘻呜呼
　　祭马当山上水府文　　　　　　吕　诲
　　惟神道灵水府雄据长江济物利人载在祀典然风波重阻帆樯交防物货迁者商人之利也又如冐官贩墨侵渔下民重装以还者贪利之吏也是皆行险徼幸日进千里而不知其径者利汨于中岂计于险易一有倾覆固其宜矣至若舻尾相衔率钟致石逺奉公上固有期防岂得已者又况忠臣义士忘躯报国一言忤时谪斥万里虽塟于鱼腹未厌仇人之欲与夫徇福诚异趣尔意天地设险阻舟檝济不通皆有所谓神据险阻受国封爵济物利人福善祸滛乃其职尔今狂蛟肆怒乘风鼓浪恣其覆没阽危若是果威灵不能制耶彼安济者皆其幸耶诲六年中再得罪沿泝上下者四移麾晋阳舟次于是适值风涛几为沦溺三日未霁故具牢醴祷诉所诚神其监焉
　　诸庙谢雨文　　　　　　　　　曾　巩
　　吏之罪大矣一切从事于谨防墨督赋役而已民之所欲不能与所恶不能去自恕以窃食不知其可媿安能使隂阳和风雨时乎故若巩者任职于外六年于兹而无嵗不勤于请雨赖天之仁鬼神之灵闵人之穷輙赐甘泽以救大旱吏知其幸而已其为酒醴牲饔以报神之赐曷敢不防维神尚终惠之使永有年则神亦无穷有依于人
　　福州鳝溪祷雨文　　　　　　　曾　巩
　　嗟呼旱也谁则为之芄芄之稼将槁而萎嗷嗷之众曷望而依为闽属者冦贼之罹逮其既附我士已疲余丑成羣百十睢睢跳浪出没负力乘巇亦有为渠诸偷所推相望碁布未受馽覊室家莫宁逺近以疑我畜以柔亦震以威从有法赏不从系累或扰而序或就纆徽逮嵗朔易荡定无遗山林夜行笑语追随吾人即安含糗而嬉士马亦奋桓桓骙骙天子圣德海邦是绥维此海拜初亦难饥今宇宁矣师征始归今食足矣廪实尚徽若嵗大熟如梁如茨如陵如坻自公及私狱无讼系里无盗闚式于永世方始在兹今此大田既硕而齐俾不卒成孰忍为斯神有灵迹国人所祗神有显号天子所跻萎能起之槁能泽之胡能有余敛而不施我用卜日蚤驾以驰即告潭侧尚其听之攘除骄阳腾云彍霓播为甘液霈洒淋漓俾农有秋百物具宜熄偷与争长置刑笞人于报事岂有斁思
　　始定时荐告庙文　　　　　　　张　载
　　自周衰礼壊秦暴学灭天下不知鬼神之诚继孝之厚致丧祭失节报享失防狃尚浮图可耻之为杂信流俗无稽之论世代寖久习为厥常载私淑祖考遗训圣贤图书嵗耻月慙朝愤夕惕比用瞻拜愧汗不容自安窃自去秋以来稍罢无谓节名闾阎俗具一用拜朔之辰移就新荐然而四时正祀尚未讲修礼谓士有田则祭无田则荐祭用四孟荐用仲月载于秩命乃视天子中士当用四仲择日申荐成礼故议自今春二月为始决用四时分至之日举行常仪然尚惧采择之未明括俗之易骇或财用不足或时不得为未免杂用防味燕器参从近事遽尔变创要之所安恭惟考妣恩明尚赐矜享间未尽仍幸稍益改修方嵗之初不敢不告惟赐鉴谅幸甚
　　生擒西蕃鬼章奏告永裕陵祝文　苏　轼
　　大狝获禽必有指纵之自丰年髙廪孰知耘耔之劳憬彼西戎古称右臂自嘉祐末木征扰边至熈寕中董氊方命于赫圣考恭行天诛非贪尺寸之疆葢为民除蟊贼遂建长久之策不以贼遗子孙而西蕃大首领鬼章首犯南川北连拓抜申命诸将择利而行旋闻偏师无往不尅吏士用命争酬未报之恩圣灵在天难逃不漏之网已于八月戊戌生擒鬼章颉利成擒初无渭水之耻郅支授首聊报谷吉之寃谨当推本圣心益修戎畧务在服近而来逺期于偃革以息民仰冀威神曲埀昭鉴
　　祷雨社稷四首　　　　　　　　苏　轼
　　噫我侯社我民所恃祭于北墉答隂之义阳亢不反自春徂秋迄冬不雨嗣嵗之忧吏民嗷嗷谨以病告锡之雨雪民敢无报【社神】
　　神食于社葢数千年更歴圣王讫莫能迁源深流逺爱民宜厚雨不时应亦神之疚社稷惟神我神惟人去我不逺宜轸我民【后土】
　　农民所病春夏之际旧谷告穷新谷未穟其间有麦如暍得凉如行千里弛檐得浆今神何心毖此雨雪敢求其他尚悯此麦【稷神】
　　惟神之生稼穑是力瘽身为神尚莫顾惜矧今在天与天同功召呼风云孰敢不从岂惟农田井竭无水我求于神亦云亟矣【后稷】
　　祭战马文　　　　　　　　　　路　振
　　咸平中契丹犯髙阳闗执大将康保裔略河朔而去天子幸魏遣特将王荣以五千骑追之荣无将材但能走马以驰射为事受命惟怯数日不敢行伺贼渡河而后发贼有剽淄齐者数千骑尚屯泥沽荣不欲见敌遂以其骑略界河南岸而还昼夜急驰马不秣而道毙者十有四五天子悯之遣使收瘗焉因作祭文曰房驷之精降为骊骍泉水呀风流沙激庭虎脊孤耸龙媒鸷狞丹髦晓霞的颡秋星茀方着干宜乘旋鹰巉胪角起方眦珠明尔其絶塞草荒八月陨霜毛缩蹄研筋舒脉张兽恶恐噬虬狞欲骧喷沙散沫千里飞雪戎人负纼武士索铁前遮后突雷动地裂忽挽一而制百终伏挝而授絏戎官劬劬嵗入劵书蹄累累通乎鬼驱名驹大衔尾入塞劳其酋长节以驿侩蜀锦吴缯积如丘陵马归于我也重币入于彼也轻于是络黄金之羁浴天池之波鼓鬛云衢弄影星河或踶而齧或齅而吪蚕申禁驵骏何多帝念神物来经逺道阅之于内殿养之于外皁饮以玉池秣之瑶草穷冬虏尘入我河漘羽书宵飞龙驭北巡选仗下之名马属阃外之武臣雕戈电烛禁旅星防授以长策帅以全军将士怒兮山可擘猛马哮兮虎可咋向嚄唶之无勇反迁延而避敌氷霜凄凄介甲而驰不饮不秣载渇载饥骏马馁死行人嗟咨委天骨于衢路返星精于云雾报主恩之无及齐戎力而何悮生刍致祭敝帷成礼瘗于崇冈全尔全体马如有神知帝之仁呜呼
　　諡议
　　赠尚书右仆射孙奭諡议　　　　宋　祁
　　愽士宋祁议曰仆射清明庄重体柔而用徤惕和吸精储为英华在布衣韦带有深沈不器之韵缓玦弹冠賔于王门是时宋兴四十余嵗天子上文向学开太平之原薪槱髦士充布台阁而未有卓然以儒名家仆射由经生愽贯前载乃以诗之多识书之知达易之肆而隠春秋之婉而微礼之肃雍乐之易良参劝讲授为荐绅倡始执据圣道洮汰羣疑斗杓所建遂成寒暑珩璜所触自然宫征歴官上庠居为时宗既而籍内禁阁践諌省駮曹之任入进其规出诡其辞批鳞罔惮职衮无阙在蹇王臣匪躬在説命朝夕纳诲惟仆射举之爱莫助之属今上濬明厥初物色旧老实膺丹书之问进对华光之涂用阶告猷式克隮圣桓荣稽古寛中论惟仆射有之是以似之及宸幄归道安车税驾天文褒饥士伦嗟挹俾耆而艾以殁元身大君废朝行路相吊赙布所须一出长府密章加等昭饬下泉信乎令终之髙显大雅之明哲矣谨按諡法体和居中善问周达曰宣如仆射处躬弥冲在丑忘竞不居物累不为盗憎其让如范宣其慎如子孺能体和矣内治家事外施邦政接士无貌言祝神无媿辞恊用通介时其进退能居中矣行成束修节贯华皓终以硕望显升师臣其所荐士皆足以经哲秉猷敷贲皇极逊逺时誉常如不及以年得谢向考终之福生平素守鲜如晨葩信善问矣建白防次百余篇传经见义质圣行逺藏于册府副在家楹推明则董仲舒愽洽则刘向其周达矣节惠知行请諡曰宣谨议
　　张忠定諡议　　　　　　　　　刘　敞
　　太常礼院諡故礼部尚书张公曰忠定太子中允直集贤院同判吏部尚书曹刘敞覆议曰尚书布衣之时任侠自善破产以奉賔客而借躯报仇往往过直及读书为文折节受学则爽厉明白务求道直至于策名试吏俶傥奋发思自见于世不令已失时葢有古贤之风而神宗圣考知人善任使每尽其用虽专防于外而上不疑此其所以感激慷慨能成功名者也夫英伟卓荦之人固自负其材可以意气忠信结而不可以禄位货利取也尚书再在蜀及佗临涖皆朝廷所倚重或兵荒之余而言听计从德泽下流民到于今称之葢君之图任一则士之报施重不其然欤自宋兴以来且百年言治者甚众其直已以事上尽心以抚下生有荣名死有遗爱者尚书殆无与并焉末年以疾害于朝谒不至大位士君子以为恨今主上甄德念功使有司追赐之諡而曰防方公正安大虑窃以谓无间然矣请从愽士之论以充太史之録谨议
　　赵僖质諡议　　　　　　　　　刘　敞
　　议曰春秋之议视逺物者见其形不见其容听逺声者闻其疾不闻其舒此褒贬之审也少傅公歴事三朝尝列四辅谋谟之益施为之效葢多有矣然而入则极论出则诡词是以人无闻焉虽推美让德大臣之宜亦其其性恭慎然也今太常易名谓之僖质稽类揣称窃以为允谨议
　　陈执中諡荣灵议　　　　　　　韩　维
　　执中幸得以公卿子遭世承平因缘一时之言遂至贵显皇祐之末天子以后宫之丧问所以塟祭之礼执中位为上相不能总率羣司考正仪典以承答天问知治丧皇仪非嫔御之礼追册位号于宫闱有嫌建庙用乐逾祖宗旧制执中白而行之曾不愧惮遂使圣朝大典着非礼之举此不忠之大者闺门之内礼分不明夫人正室疎薄自绌庶妾贱人悍逸不制丑声流布行路共知此又治家无足言者夫宰相所当秉道率礼以弼天子正身齐家以仪百官执中不务出此而方杜门深居谢絶賔客曰我无私也我不党也岂不陋哉谨按諡法宠禄光大曰荣不勤成名曰灵执中出入将相以一品就第可谓宠禄光大矣得位行政不为不逢死之日贤士大夫无述焉可谓不勤成名矣请合一法諡曰荣灵
　　欧阳文忠公諡议　　　　　　　李清臣
　　太子太师欧阳公归老于其家以疾不起将塟行状上尚书省移太常諡太常合议曰公维圣宋贤臣一世学者之所师法明于道德见于文章究览六经羣史诸子百氏驰骋贯穿述作数十百万言以传先王之遗意斯文卓然自成一家比司马迁扬雄韩愈无所不及而有过之者方天下溺于末习为章句声律之时闻公之风一变为古文咸知趋尚根本使朝廷文明不愧于三代汉唐者太师之功于教化治道为最多如太师真可谓文矣愽士李清臣得其议则阅读行状考按諡法曰唐韩愈李翺权德舆孙逖本朝杨亿皆諡文太师固宜以諡吏持众议白太常官长有曰文则信然不可易也然公平生好谏争当加献为文献无已则忠为文忠众相视曰其如何则又合议曰文献叠犯庙諡固不可忠亦太师之大节太师常参天下政事进言仁宗乞早下诏立皇子使有明名定分以安人心及英宗继体今上即皇帝位两预定策谋有安社稷功和裕内外周旋两官间迄于英宗之视政葢太师天性正直心诚洞达明白无所欺隠不肯曲意顺俗以自求便安好论列是非分别贤不肖不避人之怨诽狙疾亡身履危以为朝廷立事按諡法道德愽闻曰文亷方公正曰忠今加忠以丽文宜为当众以状授清臣为諡议清臣曰不改于文而傅之以忠议者之尽也清臣其敢不从遂諡文忠谨议
　　范忠宣公諡议　　　　　　　　邓忠臣
　　伏惟太常寺定开府仪同三司范纯仁諡议如前议曰諡法云虑国忘家曰忠善闻周达曰宣古之虑国忘家者固尝有焉兼之善闻周达者葢亦鲜矣全是二美得之纯仁太常既易其名愽士又为之议移文覆订属于考巧忠臣按纯仁为大臣之子布被脱粟而不以为非都上公之司衮衣绣裳而不以为泰要终原始考实求声歴事五朝坚持一节厚同宗之族犹葛累之芘本根见慢上之人如鹰鹯之逐鸟雀凡言责与官守皆谏行而计从谠论嘉谋确乎其不拔令名广誉闇然而日彰在畎亩未尝忘君思饥溺不获由已作尚书解以进如宋璟之为元抗濮园议以闻如师丹之为黄耉临公家之利知无不为得小大之情矜而不喜每思捐身而开策所愿休兵而息民祗如扶危而济倾宁恤跋前而防后又有黄裳之吉而内美言无白圭之玷而外华顷縁秉钧适丁连茹方谗言乱国而明蔡确之无实洎奸党投名而谓大防之可原当众人莫敢言之时在偏州无所用之地义形于色愤发至诚非止救当时正人端士之织罗直欲戒后世乱臣贼子之迷罔徇公忘已为国惜贤兴言嗟叹使人于邑父母之国有时而去股肱之义于是或亏放之江湖忽如草芥纫兰泽畔更甚屈原之患占鵩坐隅已分贾生之死惟天知善惟君知臣适访落之初年讲图旧之新政侧席南望而决浮云之敝拥节东归而咏零雨其蒙公望益隆恩数弥渥法座想见其风采诏书相望于道涂欲入觐则未能愿养疾者益恳改元三日以不起闻天子于是震悼辍朝赙赠加等告其弟开府仪同三司之府表其墓赐世济忠直之碑人臣哀荣无以尚此古学有训阿衡讵专美乎商君违不忘臧孙将有后于鲁古之遗直今也则亡諡曰忠宣于义为允










　　宋文鉴巻一百三十五
　　钦定四库全书
　　宋文鉴巻一百三十六
　　宋　吕祖谦　编
　　行状
　　冯侍讲行状　　　　　　　　　宋　祁
　　冯元字道宗年六十三公之先始平人四代祖官广州唐末闗辅乱不敢归而刘氏据南海侨防士人故三世食其禄太祖定广公之祢本刘氏日御国除始为王官授保章正老病免遂占数都内公少嗜学保章君不欲公畴其业使从故仆射孙宣公授五经大义又友博士崔頥正逮冠彊立愽览外嗛嗛若不足中敏力甚自经典故训祖袭师承穿穴筳楹皆能驾其説浸防翰为词章黙而有沉郁之思出入服褒衣习矩步如大賔祭乡人化其谨至以俚语谚之不妄交游惟乐安孙质吴陆参谯夏侯圭相友善三人皆直谅而材故号四友家贫盛冬无薪燎夜輙市瓻酒与圭对经研推一再酌以自温或达旦不瞑真宗大中祥符元年由进士调临江县尉再朞罢防讲员缺诏冬集吏能明经得自言试可公往应令时谏议大夫谢泌领选精果有风鉴见公儒者嘻笑曰吾闻古治一经至皓首生能尽善也邪对曰达者一以贯之可矣谢竒其对因抉经义疑晦者廷问参诘公条陈详诣言简气愿谢抵掌嗟伏即日闻上授国子监直讲由是名震京师公卿大夫家争欲屈公授道者久之迁廷尉平又兼崇文院检讨其八年程覆俊选公待诏殿中帝读易至泰卦命説其义公既道繇象云云因本君臣感防所以辅相财成者帝悦赐五品服稍亲近之禁中建龙图阁庋藏秘册置学士待制等员为缙绅誉处时用尚书工部郎中李虚已兵部员外郎李行简待制是时公仕资浅故以太子中允充直阁直阁葢由公始数召入与二李赐清间説易尽上下经帝尝称公诵説通而不泥言外自有余趣非专门一经士也俄改三品服天禧元年以谏议大夫假节使契丹还迁太常丞兼判礼院吏部南曹先是今上在储闱帝欲得肃乂长者使之劝学访于宰相时太尉文正公特以公对或者谓公年差少罢不用更用愽陵崔遵度四年遵度卒帝即擢公左正言兼太子右谕德代其任它职如旧初文正闻公名而未之职一日召至第先使诸子质经义密视其人淹粹亮恪乃自见之授其老子它日令诣府与执政众试已而为帝言数矣故公之显文正力焉公由孤生挟儒术进出入十余年鋗玉华緌与诸儒献歌颂数得进见两宫所以褒礼赐予尤渥便蕃光明为时宗国器当世休之今上嗣位改尚书工部员外郎升为直学士兼侍讲未几孙宣公亦入露门执经递进公得孙同列以为宠孙得公亦自以知人为多两人提衡讽道上益向学俄兼防灵观副使知通进银台司兼门下封駮事天圣元年判登闻检院明年判国子监三年改礼部郎中五年同知贡举时天下阶计参陪公协力程综片善必録虽钧捶臬平不计其公未几正为学士当是时天子念先帝盛烈裁绩信书为一王吉故贰卿中山刘公筠今资政殿学士常山宋公绶丞相颍川陈公同领史事而已丞相为开封府浩穰剧三辅乃罢史官诸公亟以公请诏从之书阅两朝论次笔削者众至是褒惩谨严近古风烈矣其十一月燎祭南郊为卤簿使七年召入翰林为学士凡三禁职皆天下选而公兼有且优为之又判尚书都省俄为三班院嵗余改吏部郎中八年以国书成进谏议大夫充史馆修撰九年为吏部流内铨兼羣牧使明道元年十月既考室谢享宗庙又为卤簿使以赦令例迁给事中明年耕籍田使任如庙礼俄为庄献庄懿二太后园陵卤簿使前此庄懿之未祔也塴都城右郊公尝假鸿胪防其葬及梓宫之迁斥土沮湿近戚诋公监视亡状十月解翰林学士及侍讲二职出守河阳辞得见上但顿首引咎自请治郡满三年奉计以报防太学官属叩丞相府上书留公柄臣悔欲弗遣公固愿行到部以清静称不作条教今左仆射王沂公自洛师入觐为上言冯某东朝隽老不宜以纎介弃外上亦意合即日驰传诏公景祐二年春二月至日自河阳改礼部侍郎兼翰林侍讲学士兼知审官院复判太常礼院国子监公既还朝自以羽翼旧人身托劝讲宜出入讽议不苟黙而已乃献金华五箴弼违告猷词兼婉切上纳其戒优诏答之防上留意雅乐闵经文残缺规创大典夏四月诏公领修乐书俄复为南郊卤簿使管祥源观事明年七月书成上号其书为景祐广乐记特迁戸部赏劳也公素有蹠盭不堪趋拜四年春病寖剧告未满三月防小瘳公自力造朝未几病复甚气上遻害言语后四月戊戌终于正寝上闻讣震悼以本曹尚书告其柩赙钱三十万绢百匹醪米牢具称之愍赗之所以优加君臣之际深矣公之配夫人周氏封临汝郡无息以兄之子大理评事譓为嗣公殁夫人命譓以衰经绖即次于殡东防诏到门问公亲属夫人即表公遗命诏可擢譓卫尉寺丞譓子二人释褐并为将作监主簿防孤厚忠之恩乃如是是其德已侈大哉公自禠巾至捐馆进阶及勲各六诏爵五封户五加而再实其食如今署焉志闲素恬于仕进无表襮之餙虽当路诸公率贺吊一与众往异时不造也门无杂賔惟经生朔望承问及缙绅道义交数人而已接士以礼虽新进后世与之均终日谈便便惟谨无戏言惰色是以受诏八主戎客于都亭馆由慎恪以得之不呼僧及道士尝执亲丧自括发至祥练皆案礼变服未始为世之所为斋荐者惟卒哭后遇祭日与数门生诵説孝经而已罕语浮屠氏亦不诵言排訾之熏蒿禳可以动气熖者皆不动近不问家产增损昼治官事夜还读书御亦简其面故能多识博练自台阁文书故新品式丛伙纷厐有所咨访者咸能记之太学禁阁容巨三局阅二十年仍其任本不愆不忘故也尤精易及扬雄方部学初公七嵗母夫人令授易是夕梦公吞绀莲夫人旦而抚公曰儿善读此后必贵显真宗果以识拔晚年愈刻志率三日一读又欲为子云诸首作章句且患宋陆积范叔明宋惟干漫漶舛驰思尽黜之最后得唐王涯注以为差近先作释文一篇欲遂因王説而补正之亦终不果公尝预注先帝集同修卤簿记拔后汉志孟子及律并义疏采防是正多得其真同修玉牒分撰国朝防要未克就生平著述无编次家人搜攟得数百篇清致平粹及在禁署益尔雅务为温纯而采加焉居三城作诗百余章推已指物旷而不怨有雅人余风性寛厚多恕当官下未尝以罪平镌吏吏亦畏其明而安其仁乐道人之善好与人为善无议事不肯自意出大者荐之二府小者与其属联请类多不可纪公一无建白者其逺名若此然内刚有守不流于众初善音者取上党黍纵累为尺因裁十二律以献遂改大乐钟石以合其私老师宿工者首防不敢议后有建言其非者上未有以决遣中人即太常下舍问公新乐以纵黍定尺宁有非邪公即擿班固律厯志唐令两説付中人因对古者横黍度寸今以纵乱横其法非是中人驰入明日上坐迩英阁语公曰尚考正大乐患其寖髙而急今也下而缓二者不得其中失在律卿言是矣因出横黍新尺示羣臣比纵尺差二寸一分而弱以校衡斗皆不讐当是时微公言几无发其谬者假有之果且不能取信于上传曰仁人之言固愽而利欤公前殁三日属于一二僚执曰吾仕愿素足今无一私以于县官惟是窀穸累诸君已而得遗礼之文谆谆纳忠讫无它语用是中外尤痛惜之分友陇西李公淑敇故吏相譓以终事呜呼公有佐王之材不自显虽持嚢珥笔在省户为名命训辞所出裁十二三使公当其而稍自崖异不难于进益发素蕴幸而十四五且次入衡弼不为婆娑连蹇如今章章矣虽然命有屈于公公无不慊于道使素防清埃奋厉无穷薄夫敦夸夫惧百世之后呻简想风者以辈鲁臧文仲汉贾谊董仲舒此彼相易宁有失得间邪某曩以冑筵仪絶刋缀音典皆为公属及此绪训又参闻之故公治行之全颇获详究今日月有期矣官在三品法当得諡谨用第述上于有司节譓受名请遵故实谨状
　　张文定公行状　　　　　　　　宋　祁
　　张咏字复之年七十惟公禀尊严之气疑隠正之量粤在羁贯不偕儿曹嶷然志向髙自标置就外传即览羣经书必味于义根学乃知于言选家贫无以本业往往手疏坟史每有属缀輙据庭树槁枝而瞑苟不终篇未尝就舍砖磥若多节黙表大厦之材居然晚器弗示良工之朴太原王搏名知人见公然异之独谓公曰唐魏文公本生此乡故老有言后五百年复出一佳士元精回复祭酒当之矣公谢不敢当兴国四年始游邺下与故上谷冦公准推毂引重时属乡里命秀方国试言府将雅钦公名议为举首夙儒张覃者悃愊有行疏略少文公即以檄谒府盛称其长覃于得荐公为之下彚茅有吉爵砥相先让夷之风一变河朔明年进士及第释褐大理评事知鄂州崇阳尤厉风迹大江之南民裕文敝囚以手而上下狱为人而重轻公防知其状痛防以法精力于职擿伏如神洗其锲薄镇之忠厚吏乐其职多一笑而归休民协攸居或减年而从役就改将作监丞著作佐郎解秩授太子中允闗掌麟州军事夏台弗精西戎方强公缮起亭鄣精明防火坐賛叔敖秉羽之荣多参嫖姚穿士之乐伐谋取胜西鄙以安瑞拱纪元天田躬籍转秘书丞明年充礼部考试官已事复倅相州一惧之年始为亲解百斤之续终以恳辞乞董濮上市征以便迎养诏可其奏月余召赐五品服知浚仪县俄为荆湖北路转运使事不诿上世咨其清劾罢太守奸赃疲堧者十数人悉条所部废格于敝者百余事棱威所振吏皆股弁察防使上其理状玺书褒美三年迁太常为郎中再旬乘驿赴觐加锡金紫翌日迁虞部为郎中再旬授枢密直学士赐钱五十万判银台丞进司门下封駮事兼三班院河东大将张永德小校犯法因笞而死诏按其罪公即封还制书白上曰永德为国牙爪居天下劲兵处若以一部曲摧辱王帅臣恐有轻上之心不纳因不闗银台而下书谯让未几果有营兵胁讼军候者公复争前事上輙优容谢之防贼顺縁间坤维摇乱偏师数万鼓行而西太宗以为潢池防赤子之兵荆棘生大军之后畴咨上辍崇简守臣叅豫武功苏易简白上曰某甫可属大事当一面若奉将威命降谕剧贼陛下髙枕永无西顾之忧矣乃命公知益州揆日占谢赐白金一百四十斤鸿卿出郊不复内御子顔引道初无辨严朝家方以大师未集留之半嵗公潜簿所赐上还长府其秋遂诏赴部公终不复言至道二年改兵部犹为郎中防丁新昌郡太夫人之丧恩诏夺服阳秋之义不以家事为辞礼经所执亦推顺变之人真考嗣厯迩臣均霈即拜谏议大夫归朝迁给事中户部使七旬拜御史丞咸平二年知贡举杜絶书谒时称得人夏改工部侍郎知杭州五年移京兆明年转刑部复为枢密直学士再知益州寻加吏部犹为侍郎景德三年罢归领三班登闻检院奉朝请先时生疡于脑至是弗损家第赐告环中造适移状言上酷请外藩寻知金陵兼江南安抚使岱宗成礼改尚书左丞升人以秩满愿留即拜工部汾脽饮至又进礼部皆为尚书疾剧还台求访髙手荐剡需头之奏愿遂角巾之游魏舒之先行后言人无知其去位平津之何恙不已诏益勉于存神猗违半年必于得谢上不获已出公知陈州以大中祥符八年八月一日遂终于理下享年七十呜呼景命弗究宗工其萎知仁均哀殱我何赎邦人改祠而为讳道路举音以过丧真宗闻讣震嗟追赠尚书左仆射以天禧四年十一月二十七日权窆于陈州宛丘县孝悌乡谢村焉从宜也公始娶夫人唐氏卒继室以太原郡夫人王氏即河阳节度使显之女允执妇道以佐君子后公三年而殁子从质以父任累迁至卫尉丞居公之丧一月以毁而夭女一人适故内相王公禹偁子嘉佑母弟诜以公延赏今为虞部员外郎孙四人曰约曰综曰绰曰绅咸以忠厚世其家公偕至正奉大夫勲上柱国爵开国公食封三千七百户实户肆伯其大较也公姿宇爽迈谋谟沉敏道架俗表气笼霄极任节挟已然诺不窕不摦如玉如莹修词立诚愽见强志蔀书兼两賔葢成隂佐郡被边遭时右武入螘封而试马回筞若萦张貍步以射侯舍矢如破总物纎密絶人逺甚及夫司封駮则详言粹仪有任隗之沈正总台宪则摧奸触佞有傅咸之刚简治益部也宿师屯结县官乏食椽史搏手狂狡启心公乃贱售盆盐翔贵囷米迁钟豆讽告乡县民或妄言沮公公斩之以徇自是见粮大集战士倍气矣自不逞挻乱重城晏闭主师王继恩上官正顿师入保埋根不进坐失脱免之拒居若贾胡之留公以为将不亲行众不可使乃劝正自当一队以贾羣勇正许诺行有日矣公虑其不进于是椎牛宿帐具出饯之礼中坐酒酣亲举属军尉曰尔曹俱有亲弱在东防国恩厚恐无以塞责此行当直捣冦垒尽其噍类平定之日东向以报目见朝廷举万年之觞岂不快耶若犹老师逸囚疲民旷日即此地还为汝死处也正由此车行罙入诡道兼进殊死鏖战尽俘凯旋公乃出车劳勤摐金大防以次论获先命行赏皆伏公气决不敢迎视继恩帐下卒缒城夜逸吏执以告公恶与继恩不叶即命絷投眢井一府无知者先时劫掠之际诬染尤众胁从有状归诉无阶各保营壁共怀猜贰公以为鹿不择隂既亡生路虫入其腹惧益厉阶亟下符移镌説魁宿宥其枝党纵归田里譬以大恩讫无敢桀及再任也属六羸南牧灵旗薄伐公虑逺夷为变欲出竒以胜之因取盗贼之尤无状者磔死于市凛然人望遂臻靖嘉每吏牍便文久不得判公率尔署决人皆厌伏罚既值罪案无廋情蜀中喜事者论次其词总为诫民集镂墨传布虽张敞之为京兆时时越法纵舍黄霸之守颍川人人咸知上意无以过之牧余杭也遘民荐饥方蜡不启稻蟹无种原田若艺民挟盐利以冒公禁者日数百辈公一切答遣不徇彛法逻戍人启曰法乱如是人将安禁公劳之曰余杭十万户饥者七八弗挟盐利无复生意若暴禁之彼将圜视衡击以扰居者则为祸大矣尔曹第忍之竢其嵗定则太守复以三尺律从事矣是年虽歉人无从命者冨家子与婿分财不协诣府廷辩婿曰彼先子有贻命婿七子三因出遗札子不能举其契公索酒酹地曰彼父智人也当死之日子方冲孺托养于婿苟子有七分之约则亦死于婿手矣今当七分归子三分归婿于是二人号恸以为神明公之操决率是类也原其遇二圣也以功名自任故力与命偕显入座也以方格见信故言与行危本乎直清贯以忠恕无乞灵徼福无人非鬼责履重刚不险临大节不夺葵藿弗采于猛兽山川宁舍于骍角若夫安世之恨谢公归之灭私大有之文明小雅之恺悌公皆兼有其美惜其未极柄用遽愆腠理上欲为相者数矣天之不憖也悲夫公雅好着文深切惊迈以不偶俗尚自号乖崖公尤善诗笔必覈情理故重次薛能诗序之曰放言既竒意在言外议者以公自道也生平论著仲氏诜集之成十巻以行于代内外归之日无搯膺之妾无杂吊之賔终齐事而乃瞑取禅书而颂德汉廷诸老恨王骏之不侯天下之人为陇西而流涕斯非遗爱遗直立功立言之极欤敢抚令猷以须史阙谨状








　　宋文鉴巻一百三十六
　　钦定四库全书
　　宋文鉴巻一百三十七
　　宋　吕祖谦　编
　　行状
　　司马温公行状　　　　　　　　苏　轼
　　曾祖政赠太子太保曾祖母薛氏赠温国太夫人祖炫试秘书省校书郎知耀州冨平县事赠太子太傅祖母皇甫氏赠温国太夫人父池尚书吏部郎中充天章阁待制赠太师追封温国公母聂氏赠温国太夫人公讳光字君实其先河内人晋安平献王孚之后王之裔孙征东大将军阳始塟今陜州夏县洓水乡子孙因家焉自髙祖曾祖皆以五代衰乱不仕冨平府君始举进士没于县令皆以气节闻于乡里而天章公以文学行义事真宗仁宗为转运使御史知杂事三司副使歴知凤翔河中同杭虢晋六州以清直仁厚闻于天下号称一时名臣公自儿童凛然如成人七嵗闻讲左氏春秋大爱之退为家人讲即了其大义自是手不释书至不知饥渇寒暑年十五书无所不通文词醇深有西汉风天章公当任子次及公公推与二从兄然后受补郊社斋郎再奏将作监主簿年二十举进士甲科改奉礼郎以天章公在杭辞所迁官求签书苏州判官事以便亲许之未上丁太夫人忧未除丁天章公忧执丧累年毁瘠如礼服除签书武成军判官事改大理评事为国子直讲迁本寺丞故相厐籍名知人始与天章公游见公而竒之及是枢密副使荐公召试馆阁校勘同知太常礼院中官麦允言死诏以允言有军功特纠卤簿公言孔子不以名器假人繁缨以朝且犹不可允言近习之臣非有元勲大劳而赠以三公之官给以一品卤簿其为繁缨不亦大乎故相夏竦卒诏赐諡文正公言諡之美者极于文正竦何人可以当此书再上改諡文庄迁殿中丞除史馆检讨修日厯改集贤校理厐籍为郓州徙并州皆辟公通判州事公感籍知已为尽力时赵元昊始臣河东贫甚官苦贵籴而民疲于逺输麟州窟野河西多良田皆故汉地公私杂耕天圣中始禁田河西者虏乃得稍蚕食其地俯窥麟州为河东忧籍请公按视公为画五策宜因州中旧兵益禁兵三千厢兵五百筑二堡河西可使堡外三十里虏不敢田则州西六十里无虏矣募民有能耕麟州闲田者复其税役十五年能耕窟野河西者长复之耕者必众官虽无所得而籴自贱可以渐纾河东之民籍移麟州如公言而兵官郭思勇且狂夜开城门引千余人渡河载酒食不为战备遇敌死之议者归罪于籍罢节度使知青州公守闗三上书乞独坐其事不报籍初不以此望公而公深以自咎籍既没升堂拜其妻如母抚其子如昆弟时人两贤之改太常博士祠部员外郎直秘阁判吏部南曹迁开封府推官赐五品服交趾贡异兽谓之麟公言真伪不可知使其真非自然而至不足为瑞若伪为逺夷笑愿厚赐其使而还其兽因奏赋以讽迁度支员外郎判句院擢修起居注五辞而后受判礼部有司奏六月朔日当食公言故事食不满分或京师不见皆贺臣以为日食四方见京师不见天意人君为隂邪所蔽天下皆知而朝廷独不知其为灾当益甚皆不当贺诏从之后遂以为常迁起居舍人同知諌院苏辙直言策入第四等而考官以为不当收公言轼于同科四人中言最切直有爱君忧国之心不可不收时宰相亦以为当黜仁宗不许曰求直言以直弃之天下其谓朕何公遂与谏官王陶同上疏愿为宗庙社稷自重却罢燕饮安养神气后宫嫔御进见有度左右小臣赐予有节厚味腊毒无益奉养者皆不宜数御上皆纳之初至和三年仁宗始不豫国嗣未立天下寒心而不敢言惟谏官范镇首发其议公时为并州通判闻而继之上疏言礼太宗无子则小宗为之后为之后者为之子也愿陛下择宗室贤者使摄储贰以待皇嗣之生退居藩服不然则典宿卫尹京邑亦足以系天下之望疏三上其一留中其二付中书公又与镇书此大事不言则已言一出岂可复反愿公以死争之于是镇言之益力及公为谏官复上疏且面言臣昔为并州通判所上三章愿陛下果断而力行之时仁宗简黙不言虽执政奏事首肯而已闻公言沈思久之曰得非欲选宗室为继嗣者乎此忠臣之言但人不敢及耳公曰臣言此自谓必死不意陛下开纳上曰此何害古今皆有之因令公以所言付中书公曰不可愿陛下自以意喻宰相是日公复言江淮盐事诣中书白之宰相韩琦问公今日复何所言公黙计此大事不可不使琦知思所以广上意者即曰所言宗庙社稷大计也琦喻意不复言后十余日有防令公与御史里行陈洙同详定行户利害洙与公屏语曰日者大飨明堂韩公摄太尉洙为监察公从容谓洙曰君与司马君实善君实近建言立嗣事恨不以所言送中书欲发此义无自发之行户利害非所以烦公也欲洙见公达此意耳时嘉祐六年闰八月也至九月公复上疏面言臣向者进説陛下欣然无难意谓即行矣今寂无所闻此必有小人言陛下春秋鼎盛子孙当千亿何遽为此不祥之事小人无逺虑特欲仓猝之际援立其所厚善者耳唐自文宗以后立嗣皆出于左右之意至有称定策国老门生天子者此祸岂可胜言哉上大感悟曰送中书公至中书见琦等曰诸公不及今定议异日夜半禁中出寸纸以某人为嗣天下莫敢违琦等皆唯唯曰敢不尽力后月余诏英宗判宗正寺固辞不就职明年遂立为皇太子称疾不入公复上疏言凡人争丝毫之利至相夺今皇子辞不赀之冨至三百余日不受命其贤于人逺矣有讥闻之足以知陛下之圣能为天下得人然臣闻父召无诺君命召不俟驾而行使者受命不受辞皇子不当辞避使者不当徒反凡召皇子内臣皆乞责降且以臣子大义责皇子宜必入英宗遂受命兖国公主下嫁李玮以骄恣闻公上疏言太宗时姚坦为兖王翊善有过必谏左右教王诈疾逾月太宗召王乳母入问起居状乳母曰王无疾以姚坦故郁郁成疾耳太宗怒曰王年少不知为此汝辈教之杖乳母数十召坦慰勉之齐国献穆大长公主太宗之子真宗之妹陛下之姑而谦恭率礼天下称其贤愿陛下教子以太宗为法公主事夫以献穆为法已而公主不安于李氏诏玮出知卫州公主入居禁中而玮母扬归其兄璋散遣其家人公言陛下追念章懿太后故使玮尚主今乃母子离析家事流落陛下独无雨露之感凄恻之心乎玮既责降公主亦不得无罪上感悟诏公主降封沂国待李氏恩礼不衰判检院权州国子监除知制诰力辞至八九改受天章阁待制兼侍讲赐三品服仍知谏院上疏言经略安抚使以便宜从事出于兵兴权制非永世法及将相大臣典州者多以贵倨自持凌忽转运使使不得举职朝廷务省事专行姑息之政至于胥史讙哗而逐御史中丞辇官悖慢而退宰相卫士凶逆而狱不穷奸泽加于旧军人詈三司使而法官以为非犯堦级于用法疑有余其一夫流言于道路而为之变法推恩多矣皆陵迟之渐不可以不正充媛董氏薨追赠婉仪又赠淑妃辍朝成服百官奉慰定諡行册礼塟给卤簿公言董氏秩本微病革之日方拜充媛古者妇人无諡近制惟皇后有之卤簿本以赏军功未尝施于妇人惟唐平阳公主有举兵佐髙祖定天下之功乃得给至韦庶人始令妃主塟日皆给鼓吹非令典不足法时有司新定后宫封赠法皇后与妃皆赠三代公言别嫌明微妃不当与后同袁盎引却慎夫人坐正为此耳天圣亲郊太妃止赠二代而况妃乎知嘉祐八年贡举仁宗崩英宗以哀毁致疾慈圣光献太后同听政公首上疏言章献明肃太后保佑先帝进贤退奸有大功于赵氏特以亲用外戚小人故负谤天下今太后初摄大政大臣忠厚如王曾清纯如张知白刚正如鲁宗道质直如薛奎者当信用之鄙猥如马季良谗謟如罗崇勲者当疎逺之则天下服又上疏英宗言汉宣帝为昭帝后终不追尊卫太子史皇孙光武起布衣得天下自以为元帝后亦不追尊钜鹿都尉南顿君惟哀安桓灵皆自旁亲入继大綂追尊其父祖天下非之愿以为戒时公所得仁宗遗赐珠金直百余万率同列三上章言国有大忧中外窘乏不可专用干兴故事若遗赐不可辞则宜许侍从以上进金钱佐山陵费不许公乃以所得珠为谏院公使金钱以遗其舅氏义不藏于家英宗疾既平皇太后还政公上疏言治身莫先于孝治国莫先于公其言切至皆母子间人所难言者时有司立法皇太后有所取用有司奏覆得御宝乃供公极论以为不可当直下合同司移所属立供如上所取已乃具数奏太后以防矫伪曹佾除使相两府皆迁公言佾无功而得使相陛下以慰母心耳今两府皆迁无名若以还政为功则宿卫将帅内侍小臣必有觊望已而都知任守忠等皆迁公复争之因论守忠大奸陛下为皇子非守忠意沮壊大策离间百端赖先帝不听及陛下嗣位反覆革面交搆两宫国之大贼人之巨蠧乞斩于都市以谢天下诏以守忠为节度副使蕲州安置天下快之时有诏陜西刺民兵号义勇公上疏极论其害云康定庆厯间籍陜西民为乡弓手已而刺为保防指挥民被其毒兵终不可用遇敌先北正兵随之每致崩溃县官知其坐食无用汰遣归农而惰游之人不能复反南亩强者为盗弱者转死父老至今流涕也今义勇何以异此章六上不从乞罢諌官不许王广渊除直集贤殿公言广渊奸邪不可近昔汉景帝为太子召上左右饮卫绾独称疾不行即帝位待绾有加周世宗镇澶渊张美为三司吏掌州之钱谷世宗私有求假美悉力应之及即位薄其为人不用今广渊当仁宗之世私自结于陛下岂忠臣哉愿黜之以厉天下执政建言濮安懿王德盛位隆宜有尊礼诏太常礼院与两制议翰林学士王珪等相顾不敢先公独奋笔立议曰为之后者为之子不敢复顾其私亲今日所以崇奉濮安懿王典礼宜一准先朝封赠期亲尊属故事髙官大爵极其尊荣议成珪即敇吏以公手藁为案至今存焉时中外讻讻御史吕诲傅尧俞范纯仁吕大防赵鼎瞻等皆争之相继降黜公上疏乞留之不可则乞与之皆贬初西戎遣使致祭而延州指使髙宜押伴傲其使者侮其国主使者诉于朝廷公与吕诲乞加宜罪不从明年西戎犯边杀略吏士赵滋为雄州专以猛悍治边公亦论其不可至是契丹之民有捕鱼界河伐栁白沟之南者朝廷以知雄州李中祐为不材选将伐之公言国家当戎狄附顺时好与之计较末节及其桀傲又从而姑息之近者西戎之祸生于髙宜北狄之隙起于赵滋朝廷方贤此二人故边臣皆以生事为能今若选将代中祐则来者必以滋为法而以中祐为戒渐不可长宜敇边吏疆场细故徐以文檄往反若轻以矢刃相加者坐之京师大水公上疏论三事皆尽言无所隠讳除龙图阁直学士判流内铨改右谏议大夫知治平四年贡举神宗即位首擢公为翰林学士公力辞不许上面谕公古之君子或学而不文或文而不学惟董仲舒扬雄兼之卿有文学何辞焉公曰臣不能为四六上曰如两汉制诏可也公曰本朝故事不可上曰卿能举进士取髙等而云不能四六何也公趍出上遣内臣至阁门彊公受告拜而不受趣公入谢曰上坐以侍公公入至廷中以告置公懐中不得已乃受遂为御史中丞初中丞王陶论宰相不押常朝班为不臣宰相不从陶争之力遂罢公既继之言宰相不押班细故也陶言之过然爱礼存羊则不可已自顷宰相权重今陶复以言宰相罢则中丞不可复为臣愿俟宰相押班然后就职上曰可陶既出知陈州谢章诋宰相不已执政议再贬陶公言陶诚可罪然陛下欲广言语屈已受陶而宰相独不能容乎乃已公上疏论修心之要三曰仁曰明曰武治国之要三曰官人曰信赏曰必罚其説甚备且曰臣昔为谏官即以此六言献仁宗其后以献英宗今以献陛下平生力学所得尽在是矣公在英宗时与吕诲同论祖宗之制勾当御药院常用供奉官以下至内殿崇班则出近嵗居此位者皆暗理官资食其廪给非祖宗大意又故事年未五十不得为内侍省押班今除张茂则止四十八不可至是又言之因论髙居简奸邪乞加逺窜章五上上为尽罢寄资内臣居简亦补外未几复留陈承礼刘有方二人公复争之又言近者王中正往陜西知泾州刘涣等謟事中正而鄜延钤辖吴舜臣违失其意已而涣等进擢舜臣降黜权归中正谤归陛下是去一居简得一居简上手诏问公所从知公曰臣得之賔客非一人言事之有无惟陛下知之若无臣不敢避妄言之罪万一有之不可不察诏用宫邸直省官郭昭选等四人为閤门祗候公言国初草创天步尚艰故即位之始必以左右旧人为腹心耳目谓之随龙非平日法也閤门祗候在文臣为馆职岂可使厮役为之英宗山陵公为仪仗使赐金五十两银合三百两三上章辞从之边吏上言西戎步将嵬名山欲以横山之众取谅祚以降诏边臣招纳其众公上疏极论以为名山之众未必能制谅祚幸而胜之灭一谅祚生一谅祚何利之有若其不胜必引众归我不知何以待之臣恐朝廷不独失信于谅祚又将失信于名山若名山余众尚多还北不可入南不受穷无所归必将突据边城以救其命陛下独不见侯景之事乎上不听遣将种谔发兵迎之取绥州费六十万万西方用兵葢自是始矣兼翰林侍读学士登州有不成婚妇谋杀其夫伤而不死者吏疑问即承知州事许遵谳之有司当妇绞而诏贷之遵上议准律因犯杀伤而自首者得免所因之罪妇当减二等不当绞诏公与王安石议之安石是遵公言谋杀犹故杀也皆一事不可分若谋为所因与杀为二则故与杀亦可为二邪自宰相文彦博以下皆附公议然卒用安石言至今天下非之权知审官院百官上尊号公当答诏上疏言先帝亲郊不受尊号天下莫不称颂末年有建言者国家与契丹有往来书信彼有尊号而我独无以为深耻于是羣臣复以非时上尊号昔汉文帝时单于自称天地所生日月所置匃奴大单于不闻文帝复为大名以加之也愿陛下追用先帝本意不受此名上大悦手诏答公非卿朕不闻此言善为答词使中外晓然知朕至诚非欺众邀名者遂终身不复受尊号执政以河朔灾伤国用不足乞今嵗亲郊两府不赐金帛送学士院取防公言两府所赐以匹两计止二万未足以救灾宜自文臣两省武臣宗室敇史以上皆减半公与学士王珪王安石同对公言救灾节用宜自贵近始可听两府辞赐安石曰常衮辞赐馔时议以为衮自知不能当辞位不当辞禄且国用不足非当今之急务也公曰衮辞禄犹贤于持禄固位者国用不足真急务安石言非是安石曰不足者以未得善理财者故也公曰善理财者不过头防箕敛以尽民财民穷为盗非国之福安石曰不然善理财者不加赋而上用足公曰天下安有此理天地所生财货百物止有此数不在民则在官譬如雨泽夏涝则秋旱不加赋而上用足不过设法隂夺民利其害甚于加赋此乃桑羊欺汉武帝之言太史公书之以见武帝不明耳至其末年盗贼蜂起几至于乱若武帝不悔祸昭帝不变法则汉几亡争议不已王珪进曰救灾节用宜自贵近始司马光言是也然所费无几恐伤国体王安石言亦是惟明主裁择上曰朕意与光同然姑以不允答之防安石当制遂引常衮事责两府亦不复辞兼史馆修撰上问公可为谏官者公荐吕诲诲以天章阁待制知谏院诏公与张茂则同相视二股河及土堤利害公用都水监丞宋昌言策乞于二股之西置土堤约水东流若东流日深北流自浅薪刍渐备乃塞其北放出御河胡芦河下流以纾恩冀深瀛以西之患时议者多不同公于上前反覆论难甚苦卒从之后皆如公言赐诏奬谕王安石始为政创立制置三司条例司建为青苖助役水利均输之政置提举官四十余员行其法于天下谓之新法公上疏逆陈其利害曰后当如是行之十余年无一不如公言者天下传诵以为公真宰相虽田父野老皆号公司马相公而妇人孺子知其为君实也迩英进读至萧何曹参事公曰参不变何法得守成之道故孝惠髙后时天下晏然衣食滋殖上曰汉常守萧何之法不变可乎公曰何独汉也使三代之君常守禹汤文武之法虽至今存可也武王克商曰乃反商政政由旧然则虽周亦用商政也书曰无作聪明乱旧章汉武帝用张汤言取髙帝法纷更之盗贼半天下元帝改宣帝之政而汉始衰由此言之祖宗之法不可变也后数日吕惠卿进讲因言先王之法有一年变者正月始和布法象魏是也有五年一变者巡狩考制度是也有三十年一变者刑罚世轻世重是也有百年不变者父慈子孝兄友弟恭是也前日光言非是其意以讽朝廷且讥臣为条例司官耳上问公惠卿言何如公曰布法象魏布旧法也何名为变若四孟月朔属民读法为时变月变耶诸侯有变礼易乐者王巡守则诛之王不自变也刑新国用轻典乱国用重典平国用中典是为世轻世重非变也且治天下譬如居室敝则修之非大壊不更造也大壊而更造非得良匠美材不成今二者皆无有臣恐风雨之不庇也公卿侍从皆在此愿陛下问之三司使掌天下财不才而黜可也不可使两府侵其事今为制置三司条例司何也宰相以道佐人主安用例苟用例而已则胥史足矣今为看详中书条例司何也惠卿不能对则诋公曰光为侍从何不言言而不从何不去公作而答曰是臣之罪也上曰相与论是非耳何至是讲毕赐坐户外将出上命徙坐户内左右皆避去上曰朝廷每更一事举朝讻讻何也王珪曰臣疏贱在阙门之外朝廷之事不能尽知借使闻之道路又不知其虚实也上曰闻则言之公曰青苖出息平民为之尚能以蚕食下户至饥寒流离况县官法度之威乎惠卿曰青苖法愿取则与之不愿不彊也公曰愚民知取债之利不知还债之害非独县官不彊冨民亦不彊也臣闻作法于凉其犹贪作法于贪将若之何昔太宗平河东立和权法时米斗十余钱草束八钱民乐与官为市其后物贵而和籴不解遂为河东世世患臣恐异日之青苖犹可兼之和籴也上曰陜西行之久矣民不以为病公曰臣陜西人也见其病不见其利朝廷初不许也而有司尚能以病民况立法许之乎上曰坐仓籴米何如坐者皆起曰不便上已罢之幸甚上曰未罢也公曰京师有七年之储而钱常乏若坐仓钱益乏米益陈奈何惠卿曰坐仓得米百万斛则省东南百万之漕以其钱供京师何患无钱公曰东南钱荒而米狼戾今不籴米而漕钱弃其有余取其所无农末皆病矣侍讲吴申起曰光言至论也公曰此皆细事不足烦人主但当择人而任之有功则赏有罪则罚此则陛下职也上曰然文王罔攸兼于庶言庶狱庶慎惟有司之牧夫公趍出上曰卿得无以惠卿之言不乐乎公曰不敢韩琦上疏论青苖之害上感悟欲罢其法安石称疾求去防拜公枢密副使公上章力辞至六七曰上诚能罢制置条例司追还提举官不行青苖助役等法虽不用臣臣受赐多矣不然终不敢受命上遣人谓公枢密兵事也官各有职不当以他事为辞公言臣未受命则犹侍从也于事无不可言者安石起视事青苖法卒不罢公亦卒不受命则以书喻安石三往反开喻苦至犹幸安石之听而改也且曰巧言令色鲜矣仁彼忠信之士于今当路时虽龃龉可憎后必徐得其力谄谀之人于今诚有顺适之快一旦失势必有卖公自售者意谓吕惠卿对賔客輙指言之曰覆王氏者必惠卿也小人本以利合势倾利移何所不至其后六年而惠卿叛安石上书告其罪苟可以覆王氏者靡不为也由是天下服公先知公求补外上犹欲用公公不可以端明殿学士出知永兴军朝辞进对犹乞免本路青苖助役宣抚使下令分义勇四畨欲以更戍边选诸军骁勇募闾里恶少为竒兵调民为干粮皱饭虽内郡不被边皆修城池楼防如边郡且遣兵就粮长安河中邠三辅骚然公上疏极言方凶嵗公私困不可举事而永兴一路城池楼防皆不急干粮皱饭昔常造后无用腐弃之宣抚司令臣皆未敢从若乏军兴臣坐之于是一路独得免顷之诏移知许州不赴遂乞判西京留司御史台以归自是絶口不论事以祀明堂恩加上柱国至熈宁七年上以天下旱蝗诏求直言公读诏泣下欲黙不忍乃复陈六事一青苖二免役三市易四边事五保甲六水利此尤病民也宜先罢又以书责宰相吴充天子仁圣如此而公不言何也元丰五年公忽得语涩疾自疑当中风乃豫作遗表大略如六事加详尽感防亲书缄封置卧内且死当以授所善范纯仁范祖禹使上之凡居洛十五年再任留司御史台四任提举崇福宫官制行改太中大夫加资政殿学士神宗崩公赴阙临卫士见公入皆以手加额曰此司马相公也民遮道呼曰公无归洛留相天子活百姓所在数千人聚观之公惧防放辞谢遂径归洛太皇太后闻之诘问主者遣使劳公问所当先者公言近嵗士大夫以言为讳闾阎愁若于下而上不知明主忧懃于上而下无所诉此罪在羣臣而愚民无知归怨先帝宜下诏首开言路从之下诏牓朝堂而当时有不欲者于诏语中设六事以禁切言者曰若隂有所怀犯非其分或扇摇机事之重或迎合已行之令上以观望朝廷之意以侥幸希进下以感流俗之情以干取虚誉若此者必罚无赦太皇太后封诏草以问公公曰此非求谏乃拒谏也人臣惟不言言则入六事矣时太府少卿宋彭年水部员外郎王谔皆应诏言事有欲借此二人以征天下言者皆以非职而言赎铜三十斤公具论其情且请改赐诏书行之天下从之于是四方吏民言新法不便者数千人公方草具所当行者而太皇太后已直散遣修京城役夫罢减皇城内觇者止御前工作出近侍之无状者三十余人戒敕中外无敢苛刻暴敛废导洛司物货场及民所养户马寛保马限皆从中出大臣不与公上疏谢当今急务陛下略已行之矣小臣稽慢罪当万死诏除公知陈州且过阙入见使者劳问相望于道至则拜门下侍郎公力辞不许数赐手诏先帝新弃天下天子冲幼此何时而君辞位耶公不敢复辞以覃恩迁通议大夫初神宗皇帝以英伟絶人之资励精求治凛凛乎汉宣帝唐太宗之上矣而宰相王安石用心过当急于功利小人得乘间而入吕惠卿之流以此得志后者慕之争先相髙而天下病矣先帝明圣独觉其非出安石金陵天下欣然意法必变虽安石亦自悔恨其去而复用也欲稍自改而惠卿之流恐法变身危持之不肯改然先帝终疑之遂退安石八年不复召而惠卿亦再逐不用元丰之末天下多故及二圣嗣位日夜引领以观新政而进説者以为三年无改于父之道欲稍损其甚者毛举数事以塞人言公慨然争之曰先帝之法其善者虽百世不可变也若安石惠卿等所建为天下害非先帝本意者改之当如救焚拯溺犹恐不及昔汉文帝除肉刑斩右趾者弃市笞五百者多死景帝元年即改之武帝作盐铁酤均输等法昭帝罢之唐代宗纵宦官公求赂遗置客省拘滞四方之人德宗立未三月罢之德宗晚年为宫市五方小儿暴横盐铁月进羡余顺宗即位罢之当时悦服后世称颂未有或非之者也况太皇太后以母改子非子改父众议乃定公以为治乱之机在于用人邪正一分则消长之势自定每论事必以人物为先凡所进退皆天下所谓当然者然后朝廷清明人主始得闻天下利害之实遂罢保甲团教依义勇法嵗一阅保马不复买见在者还监牧给诸军废市易法所储物皆鬻之不取息而民所欠钱皆除其息京东铸钱河北江西福建湖南盐及福建茶法皆复其旧独川陜茶以边用未即罢遣使相视去其甚者户章左右曹钱谷皆领之尚书凡昔之三司使事有散五曹及寺监者皆归户部使尚书周知其数量入以为出于是天下释然曰此先帝本意也非吾君之子不能行吾君之意时独免役青苖将官之法犹在而西戎之议未决也山陵毕迁公正议大夫公自以不与顾命不敢当诏不许元祐元年正月公始得疾诏公与尚书左丞吕公着朝防与执政异班再拜而已不舞蹈公疾益甚叹曰四患未除吾死不瞑目矣乃力疾上疏论免役五害乞直降敕罢之率用熈宁以前法有未便州县监司节级以闻为一路一州一县法诏即日行之又论西戎大略以和戎为便用兵为非时异议者甚众公持之益坚其后太师文彦博议与公合众不能夺又论将官之害诏诸将兵皆州县军政委守令通决之又乞废提举常平司以其事归之转运使及提防刑狱公谓监司多新进少年务为刻急天下病之乞自太中大夫待制以上于郡守中举转运使提防刑狱于通判中举转运判官又以文学德行吏事武略等为十科求天下遗才命文臣升朝以上嵗举经明行修一人以为进士髙选皆从之拜左仆射疾稍间将起视事诏免朝觐许以肩舆三日一入都堂或门下尚书省公不敢当曰不见君不可以视事诏公肩舆至内东门子康扶入对小殿且曰毋拜公惶恐入对延和殿再拜遂罢青苖钱专行常平粜籴法以嵗上中下熟为三等谷贱及下等则增价籴贵及上等则减价粜惟中则否及下等而不籴及上等而不粜皆坐之时二圣恭俭慈孝视民如伤虚已听公公知无不为以身任天下之责数月复病以九月丙辰朔薨于西府享年六十八太皇太后闻之恸上亦感涕不已时方躬祀明堂礼成不贺二圣皆临其丧哭之哀甚辍视朝赠太师温国公禭以一品礼服赙银三千两绢四千匹赐龙脑水银以敛命户部侍郎赵瞻入内内侍省押班冯宗道防其丧归塟夏县官其亲族十人公忠信孝友恭俭正直出于天性自少及老语未尝妄其好学如饥之嗜食于财利纷华如恶恶臰诚心自然天下信之退居于洛往来陜郊陜洛间皆化其德师其学法其俭有不善曰君实得无知之乎愽学无所不通音乐律厯天文书数皆极其妙晚节尤好礼为冠婚丧祭法适古今之宜不喜释老曰其微言不能出吾书其诞吾不信不事生产买第洛中仅庇风雨有田三顷丧其夫人质田以塟恶衣菲食以终其身自以遭遇圣明言听计从以身徇天下躬亲庶务不舍昼夜賔客见其体羸曰诸葛孔明二十罚以上皆亲之以此致疾公不可以不戒公曰死生命也为之益力病革谆谆不复自觉如梦中语然皆朝廷天下事也既没其家得遗奏八纸上之皆手札论当世要务京师民画其像刻印鬻之家置一本饮食必祝焉四方皆遣人购之京师时画工有致冨者有文集八十巻资治通鉴二百九十四巻考异三十巻歴年图七巻通厯八十巻稽古録二十巻本朝百官公卿表六巻翰林词章三巻注古文孝经一巻易説三巻注系辞二巻注孝子道德论二巻集注太经八巻大学中庸义一巻集注扬子十三巻文中子传一巻河外谘目三巻书仪八巻家范四巻续诗话一巻游山行记十二巻医问七篇其文如金玉谷帛药石也必有适于用无益之文未尝一语及之初公患歴代史繁重学者不能综况于人主遂约战国至秦二世如左氏体为通志八巻以进英宗悦之命公续其书置局秘阁以其素所贤者刘攽刘恕范祖禹为属官凡十九年而成起周威烈王讫五代上下一千三百六十二载其是非疑似之间皆有辨论一事而数説者必考合异同而归之一作考异以志之神宗尤重其书以为贤于荀悦亲为制叙赐名资治通鉴诏迩英读其书赐颍邸旧书二千四百二巻书成拜资政殿学士赐金帛甚厚娶张氏礼部尚书存之女封清河郡夫人先公卒追封温国夫人子三人童唐皆早亡康今为秘书省校书郎孙二人植栢皆承奉郎公歴事四朝皆为人主所敬然神宗知公最深公思有以报之常诵孟子之言曰责难于君谓之恭陈善闭邪谓之敬谓吾君不能谓之贼故虽议论违忤而神宗识其意待之愈厚及拜资政殿学士葢有意复用公也夫复用公者岂徒然哉将必行其所言公亦识其意故为政之日自信而不疑呜呼若先帝可谓知人矣其知之也深公可谓不负所知矣其报之也大轼从公游二十年知公平生为详故録其大者为行状



</div>
    <div class="pagination">
<a href="宋文鉴_page70.html">上一页</a><span>...</span><a href="宋文鉴_page66.html">66</a><a href="宋文鉴_page67.html">67</a><a href="宋文鉴_page68.html">68</a><a href="宋文鉴_page69.html">69</a><a href="宋文鉴_page70.html">70</a><span class="current-page">71</span><a href="宋文鉴_page72.html">72</a><a href="宋文鉴_page73.html">73</a><a href="宋文鉴_page74.html">74</a><a href="宋文鉴_page75.html">75</a><a href="宋文鉴_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
