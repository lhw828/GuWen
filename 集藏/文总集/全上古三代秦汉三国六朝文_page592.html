<!DOCTYPE html>
<html>
 <head>
  <meta charset="utf-8"/>
  <title>
   全上古三代秦汉三国六朝文 - 第 592 页/共 658 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全上古三代秦汉三国六朝文 - 第 592 页/共 658 页
  </h1>
  <div class="content">
   昂字敖曹，乾第三弟。建义初，除通直散骑侍郎，封武城县伯。永安末为直阁将军、通直散骑常侍、加平北将军。后废帝即位，除冀州刺史。太昌初，加侍中开府，进爵为侯。永熙末，行豫州刺史。天平初，除侍中、司空，转司徒西南道大都督，历军司大都督。元象元年，进封京兆郡公。与西魏战于芒山，败死。赠使持节、侍中、都督冀定沧瀛殷五州诸军事、太师、大司马、太尉、录尚书事、冀州刺史，谥曰忠武。齐皇建初，追封永昌王。
　　◇祭河伯
　　河伯，水中之神；高敖曹，地上之虎。行经君所，故相决酹。（《北史》三十一。）
　　◎李
　　，爵里未详。
　　◇大乘赋
　　大乘者，盖如来之道场也，故缘觉声闻，谓之小乘，言法驾之通驰，如舟车之致远也。夫合抱兴于毫末，九层作于累土，从浅以高大，理妙在于不有，迩粗由乎不无。举有以希无，则无无以易；忘无以统有，则有有以通。无无以易，则乘斯小矣；有有以通，则乘斯大矣。夫总福佑之会者，莫尚于法身；宣一切之知者，莫贵乎如来。故神禀灵照，以观三达之权；思周深妙，以入四持之门。知色之空，任而不败，起灭无崖，终始无际。形寄于宇宙之中，而心包乎一象之外，目察于芥子之细，而识鉴乎须弥之大。美哉渊乎！其源固不量也。嗟叹不足，遂作赋曰：
　　建大乘之灵驾兮，震法鼓之雷音。除行盖之欲疑兮，餐微妙以悦心。满觉意之如海兮，演般若之渊深。平八道之坦荡兮，游总持之苑林。定禅思于三昧兮，灭色想于五阴。执抵罗之引弓兮，操如意之喻琴。破众网之将裂兮，画贪垢而绝淫。危泡沫之暂结兮，焉巧风之足钦。或明行而善逝兮，积功勋以迄今。收萨云之空义兮，运十万而魔擒。开止观之光焰兮，消邪见之沈吟。闭必固之垣墙兮，同影响之难寻。（《广弘明集》二十九上。案：释道宣编此赋于魏高允《鹿苑赋》之后，题为魏李。检《魏书》、《北史》，未见其人。东晋李，字长林，有赋论诔等文八篇，在《全晋文》卷五十三，疑此赋亦晋李所作，今姑从《广弘明集》录于魏高允后。）
　　◎闵湛郄ɡ
　　湛、ɡ，太武时著作令史。
　　◇上疏乞班崔浩所注经
　　马、郑、王、贾虽注述《六经》，并多疏谬，不如浩之精微。乞收境内诸书，藏之秘府。班浩所注，命天下习业。并求敕浩注《礼传》，令后生得观正义。（《魏书·高允传》。是时，著作令史闵湛、郄ɡ见浩所注《诗》、《论语》、《尚书》、《易》遂上疏言。浩亦表荐湛有著作之才。）
　　◎宗钦
　　钦字景若，金城人。仁沮渠蒙逊，为中书郎、世子洗马。太武平凉州，赐爵卧树男，加鹰扬将军，拜著作郎。真君十一年，坐崔浩诛。
　　◇与高允书
　　昔皇纲未振，华裔殊风，九服分隔，金兰莫遂，希怀寄契，延想积久。天遂其愿，爰遘京师。才非季札，而眷深孙乔；德乖程子，而义均倾盖。旷龄罕遇，会之一朝。比公私理异，酬谘路塞，端拱蓬宇，慨叹如何？不量鄙拙，贡诗数韵。若夫泉江相忘之谈，遗言存意之美，虽庄生之所尚，非浅识所宜循。爱敬既深，情期往返，思迟德意，以祛鄙吝。若能纡凤彩以炔榛荟，回连城以映瓦铄者，是所望也。（《魏书·宗钦传》）
　　◇东宫侍臣箴
　　恢恢玄古，悠悠生民。五才迭用，经叙彝伦。匡父维子，弼君伊臣。颠而能扶，屈而能伸。昔在上圣，妙鉴厥趣。不曰我明，而乖其度。不曰我新，而忽其故。如彼在泉，临深是惧。如彼覆车，望途改步。是以令问宣流，英风远布。及于三季，道丧纯迁。桀起琼台，纣糟山。周灭妖妃，羿丧以田。险蔽其耳目，郑卫陈于其前。怙才肆虐，异端是缠。岂伊害身，厥胤歼焉。茫茫禹迹，画为九区。昆虫鸟兽，各有巢居。云歌唐后，垂横美虞。疏网改祝，殷道攸敷。龙盘应德，隋蛇衔珠。勿谓无心，识命不殊。勿谓理绝，千载同符。爰在子桓，灵数攸臻。仪刑徐阮，左右刘陈。披文采友，叩典问津。用能重离袭曜，魏鼎维新。於昭储后，运应玄。夕惕朝乾，虚衿远属。外抚幽荒，内怀茕独。犹惧思不逮远，明不遐烛。君有诤臣，庭立谤木。本枝克昌，永符天禄。微臣作箴，敢告在仆。（《魏书·宗钦传》）
　　◎游雅
　　雅字伯度，小名黄头，广平任人。太武时，拜中书博士、东宫内侍长，迁著作郎、散骑侍郎。赐爵广平子，加建威将军。迁太子少传，进爵为侯，加建义将军。出为散骑常侍、平南将军、东雍州刺史，假梁郡公。徵为秘书监。和平二年卒，赠相州刺史，谥曰宣侯。
　　◇太华殿赋（《魏书·游雅传》，诏为太华殿赋。）
　　◇上皇太子疏请罪人徙边
　　殿下亲览百揆，经营内外，昧旦而兴，谘询国老。臣职忝疑承，司是献替。汉武时，始启河右四郡，议诸疑罪而谪徙之。十数年后，边郡充实，并修农戍，孝宣因之，以服北方。此近世之事也。帝王之于罪人，非怒而诛之，欲其徙善而惩恶。谪徙之苦，其惩亦深。自非大逆正刑，皆可从徙。虽举家投远，忻喜赴路，力役终身，不敢言苦。且远流分离，心或思善。如此，奸邪可息，边垂足备。（《魏书·刑罚志》。真君五年，命恭宗总百揆监国。少傅游雅上疏。恭宗善其言，然未之行。）
　　◇论高允
　　夫喜怒者，有生所不能无也。而前史载卓公宽中，文饶洪量，褊心者或之弗信。余与高子游处四十年矣，未尝见其是非喜愠之色，不亦信哉。高子内文明而外柔弱，其言呐呐不能出口，余尝呼为「文子」，崔公谓余云：「高生丰才博学，一代佳士，所乏者矫矫风节耳。」余亦然之。司徒之谴，起于纤微，及于诏责，崔公声嘶股战不能言，宗饮已下，伏地流汗，都无人色，高子敷陈事理，申释是非，辞义清辩，音韵高亮。明主为之动容，听者无不称善。仁及寮友，保兹元吉，向之所谓矫矫者，更在斯乎？宗爱之任势也，威振四海。尝召百司于都坐，王公以下，望庭毕拜，高子独升阶长揖。由此观之，汲长孺可卧见卫青，何抗礼之有！向之所谓风节者，得不谓此乎？知人固不易，人亦不易知。吾既失之于心内，崔亦漏之于形外。锺期止听于伯牙，夷吾见明于鲍叔，良有以也。（《魏书·高允传》，又《北史》三十一。）
　　◇昭皇太后碑文（《北史》三十一《陈奇传》）
　　◎游明根
　　明根字志远，雅从祖弟。太武时为中书学生，景穆太子监国，以为主书。文成即位，迁都曹主书，赐爵安乐男、宁远将军。假员外散骑常侍、冠军将军、安乐侯。献文即位，出为东青州刺史，迁散骑常侍、平东将军、都督兖州军事、瑕丘镇将，寻拜东兖州刺史，改爵新泰侯。孝文即位，入为给事中，迁仪曹长，假安南将军、仪曹尚书、广平公。寻正尚书，迁大鸿胪卿、河南王干师。随例降侯为伯，致仕。太和二十三年卒，赠光禄大夫，谥曰靖。
　　◇对诏议
　　郑氏之义，者大祭之名。大祭圆丘谓之者，审谛五精星辰也；大祭宗庙谓之者，审谛其昭穆。（《通典》作「其昭百官也」。）圆丘常合不言，宗庙时合故言。斯则宗庙并行，圜丘一而已。宜于宗庙俱行之礼。二礼异，故名殊。依礼，春废直礻勺，于尝于则，（《通典》作「则尝」。）不于三时皆行之礼。（《魏书·礼志》上。太和十三年，诏议，尚书游明根、左丞郭祚、中书侍郎封琳、著作郎崔光等对。又见《通典》五十。）
　　◇对诏问夕月
　　考案旧式，推校众议，宜从フ月。（《魏书·礼志》一。太和十五年。）
　　◎游肇
　　肇字伯始，明根子。幼为中书学生。孝文初为内秘书侍御中散、都官从事，转通直郎、秘阁令，迁散骑侍郎、典命中大夫。进太子中庶子，出为本州镇北府长史，带魏郡太守。宣武时，历黄门侍郎、散骑常侍、兼侍中。转太府卿，徙廷尉卿兼御史中尉，迁侍中。孝明即位，迁中书令、光禄大夫、相州大中正。出为镇东将军、相州刺史，徵为太常卿，迁尚书右仆射。正光元年卒，赠骠骑大将军冀州刺史，谥曰文贞。
　　◇谏赴援郁洲表
　　玄明之款，虽奔救是当，然事有损益，或惮举而功多，或因小而生患，不可必也。今六里、朐山，地实接海，陂湖下湿，人不可居。郁洲又在海中，所谓虽获石田，终无所用。若不待连兵，六里虽克，尚不可守，况方事连兵，而争非要也。且六里于贼逾要，去此闭远。若以闲远之兵，攻逼近之众，其势既殊，不可敌也。灾俭之年，百姓饥弊，饿死者亦复不少。何以得宜静之辰，兴干戈之役？军粮资运，取济无所。唯见其损，未睹其益。且新附之民，服化犹近，特须安帖，不宜劳之。劳则怨生，怨生则思叛，思叛则不自安，不安则扰动。脱尔则连兵难解，事不可轻。宜损兹小利，不使大损。（《魏书·游明根附传》。游肇迁侍中，梁徐玄明斩其青、冀二州刺史张稷首，以郁洲内附，朝议遣兵赴援。肇表，世宗不纳。）
　　◇谏伐蜀
　　臣闻远人不服，则修文德以来之。兵者凶器，不得已而后用。当今治虽太平，论征未可。何者？山东、关右，残伤未复，频年水旱，百姓空虚，宜在安静，不宜劳役。然往昔开拓，皆因城主归款，故有征无战。今之据者，虽假官号，真伪难分，或有怨于彼，不可全信。且蜀地险隘，称之自古，镇戍晏然，更无异趣，岂得虚承浮说，而动大军。举不慎始，悔将何及！讨蜀之略，愿俟后图。（《魏书·游明根附传》。大将军高肇伐蜀，肇谏世宗，又不纳。）
　　◇奏请更议刘辉事
　　臣等谬参枢辖，献替是司，门下出纳，谟明常则。至于无良犯法，职有司存，劾罪结案，本非其事。容妃等奸状，罪止于刑，并处极法，准律未当。出适之女，坐及其兄，推据典宪，理实为猛。又辉虽逃刑，罪非孥戮，募则大逆，亦谓加重。乖律之案，理宜陈请。乞付有司，重更详议。（《魏书·刑罚志》。神龟中，兰陵公主驸马都尉刘辉坐与河阳县民张智夺妹容妃、陈庆和妹慧猛奸乱，殴主伤胎，辉惧罪逃亡。门下处奏，容妃、慧猛，各入死刑；智寿、庆和，并以知情不加防限，处以流坐。诏容妃、慧猛恕死，髡鞭付宫，馀如奏。尚书三公郎中执不下，右仆射游肇奏言。）
　　◎李讠斤
　　字元盛，小名真奴，范阳人。太武时，入都为中书学生，除中书助教博士。文成即位，迁仪曹尚书，领中秘书，赐爵扶风公，加安东将军。出为安南将军、相州刺史。献文时，以贼罪免，复为太仓尚书，摄南部，兼典选举。孝明即位，迁司空，进爵范阳公、侍中、镇南大将军、开府仪同三司、徐州刺史。太和元年坐罪诛。
　　◇上疏求立学校
　　臣闻至治之隆，非文德无以经纶王道，太平之美，非良才无以光赞皇化。是以昔之明主，建庠序于京畿，立学官于郡邑，教国子弟习其道艺。然后选其俊异，以为造士。今圣治钦明，道隆三五，九服之民，咸仰德化，而所在州土，学校未立。臣虽不敏，诚愿备之，使后生闻雅颂之音，童幼睹经教之本。臣昔蒙恩宠，长管中秘，时课修学，有成立之人，髦俊之士，已蒙进用。臣今重荷荣遇，显任方岳，思阐帝猷，光宣于外。自到以来，访诸文学，旧德已老，后生未进。岁首所贡，虽依制遣，对问之日，惧不克堪。臣愚欲仰依先典，于州郡治所各立学官。使士望之流、冠冕之胄就而受业，庶必有成。其经艺通明者，贡之王府。则郁郁之文，于是不坠。（《魏书·李传》为相州刺史，上疏。）
　　◎殷绍
　　绍，长乐人，仕太武为算生博士，给事东宫西曹。
　　◇上四序堪舆表
　　臣以姚氏之世，行学伊川，时遇游遁大儒成公兴，从求《九章》要术。兴字广明，自云胶东人也。山居隐迹，希在人间。兴时将臣南到阳翟九崖岩沙门释昙影间，兴即北还，臣独留住，依止影所，求请《九章》。影复将臣向长广东山见道人法穆，法穆时共影为臣开述《九章》数家杂要，披释章次意况大旨。又演隐审五藏六府心髓血脉，商功大算端部，变化玄象，土圭《周髀》。练精锐思，蕴习四年，从穆所闻，粗皆仿佛。穆等仁矜，特垂忧闵，复以先师和公所注黄帝《四序经》文三十六卷，合有三百二十四章，专说天地阴阳之本。其第一《孟序》，九卷八十一章，说阴阳配合之原；第二《仲序》，九卷八十一章，解四时气王休杀吉凶；第三《叔序》，九卷八十一章，明日月辰宿交会相生为表里；第四《季序》，九卷八十一章，具释六甲刑祸福德。以此等文，传授于臣。山神禁严，不得赍出，寻究经年，粗举纲要。山居险难，无以自供，不堪窘迫，心生懈怠。以甲寅之年，日维鹑火，月吕林锺，景气郁盛，感物怀归，奉辞影等。自尔至今，四十五载。历观时俗堪舆八会，迳世已久，传写谬误，吉凶禁忌，不能备悉。或考良日，而值恶会，举吉用凶，多逢殃咎。又史迁、郝振，中吉大儒，亦各撰注，流行于世。配会大小，序述阴阳，依如本经，犹有所阙。臣前在东宫，以状奏闻，奉被景穆皇帝圣诏，敕臣撰录，集其要最。仰奉明旨，谨审先所见《四序经》文，钞撮要略，当世所须吉凶举动，集成一卷。上至天子，下及庶人，又贵贱阶级、尊卑差别、吉凶所用，罔不毕备。未及内呈，先帝晏驾。臣时狼狈，几至不测。停废以来，迳由八载，思欲上闻，莫能自彻。加年夕齿颓，馀龄旦暮，每惧殂殒，填仆沟壑，先帝遗志，不得宣行。夙夜悲愤，理难违匿，依先撰录奏，谨以上闻。请付中秘通儒达士，定其得失。事若可施，乞即班用。（《魏书·殷绍传》。太安四年夏，上四序堪与表，其书遂大行于世。）
　　◎慕容白曜
　　白曜，前燕慕容之玄孙。太武时为中书吏，给事东宫。文成即位，拜北部下大夫，袭父琚爵高都侯，迁北部尚书。献文即位，迁尚书右仆射，进爵南乡公，加安南将军。皇兴初，加使持节、都督征南大将军、上党公。寻拜青州刺史，进爵济南王。四年十月，追究乙浑党，诬以反叛，诛。
　　◇喻崔道固书
　　天弃刘，祸难滋兴，骨肉兄弟，自相诛戮，君臣上下，靡复纪纲。徐州刺史薛安都、豫州刺史常珍奇、兖州刺史毕众敬等，深睹存亡，翻然归义。故朝廷纳其诚款，委以南蕃，皆目前之见事，东西所备闻也。彼无盐戍主申纂，敢纵奸慝，劫夺行人，官军始临，一时授首。房崇吉固守升城，寻即溃散。自襄阳以东，至于淮海，莫不风靡，服从正化。谓东阳、历城有识之士，上思安都之荣显，下念申纂之死亡，追悔前惑，改图后悟。然执守愚迷，不能自革。猥总戎旅，埽定北方。济黄河知十二之虚说，临齐境想一变之清风，踟蹰周览，依然何极。故先驰书，以喻成败。夫见机而动，《周易》所称。去危就安，人事常理。若以一介为高，不悛为美，则微子负嫌于时，纪季受讥于世。我皇魏重光累叶，德怀无外，军威所拂，无不披靡。固非三吴弱卒所能拟抗。况于今者，势已土崩。刘威不制秣陵，政不出阃外，岂复能浮江越海。赴危救急。恃此为援，何异于蹄涔之鱼，冀拯江海。夫蝮蛇螫手则断手，螫足则断足，诚忍肌体，以救性命。若推义以行之，无割身之痛也，而可以保家宁宗，长守安乐。此智士所宜深思重虑，自求多福。（《魏书·慕容白曜传》）

卷三十
◎高闾
　　闾字阎士，渔阳雍奴人。本名驴，崔浩改为闾而字之。太武时，徵拜中书博士。文成末，迁中书侍郎。献文初，赐爵安乐子，加南中郎将，领东徐州刺史。进爵为侯，加昭武将军。承明初，为中书令，加给事中。太和中，除广陵王师，出为镇南将军、相州刺史，徙平北将军、幽州刺史，徵为太常卿。宣武即位，以光禄大夫致仕。景明三年卒，谥曰文侯。（《魏书·高闾传》：「文明太后甚重闾，诏令书檄碑铭赞颂，皆其文也。」）
　　◇宣命赋（《魏书·胡叟传》：「闾作宣命赋，叟为之序。」）
　　◇谏讨淮北表
　　伏见庙算，有事淮海，虽成事不说，犹可思量。臣以愚劣，本非武用，至于军旅，尤所不学。直以无讳之朝，敢肆狂瞽，区区短见，窃有所疑。臣闻兵者凶器，不得已而用之。今天下开泰，四方无虞，岂宜盛世，干戈妄动。疑一也。淮北之城，凡有五处，难易相兼，皆须攻击。然攻守难图，力悬百倍，反复思量，未见其利。疑二也。纵使如心，于国无用，发兵远入，费损转多。若不置城，是谓空争。疑三也。脱不如意，当延日月，屯众聚费，于何不有。疑四也。伏愿思此四疑，时速返旆。（《魏书·高闾传》。太和三年，出师讨淮北，闾表。）
　　◇议断禄表
　　天生蒸民，树之以君，明君不能独理，必须臣以作辅。君使臣以礼，臣事君以忠。故车服有等差，爵命有分秩。德高者则位尊，任广者则禄重。下者禄足以代耕，上者俸足以行义。庶民均其赋，以展奉上之心；君王聚其材，以供事业之用。君班其俸，垂惠则厚；臣受其禄，感恩则深。于是贪残之心止，竭效之诚笃，兆庶无侵削之烦，百辟备礼容之美。斯则经世之明典，为治之至术。自尧、舜以来，逮于三季，虽优劣不同，而斯道弗改。自中原崩否，天下幅裂，海内未一，民户耗减，国用不充，俸禄遂废。此则事出临时之宜，良非久长之道。
　　大魏应期绍祚，照临万方，九服既和，八表咸谧。二圣钦明文思，道冠百代，动遵礼式，稽改旧章，准百王不易之胜法，述前圣利世之高轨，置立邻党，班宣俸禄，事设令行，于今已久，苛慝不生，上下无怨，奸巧革虑，窥觎绝心，利润之厚，同于天地。以斯观之，如何可改？
　　又洪波奔激，则堤防宜厚；奸悖充斥，则禁网须严。且饥寒切身，慈母不保其子；家给人足，礼让可得而生。但廉清之人，不必皆富；丰财之士，未必悉贤。今给其俸，则清者足以息其滥窃，贪者足以感而劝善；若不班禄，则贪者肆其奸情，清者不能自保。难易之验，灼然可知，如何一朝，便欲去俸？淮南之议，不亦谬乎？（《魏书·高闾传》。淮南王他奏求依旧断禄，文明太后令召群臣议之，闾表，诏从闾议。）
　　◇请筑长城表
　　臣闻为国之道，其要有五：一曰文德，二曰武功，三曰法度，四曰防固，五曰刑赏。故远人不服，则修文德以来之；荒狡放命，则播武功以威之；民未知战，则制法度以齐之；暴敌轻侵，则设防固以御之；临事制胜，则明刑赏以劝之。用能辟国宁方，征伐四克。北狄悍愚，同于禽兽，所长者野战，所短者攻城。若以狄之所短，夺其所长，则虽众不能成患，虽来不能内逼。又狄散居野泽，随逐水草，战则与家产并至，奔则与畜牧俱逃，不赍资粮而饮食足。是以古人伐北方，攘其侵掠而已。历代为边患者，良以倏忽无常故也。六镇势分，倍众不斗，互相围逼，难以制之。昔周命南仲，城彼朔方；赵灵、秦始，长城是筑；汉之孝武，踵其前事。此四代之君，皆帝王之雄杰，所以同此役者，非智术之不长，兵众之不足，乃防狄之要事，其理宜然故也。《易》称天险不可升，地险山川丘陵，王公设险以守其国，长城之谓欤？今宜依故于六镇之北筑长城，以御北虏，虽有暂劳之勤，乃有永逸之益，如其一成，惠及百世。即于要害，往往开门，造小城干其侧，因地却敌，多置弓弩。狄来有城可守，有兵可捍。既不攻城，野掠无获，草尽则走，终必惩艾。
　　宜发近州武勇四万人，及京师二万人，合六万人为武士，于苑内立征北大将军府，选忠勇有志干者以充其选。下置官属，分为三军，二万人专习弓射，二万人专习戈盾，二万人专习骑槊。修立战场，十日一习，采诸葛亮八阵之法，为平地御寇之方，使其解兵革之宜，识旌旗之节，器械精坚，必堪御寇。使将有定兵，兵有常主，上下相信，昼夜如一。七月发六部兵六万人，各备戎作之具，敕台北诸屯仓库，随近作米，俱送北镇。至八月，征北部率所领，与六镇之兵，直至碛南，扬威漠北。狄若来拒，与之决战，若其不来，然后散分其地，以筑长城。计六镇东西不过千里，若一夫一月之功，当三步之地，三百人三里，三千人三十里，三万人三百里，则千里之地，强弱相兼，计十万人，一月必就，运粮一月，不足为多。人怀永逸，劳而无怨。
　　计筑长城，其利有五：罢游防之苦，其利一也；北部放牧，无抄掠之患，其利二也；登城观敌，以逸待劳，其利三也；省境防之虞，息无时之备，其利四也；岁常游运，永得不匮，其利五也。
　　又任将之道，特须委信，遣之以礼，恕之以情，阃外之事，有利辄决，赦其小过，要其大功，足其兵力，资其给用，君臣相体，若身之使臂，然后忠勇可立，制胜可果。是以忠臣尽其心，征将竭其力，虽三败而逾荣，虽三背而弥宠。（《魏书·高闾传》、《北史》三十四。又见《通典》一百九十六，作「皇兴中，征南将军刀雍上献文帝表」，其文全同。据《闾传》，乃上孝文帝表，并非为刁雍代作也。今从《闾传》，编入《闾集》中。）
　　◇应诏陈损益表
　　奉癸未诏书，以春夏少雨，忧饥馑之方臻，愍黎元之伤瘁。同禹、汤罪己之诚，齐尧、舜引咎之德，虞灾致惧，询及卿土，令各上书，极陈损益。深恩被于苍生，厚惠流于后士。伏惟陛下天启圣姿，利见纂极，钦若昊天，光格宇宙。太皇太太后以睿哲赞世，稽合三才，高明柔克，道被无外。七政昭宣于上，九功咸序于下。君人之量逾高，谦光之旨弥笃。修复祭仪，宗庙所以致敬；饰正器服，礼乐所以宣和。增儒官以重文德，简勇士以昭武功。虑狱讼之未息，定刑书以理之；惧蒸民之奸宄，置邻党以穆之；究庶官之勤剧，班俸禄以优之；知劳逸之难均，分民土以齐之。甄忠明孝，矜贫恤独，开纳谠言，抑绝谗佞，明训以体，率土移风。虽未胜残去杀，成无为之化，足以仰答三灵者矣。
　　臣闻皇天无私，降鉴在下，休咎之徵，咸由人召。故帝道昌则九畴叙，君德衰而彝伦攵。休瑞并应，享以五福，则康于其邦；咎徵屡臻，罚以六极，则害于其国。斯乃《洪范》之实徵，神之明验。及其厄运所缠，世锺阳九，数乖于天理，事违于人谋，时则有之矣。故尧、汤逢历年之灾，周、汉遭水旱之患，然立功修行，终能弭息。今考治则有如此之风，计运未有如彼之害，而陛下殷勤引过，事迈前王。徙星澍雨之徵，指辰可必；消灾灭祸之符，灼然自见。虽王畿之内，颇为少雨，关外诸方，禾稼仍茂，苟动之以礼，绥之以和，一岁不收，未为大损。但豫备不虞，古之善政，安不忘危，有国常典。窃以北镇新徙，家业未就，思亲恋本，人有愁心，一朝有事，难以御敌。可宽其往来，颇使欣慰，开云中马城之食以赈恤之，足以感德，致力边境矣。明察畿甸之民，饥甚者出灵丘下馆之粟以救其乏，可以安慰孤贫，乐业保土。使幽、定、安、并四州之租，随运以溢其处。开关驰禁，薄税贱籴，以消其费。清道路，恣其东西，随丰逐食，贫富相赡。可以免度凶年，不为患苦。
　　又闻常士困则滥窃生，匹妇馁则慈心薄。凶俭之年，民轻违犯，可缓其使役，急其禁令。宜于未然之前，申敕外牧。又一夫幽枉，王道为亏，京师之狱，或恐未尽。可集见囚于都曹，使明折庶狱者重加究察。轻者即可决遣，重者定状以闻。罢非急之作，放无用之兽。此乃救凶之常法，且以见忧于百姓。《论语》曰：「不患贫而患不安。」苟安而乐生，虽遭凶年，何伤于民庶也。愚臣所见，如此而巳。（《魏书·高闾传》）
　　◇谏应曹虎表
　　洛阳草创，虎既不遣质任，必非诚心，无宜轻举。（《魏书·高闾传》。曹虎据襄阳请降，诏刘昶、薛真度等四道南伐，车驾亲幸悬瓠。闾表谏，不纳。）
　　◇论淮南不宜留戍表
　　南土乱亡，僭主屡易，陛下命将亲征，威陵江左，望风慕化，克拔数城，施恩布德，携民襁负，可谓泽流边方，威惠普著矣。然元非大举，军兴后时，本为迎降，戎卒实少。兵法：「十则围之，倍则攻之。」所率既寡，东西悬阔，难以并称。伏承欲留戍淮南，招抚新附。昔世祖以回山倒海之威，步骑数十万，南临瓜步，诸郡尽降，而盱眙小城，攻而弗克。班师之日，兵不戍一郡，土不辟一廛。夫岂无人，以大镇未平，不可守小故也。堰水先塞其源，伐木必拔其本。源不塞，本不拔，虽翦枝竭流，终不可绝矣。寿阳、盱眙、淮阴，淮南之源本也，三镇不克其一，而留兵守郡，不可自全明矣。既逼敌之大镇，隔深淮之险，少置兵不足以自固，多留众粮运难可充。又欲）渠通漕，路必由于泗口，溯淮而上，须经角城。淮阴大镇，舟船素畜，敌因先积之资，以拒始行之路。若元戎旋旆，兵士挫怯，夏雨水长，救援实难。忠勇虽奋，事不可济。淮阴东接山阳，南通江表，兼近江都、海西之资，西有盱眙、寿阳之镇。且安土乐本，人之常情，若必留戍，军还之后，恐为敌擒。何者？镇戍新立，悬在异境，以劳御逸，以新击旧，而能自固者，未之有也。昔彭城之役，既克其城，戍镇已定，而思叛外向者，犹过数方。角城蕞尔，处在淮北，去淮阳十八里，五固之役，攻围历时，卒不能克。以今比昔，事兼数倍。今以向热，水雨方降，兵刃既交，难以恩恤。降附之民及诸守令，亦可徙置淮北。如其不然，进兵临淮，速度士卒，班师还京。踵太武之成规，营皇居于伊洛。畜力以待敌衅，布德以怀远人，使中国清穆，化被遐裔，淮南之镇。自效可期；天安之捷，指辰不远。（《魏书·高闾传》。高祖攻锺离未克，将于淮南修收城而置镇戍以抚新附之民，赐闾玺书，具论其状。闾表。）
　　◇请使公孙崇韩显宗参知音律表
　　《书》称「同律度量衡」，论云「谨权量，审法度」，此四者，乃是王者之要务，生民之所由。四者何先？以律为首。岂不以取法之始，求天地之气故也。孔子曰：「移风易俗，莫尚于乐。」然则乐之所感，其致远矣。今调音制乐，非律无以克和，然则律者，乐之本也。臣前被敕理乐，与皇宗博士孙惠蔚、太乐祭酒公孙崇等，考《周官》、《国语》，及《后汉·律历志》，案京房法，作准以定律，吹律以调丝，案律寸以孔竹，八音之别，事以粗举。书既三奏，备在前闻。臣年垂七十，日就衰颓，恐一朝先犬马，竟无丝发之益，使律法长绝，遗恨没世，是以，不敢忘怠。近在邺见崇，臣先以其聪敏精勤，有挈瓶之智，虽非经国之才，颇长推考之术，故臣举以教乐令，依臣先共所论乐事，自作《钟磬志议》二卷，器数为备，可谓世不乏贤。令崇徒教乐童书学而已，不恭乐事，臣恐音律一旷，精赏实难，习业差怠，转乖本意。今请使崇参知律吕钟磬之事，触类而长之，成益必深。求持臣先所奏三表，勘《后汉·律历志》，陛下亲览，以求厥衷，俱然易了。又著作郎韩显宗，博闻强识，颇有史才，粗解音律，亦求令时往参知。臣虽在外官，窃慕古人举善之义，愚意所及，不能自己，虽则越分，志在补益，愿不以言废人。（《魏书·律历志》上。太和中，诏中书监高闾修正音律。久末能定，闾出为相州刺史。十八年，闾表。）
　　◇请裁邺中密后庙应罢应新表
　　伏惟太武皇帝发孝思之深诚，同渭阳之远感，以邺土舅氏之故乡，有归魂之旧宅，故为密皇后立庙于城内，岁时祭祀，置庙户十家，斋官三十人。春秋尝，冠服从事，刺史具威仪，亲行荐酌，升降揖让，与七庙同仪，礼毕，撤会而罢。今庙殿亏漏，门墙倾毁，簋故败，行礼有阙。臣备职司，目所亲睹。若以七庙惟新，明堂初制，配飨之仪，备于京邑者，便应罢坏，辍其常祭。如以功高特立，宜应新其灵宇。敢陈所见，伏请恩裁。（《魏书·礼志》一。太和十九年六月，相州刺史高闾表言。）
　　◇对诏议
　　祭圆丘之，与郑义同，其宗庙之祭，与王义同。与郑义同者，以为有虞黄帝，黄帝非虞在庙之帝，不在庙，非圆丘而何？又《大传》称祖其所自出之祖，又非在庙之文。《论》称「自既灌」，事似据。（《通典》作「《论语》称自既灌以往」。）《尔雅》称「大祭也」，《颂》「长发，大也」，殷王之祭。斯皆非诸侯之礼，诸侯无礼。唯夏殷，夏祭称，又非宗庙之。鲁行天子之仪，不敢专行圆丘之，（《通典》此下有「改殷之」四字。）取其名于宗庙，因先有，遂生两名。（《通典》此下有「其宗庙之祭」七字。）据王氏之义，而祭之，故言，总谓再殷祭，明不异也。一名也。其止于一时，止于一时者，祭不欲数，数则黩。一岁而三，愚以为过数。（《魏书·礼志》一。太和十三年，诏议，中书监高闾、仪曹令李韶、中书侍郎高遵等十三人对称云云。又见《通典》五十，作中书监高闾又言云云。）
　　◇六宗议
　　《书》称「肆类于上帝，于六宗」，六宗之祀，《礼》无明文，名位坛兆，历代所疑。汉魏及晋，诸儒异说，或称天地四时，或称六者之间，或称《易》之六子，或称风雷之类，或称星辰之属，或曰世代所宗，或云宗庙所尚，或曰社稷五祀，凡十有一家。自晋已来，逮于圣世，以为论者虽多，皆有所阙，莫能详究。遂相因承，别立六宗之兆，总为一位而祭之。比敕臣等评议取衷，附之祀典。臣等承旨，披究往说，各有其理。较而论之，长短互有，若偏用一家，事或差舛。众疑则从多，今惑则仍古。请依先别处六宗之兆，总为一祀而祭之。（《魏书·礼志》一）
　　◇王德议
　　帝王之作，百代可知，运代相承，书传可验。虽祚命有长短，德政有优劣，至于受终严祖，殷荐上帝，其致一也。故敢述其前载，举其大略。臣闻居尊据极，允应明命者，莫不以中原为正统，神州为帝宅。苟位当名全，化迹流洽，则不专以世数为与夺，善恶为是非。故尧舜禅揖，一身异尚；魏、晋相代，少纪运殊。桀、纣至虐，不废承历之叙；厉、惠至昏，不阙周、晋之录。计五德之论，始自汉刘，一时之议，三家致别。故张苍以汉为水德，贾谊、公孙臣以汉为土德，刘向以汉为火德。以为水德者，正以尝有水溢之应，则不推运代相承之数矣。以为土德者，则以亡秦继历，相即为次，不推顺逆之异也。以为火德者，悬证赤帝斩蛇之符，弃秦之暴，越恶承善，不以世次为正也，故以承周为火德。自兹厥后，乃以为常。魏承汉，火生土，故魏为土德。晋承魏，土生金，故晋为金德。赵承晋，金生水，故赵为水德。燕承赵，水生木，故燕为木德。秦承燕，木生火，故秦为火德。秦之未灭，皇魏未克神州，秦氏既亡，大魏称制玄朔。故平文之庙，始称太祖，以明受命之证，如周在岐之阳。若继晋，晋亡已久；若弃秦，则中原有寄。推此而言，承秦之理，事为明验。故以魏承秦，魏为土德，又五纬表验，黄星曜彩，考氏定实，合德轩辕，承土祖未，事为著矣。又秦、赵及燕，虽非明圣，各正号赤县，统有中土，郊天祭地，肆类咸秩，明刑制礼，不失旧章。奄岱逾河，境被淮汉。非若龌龊边方，僭拟之属，远如孙权、刘备，近若刘裕、道成，事系蛮夷，非关中夏。伏惟圣朝，德配天地，道被四海，承乾统历，功侔百王。光格同于唐、虞，享祚流于周、汉，正位中境，奄有万方。今若并弃三家，远承晋氏，则蔑中原正次之实。存之无损于此，而有成于彼；废之无益于今，而有伤于事。臣愚以为宜从尚黄，定为土德。
　　又前代之君，明贤之史，皆因其可褒褒之，可贬贬之。今议者偏据可绝之义，而不录可全之礼。所论事大，垂之万叶。宜并集中秘群儒，人人别议，择其所长，于理为悉。（《魏书·礼志》一。太和十四年八月，中书监高闾议，以为。）
　　◇既葬即吉议
　　君不除服于上，臣则释服于下。从服之义，有违为臣之道。衰麻朝政，吉凶事杂。（《通典》八十。太和十四年。）
　　◇至德颂（并表）
　　臣闻创制改物者，应天之圣君；龌龊顺常者，守文之庸主。故五帝异规而化兴，三王殊礼而致治，用能宪章万祀，垂范百王，历叶所以挹其遗风，后君所以酌其轨度。伏惟太上皇帝道光二仪，明齐日月，至德潜通，武功四畅。霜威南被，则淮、徐来同；齐斧北断，则猃狁覆毙。西摧三危之酋，东引肃慎之贡，荒遐款塞，九有宅心。于是从容闲览，希心玄奥，尚鼎湖之奇风，崇巢由之高洁，畴咨熙载，亮采群后，爰挹大位，传祚圣人。开古之高范，爰萃于一朝；旷叶之希事，载见于今日。昔唐虞禅舜，前典大其成功；太伯让季，孔子称其至德。苟位以圣传，臣子一也。谨上《至德颂》一篇，其词曰：
　　茫茫太极，悠悠遐古。三皇创制，五帝垂祜。仰察璇玑，俯鉴后土。雍容端拱，惟德是与。夏、殷世传，周、汉纂烈。道风虽邈，仍诞明哲。爰暨三季，下陵上替。九服三分，礼乐四缺。上灵降鉴，思皇反正。乃眷有魏，配天承命。功冠前王，德侔往圣。移风革俗，天保载定。於穆太皇，克广圣度。玄化外畅，惠鉴内悟。遗此崇高，挹彼冲素。道映当今，庆流后祚。明明我皇，承乾绍焕。比诵熙周，方文隆汉。重光丽天，晨晖叠旦。六府孔修，三辰贞观。功均乾造，云覆雨润。养之以仁，敦之以信。绥之斯和，动之斯震。自西徂东，无思不服。祯候并应，福禄来格。嘉谷秀町，素文表石。玄鸟呈皓，醴泉流液。黄龙蜿蜿，游鳞奕奕。冲训既布，率土咸宁。穆穆四门，灼灼典刑。胜残岂远，期月有成。翘翘东岳，庶见翠旌。先民有言，千载一泰。昔难其运，今易其会。沐浴淳泽，被服冠带。饮和陶润，载欣载赖。文以写意，功由颂宣。吉甫作歌，式昭永年。唐政缉熙，康哉垂篇。仰述徽烈，被之管弦。（《魏书·高闾传》。显祖传位，闾上表颂。）
　　◇鹿苑颂
　　北伐碑（《魏书·高闾传》：高允举以自代，遂为显祖所知。命造《鹿苑颂》、《北伐碑》，显祖善之。）
　　◇济阴太守魏悦颂德碑
　　祖母房，艰贞守志，秉恭姜之操，著自毁之诚。颂曰：
　　爰及处士，遘疾夙凋。伉俪秉志，识茂行高。残形显操，誓敦久要。诞兹令胤，幽感乃昭。（《魏书·钜鹿魏溥妻房氏传》）

卷三十一
◎韩麒麟
  </div>
  <div class="pagination">
   <a href="全上古三代秦汉三国六朝文_page591.html">
    上一页
   </a>
   <span>
    ...
   </span>
   <a href="全上古三代秦汉三国六朝文_page587.html">
    587
   </a>
   <a href="全上古三代秦汉三国六朝文_page588.html">
    588
   </a>
   <a href="全上古三代秦汉三国六朝文_page589.html">
    589
   </a>
   <a href="全上古三代秦汉三国六朝文_page590.html">
    590
   </a>
   <a href="全上古三代秦汉三国六朝文_page591.html">
    591
   </a>
   <span class="current-page">
    592
   </span>
   <a href="全上古三代秦汉三国六朝文_page593.html">
    593
   </a>
   <a href="全上古三代秦汉三国六朝文_page594.html">
    594
   </a>
   <a href="全上古三代秦汉三国六朝文_page595.html">
    595
   </a>
   <a href="全上古三代秦汉三国六朝文_page596.html">
    596
   </a>
   <a href="全上古三代秦汉三国六朝文_page597.html">
    597
   </a>
   <span>
    ...
   </span>
   <a href="全上古三代秦汉三国六朝文_page593.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
