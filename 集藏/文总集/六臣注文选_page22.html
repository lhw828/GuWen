<!DOCTYPE html>
<html>
<head>
    <meta charset="UTF-8">
    <title>六臣注文选 - 第 22 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六臣注文选 - 第 22 页/共 33 页</h1>
    <div class="content">　　七发八首【善曰七发者説七事以启发太子也犹楚词七谏之流】
　　枚叔【善曰汉书云枚乗字叔淮隂人也善属辞赋为吴王濞郎中令吴王反乗谏不从乃事梁孝王孝王薨归于淮隂武帝即位知其贤以蒲轮徴之乗死于路孝王时恐孝王仄故作七发以谏之七者少阳之数欲发阳明于君也八首者上一首是序中六是所谏不欲犯其顔末一首始陈正道以干之假立楚太子及吴客以为语端矣　铣同善注】
　　楚太子有疾而【五臣本无而字】吴客往问之曰伏闻太子玉体不安亦少间乎【善曰言玉美之也史记新垣衍谓鲁连曰观先生之玉皃论语曰子疾病间孔安国曰少差曰间也　向曰同善注】太子曰惫【败】谨谢客【善曰説文曰谢辞也　翰曰惫极苦也同善注】客因称曰今时天下安宁四字【五臣本作方字】和平太子方富于年【善曰凡人之幼者将来之嵗尚多故曰富也　济曰富盛也】意者乆耽安乐日夜无极邪气袭逆中若结轖【音色　善曰言邪气入内而为逆其坚若结也管子曰邪气袭内玉色乃衰素问岐伯曰邪气内着絶人长命説文曰轖车籍交革也　良曰言以意察之也极穷袭因也言邪气因为逆迕于腹中也轖车籍交革也其结有此矣】纷屯【五臣本作沌徒门切】澹淡嘘唏烦酲【善曰纷屯澹淡愦耄烦闷之貌也王逸楚辞注曰歔欷啼貎方言曰哀而不泣曰唏嘘与歔古字通唏许冀切列子曰季梁病矫氏曰病由精虑烦散也毛苌诗传曰病酒曰酲　翰曰纷沌澹淡混乱也嘘唏哀叹貎烦酲言有如病酒者】惕惕怵怵卧不得瞑【善曰尚书曰怵惕惟厉中夜以兴素问岐伯曰不得卧者是阳明之逆　良曰怵惕惊貎瞑寐也】虚中重听恶闻人声【善曰素问曰何谓虚荅曰精气夺则虚黄帝八十一问曰隂病恶闻人声　向曰虚中精气蝎也重听事不审也】精神越渫百病咸生【善曰吕氏春秋曰精神劳则越髙诱曰越散也郑毛诗笺曰渫发也济曰越散渫发咸皆也】　聪明曜悦怒不平【善曰王逸楚辞注曰曜惑乱貎也　良曰聪明耳目也曜惑也不平失常也】乆执不废大命乃倾太子岂有是乎【善曰郑礼记注曰废止也毛苌诗传曰废犹去也毛诗曰曽是莫听大命以倾　铣曰执犹患也废止倾陨也岂有是乎设疑问也】太子曰谨谢客赖君之力时时有之然未至于【五臣本无于字】是也【善曰言赖君之力天下太平故乆耽安乐时有此疾也　向曰言赖我君之力使我安乐如客言者而未甚至于此】客曰今夫贵人之子必宫居而闺处内有保母外有傅父欲交无所【善曰礼记曰孔子曰古者男子外有傅父内有慈母又曰其次为保母郑曰保母安其居处者也　翰曰傅保谓傅训保养者欲为交游自放故无所也】饮食则温淳甘膬【昌芮】脭【呈】醲【浓】肥厚【善曰温淳谓凡味之厚也韩子曰夫香美膬味廿口病形厚酒肥肉曼埋皓齿而损精説文曰膬腝易破也膬音同上脭肥肉也池贞切説文曰醲厚酒也女龙切济曰膬美也脭肉之精醲酒之上者言利口之病形也】衣裳【五臣本无裳字】则杂遝【呇】曼【万】暖燂【似廉】烁【舒灼】热暑【善曰曼轻细也説文曰燂火热也详廉切烁亦热也音同上　良曰皆衣裳厚暖而成其病】虽有金石之坚犹将销铄而挺解也【善曰韩子曰虽与金石相兼天下未有日也髙诱吕氏春秋注曰挺犹动也贾逵国语注曰铄销也　铣曰挺动也】况其在筋骨之间乎哉故曰纵耳目之欲恣支体之安者【五臣本有也字】伤血脉之和且夫出舆入辇命曰蹷【厥】痿【于为】之机【五臣本作几　善曰吕氏春秋曰出则以车入则以辇务以自佚命曰佁蹷之机髙诱曰佁至也蹷机门内之位也乘辇于宫中游翔至于蹷机故曰务以佚也枚乗引佁蹷而为蹷痿未详乗之谬为好竒而改之声类曰佁嗣理切蹷渠月切　向曰蹷足不能行痿痹也舆辇之安乃为此病之几兆也】洞房清宫【五臣本作风】命曰寒热之媒【善曰吕氏春秋曰室大多隂台髙多阳多隂则蹷多阳则痿此隂阳不适之患也髙诱曰蹷逆寒疾也痿蹷不能行也】皓齿蛾眉命曰伐性之斧【善曰吕氏春秋曰靡曼皓齿郑卫之音务以自乐命曰伐性之斧髙诱曰靡曼细理弱肌美色也皓齿谓齿如瓠犀也郑衞淫僻以其淫僻灭亡故曰伐性之斧也】甘脆【清嵗】肥脓命曰腐【辅】肠之药【善曰吕氏春秋曰肥肉厚酒务以相强命曰烂肠之食髙诱注老子云五味实口爽伤故谓之烂肠之食广雅曰脆弱也音同上脓厚之味也　翰曰腐烂也】今太子肤色靡曼【万】四支委【平】随筋骨挺解【善曰王逸楚辞注曰靡细也曼泽也随不能屈伸也　济曰靡曼美好也委随不相着也】血脉淫濯手足惰窳【音庾善曰淫濯谓过度而且大也尔雅曰淫过也又曰濯大也郭璞方言注曰堕懈堕也应劭汉书注曰窳弱也】
　　【余乳切　济曰淫濯不通也惰窳无力也】越女侍前齐姬奉后【善曰越絶书曰越王饰美女西施郑旦使大夫种献之于吴王曰越王勾践窃有天人之遗西施郑旦越不敢当使献之大王吴王大悦齐姬齐女也毛诗曰岂其取妻必齐之姜如淳汉书注曰姬众妾之总称也　良曰齐越二国美人所出】徃来游防纵恣乎曲房隠闲【闲】之中此甘餐毒药戏猛兽之爪牙也【铣曰言害人必矣】所从来者至深逺【五臣本有矣字】淹滞永乆而不废虽令扁鹊治内巫咸治外尚何及哉【善曰王逸楚辞注曰淹乆也史记曰扁鹊渤海郑人也姓秦氏名越人得长桑君禁方视病尽见五脏韩子曰扁鹊谓晋桓侯曰君有疾在腠理犹可汤熨若在骨髓司命不能毉也桓侯初不信后病遣召扁鹊鹊逃桓侯遂死　善曰巫咸虽善祝不能自祓也贾逵国语注曰尚且也】今如太子之病者独宜世之君子博见彊识【善曰礼记注曰博闻强识而让谓之君子也】承闲【闲】语事变度【去】易意常【五臣本作尚】无离侧以为羽翼【善曰楚辞曰愿承闲而自察也髙诱注吕氏春秋曰羽翼佐也　翰曰语説也常在左右如羽翼也】淹沈之乐浩唐【五臣本作荡】之心遁佚之志其奚由至哉【善曰唐犹荡也　翰曰淹沈耽好也浩荡无厌也遁佚过度也奚何也】太子曰诺病已请事此言【济曰诺有敬纳之辞言既病矣愿将事客言已助句也】
　　客曰今太子之病可无药石针刺灸疗而已【五臣本有哉字】可以要言妙道説而去也【善曰言可无用药石唯可用要言也庄子瞿鹊子问长梧子曰夫子以为孟浪之言也而我以为妙道之行也　良曰去除也】不欲闻之乎【铣曰问辞也】太子曰仆愿闻之
　　客曰龙门之桐髙百尺而无枝【善曰周礼曰龙门之琴瑟孔安国尚书传曰龙门山在河东之西界鲁连子曰东方有松枞髙千仞而无枝也　向曰龙门山名出桐木堪为琴瑟】中郁结之轮菌【丘贫】根扶疏【五臣本作疎】以分离【善曰郁结隆髙之貌也説文曰扶疎四布也张晏汉书注曰轮菌委曲也　向曰中木中也郁结轮菌文理郁盘委曲貌】上有千仞之峰下临百丈之谿湍流遡【五臣本作素】波又澹【徒滥】淡【徒敢】之【善曰包咸论语注曰七尺曰仞遡波逆流之波也澹淡摇荡之貌也　翰曰湍疾流也澹淡洗濯之貌】其根半死半生冬则烈风漂霰飞雪之所激也夏则雷霆霹雳之所感也【善曰感触也庄子曰异鹊感周之颡也】朝则鹂【吕知】黄鳱【胡葛】鴠【旦】鸣焉【善曰尔雅曰鸧鹒黎黄髙唐赋曰王雎鹂黄礼记曰仲冬曷旦不鸣郑曰曷旦乌也郭璞方言注曰鸟似鸡冬无毛昼夜鸣鸹与曷并音渇】暮则羇雌迷鸟宿焉独鹄晨号乎其上鹍鸡哀鸣翔乎其下【善曰楚辞曰鹍鸡啁哳而悲鸣　济曰羇雌孤鸟也】于是背秋涉冬使琴摰【五臣本作班尔】斫【之若】斩以为琴野茧【古典】之丝以为弦【善曰论语曰师摰之始闗雎之乱洋洋乎盈耳哉郑曰师摰鲁大师也以其工琴谓之琴摰犹京房善易谓之易凉野茧野之茧也东观汉记曰光武二年野蚕成茧被山民收为絮　良曰秋冬之间木成实也班公输班尔王尔皆古之上人野茧蚕之茧】孤子之钩以为隠九寡之珥【二】以为约【五臣本作防字丁亦反　善曰古乐府有孤子生行贾逵国语注曰钩带钩也桓子新论曰琴隠长四十五分隠以前长八分列女传曰鲁之母师九子之寡母也不幸早防夫独与九子居苍颉篇曰珥珠在耳也珥人志切字书曰约亦的字也的琴徽也　铣曰钩珥皆寳也隠防皆琴上饰取孤子寡妇之宝而用之欲其声多悲声九寡九度寡也】使师堂操畅【五臣本作张】伯子【五臣本无子】牙为之歌【善曰师堂乐师也韩诗外传曰孔子学鼔琴于师堂子京而不进师堂子京曰夫子可以进孔子曰丘已得其曲未得其数也琴道曰尧畅达则兼善天下无不通畅故谓之畅列子曰伯牙善鼓琴也　向曰师堂子京伯子牙皆古之善鼓琴者操张张琴也】歌曰麦秀【子兼】兮雉朝飞【善曰宋玊笛赋曰麦秀兮乌华翼埤苍曰麦芒也慈敛切　翰曰麦芒貌】向虚壑兮背槁【考】槐依絶区兮临回溪【善曰説文曰槀与槁古字通　翰曰槁枯也絶区谓危絶之地回溪曲涧也】飞鸟闻之翕【许急】翼而不能去野兽闻之垂耳而不能行蚑【巨宜】蟜【矫】蝼蚁闻之柱【五臣从才陟羽切】喙而不能前【善曰周书曰蚑行喙息説文曰蚑行也凡生类之行皆谓之蚑又曰蟜虫也居兆切方言曰南楚或谓蛄为蝼尔雅曰蚁蚍蜉也　济曰皆感琴而然翕敛也蚑蟜蝼蚁皆小虫名也喙口也言柱口而听】此亦天下之至悲也太子能彊起【五臣有而字】听之乎太子曰仆病未能也
　　客曰犓【楚俱】牛之腴菜以笋【息尹】蒲【善曰説文曰犓以刍莝养国牛也国语曰犓豢几何犓或为□未详説文曰腴腹下肥者毛诗曰其防维何维笋及蒲　良曰犓牛以刍飬者腴腹下肉也笋蒲竹笋蒲心】肥狗之和【去】冒以山肤【铣曰冒覆也山肤雄白】楚苖之食安胡之饭【善曰礼记曰士无故不杀犬豕和谓和羹也郑礼记注曰芼菜也谓以菜调和之也冒与芼古字通山肤未详楚苗山出未可以为食淮南子曰苗山之铤髙诱曰苗山楚山也安胡未详一曰安胡雕胡也宋玉讽赋曰为臣炊雕胡之饭　向曰言用楚地之粳稻为之食故云楚苗又用雕胡草实以为饭】抟【徒丸】之不解一啜【常劣】而散【善曰礼记曰无抟饭徒完切説文曰啜尝也穿劣切　翰曰抟之不解言黏也啜尝也一尝而散言滑也】于是使伊尹煎熬易牙调和【善曰吕氏春秋曰伊尹説汤以至味又白公曰若以水投水奚若孔子曰淄渑之合者易牙尝而知之　济曰伊尹负鼎于汤説以至味故使煎熬也易牙尝知淄渑之水故使调和也】熊蹯【烦】之【五臣作臑音而】勺【涉略】药【略】之酱【善曰左氏传曰宰夫熊蹯不熟方言曰熟也音而韦昭上林赋注曰勺药和齐咸酸美味也　良曰熊蹯熊掌也烂也勺药调和也言又以酱调和之】薄【补莫】耆之炙【去】鲜鲤之鲙【善曰薄耆未详一曰薄切兽耆之肉而以为炙也耆今人谓之耆头毛诗曰炰鳖鲙鲤铣曰取兽薄耆上着滑肉为炙鲤鱼名】秋黄之苏白露之茹【人据】兰英之酒酌以涤口【善曰茹菜之总名也汉书曰百味防酒布兰生晋灼曰布烈芬芳若兰之生　良曰秋时苏黄露下葵滑皆可食也茹菜之称酒中渍兰叶取其香也荡涤于口以自适也】山梁之餐豢【患】豹之胎【善曰论语子曰山梁雌雉时哉时哉郑曰孔子山行见一雌雉食粱粱粟杜预左氏传注曰豢养也音宦六韬曰武王伐纣得二大夫而问之曰殷国将有妖乎对曰有殷君陈玉杯象箸玉杯象箸不盛菽藿之羹必将熊蹯豹胎　翰曰山梁之餐豢养之豹取其胎也】小饭大歠【昌悦】如汤沃雪【善曰説文曰歠饮也音同上沃雪言易也家语孔子曰人之弃恶如汤之灌雪焉　良曰歠饮也如汤沃雪言食之易也】此亦天下之至美也太子能彊起【五臣有而字】尝之乎太子曰仆病未能也
　　客曰钟岱之牡【莫后】齿至之车【善曰汉书曰赵地钟岱石北迫近胡寇如淳曰钟所在未闻石山险之限在上党曲阳吕氏春秋曰代故马郡宜马齿至之车未详或説曰公羊传曰先轸谓晋侯曰君马齿至也言以齿至马驾车也战国防曰骥之齿至矣服槛车而丄太行也　济曰牡马也钟岱之地在北皆宜良马】前似飞鸟后类駏【距】虚【善曰黄子曰骏马有晨风黄鹄皆取鸟名马言走疾若飞也范子曰千里马必有距虚吕氏春秋曰距虚鼠后而兔前　铣曰言此马类鸟兽之飞走駏虚兽名善走】穱【侧角】麦服处【五臣作处服】躁【祖到】中烦外【善曰以穱麦分剂而食马马肥故中躁而外烦也王逸楚辞注曰稻粢穱麦挐黄梁左氏传庆郑谓晋侯曰今乗异产将与人易张脉偾兴外强中干也　向曰以穱麦食此马马既逸则中躁急而外烦扰服驾也】羁坚辔附易路【善曰易平易也　翰曰羁勒也坚牢易平也】于是伯乐相其前【五臣有后字】王良造父为之御秦缺【五臣作】楼季【五作臣秀】为之右【善曰吕氏春秋曰古之善相马者若赵之王良秦之伯乐尤尽其妙文子曰伯乐相之王良御之史记曰周缪王使造父为御西巡狩秦缺未详韩子曰夫猎托车舆之安用六驾之足使王良佐辔则身不劳而易及轻兽今舍车舆则虽楼季之走无时及兽矣许慎淮南子注曰楼季魏文侯之弟也　济曰伯乐古之善相马者王良与造父皆善御车者秦楼秀皆善走者右车右也】此两人者马佚【逸】能止之车覆能起之【善曰两人秦缺楼季也家语顔回曰东野之御善则善矣其马将必佚也　良曰两人即王良造父也佚惊也】于是使射千镒之重争千里之逐【善曰史记曰田忌数与齐公子驰逐重射孙子见其马足不甚相逺有上中下辈于是谓田忌曰君弟重射臣能令君胜忌然之与射千金及临质孙子曰今以君之下驷与彼上驷取君之上驷与彼中驷取君中驷与彼下驷既驰三辈而忌一不胜而再胜卒得千金贾逵国语注曰一镒二十四两韩子曰王子期为赵简王取道争千里之发也　铣曰射犹睹也言睹千镒之金而争逐千里之道】此亦天下之【五臣无之字】至骏也太子能彊起乗之乎太子曰仆病未能也
　　客曰既登景夷之台南望荆山北望汝海左江右湖其乐无有【善曰景夷台名也孔安国尚书传曰荆山在荆州郭璞山海经注曰汝水出鲁阳山东北入淮海汝称海大言之也战国策鲁君曰楚王登京台南望猎山左江右湖其乐之忘死无冇天下无有　向注同】于是使博辩之士原本山川极命草木比物属事离辞连类【善曰赵岐孟子注曰命名也礼记孔子曰属辞比事春秋教也韩子曰多言繁称连类比物也　翰曰言使博学辩辞之士陈説山川之原本尽名草之所出比象其物而属文章离别辞句以类相次】浮游览观乃下置酒于虞【五臣作娱】怀之宫【善曰虞怀宫名也济曰浮游犹徘徊】连廊四注台城层构纷纭緑辇道邪交黄【五臣作隍】池纡曲【善曰郑周礼注曰四阿若今四注也黄当为湟湟城池也　良曰注连也层重也纷纭盛貎以緑之色以饰台城辇道也纡曲也】溷【胡困】章白鹭孔鸟【五臣作雀】鶤【昆】鹄鹓鶵【助拘】防防翠鬛【猎】紫缨【善曰溷章鸟名未详鬛首毛也缨颈毛也　铣注同】螭龙徳牧邕邕羣鸣【善曰螭龙徳牧并鸟形未详尔雅曰邕邕鸣声和也　向曰螭雌龙也鳯背上文曰牧腹下文曰徳邕邕声也】阳鱼腾跃奋翼振鳞【善曰曽子曰鸟鱼皆生于隂而属于阳故鸟鱼皆卵生鱼游于水鸟飞于云　翰曰鱼者隂之阳也】漃【寂】漻防【俦】蓼【了】蔓草芳苓【音连　善曰言水清净之处生防蓼二草也上林赋曰悠逺长怀寂漻无声漃与寂音义同字书曰防蕏草也丈尤切蕏音猪毛苌诗传曰蓼水草也力乌切苓古莲字也　良曰漃漻草在水中貎】女桑河柳素叶紫茎【善曰毛诗曰猗彼女桑毛苌曰女桑荑桑也尔雅曰柽河栁郭璞曰今河旁赤茎小杨也济注同】苗松【五臣作松栢】豫章条上造天【善曰苗松未详一曰苗山之松豫章木名】
　　【也孔安国尚书传曰造至也　铣注同】梧桐并闾【五臣作榈字】极望成林【善曰张揖上林赋注曰并闾防也　向曰极穷也】众芳芬郁乱于五风【善曰遁甲开山图曰女娲没犬庭氏之王有天下五风异色也　翰曰众芳草木之香也芬郁香气也五风宫商角征羽之风也】从【七容】容猗靡消息阳隂【善曰消灭也息生也林木茂盛随风披靡故或阳或隂也文子曰与隂俱闭与阳迭开消息或为须臾也　济曰从容犹举动也猗靡随风貌消息翻覆也叶有阳面隂面也】列坐纵酒荡乐娱心景春佐酒杜连理音【善曰孟子景春曰公孙衍张仪岂不诚大丈夫哉孟子曰是焉得为大丈夫刘熈曰景春孟子时人为纵横之术者史记曰上召子弟佐酒如淳汉书注曰今乐家五日一习乐为理乐杜连未详也　良曰佐酒助饮也杜连即田连善鼓琴者理音谓理其琴音也】滋味杂陈肴糅【女又】错该【善曰王逸楚辞注曰该备也铣曰陈列也肴肉也糅错皆杂也该备也】练色娱目流声悦耳【善曰埤苍曰练择也尔雅曰流泽也　向曰练选也】于是乃发激楚之结风扬郑衞之皓乐【善曰文颖上林赋注曰激冲激急风也结风回风亦急风也楚地风气既漂疾然歌乐者犹复依激结之急风为节其乐促迅哀切也淮南子曰扬郑衞之皓乐此齐民所以淫佚流湎也许慎曰郑衞新声所出国也皓乐善倡也皓下或有齿字误　翰注同】使先【五臣作西】施徴舒阳文段干吴娃【乌佳】闾娵【足具】傅予【与】之徒【善曰皆美女先施即西施也战国防鲁仲连谓孟尝君曰君后宫十妃皆衣缟纻食粱肉岂毛廧先施哉征舒段干傅予皆未详一曰左氏传曰楚庄王欲纳夏姬申公巫臣曰不可今纳夏姬贪其色也史记曰夏姬征舒母也淮南子曰不待脂粉西施阳文也许慎曰阳文楚之好人也吴都赋注曰吴俗以美女为娃方言曰吴有馆娃宫孙卿子曰闾娵子奢莫之媒汉书注曰闾娵梁王魏婴之美人】杂裾垂髾目窕【五臣作窈】心与【善曰子虚赋注曰髾燕尾也窕当为挑史记曰目挑心招张晏汉书注曰挑娆也　良曰裾衣也髾髻也美目曰窈心与心相许也】揄【俞】流波杂杜若【善曰言引流波以自絜杂杜若以为芳若芳也説文曰揄引也　铣曰谓木之光若引水之波杜若香草也其衣之香与此相杂】防清尘被兰泽【善曰列子曰穆王为中天之台郑衞之处子施芳泽杂芷若以满之神女赋曰沐兰泽含若芳也　铣曰望其气如防覆清尘览其髪如被沐兰泽也兰泽以兰渍膏者也】嬿【宴】服而御【善曰尚书大传曰古者后夫人至于房中释朝服袭嬿服入御于君也　铣曰嬿好御进也】此亦天下之靡丽【五臣有而字】皓侈广博之乐也太子能彊起【五臣有而字】游【五臣有之字】乎太子曰仆病未能也【向曰靡美也皓明侈盛也博亦广也】客曰将为太子驯骐骥之马驾飞軨【零】之舆【翰曰驯扰也骐骥马名飞軨轻舆也】乗牡【莫后】骏之乗右夏服之劲箭左乌号之雕弓【善曰广雅曰驯扰也説文曰骐马骊文如綦也尚书大传曰未命为士车不得有飞軨郑曰如今车也力廷切服防曰服盛箭器也夏后氏之良弓名繁弱其矢亦良即繁弱箭服故曰夏服也服即今步叉也张揖曰黄帝乗龙上天小臣不得挽持龙须须拔堕黄帝弓臣下抱弓而号名鸟号也又古考史曰柘树枝长而劲乌集之将飞柘起弹乌乌乃号呼此枝为弓快而有力因名焉　济注同夏服箭名劲坚也雕镂也】游涉乎云林周驰乎兰泽弭节乎江浔【善曰云林云梦之林楚辞曰羲和弭节兮字林曰浔水涯也　良曰云林云梦泽也兰泽泽中生兰也弭节按节徐行也江浔江畔者也】掩青苹游【五臣作遡】清风陶阳气荡春心【善曰方言曰奄息也吕氏春秋曰昆仑之苹也张揖子虚赋注曰青似莎而大薛君韩诗章句曰陶畅也阳气春也神农本草曰春夏为阳楚辞曰目极千里荡春心王逸曰荡春心荡涤也　铣曰掩蔽也苹大萍也遡向也恐鸟兽闻故逆风行也陶畅也荡动也】逐狡兽集轻禽【善曰言射而矢集于轻禽也左氏传曰楚君亲集矢于其目阙子曰矢集于彭城之东并以所止为集也向曰狡轻皆捷疾也】于是极犬马之才困野【五臣有兽字】之足穷相御之智巧【善曰文子曰无相御之劳而致千里也　向曰相谓相马者御谓御车者】恐虎豹慴【之涉】鸷【质二】鸟逐马鸣镳鱼跨麋角【善曰尔雅曰慴恐也逐马驰逐之马鸣镳銮鸣于镳也鱼跨跨度鱼也麋角执麋之角也　翰曰慴惊也鸷鹰鹯之类镳马衔也言行急故衔鸣也鱼跨谓入于水麋角谓投其角而杀之】履游麕【居筠】【五臣作菟】蹈践麖【京】鹿汗流沫坠寃【于袁】伏陵窘【寄殒反　善曰陵犹促也説文曰窘迫也　济曰麕麖皆兽名履游蹈践所著者皆汗流沫坠于地寃屈陵侵窘迫也】无创而死者固足充后乘矣此校猎之至壮也太子能彊起游【五臣有之字】乎【善曰李竒汉书注曰以五校兵出猎】太子曰仆病未能也然阳气见于眉宇之间侵淫而上几【平】满大宅【善曰周书曰民有五气喜气内畜虽欲隠之阳气必见大宅未详　良曰阳气喜色也眉宇眉额间也侵淫渐进貌几近也大宅谓面也】
　　客见太子有悦色也遂推而进之曰防火薄天兵车雷运【善曰郑诗笺曰防夜也广雅曰薄至也王逸楚辞注曰运转也车旋也　铣曰防逺也谓烧火四逺而至也雷运取其猛逺】旌旗偃蹇羽旄肃纷【向曰偃蹇髙貌羽鸟羽也旌旄牛尾执以指麾者肃纷持旄貌】驰骋角逐慕味争先【翰曰角竞味美也】徼【古尧】墨广博观【五臣无观字】望之有圻【善曰墨烧田也言逐兽于烧田广博之所而观望之有圻堮也墨或为防也説文曰圻地圻堮也鱼斤切　翰曰徼墨谓烧田之墨广博寛大貌圻界也】纯粹【荀翠】全牺献之公门【善曰尚书父师曰乃攘窃神祗之犠拴牲孔安国曰色纯曰牲体完曰全应劭汉书注曰粹淳也毛诗曰献于公所　济曰纯粹美好不杂也色纯曰犠公门诸侯之门】太子曰善愿复闻之
　　客曰未既【五臣有也字　善曰孔安国尚书传曰既尽也】于是榛【仕臻】林深泽烟云闇莫【五臣作汉字】兕【徐姊】虎并作【善曰莫闇貌也説文曰莫日将也　向曰木丛曰榛闇漠不明貌兕亦猛兽名作起也】毅武孔猛袒【但】裼【先厯】身薄【善曰左氏传曰致果为毅毛苌诗传曰孔甚也毛诗曰襢裼暴虎毛苌曰袒裼肉袒也孔安国尚书传曰薄迫也　翰曰毅严也身薄空手执取】白刃硙硙【五臣作皑皑五哀切】矛防交错【善曰庄子孔子曰白刃交前视死若生者烈士之勇也六韬书刀铭曰刀刺硙硙　　牛哀切　济曰刃兵也皑皑白色矛矟也交错言多也】收获掌功赏赐金帛【善曰郑周礼注曰掌主也　良曰多收获者掌主记其功而赐金帛】掩苹肆若为收人席【善曰张揖上林赋注曰掩覆也毛苌诗传曰肆陈也　铣曰掩蔽也周礼有牧人职言蔽陈青苹杜若之草为牧人之席】防酒嘉肴羞炰脍【可外】炙【之亦】以御賔客【善曰毛诗曰防酒思柔又曰嘉肴脾臄又曰炰鳖鲜鱼郑曰炰火熟之汉书东方朔曰生肉为脍毛诗曰以御賔客也　铣曰防美也嘉善也肴肉羞食也炰合毛烧者也脍生肉也御食之也】涌触【五臣作觞】并起动心惊耳诚必不悔决絶以诺贞信之色形于金石髙歌陈唱万嵗无斁【善曰言游猎欢宴忠诚为之必不有悔事之决絶但以一诺不俟再三毛诗序曰贞信之教兴家语孔子曰夫钟鼓之音忧而击之则悲喜而击之则乐故志诚感之通于金石而况人乎哉孔安国尚书传曰斁厌也翰曰涌触言满于器也并起言多也动心惊耳言非常所闻见者也诚必不悔言不可倦也决絶以诺重之至也贞信形于金石感之深也】此真太子之所喜【五臣作嘉】也能彊起而【五臣无而】游【五臣有之字】乎太子曰仆甚愿从直恐为诸大夫【五臣有之字】累【去】耳然而【五臣无而】有起色矣【济曰敬于客故谓之大夫恐已之病为人之累】
　　客曰将以八月之望【善曰孔安国尚书传曰十五日日月相望　良曰望十六日日月相望也】与诸侯逺方交游兄弟并往观涛乎广陵之曲江【善曰汉书广陵国属吴也　良注同】至则未见涛之形也徒观水力之所到则防【思律】然足以【五臣无以字】骇矣【善曰防然惊恐貌　铣注同】观其所驾轶【迭】者所擢拔者所扬汨【于笔】者所温汾者所涤汔【喜乞】者【善曰尔雅曰驾陵也杜预左氏传注曰轶突也苍颉篇曰擢抽也孔安国尚书传曰汨乱也古没切温汾转之貌也尔雅曰汔也郭璞曰谓摩近汔许乞切　向曰驾轶陵过也擢拔起也扬汨疾度也温汾结聚也涤汔洗荡也】虽有心略辞给固未能缕【力矩】形其所由然也【善曰略智也缕覼缕也　翰曰心略心计也辞给辩士也如此之人亦不可缕形説其由言涛之多端】怳兮忽兮聊兮栗兮混汨汨【古没】兮【善曰老子曰忧兮忽兮其中有物聊栗恐惧之貌　济曰怳忽聊栗惊狂战惧貌混汨汨相合疾流貌皆言涛之形而类于此】忽兮慌【呼广】兮俶【五臣作倜字】兮傥兮浩防【胡广】瀁【余两】兮慌【五臣作超字】旷旷兮【善曰广雅曰俶傥卓异也　翰曰忽慌倜傥浩防瀁超旷旷幽深卓异广大含虚而平行貌】秉意乎南山通望乎东海虹【去声】洞兮苍【五臣作苍】天极虑乎崖涘【善曰尔雅曰秉执也虹洞相连貌也庄子曰出于崖涘毛苌传曰涘涯也虹胡洞切　良曰言涛之秉意将陵于南山而与东海相望也虹洞相连貌言若与天相连也有极尽思虑者言思至于山崖海涘而不能入其深矣】流揽无穷归神日母【善曰言周流观揽而穷然后归神至日所出也春秋内事云日者阳徳之母　铣同善注】汨【于笔】乘流而下降兮或不知其所止【善曰方言曰汨疾貌也为笔切　良注同】或纷纭其流折兮忽缪徃【五臣有呼字】而不来【善曰言众浪纷纭其流曲折或错缪俱徃而不回流　翰曰纷纭沸貌折曲也缪徃犹乍徃】临朱汜【似】而逺逝兮中虚烦而益怠莫离散而发曙兮内存心而自持【善曰朱汜葢地名未详莫离散谓精神不离散也发曙发夕至曙也説文曰曙日明也　良曰朱汜南方水涯也思涛之形使人中心虚烦益于疲怠不能离散至于天明然后存心自持止其所思】于是澡【早】槩【五臣作溉古代切】胷中洒练五藏澹【徒滥】澉【胡敢】手足颒【晦】濯发齿【善曰毛苌诗传曰溉涤也槩与溉同练犹汰也庄子曰愁其五藏也澉澹犹洗涤也澉音同上説文曰颒洗面也颒呼溃切　铣曰澡溉洒练澹澉颒濯皆盥涤也】揄【五臣作投】弃恬怠输写淟【听典】浊分决狐疑发皇耳目【善曰方言曰揄脱也王逸楚辞注曰淟垢浊也勑显切楚辞曰心犹豫以狐疑諡法曰明者曰皇也风赋曰发明耳目也　铣曰恬安也怠慢也淟浊垢秽也皇明也】当是之时虽有淹病滞疾犹将伸伛【委禹】起躄【必亦】发瞽披聋而观望之也【善曰广雅曰伛曲也郁禹切淮南子曰遗躄者履然躄跛不能行也　向同善注】况直眇小烦懑【莫本】酲醲【女龙】病酒之徒哉【翰曰眇亦小也懑闷也酲醲中酒也】故曰发防解惑不足以言也【善曰素问黄帝曰发防解惑未足以论也　济曰防不明也】太子曰善然则涛何气哉
　　客曰不记也然闻于师曰似神而非者三疾雷闻百里江水逆流海水上潮【善曰言声似疾雷而闻百里一也言能令二水逆流上潮二也　良曰此一也言如疾雷之声闻于百里】山出内云日夜不止【善曰山内云而日夜不止三也铣曰此二也其形又如山之出云气尔】衍溢漂【匹妙】疾波涌而涛起【善曰尔雅曰衍】
　　【散也説文曰漂浮也　向曰其三也衍溢平满貌漂疾急流貌然后涌而涛起】其始起也洪【五臣无洪】淋淋焉若白鹭之下翔【善曰説文曰淋山下水也淋或为汧声类曰汧漂也口怜切　翰曰淋淋波之声】其少进也浩浩溰溰【五哀】如素车白马帷葢之张【善曰浩浩深广之貌也溰溰髙白之貌也帷或为帏音韦帏帐也济注同】其波涌而云乱扰扰焉如三军之腾装【善曰髙唐赋曰奔扬踊而相击云兴声之霈霈云乱也许慎淮南子注曰装束也　良曰言如云气之乱又如三军之装束也】其旁作而奔起也飘飘焉如轻车之勒兵六驾蛟龙附从太白【善曰以蛟龙若马而驾之其数六也淮南子曰昔冯迟太白之御六云霓游防雾骛忽荒许慎曰冯迟太白河伯也　铣曰旁作横出也勒兵习兵也六驾驾六龙也】纯驰浩蜺前后骆驿【善曰贾逵国语注曰纯专也浩蜺即素蜺也波涛之势若素蜺而驰言其长也　向曰纯专浩大也言似专驰大蜺骆驿不絶也】颙颙【愚恭】卬卬【昂】椐椐【五臣从才音居】彊彊莘莘【所臻】将将【七将反　善曰颙颙卬卬波髙貌也椐椐彊彊相随之貌椐据于切彊渠章切莘莘多貌也将将髙貌也莘所巾切莘或为萃　翰曰莘莘将将相激貌】壁垒重【平】坚沓杂【五臣作杂沓】似军行【善曰太公隂符曰并我勇力重坚壁垒应劭汉书注曰沓合也行户刚切协韵　济曰言似军营壁垒重而且坚杂沓众盛貌军行如军之行列】訇【呼宏】隠匈【上】磕【五臣従水苦葢切】轧【乌黠】盘涌裔原不可当【善曰轧坱无垠貌也盘谓盘礴广大貌涌裔行貌也　良曰訇隠勾皆大声也轧盘涌裔皆沸腾也原其形势盛不可当】观其两傍则滂【普忙】渤怫【扶勿】郁闇漠感突上击下律【五臣作硉庐骨切】有似勇壮【五臣作壮勇】之卒突怒而无畏【善曰律当为硉庐骨切　铣曰两傍谓涛之两邉也滂渤怫　郁怒激貌闇漠感突冲起貌似勇卒之无畏也】蹈壁冲津穷曲随隈逾岸出追【五臣作塠都回切】遇者死当者坏【善曰説文曰隈水曲也上林赋曰触穹石激堆碕郭璞曰沙堆也音同上追亦堆字今为追古字假借也　向曰壁深岸也津渡处也隈亦曲也逾过也塠髙貌也】初发乎或围之津涯荄【该】【五臣作轸真忍切】谷分【善曰或围葢地名也言涯如转而谷似裂也一曰涯如草转也方言曰荄根也谓草之根也一本无荄字许慎淮南子注曰转也　翰曰或围津名荄陇也轸隠也言如山陇之相隠如川谷之区分】回翔青□【五臣作篾宴结切】衔枚檀桓【善曰青□檀桓葢并地名也回翔水复流也衔枚水无声也周礼曰衔枚氏郑曰止言语嚣讙也枚大如箸横衔之也　翰注同】弭节伍子之山通厉骨母之场【善曰楚辞曰羲和弭节兮王逸曰弭按节徐行也史记曰吴王杀子胥投之于江吴人立祠于江上因名胥母山王逸楚辞注曰通厉逺行也越絶书曰阖庐□食防山昼游于胥母疑骨母字之误也　翰注同通厉上于髙也骨母地名】淩【五臣作陵】赤岸篲【囚衞】扶桑横奔似雷行【善曰赤岸葢地名也曹子建表曰南至赤岸山谦之南徐州记曰京江禹贡北江春秋分朔辄有大涛至江乘北激赤岸尤更迅猛然并以赤岸在广陵而此文势似在逺方非广陵也説文曰篲扫竹也山海经曰汤谷上有扶木扶木者扶桑也十日所浴之地良曰陵上也扶桑日出处其奔势如雷之行】诚奋厥武如振如怒沌沌【徒奔】浑浑【胡奔】状如奔马【善曰毛诗曰王奋厥武如震如怒毛苌曰震犹威也沌沌浑浑波相随之貌也孙子兵法曰浑浑沌沌形圆而不可败也越絶书曰王捐子胥于大江口勇士之势乃有遗鄙发愤驰驣气若奔马沌徒本切浑胡本切　铣曰诚如奋其武艺也沌浑盛流貌】混混【胡本】庉庉【徒本】声如雷鼓【善曰混混庉庉波浪之声也越絶书越王勾践曰浩浩之水声音若雷霆也庉音同上　向曰混庉流声也】发怒庢【底】沓清升逾跇【余滞反　善曰言初发怒碍止而涌沸少选之顷清者上升递相逾跇也説文曰庢碍止也庢竹栗切庢或为底古字也杜预左氏传曰底平也埤苍曰沓釡沸出也徒□切如淳汉书注曰跇超逾也　翰曰发怒激涌也庢碍止也呇合也清升澄上貌逾跇逺跳也】侯波奋振合战于借借之口【善曰楚辞曰陵阳侯之汜滥兮王逸曰阳侯大波也借借葢地名也济曰侯波阳侯之波也合战谓波相鬬也】鸟不及飞鱼不及回兽不及走【善曰髙唐赋曰飞鸟未及起走兽未及发　良曰言涛之急】纷纷翼翼波涌云乱【善曰广雅曰纷纷众也毛苌诗传曰翼翼壮健貌也　铣曰纷纷翼翼交错貌又如云之乱飞也】荡取南山背击北岸覆亏丘陵平夷西畔【善曰言水之势既荡南山又击北岸丘陵为之颠覆然后平夷西畔　向曰荡取散上也背回也覆亏蔽没也平夷满溢也】险险戏戏【许宜】崩坏陂池决胜乃罢【善曰合战决胜而后乃罢　翰曰险戏危貌陂池皆为之崩壊所冲击者无不决胜乃罢而长迈也】瀄【侧笔】汨【于笔】潺湲披扬【五臣作扬披】流洒横暴之极鱼鼈失势巅倒偃侧沋沋【尤】湲湲【爰】蒲伏连延【五臣有也字　善曰瀄泌瀄波相揳也汨密汨水流疾也字书曰潺湲流貌也沋沋湲湲鱼鼈巅倒之貌也蒲伏即匍匐也连延相续貌沋禹牛切　济同善注或飞或扬泛洒为暴之极矣沋沋湲湲皆声也蒲伏连延鱼鼈起伏不絶之貌】神物怪疑不可胜言直使人踣【蒲北】焉洄【回】闇凄怆焉【善曰郭璞尔雅注曰踣前覆也薄北切洄与回同也　良曰踣前伏也洄闇深不明也由此故凄怆焉】此天下怪异诡观乎太子【五臣有既字】能彊起观之乎太子曰仆病未能也
　　客曰将为太子奏方术之士有资略者【善曰孔安国论语注曰方道也晋灼汉书注曰资材量也　铣曰奏进也资用也略智略也】若庄周魏牟杨朱墨翟便蜎【于縁】詹何之伦【善曰吕氏春秋中山公子牟谓詹子身在江海之上心居魏阙之下髙诱曰子牟魏公子也詹子古得道者也淮南子曰虽有勾鍼芳饵加以詹何蜎蠉之数犹不能与罔罟争得也髙诱曰蜎蠉白公时人宋玉集曰宋玉与登徒子偕受钓于渊七略曰蜎子名渊楚人也然三文虽殊共一人也　向曰六者皆辩士也】使之论天下之精防理万物之是非【善曰家语曰卜商好论精微时人无以尚也孙卿子曰是是非非谓之智也】孔老览观孟子筹之【五臣作孟子持筹而筭之】万不失一【善曰汉书张良曰臣借前箸以筹之音义曰以筹度之也直流切史记蒯通曰以此参之万不失一老或为左也　翰曰孔老孔子老子孟子孟轲也筭谓筭精防之理】此亦天下要言妙道也太子岂欲闻之乎于是太子据几而起曰涣乎若【五臣无若字】一听圣人辩士之言涊【乃典】然汗出霍然病已【善曰涊汗貌也庄子曰泚然汗出涊乃显切霍疾貌也　济曰涣明也涊汗出疾貌已止也】
　　七启八首【并序】
　　曹子建【良曰启开也欲开发天下令归正道故托言贤人在山林待明君而后出冀明君崇贤也】
　　昔枚乗作七发傅毅作七激张衡作七辩崔骃【因】作七依辞各美丽余有慕之焉遂作七启并命王粲作焉防子隠居大荒之庭【善曰防幽精防也山海经曰大荒之中有山名曰大荒之山日月所入是谓大荒之野中也　铣曰假立幽精防之人以为端大荒日月所入之地寄逺以言之】飞遯离俗澄神定灵【善曰九师道训曰遯而能飞吉孰大焉淮南子曰单豹背世离俗岩居谷饮也　向曰飞遯易卦也取其隠遯之义尔】轻禄慠【五到】贵与物无营【善曰庄子曰夫轻爵禄人者之所托材司马彪曰材身也蔡邕释诲曰安贫乐贱与世无营也】耽虚好静羡此永生独驰思乎天云之际无物象而能倾【善曰列子曰莫如静莫如虚静也虚也得其居舞赋曰独驰思乎杳冥左氏传韩简曰物生而后有象　翰曰永长也云际言髙也万物之象不可倾动于心言执情定矣】于是镜机子闻而将徃説焉【善曰镜机镜照机微也　济注同亦假立以应之】驾超野之驷乗追风之舆【善曰超野追风言疾也　良注同】经迥漠出幽墟入乎泱漭之野遂届防子之所居【善曰上林赋曰过乎泱漭之野　铣曰迥漠幽墟皆逺方之地泱漭广大也届至也】其居也左激水右髙岑背洞溪【五臣作壑】对芳林【善曰子虚赋曰其西则激水推移尔雅曰山小而髙曰岑也向曰激急洞深也】冠皮弁被文裘【善曰仪礼曰皮弁者白鹿皮为冠象上古也文裘文狐之裘也　翰曰文裘鹿裘也】出山岫之濳穴倚峻崖【五臣作岩】而嬉游志飘飘焉峣峣【尧】焉似若狭六合而隘【乌卖】九州【善曰尔雅曰山有穴为岫山海经曰地之所载六合之问也　翰曰濳深也飘飘逺貌峣峣髙貌】若将飞而未逝【五臣作游】若举翼而中留于是镜机子攀葛藟【累】而登距岩而立【善曰毛诗曰南有樛木葛藟累之孔安国尚书传曰距至也　济曰葛藟蔓草名距倚也】顺风而称曰【善曰庄子曰皇帝闻广成子在崆峒之上故往见之黄帝顺风膝行而进】予闻君子不遯俗而遗名智士不背世而灭勲【善曰周易曰遯世无闷幽通赋曰保身遗名民之表兮郑毛诗笺曰遗忘也又礼记注曰名令闻也淮南子曰单豹背世离俗岩居谷饮也】今吾子弃道艺之华遗仁义之英耗精神乎虚廓废人事之纪经【善曰韩子曰精神日耗苍颉篇曰耗消也史记太史公曰春秋上明三王之道下辩人事之经纪耗呼到切良曰耗费廓空也纪经常理也】譬若画形于无象造响于无声【善曰言像因形生响随声发今欲无声而造响图像而无形岂有得哉孙卿子曰下之和上譬响之应声影之像形扬雄解难曰譬若画者画于无形弦者放于无声也　铣曰讥其为物生情独守异见】未之思乎何所规之不通也【善曰论语子曰未之思也】微子俯而应之曰嘻有是言乎【善曰郑礼记注曰譆悲恨之声也譆与嘻古字通也譆音欣碁切　向曰嘻叹声也有是言者重问之】夫太极之初浑【胡本】沌【徒本】未分万物纷错与道俱隆【善曰汉书曰太极元气函三为一言元气初为一后为天地人也春秋説题辞曰元清气以为天混沌无形体宋均曰言元气之初如此也混沌未分也言气在易为元在老为道义不殊也翰曰太极天地之前也浑沌为一气也纷错言相并而生也】盖有形必朽有迹必穷
　　芒芒元气谁知其终【善曰列子曰形必终也春秋命厯序曰元气正则天地八卦孳也济曰芒芒广大皃元气则一气也言若以一气独运周而复始谁知其终乎】名秽我身位累【去】我躬【善曰荘子曰行名失已非士也又魏文侯曰夫魏真为我累耳】窃慕古人之所志仰老荘【五臣作荘老】之遗风【善曰思赋曰慕古人之贞节毛诗序曰有尧之遗风如淳汉书注曰遗余也】假灵龟以托喻宁掉【徒吊】尾于涂中【善曰庄子曰楚王使大夫往聘庄子庄子曰吾闻楚中神龟死已三千嵗矣王巾笥而藏之庙堂之上此龟者宁其死为留骨而贵乎宁其生而曳尾涂中乎二大夫曰宁生曳尾涂中庄子曰徃矣吾将曳尾于涂中也　良同善注】镜机子曰夫辩言之豓能使穷泽生流枯木发荣庶感灵而激神况近在乎人情仆将为吾子説游观之至娱演声色之妖靡论变化【五臣作巧】之至妙敷道徳之丽愿闻之乎【善曰羽猎赋曰游观侈靡尔雅曰演广也尚书仲虺曰惟王不迩声色列子隰朋曰妖靡盈庭忠良满朝也　铣曰豓美也穷亦枯也妖好靡妙敷布大也】防子曰吾子整身倦世探隐拯沉不逺遐路幸见光临将敬涤耳以听玉音【善曰倦世倦于人问之世也尔雅曰探取也难蜀父老曰拯民于沈溺説文曰出溺为拯尚书大传曰天下诸侯受命于周莫不玉音金声　向曰拯救也不逺遐路言不以遐路为逺也涤洗也玉音者敬也】镜机子曰芳菰【孤】精粺【五臣作稗蒲卖切】霜蓄露葵【善曰张揖上林赋注曰雕菰米也宋玉讽赋曰主人之女为臣炊雕胡之饭説文曰粺禾别名稗与椑古字通薄解切毛诗曰我行其野言采其蓫郑曰蓫牛蘈蓫与蓄音义同也宋玉讽赋曰为臣煮露葵之羹也　铣曰菰稗草名其实如细米可以为饭蓄菜名此物与葵宜于霜露之时】熊素肤肥豢【患】脓【女恭】肌【善曰郑周礼注曰大豕曰豢脓肥貌也女龙切　济曰素肤熊白刍养曰豢】蝉翼之割剖纎析【先厯】微累如叠縠【胡木】离若散雪轻随风飞刃不转切【善曰蝉翼言薄也楚辞曰蝉翼为重也　良曰皆割切之细薄也縠纱也刃刀也】山鵽【丁乱】斥【赤】鷃【晏】珠翠之珍【善曰尔雅曰鵽鸠寇雉郭璞曰鵽大如鸽羣飞出北方沙漠庄子曰鹏抟扶摇而上斥鷃笑之曰彼奚适也许慎淮南子注曰鷃雀飞不过一尺言劣弱也斥与尺古字通珠翠珠柱也南方异物记曰采珠人以珠肉作鲊也　铣曰山鵽斥鷃皆鸟名珠翠之珍谓蜯肉及翠鸟肉以为珍好也珠生于蜯】寒【五臣作搴】芳苓【五臣作莲】之巢龟脍西海之飞鳞【善曰寒今肉也盐铁论曰煎鱼切肝羊淹鸡寒刘熈释名曰韩鸡本出韩国所谓寒与韩同史记曰有神龟在江南嘉林中常巢于芳莲之上苓与莲同西海飞鳞即文鳐也山海经曰泰器之山濩水出焉是多鳐鱼常行西海而游于东海夜飞而行　向曰搴取也余同善注】臛【五臣作呼各切】江东之濳鼍【徒何】【五臣作子兖切】汉南之鸣鹑【常伦反　善曰説文曰臛肉羹也苍颉解诂曰少汁臛也音同上　翰曰江东汉南鼍鹑之所出也□小也】糅【女又】以芳酸甘和既醇【善曰郑礼记注曰糅杂也醇酎酒也　济曰芳椒醇美也】冥适咸蓐【辱】收调辛【善曰礼记曰北方其神冥北方水也尚书曰水曰润下润下作咸礼记曰西方其神蓐收西方金也尚书曰金曰从革从革作辛　良曰孟冬之月其神冥其味咸孟秋之月其神蓐收其味辛故使调适其味也】紫兰丹椒施和必节滋味既殊遗芳射越【善曰礼斗威仪曰君乗金而王其政平则兰常生郑曰主给调和也张衡七辩曰芳以姜椒拂以木兰上林赋曰众香发越郭璞曰香气射散也　铣曰兰椒取其香也施张调和必使有节滋美射越言及逺也】乃有春清缥【匹少】酒康狄所营应化则变感气而成【善曰毛诗曰为此春酒郑礼记注曰清酒今之中山冬酿接夏而成也缥緑色而防白也博物志曰杜康作酒战国防曰梁王请为鲁君举觚鲁君曰昔帝女仪狄作酒而美进之于禹禹饮而甘之遂疏仪狄乃絶防酒淮南子曰物类之相应故东风至而酒沉溢髙诱曰东风木风也木味酸入酒故酢而沉者沸葢非类相感也春秋説题辞曰黍为酒阳援隂乃能动故以麦黍为酒宋衷曰麦隂也先渍麴黍后入故曰阳援隂相得而沸是其动也　向注同】弹徴【张里】则苦发叩宫则甘生【善曰月令云季夏之月其音徴其味苦中央土其音宫其味甘　翰曰弹此二音而其味随之而生矣】于是盛以翠樽酌以雕觞浮蚁鼎沸酷烈馨香【善曰释名酒有沈齐浮蚁在上泛泛然汉书曰田延年谓霍光曰今羣臣鼎沸上林赋曰酷烈淑郁也　济曰翠樽以翠饰樽也觞酒器亦雕饰之酒初开其浮蚁如鼎之沸也酷烈香气盛】可以和神可以娱肠【善曰神人之精爽也】此肴馔之妙也子能从我而食之乎微子曰予甘藜藿未暇此食也【善曰韩子曰粝粮之饭藜藿之羹也良曰甘美也藜藿贱菜布衣之所食】
　　镜机子曰步光之剑华藻繁缛【音辱　善曰越絶书曰孔子从弟子七十人往奏勾践乃身被赐夷之甲带步光之剑藻文采也説文曰缛繁采饰也　铣曰步光越王之剑也其光可照数步华藻剑上文也繁缛彩色也】饰以文犀雕以翠緑缀以骊龙之珠错以荆山之玉【善曰国语曰奉文犀之渠庄子曰千金之珠在九重之渊而骊龙颔下韩子曰楚人和氏得璞玉于楚山之中也　向曰文犀犀角有文章者也又雕饰翠緑二色于上理王曰错余同善注】陆断犀象未足称隽随波截鸿水不渐【子廉】刃【善曰圣主得贤臣颂曰巧冶铸干将之璞陆剸犀革战国防苏秦説韩王曰韩卒之剑陆断牛马水击鸿鴈广雅曰渐渍也　翰曰言剑之利也犀象之兽其皮坚渐湿也】九旒之冕散燿【五臣作曜】垂文【善曰刘梁七举曰九旒之冕散耀垂文周礼曰弁师掌王之五冕诸侯缫九就郑曰就成也每缫九成则九斿也应劭汉官仪曰冕公侯九斿者也　济曰周礼上公之冕九旒】华组之缨从风纷纭【善曰礼记曰冠丹组缨诸侯之齐冠説文曰组绶属也小者以为冠缨又曰缨冠系也　济曰纷纭盛貌】佩则结緑悬黎宝之妙微【善曰战国防应侯谓秦王曰梁有悬黎宋有结緑而为天下名器也　良注同】符采照烂流景扬煇【五臣作晖　善曰刘渊林蜀都赋注曰符采玉之横文也説文曰景光也　良曰符光也照烂明盛也景晖皆彩也】黼黻之服纱縠之裳【善曰孔安国尚书传曰诸侯自龙衮而下至黼黻汉书曰江充衣纱縠单衣也　铣曰黼黻服之文也縠亦纱类】金华之舄【昔】动趾遗光繁饰参差防显若霜【善曰言以金华饰舄故动足而有饰光也刘欣期交州记曰金华出珠崖如淳汉书注曰遗余也　铣曰舄履也以金为华而饰之趾足遗余也参差相杂也微妙鲜明如霜之洁白也】绲【胡本】佩【五臣作佩】绸缪或雕或错【千故】薰以幽若流芳肆布【善曰説文曰绲织成带也古本切説文曰薰火烟上出也若杜若也若称幽若犹兰曰幽兰也毛苌诗传曰肆陈也　向曰绲织带也绸缪交连也雕错谓为文章】雍容闲步周旋驰燿【五臣作矅　善曰圣主得贤臣颂曰雍容垂拱左氏传晋公子谓楚子曰晋楚治兵若不获命则与君周旋也　翰曰雍容美貌闲缓也驰曜生光也】南威为之解顔西施为之巧笑【善曰战国防曰晋文公得南威三日不听朝遂推而逺之曰后世必有以色亡其国者列子曰列子师老商氏五年之后夫子始一解顔而笑战国防鲁仲连谓孟尝君曰君后宫十妃皆衣缟纻食梁肉岂毛廧先施哉先施即西施也毛诗曰巧笑倩兮　翰注同】此容饰之妙也子能从我而服之乎防子曰予好毛褐未暇此服也【善曰郑诗笺曰褐毛布也　济曰毛褐皮布也】
　　镜机子曰驰骋足用荡思【去】游猎可以娱情【善曰子虚赋曰终日驰骋曽不下舆又曰游猎之地饶乐若此者乎归田赋曰聊以娱情　良曰荡散也】仆将为吾子驾云龙之飞驷饰玉辂之繁【盘】缨【善曰马有龙称而云从龙故曰云龙也周礼曰凡马八尺已上为龙又曰玉辂锡樊缨郑曰樊读如鞶谓今之马大带也缨今马鞅繁与鞶古字通良注同玉辂以玉饰车繁缨马饰】垂宛【于元】虹之长緌【五臣作绥而惟切】抗招摇之华旍【善曰楚辞曰建雄虹之防旄礼记曰天子杀则下大绥郑曰绥当为緌緌有虞氏之旌旗也礼记曰招摇在上急缮其怒郑曰缮读为劲招摇星于其上以起居坚劲军之威怒也　铣曰绥车上所执者也屈曲如虹之状也抗举招摇旍名】插【楚甲】忘归之矢秉繁弱之弓【善曰仪礼曰司射搢三挟一个郑曰搢挿也楚甲切新序曰楚王载繁弱之弓忘归之矢以射随兕于梦也　向注同】忽蹑景而轻骛逸奔骥而超遗风【善曰景日景也蹑之言疾也吕氏春秋伊尹説汤曰青龙之匹遗风之乗髙诱曰皆马名也疾若比遗风　翰曰蹑景言蹑步日景也轻疾骛驰逸奔皆过也骥与遗风皆良马名】于是磎填谷塞榛【七臻】薮平夷縁山置罝弥野张罘下无满【五臣作漏】迹上无逸飞鸟集兽屯然后防围【善曰郑周礼注曰弥遍也广雅曰屯聚也　济曰大丛曰榛泽无水曰薮夷亦平也罝罘皆网也弥遍漏遗逸过防合也】獠徒云布武骑雾散丹旗曜野戈殳【殊】晧旰【音汗善曰説文曰獠猎也韩子曰云布风动羽猎赋曰武骑聿皇封禅书曰云布雾散南都赋曰曜野暎云　良】
　　【曰獠猎也徒卒也云布雾散言多也曜照也戈殳皆兵器晧旰白色】曳文狐掩狡兔【善曰礼斗威仪曰其君乗土而王南海输以文狐史记李斯曰牵黄犬逐狡兔方言曰掩覆也　铣曰文狐狐有文者狡奸也曳掩皆取也】捎【所交】鹔【肃】鷞【霜】拂振鹭【善曰鹔鷞振鹭皆鸟之名　铣注同捎拂击也】当轨见借值足遇践【善曰西京赋曰当足见碾值轮被轹也　向曰轨辙也借辗也】飞轩电逝兽随轮转【善曰孙该琵琶赋曰飘风电逝舒疾无力　翰曰飞轩轻车也电逝言疾也随轮言驱迫之甚】翼不暇张足不及腾动触飞锋举挂【卦】轻罾【善曰西京赋曰鸟不暇举兽不得发西都賔曰鸟惊触丝兽骇值锋罾亦罔也班固汉书序曰鹰隼未击罾弋不施于蹊隧也　济曰腾运也飞锋箭也轻罾网也】搜【所求】林索【所革】险探薄穷阻【善曰广雅曰草丛生曰薄铣注同搜索皆求覔也】腾山赴壑风厉焱【必遥】举【善曰古诗曰凉风率已厉楚辞曰焱逺举兮云中王逸注云焱去疾貌説文曰焱火华也　铣曰腾运也厉猛也焱火也言如风火之速】机不虚发中必饮羽【善曰孔安国尚书传曰机弩牙也子虚赋曰弓不虚发中必决眦吕氏春秋曰飬由基射兕中石矢饮羽髙诱曰饮羽饮矢至羽也　铣注同】于是人稠网密地逼势胁哮【呼交】阚【呼槛】之兽张牙奋鬛【猎　善曰毛诗曰进厥虎臣阚如虓虎毛苌曰虓阚虎怒也哮与虓同也】志在触突猛气不慴【之涉反善曰慴已见上文　向曰胁迫也哮阚怒貌鬛项上毛也慴惧也】乃使北宫东郭之畴【善曰孟子曰北宫黝之养勇也不肤挠不目逃思以一毫挫于人若挞于市朝赵岐曰北宫姓黝名也吕氏春秋曰齐有好勇者一人居东郭一人居西郭卒然相遇于涂曰姑相饮乎觞数行曰姑求肉乎一人曰子肉也我肉也因抽刀而相噉也】生抽豹尾分裂肩形不抗手骨不隠拳批【匹迷】熊碎掌拉虎摧斑野无毛类林无羽羣积兽如陵飞翮成云【善曰尔雅曰防似狸尔雅曰抗御也服防汉书注曰隠筑也于瑾切掌熊蹯也孟子曰熊掌亦我所欲也斑虎文也上林赋曰被斑文羽猎赋曰创淫轮夷丘累陵聚　翰曰北宫东郭皆勇者也畴类也防亦猛兽名抗当也批击也掌熊掌也拉搦也毛类兽也羽羣鸟也兽叠如陵翮落如云言多也】于是駴【五臣作骇】钟鸣鼓收旌防【矢】旆顿纲纵网罴【五臣作熊】獠回迈【善曰周礼曰鼔皆駴郑曰雷击鼔曰骇駴古骇字杜预左氏传注曰防解也顿犹舍也説文曰纵缓也　济曰骇鸣也顿纵彻去也网亦纲也獠猎迈行也】骏騄【渌】齐骧扬銮飞沫【善曰南都赋曰骥騄齐镳舞赋曰龙骧横举扬镳飞沫也　济曰骏騄皆良马骧驾也銮车上铃也行疾而马口中飞沫也】俯倚金较【角】仰抚翠葢雍容暇豫娱志方外【善曰西京赋曰戴翠冒倚金较説文曰较车上曲钩髙唐赋曰蜺为旌翠为葢国语优施曰我教汝暇豫之事君韦昭曰暇闲也豫乐也杜预左氏传注曰方法也　济曰较车横木以金饰之翠葢以翠羽饰之抚循也】此羽猎之妙也子能从我而观之乎【善曰髙唐赋曰传言羽猎】微子曰余【五臣有性字】乐恬静未暇此观也
　　镜机子曰闲宫显敞云屋晧【浩】旰【汗　善曰李充髙安馆铭曰増台显敞云屋言髙若云也班婕妤自伤赋曰仰视兮云屋双涕下兮横流　良曰闲大敞髙也晧旰明貌】崇景山之髙基迎清风而立观【去声　善曰基若景山言极髙也毛苌诗传曰崇立也毛诗曰陟彼景山地理书曰迎风观在邺也　良曰崇重景大也迎风取其虚凉也观楼阁之类】彤轩紫柱文榱【衰】华梁绮井含葩金墀玉箱【五臣作厢　善曰刘梁七举曰丹墀缥壁紫柱红梁也金墀犹金戺也西京赋曰金戺玊阶玉箱犹玉房　铣曰彤赤色轩栏槛也榱椽也皆饰以文华又于屋间为井形中有莲花下垂也葩花也墀涂地也厢房也皆以金玉饰之】温房则冬服絺【超迟】【五臣作绤音隙】清室则中夏含霜【善曰刘騊駼根颂曰前殿冬絺李尤函谷闗赋曰盛夏临漂而含霜也　向曰絺绤皆葛也言房温故服之含霜言室澟也】华阁縁云飞陛陵虚頫眺【五臣作俯视】流星仰观八隅【善曰鲁灵光殿赋曰飞陛掲孽縁云上征鲁灵光殿赋曰中生垂景頽视流星　翰曰縁云陵虚言髙也　飞陛阁道也八隅八方也】升龙攀而不逮眇天际而髙居【善曰崔骃七依曰升龙于天者云也西京赋曰翔鹍仰而弗逮周易曰丰其屋天际翔也　翰曰升龙飞龙也攀不逮亦谓髙眇逺貌】繁巧神怪变名【五臣作容】异形班输无所措其斧斤离娄为之失睛【五臣作精　善曰郑礼记注曰公输若匠师也般若之族多技巧者也孟子注曰离娄古之明目者也葢黄帝时人　济曰繁众也怪异也班输鲁国公输班巧者也离娄明目者也无所措斧斤失其目精言妙细之甚也】丽草交植殊品诡类緑叶朱荣熈天曜日【善曰熈光也　良曰丽草芳草也植种诡异熈照也照曜天日言树之光明】素水盈沼丛木成林飞翮陵髙鳞甲隠深【善曰楚辞曰含素水而防深　铣曰沼池也飞翮鸟也鳞甲水族也】于是逍遥暇豫忽若忘归【善曰楚辞曰观者澹子忘归也】乃使任子垂钓魏氏发机【善曰庄子曰任子为大钓巨缁五十犗以为饵蹲防稽投竿东海旦而钓朞年不得鱼已而大鱼食之牵巨钩陷没而下惊扬而奋鬐白波若山吴越春秋曰越王欲伐吴范蠡进善射者陈音越王问其射所起焉音曰黄帝作弓以备四方后有楚狐父以其道传羿羿传逢蒙防传楚琴氏琴氏传大魏大魏传楚三侯麋侯翼侯魏侯也向曰任子任公子善钓者魏氏善射者机弩也】芳饵沈水轻缴【酌】弋【翼】飞落
　　翳云之翔鸟援九渊之灵龟【善曰吴越春秋大夫种曰深川之鱼死于芳饵贾谊吊屈原曰袭九渊之神龙　翰曰饵钓食也缴弋射也翳云言髙也援引也渊言深也】然后采菱华擢水苹弄珠蜯戏鲛人【善曰子虚赋曰外发芙蓉菱华许慎淮南子注曰擢引也毛苌诗传曰苹大萍扬雄蜀都赋曰蜯含珠而擘裂刘渊林吴都赋注曰鲛人水底居也　济注同蜯生珠者水虫也】讽汉广之所咏觌游女于水濵【善曰韩诗序曰汉广悦人也诗曰汉有游女不可求思薛君曰游女谓汉神也　良曰讽诵觌见也】燿神景于中沚被【五臣作徙】轻縠之纎罗遗芳烈而靖步抗皓手而清歌【善曰毛诗曰宛在水中沚子虚赋曰杂纎罗也广雅曰抗举也　铣曰神景则游女之光也沚小渚也縠纱类纎细也烈香盛也靖安皓素也】歌曰望云际兮有好仇天路长兮往无由佩兰蕙兮为谁脩燕【五臣作嬿】婉絶兮我心愁【善曰楚辞曰君谁须兮云之际毛诗曰君子好仇枚乗乐府曰美人在云端天路隔无期楚辞曰纫秋兰以为佩王逸注曰脩饰也毛诗曰燕婉之求毛苌曰燕安也婉顺也郑曰本求燕婉之人也　良曰仇匹也兰蕙香草也脩谓脩饰嬿婉美貌言逺望灵仙欲与为匹无由致之佩服香草将为谁脩脩脩饰也美貌隔絶故使心忧也】此宫馆之妙也子能从我【五臣无我字】而居之乎防子曰予耽岩穴未暇此居也【善曰岩穴隠者所居黄石公记曰主聘岩穴事乃得实也】
　　镜机子曰既游观中原逍遥闲宫情放志荡淫乐未终亦将有才人妙妓遗世越俗扬北里之流声绍阳阿之妙曲【善曰汉书曰傅昭仪少为才人韦昭曰才伎人也广雅曰遗离也史记曰纣使师涓作新淫之声北里之舞靡靡之乐淮南子曰夫歌采菱发阳阿郑人听之不若延陵以和　翰曰才人才能之人妙妓谓女乐也北里纣乐也绍继也阳阿曲名】尔乃御文轩临洞【五臣作彤】庭琴瑟交挥【五臣作弹】左篪【呈知】右笙钟鼓俱振箫管齐鸣【善曰文画饰也轩殿槛也洞庭广庭也尸子曰文轩无四寸之键则车不行庄子曰黄帝张咸池之乐于洞庭也新语曰髙台百仞文轩彤也广雅曰挥动也毛苌诗传曰竹曰篪广雅曰振动也毛诗曰箫管备举　济曰御慿也文轩饰槛为文彩也洞庭以丹漆饰庭也篪管也振举也】然后姣【古夘】人乃被文縠之华袿【圭】振轻绮之飘飖戴【五臣作载】金摇之熠【以入】燿【五臣作烁】扬翠羽之双翘【善曰毛诗曰佼人僚兮刘熈释名曰妇人上服谓之袿宋玉讽赋曰主人之女垂珠步摇来排臣户西京杂记曰赵飞鷰为皇后其弟上遗黄金步摇毛苌诗传曰熠燿鲜明也司马彪续汉书曰皇太后入庙先为花胜上为鳯凰以翡翠为毛羽王逸楚辞注曰翘羽名也良曰姣美也文縠文纱类华袿妇人上服绮罗类飘飖飞扬貌金摇钗也熠烁光色也又饰以翡翠之羽于上也翘举也】挥流芳燿飞文歴盘鼓焕缤纷长裾【五臣作袖】随风悲歌入云【善曰韩康伯周易注曰挥散也张衡舞赋曰盘鼓焕以骈罗列子曰薛谈学讴于秦青辞归青饯于郊抚节悲歌响遏行云也　铣曰挥奋也燿照也飞文谓光相照也盘鼔曲名焕明也缤纷盛貌袖裾也入云言清彻也】蹻【绮乔】捷若飞蹈虚逺蹠淩【五臣作陵】跃超骧蜿【于逺】蝉【时阐】挥霍【善曰广雅曰趫趋行也今为蹻古字无定也广雅曰蹠履也楚辞曰超骧推阿西京赋曰跳丸剑之挥霍　向曰皆舞貌蹻轻也蹠跳也陵跃踊身也骧举也蜿蝉盘屈也挥霍奋迅也】翔【五臣作翻】尔鸿翥【之庶】濈【戢】然鳬没【善曰尔雅曰翥举也濈疾貌也濈侧立切　翰曰翻尔轻貌翥鶱飞奋迅濈然沈貌】纵轻体以迅赴景追形而不逮【善曰西京赋曰纷纵体而迅赴不逮言疾也韩子形影相应而生　济曰言回之疾也景影逮及也】飞声激尘依违厉响【善曰七略曰汉兴善歌者鲁人虞公发声动梁上尘依违犹徘徊也楚辞曰余思旧乡心依违　良曰激飘也言善歌飞声飘起梁尘依违乍合乍离也厉盛也】才捷若神形难为象【善曰赋舞曰彷佛神动又曰不可为象也　良曰捷轻也若神谓妙也象比也】于是为欢未渫【五臣作泄】白日西頽散乐【五臣作乐散】变饰防步中闺【善曰东都赋曰士怒未渫方言曰渫歇也楚辞曰日杳杳以西頽　铣曰泄犹尽也变饰改服也防步缓步也】眉弛【尸氏】兮鈆华落收乱髪兮拂兰泽形媠【五臣作防】服兮扬幽若【善曰张平子定情赋曰思在面为鈆华兮患离尘而无光神女赋曰沐兰泽含若芳説文曰媠南楚之外谓好也媠汤火切　向曰弛废也鈆华粉也媠好也幽若幽兰杜若香草也言美人歌声既毕粉黛微落乃复整理鬓髪拂涂兰膏衣以好服掦其芳香】红顔宜【五臣作既】笑睇眄流光时与吾子携【五臣作携】手同行【善曰楚辞曰既含睇兮又宜笑王逸曰睇防眄貌毛诗曰惠而好我携手同行　翰曰睇眄皆视也流光生光彩也吾子谓微子行列也】践飞除即闲房【善曰司马彪上林赋注曰除楼陛也济曰践履也飞除髙陛也即就也】华爥烂幄幙张【善曰秦嘉赠妇诗曰飘飘帷帐荧荧华烛左氏传曰子产以幄幙行】动朱唇发清商【善曰舞赋曰动朱唇神女赋曰朱唇的其若丹宋玉笛赋曰吟清商追流徴也　济曰清商歌秋声也】扬罗袂振华裳九秋之夕为欢未央【善曰九秋之夕言其长也古乐府有歴九秋妾薄相行苏武诗云懽乐殊未央　济曰振举也华文彩也央穷也】此声色之妙也子能从我而游之乎防子曰予愿清虚未暇此游也镜机子曰予闻君子乐奋节以显义烈士甘危躯以成仁【善曰张衡应问曰贯髙以端辞显义论语子曰志士仁人有杀身以成仁】是以雄俊之徒交党结伦重气轻命感分遗身【善曰西京赋曰轻死重气结党连羣分分义也郑礼记注曰遗亡也】故田光伏剑于北燕公叔毕命于西秦【善曰史记燕太子丹谓田光曰丹所言者国之大事也愿先生勿泄也光曰诺退见荆轲曰吾闻长者为行不使人疑已今太子疑光非节侠也欲自杀以激荆轲遂自刭公叔未详　良曰公叔书传所不载或云荆轲字公叔刺秦王不中而死故云毕命】果毅轻断虎步谷风威慴万乗华夏称雄【善曰左氏传曰杀敌为果致果为毅李陵诗曰幸托不肖躯且当猛虎步春秋元命苞曰猛虎啸而谷风起类相动也汉书曰天子畿方千里出兵车万乘故称万乗之主尚书曰华夏蛮貊也　铣曰果毅谓威勇也其伦党相应如风虎之相应慴惧也万乗天子也华夏中国也】辞未及终而微子曰善
　　镜机子曰此乃游侠之徒耳【五臣作尔】未足称妙也若夫田文无忌之俦乃上古之俊公子也【善同向注　向曰田文齐公子孟尝君也魏无忌魏公子信陵君者也皆好仁义之士门下食客三千余人】皆飞仁扬义腾跃道艺游心无方抗志云际【善曰庄子曰乗物以游心又曰应物无方晋灼汉书注曰方常也楚辞曰放志游乎云中也　翰曰神妙无方也抗举也云际言髙也】淩【五臣作陵字】轹【力】诸侯驱驰当世挥袂则九野生风慷慨则气成虹蜺【去声叶韵善曰吕氏春秋曰淩轹诸侯説文曰轹车所践也説文曰挥奋也淮南子曰所谓一者上通九天下贯九野】
　　【刘邵赵郡赋曰煦气成虹蜺挥袖起风尘文与此同未详其本也　翰曰陵轹干犯也当世谓形要者也生风成蜺言盛也九野谓九州之野也】吾子若当此之时【五臣有岂字】能从我而友之乎防子曰予亮愿焉然方于大道有累【去声】如何【善曰尔雅曰亮信也　良曰言以势利相倾于大道有累也如何者复问之辞】
　　镜机子曰世有圣宰翼帝霸世【善曰谓魏太祖孔安国尚书传曰翼辅也　良曰植谓其父魏太祖者也为汉丞相故云圣宰翼佐也】同量乾坤等曜日月【善曰乾坤天地也张超尼父颂曰合量乾坤参曜日月】化参神与灵合契【善曰蔡邕陈留太守颂曰化洽矣黔首用宁汉书伍被説淮南王曰今陛下令虽未出化驰如神剧秦美新曰与天剖神符地合灵契】惠泽播于黎苗威灵震【五臣作振字】乎无外【善曰国语曰少昊之衰九黎乱徳韦昭曰九黎黎氏九人尚书帝曰禹惟时有苗弗率汝徂征孔安国曰三苗之民数于王诛崔骃七依曰仁臻于行苇惠及乎黎苖四子讲徳论曰威灵外覆公羊传曰王者无外　向曰黎九黎也少昊九黎乱徳苗三苗也舜时三苗不脩道命禹征之如此之国太祖皆布徳及之而兵威神灵震慴无外者言尽天下无有外矣】超隆平于殷周踵羲皇而齐泰【善曰东京赋曰即土之中有周成隆平之制焉东京赋曰踵二皇之遐武薛综曰踵继也　　向曰殷周汤武之朝也羲皇伏羲也泰天下泰平也】显朝惟清王道遐均民望如草我泽如春【善曰班固汉书文纪述曰我徳如风民应如草古长歌行曰阳春布徳泽万物生光辉　翰曰王道三王之道也遐逺均齐也下之望上如草之仰雨上之惠下如春之降泽言和之至也】河濵无洗耳之士乔岳无巢居之民【善曰洗耳许由也琴操曰尧大许由之志禅以天子由以其不善乃临河而洗耳毛诗曰嶞山乔岳也巢居巢父也皇甫谧逸士传曰巢父者尧时隠人常山居以树为巢而寝其上时人号曰巢父也　济曰濵畔也乔岳髙山也此等之士皆我君化尽已入仕矣故河畔髙山皆无也】是以俊乂来仕观国之光【善曰尚书曰俊乂在官国语曰秦后来仕韦眧曰仕于晋也易曰观国之光利用賔于王　良曰皆谓时得贤】举不遗才进各异方【善曰左氏传曰楚子囊曰晋君举不失选又曰不遗徳刑杜预曰遗失也　铣曰异方言非一方】赞典礼于辟雍讲文徳于明堂【善曰左氏传曰随武子曰典礼不易尚书曰帝乃诞敷文徳毛诗曰矢其文徳洽此四国　向曰辟雍天子学也明堂布政之处】正流俗之华説综孔氏之旧章【善曰礼记曰不从流俗郑氏曰流俗失俗也王充论衡曰虚谈竟于华叶之言无根之深安危之际文人不与徒能华説之効王肃周易注曰综理事也左氏传曰旧章不可忘也　翰曰华説谓不实者也综理也孔子删定诗书礼乐故云旧章】散乐移风国富【五臣作静】民康【善曰解嘲曰散以礼乐风以诗书礼记曰乐行移风易俗天下皆宁春秋説题辞曰尽精竭思国富民康也　济曰康安也】神应休臻屡获嘉祥【善曰尚书曰休征东京赋曰緫集瑞命备致嘉祥也　良曰休美臻至嘉善祥瑞也】故甘露纷而晨降景星宵而舒光【善曰礼斗威仪曰其君乗土而王其政太平时则甘露降鹖冠子曰圣人其徳上及泰清下及泰宁景星光润史记曰天精明时有赤方气与青方气相连赤方中有两黄星青方中有一黄星凡三星合为景星其状无常出于有道之国也铣曰甘露景星皆瑞应也纷盛貌晨朝宵夜舒发也】观游龙于神渊聆鸣鳯于髙冈【善曰礼斗威仪曰其君乗水而王龟龙被文而见神女赋曰婉若游龙周易曰潜龙勿用又曰或跃在渊乐汁图征曰五音克谐各得其伦则鳯凰至广雅曰聆听也毛诗曰鳯凰鸣矣　向曰游龙鸣鳯亦瑞应也聆听也冈山脊】此霸道之至隆而雍熈之盛际【善曰汉书宣帝曰汉家自有制度本以霸王道杂之东京赋曰上下共其雍熈　翰曰雍和熈广也】然主上犹【五臣作尚】以沈恩之未广惧声教之未厉【善曰难蜀父老曰湛恩汪尚书曰朔南暨声教广雅曰厉髙也　济曰沈深也】采英竒于仄陋宣皇明于岩穴【善曰邉让章华台赋曰举英竒于仄陋尚书曰明明扬仄陋东都赋曰散皇明以烛幽岩穴隠者所居黄石公记曰主聘岩穴事乃得实也　良曰英竒皆贤才也皇明天子之诏也仄陋幽僻处】此甯子商歌之秋而吕望所以投纶而逝也【善曰淮南子曰戚商歌车下而桓公慨然而悟秋犹时也史记朱亥谓魏公子曰此是効命之秋也尚书中曰王至磻溪之水吕尚钓厓下趋拜尚父变名曰望毛诗曰之子于钓言纶之绳郑曰以绳为之纶　铣同善注】吾子为太和之民不欲仕陶唐之世乎【善曰法言曰或问太和曰其在唐虞成周乎李轨曰天下太和也孔安国尚书传曰陶唐帝尧氏也　向曰吾子谓防子也太和太平也陶唐帝尧是也不欲仕者问辞也】于是微子攘袂而兴曰韩【五臣作伟】哉言乎【翰曰攘袂宣袖也伟美也】近者吾子所述华淫欲以厉我祗搅【古夘】予心【善曰杜预左氏传注曰劝励也毛诗曰胡逝我梁祗搅我心　济曰搅乱也】至闻天下穆清明君莅国【善曰史记曰汉兴已来受命于穆清蔡邕释诲曰生穆清之世禀淳和之灵毛苌诗传曰莅临也良曰穆和也】览盈虚【五臣作虚盈】之正义知顽素之迷惑【善曰周易曰损益盈虚与时行薛君韩诗章句曰素质也言人但有质朴无治人之材也　良曰盈实也顽素自谦也】今【五臣作令】予廓尔身轻若飞愿反初服从子而归【善曰刘梁七举曰先生昭然神悟霍尔体轻楚辞曰进不入以离尤退将复脩吾初服公羊传楚庄王谓司马子反曰吾亦从子而归　铣曰廓尔开悟貌初服未隠居时服】

　　文选巻三十四
　　钦定四库全书
　　文选巻三十五
　　梁　昭　明　太　子　萧　统　编
　　唐李善吕延济刘良张铣吕向李周翰注
　　七下
　　七命八首
　　张景阳【张协字景阳载之中弟西晋仕至中言郎河间内史】
　　冲漠公子含华隠曜【善曰冲漠冲虚恬漠也范晔后汉书孔融曰南山四皓潜光隠耀世嘉其高也　向曰冲漠幽寂也公子盖假言之以为问答言其含华美之徳潜隠其光曜也】嘉遯龙盘翫【五臣作越】世高蹈【善曰周易曰嘉遯贞吉尚书大传曰蟠龙贲信越其藏郑曰蟠屈也左氏传齐人歌曰鲁人之臯使我高蹈　良曰嘉善遯避蹈迹也公子善守其徳以避人世如龙盘山川之中人莫之知超越时俗以习高迹也】游心于浩然玩志乎众妙【善曰庄子曰乘物以游心孟子曰我善养吾浩然之气敢问何谓浩然之气曰难言也其为气也至大至刚以直养而无害则塞乎天地之间老子曰之又众妙之门　铣曰浩然大道之气也玩习也众妙谓大道之门】絶景乎大荒之遐阻吞响乎幽山之穷奥【乌浩反　善曰山海经曰大荒之中有山名曰大荒之山日月所入是谓大荒之野毛诗曰幽幽南山奥隠处也　翰曰絶防景影遐逺穷极奥深也谓公子灭迹于大荒逺阻之地吞其声响于幽山极深之处使人不见不闻也】于是徇华大夫闻而造【七到】焉【善曰徇荣也华浮华　济曰徇求造就也假立此求华大夫闻冲漠公子就问焉】乃勑【五臣作整】云辂骖【七南】飞黄【善曰东京赋曰结飞云之祫辂淮南子曰黄帝治天下于是飞黄服皁也　良曰辂车也骖驾也飞黄神马也求华大夫乘此车马往冲漠之所】越奔沙辗【女辇】流霜【善曰刘劭七华曰超重渊越流沙也　铣曰越过奔流也流霜西北地寒常多霜飞故车足辗辗行流犹飞也】陵扶摇之风蹑坚氷之津【善曰庄子曰抟扶摇而上者九万里司马彪曰扶摇上行风也列子曰坚冰立散也　向曰陵扶摇之风谓乘虚而行蹑以足蹑行之坚冰之津谓寒处】旌拂霄堮【五各】轨出苍垠【善曰许慎淮南子注曰垠堮端崖也　翰曰旌旗也乘虚而行故旌旗拂于云霄之崖车迹出于苍天之畔堮厓也轨迹也垠畔也】天清泠而无霞野旷朗而无尘【济曰清泠晴色故无霞也旷逺朗明也无人居故无尘也】临重岫而揽辔顾石室而回轮【善曰仲长子昌言曰闻上古之隠士或伏重岫之内窟穷臯之底列仙传曰赤松子常止西王母石室中　良曰重岫石室皆所行歴险阻之处辔轮皆求华大夫之车马也】遂适冲漠之所居【五臣无此一句　善曰尔雅曰适之也】其居也峥嵘幽蔼萧瑟虚【善曰广雅曰峥嵘深防也说文曰幽逺也向曰峥嵘幽蔼并深貌萧瑟虚寂静貌】溟海浑【胡本】濩【胡郭】涌其后嶰【胡卖】谷防【劳】嶆【曹】张其前【善曰十洲记曰东王所居处山外有员海员海水色正黑谓之溟海说文曰浑流声也又曰濩霤下貌也汉书曰取竹之嶰谷音义曰嶰谷昆崘北谷名防嶆深空之貌也　向曰溟海海名浑濩水涌声嶰谷山名防嶆险貌张列也】寻竹竦茎防其壑百籁羣鸣聋其山【善曰山海经曰大荒之中有岳山寻竹生焉郭璞曰寻竹大竹也庄子曰地籁则众窍是也聋其山谓众声既喧山为之聋也苍颉篇曰聋耳不闻也　良曰寻长竦立壑水也谓长竹立茎防其水百籁谓林木孔穴激风成声者及鸟兽之类羣鸣皆聋聒于山中也】冲飚发而回日飞砾【力】起而丽天【善曰盐铁论曰冲风飘卤沙石凝积东京赋曰飞砾雨散也　翰曰冲飚急风也此急风忽发故能回日光使却行也砾石因此风而起激拂于天】于是登絶巘遡【素】长风陈辩惑之辞命公子于岩中【善曰毛苌诗传曰巘小山别大山者也薛综西京赋注曰遡向也论语子张曰敢问崇徳辩惑　铣曰絶巘高山也求华大夫陈分辩疑惑之辞命冲漠公子于岩穴之下乃与之言】曰盖闻圣人不卷道而背时智士不遗身而匿迹【善曰应玚释賔曰圣人不违时而遯迹贤者不背俗而遗功七启曰感分遗身楚辞曰聊窜端匿迹也　向曰不巻藏其道以背于时君不遗弃其身而隠匿名迹】生必耀【五臣作辉】华名于玉牒殁则勒洪伐于金册【善曰东观汉记曰封禅其玉牒文袐说文曰牒札也陈琳韦端碑曰撰勒洪伐式昭徳音金匮石室藏秘书之所书曰乃纳册于金縢之匮中　翰曰玉牒金册并国史也殁死勒记洪大伐功也谓生死必须垂名记功于史册以示天下传于后代也】今公子违世陆沈避地独窜【善曰庄子曰孔子之楚舍于蚁丘之浆其隣冇夫妻臣妾登极者仲尼曰是陆沉者也是其市南宜僚耶郭象曰人中隠者譬如无水而沉也孔安国尚书传曰违避也论语子曰贤者避世其次避地　济曰避代自隠曰陆沈窜藏也】有生之欢灭资父之义废【善曰汉书曰夫人有生之最灵者也孝经曰资于事父以事君而敬同　良曰平生欢娱之道灭而君臣之义废失资于事父以事君者也】愁洽百年苦溢千嵗【善曰古诗曰人生不满百常怀千嵗忧　翰曰愁心多于百年苦思盈溢于千嵗洽犹多也】何异促鳞之游汀泞【宁】短羽之栖翳荟【乌防仄　善曰张升与任彦坚书曰今将老弱处于穷泽渐渍汀泞当何聊赖汀吐泠切説文曰泞絶小水也奴泠切孙子兵法曰林木翳荟也　翰曰促鳞小鱼也汀泞浅水也小鸟之栖于蒿草】今将荣子以天人之大寳恱子以纵性之至娱【善曰周易曰天地之大徳曰生圣人之大寳曰位列子杨朱曰从性而游不逆万物所好七启曰説游观之至娱　向曰天人之大寳谓富贵荣华也纵性之至娱谓声色滋味也】穷地而游中天而居【善曰列子曰穆王执化人之袪腾而上者中天乃止　良曰所游处大所居处髙也】倾四海之欢殚九州之腴【善曰説文曰欢喜乐也又曰腴腹下肥者西都宾曰华实之毛则九州之上腴焉　翰曰倾尽天下所乐膏腴之美尽恱之也殚尽也】钻屈毂之瓠【护】解疏属【币玉】之拘子欲之乎【善曰言屈毂之瓠难钻疏属之拘难解今欲以辩而钻解之也韩子曰齐有居士田仲者宋人屈毂往见之谓曰毂有巨瓠坚如石厚而无窍而效之先生田仲曰坚如石不可剖而斵厚而无窍不可以受水浆吾无用此瓠以为也屈毂曰然其弃物乎曰然今先生虽不恃人之食亦无益人之国矣犹可弃之瓠也田仲若有所失慙而不对山海经曰贰负杀猰防黄帝乃梏之疏属之山桎其右足反缚两手也　向曰而今大夫喻公子入仕故如钻屈毂之瓠使其可用也今公子自苦于穷险之地而大夫欲以荣贵及于公子亦如解此疏属之拘桎梏也子欲之乎谓大夫问于公子】公子曰大夫不遗来萃荒外虽在不敏敬听嘉话【下快反　善曰毛苌诗传曰萃集也孝经曰参不敏说文曰话防合善言也　济曰大夫不遗弃不材来集此荒外虽不达义敬听嘉説也敏达话説也】大夫曰寒山之桐出自太防【善曰楚辞曰北有寒山卓龙赩然北方极隂故曰太防也翰曰太防北方也】含黄钟以吐榦据苍岑而孤生【善曰礼记曰中央土律中】
　　【黄钟之宫尚书曰峄阳孤桐孔安国曰孤特生桐中琴也　铣曰黄钟音律之长也榦枝也苍岑青山也】既乃琼巘嶒【层】崚【棱】金岸崥【步迷】崹【音啼　善曰琼瓛玉山也鲁灵光殿赋曰崱嶒崚而龙鳞崥崹渐平貌也　向曰金岸岸之生金者嶒崚崥崹险高貌】左【五臣作右】当风谷右【五臣作左】临云谿【良曰风所生之谷云所出之谿】上无陵虚之巢下无跖【之石】实之蹊【善曰淮南子曰鸟排虚而飞兽蹠实而走高诱曰实地也广雅曰蹠履也跖与蹠同　翰曰跖蹋蹊路也上无飞鸟之巢下无跖石之路谓险极】摇刖【月】峻挺茗【莫冷】邈苕【条】峣【善曰摇刖危貌也茗邈高貌也　济曰刖危也峻高也挺出也茗邈苕峣逺高貌】晞三春之溢露遡九秋之鸣飚【善曰毛苌诗传曰晞干也班固终南山赋曰三春之季孟夏之初遡与愬同薛综西京赋注曰遡向也古乐府有歴九秋妾薄相行　铣曰飚风也谓桐木之叶春露既干向秋鸣风】云【五臣作零】雪写其根霏霜封其条【善曰毛苌诗传曰霏雪貌也霜亦雪类故通言也　向曰零落也根谓桐根也封着也】木既繁而后绿草未素而先凋【善曰傅毅七激曰阳春后荣涉秋先雕也　向曰谓众木既繁而桐木犹未绿秋草未衰而枝叶先凋素谓衰也】于是构云梯陟峥嵘【善曰墨子曰公输般为云梯必取宋长笛赋曰构云梯抗浮柱郭璞方言注曰峥嵘高峻也　翰曰构树也陟升也】翦蕤宾之阳柯剖大吕之隂茎【善曰礼记曰仲夏之月律中蕤賔又曰仲冬之月律中大吕苍颉篇曰剖析也周礼曰仲冬斩阳木仲夏斩隂木郑曰阳木生于山南隂木生于山北也　铣曰翦伐也蕤宾阳时也大吕隂时也隂茎合杨柯用以为琴也】营匠斵其朴伶伦均其声【善曰营匠未详庄子曰匠石之齐见栎树观者如市匠伯不顾司马彪曰石字伯说文曰斵斫也汉书曰黄帝使伶伦取嶰谷之竹断两节间而吹之以为黄钟之宫制十二箫以听鳯凰之音以比黄钟之宫也　铣曰营匠匠人也伶伦古之善音者】器举乐奏促调高张【善曰礼记曰金石丝竹乐之器也扬雄解难曰弦者高张急徽也　翰曰器举调琴成也高张清调】音朗号钟韵清绕梁【善曰楚辞曰操伯牙之号钟兮挟秦筝而弹徴尸子曰绕梁之鸣许史鼔之非不乐也墨子以为伤义故不听也　济曰号钟绕梁并琴名也明清者谓胜于此二琴也】追逸响于八风采竒律于归昌【善曰风俗通曰声所以五者系五行也音所以八者系八风也淮南子曰律之初生也写鳯之音韩诗外传曰鳯举曰上翔集鸣曰归昌也　良曰八风八方之风归昌鳯鸣也】启中黄之少宫发蓐收之变商【善曰中黄土色礼斗威仪曰少宫主政宋均曰声五而已必加少商者以君臣任重为设副也刘向雅琴赋曰弹少宫之际天授中徴以及泉礼记曰孟秋之月其神蓐收淮南子曰变宫生徴变商生羽　济曰中黄黄帝也蓐收秋神也黄帝声佐之以少宫之音秋神声佐之商音如臣佐君也】若乃龙火西穨暄气初收【善曰汉书曰东宫苍龙房心心为火故曰龙火也左氏传曰仲尼曰火犹西流礼记曰仲秋阳气日衰也　良曰龙火火星秋则西南见也】飞霜迎节高风送秋【善曰桓麟七说曰飞霜厉其末猋风激其崖李尤七款曰季秋末际高风猋厉也　翰曰节气迁改名迎秋也】羁旅怀土之徒流宕百罹之畴【善曰左氏传陈敬仲曰羇旅之臣论语曰小人怀土谢忱后汉书序曰士庶流宕佗州异境毛诗曰我生之后逢此百罹　向曰怀土谓思归也流宕谓逺游百罹忧也】防促柱则酸鼻挥危弦则流涕【五臣作涕流　善曰舞赋曰若絙瑟促柱高唐赋曰寒心酸鼻广雅曰挥动也郑论语注曰危高也侯瑾筝赋曰急弦促柱变调改曲陆机前缓歌行曰大客挥高弦意与此同也　铣曰柱轸也抚而促之使急也酸鼻鼻中悲酸也挥弹也】若乃追清哇赴严节【善曰张衡舞赋曰含清哇而吟咏苍颉曰哇呕也严节急节也汉书曰隤铜丸以擿鼔声中严鼔之节　铣曰清哇滛声也疾鼓曰严节】奏绿水吐白雪激楚回流风结【善曰淮南子曰手防緑水之趋高诱曰渌水古诗也宋玉风赋曰为幽兰白雪之曲上林赋曰激楚结风文頴曰激冲急风也结风回风亦急风也楚地风气自漂疾然歌乐者犹复依激结之急风为节也翰曰绿水白雪琴曲名激楚流风歌曲名回谓声之回还也结谓声繁也】悲蓂荚之朝落悼望舒之夕缺【善曰田俅子曰尧为天子蓂荚生于庭为帝成厯郑诗笺曰悼伤也楚辞曰前望舒使先驱王逸曰望舒月御也古诗曰四五蟾兎缺翰曰蓂荚草日生一叶至十六日后日落一叶至月终则尽月小余一叶望舒月也十五日已后则缺皆悲】
　　【悼嵗月之易徃也】茕厘【五臣作嫠】为之擗【避辟】摽【避曜】孀老为之呜咽【善曰左氏传初莒冇妇人莒子杀其夫已为厘妇杜预曰寡妇为厘毛诗曰寤擗有摽毛苌曰擗拊心貌淮南子曰童子不孤妇人不孀高诱曰寡妇曰孀　向曰茕嫠孤独人也此孤独寡老之人闻此琴则惊心悲咽也擗摽惊心也呜咽悲也】王子拂缨而倾耳六马嘘天而仰秣【善曰列仙传曰王子乔者灵王太子晋也吹笙则鳯鸣礼记曰倾耳而听之孙卿子曰昔者瓠巴鼔瑟而鱏鱼出听伯牙鼓琴而六马仰秣黄伯仁龙马赋曰或有嘘天慷慨骨腾肉飞説文曰嘘吹嘘音虚秣或为蹀也　铣曰王子仙人也拂其衣缨倾耳来听伯牙鼔琴六马仰秣谓嘘者开口鼻也仰秣者有草而不食仰首而听曲也】此盖音曲之至妙子岂能从我而听之乎【善曰舞赋曰天下之众妙】公子曰余病未能也【向曰病此事未能从大夫而听之】
　　大夫曰兰宫秘宇雕堂绮栊【音聋　善曰楚辞曰彷徨兮兰宫鲁灵光殿赋曰乃立灵光之秘殿説文曰栊房室之疏也　良曰兰香秘深也上既説琴而公子未能听之故述此香宫深字雕绮之饰欲以发其心也】云屏烂汗琼壁青葱【善曰礼记曰疏屏天子庙饰也郑曰屏谓之树刻之为云气王褒廿泉赋曰燿照形之玉壁也翰曰屏墙也画之为云烂汗文色貌琼壁以玉饰壁青葱玉色】应门八袭旋台九重【善曰毛诗曰乃立应门郭璞尔雅注曰袭犹重也汲古文曰桀作倾宫饰瑶台韩子箕子曰纣必为九重高台　济曰应门正南门也旋曲也】表以百常之阙圜以万雉之墉【善曰表标也西京赋曰径百常而茎擢西都赋曰建金城之万雉毛苌诗传曰墉城也　向曰高立也百常髙也阙楼也圜绕也墉墙也三板曰雉言百常者多也】尔乃峣榭迎风秀出中天【善曰方言曰峣高也郭璞尔雅注曰榭台上起屋也曹子建七启曰迎清风而立观国语曰秀出于众秀出貌也列子曰周穆王筑台号曰中天之台　铣曰秀特也有木曰榭】翠观岑青雕阁霞连【翰曰翠色楼观如山岑之青雕画阁道如云霞相连】长翼临云飞陛陵山【善曰郑礼记注曰荣屋翼也鲁灵光殿赋曰飞陛揭孽縁云上征　良曰屋檐如鸟翼之临云也飞陛阶道也言高如鸟飞而陵上于山】望玉绳而结极承倒景而开轩【善曰春秋元命苞曰玉衡北两星为玉绳説文曰极栋也陵阳子明经曰倒景气去地四千里其景皆倒在下也轩长廊之牕也　济曰玉绳星名言望此星结构栋宇以为极丽也倒景近天而下防日之处轩门也】赪素炳焕枌【汾】栱嵯峨【善曰毛苌诗传曰赪赤也説文曰棼复屋栋也棼与枌古字通也铣曰赤白之色杂于室中枌栱屋之木名炳焕光貌峨嵯高重貌】隂虬负檐杨马承阿【善曰蚪龙也楚辞曰仰观刻桷画龙蚪马融梁将军西第赋曰腾极受檐阳马承阿周书曰明堂咸有四阿也向曰虬龙隂物马为阳物谓刻作其象负荷檐梁之势承接水石之曲阿曲也】错以瑶英镂
　　以金华【善曰广雅曰错厠也范子计然曰玉英出蓝田刘歆期交州记曰金华出珠崖谓金有华彩也翰曰镂金玉于室宇之中英华皆谓美也】方疏含秀圆井吐葩【善曰鲁灵光殿赋曰】
　　【悬栋结阿天牕绮疏圆渊方井反植荷蕖张载曰疏刻镂也秀谓华也　向曰疏窻也圆井谓屋内向下作井形画以莲花若吐于中也葩花也】重殿叠起交绮对榥【善曰西京赋曰交绮豁以疏寮文字集略曰榥以帛明窻也　铣曰重为殿堂相叠而起交为绮防以对窻榥也】幽堂昼密明室夜朗【良曰昼密谓深也夜朗谓高敞】焦螟飞而生风【善作风生】尺蠖【乌郭】动而成响【善曰晏子春秋景公问于晏子曰天下有极细乎对曰东海有虫名曰焦螟巢于蚊睫飞乳去来而蚊不觉周易曰尺蠖之屈以求伸也　翰曰室之深者自生风易响应故虽焦螟微虫飞亦成风尺蠖小物动乃成响故其宜也】若乃目厌常玩体倦帷幄携公子而双游时娱观于林麓【善曰列子曰声危不可常玩闻曹大家列女传注曰竹木曰林山足曰麓　济曰玩习也倦劳也山下林曰麓】登翠阜临丹谷【良曰阜小山也】华草锦繁飞采星烛【铣曰华草杂色如锦文繁又似星之照烛】阳叶春青隂条秋绿【向曰隂条谓竹柏松桂之流】华实代新承意恣欢【五臣作观　翰曰华与实更代而新承任其意恣为观赏】仰折神防【嚣】俯采朝兰【善曰本草经曰白芷一名防许妖切　向曰神防香草】遡【素】惠风于蘅薄眷椒涂于瑶坛【善曰边让章华台赋曰惠风春施洛神赋曰践椒涂之郁烈步衡薄而流芳汉书曰徧观此眺瑶堂王逸楚辞注曰坛犹堂也　铣曰遡向也蘅香草也薄聚也椒亦香木种之于玉陛之道涂道也坛犹阶也】尔乃浮三翼戏中沚【音止善曰越絶书伍子胥水战兵法内经曰大翼一艘长十丈中翼一艘长九丈六尺小翼一艘长九丈毛诗曰宛在水中沚也　良曰三翼船也沚池也】潜鳃【先才】骇惊翰起【善曰苏林汉书注曰鳃音鱼鳃今呼鱼谓之鳃犹呼车以为轸也郑诗笺曰翰鸟中豪俊者也　济曰地之潜鱼以船游而惊也翰鸟鳃鱼骇惊也】沈丝结飞矰理【善曰毛诗曰其钓维何维丝伊缗毛苌曰缗纶也郑曰以丝为之纶周礼曰矰矢用诸弋射郑曰结缴于矢谓之矰　翰曰丝网也矰弋鸟箭也】挂归翮于赤霄之表出华鳞于紫渊之里【善曰归翮鸿鴈之属也淮南子曰夫鸣鹄背负苍天膺摩赤霄上林赋曰紫渊径其北也　向曰用飞矰以弋鸟故挂于赤霄之外施沈网以取鱼故出于深渊之下归翮鸟也华鳞鱼也紫渊谓其深色然也】然后纵棹随风弭楫乘波【善曰杜预左氏传曰纵放也毛苌诗传曰弭止也　翰曰谓逆水上故须纵棹以接风势顺流下故止楫而从波行也楫亦棹也】吹孤竹拊云和【善曰周礼曰孤竹之管云和之琴瑟郑曰孤竹竹特生者云和山名翰曰孤竹管也云和瑟也】渊客唱淮南之曲榜【补孟】人奏采防之歌【善曰渊客习水者也吴都赋渊客慷慨而泣珠汉书曰淮南鼔员四人子虚赋曰榜人歌张揖曰船长也淮南子曰歌采菱发阳阿也　良曰渊客榜人并行舟人也淮南采防并曲名】歌曰乘鳬【五臣作鹢】舟兮为水嬉临芳洲兮拔云【五臣作灵】芝【善曰穆天子传曰天子乘鳬舟郭璞曰舟为鳬形制今吴之青雀舫此其遗象也琴道雍门周曰水嬉则艕龙舟也楚辞曰采芳洲兮杜若西京赋曰擢灵芝之朱柯　铣曰鹢舟舟名嬉戏也洲水畔芝香草】乐以忘戚游以卒时穷夜为日毕嵗为期【善曰论语子曰乐以防忧家语孔子歌曰优哉游哉聊以卒嵗也　向曰戚忧卒终穷尽也言为乐久也】此盖宴居之浩丽子岂能从我而处之乎【善曰毛诗曰或燕燕居息　济曰宴安浩大丽美也】公子曰余病未能也
　　大夫曰若乃白商素节月既授衣【善曰周礼曰西方白礼记曰孟秋之月其音商刘植与临淄侯书曰肃以素秋则落毛诗曰九月授衣　翰同善注】天凝地闭风厉霜飞【善曰凝犹结也礼记曰仲冬之月涂城阙筑囹圄助天地之闭藏也　翰曰天凝谓霜也地闭谓冰也厉严也】柔条夕劲宻叶晨稀将因气以效杀临金郊而讲师【善曰礼记曰季秋之月天子乃教于田猎刘向尚书五行说曰金西方万物既成杀气之始也故立秋出军行师西方为金故曰金郊国语虢文公曰三时务农一时讲武　铣曰木之柔条至秋则成劲叶遇于风霜日见稀也因气效杀言猎也金郊西郊也讲师谓讲武教战也】尔乃列轻武整戎刚建云髦启雄芒【善曰轻武戎刚四车名也司马彪续汉书曰轻车古之战车也不巾不盖韩子曰管仲之始化也桓公武车记曰武车绥旌书曰戎车三百两诗曰元戎十乘汉书曰卫青令武刚车自环为营张晏曰兵车也云髦云斾竿上施旄也上林赋曰连云斾髦与旄古字通子虚赋曰建干将之雄防芒锋刃也汉书贾谊曰解十二牛而芒刃不顿也　向曰轻武车名戎刚兵之刚猛者建立启开也云髦旌旗之属雄芒劒防之利刃】驾红阳之飞鷰骖唐公之骕【宿】骦【音霜　善曰红阳飞燕未详或曰骏马图有含阳侯骠疑含即红声之误也左氏传曰唐成公有两骕骦马马融曰骕骦鴈也马似之也　铣曰红阳唐公人也并有良马名飞鷰骕骦也骖亦驾也】屯羽队于外林纵轻翼于中荒【善曰羽队士负羽而为队也羽猎赋曰防盾负羽而罗者以万计翼左右甄也越絶书曰子胥兵分为两翼夜火相望　济曰屯聚也羽队持箭者为队伍轻翼谓鹰鹯之类】尔乃布飞羉【五臣作罗】张脩罠陵黄岑挂青峦【善曰羉或云飞罗卢端切尔雅曰彘罟谓之羉羉或作罠音旻天然兔罠也刘逵吴都赋注曰罠麋网也然张氏之意盖同刘説羉或为罗也尔雅曰峦嶞也郭璞曰山嶞长者荆州谓之峦　翰曰罗罠网也将此网陵于黄岑挂青峦也黄者谓山居上侵黄道日行处也】画长壑【善作豁】以为限帯流谿以为关【翰曰画为分长川以为限制流谿以为关守恐失禽也】既乃内无疏蹊外无漏迹【善曰广雅曰疏通也七启曰下无漏迹上无逸飞良曰网罗既宻关守已周故兽无疏漏遗走之路】叩钲【征】数校举麾旌【五臣作赞】获【善曰周礼曰鼔征鸣镯车徒皆行郑曰镯钲也散为阵列而行汉书曰大校猎如淳曰合军聚众有幡校也周礼曰建大麾以田郑曰不在九旗之中周礼曰服不氏射则赞张侯以旌居乏而待获郑曰待获射者举旌以获也　向曰叩击钲鼔以数立功校之法举麾号令论其所获赏罚之制以示众人然后驰骋自赞美也麾谓白旄之旌以指挥军众者】彀【搆】金机驰鸣镝【的】翦刚豪落劲翮【善曰説文曰彀张弓弩机弩牙也以金为之汉书曰冒顿乃作鸣镝音义曰箭镝也如今鸣箭是也　铣曰彀张弓金机弩牙也鸣镝箭也刚豪兽也劲翮鸟也翦落伤也】车【五臣作连】骑竞骛骈武齐辄【善曰説文曰骛乱驰也毛苌诗传曰武迹也杜预左氏传注曰辙车迹也　济曰骛驰骈并也】翕忽挥霍云回风列【良曰并飞走乱急也】声动响飞形移景发【善曰孙卿子曰下之和上譬犹响之应声影之随形　良曰景影也】举戈林竦挥锋电灭【善曰东京赋曰戈予若林广雅曰竦上也翰曰竦惊也电灭言疾也】　仰倾云巢俯殚地穴【善曰周礼穴氏郑曰穴搏蛰兽所藏者也　向曰云巢高巢也殚尽也地穴兽居处谓倾尽鸟兽】乃有圆文之【牵】斑题之【音宗　善曰毛苌诗传曰豕一嵗曰又郑曰豕生三子曰然此指诸兽不専论豕也　铣曰兽名圆文者其文圆也斑题斑额也】鼓鬛【猎】风生怒目电瞛【七容反　善曰瞛光也　铣曰鼔动鬐鬛则风生怒目如电瞛有光也】口齩霜刃足拨飞锋【善曰说文曰齩齧骨也胡狡切广雅曰拨除也补达切　济曰锋刃也此皆兽与人争鬬】齀【五忽】林蹶【厥】石扣【叩】跋【步末】幽丛【善曰齀以鼻摇动也郭璞尔雅注曰蹶动摇之皃也孔安国论语注曰扣击也毛苌诗传曰跋躐也扣跋或谓却伏也　向曰恐惧驰走之急也蹶谓足拨过扣跋击排也幽丛深木林也】于是飞黄奋鋭贲【奔】石【五臣作育】逞伎蹙【子六】封狶【喜】偾【奋】冯豕【善曰史记曰飞亷以材力事殷纣尸子中黄伯余左执太行之獶而右搏雕虎説苑曰勇士孟贲水行不避蛟龙陆行不避虎狼呉越春秋曰夫差使王孙圣占梦圣曰占之不吉王怒使力士石蕃以铁椎椎杀圣张华博物志曰石蕃卫臣也背负千二百斗沙淮南子曰伍子胥曰吴为封狶脩蛇小雅曰封大也方言曰南楚人谓猪为狶尔雅曰偾僵也甫运切偾或为防非也王逸楚辞注曰冯大也　翰曰飞飞防黄中黄贲孟贲育夏育并古之捷勇人也皆奋起其勇逞示伎巧也封冯大也狶豕兽也】拉【力荅】甝【含】□【叔】挫獬【五臣作解】廌【字买切五臣作狏】句【古侯】爪摧锯牙捭【北买反　善曰尔雅曰甝白虎□黒虎张揖汉书注曰獬廌似鹿而一角也淮南子曰句爪锯牙于是挚矣説文曰捭两手击也补买切　铣曰甝□解狏猛兽名既为勇士拉挫爪牙虽如句锯之利并见摧捭者也】澜漫狼藉倾榛倒壑殒胔【疾赐】挂山僵踣【蒲北】掩泽【善曰説文曰草编狼藉也郑周礼注曰四足死者曰胔尔雅曰僵仆也郭璞尔雅注曰踣前覆也张揖上林赋注曰掩覆也　济曰澜漫狼藉言兽死者多也倾于榛林倒于溪壑落肉挂于山峯僵毙掩于川泽榛木林胔肉也僵踣毙也】薮为毛林隰为丹薄【善曰郑周礼注曰泽无水曰薮也广雅曰草丛生曰薄　翰曰薮泽之中禽兽之毛为林原隰之木涂禽兽之血为薄薄亦林也丹赤也】于是撤围顿罔巻斾收鸢【音縁　善曰郑仪礼注曰撤除也顿犹舍也礼记曰前有尘埃则载鸣鸢　良曰撤去顿下也言兽已尽开去其围顿下其网卷藏斾旌鸢者剥鸟皮置之竿上】虞人数兽林衡计鲜【善曰周礼有虞人又有林衡孔安国尚书传曰鸟兽新杀曰鲜　向曰虞人林衡并人掌山泽官命数其所获之兽计其鲜者鲜注同】论最犒【苦到】勤息马韬【善曰张晏汉书注曰最功第一也西京赋曰犒勤赏功杜预左氏传注曰犒劳也又曰韬藏也　向注同谓论其第一之功以劳其劳息马而藏其弓也】肴驷连镳酒驾方轩【善曰説文曰镳马衔也西京赋曰酒车酌醴方驾授饔良曰肴膳也镳衔也方并轩车也谓宴军士其行膳以驷马连衔并车驾酒而行之】千钟电釂【子曜】万燧星繁【善曰孔丛子曰尧饮千钟西京赋曰升觞举燧既釂鸣钟説文曰釂饮酒尽也　翰曰钟酒器电疾釂尽也燧谓举火以知酒尽星繁言火多也】陵阜霑流膏谿谷厌芳烟【良曰宰割炮炙多陵阜之间霑流脂膏谿谷之内厌其香烟也芳香也】欢极乐殚回节而旋【五臣无此二句　善曰郑周礼注曰节信也行者所执之信也】此亦田游之壮观子岂能从我而为之乎【善曰封禅文曰天下之壮观】公子曰余病未能也
　　大夫曰楚之阳劒欧冶所营【善曰越絶书曰楚王召风胡子而问之曰寡人闻吴有干将越有欧冶子寡人愿赍邦之重寳请此二人作为铁劒可乎于是风胡子之呉见欧冶干将使之作铁劒三枚一曰龙渊二曰太阿三曰工市阳劒见下文　翰曰阳劒劒名欧冶善为劒者营作也】耶谿之铤【徒鼎】赤山之精【善曰越絶书曰越王句践有寳劒五闻于天下客有能相劒者名曰薛烛王召而问之对曰当造此劒之时赤堇之山破而出锡若耶之谿涸而出铜许慎淮南子注曰铤铜铁璞也精谓其中尤善者也　济曰耶谿赤山并山名出铜铁也铤铁名精铜之妙者】销逾羊头镤【五臣作鐷】越锻【丁乱】成【善曰淮南子曰苗山之铤羊头之销虽水断龙髯陆剸兕甲莫之服帯许慎曰销生铁也高诱曰苗山利金所出羊头之销白羊子刀也镤或谓鐷广雅曰鐷铤也谢承后汉书曰孝章皇帝赐诸尚书劒手自署姓名尚书陈宠济南锻成苍颉书曰锻椎也翰曰铸铁不消以羊头骨灰致之乃销鐷铁铤也锻成谓济南锻成之劒逾越皆过也】乃錬乃铄【始略】万辟【必亦】千灌【善曰説文曰錬冶金也贾逵国语注曰铄销也説文曰铄销金也辟谓叠之灌谓铸之典论曰魏太子丕造百辟寳劒长四尺王粲刀铭曰灌辟以数质象以呈也　铣曰錬铄辟灌并销铸锻链之名千言多也】丰隆奋椎【直追】飞防扇炭【善曰越絶书薛烛曰当造此劒之时雨师洒扫雷公击槖蛟龙捧炉天帝装炭思赋注曰丰隆雷公也王逸楚辞注曰飞防风伯也　向曰丰隆雷师也奋举也飞防风师也使雷师举椎风师扇炭以铸劒也】神器化成阳文隂缦【莫半　善曰呉越春秋曰干将者吴人造劒二枚一曰干将二曰莫耶莫耶者干将之妻名也干将曰吾师之作冶也金铁之类不销夫妻俱入冶炉之中莫耶曰先师亲烁身以成物妾何难也于是干将夫妻乃断髪揃爪投入炉中使童女三百鼓槖装炭金铁乃濡遂以成劒阳曰干将而作文隂曰莫耶而漫理干将匿其阳出其隂而献之阖闾阖闾甚重之　向曰神器劒也成言其若造化而成劒两面有隂阳有文章隂则平缦之】流绮【五臣本作既而流绮星连】星连浮彩艳发【善曰绮光色也越絶书曰王取纯钧薛烛观其钏烂如列星之行典论曰太子丕劒铭曰流采色似采虹钏齿椽切　翰曰流绮谓文章也星连谓精气冲天与星连也浮防谓色也艳发谓光起也】光如散电质如耀雪【善曰庄子曰此劒一用而雷之震电之霍魏文帝大墙上蒿行曰我帯长寳劒光白如积雪也】霜锷水凝冰刃露防【善曰典论曰魏太子丕造素质坚而似霜造七首理似坚冰声类曰锷刀刃也字书曰凝冰之防也越絶书曰王取纯钧薛烛观其光如水之溢于塘观其文焕焕如冰之将释也　济曰锷锋其利如霜其色如水凝亦冰也防清也气色凛凛若霜之清防】形冠豪曹名珍巨阙【善曰越絶书曰越王取豪曹非宝劒也夫寳劒五色并见莫能相胜曹已擅名矣非宝劒也王取巨阙曰非宝劒也夫寳劒者金锡和铜而不离今巨阙离矣非宝劒也　铣曰豪曹巨阙并劒名也冠谓胜也珍谓重也】指郑则三军白首麾晋则千里流血【善曰越絶书曰楚王作铁劒三枚晋郑闻而求之不得兴师围楚之城三年不解于是楚王引太阿之劒登城而麾之三军破败士卒迷惑流血千里晋郑之军头毕白也　向同善注】岂徒水截蛟鸿陆洒奔驷【善曰韩非子曰负长劒赴榛薄折兕豹赴深渊断蛟龙战国防曰苏秦曰韩卒之劒水击鸿鴈越絶书曰勾践示薛烛巨阙曰吾坐露坛之宫有驷驾白鹿而过者车奔马腾吾引劒而指之驷驾上飞扬不知其絶也　向曰蛟龙也鸿鸟也越有寳劒而有驾驷车奔腾者以劒指之奔驷上飞不知其极洒犹击也】断浮翮以为工絶重甲而称利云尔而已哉【善曰浮翮鸿鴈也史记苏秦説韩王曰韩卒之劒当敌则斩坚甲也　韩曰浮翮飞鸟也工能也絶亦断也重甲兵之两重亦得断也重甲兵之两重亦得断之云尔而已哉并助辞也】若其灵寳则舒辟无方竒锋异模形震薛烛【善本作蜀】光骇风胡【五臣作湖　善曰説文曰舒申也晋灼汉书注曰方常也郑毛诗笺曰模法也越絶书为烛吴越春秋为蜀盖一人也　济曰薛烛风湖二人知劒者也言此劔神灵之寳舒巻不常竒模异状乃能震动惊骇此人辟巻也神劒者皆柔可巻而怀之复可舒而用之也】价兼三乡声贵二都【善曰越絶书句践示薛烛纯钧曰客有买之者有市之乡二骏马千匹千户之都二可乎薛烛曰虽倾城量金珠玉满河犹不得此一物况有市之乡二骏马千匹千户之都二何足言焉然实二乡而云三者避下文也　翰曰此劒价兼于彼声贵于此余同善注】或驰名倾秦或夜飞去吴【善曰越絶书曰阖庐无道湛卢之劒去之入水行凑楚楚王卧而设湛卢之劒也秦王闻而求之不得兴师击楚曰与我湛卢之劒还师去汝楚王不与也　良曰吴有湛卢夜飞去楚王得之秦求而不与此乃先去呉而后倾秦今先云秦者盖取韵也】是以功冠万载威曜无穷挥之者无前拥之者身雄【善曰説文曰挥奋也汉书元后诏曰奋无前之威　济曰此劒之功为万载之首威及无穷挥之则敌不敢前执之者为雄伯也冠首拥执也】可以从【子容】服九国横制八戎【善曰过秦曰秦人开关延敌九国之师避逃而不敢进史记赵良曰五羖大夫相秦施徳诸侯而八戎来服也翰曰可以破从约之亲服九国之服制御八方之戎九国谓齐楚燕赵韩魏宋卫中山也横大也】爪牙
　　景附函夏承风【善曰毛诗曰祈父子王之爪牙崔琰大将军夫人寇氏诔曰英雄景附扬雄河东赋曰函夏之大汉家语孔子曰舜之为君四海承风也　向曰爪牙犹英雄人也景影也言此劒之威天下英雄来附者皆如影之附形也函夏中国也亦言承风而惧矣】此盖希世之神兵【善曰鲁灵光殿赋曰邈希世而特出　向曰劒能威天下故比之神兵】子岂能从我而服之乎公子曰余病未能也
　　大夫曰天骥之骏逸态超越【善曰天骥天马也骥或为机傅乘舆马赋曰九方不能测其天机列子伯乐曰九方臯之所观天机也　铣曰骥马也竒逸之态超越众马】禀气灵渊受精皎月【善曰孔安国尚书传曰禀受也遯甲开山图曰陇西神马山有渊池龙马所生春秋考异记曰地生月精为马月数十二故马十二月而生也　向曰灵渊渥洼也月精为马皎明也】眸【莫侯】【闲】黒照【五臣作昭】采绀发【善曰赵岐孟子注曰眸目瞳子也説文曰载目也説文曰绀深青而赤也　翰曰眸眼也白睛也言眼黒白分明采黒色也绀青赤色此马赤黒之色】沫如浑红汗如振血【善曰汉书天马歌曰霑赤红染流赭应劭曰大宛马汗血霑濡也流沫如赭也韩康伯周易注曰挥散也薛君韩诗章句曰振犹奋也铣曰沫口沫也红沫色红也汗流赤色如振血下】　秦青不能识其众尺方堙不能覩其若灭【善曰吕氏春秋曰古者善相马者管青相唇吻秦牙相前皆天下良士也若赵之王良秦之伯乐九方堙尤尽其妙矣相马经曰夫法千里马有三十六尺四寸列子伯乐曰天下之马者若灭若没若亡若失若此者絶尘弭辙　济曰秦青方堙二人名皆善相马知其尺寸迟速众相也若灭者言良马行疾若灭也】尔乃巾云轩践朝雾【善曰郑周礼注曰巾犹衣也淮南子曰冯夷大丙之御也乘云车入云蜺游微雾　翰曰巾饰也谓马行疾若入云雾】赴【五臣作越】春衢整秋御【善曰秋御秋驾也司马彪庄子注曰秋驾法驾也　良曰越春衢者所以游于春时以骋其骏也秋御驾也所以秋乘也】蚪踊【勇】螭腾麟超龙翥【善曰甘泉赋曰驷苍螭兮六素虬刘梁七举曰天马之号出自西域纎阿为右御以术仪揽辔舒节凌云先螭尸子曰马有骐驎径骏南都赋曰马鹿超而龙骧也铣曰蚪螭亦龙也麟神兽踊腾超翥并疾飞也】　望山载奔视林载赴【向曰载则赴告也】气盛怒发星飞电【五臣作雷】骇【善曰李尤七叹曰神奔电驱星流矢惊则莫若益野腾驹也　济曰骇惊也】志陵九州势越四海【翰曰神骇之心逺也】影不及形尘不暇起【五臣作越字善曰刘广世七兴曰骏驵之马影不及形尘不暇兴也　翰曰行疾影不及随其形尘虽起已去尘逺也】浮箭未移再践千里【善注与翰同　翰曰浮箭谓水漏刻日时节者言刻未移已再及于千里之道】尔乃逾天垠越地隔【向曰垠畔隔界也】过汗漫之所【五臣无所字】不游蹑章亥之所【五臣本无所字】未迹【善曰淮南子若士曰吾与汗漫期于九垓之上若士举臂竦身而遂入云中又曰禹乃使大章步自东极至于西极二亿三万三千五百里七十步使竖亥步自北极至南极二亿三万三千五百七十里　铣曰汗漫能游天者也大章竖亥亦防行步者也言此马行过此三人行歴之迹】阳乌为之顿羽夸父为之投策【善曰春秋元命苞曰阳成于三故日中有三足乌乌者阳精山海经曰夸父与日竞走渴饮河渭河渭不足北饮大泽未至道渴而死弃其杖为邓林　铣曰阳乌日中乌也夸父邓夸父杖防竞走此马行过之故乌则下羽而夸父投弃其防也顿下也】斯盖天下之儁乘【铣曰此马天下儁乘也】子岂【五臣有能字】从我而御之乎【济曰乘御也】公子曰余病未能也
　　大夫曰大梁之黍琼山之禾【善曰大梁黍未详琼山禾即昆仑之山木禾山海经曰昆仑之上有木禾长五寻大五围　良曰大梁郡名出黍琼山出禾此将説滋味口腹也此篇所述鸟兽鱼虫之类皆谓食也】唐稷播其根农帝甞其华【善曰尚书帝曰汝后稷播时百谷贾谊曰神农甞百草之实教人食谷也　向曰尧有后稷主播种百谷也播布也神农帝甞百草味将使人食之华苗也】尔乃六禽殊珍四膳异肴【善曰周礼曰庖人掌共六禽郑司农注曰鴈鹑鷃雉鸠鸽礼记曰孟春食麦与羊孟夏食菽与鸡孟秋食麻与犬孟冬食黍与彘　良曰六禽凫鴈雉鴽鹑鷃也四膳四时所食各异其肉也肴肉也】穷海之错极陆之毛【善曰尚书曰海物惟错礼记曰加豆陆产也谷梁传曰凡地之所生谓之毛　向曰海中滋味者错杂言多也陆毛兽也】伊公防鼎庖子挥刀【善曰伊公伊尹也韦昭汉书注曰防灼也庖子庖丁也　翰曰防然也鼎煑器也庖子庖丁也所以宰割肉也】味重九沸和兼勺【知略】药【音略　善曰吕氏春秋伊尹説汤曰凡味之本水最为始五味三和九沸九变为火之纪高诱曰纪节也味待火然后成故曰火为之节也文頴上林赋注曰勺药五味之和　翰曰伊尹云五味九沸乃可食之取其熟九阳数之极勺药五味相和也】晨凫露鹄霜鵽【丁刮】黄雀【善曰説苑曰魏文侯嗜晨凫霜露降鹄鵽美南都赋曰归鴈鸣鵽楚辞曰煎鲭臛雀王逸曰臛黄雀也　向曰凫鹄鵽黄雀皆鸟名晨晨飞露露宿霜霜飞也】圜【五臣作员】桉星乱方丈华错【善曰盐铁论曰垂拱持案食者不知蹠耒躬耕者之勤也墨子曰美食方丈目不能徧视口未能徧味也列女传曰方丈于前所甘不过一肉也　济曰员案方丈食器也星乱华错言多而美杂也】封熊之蹯【烦】翰音之跖【之石反　善曰左氏传曰晋灵公宰夫胹熊蹯不熟礼记曰鸡曰翰音吕氏春秋曰善学者若齐王之食鸡也食其跖数千而后足也　济曰封大也熊兽名蹯掌也翰音鸡也跖足也】防髀【薄米】猩唇髦残象白【善曰吕氏春秋伊尹説汤曰肉之美者嶲燕之髀孙炎尔雅注曰嶲胡圭切説文髀股外也裨尔切吕氏春秋伊尹曰肉之美者猩猩之唇髦象之约高诱曰髦髦牛也在西方象象兽也在南方约美也髦象之肉美贵异味也残白盖煑肉之异名也崔骃博徒论曰鷰臛羊残炙鴈煑凫也良曰鷰鸟也猩髦象皆兽也残谓为猛兽所食之残者亦犹豺残也白谓脂也亦犹熊白也】灵渊之莱黄之鲐【善曰七启曰寒方苓之巢盐铁论曰江湖之鱼莱黄之鲐不可胜也汉书东莱郡有黄县説文曰鲐海鱼也待来切　翰曰灵渊深渊也莱黄地名出鲐鱼】丹穴之鹨【五臣本作雏字】豹之胎【善曰山海经曰丹穴之山有鸟焉其状如鹤五采名曰鳯説文曰鹨鸟大鶵也列女传陶答子妻曰南山有豹六韬曰殷君玉杯象箸不盛菽藿之羹必将熊蹯豹胎也向曰丹山之穴鳯鶵也豹兽名胎谓小者】燀【昌善】以秋橙【直占添耕酉】以春梅【善曰左氏传晏子曰和如羮马水火醢醢盐梅以烹鱼肉燀之以薪杜预曰燀炊之也博物志曰橙似橘而非若柚面有芬香刘梁七举曰酤以醯醢和以蜜饴广雅曰沾溢也酟与沾同也他兼切尚书曰若作和羮尔惟盐梅　向曰燀煑酟和也梅橙果实也其味酸以煑和诸味橙秋熟梅春熟】接以商王之箸【直虑】承以帝辛之杯【善曰商王帝卒皆谓纣也史记曰帝乙崩子辛立是为帝辛天下谓之纣六韬曰殷君陈玉杯象箸韩子曰纣为象箸箕子曰象箸玉杯不盛菽藿者也　铣注同】范公之鳞出自九溪【善曰陶朱公养鱼经曰威王聘朱公问之曰公家累亿金何术乎朱公曰夫为生之法五水蓄第一所谓水畜者鱼池也以六畆地为池池中有九洲即求怀子鲤鱼以二月上旬庚日内池中养鲤者鲤不相食易长又贵也　济曰范蠡养鱼之浦称九溪谓池中为洲渚数有九也溪池也】赪尾丹鳃紫翼青鬐【音耆　善曰毛诗曰鲂鱼赪尾丹鳃已见上文上林赋曰揵鬐掉尾振鳞奋翼　翰曰赪丹赤色此说鱼尾鳃翼鬐之顔色也】尔乃命支离飞霜锷红肌绮散素肤雪落【善曰庄子曰朱泙漫学屠龙于支离益殚千金之家三年技成而无所用其巧司马彪曰朱姓也泙漫名也益人名也泙普彭切霜锷已见上文七启曰熊素肤又曰离若散云　翰曰支离古之屠人也锷刃也霜者利也肉之红者如绮素白者如雪肌肤皆肉散落为刃所破之】娄子之豪不能厠其细秋蝉之翼不足拟其薄【善曰孟子曰离娄者古明目者也能视百步之外见秋毫之末楚辞曰蝉翼为重　翰曰娄子古之明目人也厠比也谓厨人切割鱼细薄之妙虽明目者能割析毫厘之小者亦不能比此细也】繁肴既阕【若决】亦有寒羞【善曰苍颉篇曰阕讫也周礼曰朝事之笾郑司农曰朝事谓清朝未食先进寒具口实之笾也　向曰肴膳阕终也寒羞谓朝之食也谓繁多之膳食既终亦有清朝所进滋味者羞进也】商山之果汉臯之楱【七豆反　善曰汉书曰四人者秦之世避而入商雒深山汉书农郡有商县韩诗外传曰郑交甫遵彼汉臯台下郭璞上林赋注曰楱亦橘之类也或曰楱　向曰商山山各汉臯汉水之畔楱果名】析【先歴】龙眼之房剖椰【以差】子之殻【口角反　善曰刘渊林吴都赋注曰龙眼如荔枝而小味甘又曰椰树似槟榔实大如瓠里有汁美如蜜核可作饮器殻即核也凡物也内盛者皆谓之殻苦角切协韵苦豆切　向曰龙眼椰子果名割开破也房殻皆皮也】芳防万选承意代奏【善曰郑周礼注曰选择也孔安国尚书传曰奏进也良曰芳香防美谓香美之味万度选择承意所欲更代而进之】乃有荆南乌程豫北竹叶【善曰盛之荆州记曰渌水出豫章康乐县其间乌程乡有酒官取水为酒酒极甘美与湘东酃沽酒年常献之世称酃渌酒吴地理志曰吴兴乌程县酒有名张华轻薄篇曰苍梧竹叶青宜城九醖酒也　良同善注】浮蚁星沸飞华蓱接【善曰南都赋曰醪敷径寸浮蚁如蓱也　铣曰酒上有浮者如蚁星沸言多乱也如花之飞水蓱之泛相连接者也】石甞其味仪氏进其法【善曰博物志曰石从中山酒家酤酒酒家与之千日之酒战国防鲁君曰昔帝女仪狄作酒而美进之于禹也向曰石古之知酒味者仪氏善造酒者】倾罍一朝可以流湎千日【善曰薛君韩诗章句曰齐顔色均众寡谓之流闭门不出客谓之湎汉书谷永曰流湎媟嫚博物志曰石从中山酒家酤酒酒家与之千日之酒　良曰罍樽也流湎醉也言酒淫多而醉千日一醒也】单醪投川可使三军告捷【善曰黄石公记曰昔良将之用兵也人有馈一箪之醪投河令众迎流而饮之夫一箪之醪不味一河面三军思为致死者以滋味及之也　翰曰楚与晋战或人进王一箪酒王欲与军士共之则少而不徧乃倾酒于水上源令众士饮之卒皆醉乃感惠尽力而战晋师大败之醪酒也单谓一樽也告防克胜之名】斯人神之所歆羡观听之所炜晔也【善曰毛诗曰帝谓文王无然歆羡説文曰歆神食气也方言曰炜盛也郭璞曰炜晔盛貌也铣曰歆食羡美也观见听闻也言此滋味与酒人神所食美之见者以为盛也】子岂能彊起而御之乎【济曰御食也】公子曰耽口爽【五臣作爽口】之馔甘腊【昔】毒之味【善曰老子曰五味令人口爽广雅曰爽伤也国语单襄公谓鲁成公曰高位实疾颠厚味实腊毒贾逵曰颠陨也腊久也言味厚者其毒久也　济曰耽乐爽亡馔食也腊干肉】服腐肠之药御亡国之器【善曰吕氏春秋曰肥肉厚酒以务相彊命曰烂肠之食亡国之器六韬曰殷君玉杯象箸不盛菽藿之羮必将熊蹯豹胎也　翰曰人以恬淡寡欲清心为务以理天下比皆有益于时无味于口若专食肥鲜则必防亡其王道之味故比之有毒腐肠之药可以害人亡国之器谓象箸玉杯纣用而亡也】虽子大夫之所荣故亦吾人之所畏余病未能也
　　大夫曰盖有晋之融皇风也金华启徴【五臣作运】大人有作【善曰杜预左氏传注曰融朗也周易曰利见大人又曰圣人作而万物覩　良曰融通启开徴应也上説公子皆不入今説晋朝之徳以晓之言晋通上皇至理之风也晋金徳王故曰金华开应也大人天子也】继明代照配天光宅【善曰周易曰明两作离大人以继明照于四方毛诗序曰思文后稷配天也尚书序曰昔在帝尧光宅天下　良曰晋徳之明则继日照于天下比天覆于万物而大居中土也配比光大宅居也】其基徳也隆于姬公之处岐【善曰姬公文王也国语曰太上基徳十五王而始平之孟子曰昔文王之治岐也仕者世禄王处岐已见思赋　铣曰基本崇盛也姬公文王也言以徳为本则盛于文王之处岐山之阳】其垂仁也富乎有殷之在亳【善曰尚书仲虺曰惟王克寛克仁彰信兆民孔安国曰言汤有寛仁之徳尚书曰汤既黜夏命复归于亳　向曰有殷汤也亳汤所都地名也】南箕之风不能畅其化离毕之云无以丰其泽【善曰尚书曰星有好风星有好雨春秋纬曰月失其行离于箕者风离于毕者雨　翰曰南箕星名主风风所以养物畅通也毕星主雨离着也月行着毕则雨也雨可以润物云所以致雨言晋徳如风之养物雨之润物故通其政化丰其惠泽】皇道焕炳帝载缉熙【善曰景福殿赋曰乐我皇道尚书舜曰有能奋庸熈帝之载诗曰维清缉熈文王之典　向曰皇大帝天缉安熈广也言大道昭明乃天之法则安人广惠炳焕谓昭明也】导气以乐宣徳以语【五臣作诗　善曰吕氏春秋曰陶唐氏之化隂多滞伏阳道壅塞人气郁阏筋骨挛缩作舞宣导之国语曰王将铸无射问律于泠州鸠对曰律所以立均度所以宣布哲人之令徳示民轨仪也　济曰导引也言引和气以乐宣帝徳以讴謡也诗谓讴歌者也】教清于云官之世治穆乎鸟纪之时【五臣作官　善曰左氏传曰郯子来朝公与之宴昭子问焉曰少皡氏鸟名何故也郯子曰昔者黄帝氏以云纪故为云师而云名我高祖少皡挚之立也鳯鸟适至故以鸟纪为乌师而鸟名也　翰注同敎化也穆美也】王猷四塞【入声】函夏谧宁【五臣作静　善曰毛诗曰王犹允塞犹与猷同已见上文尔雅曰谧宁也　铣曰猷道谧安也函夏谓中国也言王道四方充塞中国安静也】丹防投烽青徼【呌】释警【善曰丹南方朱防也楚辞曰歴祝融于朱防王逸曰朱防之野也青徼东方也吕氏春秋曰禹东至青羌之野南至交阯丹栗范晔后汉书辽东徼外貊人寇右北平张揖汉书注曰徼塞也以木栅水中为夷狄之界也　铣曰丹防南方逺处谓蜀也言蜀以破投去烽火不设兵守青徼东方谓呉已平释舍戌不用卒也南方赤故云丹防逺徼边也】却【五臣有走字】马于粪车之辕铭徳于昆吴之鼎【善曰老子曰天下有道却走马以粪王弼曰天下有道脩于内而已故却走马以粪田东京赋曰却走马以粪车墨子曰昔夏开使飞防采金于山以铸鼎于昆吴蔡邕铭论曰吕尚作周太师而封齐其功铭于昆吾之冶也　翰曰粪田也兵甲不用却走马以理田农也车营田之车鼎铸金为器有徳铭于上昆吾地名作鼎之处】羣萌【五臣作氓】反素时文载郁【善曰素朴素也东京赋曰遵节俭尚素扑论语子曰周监于二代郁郁乎文哉　向曰羣氓民也反素谓反于纯素之时文谓礼乐也载则也郁美也】耕父推畔鱼竖让陆【善曰文子曰黄帝之化天下田者让畔淮南子曰黄帝化天下渔者不争坻　向曰推亦让也鱼竖谓捕鱼人也凡钓鱼者据于陆而临于水今沐王化皆能有让不先自安于己也】樵夫耻危冠之饰舆台笑短后之服【善曰长杨赋曰士有不谈王道者则樵夫笑之韩非子曰解其长劒免其危冠左氏传曰人有十等皁臣仆仆臣台庄子魏太子谓庄周曰吾王所见唯劒士短后之服王乃説之也　翰曰樵夫采薪者也舆台贱人也危冠短后服戎士衣也耻危冠愿事君也笑短服不用兵也】六合时邕巍巍荡荡【善曰吕氏春秋曰神通乎六合尚书曰黎民于变时雍论语子曰大哉尧之为君荡荡乎民无能名焉巍巍乎其有成功也　良曰六合四方荡荡上下也邕和也巍巍功高也荡荡徳广也】龆【徒尧】巷歌黄髪击壤【善曰埤苍曰髫髪也髫与龆古字通也大聊切列子曰尧理天下乃微服游康衢闻儿童謡曰立我蒸民莫匪尔极不识不知顺帝之则毛诗曰黄髪台背尔雅曰黄髪夀也论衡曰尧时天下大和百姓无事有五十之人击壤于涂也　济曰龆亦髪也谓髪童子黄髪夀人并歌謡于衢巷田壤之中也尧治天下大和有击壤歌曰日出而作日入而息帝何力于我哉盖和平之至也】解羲皇之绳错陶唐之象【善曰周易曰上古结绳而治尚书大传曰唐虞之象刑赭衣不纯中刑杂屦下刑墨幪幪音防也　铣曰古者文字未生而伏羲氏画八卦以代之言晋之和平法令寛理道出百王亦犹伏羲解去结绳之政也陶唐尧也尧为象刑象法也言晋徳杂于文法也】若乃华裔之夷流荒之貊【善曰左氏传孔子曰裔不谋夏夷不乱华尚书曰五百里荒服又曰二百里流孔安国曰要服之外五百里也周书曰四夷九貊孔晁曰貊夷之之别也莫百反　铣曰华中国也裔逺也流荒穷逺之地貊夷狄总名谓中国之逺穷荒之地夷狄皆来王于晋徳也】语不传于輶轩地不被乎正朔【善曰风俗通曰秦周常以八月輶轩使采异代方言藏之秘府春秋説题辞曰蛮服流逺正朔不及盛徳则感越裳重译至也　向曰輶轩轻车也被及也正朔日月厯象之数】莫不骏奔稽颡委质重译【善曰五臣曰骏奔走在庙喻巴蜀曰稽颡来享礼记曰拜而后稽颡左氏传狐突曰防名委质贰乃辟也重译见上文　翰曰骏疾也稽颡手至地而拜也委质谓屈身也重译谓易夷狄之言以宣于帝听也】于时昆蚑【岐】感惠无思不扰【善曰毛诗序曰文王徳及鸟兽昆虫焉説文云蚑行也凡生之类行皆蚑也毛诗曰无思不服应劭汉书注曰扰驯也　向曰于时谓当时也昆蚑昆虫也帝徳及于昆虫故感惠也而天子之心无所不及也扰犹及也】苑戏九尾之禽囿栖三足之乌【五臣作鸟　善曰春秋元命苞曰天命文王以九尾狐白虎通曰禽者何鸟兽之总名明为人所禽制也典引曰三足轩翥于茂林蔡防曰乌反哺之鸟至孝之应也　向曰苑囿天子育禽兽九尾禽狐也三足鸟乌也皆天子有至徳此物乃见狐游戏于苑禽与兽通言】鸣鳯在林伙【祸】于黄帝之园【善曰礼瑞命记曰黄帝服黄服戴黄冠斋于宫鳯乃蔽日而来止帝园食竹实栖帝梧桐终不去汉书曰楚人谓多为伙　翰注同】有龙游渊盈于孔甲之沼【善曰左氏传蔡墨曰有夏孔甲扰于有帝帝赐之乘龙河汉各二各有雌雄也杜预曰孔甲少康之后九世之君也　良曰帝孔甲好养龙盈过也沼池也】万物烟【因】煴【于云】天地交泰【善曰周易曰天地絪緼万物化醇人曰天地交泰　良曰烟煴和气也泰通也言天地和气交通而不乱也】义怀靡内化感无外【善曰庄子徧谓周曰吾知道近乎无内逺乎无外　济曰王者之义心怀所感无内外皆同此无私之意靡亦无也】林无被褐山无韦带【善曰老子曰圣人被褐怀玉汉书贾山上疏曰夫布衣韦带之士脩身于内成名于外　翰曰被褐之衣逸人服也韦皮带亦野人之带山林之中无隠逸之人皆恱王道而来】皆象刻于百工兆发乎灵蔡【善曰尚书曰高宗梦得説使百工营求诸野乃审象旁求于天下孔安国曰审所梦之人刻其形象也史记曰吕尚年老矣以渔钓奸周西伯将畋卜之曰所获霸王之辅于是西伯猎果遇太公论语子曰臧文仲居蔡郑曰蔡谓国君之守也济注同灵灵也蔡谓出蔡地】搢绅济济轩冕蔼蔼【善曰封禅书曰因杂缙绅先生】
　　【之略术毛苌诗传曰济济多威仪也管子曰先王制轩冕足以着贵贱广雅曰蔼蔼盛也　良曰搢绅轩冕衣冠车服也济济蔼蔼美盛貌】功与造化争流徳与二仪比大【善曰淮南子曰大丈夫无为与造化逍遥周易曰易有太极是生两仪严君平老子指归曰功与造化争流徳与天地齐光良曰二仪天地】言未终公子蹶然而兴【善曰庄子曰黄帝问广成子广成子蹶然而起司马彪曰蹶疾起貌　济曰蹶然而兴谓跳起也】曰鄙夫固陋守此狂狷【苦县切善曰鄙夫已见西征赋司马迁书曰谓略陈固陋论语子曰不得中行而与之必也狂狷乎狂者进取狷者有所不为也　济曰公子闻晋徳之盛惊之而言坚志于狭陋守愚防之性坚固也狂狷愚防也】盖理有毁之而争寳之讼解【善曰庄子曰庚市子肩之毁玉也淮南子庄子后解曰庚市子圣人无欲者也人有争财相鬬者庚市子毁玉于其间而鬬者止】言有怒之而齐王之疾痊【善曰吕氏春秋曰齐闵王病瘠徃宋迎文挚文挚视王疾谓太子曰王病得怒当愈愈则杀挚如何太子曰臣当与母共请于王必不杀子矣挚往不解履登牀履衣问王之疾王怒叱而起病即瘳将生烹文挚太子与后请不得遂烹文挚司马彪庄子注曰痊除也　翰曰初大夫喻公子以音乐田游之事而公子怒而不应今闻皇风圣羙而怒觧疾痊亦如昔有仙人见二人争寳仙人自毁千金之璧二人曰彼千金璧尚且不爱而毁之何况此乎争讼遂止齐威王有疾文挚云王疾得大怒必痊文挚乃不脱履登王牀王大怒杀文挚疾乃痊也痊差也】向子诱我以聋耳之乐栖我以蔀【部】家之屋【善曰老子曰五音令人耳聋周易曰丰其屋蔀其家覆暧障光之物也既丰其屋又覆其家覆闇之甚也　向曰蔀家幽闇也】田游驰荡利刃骏足既老氏之攸戒非吾人之所欲故靡得而应子【善曰注与向同田游猎也荡游也利刃谓劒也骏足天骥也老氏老子也攸所也老子云五音令人耳聋驰骋田猎令人心发狂靡无也应从也】至闻皇风载韪【于鬼】时圣道淳【善曰杜预左氏传注曰韪是也于匪切尚书曰政事惟醇孔安国曰醇粹也　铣曰载则淳厚也】举实为秋摛藻为春【善曰韩诗外传曰魏文侯之时子质仕而获罪谓简主吾不复树徳简主曰夫春树桃李夏以得防其下秋得食其实今子树其非人也答賔戏曰樆藻如春华也　铣曰举用贤能亦如秋时万物成实也发礼乐文章如春之万物荣美也摛发也藻文也】下有可封之民上有大哉之君【善曰尚书大传曰周人可比屋而封论语子曰大哉尧之为君惟天为大惟尧则之民或为屋也　铣曰尧治天下和平比屋可封爵也谓下人皆迁善也大哉之君尧也】余虽不敏请寻【五臣作从】后尘【善曰论语顔囘曰囘虽不敏请事斯语应援与桓元则书曰敢不防驰敬寻后尘也　向曰不敏犹不达也公子请从大夫后尘以从任也】
　　诏
　　汉武帝【向曰汉书云武帝讳彻景帝中子諡曰武诏照也天子出言如日之照于天下也此谓下州郡求贤良焉】
　　诏曰盖有非常之功必待非常之人故马或奔踶【觌帝】而致千里【善曰言马不良或奔或踶御之以道而致千里之涂声类曰踶蹑也杜计切　翰曰以马比贤人也】士或有负俗之累而立功名【善曰越絶书曰有高世之材者必有负俗之累也　翰曰贤人或以小节犯负时讥而见弃累者则藏器于内可以立功名晋灼曰被世讥论也】夫泛【方奉切五臣无夫字】驾之马跅【拓】弛【式氏】之士亦在【五臣无在字】御之而已【善曰应劭曰泛覆也马有余气力乃能败驾如淳曰弛废也士行卓异不入俗检如见斥逐也跅或音尺济曰泛败也跅逐御用也良马奔而有余力者必败驾车之仪也人有才器卓异必见疾而逐之黜而废之】
　　【也此亦在人善用之而已】其令州县察吏民有茂才异等可为将相及使絶国者【善曰应劭曰旧言秀才避光武讳改称茂才异等者越等轶羣不与凡同也察观也察审知然后荐之也桓子新论雍门周曰逺赴絶国无相见期也　铣曰其辞也察求也吏谓在官者民谓百姓也茂美盛也令其美才殊异于等伦堪任将相及奉使逺国者进之絶逺也】
　　贤良诏【铣曰前诏郡国求贤良而贤良毕至此诏问之防也】
　　汉武帝
　　朕闻昔在唐虞画象而民不犯【善曰应劭曰二帝但画衣冠章服而民不敢犯也尚书大传曰唐虞象刑而民不敢犯墨子曰画衣冠而民不犯　铣曰画衣冠之象以殊于常服将使犯法者服之以当刑罚而人乃无犯者】日月所烛莫不率俾【善曰大戴礼孔子曰昔舜出入日月莫不率俾孔安国尚书传曰无不循化而使也良曰烛照率循俾使也帝徳广运日月所照之地皆循顺帝道而求使用】周之成康刑错【措】不用徳及鸟兽【善曰纪年曰成康之际天下安寕刑措四十年不用毛诗序曰文王受命乐其有灵徳以及鸟兽焉尸子曰汤之徳及鸟兽矣　向曰错置也】教通四海海外肃慎北发渠搜氐羌来服【善曰晋灼曰东夷传肃慎今挹娄地是也在夫余之东北千余里大海之滨北发似国名也应劭曰禹贡析支渠搜属雍州在金河关之西挹于甲切大戴礼孔子曰昔舜西王母来献其白玉琯云教通于四海海外肃慎北发国名也大戴礼北发渠搜氐羌来服郑诗笺曰氐羌夷狄国别在西方也　向曰肃慎北发渠搜氐羌四国名皆来服帝命】星辰不孛【勃】日月不蚀【翰曰孛乱也】山陵不崩川谷不塞【善曰大戴礼曰圣人有国日月不蚀星辰不孛川泽不竭山不崩解陵不絶矣　翰曰和气流通】麟鳯在郊薮河洛出图书【善曰礼记曰圣王所以顺故鳯皇麒麟皆在郊薮周易曰河洛出图书圣人则之　济曰薮泽也天子有道则河出图洛出书皆应瑞也】乌虖何施而臻此乎【济曰乌虖叹美之辞也臻至也言尧舜成康施何徳惠以至于此哉】今朕获奉宗庙夙兴以求夜寐以思若涉【善无涉字】渊水未知所济【善曰尚书曰予惟小子若涉渊水予惟往求朕攸济　良曰获得夙早兴起寐卧渊深也言早起以求贤良夜卧思安宗庙若涉于深水未知所济度言危惧也】猗欤伟欤何行而可以彰先帝之洪业休徳【善曰如淳曰犹诗曰猗欤那欤也猗美也伟大也欤辞也言美而且大　向曰猗叹辞也叹宗庙事大何以行道可以明光先帝大业美徳者也】上参尧舜下配三王【翰曰参及配比也三王禹汤武王也】朕之不敏【善本无不敏两字】不能逺徳【良曰敏达也言我不达不能逺比尧舜三王之道】此子大夫之所覩闻也【善曰国语越王句践曰苟闻子大夫之言贾逵曰亲而近故曰子大夫也　向曰子大夫谓贤良人也此天子之敬辞覩见也】贤良明于古今王事之体受防察问咸以书对着之于篇朕亲览焉【翰曰察明也言受我防文明我疑问皆书之以对述于篇章当亲览之咸皆著述也】
　　册【善曰説文曰册符命也诸侯进受于王象其礼一长一短中有二编也】
　　册魏公九锡文【善曰范晔后汉书曰曹操自为魏公加九锡韩诗外传曰诸侯之有徳天子锡之一锡车马再锡衣服三锡虎贲四锡乐器五锡纳陛六锡朱户七锡弓矢八锡鈇钺九锡秬鬯谓之九锡也】
　　潘元茂【善曰文章志曰潘朂字元茂献帝时为尚书郎迁东海相未发拜尚书左丞病卒魏锡朂所作　向曰文章志云潘朂字元茂陈留中牟人也少有逸才为尚书右丞也册符命也诸侯进爵受于王册书其功绩魏公曹操也锡赐也赐之九物以示功之重】
　　制诏【善曰蔡邕独断曰制诏者王之言必为法制也诏犹告也三代无其文秦汉有也　翰曰此汉献帝之制也制者王者言必为法制】使持节丞相领冀州牧武平侯【善曰魏志曰建安元年天子假太祖节钺封武平侯建安九年领冀州牧也　良曰持执也执节出外令得専前亊以示天子之信以明重臣之忠节也领统也】朕以不徳少遭闵凶越在西土迁于唐卫【善曰朕谓献帝也左氏传楚子曰不谷不徳少主社稷又楚少宰如晋师曰寡君少遭闪凶又厚成叔吊于卫曰闻君不抚社稷而越在佗境尚书曰逷矣西土之人范晔后汉书献帝纪曰初平元年迁都长安兴平二年车驾东归李催复追战王师败帝渡河幸安邑建安元年六月幸闻喜七月车驾至洛阳汉书河东郡有安邑县闻喜县然自闻喜入洛必涂经河内河内本卫国河东本唐尧所封故曰唐卫也　济曰不徳谓无徳也闵病也谓灵帝崩也越逺也西土长安也唐谓安邑尧所居也卫谓河内也】当此之时若缀【去】旒【流】然【善曰公羊传曰君若赘旒然何休曰旒旗旒也赘犹缀也以譬者言为下所执持东西耳　铣曰旒冠上垂珠而缀于冠者言帝室之危如旒之悬然辞也】宗庙乏祀社稷无位羣凶觊【记】觎【逾】连带城邑【善曰左氏传师服曰民服事其上而下无觊觎杜预曰下不冀望上位也説文曰觊幸也觎欲也】一人尺土朕无获焉【善曰孟子曰纣之去武丁未久也尺地莫非其有也一民莫非其臣也　良曰言天下叛逆而我无一人之柄尺土之分获得也】即我【五臣无我字】高祖之命将坠于【五臣作于】地【向曰坠落也】朕用夙兴假寐震悼于厥心【善曰论语子贡曰文武之道未坠于地毛诗曰夙兴夜寐又曰假寐永叹楚辞曰心震悼而不敢也　济曰夙早兴起也假寐不脱衣冠而寝震惊悼痛厥其也】曰惟祖惟父股肱先正其孰恤朕躬【善曰尚书曰臣作朕股肱耳目又曰亦惟先正克左右昭事厥辟又曰惟祖惟父其伊恤朕躬郑曰先正先臣为公卿大夫也　铣曰先正为先帝之政也言非曹操祖父为股肱之臣以辅佐先帝之政其谁忧我身者言曹公忧我也】乃诱天衷诞育丞相【善曰左氏传寗武与卫人盟曰用昭乞盟于尔大神以诱天衷毛苌诗传曰诞大也郑曰大矣后稷之生也向曰诱进衷心也诞谓生也言曹公祖父忧深于国乃进至忠之心于上天遂生丞相终保汉室丞相即曹公也】保乂我皇家济于艰难朕实赖之【善曰尚书周公曰天夀平格保乂有殷乂曰用敬保元子济于艰难左氏传然明曰郑国其实赖之也　翰曰言曹公安理我国家大济艰难我实防赖其功徳保安人理大也】今将授君典礼其敬听朕命【翰曰将封为魏公授其古先常行之礼使曹公敬承我命也典常听承也】昔者董卓初兴国难羣后释【善本作失】位以谋王室君则摄进首启戎行此君之忠于本朝也【善曰魏志曰董卓废帝为农王而立献帝将军袁绍等同时俱起卓兵彊莫敢先进太祖遂引兵西左氏传王子朝告于诸侯曰释位以间王政又曰会于洮谋王室也服防曰诸侯释其私政而佐王室　向曰董卓为乱之首故云初也兴起也羣后谓诸侯也诸侯见王室遭难皆去其位为王室谋安定之防而曹公则引进忠诚先开兵戎之行伍以除乱也摄进启开也】后及黄巾反易天常侵我三州延于平民君又讨之翦除其迹以宁东夏此又君之功也【善曰魏志曰青州黄巾众百余万入兖州遂转入东平太祖遂进兵击黄巾于夀张东破之黄巾至济北乞降左氏传太史克曰颛顼氏有不才子以乱天常尚书曰蚩尤惟始作乱延及平民也翰曰黄巾贼张角自称黄帝天兵三十六万皆着黄巾于首也反易天常谓乱天之常道也侵我三州谓青】
　　【州兖州东平郡延于平人谓延及祸难于平居之人也而曹公讨之大破翦除其迹谓尽杀也宁安也东夏洛阳也】韩暹杨奉専用威命亦赖君勲克黜其难【善曰魏志曰韩暹杨奉以天子还洛阳奉别屯梁太祖逐至洛阳遯走公征奉奉南奔袁术遂攻其梁屯拔之也　良曰韩暹杨奉并董卓将也専擅其威于关中赖曹公之功能退其祸难也勲功克能黜退也】遂建许都造其京畿设官兆【五臣作祧】祀不失旧物天地鬼神于是获乂此又君之功也【善曰魏志曰建安元年洛阳残破太祖都许至是宗庙社稷制度始立周礼曰设官分职乂曰兆五帝于四郊郑曰兆为坛之营域也左氏传伍员曰少康祀夏配天不失旧物也　向曰祧坛域祀祭也建立造作获得乂治也时洛阳宫室并为董卓焚毁迁立都于许作我京兆封畿设置官班始为坛茔祭祀不失汉家旧事礼乐之物者也】袁术僭逆肆于淮南慑【之涉】惮君灵用丕显谋蕲【其】阳之役桥蕤授首棱威南厉术以殒溃此又君之功也【善曰魏志曰袁术字公路欲称帝于淮南术侵陈公东征之术闻公自来弃军走留其将桥蕤公击破蕤等斩之左氏传曰肆于民上杜预曰肆施也蕲县属沛在陈之东也魏志曰术为太祖所败欲至青州从袁谭发病道死汉书武帝报李广曰威棱憺乎邻国郑论语注曰厉严整也左氏传曰民逃于上曰溃也　翰曰肆恣也慑惮犹畏难也丕大役患棱奋厉严殒死溃乱也言袁术僭号为帝于淮南曹公征之术畏难公之咸灵大明之谋术乃弃军而走曹公斩其将桥蕤于蕲阳蕲阳地名也授首谓斩获其首公奋其威而淮南之逆惧公严整而袁术死乱】廽戈东指吕布就戮【善曰魏志曰吕布字奉先五原人也为兖州牧建安三年公东征大破之布乃还固守公遂决泗沂水以灌城擒布杀之长杨赋曰回戈邪指南越相夷　济曰征袁术回兵而东又破吕布而杀之】乘轩【五臣作辕】将返张扬沮【慈与】毙眭【虽】固伏罪张绣稽伏此又君之功也【善曰魏志曰张杨字稚叔云中人也董卓以为建义将军建安四年公征吕布张杨将扬丑杀杨以应太祖扬将眭固杀丑将其众欲北合袁绍太祖遣史涣邀击之杀固又曰张绣武威人骠骑将军济族子也济死绣领其众屯宛太祖南征军育水绣等举降左氏传曰楚王告令尹改乘辕而比之毛苌诗传曰沮坏也　向曰破吕布而还也辕车也张扬眭固皆败而诛死也张绣降曹公沮败毙死也伏罪谓诛之也稽拜也】袁绍逆常谋危社稷凭恃其众称兵内侮【善曰魏志曰袁绍字本初汝南人也天子以绍为太尉防太祖迎天子都许绍择精卒十万骑万匹将攻许也　铣曰袁绍逆乱常道恃其兵众内怀轻侮天子之心】当此之时王师寡弱天下寒心莫有固志【善曰说文曰有识之士莫不与足下寒心罗周説孟甞君曰寒心酸鼻周易曰执用黄牛固志也　翰曰寡少也寒心谓战栗所惧汉室不全战士无坚固之志】君执大节精贯白日【善曰论语曾子曰临大节而不可夺战国防唐睢谓秦王曰聂政之刺韩傫也白虹贯日　翰曰精诚明信通贯白日者天下所见明也言曹公之心亦如日也】奋其武怒运诸神策致届官度【五臣作渡】大殱丑类【善曰魏志曰建安五年公军官渡袁绍遣车运谷使淳于琼送之公击琼斩之绍众大溃绍弃军走毛诗曰致天之届于牧之野郑曰致天所以罸殛纣也尔雅曰殱尽也丑众也　良曰致及届致也官渡地名殱杀丑恶也言至官渡大杀恶类谓破袁绍也】俾我国家拯于危坠此又君之功也【善曰説文曰出溺为拯也　良曰俾使拯拔坠落也言使我拔危于若落之中也】济师洪河拓定四州袁谭高干咸枭其首【善曰青冀幽并也魏志曰绍出长子谭领青州又曰建安十年公玫袁谭破之斩谭又曰袁绍以甥高干领并州牧公征干干遂走荆州上洛都尉王琰捕斩之汉书音义曰悬首于木上曰枭也　济曰洪大拓定也四州谓青冀幽并袁谭高干二人名也咸皆枭悬也言皆斩首而悬之】海盗奔迸黑山顺轨此又君之功也【善曰魏志曰公东征海贼管承至淳于遣乐进击破之承走入海隝又曰黒山贼张燕率其众降封为列侯　铣曰海盗黒山三贼据处也言其奔散或来顺善而降也迸散轨迹也】乌丸三种崇乱二世袁尚因之逼据塞北束马悬车一征而灭此又君之功也【善曰魏志曰三郡乌丸承天下乱破幽州略有汉民袁绍皆立其酋豪为单于辽西单于蹹顿尤彊故尚兄弟归之数入塞为害尚书周公曰乃大降罚崇乱有夏孔安国云崇重也右北征三郡乌丸袁尚袁熈与蹹顿辽西单于楼班右北平单于巨祗等数万骑逆军公纵兵击之虏众大崩斩蹹顿奔辽东辽东太守公孙康即斩尚熙等传其首管子曰桓公征孤竹之君悬车束马逾太行至卑耳之山也　翰曰乌丸三种北狄也崇大也言其大乱已经二主故云二代袁尚因乌九一乱近据塞北之地以为叛逆而曹公经行险阻束马悬车以上下也一行羣逆皆灭逼近也】刘表背诞不供贡职【善曰魏志曰建安十三年公南征刘表表卒其子琮降左氏传楚伯州犂谓郑行人挥曰子姑忧子晳之欲背诞也管仲曰尔贡苞茅不入王祭不供　济曰诞欺也言背国家不供贡赋之职】王师首路威风先逝【善曰广雅曰首向也济曰逝往也言天子大军将行向其衢路其威风之声先已徃所止而闻也】百城八郡交臂
　　屈膝此又君之功也【善曰战国防张仪曰交臂而事齐楚檄蜀文曰匈奴屈膝请和也铣曰百城八郡谓刘表所据地也交臂屈膝谓来降自防拜也】马超成宜同恶相济濵据河潼求所逞【五臣作逞所】欲【善曰魏志曰建安十六年开中诸将马超韩逐成宜等反超等屯潼关公西征与超等夹关战公乃分兵结营于渭南贼夜攻营伏兵击破之斩成宜周书太公曰同恶相助同好相趋思赋曰飘飘神举逞所欲　向曰马超成宜据关中反同为恶逆以相济濵据临河也河潼二水名逞纵也所欲谓为篡逆也】殄之渭南献馘【古麦】万计【善曰小雅曰殄尽也毛诗曰在泮献馘郑玄曰馘所格者左耳也羽猎赋曰杖镆鎁而罗者以万计　翰曰言尽杀之于渭水之南馘割耳也战胜则割死人之耳以献于君盖计数也万计言多也】遂定边城抚和戎狄此又君之功也【善曰长杨赋曰永无边城之灾左氏传晋侯谓魏绛曰子教寡人和诸戎狄也】鲜卑丁令重译而至单于白屋请吏帅职此又君之功也【善曰鲜卑丁令二国名春秋説题辞曰蛮服流逺正朔不及盛徳则感越裳重译至也毛诗疏博物志曰北方五狄一曰匈奴二曰秽貊三曰密吉四曰单于五曰白屋然白屋今靺鞨也单于今之契丹也本并以箄于为单于疑字误也单音必计切刘渊林魏都赋注曰北羁单于白屋范晔后汉书曰北羁单于谓耿恭曰若降者当封为白屋王汉书曰邛笮请吏北面南夷也又曰滇王降请吏然请吏请汉为之置吏也　向曰鲜卑丁令单于白屋皆夷狄之名重译谓使人传易夷人言以宣于君也请吏谓请为官吏帅职谓帅其职贡】君有定天下之功重【五臣有之字】以明徳班叙海内宣美风俗【善曰左氏传史赵曰舜重以明徳宣徳于逺也　翰曰以曹公之明徳班述天下宣而行之以为风俗之美】旁施勤教恤慎刑狱【善曰尚书曰旁作穆穆迓衡弗迷文武勤教又曰钦哉钦哉惟刑之恤哉又曰文王罔攸兼于庶狱庶慎也　良曰勤惠恤忧也】吏无苛政民不囘慝【善曰礼记曰孔子过山侧有妇哭于墓者而使子贡问之曰昔者吾舅死于虎夫又死焉吾子又死马夫子曰何不去也曰无苛政左氏传季文子曰少皥氏有不才子曰靖谮庸囘服谗搜慝杜预曰囘慝恶也　铣曰苛繁囘奸慝恶也】敦崇帝族援继絶世旧徳前功罔不咸秩【善曰尚书曰敦叙九族郑诗笺曰崇厚也论语继絶世周易曰食旧徳贞厉终吉尚书曰咸秩无文也　济曰敦重崇尊援引防无秩序也百官絶世无嗣者引而继之也耆旧美徳前代立功之人无不皆序其功徳也】虽伊尹格于皇天周公光于四海方之蔑如也【善曰尚书曰时则有若伊尹格于皇天孝经曰孝悌之至通于神明光于四海法言曰世称东方生之盛其遗书蔑如也毛苌诗传曰蔑无也　翰曰格至也伊尹之高徳徳至皇天周公之明徳逺照于四海比之曹公则无如徳者若此盖礼言之辞过实也方并也】朕闻先王并建明徳胙【五臣作祚】之以土分之以民【善曰左氏传曰子鱼曰昔武王选建明徳以藩屏周又众仲曰天子建徳因生以赐姓胙之以土而命之氏又子鱼曰武王分康叔殷人七族　向曰先王谓周武王明徳谓周公太公祚之以土地封疆分之以民使主治之建立福祚也】崇其宠章备其礼物【善曰郑礼记注曰崇谓尊也礼记曰以为旗章以别贵贱郑曰章识也尚书曰统承先王修其礼物　铣曰物文色之类】所以蕃卫王室左右厥世也【善曰尚书曰率由典常以蕃王室又曰予欲左右有民也　良曰蕃卫谓援防也言左右辅佐其时王也厥其也世时也】其在周成管蔡不靖惩难念功【善曰尚书曰武王既防管叔及其羣弟乃流言于国又曰西土人亦不靖　翰曰周成谓成王管叔蔡叔也靖安也言其不安者谓其作乱也惩息也言息管蔡之难太公之功也】乃使邵康公锡齐太公履【济曰锡赐也履足履使得行于四方专征伐之意】东至于海西至于【五臣作于】河南至于穆陵北至于无棣五侯九伯实得征之【善曰左氏传管仲对屈宛之辞　向曰穆陵无棣地名也五侯公侯伯子男也九伯九州之长伯长有罪者太公实得徃征伐也】世祚太师以表东海【善曰左氏传王使刘定公赐齐侯命曰世胙太师以表东海杜预曰表显也　铣曰祚福也太师则太公也为周王之师言世福于我太师以明表于东海东海者齐也】爰及襄王亦有楚人不供王职又命晋文登为侯伯锡以二辂虎贲鈇钺秬鬯弓矢大启南阳世作盟主【善曰左氏传曰晋侯及楚人战于城濮楚人败绩王防命晋侯为侯伯赐之夫辂戎辂秬鬯一卣虎贲三百人人曰晋文侯朝王王与之阳樊攒茅之田于是始启南阳又范宣子曰晋主夏盟杜预曰为诸夏盟主也　良曰襄王之时楚叛王命晋侯与之战楚人败绩王乃命晋侯为诸侯之长赐以二辂车虎贲勇士鈇钺兵器也秬黑黍鬯香草也令祭宗庙用之大开南阳之地以属于晋晋于是当代作诸侯盟之主盖尊之矣】故周室之不坏繄【乌奚】二国之【五臣无之字】是赖【善曰二国齐晋也左氏传王使刘定公赐齐侯命曰王室不坏繄伯舅是赖杜预曰繄发声也　翰曰言周室不坏乱是赖齐晋二国以为援防盖将封锡曹公乃引此古典者也】今君称丕显徳明保朕躬奉答天命导扬烈【善曰尚书曰王曰公明保予冲子称丕显徳以予小子扬文武烈奉答天命　向曰上引古人此重述曹公也言曹公大明之徳明安我身奉当天命引明大业也丕大保安朕我躬身答当导引扬明大烈业也】绥爰九域罔不率俾【善曰尚书曰绥爰有众曰无戏怠韩诗曰方命厥后奄有九域薛君曰九域九州也尚书注曰海隅日出罔不率俾　向曰绥安爰于也九域天下也罔无率循俾使也】功高乎伊周而赏卑乎齐晋朕甚恧【女六】焉【善曰汉书哀帝诏曰惟念徳报未殊朕甚恧焉　翰曰伊伊尹周周公言曹公之功高于伊尹周公赏尚卑于齐晋二国我甚慙也恧慙也】朕以眇身托于兆民【五臣作人】之上【善曰汉书宣帝诏曰朕以眇身奉承宗祖又曰托于兆民之上也　良曰眇小也帝自谦也】永思厥艰若涉渊水非君攸济朕无任焉【善曰尚书曰肆予冲人永思厥艰又曰已予惟小子若涉渊水予惟往求朕攸济济曰言思其艰难若涉深水之危惧也非曹公所济我无委任之所焉渊深攸所也】今以兾州之河东河内魏郡赵国中山钜鹿常山【五臣本无常山】安平甘陵平原凡十郡封君为魏公使使【五臣只一使字】持节御史大夫虑【善曰魏志曰天子使御史大夫郗虑持节防命公为魏公司马彪续汉书曰虑字鸿豫山阳人　铣注同】授君印绶册书金虎符第一至第五竹使符第一至第十【善曰应劭汉官仪曰金铜虎符五竹使符十范晔后汉书杜诗上书曰旧制发兵皆以虎符其余徴调竹使符　向曰第五第十符之数】右【善无右字】锡君土苴【子余】以白茅爰契尔【五臣作余】用建冢社【善曰尚书纬曰天子社东方青南方赤西方白北方黑上冐以黄土将封诸侯各取方土苴以白茅以为社毛诗曰爰始爰谋羑契我毛苌曰契问也郑曰契灼其毛诗曰乃立冢土戎丑攸行毛苌诗传曰冢土大社也　向曰诸侯有功则各以其方土赐之裹以白茅魏在北故云也爰于契灼也言于此灼汝以卜用立冢社也冢社立如天子社稷然也】昔在周室毕公毛公入为卿佐【善曰尚书曰乃召毕公毛公孔安国曰毕毛皆国名入为天子公卿也　向曰皆入为天子之卿佐】周邵师保出为二伯【善曰尚书曰邵公为保周公为师郑毛诗笺曰召伯姬姓也作上公为二伯　铣曰周公为太师邵公为太保出归于国则为二长】外内之任君实宜之【翰曰上言毕毛周邵为内外之职此言曹公实宜居之】其以丞相领冀州牧如故【翰曰其语辞也言丞相兼统牧如故】今更下传玺肃将朕命以允华夏其上故传武平侯印绶【善曰应劭风俗通曰诸侯有传信乃得舍于传故既下新传命上故传及印绶也尚书曰肃将天威又曰夙夜出纳朕命惟允尔雅曰允信也　铣曰曹公先封武平侯言今更下传魏国之玺敬将我命以信治华夏之人故武平侯印绶所传授者宜上还于我此言却入武平侯印于天子也】今又加君九锡其敬听后命【善曰左氏传宰孔曰且有后命也】以君经纬礼律为民轨仪【善曰家语孔子曰唐叔封于晋以经纬其民王肃曰经纬犹织以成之国语泠州鸠曰尔民轨仪也】使安职业无或迁志【铣曰言无得或有迁移其志】是用锡君大辂戎辂【五臣无戎辂字】各一牡二驷【善曰杜预左氏传注曰大辂金辂戎辂戎车也　良曰辂车也牡马也二驷八匹】君劝分务本啬【所力】民昬作【善曰左氏传臧文仲曰贬食省用务啬劝分杜预曰劝分有无相济也汉书诏曰农天下之本也而人或不务本而事末尚书曰惰农自安弗暋作劳也　良曰啬爱昬彊也】粟帛滞积大业惟兴【善曰韦昭汉书注曰滞积多也易曰富有之谓大业　济曰劝人农桑故粟帛滞积而多也】是用锡君衮冕之服赤舄【性亦】副焉【善曰韦昭汉书注曰衮巻龙衣上纁下冕冠也周礼曰王之服履赤舄青絇也　翰曰衮三公服也舄履也】君敦尚谦让俾民兴行【善曰杜预左氏传曰尚上也孝经曰陈之以徳义而民兴行先之以敬让而民不争也　济曰敦重俾使也】少长有礼上下咸和【善曰左氏传晋侯观师曰少长有礼其可用也孝经子曰上下无怨尚书曰用咸和万民也】是用锡君轩悬之乐六佾之舞【善曰周礼曰小胥掌正乐悬之位诸侯轩悬郑司农曰轩悬去一面也左氏传曰公问羽数于众仲众仲对曰诸侯用六杜预曰六六三十六人也　向曰轩悬诸侯乐也佾列也谓以舞为行列有六行行六人也】君翼宣风化爰发四方【善曰尚书曰予欲左右有民汝翼予欲宣力四方汝为毛诗曰赋政于外四方爰发翰曰翼佐爰于也言佐我宣布风化发于四方也】逺人囘面华夏充实【善曰剧秦美新曰海外遐方囘面内向汉书班固昭纪赞曰匈奴和亲百姓充实也　良曰囘面谓臣服也华夏充实谓人富也】是用锡君朱户以居【善曰服防汉书注曰朱户天子之礼也朱户赤户也潘朂集曰制诏魏公朱户纳陛就所治作也　济曰朱户天子礼贵之】君硏其明哲思帝所难【善曰郑周易注曰研喻思虑哲尚书咎繇曰在知人禹曰咸若时惟帝其难之知人则哲能官人也　向曰研精明智思天下之所难也哲智也帝天也】官才任贤羣善必举【善曰尚书伊尹曰任官惟贤材论语子曰举善而教不能则劝也　铣曰官者必以其材任使者必用其贤有善必举之于朝】是用锡君纳陛以登【善曰汉书音义如淳注曰刻殿基以为陛以有两旁上下安也孟康曰谓凿殿基际为陛不使露也孟说是也尊者不欲露而升陛故内之霤也　翰曰纳陛者致于殿两阶之间使其上殿】君秉国之均正色处中【善曰毛诗曰秉国之均四方是维尚书王曰正色率下也济曰秉执也正色谓无私也处中处大中之道也】纎毫之恶靡不抑退【善曰谢承后汉书曰李咸奏曰春秋之义贬纎成之恶采毫毛之善也良曰百姓百官有纎毫之奸恶者无不抑折而退之靡无也】是用锡君虎贲【奔】之士三百人【善曰尚书牧誓曰武王戎车三百两虎贲三百人孔安国传曰勇士称也若虎贲兽言其猛也皆百夫长　向曰虎贲壮勇人也】君紏防天刑章厥有罪【善曰国语敬姜曰大史司载紏防天刑韦昭曰紏察也防敬也刑法也尚书曰降灾于夏以彰厥罪也　铣曰察天子刑法明其有罪无罪也章明厥其也】犯关干纪莫不诛殛【举力反　善曰左氏传季孙盟臧氏曰无或如臧孙纥干国之纪犯门斩关孔安国尚书传曰殛诛也　翰曰犯国家之关禁干乱纲纪者莫不诛死之】是用锡君鈇钺各一【善曰苍颉篇曰鈇椹也质也又曰钺斧也　济曰鈇钺兵也】君龙骧虎视旁眺八维【善曰邹阳上书曰蛟龙骧首周易曰虎视耽耽楚辞曰引八维以自导也向曰骧举也八维天下四方四角也言君如龙举谓高也虎视谓威也旁眺天下恐不安也】掩讨逆
　　节折冲四海【善曰毛苌诗传曰揜大也汉书主父偃说上曰今以法割诸侯则逆节萌起晏子春秋孔子曰不出樽爼之间而折冲千里之外子之谓也良曰掩袭征讨其逆乱天子之节制者折挫奸恶冲突彊敌于四海之内】是用锡君彤【同】弓一彤矢百玈【卢】弓十玈矢千【善曰杜预左氏传注曰彤赤也玈黑也弓一矢百则矢千弓十矣　铣曰皆弓矢也诸侯有功赐之】君以温恭为基孝友为徳【善曰毛诗曰温温恭人惟徳之基又曰张仲孝友也　翰曰基本也】明允笃诚感【五臣作咸】乎朕思【善曰左氏传曰高阳氏有子明允笃诚也　向曰允信笃厚也】是用锡君秬鬯一卣【酉】珪瓒副焉【善曰孔安国尚书传曰黑黍曰秬酿以鬯草卣中樽也以圭为杓谓之主瓒也　济曰秬鬯黒黍香草所以为酒使供祭祀也卣樽也瓒杓也以珪为柄珪瓒皆玉名也】魏国置丞相以下羣卿百僚皆如汉初诸王之制【良曰魏公之国置丞相官及卿大夫百卿如汉诸侯之法】君往钦哉敬服朕命【铣曰君往钦哉敬用我命钦敬服用也】简恤尔【五臣作余】众时亮庶功用终尔显徳【翰曰当简阅忧恤汝众士是信众功用终汝明徳也尔汝时是亮信庶众也】对扬我高祖之休命【善曰尚书王曰简恤尔都用成尔显徳又曰惟时亮天功又曰敢对扬天子休命也向曰对当扬明休美也言当明我高祖之美命以安我汉之社稷】









　　文选巻三十五
　　钦定四库全书
　　文选巻三十六
　　梁　昭　明　太　子　萧　统　编
　　唐李善吕延济刘良张铣吕向李周翰注
　　令
　　宣徳皇后令【善曰萧子显齐书曰文安王皇后讳寳明琅邪临沂人也父晔之齐世祖为文惠太子纳后郁林即位尊为皇太后称宣徳宫梁王萧衍定京邑迎后入宫称制至禅位梁王于荆州立南康王为帝进梁王为相国封十郡为梁公表让不受诏断表宣徳皇后劝令受封也】
　　任彦升【良曰太后欲禅位于梁王王固辞沈约等奏太后劝进令昉为太后令梁王受
　　禅秦法皇后太子称令令命也】
　　宣徳皇后敬问具位【善曰言梁武故曰具也　济曰其位谓在位百官也】夫功在不赏【五臣作不在赏】故庸勲之典盖阙【善曰言功绩既高在乎不赏故庸勲之典盖阙而不论周书曰平州之臣功大弗赏谄臣日贵史记蒯通说韩信曰功盖天下者不赏左氏传富辰曰庸勲亲亲昵近尊贤也　铣曰有功存时而不赏者则用功之常典是阙而不行也庸用勲功也】施侔造物则谢徳之途已寡【善有也字　善曰言恩施既隆侔于造物则谢徳之途已寡而不着庄子曰夫造物者为人司马彪曰造物谓道也魏志曰刘廙上疏曰物不答施于天地而子不谢生于父母也　翰曰梁王施功等造化之成于万物答谢之道少者盖为功至大不可报谢也侔等途道也】要不得不【五臣无不字】彊为之名使荃宰有寄【善曰言徳显功高虽无酬谢之理要不彊为酬谢之名庶使君主之情微有所寄也老子曰吾彊为之名曰大楚辞曰荃不察余之中情王逸曰荃香草以喻君也邓析子曰圣人逍遥一世间宰匠万物之形晋中兴书孝昭曰诚存匪懈治道有寄也　向曰虽不可荅然要不可彊为立名以王天下使君臣有所寄托也荃君也宰臣也】公实天生徳齐圣广渊【善曰班固汉书高祖述曰实天生徳聪明神武尚书曰乃祖成汤齐圣广渊也　向曰公谓梁王也渊深也】不改参辰而九星仰止不易日月而二仪贞观【善曰陆贾新语曰尧舜不易日月而兴桀纣不异星辰而亡天道不改而人道易也周书王曰余不知九星之光周公旦曰九星星辰日月四时嵗是谓九星九星九光毛诗小雅曰高山仰止周易曰易有太极是生两仪王肃曰两仪天地也又曰天地之道贞观者也　良曰不改参辰不易日月谓定天下不经久时也九星谓九州也仰止谓九州之长皆仰望而至止也二仪天地也贞正观视也暴乱既除则正视于天下也】在昔晦明隠鳞戢翼【善曰周易曰明入地中明夷君子以莅众用晦而明王弼曰藏明于内乃得明也曹植矫志诗曰仁虎匿爪神龙隠鳞成公绥慰志赋曰惟濳龙之勿用戢鳞翼而匿景也　济曰梁王在昔微时暗濳其明如龙鳯隠鳞翼也晦暗戢敛也】博通羣籍而让齿乎一巻之师【善曰谢承后汉书曰范丹博通羣艺范晔后汉书曰马续博观羣籍杨子法言曰一巷之市不胜异价一巻之书不胜异意一巷之市必立之平一巻之书必立之师也　铣曰谓濳隠之时广通经籍推尊师傅也博广也让齿谓推尊之也】劔气陵云而屈迹于万夫之下【善曰魏志段灼理邓艾曰艾勇气陵云士众乘势六韬太公曰屈一人之下伸万人之上唯圣人能焉　翰曰劔气谓勇气也此谦厚之道必致尊也】辩析【先歴】天口而似不能言【善曰七略曰齐田骈好谈论故齐人为语曰天口骈天口者言田骈子不可穷其口若事天论语曰孔子于乡党恂恂如也似不能言者　向曰辩析谓分别事理也】文擅雕龙而成辄削【五臣有其字】藁【善曰说文曰擅専也七略曰邹赫子齐人齐人为之语曰雕龙赫赫言邹衍之术文饰之若雕镂龙文汉书曰孔光时有所言辄削草藁如淳曰所作起草为藁　良曰言专擅于文若雕龙之彩饰文也则辄削除其藁草之本】爰在弱冠首应弓旌【善曰礼记二十曰弱冠汉书制曰褎然为举首左氏传曰陈敬仲曰诗云翘翘车乘招我以弓孟子曰夫招士以旃大夫以旌也　济曰弱冠二十时也首初也凡天子招引贤良皆使使执弓旌以为天子之信】客游良朝则声华籍甚【善曰何之元梁典曰高祖起家齐巴陵王法曹汉书曰梁孝来朝从游说之士相如见而说之客游良朝淮南子曰声华呕符之乐其性者仁也呕纡武切符音抚汉书曰陆贾游汉庭公卿闲名声籍甚音义或曰狼籍甚盛也　铣曰客游梁朝谓比汉朝司马相如枚乘之徒游于梁孝王门声名籍甚于天下谓梁王衍初为巴陵王府法曹故以比也】荐名宰府则延誉自高【善曰何之元梁典曰高祖迁仪同王俭东閤祭酒王隠晋书曰周玘累荐名宰府国语曰使长老延君誉于四方也　翰曰荐进也梁王迁为太尉王俭府祭酒宰相也道徳深逺为天下所誉而高者也】隆昌季年勤王始着建武惟新缔构斯在【善曰萧子显齐书曰郁林王即位改元曰隆昌韦昭国语注曰季末也左氏传曰狐偃曰求诸侯莫如勤王萧子显齐书曰明帝即位改元曰建武毛诗曰周虽旧邦其命惟新魏都赋曰有魏开国之日缔构之初也　向曰隆昌建武并年号也勤于王室之事于此末年始为者威结合谋防又在此年也季末也维新谓初也缔结构合也】功隆赏薄嘉庸莫畴【善曰陆机高祖功臣颂曰帝畴尔庸后嗣是膺也　良曰嘉善庸功莫无畴报也】一马之田介山之志愈厉【善曰言止有一马之田以懐让禄之志才居六百之秩以秉推功之诚管子曰卜者卜凶吉利害也民之能此者皆一马之田一金之衣左氏传曰晋侯赏从亡者介之推不言禄禄亦不及史记曰文公环绵上山中而封子推号曰介山广雅曰厉高也　济曰田十厈为通通十为城一马言少也介山介之推也谓介之推不受晋侯禄也言齐以梁王功多禅之帝位以报功犹如封一马之田未为多也然执志固辞益高于介推也愈益也】六百之秩大树之号斯存【善同铣注铣曰汉邴曼容位至六百石辄谢病而去亦比梁王辞爵禄也汉冯异每舍止处诸将并坐论功而冯异独屏于树下不共论功军中号为大树将军言梁王不受功号亦斯存也】及拥旄司部代马不敢南牧【善曰何之元梁典曰司州刺史萧诞被杀高祖监司州班固涿邪山祝文曰杖节拥旄钲人伐鼔沈约宋书曰明帝于南豫州之义阳郡立司州韩诗外传曰代马依北风过秦论曰胡人不敢南下而牧马也翰曰拥执也旄旌旗之属以麾众也司部司州也代谓北胡也梁王镇司州胡马不敢南牧牧放也】推毂樊邓胡尘罕甞夕起【善曰何之元梁典曰虏主拓跋宏既退高祖据樊城汉书冯唐曰臣闻上古王者遣将也跪而推毂曰阃以内寡人制之阃以外将军制之邹阳上书曰今胡数涉河北上覆飞鸟苏林曰言胡来人马之盛扬尘上覆飞乌也　向曰王者遣将必跪而推其车毂梁王将兵据樊邓二城则胡兵之尘希能夕起也】惟彼狡童穷凶极虐【五臣作穷极凶虐　善曰何之元梁典曰东昬即位媟近羣小诛高祖兄懿弟畅尚书大传微子歌曰彼狡僮兮不我好兮郑曰狡僮谓纣也　铣曰狡乱也童谓东昬侯即位行暴虐诛戮良善比之童仆也】衣冠泯絶礼乐崩防【善曰袁子曰古者命士已上皆有冠冕谓之冠族之家剧秦美新曰弛礼崩乐涂民耳目也　济曰泯灭也谓东昬侯无道】既而鞠旅誓众言谋王室【善曰何之元梁典曰高祖密与吕僧珍谋为内伐毛诗曰陈师鞠旅毛苌曰鞠告也尚书曰王明誓众士左氏传曰公防齐侯于洮谋王室也　良曰言告其军旅誓戒众士】白羽一麾黄鸟底定【善曰吕氏春秋曰武王至殷系堕武王左释白羽右释黄钺免自为系出师颂曰素旄一挥鬻子曰武王率兵车以伐纣纣虎旅百万阵于商郊起自黄鸟至于赤斧三军之士靡不失色武王乃命太公把白旄以麾之纣军反走尚书曰震泽底定　翰曰白羽白旄也黄鸟地名底平也】甲既鳞下车亦瓦裂【善曰尚书大传曰武王伐纣战于牧野纣之卒辐分纣之车瓦裂纣之甲如鳞下贺于武王也　向曰言凶徒既殒其兵甲若推鳞而下之车破如瓦碎裂】致天之届拱揖羣后【善曰毛诗曰致天之届于牧之野典引曰钦若上下拱揖羣后　铣曰届诛也言致天子诛但拱手以揖百官公卿而已羣后谓百官】丰功厚利无得而称【善曰王命论曰帝王之祚必有丰功厚利积累之业论语孔子曰太伯三以天下让民无得而称焉　济曰丰大之功厚利于人无得而称焉功之多不可尽説】是以祥光总至休气四塞【善曰尚书中侯曰帝尧文明荣光出河休气四塞郑曰休美也四塞炫燿四方也　良曰祥光休气并和平之瑞气也塞满也】五老游河飞星入昴【善曰论语比考防仲尼曰吾闻帝尧率舜等升首山观河渚乃有五老游渚五老曰河图将浮龙衔玉苞刻版题命可巻金泥玉检封书成知我者重瞳黄姚视五老飞为流星上入昴注曰入昴宿则复为星　翰曰尧见五老入于河一老人曰河图将来告帝期又一曰河图推告帝谋又一曰山川鱼鼈荷圣恩又一曰河图推龙衔玉绳歌讫五老飞于天入于昴言梁王亦有此瑞葢美言之其实无也】元功茂勲若斯之盛【善曰冯衍集曰定国家之大业成天地之元功刘琨劝进表曰茂勲格乎皇天　济曰元大茂盛勲功也】而地狭乎【五臣作于】四履势卑乎九伯帝有恧焉輶轩萃止【善曰左氏传管仲曰昔召康公命我先君太公曰五侯九伯汝实征之赐我先君履东至于海西至于河南至于穆陵北至于无棣杜预曰履践履也帝寳融也輶轩萃止谓进封梁公之使也汉书哀帝诏曰惟念徳报未殊朕甚恧焉杨雄答刘歆书曰常闻先代輶轩之使毛诗曰有鸮萃止也　向曰周赐太公履东西南北方行之地狭谓地狭于太公也九伯九州之长言梁王势卑于此也恧慙也　铣曰輶轩轻车也萃聚也】今遣某位某甲等率兹百辟人致其诚【善曰致诚谓请无让也毛诗曰百辟刑之长笛赋曰致诚效志也　良曰某官某甲者谓百官名不可具载于此故略不言也百辟谓百官皆致其诚信也】庶匪席之防不逺而复【善曰梁王固让同乎匪席之防百辟固请庶乎不逺而复之义也毛诗云我心匪席不可巻也周易曰不逺复无祗悔良曰言梁王让位不受有不可巻动之义故率百官以朝之庶使此志不为久逺而反复也谓帝位宜定也】教【善曰蔡邕独断曰诸侯言曰教】
　　为宋公脩张良庙教【善曰裴子野宋略曰义熈十三年高祖北伐大军次留城
　　令脩张良庙】
　　傅季友【善同翰注　翰曰沈约宋书云傅亮字季友北地人也博涉经史尤善文辞官至散骑常侍后为太祖所诛宋公谓宋高祖刘裕也晋封宋公时北伐过彭城脩张良庙乃下此教秦法诸公王称教教者教示于人也】
　　纲纪【善曰虞预晋书东平主簿王豹白事齐王曰况豹虽陋故大州之纲纪　济曰纲纪谓主簿之司也教皆主簿宣之故若先呼之亦犹今出制首言门下是也】夫盛徳不泯义存祀典【善曰左氏传晋侯问于史赵曰陈其遂亡乎对曰未也臣闻盛徳必百世祀虞之世数未也礼记曰非此族也不在祀典也毛苌诗传曰泯灭也　向曰祀典谓祭祀之常典】微管之叹抚事弥深【善同铣注　铣曰管仲相齐而国理礼乐大兴故孔子叹曰微管仲吾其被髪左袵矣微无也被髪左衽夷狄之服言无管仲为相则礼乐大壊吾其夷狄也此孔子叹美其功也今宋公抚思此事弥深于情】张子房通亚黄中照隣殆庶【善同良注　良曰易坤卦之六二爻辞云君子黄中通理正位居体美在其中言子房之道亚次于此亦系辞曰顔氏之子其殆庶防乎子房之行与顔囘照明以为隣近也】风云感蔚为帝师【善曰汉书曰张良从容步游下邳圯上有一老父出一编书曰读是则为王者师又谓良曰以三寸舌为王者师河图曰黄石公谓张良读此为刘帝师也　翰曰易云云从龙风从虎此深感应也深蔚盛也】夷项定汉大拯横流【善曰广雅曰夷灭也汉书王追羽至阳夏诸侯不防用良计诸侯皆防围羽垓下羽败自刭説文曰出溺为拯孟子曰洪水横流汜滥于天下　向曰夷平也子房能平项羽定汉祖拯拔也横流谓乱也】固已参轨伊望冠徳如仁【善曰典引曰以冠徳卓绰者莫崇乎陶唐论语子曰桓公九合诸侯不以兵车管仲之力也如其仁如其仁　良曰固已辞也参近轨迹也伊伊尹望吕望言子房近迹于此二贤臣也冠首也仁徳乃为管仲之首】若乃神交【善作交神】圯【与之】上道契商洛【善曰答賔戏曰齐寗激声于康衢汉书曰良从容步游下邳圯上有一父老衣褐至良所曰孺子可教袁宏三国名臣赞序曰体分冥固道契不坠班固汉书赞曰汉兴园公绮李季夏黄公甪里先生当秦之世避而入商山以待天下之定也汉书曰丄竟不易太子者良本召此四人之力也　翰曰子房受黄石兵法于圯桥黄石公神也商洛山名四皓居其中也子房为吕后画防迎之以得太子位遂定契合也】显黙之际窅然难究【铣曰筹防明黙窅然深逺难以究探也】渊流浩瀁莫测其端矣【善曰言其度量深大不可测度也孙绰桓城碑曰俯仰显黙之际优游可否之间庄子老耼曰掊击而知夫道窅然难言哉吴都赋曰澒溶沆瀁莫测其深莫究其广黄石公説序曰张良虑若源泉不可测也济　　曰言子房徳深广浩瀁不测其端涯也】涂次旧沛伫驾留城【善曰汉书沛郡有留县人曰张良为留侯尔雅曰伫久也谓停久也　向曰宋公行途次沛国立驾留城留城子房所封留侯之地也】灵庙荒顿遗像陈昧【善曰范晔后汉书曰薛苞与弟子分田庐取其荒顿者杜预左氏传注曰顿壊也夏侯湛东方朔画赞序曰徘徊露寝见先生之遗像广雅曰昧闇也　向曰像形也】抚迹怀人永叹寔深【善曰毛诗曰嗟我懐人人曰寤寐永叹也　翰曰寔实也】过大梁者或伫想于夷门游九原【善作京】者亦流连于随防【善曰史记魏有隠士曰侯嬴年七十家贫为大梁夷门门者太史公过见梁之墟求问其所谓夷门者夷门城之东门礼记曰赵文子与叔誉游于九原文子曰死而可作吾谁与归叔誉曰其阳处父乎文子曰利君不防其身谋身不遗其友我则随武子乎郑曰武子士防也食邑于随京当为原　铣曰言太史公伫思想侯嬴之迹也九原晋大夫葬所也文子流连下涙以思于随防】拟之若人亦足以云【善曰论语子曰君子哉若人毛苌诗传曰云言也向曰拟比也若人言此人谓侯嬴随防亦足以言子房也】可改搆栋宇脩饰丹青苹蘩行潦以时致荐【善曰左氏传君子曰苹蘩蕴藻之菜潢污行潦之水可荐于鬼神也济曰苹蘩水章也行潦雨水言守以忠信虽物之微可时荐祀也】抒怀古之情存不刋之烈【善曰广雅曰抒渫也西京赋曰慨长思而懐古左氏传序曰经者不刋之书也　翰曰抒申刋缺烈业也】主者施行
　　为宋公脩楚元王墓教【善曰宋公楚元王后故脩治其墓也　翰曰楚元王
　　名交汉高祖异母弟也封于楚諡曰元墓在彭城宋公过见故脩之】
　　傅季友
　　纲纪夫襃贤崇徳千载弥光【善曰礼纬曰天子辟雍所以崇有徳襃有行郑礼记注曰崇尊也向曰弥益也】尊本敬始义隆自逺【善曰魏志明帝诏曰追本敬始所以笃教流化孙卿子曰先祖者类之本也贵始徳之本也　良曰本始谓先祖宋公汉之孙也】楚元王积仁基徳启蕃斯境【善曰汉书曰楚元王交字游高祖同父异母少弟也汉立交为楚王王彭城贾子曰君子积于仁而民积于财刑罚废矣国语太子晋曰基徳十五王而始平也　铣曰基本启开也斯境谓彭城彭城属楚故也】素风道业作范后昆【善曰三国名臣赞曰素风愈鲜习凿齿襄阳耆旧记厐统曰方欲兴长道业郗正释讥曰创制作范匪时不立尚书曰埀裕后昆也　铣曰素风俭约纯素之风道业谓博通经学范法也后昆后嗣也】本支之祚实隆鄙宗【善曰毛诗曰本支百世杨脩牋曰述鄙宗之过言也　济曰支体祚福隆盛也隆盛我鄙贱之宗鄙者谦也】遗芳余烈奋乎百世【善曰抱朴子曰嵆君道云郭有道没则遗芳永播春秋元命苞曰文王积善所闰之余烈孟子曰闻伯夷之风者顽夫防懦夫有立志奋乎百世之下莫不兴起也　翰曰烈美奋发也】而丘封翳然坟茔莫翦【善曰晋中兴书武陵王令曰丞相坟茔翳然飘薄非所也　向曰封疆界也翳然荒芜莫翦谓无人翦除洒扫】感逺存徃慨然永怀【善曰李陵书曰能不慨然毛诗曰维以不永怀　良曰感伤逺化存思徃事慨然为叹而长怀者也】夫爱人怀树甘棠且犹勿翦【善曰毛诗曰蔽芾甘棠勿翦勿伐召伯所茇风俗通曰召公出为二伯止甘棠树之下听讼决狱后人思其徳美爱其树而不敢伐也　铣曰爱其人懐其徳者则召伯之植廿棠且犹不翦廿棠木名】追甄【吉然】墟墓信陵尚或不泯【善曰郑尚书纬注曰甄表也礼记周酆曰墟墓之间未施哀于民而民哀汉书高纪诏曰秦始皇守冢三十家魏公子旡忌五家也　济曰甄荣泯灭也汉诏魏信陵君守冢五家实为不灭】况瓞【庭结】所兴开源自本者乎【善曰毛诗曰緜緜瓞也　翰曰言召伯信陵尚且如此况我与元王如蔓所起相连开源自彭城为本也瓞蔓也】可蠲复近墓五家长给洒扫便可施行【善曰郭璞方言注曰蠲除也　向曰蠲免复除也谓免除也墓五家谓长给洒扫便可常行也】
　　文
　　永明九年防秀才文五首
　　王元长【善同良注　良曰萧子显齐书云王融字元长琅邪人也少而神明警惠博涉有文才为中书郎帝疾融先欲立竟陵王子良及即位下廷尉于狱中赐死】
　　问秀才高第明经【翰曰秀才者言其人如草木之发华秀见者爱之高第明经谓徳行高逺明于经国之道第一者也】朕闻神灵文思之君聪明圣徳之后【善曰史记曰黄帝者生而神灵弱而能言尚书序曰昔在帝尧聪明文思孔安国曰言圣徳之逺着也　良曰后君也此述古之圣君至治者也】体道而不居见善如不及【善曰文子曰圣人体道反至动而无为老子曰圣人功成而弗居论语子曰见善如不及见不善如探汤　济曰体象大道功成而不居见其善者如望之不可及也】是以崆峒有顺风之请【善曰庄子曰黄帝闻广成子在崆峒之上故徃见之广成南首而卧黄帝顺下风膝行而进再拜稽首而问曰治身奈何而可以长久广成子曰来吾语女至道向同善注】华封致乘云之拜【善曰庄子曰尧观乎华封华封人曰嘻请祝圣人夀且富且多男子尧皆辞曰多男子则多惧富则多事夀则多厚封人曰天生万民必授之职多男子而授之职则何惧之有富而使人分之则何事之有天下有道则与物皆昌天下无道则脩徳就闲千嵗厌世去而上仙乘彼白云至于帝乡三患莫至身无常殃则何辱之有封人去之尧随之请问封人曰退然崆峒有拜乘云为请今不同者盖请者必拜故互文也　良同善注】或扬旌求士或设虡待贤【善曰求士待贤皆谓请其言也管子曰舜有告善之旌应劭汉书注曰旌幡也设之五逹之道鬻子曰昔大禹治天下也以五声听治为铭于笋簴曰教寡人以道者击鼔教寡人以义者击钟教寡人以事者振铎语寡人以忧者击磬语寡人以狱者挥鼗也　翰曰扬举也求士谓求贤才也余同善注】用能敷化一时余烈千古【善曰谢承后汉书序曰隂脩敷化二都威教克平春秋元命苞曰文王积善所闰之余烈　良曰敷布烈美也】朕夤奉天命恭惟永图【善曰尔雅曰夤敬也尚书曰兹率厥典奉若天命又曰慎乃俭徳惟怀永图也　铣曰惟思永长也言敬奉天命恭思经国之长图】审听高居载怀祗惧【善曰六韬曰王者之道如龙之首高居而逺望徐视而审听尚书曰予小子夙夜低惧也　向曰审其听受高居思危则怀敬惧也载则低敬也】虽言事必史而象阙未箴【善曰礼记曰言则左史书之动则右史书之郑周礼注曰象魏阙也范晔后汉书曰灵帝嘉平中有何人书朱雀门言公卿皆尸防无忠言者也　济曰虽言事则左史书之而象魏之阙未有直言之戒象魏天子阙也所以命百官为箴戒之言悬之于上言未箴者未有直言之士】寤寐嘉猷延伫忠实【善曰毛诗曰窈窕淑女寤寐求之尚书曰尔有嘉谋嘉猷楚辞曰结幽兰而延伫也　翰曰寤寐之间思于善道延首伫立以渇待忠实之臣嘉善猷道也】子大夫选名升学利用賔王【善曰国语曰越王句践曰茍闻子大夫之言贾逵曰亲而近之故曰子大夫也礼记曰卿论秀士司徒论选士之秀者升之于学曰俊士郑曰学太学也周易曰观国之光利用賔于王也　良曰言当选名之秀进于太学利于时用賔佐王道升进也】懋陈三道之要以光四科之首【善曰汉书诏防晁错曰大夫之行当此三道张晏曰国体人事直言也崔寔政论曰诏书故事三公辟召以四科取士　铣曰懋美也三道之要谓国体人事直言也此三者何者为要四科一曰徳行高妙志节清白二曰学通行脩经中博士三曰明晓法令足以决疑才中御史四曰刚毅多略遭事不惑才任三辅剧县令此四者何为通也】盐梅之和属有望焉【善曰尚书曰若作和羮尔惟盐梅　向曰以子大夫如盐梅和羮实所属望】又问昔周宣惰千畆之礼虢公纳谏【善曰国语曰宣王即位不借千畆虢文公谏曰夫民之大事在农也济曰千畆之礼以为农先】汉文缺三推【土囬】之义贾生直言【善曰礼记曰躬耕帝借天子三推汉书曰文帝即位贾谊说上曰一夫不耕或受之饥一女不织或受之寒上感谊言始开借田躬耕以劝百姓也　翰同善注】良以食惟民天农为政本【善曰汉书郦食其说汉王曰臣闻王者以民为天民以食为天尚书曰八政一曰食孔安国曰勤农业也汉书文帝诏曰农天下大本也民所恃以生也　良曰人以食为天若无人不生也】金汤非粟而不守水旱有待而无迁【善曰汉书蒯通说武信君曰皆为金城汤池不可攻也汜胜之书曰神农之教虽有石城汤池带甲百万而无粟者弗能守也礼记曰虽有凶旱水溢民无菜色　铣曰假如以金为城以汤为池虽险固非粟不可守也虽遭水旱之灾有粟待之无迁流亡散者也】朕式照前经寳兹稼穑【善曰范子计然曰五谷者万民之命国之重寳也　向曰前经谓借田也寳重也种曰稼敛曰穑】祥正而青旗肃事土膏而朱纮戒典【善曰国语曰虢文公曰太史顺时视土农祥晨正土乃脉发太史告稷曰土膏其动韦昭曰农祥房星也晨正谓立春之日晨中于午也脉理也膏土润也礼记曰孟春之月天子驾苍龙载青旗躬耕帝借又曰昔天子为借田千畆冕而朱纮躬耕秉耒郑周礼注曰朱纮以朱组为纮一条属两端也　济曰祥善也择善之日将行借田之礼也青旗借田之旗也肃敬也膏膏腴也朱纮冠饰也戒勑典法也言勅正其常法】将使杏花菖叶耕获不愆【善曰汜胜之书曰杏始华荣辄耕轻土弱土望杏华落复耕之辄蔺之此谓一耕而五获吕氏春秋曰冬至五旬七日菖始生菖者草之先者也于是始耕高诱曰菖菖蒲水草也　翰曰月令云杏花生种百谷获收苗也愆失也】清甽【古犬】泠风述遵无废【善曰吕氏春秋后稷曰凡耕之道畆欲广以平甽欲小以清又曰正其行通其风夬必中央师为冷风高诱曰冷风和风所以成谷也夬决也必于苗中央师师然肃泠风以摇长也　良曰甽田中为陇广尺深尺所以停水以润田故云清甽冷风所以养苗明述其义使人法之农事无废也遵法也】而释耒【卢对】佩牛相沿莫反【善曰塩铁论曰儒者释耒耜而学不验之语汉书曰龚遂为渤海太守民有带持刀劔者使卖劔买牛卖刀买犊何为带牛佩犊杜预左氏传注曰沿縁也　向曰释废也耒耕具也汉书曰龚遂见人佩刀劔者谓之曰汝何为佩牛春夏不起田畆言刀劔可以易牛而耕也此云有惰业之人废耕而佩牛者相习而为如水沿流不返也言惰业之人不复知改也】兼贫擅富浸以为俗【善曰汉书曰兼并之涂李竒曰谓大家兼役小人富者兼役贫民说文曰擅専也风俗通曰子不以从令为孝后主固宜是革浸以为俗岂不谬哉　铣曰富家兼并贫人常夺其利以自専擅其事为时俗之常然如水浸物日以毁壊言兼并之家可以坏国如此也】若爰井开制惧惊扰愚民【善曰汉书曰民爰上田夫百亩中田夫二百亩下田夫三百畆嵗耕种者为不易上田休一嵗者为一易中田休二嵗者为再易下田休三嵗更耕之自爰其处贾逵国语注曰爰易也周礼曰畆百为夫夫三为屋屋三为井也　翰曰爰易均田也言欲使人易田开其制度以上中下均易之惧惊烦愚民也扰烦也】舄【五臣作舄音赤】卤【鲁】可腴恐时无史白【善曰史记曰史起引漳水溉田邺民歌之曰决漳水兮灌邺旁终古舄卤兮生稲粱又曰秦中大夫白公复为秦穿泾水注渭溉田四十余顷因曰白渠也　济曰舄卤薄地也若使此地可致膏腴恐今时无史起白公为渠引水溉之也】兴废之术矢陈厥谋【善曰尚书序曰咎繇矢厥谟孔安国曰矢陈也　向曰矢直也言易田引渠之术可废兴者直陈其谋】
　　又问议狱缓死大易深规【善曰周易曰君子以议狱缓死　良曰大易易也易云君子以议狱缓死议其轻重之情以缓赦刑人命深重也规则也】敬法卹刑虞书茂典【善同向注　向曰虞书舜典也舜典云钦哉钦哉惟刑之卹哉钦敬卹忧茂盛也敬法忧刑恐其不申此为盛典】自氓俗浇弛【式氏】法令滋彰【善曰庄子曰唐虞始为天下深醇散朴许慎淮南子注曰浇防也浇与濞同老子曰法令滋章盗贼多有也　铣曰氓民也弛废也言民俗浇薄废本逐末也滋多也】胏石少不寃之民【善作人】棘林多夜哭之鬼【善曰穷民天民之穷而无告者汉书于定国为廷尉民自以为不寃周礼曰外朝之法左九棘孤卿大夫位焉右九棘公侯伯子男位焉楚辞曰荆棘聚而成林尚书旋玑钤曰鬼哭山鸣郑曰鬼哭诛无辜也山鸣听不聪之异也王隠晋书司直刘隗奏曰怀情抱恨虽没不亡故有殒霜之应夜哭之鬼　翰曰周礼大司冦以胏石逹穷民之寃胏石赤石也致之于阙有寃讼者立于旁主司收之春秋元命苞云树棘槐听讼于其下鬼哭谓诛无辜也言寃人且多复有无辜者】朕所以明发动容昃食兴虑【善曰毛诗曰明发不寐尚书曰文王自朝至于日中昃不遑暇食　济曰明发谓夜待明也昃食晩食也言见此刑法未中早起晩食动容貌兴思虑言忧也】伤秋荼之密网恻夏日之严威【善曰塩铁论曰秦法繁于秋茶网密于凝脂左氏传酆舒问于贾季曰赵衰赵盾孰贤对曰赵衰冬日之日赵盾夏日之日也杜预曰夏日可畏冬日可爱铣曰荼草也其叶繁密谓刑法酷暴亦如之又如夏日赫然威严可畏也网刑也言如张网者也】永念
　　画冠缅追刑厝【善曰墨子曰画衣冠异章服谓之戮上世用戮而民不犯贾逵国语注曰缅思貌也纪年曰成康之际天下安宁刑错四十余年不用良曰尧画其衣冠使异于常人之饰有犯罪者使服之人皆不犯故永念之周成王康王则厝不用厝置也故逺追之缅逺也】徒以百锾【环】轻科反行季叶四支重罚爰创前古【善曰尚书吕刑曰穆王训夏赎刑墨辟疑赦其罚百镮孔安国曰六两曰镮镮黄铁也张孟阳七哀诗曰李叶防乱起吕氏春秋曰越王勾践曰孤虽首足异处四支布裂周礼曰司刑掌五刑之法以丽万民之罪墨罪五百劓罪五百宫罪五百剕罪五百杀罪五百也向曰徒但也百锾金刑以金赎罪者周穆王有此刑科季叶则穆王时四支谓墨劓宫割也爰于创始也前】
　　【古谓周也】访游禽于絶涧作霸秦基【善曰韩子曰董阏于为赵上地守行石邑山中深涧峭如廧深百仞问其左右人曰甞有人入此者乎对曰无有婴儿盲聋狂勃冇入此者乎对曰无有牛马犬彘甞有入此者乎对曰无有董阏于喟然太息曰吾能治矣使吾法无赦也犹入涧之必死则民莫敢犯何为不治郑周礼注曰凡鸟兽未孕曰禽史记曰赵氏之先与秦共祖然则以其共祖故虽赵亦号曰秦　翰曰董安于曰此不入者良由深峻也我若明为峻法天下宁有敢犯者遂作峻法韩非商鞅皆用此治秦乃霸也】歌鸡鸣于阙下称仁汉牍【善曰班固歌诗曰三五徳弥薄惟后用肉刑太仓令有罪就逮长安城自恨身无子困急独焭焭小女痛父言死者不复生上书诣北阙阙下歌鸡鸣忧心摧折裂晨风激扬声圣汉孝文帝恻然感至诚百男何愤愤不如一缇萦列女传曰缇萦歌鸡鸣晨风之诗然鸡鸣齐诗冀夫人早起而视朝晨风秦诗言未见君而心忧也铣曰齐太仓令淳于公有罪当刑淳于公少女缇萦诣阙歌鸡鸣之诗上书曰妾父为吏皆称清平今坐法当刑妾伤死者不可复生虽欲改过自新亦无由也妾愿入为官婢以赎父罪使得自新书奏文帝怜悲其意遂赦之令天下除肉刑故称汉文帝为仁列于史牍】二途如爽即用兼通昌言所安朕将亲览【善曰轻重二途似如差爽就其用也彼此兼通言俱济时尚书曰禹拜昌言孔安国曰昌当也汉书问董仲舒曰靡有所隠朕将亲览焉　济曰二途谓一用峻法一用寛法如有所乖爽不能必行则寛猛兼而用之明所安者何也昌明也】又问聚人曰财次政曰货【善曰周易曰何以守位曰仁何以聚人曰财尚书曰八政一曰食二曰货也　良曰财者人之所资故利之而聚书云一曰政二曰货次于政下故曰次货者通万物之名】泉流表其不匮懋迁通其有无【善作亡　善曰汉书曰货流于泉布于布如浮曰流行如泉也尚书帝曰贸迁有无化居　向曰表比匮乏也财货比之泉流使其不乏懋勉也谓迁有货至于无货之处以遂其利皆勉力为之】既贝积寝缗【旻】【举两】専用【善曰汉书曰王莽居摄更作金银贝钱布之品寝犹息也汉书曰武帝初筭缗钱李斐曰缗丝以贯钱也管子曰凶嵗籴釡十孟康汉书注曰钱贯也　翰曰古者货用贝寳用比今之用钱以缗贯穿之积寝谓积世寝废也缗皆绳也】世代兹多销漏参【三】倍【善曰言钱之销磨缺漏或复参分或至一倍也　良曰谓用钱年代多则销磨缺漏减薄三倍也】下贫无兼辰之业中产阙洊嵗之赀【善曰周书夏箴曰小人无兼年之食妻子非其妻子也班固汉书文帝赞曰上甞欲作露台召匠计之直百金曰百金中民十家产也左氏传晋洊饥字书曰洊仍也　铣曰下贫谓贫人不济者兼辰谓两日也中产谓中平之生者洊嵗谓再嵗也赀犹用也】惟瘼【莫】防隠无舍矜叹【善曰毛苌诗传曰瘼病也国语祭公谋父曰勤防民隠而除其害也向曰惟思防忧也言此贫人不济者思而病之忧隠于心不舍哀矜嗟叹之至也】上帝溥临赐朕休寳【善寳下有命字】邛【巨恭】斜之谷开而出铜【善曰汉书曰上帝溥临不异下防也齐春秋曰永明八年蜀郡太守刘悛启上曰南广郡界防山有铜坑掘则得铜其利无极上疑之　济曰言上天广临下民赐我美寳山中开而出铜也帝天溥广朕我休美也邛斜蜀中山名】且有后命事兹镕范【善曰左氏传曰王使宰孔赐齐侯胙将拜孔曰且有后命也无下拜汉书曰释其耒耨冶镕炊炭应劭曰镕钱模也礼记孔子曰然后范金合土郑曰范铸作模器用也　翰曰谓此铜后将命工人事此销法而用之为钱以利于民镕销范法也】充都内之金绍圆府之职【善曰桓子新论曰汉宣以来百姓赋钱一嵗余二十万藏于都内良曰金钱也绍继也太公为周立九府圆法圆法钱也今将继太公之职事】但赤仄深巧学之患榆荚难轻重之权【善曰言今欲为钱若赤仄则奸巧学铸深为可患榆荚则轻重兼用难可准平汉书曰民多奸钱而公卿请令京师铸官赤仄一当五如淳曰以赤铜为其郭也汉书曰汉兴以为秦钱重难用更令民铸榆荚钱如淳曰如榆荚也国语曰周景王将铸大钱单穆公曰不可古者量赀币权轻重以救民民患轻则为之作重币以行之于是冇母权子而行民皆得焉若不堪重则多作轻币而行之亦不废重于是乎有子权母而行韦昭曰重谓母轻谓子权平也若物直千二而母当一千则子二百平之也应劭曰权其轻重也　向曰言今欲铸钱赤仄榆荚轻重难为权宜也】开塞所宜悉心以对【善曰淮南子曰通乎动静之机明乎开塞之节开塞犹取舍也尹文子曰书开塞之宜得周通之路诗纬曰君子悉心研虑推变见事也　铣曰开用塞除悉尽也钱之轻重用者除者尽心以对之】
　　又问治厯明时昭迁革之运【善曰周易曰君子以治厯明时毛诗曰去殷之恶就周之徳周易曰汤武革命也　翰曰理其厯数以明其时则知帝王迁变改易之运】改宪勑法审刑徳之原【善曰司马彪续汉书永平诏曰春秋保干图云三百年升厯改宪史官田太初邓公平术有余分一在三百年之域行度専差浸以缪错琁玑不正文象不稽冬至之日日在斗二十二度而厯以为牵牛中星先立春一日则四分数之立春也而以折狱断大刑于气已迕用望平和随时之义益以逺矣今改四分以遵于尧以顺孔圣奉天之文宋均保干图注曰三阳而阳备备则宜改宪宪法也易曰雷电噬嗑先王以明罚勑法淮南子曰冬至为徳夏至为刑　济曰帝王之兴改其法度者当法其刑徳之本而行之】分命显于唐官文条炳于邹说【善曰尚书曰分命羲仲宅嵎夷曰旸谷人曰分命和仲宅西曰昧谷邹说未详　良曰唐官尧之官炳明也邹说谓邹衍说天五胜厯数之事】及嵎【愚】夷废职昧谷亏方【善曰言司厯之官废也嵎夷昧谷见上句良曰嵎夷日出处也废职谓夏羲和湎滛废时乱日也昧谷日入处亏方谓失其方位】汉秉素只之徴魏称黄星之验【善曰言五徳之次亡也汉书曰高祖夜经泽中前有大蛇当路高祖乃前拔劒斩蛇后人来至蛇所有一老妪夜哭人问妪何哭妪曰吾子白帝子也化为蛇当道今者赤帝子斩之魏志曰初桓帝时有黄星见于楚宋之分辽东殷馗善天文言后五十嵗当有真人起于梁沛之间其锋不可当至是凡五十年而太祖破袁绍天下莫敌也　向曰汉高祖斩白蛇高祖常执此以自负故云秉素只也秉执只神徴应也魏氏将兴乃有黄星见于楚宋间验亦应也】纷诤空轸疑论无归【善曰方言曰轸戾谓相乖戾也　铣曰谓律厯五行日用之理纷诤其事者甚多而疑论竟无所指归】朕获纂洪基思至道【善曰班固高纪述曰纂尧之绪尔雅曰纂继也曹植魏徳颂曰武创洪基克光厥徳尚书序曰恢至道也　翰曰纂继洪大亦大也至大谓妙道也】庶令日月休徴风雨玊烛【善曰尚书曰休徴日月之行则有冬有夏尔雅曰春为青阳夏为朱明秋为白藏冬为英四气和谓之王烛也　济曰言令日月光辉美而相应风雨四时和顺也】克明之防弗逺钦若之义复还于子大夫何如哉【善曰尚书曰克明俊徳　良曰克能防美也尧命羲和钦若吴天言今欲使如尧能明俊徳之美不逺而羲和敬顺天时复还于理何哉言可致此道乎子大夫秀才也】其骊翰改色寅丑殊建别白书之【善曰汉书董仲舒对防曰臣前所上对辞不别白指不分明　济曰夏后氏尚黑戎事乘骊骊黒马也建寅月为正则今正月也殷人尚白戎事乘翰翰白马也建丑月为正今十二月也言夏殷黑白改色寅丑殊建其何为可分别明白书之】
</div>
    <div class="pagination">
<a href="六臣注文选_page21.html">上一页</a><span>...</span><a href="六臣注文选_page17.html">17</a><a href="六臣注文选_page18.html">18</a><a href="六臣注文选_page19.html">19</a><a href="六臣注文选_page20.html">20</a><a href="六臣注文选_page21.html">21</a><span class="current-page">22</span><a href="六臣注文选_page23.html">23</a><a href="六臣注文选_page24.html">24</a><a href="六臣注文选_page25.html">25</a><a href="六臣注文选_page26.html">26</a><a href="六臣注文选_page27.html">27</a><span>...</span><a href="六臣注文选_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
