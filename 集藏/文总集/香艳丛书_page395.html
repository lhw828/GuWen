<!DOCTYPE html>
<html>
<head>
    <meta charset="UTF-8">
    <title>香艳丛书 - 第 395 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 395 页/共 467 页</h1>
    <div class="content">　　【决活三】 
　　是谁家笙歌沸？偷空里笑微微，隔墙惟见柳巍巍。这便是洞天里，神仙会。 
　　【朝天子】 
　　只可怜冢垒垒土堆，白条条挂纸。费多少儿孙泪，眼前的酒饭儿不能够吃。哭拜罢，人归矣。蝴蝶青钱，杜鹃红泪，才懊悔当初不醉死。生前事在这壁，死后事在那壁，短多少万古英雄气。 
　　【四边静】 
　　是谁知唐宗晋室，但当年墓碑，而今废基。草树狐狸，松柏寒山背。今宵却在雨里，昏惨惨，悲磷湿。 
　　【耍孩儿】 
　　我如今决计疏狂矣，且随喜花边酒里。一年春去又春回，好提防白发相欺。须搜寻直入烟花髓，更顽耍争为曲蘖魁，日日花间醉。惹得的桃花笑我，柳也开眉。 
　　【五煞】 
　　看青山，恰打围，曲湾湾，水接篱。群花姊妹随行队，天偏生我为男子。况春放闲人撒酒资，须直是风流死。切莫把花盟酒谱，半点差池。 
　　【四煞】 
　　渐东君，逐旋归，好花枝，怕一夜飞。晓来满地胭脂碎，分明万古英雄泪。应蹙尽人间闺秀眉，须快把杯儿吃。若放过了良辰美景，痴也真痴。 
　　【三煞】 
　　好良朋，近可携，小花篮，便可提。家家酒气和花气，闲来酒店逋新债。更密选花枝寄所私，狂甚如天使。愿如此生涯老我，不省前非。 
　　【二煞】 
　　不风流，俗怎医？会风流，债怎推？好花好酒天生配，我酒中要强为监史。花里从教做伐媒，佥上了风流籍。休赶向红尘队里，断送头皮。 
　　【一煞】 
　　妖姬且自携，新词且自题。围棋赌酒贤乎已，探花妒杀蜂磨腿。趁酒闲看蝶晒衣，顽童且莫催归急。却不道小臣卜夜，秉烛传杯。 
　　【煞尾】 
　　置身峰泖间，避世诗酒里。买一个载花船，来往烟霞际。向这些美酒名花道声生受你。 
　　予雅好声乐，每闻琶琵筝阮声，便为魂销神舞。故迩来多作北宫，时教慧童，度以弦索。更以萧管叶予诸南词、院本诸曲。一切休却，间有名曲，略谱其一二条。每遇佳时艳节，锦阵花营，美人韵事，则配以靡词。若奇山异水，高衲羽流，感怀吊古，则副以激调。随境写声，随事命曲，管弦竹肉，称宜间作。更以烟霞花月酒茗诗棋衬贴其间。如此逍遥三十年，归骨于先人之侧，乃以片石立墓道曰：“有明峰泖浪仙之墓，”则吾愿足矣。头上乌纱，腰间白璧，青史上官衔政迹，件件让与他人可也。（自跋） 
　　南音多柔曼，北音多激壮，盖亦五方风气使然。子野此词，有“大江东去”之雄风，复饶“晓风残月”之佳致。故以铜将军、铁绰板歌之，而不失之凌劲；即以十七八娇女儿，挟锦瑟，按红牙，唱于步丝帐下，而不失之纤弱。（顾彦容） 
　　体制之弘，如垂天之云；风情之逸，如穿花之蝶。兼之曲折排荡，有堤草竿绵、春池潋滟之意。真当行名篇也！（沈德生） 

　　佞花（有跋） 
　　【南仙吕?入双调琐南枝】 
　　金铃护，锦帐挨，封家大姨谁敢猜？妙选出尘埃。向名园，如意买，高低种，曲折排，泛红涛，翻绣海。 
　　【朝元歌】 
　　莺猜燕猜，忒作践，嗔他歹。蜂来蝶来，紧帮衬，愁他采。待贴上金钗，系将襟带，忍教粉香尘土埋？就飘坠苍苔，愿盈盈瑞将红绣鞋。更修口忏花斋，愿花缘常是谐。判个补填花债，受持花戒。那敢负恩分爱，负恩分爱。 
　　【香柳娘】 
　　折将来近他，折将来近他，胆瓶安在？枕边灯下屏山外。扫将来坐他，扫将来坐他，香锦簇新苔，鞋袜分余彩。嚼将来咽他，嚼将来咽他，沁入肺肠来，毛骨泠然改。 
　　【前腔】 
　　 乞名诗咏他，乞名诗咏他，锦囊携带，一时声价千金买。乞名工画他，乞名工画他，纸墨晕香腮，活现春常在。乞名姬绣他，乞名姬绣他，孕出美人胎，分外生光彩。 
　　【前腔】 
　　愿轻轻雨洒，愿轻轻雨洒，洗妆抹黛，萧然标韵风尘外。愿微微风摆，愿微微风摆，韵脸笑微开，波俏世无赛。愿疏疏月晒，愿疏疏月晒，清影逗香阶，永伴佳人拜。 
　　【玉交枝】 
　　傍人休怪，这花缘，前生带来，命中干犯真无奈。撒风情本分应该，因此上锦囊拾得尽诗材，红裙赠与添情债。但花开，是我时来运来；若花衰，是我时乖运乖。 
　　【解三醒】 
　　我把你珍珠般待，我把你姬妾般挨，我把你花王顶礼常朝拜，我把你品命分明次第排，我把你开时命酒欢呼快，我把你落处填词吊唁哀。浑填债，多只为花星照命，搂得痴騃。 
　　【尾文】 
　　为花常是耽禁害，就受用名花也合该。再做首艳句新词答谢来。 
　　一生与花作缘，无日不享供养，使无奇文丽句，纳交献媚，亦甚愧为花神薄幸人矣。甲寅春有《祝花小词》，甲子春稍稍更定，自谓差效微情，然犹觉花恩深重，未能报颂万一。清明花下，复填右词，谱调生新，语意柔逸，深情委思，颇极其致。今人语诌媚之甚者谓之肉麻，是真可谓肉麻矣。第求免为花神薄幸，须眉之气于此毫无所用也。本题初为《歌花》，复改为《佞花》，正道其实，且志我痴耳。甲子清暑斋日纳凉且闲亭偶记。（自跋） 
　　佞花至此，万种情痴，烟花主盟，岂容多让。（郑君泰） 
　　花遇赏心，如佳人遇才子，自然供养奇擎。古人有为之取凉，为之画眉者，要自是文波荡漾耳。倘落村汉手，无论揉香剜玉，即狎昵留连，然而以篙莽之气，施之柳宠花娇。此篇文字殊觉疏庸草率，乃知“佞花”两言，初非易事，岂容不识字人妄称花党耶？右词如此才情，自应判断与花作配。夫花撰文章，依稀成字，笔拈芳艳，错落生花，我不知其是一是二，宜乎其不媒而合也。（陈眉公） 
　　丙寅初夏，集朱萼堂，获听子野此词，兼得读其副本，一时坐客，同声叹美。予时病酒，灯下不能辨细书，不觉为之眼明，快饮十蕉叶。（张畲峰） 

　　赋月（有跋） 
　　【南商调?梧桐树】 
　　松间渐渐明，柳外微微映。探出花梢，忽与东楼近。低低与几平，淡淡分窗进。云去云来磨洗千年镜，照秋千院落人初静。 
　　【东瓯令】 
　　山烟醒，柳烟晴，放出姮娥羞涩影，装成人世风流境。摇几树西厢杏，浩然风露夜冥冥，细语没人闻。 
　　【大圣乐】 
　　透疏帘，照破黄昏，进鸳帏，窥凤枕，玉人何处琼箫冷。心上事，夜香亭，多应是半轮惨淡相思镜，还可是一段幽深吊古魂。梨花梦醒，早鹃啼恨血，草荒烟暝。 
　　【解三醒】 
　　有多少栏干露冷，有多少高烛花明，有多少南楼好句裁三影。有多少彩袖笼灯，有多少晓风杨柳红牙板，有多少歌馆楼台义甲筝。欢无尽，多应是冰魂荡漾，逼出风情。 
　　【前腔】 
　　更多少空窗制锦，更多少小阁挑灯，更多少枫江面掩琵琶冷。更多少茅店霜清，更多少悲笳曲罢关山静，更多少玉笛吹残参斗横。情何尽，多应是冰轮有意，照见销魂。 
　　【尾文】 
　　一些儿清光莹，幻出人间万古情，我别把冷眼闲心，向百花楼上饮。 
　　曲谱玉盘金饼，词之表表者也，但剿拾太繁，未免腻气。甲子仲春之望，看月于就麓新居之罨黛楼。时宿雨初晴，碧空净洗，四山如眉，一轮安镜。欲征新句，颇厌芜词，因抒短毫，为填商调，将以纸痕墨气晕出冰魂，情耶景耶？不觉其略尽于此矣。以方前词，或者骈赡不足，然而风雅过之。花月之下，使以香喉俟舌，撩袂长歌，更以玉箫金管，寻腔暗度，当使耳根心瓣，生气一新。玉盘金饼，竟成谢事老翁，不得复向少年场争座头矣。（自跋） 
　　古今咏月诗词，已极文人之变。罗洪先诗云：“欲凭此影向天问，汝蟾何物能纵横？头尾藏缩止余腹，中孕大地山河精。”此问月险语也。何大复云：“侯家台榭光先满，戚里笙歌影乍低。与君相思在二八，与君相期在三五。”此吟月致语也。范元卿词云：“银葩星晕，点破琉璃碧。”又云：“银汉无声，冰轮直上，桂湿扶疏影。”李汉老云：“满天霜晓，叫云吹断横玉。”此题月丽语也。曾觌云：“玉手瑶笙，一时同色。”又云：“何劳玉斧，金瓯千古无缺。”周美成云：“明月影，穿窗白，玉钱无人弄，移过枕函边。”此歌月倩语也。然一粘色相，便落臼窠，少侈博综，遂嫌饾饤。总未若子野是词，如水中盐味，非有非无，纸上花光，不离不即。试共南楼老子、北里佼人一倾耳焉，恍乎排紫清，入广寒，听霓裳三叠矣。（顾彦容） 
　　中如“低低与几平。淡淡分窗进”，“云去云来磨洗千年镜”，又如“装成人世风流境”等句，独创新声，虽关马再生，能道只字否？（彦容又评） 
　　句句是月，而使事用实，轻虚脱化，纸上几无墨痕矣。殆化工笔也。（吕鸣玉） 

　　吟雪 
　　【南南吕?梁州序】 
　　尖风一夜，彤云千里，池面琉璃轻脆。六花腾舞，先春已夺花魁。只见穿帘似燕，入幕如宾，洒脱无拘泥。钗头扶上也有情痴，就飞到炉烟心未灰。锁金帐，笙歌沸，纤纤玉手羊羔美，正开宴，艳罗绮。 
　　【前腔】 
　　开帘疑月，开门无地，一幅米颠山水。江天钓艇，蒙蒙几个蓑衣。只见危桥驴瘦，老树鸦寒，小犬柴门吠。梅边竹上也故依依，更逗入松梢伴鹤栖。茅屋下，明窗里，初煨榾柮青烟细，商茗事，尽幽致。 
　　【前腔】 
　　乍飞来，草榻无毡，更飘洒，牛衣无被。问村荒店远，酒沽来未？只见微晴漏日，忽暗藏，天恍惚，寒山翠。谁家妆阁也火初围？想脉脉心情上客衣。庭霰积，琼瑶碎，狻猊装捏儿童戏，成忽败，小兴废。 
　　【前腔】 
　　太轻盈，似柳絮颠狂，争缟素，要梅花回避。见穷途古栈，一人一骑。可有高朋夜棹，上客梁园，拾句苍茫里。诗成笑傲也兴尤痴，待捶破前山白玉堆。填溪壑，满阶砌。红尘打灭浑无际，炎忽冷，笑人世。 
　　【节节高】 
　　风灯动夜帏，更飞飞，窗敲碎玉声偏细。寒酸味，煨芋魁，烘绵被，天明一觉呵呵睡。人间尚有鹑衣碎，几处绳床赤脚眠，于中不要丰年瑞。 
　　【前腔】 
　　空庖恰早炊，爨烟迟，琼霙乱洒晨光碎。敲冰箸，瀹茗旗，园蔬脆，一杯麦饭粗欢喜。人间尚有瓶无米，几处诗人得句时，贫家何限凄凉泪。 
　　【尾文】 
　　愿凭一瓣风吹起，递入绮罗筵里，好带却阳和一线回。 
　　风花雪月，总属化工，然使乾坤别开生面，莫过于雪，尤天地间一奇境也。一切酸腐饾饤语，对此都有惭色。予昨岁有《画眉序》一阕，已曾谱之竹肉，第恨调属黄钟，近于板实，且文情亦似枯寂。乃复制右词，庶几穷雪之变，而调亦俊快。每当微霰初零，残霙未死，纸窗竹屋，茗战香焦，胜友名姬，花温酒熟，更以尖喉脆笛，高调穿云，此时神魂飞舞，当在孤山梅影中，灞桥驴背上矣。（自跋） 

　　歌风（有跋） 
　　【南商调?梧桐树】 
　　青苹叶势平，春水波纹净。动地撩天，把日脚高吹醒。飞花打翠屏，飘叶敲金井，移海吹山，直恁颠狂性。卷涛痕啮破嫦娥影。 
　　【东瓯令】 
　　更低低扬，款款生，撩帐搴衣不至诚。温柔偏解偷帮衬，刚出浴，冰肌莹，就微微针窦也留情，一线引香魂。 
　　【大圣乐】 
　　做春寒，递入疏楞，漾钗幡，头上冷。鬓花吹落香腮影，带几线泪痕水。多应是飘零，恰似郎心性，可更是荡漾还如妾梦魂。灯昏晕死，正和花送雨，恼人春病。 
　　【解三醒】 
　　吹不了愁香怨粉，吹不了瘦铁穷砧，吹不了玉门关上秋鸿影，吹不了晓月津亭，吹不了夜深裙带双鸳冷，吹不了春暖弓鞋百草熏。凄凉景，吹不了柳绵如雾，古渡荒城。 
　　【前腔】 
　　吹不了纸钱灰冷，吹不了野烧痕青，吹不了酒旗叶叶春江影，吹不了古戍烟横，吹不了人悲客路斜阳艇，吹不了鬼哭沙场夜雨磷。添凄哽，吹不了子规啼月，血递微腥。 
　　【尾文】 
　　任攧掀，从凄紧，翻覆犹如人世情。怎地把世上痴人吹他春梦醒。 
　　予既赋月，因念风月平分，而古人不多见歌风之作。宋玉《风赋》，分别雄雌，未免困于庄语，恐于封家姨攧花弄月之致，隔去万里。乃爰寻旧谱，更度新声，摹出一段无情之情，境外之境。逐觉吼天作业，竟成柔怨风流。谁谓一寸霜毫，无功于风月哉？（自跋） 
　　《赋月》、《歌风》，两词可称双绝，而《歌风》尤难。非当行名手，不能办只字也。（沈文夔） 
　　词家咏物，如作八股小题，决非学究头巾所能办。此词妍雅风流，有翩翩裘马少年之致。彼作老婆语者，舌重如石，即令读此篇，恐亦期期艾艾，不能成诵耳。（张圣清） 

　　花生日祝花（有跋） 
　　【南商调?黄莺儿】 
</div>
    <div class="pagination">
<a href="香艳丛书_page394.html">上一页</a><span>...</span><a href="香艳丛书_page390.html">390</a><a href="香艳丛书_page391.html">391</a><a href="香艳丛书_page392.html">392</a><a href="香艳丛书_page393.html">393</a><a href="香艳丛书_page394.html">394</a><span class="current-page">395</span><a href="香艳丛书_page396.html">396</a><a href="香艳丛书_page397.html">397</a><a href="香艳丛书_page398.html">398</a><a href="香艳丛书_page399.html">399</a><a href="香艳丛书_page400.html">400</a><span>...</span><a href="香艳丛书_page396.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
