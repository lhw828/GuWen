<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 279 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 279 页/共 603 页
  </h1>
  <div class="content">
   延龄有诈伪乱邦之罪七，而重之以耗攵阙遗，愚智共知，士庶同愤。以陛下英明鉴照，物无遁情，固非延龄所能蔽亏而莫之辨也。或者圣旨以其甚招嫉怨，而谓之孤贞，可托腹心；以其好进谗谀，而谓之尽诚，可寄耳目；以其纵暴无畏，而谓这强直，可肃奸欺；以其大言不疑，而谓之智能，可富财用。将欲排众议而收其独行，假殊宠而冀其大成。倘陛下诚有意乎在兹，臣窃以为过矣。夫君天下者，必以天下之心为心，而不私其心；以天下之耳目为耳目，而不私其耳目。故能通天下之志，尽天下之情。夫以天下之心为心，则我之好恶，乃天下之好恶也。是以恶者无谬好者不邪，安在私托腹心，以售其侧媚也。以天下之耳目为耳目，则天下之聪明，皆我之聪明也。是以明无不鉴，聪无不闻，安在偏寄耳目，以招其蔽惑也。夫布腹心，而用耳目，舜与纣俱用之矣。舜之意务求已之过，以与天下同欲，而无所偏私。由是天下臣庶，莫不归心，忠谠既闻，元德逾迈。故《虞书》云：“臣作朕股肱耳目。”又云：“明四目，达四聪。”言广大也。纣之意务求人之过，以与天下违欲，而溺於偏私。由是天下臣庶，莫不离心，险讠皮既行，昏德弥炽。故《商书》云：“崇信奸回。”《大雅》云：“流言以对，冠攘式内。”言邪僻也，与天下同欲者，谓之圣帝；与天下违欲者，谓之独夫。其所以布腹心而任耳目之意不殊，然於美恶成败，若此相远，岂非求过之情有异，任人之道不同哉。太宗尝问侍臣：“何者为明君？何者为暗主？”魏徵对曰：“君之所以明者，兼听也；其所以暗者，偏信也。”又曰：“秦之胡亥偏信，赵高肆其奸欺，卒至颠覆。”徵之此说，理致甚明，简册备书，足为鉴戒。赵高指鹿为马，愚弄厥君，历代流传，莫不痛愤。陛下每览前史，详考兴亡，固亦切齿於斯人，伤心於其主。臣谓鹿之於马，物类犹同，岂若延龄掩有而为无，指无而为有。陛下若不以时省察，得无使後代嗟诮，又甚赵高者乎！斯愚臣所以焦虑疚怀，以陛下为过者，良有所以也。
    夫理天下者，以义为本，以利为末，以人为本，以财为末。本盛则其末自举，末大则其本必倾。自古及今，德义立而利用不丰，人庶安而财货不给，因以丧邦失位者，未之有也。故曰：“不患寡而患不均，不患贫而患不安。”“有德必有人，有人必有土，有土必有财。”“百姓足，君孰与不足？”盖谓此也。自古及今，德义不立，而利用克宣，人庶不安，而财货可保，因以兴邦固位者，亦未之有焉。故曰：“财散则人聚，财聚则人散。”与其有聚敛之臣，宁有盗臣。“无令侵削兆庶，以为天子取怨於下。其有若此者，行罚无赦。”盖为此也，殷纣以贪冒失人而亡，周武以散发得人而昌，则纣之多藏，适所以为害巳者之资耳。尚何赖於财贿哉！太宗亦云：“务蓄积而不恤人，甚非国家之计。隋氏不道，聚敛无厌，所实洛口诸仓，卒为李密所利。”此则前代巳行之明效，圣祖垂裕之格言，是而不惩，何以为理。陛下初膺宝历，志翦群凶，师旅繁兴，徵求浸广，榷算侵剥，下无聊生。是以泾原叛徒，乘人怨咨，白昼犯阙，都邑庶，恬然不惊，反与贼众相从，比肩而入宫殿。虽蚩蚩之性，靡所不为，然亦由德泽未浃於人，而暴令驱迫，以至於是也。于时内府之积，尚如邱山，竟资凶渠以饵贪卒，此时陛下躬睹之矣。是用失人而聚货，夫何利之有焉。车驾既幸奉天，逆Г旋肆围逼，一垒之内，万众所屯，窘如涸流，庶物空匮。尝欲发一健步，出视贼军，其人恳以苦寒为辞，跪奏乞一襦，陛下为之求觅不致，竟悯默而遣之。又尝宫壶之中，服用有阙，圣旨方以戎事之急，不忍重烦於人，乃剥亲王饰带之金，卖以给直。是时行从将吏，赴难师徒，仓黄奔驰，咸未冬服，渐属凝Ё，且无薪蒸，饥冻内攻，矢石外迫，昼则荷戈奋迅，夜则映堞吟，凌风飚，冒霜霰，逾旬而众无携贰，卒能走强贼，全危城者，陛下岂有严刑重赏，使之然耶？唯以不厚其身，不藏其资，兴众庶同其忧患，与士伍共其有无，乃能使捐躯命而寇雠，馁之不离，并冻之不憾，临危而不易其守，见死而不去其君。所谓“圣人感人心而天下和平”，此其效也。及乎重围既解，诸道稍通，赋税渐臻，贡献继至，乃於行宫外庑之下，复列琼林、大盈之司，未赏功劳，遽私贿玩，甚沮惟新之望，颇摧死义之心。於是舆诵兴讥，而军士始怨矣。财聚人散，不其然欤！旋属蟊贼内攻，翠华南狩，奉天所积财货，悉复歼於乱军。既迁岷梁，日不暇给，独凭大顺，遂复皇都。是知天子者以得人为资，以蓄义为富。人苟归附，何患蔑资；义苟修崇，何忧不富。岂在贮之内府，方为巳有哉！故藏於天下者，天子之富也；藏於境内者，诸侯之富也；藏於仓箧匮者，农夫商贾之富也。奈何以天子之贵，海内之富，而猥行诸侯之弃德，蹙守农商之鄙业哉。陛下若谓厚取可以恢武功，则建中之取，既无成矣；若谓多积可以为已有，则建中之积，又不在矣；若谓徇欲不足伤理化，则建中之失，伤巳甚矣；若谓敛怨不足致危亡，则建中之乱，危亦至矣；然而遽能靖滔天之祸，成中兴之功者，良以陛下有侧身修励之志，有罪巳悔惧之词，罢息诛求，敦尚节俭，涣发大号，与人更亲。故云嘉陛下之诚，臣庶感陛下之意，释憾回虑，化危为安。陛下亦当为宗庙社稷建不倾不拔之永图，为子孙黎元垂可久可大之休业，惩前事徇欲之失，复日新盛德之言。岂宜更纵忄佥邪，复行刻暴，事之追悔，其可再乎！
    臣又窃虑陛下纳彼盗言，堕其奸计，以为搏噬攫，怨集有司，积聚丰盈，利归君上。是又大缪，所宜慎思。夫人主昏明，系於所任。咎繇、夔、契之道长，而虞舜享哲之名；皇甫、{取木}、禹之嬖行，而周厉婴颠覆之祸。自古何尝有小人柄用，而灾祸不及邦国者乎！譬犹操兵以刃人，天下不委罪於兵，而委罪於所操之主；蓄蛊以殃物，天下不归咎於蛊，而归咎於所蓄之家。理有必然，不可不察。臣窃虑陛下以延龄之进，独出圣衷，延龄之言，多顺宸旨，今若以罪辟，则似为众所挤，故欲保持，用彰坚断。若然者，陛下与人终始之意则善矣，其於改过不吝去邪勿疑之道，或未尽善焉。夫人之难知，著自淳古；试可乃巳，载於典谟。陛下意其贤而任之，知其恶而弃之，此理之常，於何不可？倘陛下犹未知恶，但疑见挤，固有象恭挟诈之人，亦有党邪害直之士，所资考，两绝欺诬。陛下以延龄为能，愚臣以延龄为罪，能必有迹，罪必有端。陛下胡不指明其所效之能，以表忠贤，按验其所论之罪，以考虚实，与众同辨，示人不私。若能迹可称，而罪端无据，则是党邪害直之验也。陛下当绳其伤善，以励事君。罪端有徵，而能迹无实，则是象恭挟诈之验也。陛下当纠其包祸，以戒乱邦。如此则上之於下，释嫌构之疑；下之於上，绝偏惑之议。何必患邪无辨，枉直莫分，薰莸同藏，其臭终胜，此则小人道长之象也。实时运否泰安危之所系，岂但有亏圣德，不利善人而已乎。陛下若必以与已同者为忠良，自我作者无改变，如此，则上之所欲莫不讠舀，上之所失莫不从，水火相济不为非，金砺相须不为是，耻过作非不足戒，舍已从人不足称。惟意是行，则匡辅或几乎息矣；匡辅息，则理不可致。仲尼所谓“一言丧邦者”，在於“予之言而莫予违”也。事关兴亡，固不可忽，希旨顺默，浸巳成风，奖之使言，犹惧不既，若又阻抑，谁当贡诚。伏恐未亮斯言，请以一事为证：只如延龄凶妄，流布寰区，上自公卿近臣，下逮舆台贱品，喧喧谈议，亿万为徒，能以上言，其人有几？陛下试令亲信，博采舆词，参校比来所闻，足鉴人间情伪。臣以卑鄙，任当台衡，既极崇高，又承渥泽，岂不知观时附会，足保旧恩；随众沉浮，免贻厚责；谢病黜退，获知几之名；党奸苟容，无见嫉之患。何急自苦，独当豺狼，上违欢情，下饵谗口。良由内顾庸昧，一无所堪，夙蒙眷知，唯在诚直，绸缪帐，一纪于兹。圣慈既以此见容，愚臣亦以此自负，从陛下历播迁之О，睹陛下致兴复之艰难，至今追思，犹为心悸，所以畏覆车而骇惧，虑毁室而悲鸣，盖情激於中，虽欲罢而不能自默也。因事陈执，虽巳频繁，天听尚高，未垂谅察，辄申悃款，以极愚诚。忧深故语烦，恳迫故词切，以微臣自固之谋则过，为陛下虑患之计则忠。縻躯奉君，非所敢避，沽名直，亦不忍为。愿回睿聪，为国熟虑，社稷是赖，岂唯微臣。不胜荷恩报德之诚，谨昧死奉书以闻。臣诚惶诚恐顿首再拜。
    ●卷四百六十七
    ☆陆贽（八）
    ○论两河及淮西利害状
    内侍朱冀宁奉宣圣旨：缘两河寇贼未平殄，又淮西凶党攻逼襄城，卿识古知今，合有良策，宜具陈利害封进者。
    臣质性凡钝，闻见陋狭，幸因乏使，簪组升朝。荐承过恩，文学入侍，每自奋励，思酬奖遇，感激所至，亦能忘身。但以越职干议，典制所禁，未信而言，圣人不尚。是以循循默默，尸居荣近，日日以愧，自春徂秋，心虽怀忧，言不敢发，此臣之罪也，亦臣之分也。陛下天纵圣德，神授英谋，明照八表，思周万务，犹虑阙漏，下询刍荛，此尧舜舍已从人，好问而好察迩言之意也。臣每读前史，见开说纳忠之士，乃有泣血碎首，牵裾断鞅者，皆以进议见拒，恳诚激忠，遂至发愤逾礼而不能自止故也。况今势有危迫，事有机宜，当圣主开怀访纳之时，无昔人逆鳞颠沛之患，傥又上探微旨，虑匪悦闻，傍惧贵臣，将为沮议，首尾忧畏，前後顾瞻，是乃偷合苟容之徒，非有扶危救乱之意，此愚臣之所痛心切齿於既往，是以不忍复躬行於当世也。心蕴忠愤，固愿披陈，职居禁闱，当备顾问。承问而对，臣之职也；写诚无隐，臣之忠也。谨具件如後，惟明主循省而备虑之，岂直微臣独荷容纳之恩，实亿兆之幸，社稷之福也。臣本书生，不习戎事。窃惟霍去病，汉将之良者也。每言行师用军之道，“顾方略何如耳，不在学古兵法。”是知兵法者无他，见其情而通其变，则得失可辩，成败可知。古人所以坐筹樽俎之间，制胜千里之外者，得此道也。臣才不逮古人，而颇窥其意，是敢承诏不默，辄陈狂愚。伏以克敌之要，在乎将得其人；驭将之方，在乎操得其柄。将非其人者，兵虽众不足恃；操失其柄者，将虽材不为用。兵不足恃，与无兵同；将不为用，与无将同。将不能使兵，国不能驭将，非止费财玩寇之弊，亦有不戢自焚之灾。自昔祸乱之兴，何尝不由於此。今两河淮西，为叛乱之帅者，独四五凶人而巳。尚恐其中或有傍遭诖误，内蓄危疑，苍黄失图，势不得止，亦未必皆是处心积虑，果为奸逆，以僭帝称王者也。况其馀众，盖并胁从，苟知全生，岂愿为恶。若招携以法，悔祸以诚，使来者必安，安者必久，斯道积著人谁不怀？纵有野心难驯，臣知其从化者必过半矣。舞干苗格，岂独虚言？假使四五凶渠俱禀枭鸱之性，其下，同恶，复有十百相从，是皆卒伍庸流，茸下品。其志好不过声色财货之乐，其材用不过蹴リ距踊之能，其约从缔交，则迭相侮诈，以为智谋；其御众使人，则例质妻孥，以为术数。斯乃盗窃偷安之伍，非有奸雄特异之资。以陛下英神，志期平壹，君臣之势不类，逆顺之理不侔，形势之大小不伦，师徒之众寡不敌。然尚旷岁持久，老师费财，加算不止於舟车，徵卒殆穷於闽濮。笞肉捶骨，呻吟里闾，送父别夫，号呼道路，杼柚已空，兴发巳殚，而将帅者，尚曰财不足，兵不多，此微臣所以千虑百思，而不悟其理也。未审陛下尝徵其说、察其由乎？股肱之臣，日月献纳，复为陛下察其事乎？臣愚无知，实所深惑，遂乃过为臆度，辄肆讨论。以为克敌之要，在乎将得其人；驭将之方，在乎操得其柄。将非其人者，兵虽众不足恃；操失其柄者，将虽材不为用。今以陛下效其明圣，群帅畏威，虽万无此虞，然亦不可不试省察也。陛下若谓臣此说盖虚体耳，不足徵焉，臣请复为陛下效其明徵，以实前说。田悦唱乱之始，气盛力全，恒、赵、青、齐，迭为唇齿。陛下特诏马燧，委之专征，抱真、李，声势相援。于时士吏畏法，将帅感恩，俱蕴胜残尽敌之试，未有争功邀利之衅，故能累摧坚阵，深抵穷巢，元恶幸脱於俘囚，凶徒几尽於锋刃。臣故曰克敌之要，在乎将得其人；驭将之方，在乎操得其柄，此其明效也。田悦既败，力屈势穷，且皆离心，莫有固志，乘我师胜捷之气，蹑亡虏伤夷之馀，比於前功，难易百倍。既而大军遂驻，遗孽复安，其後馈运日增，师徒日益，於兹再稔，竟不交锋。量兵力则前者寡而今者多；议军资则前者薄而今者厚；论气势则前者新集而今者乘胜；度攻具则前者草创而今者缮完；计凶党则前者盛而今者残；揣敌情则前者锐而今者挫。然而势因时变，事与理乖，当易而反难，当进而中止，本末殊趣，前後易方，顺理之常，必不如此。臣故曰：将非其人者，兵虽众不足恃；操失其柄者，将虽材不为用。此自昔必然之效，但未审令兹事实，得无近於此乎？在陛下熟察而亟救之耳，固不在益兵以生事，加赋以殄人，无纾目前之虞，或兴意外之患。人者邦之本也，财者人之心也，兵者财之蠹也。其心伤则其本伤，其本伤则枝干颠瘁，而根柢蹶拔矣。惟陛下重慎之，愍惜之。今师兴三年，可谓久矣；税及百物，可谓繁矣；陛下为之宵衣旰食，可谓忧勤矣；海内为之行赍居送，可谓劳敝矣。而寇乱有益，翦灭无期，人摇不宁，事变难测。是以兵贵拙速，不尚巧迟，速则乘机，迟则生变，此兵法深切之诫，往事明著之验也。
    夫投胶以变浊，不如澄其源而浊变之愈也；扬汤以止沸，不如绝其薪而沸止之速也。是以劳心於服速者，莫若修近而其远自来；多方以救失者，莫若改行而其失自去。若不靖於本，而务救於末，则救之所为，乃祸之所起也。修近之道，改行之方，易於举毛，但在陛下然之与否耳。傥或重难易制，姑务持危，则当校祸患之重轻，辩攻守之缓急。臣谓幽燕恒魏之寇，势缓而祸轻；汝洛荥汴之虞，势急而祸重。缓者宜图之以计，今失於屯戍太多；急者宜备之以严，今失於守御不足。何以言其然也？自胡羯称乱，首起蓟门，中兴巳来，未暇芟荡，因其降将，即而抚之，朝廷置河朔於度外，殆三十年，非一朝一夕之所急也。田悦累经覆败，气沮势羸偷全馀生，无复远略。武俊蕃种，有勇无谋，朱滔卒材，多疑少决。皆受田悦诱陷，遂为猖狂出师，事起无名，众情不附，进退惶惑，内外防虞。所以才至魏郊，遽又退归巢穴，意在自保，势无他图。加以洪河太行御其冲，并汾潞压其腹，虽欲放肆，亦何能为。又此郡凶徒，互相劫制，急则合力，退则背憎，是皆苟且之徒，必无越轶之患，此臣所谓幽燕恒魏之寇，势缓而祸轻。希烈忍，於伤残，果於吞噬，据蔡许富全之地，益邓襄卤获之资，意殊无厌，兵且未衄，（一作恤）东寇则转输将阻，北窥则都城或惊。此臣所谓汝洛荥汴之虞，势急而祸重。代朔灵之骑士，自昔之精骑也；上党盟津之步卒，当今之练卒也。悉此︹劲，委之山东，势分於将多，财屈於兵广，以攻则旷岁不进，以守则数倍有馀，各怀顾瞻，递欲推倚，此臣所谓缓者宜图之以计，今失於屯戍太多。李勉以文吏之材，当浚郊奔突之会；哥舒曜以乌合之众，襄野豺狼之群。陛下虽连发禁军，以为继援，累敕诸镇，务使协同，睿旨殷忧，人思自效。但恐本非素习，令不适从，奔鲸触罗，仓卒难制，首鼠应敌，因循莫前。此臣所谓急者宜备之以严，今失於守御不足。陛下若察其缓争，审其重轻，使怀光帅师救襄城之围，李还镇为东都之援，汝洛既固，梁宋亦安。是乃取有馀，救不足，罢关右赋车籍马之扰，减山东飞刍挽粟之劳。无扰则祸乱不生，息劳则物力可济，非止排难於变切，亦将防患於未然。徵发既停，守备且固，足得徐观事势，更选良图，此於纾乱解纷，抑亦计之次也。议者若曰：“河朔群盗，尚未歼夷，傥又减兵，必更生患。”此盖好异不思之说耳。臣请有以诘之，前岁伐叛之初，唯马燧抱真李三帅而巳，以攻必克，以战必︹，是则力非不足明矣。洎迟留不进，乃请益师，於是选神策锐卒以继之，而李晟往矣，犹曰未足，复请益师，于是征朔方全军以赴之，而怀光往矣。几遣加半之戍，竟无分寸之功，是则师不在众又明矣。然而可托以为解者，必曰：“王师虽益，贼党亦增，曩独田悦宝臣，今兼朱滔武俊。”臣请再诘以塞其辞，曩之田悦宝臣，皆蓄锐养谋，剧贼之方︹者也。寻而田悦丧败，宝臣殓夷，虽复朱滔武俊加於前，亦有孝忠日知乘其後，是则贼势不滋於曩日，王师有溢於昔时又明矣。曩以太原泽潞河阳三将之众，当田悦朱滔武俊三寇之兵，今朱滔遁归，武俊退缩，唯此田悦，假息危城，设使我师悉归，彼亦才能自守，况留抱真马燧，足得观衅讨除，是则减兵东征，势必无患又明矣。留之则彼为冗食，徙之则此得长城，化危为安，息费从省，举一而兼数利，惟陛下图之。谨奏。
    ○论关中事宜状
    右。臣顷览载籍，每至理乱废兴之际，必反覆参考，究其端由。与理同道罔不兴，与乱同趣罔不废，此理之常也。其或措置不异，安危则殊，此时之变也。至於君人有大柄，立国有大权，得之必强，失之必弱，是则历代不易，百王所同。夫君人之柄，在明其德威；立国之权，在审其轻重。德与威不可偏废也，轻与重不可倒持也。蓄威以昭德，偏废则危；居重以驭轻倒持则悖。恃威则德丧於身，取败之道也；失重则轻移诸已，启祸之门也。陛下天锡勇智，志期削平，忿兹昏迷，整旅奋伐，海内震叠，莫敢宁居，此诚英主拨乱拯物，不得已而用之。然威武四加，非谓蓄矣。所可兢兢保惜，慎守而不失者，唯居重驭轻之权耳。陛下又果於成务，急於应机，竭国以奉军，顷中以资外，倒持之势，今又似焉。臣是以疚心如狂，不觉妄发，辄逾顾问之旨，深测忧危之端，此臣之愚於自量，而忠於事主之分也。古人所谓愚夫言之，而明主择之，惟陛下幸留听焉。
    臣闻国家之立也，本大而末小，是以能固。又闻理天下者，若身之使臂，臂之使指，则大小适称而不悖焉。身所以能使臂者，身大於臂故也；臂所以能使指者，臂大於指故也。王畿者，四方之本也，京邑者，又王畿之本也，其势当令京邑如身，王畿如臂，四方如指，故用则不悖，处则不危，斯乃居重驭轻，天子之大权也。非独为御诸夏而巳，抑又有镇抚戎狄之术焉。是以前代之制，转天下租税，委之京师；徙郡县豪杰，处之陵邑；选四方壮勇，实之边城。其赋役则轻近而重远也，其惠化则悦近以来远也。太宗文皇帝既定大业，万方底，犹务戎备，不忘虑危，列置府兵，分隶禁卫，大凡诸府八百馀所，而在关中者殆五百焉。举天下不敌关中，则居重驭轻之意明矣。承平渐久，武备浸微，虽府卫具存，而卒乘罕习。故禄山窃倒持之柄，乘外重之资，一举滔天，两京不守。尚赖经制，颇存典刑，︹本之意则忘，缘边之备犹在，加以诸牧有马，每州有粮，故肃宗得以为资，中复兴运。乾元之後，大憝初夷，继有外虞，悉师东讨，边备既弛，禁戎亦空。吐蕃乘虚，深入为寇，故先皇帝莫与为御，避之东游。是皆失居重驭轻之权，忘深根固柢之虑。内寇则崤函失险，外侵则渭为戎，於斯之时，朝市离析，事变可虑，须臾万端，虽有四方之师，宁救一朝之患？陛下追想及此，岂不为之寒心哉。尚赖宗社威灵，先皇仁圣，攘却鬼类，再安宸居，城邑具全，宫庙无。此又非常之幸，振古所未闻焉。足以见天意之於皇家，保深矣。故示大儆，将宏永图，陛下诚宜上副天心，下察时变，远考前代成败，近鉴国朝盛衰，垂无疆之休，建不拔之业。
    今则势可危虑，又甚於前。伏惟圣谋，巳有成算，愚臣未达，敢献所忧。先皇帝还自陕郛，惩艾往事，稍益禁卫，渐修边防。是时关中有朔方泾原陇右三帅，以西戎，河东有太原全军，以控北虏。此四军者，皆声势雄盛，士马精︹，又徵诸道戍兵，每岁乘秋备塞，尚不能保固封守，遏其奔冲，京师戒严，比比而有。陛下嗣膺宝位，威慑殊邻，蠢兹昆夷，犹肆毒ン，举国来寇，志吞岷梁。贪冒既深，覆亡几尽，遂求通好，少息交侵。盖缘马丧兵疲，务以计谋相缓，固非畏威怀德，必欲守信结和。所以历年优柔，竟未坚定要约，息兵稍久，育马渐蕃，必假小事忿争，因复大肆侵掠。张光晟又於振武诱杀群胡，自尔巳来，绝无虏使，其为嫌怨足可明徵。借如吐蕃实和，回纥无憾，戎狄贪诈，乃其常情，苟有便利可窥，岂肯端然自守。今朔方太原之众，远在山东，神策六军之兵，继出关外，傥有贼臣寇，黠虏窥边，伺隙乘虚，微犯亭障，此愚臣所窃为忧者也。未审陛下其何以御之？侧闻伐叛之初，议者多易其事，佥谓有征无战，役不逾时，计兵未甚多，度费未甚广，於事为无扰，於人为不劳。曾不料兵连祸，变故难测，日引月长，渐乖始图。故前志以兵为凶器，战为危事，至戒到慎，不敢轻用之者，盖为此也。当胜而反败，当安而倒危，变亡而为存，化小而成大，在覆掌之间耳，何可不畏而重之乎？近事甚明，足以为鉴。往岁为天下所患，咸谓除之则可致平者，李正巳、李宝臣、梁崇义、田悦是也；往岁为国家所信，咸谓任之则可除祸乱者，朱滔、李希烈是也。既而正巳死，李纳继之；宝臣死，惟岳继之；崇义卒，希烈叛；惟岳戮，朱滔携。然则往岁之所患者，四去其三矣，而患竟不衰；往岁之所信者，今则自叛矣，而又难保。是知立国之安危在势，任事之济否在人。势苟安，则异类同心也；势苟危，则舟中敌国也。陛下岂可不追鉴往事，惟新令图，循偏废之柄以靖人，复倒持之权以固国，而乃孜孜汲汲极思劳神，徇无巳之求，望难必之效，其於为人除害之意，则巳至矣，其为宗社自重之计，恐未至焉。自顷将帅徂征，久未尽敌，苟以藉口，则请济师。陛下乃为之辍边军，缺环卫，虚内厩之马，竭武库之兵，占将家之子以益师，赋私养之畜以增骑。犹且未战，则曰乏财。陛下又为之算室庐，贷商贾，倾司府之币，设请榷之科。关辅之间，徵发巳甚；宫苑之内，备卫不全。万一将帅之中，又如朱滔、希烈，或负固边垒，诱致豺狼，或窃发郊畿，惊犯城阙。此亦愚臣所窃为忧者也，未审陛下复何以备之？以陛下圣德君临，率土欣戴，非常之虑，岂所宜言。然居安备危，哲王是务；以言为讳，中主不行。若备之巳严，则言亦何害，傥忽而未备，又安可勿言。臣是以罄陈狂愚，无所讳避，罔敢以中主不行之事，有虞於圣朝也，惟陛下熟察之，过防之。且今之关中，即古者邦畿千里之地也，王业根本，於是在焉。秦尝用之以倾诸侯，汉尝因之以定四海，盖由凭山河之形胜，宅田里之上腴。弱则内保一方，当天下之半，可以养力俟时也；︹则外制东夏，据域中之大，可以蓄威昭德也。豪勇之在关中者，与籍於营卫不殊；车乘之在关中者，与列於厩牧不殊；财用之在关中者，与贮於帑藏不殊。有急而须，一朝可聚，今执事者先拔其本，弃重取轻，所谓倒持太阿，授人以柄。议制置则︹干弱枝之术反，语绥怀则悦近来远之道乖。求诸通方，无适而可，顾臣庸懦，窃为陛下惜之。往者不可追，来者犹可补。臣不胜恳恳忧国之至，辄敢效其狂鄙，以备彩择之一端。陛下倘俯照微诚，过听愚计，使李援东洛，怀光救襄城，希烈凶徒，势必退衄。则所遣神策六军士马及点召节将士子弟东行应援者，悉可追还。河北既有马燧、抱真，固亦无籍李晟，亦令旋旆，完复禁军。明敕泾陇宁，但令严备封守，仍云更不徵发，使知各保安居。又降德音，劳徕畿甸，具言京辇之下，百役殷繁，且又万方会同，诸道朝奏，恤勤怀远，理合优容。其京城及畿县所税间架、榷酒、抽贯、贷商、点召等，诸如此类，一切停罢。则冀巳输者弭怨，见处者获宁，人心不摇，邦本自固，祸乱无从而作，朝廷由是益尊。然後可以度时宜，施教令，弛张自我，何有不从。端本整棼，无易於此，谨奏。
    ○论叙迁幸之由状
    臣前日蒙恩召见，陛下叙说谎泾原叛卒惊犯宫阙，及初行幸之事，因自克责，辞旨过深。臣奏云：“陛下引咎在躬，诚尧舜至德之意，臣窃有所见，以为致今日之患者，群臣之罪也。”陛下又曰：“卿以君臣之礼，不忍归过於朕，故有此言。然自古国家兴衰，皆有天命，今遇此厄运，虽则是朕失德，亦应事不由人。”未及对诏之间，陛下遂言及宗祧，涕泗交集，主忧臣愤，人理之常，情激於衷，不觉呜咽。旋属游瑰请对，臣言未获毕辞，今辄上烦，以尽愚恳。
    臣所谓致今日之患，是群臣之罪者，非敢徒饰浮说，苟宽圣怀，事皆有由，言庶可复。自胡羯称乱，遗患未除，朝廷因循，久务容养，事多僭越，礼阙会朝。陛下神武统天，将台区宇，乃命将帅，四征不庭。凶渠稽诛，逆将继乱，兵连祸结，行及三年。徵师四方，无远不暨，父子诀别，夫妻分离，一人征行，十室资奉，居者有馈送之苦，行者有锋刃之忧，去留骚然，而闾里不宁矣。聚兵日众，供费日多，常赋不充，乃令促限；促限才毕，复命加徵；加徵既殚，又使别配；别配不足，於是榷算之科设，率贷之法兴。禁防滋章，条目纤碎，吏不堪命，人无聊生。农桑废於徵呼，膏血竭於笞捶，市井愁苦，室家怨咨，兆庶嗷然，而郡邑不宁矣。边陲之戍，用保封疆，禁卫之师，以备巡警，二者或阙，则生戎心，国之大防，莫重於此。陛下急於靖难，累遣东征，边备空虚，亲军寡弱，寻又搜阅私牧以取马，簿责将家以出兵。凡有私牧者，例元勋贵戚之门；所谓将家者，皆统帅岳牧之後。是乃尝蒙亲委，或著忠劳，复除征徭，固有常典。今忽夺其畜牧，事其子孙，有乞假以给资装，有破产以营卒乘，道路凄悯，部曲感伤，贵位崇勋，孰不解体。加以聚敛之法，毂下尤严，邸第侯王，咸输屋税，裨贩夫妇，毕算缗钱。贵而不见优，近而不见异，其为愤，又甚诸方。诛求转繁，庶类恐惧，兴发无巳，群情动摇，朝野嚣然，而京邑关畿不宁矣。陛下又以百度弛废，志期肃清，持义以掩恩，任法以成理。神断失於太速，睿察伤於太精。断速则寡恕於人，而疑似之间不容辩也；察精则多猜於物，而臆度之际未必然也。寡恕则重臣惧祸，反侧之衅易生；多猜则群下防嫌，苟且之风渐扇。是以叛乱继起，怨ゥ并兴，非常之虞，亿兆同虑。惟陛下穆然凝邃独不得闻，至使凶卒鼓行，白昼犯阙，重门无结草之御，环卫无谁何之人。自古祸变之兴，未有若斯之易，岂不以乘我间隙，因人携离哉！陛下有股肱之臣，有耳目之任，有谏诤之列，有备卫之司，见危不能竭其诚，临难不能效其死，所谓致今日之患，是群臣之罪者，岂徒言欤？
    圣旨又以家国兴衰，皆有天命，今遇此厄运，应不由人者。臣志性介劣，学识庸浅，凡是占算秘术，都不涉其源流，至於兴衰大端，则尝闻诸典籍。《书》曰：“天视自我人视，天听自我人听。”又曰：“德惟一，动罔不吉；德二三，动罔不凶。惟吉凶不僭在人，惟天降灾祥在德。”双曰：“天难忱，命靡常；常厥德，保厥位；厥德靡常，九有以亡。”此则天所视听，皆因於人，天降灾祥，皆考其德非於人事之外，别有天命也。故祖伊责纣之辞曰：“我生不有命在天。”武王数纣之罪曰：“吾有命，罔惩其侮。”此又舍人事而推天命必不可之理也。《易》曰：“自天之，吉无不利。”仲尼以为：“者助也。天之所助者，顺也；人之所助者，信也。履信思乎顺，又以尚贤，是以自天之，吉无不利。”又曰：“危者安其位者也；亡者，保其存者也；乱者，有其理者也。故君子安而不忘危，存而不忘亡，理而不忘乱，是以身安而国家可保。”又曰：“视履考祥：”又曰：“吉凶者，得失之象也。”夫《易》之为书，穷变知化，其於性命，可谓研精。及乎论天人助之由，辩安危理乱之故，必本於履行得失，而吉凶之报象焉。此乃天命由人，其义明矣。《春秋传》曰：“祸福无门，唯人所召。”又曰：“人受天地之中以生，所谓命也。是以有动作威仪礼义之则以定命，能者养之以福，不能者败以取祸。”《礼记》引诗而释之曰：“《大雅》云：‘殷之未丧师，克配上帝，仪监于殷，骏命不易。’言得众则得国，失众则失国也。”又引《书》而释之曰：“《康诰》云：‘惟命不于常。’言善则得之，不善则失之。”此则圣哲之意，六经会通，皆为祸福由人，不言盛衰有命。盖人事著於下，而天命降於上，是以事有得失，而命有吉凶，天人之间，影响相准。《诗》、《书》巳後，史传相承，理乱废兴，大略可记。人事理而天命降乱者，未之有也；人事乱而天命降康者，亦未之有也。六经之教既如彼，历代明验又如此，尚恐其中有可疑者，臣请复以近事证之。自顷征讨颇频，刑网稍密，物力竭耗，人心惊疑，如居风涛，汹汹靡定。上自朝列，下达黎，日夕族党聚谋，咸忧必有变故。旋属泾原叛卒，果如众庶所虞。京师之人，动逾亿计，固非悉知算术，皆晓占书，则明致寇之由，未必尽关天命。伏惟陛下鉴既往之深失，建将来之令图，拯宗社阽危，刷亿兆愤耻，在於审察时变，博询人谋，王化聿修，天自至。恐不宜推引厄运，谓为当然，挠追咎之诚，沮惟新之望。
    臣闻理或生乱，乱或资理，有以无难而失守，有因多难而兴邦。理或生乱者，恃理而不修也；乱或资理者，遭乱而能惧也。无难失守者，忽万机之重而忘忧畏也；多难兴邦者，涉庶事之艰而知敕慎也。今生乱失守之事，则既往不可复追矣，其资理兴邦之业，在陛下勉励而谨修之。当至危至难之机，得其道则兴，失其道则废，其间不容复有所悔也。惟陛下勤思焉，熟计焉，舍己以从众焉，违欲以遵道焉，远忄佥佞而亲忠直焉，推至诚而去逆诈焉，杜谗沮之路、广谏诤之门焉，埽求利之法、务息人之术焉，录片善片能、以尽群材焉，忘小瑕小怨、俾无弃物焉。斯道甚易知，甚易行，不劳神，不苦力，但在约之於心耳。又陛下天资睿哲，有必致之具，安得舍而不为哉！斯道夕誓之於心，则可以感神明，动天地；朝施之於事，则可以服庶类，怀万方。何忧，平乱人，何畏乎厄运，何患乎天下不宁？昔太王以避狄而兴周，文王以百里而王，是乃因危难而恢盛业，由僻小而阐丕图。况陛下禀英姿，承宝历，四海之利权由已，列圣之德泽在人，苟能增修，蔑有不济。至如东北群孽，荏苒逋诛，泾原乱兵，仓卒犯禁，盖上天保陛下，恐陛下神武果断，有轻天下之心，使知艰难，将永福祚耳。伏愿悔前祸以答天戒，新圣化以承天休。勿谓时锺厄运而自疑，勿谓事不由人而自解。勤励不息，足致平，岂止荡涤妖氛，旋复宫阙而已。愚臣不胜区区忧国奉君之至，诚有所切，辞不觉烦。伏惟陛下不以人废言，不以言废直，千虑一得，或有取焉。谨奏。
    ●卷四百六十八
    ☆陆贽（九）
    ○奉天论奏当今所切务状
    隐朝昨日奉宣圣旨，逆贼虽退，犹未收城，令臣审思当今所务，何者最切，具条录奏来者。
    伏以初经大变，海内震惊，无论顺逆贤愚，必皆企竦观听。陛下一言失则，四方解体；一事当则万姓属心。动关安危，不可不慎。臣谓当今急务，在於审察群情。若群情之所甚欲者，陛下先行之；群情之所甚恶者，陛下先去之。欲恶与天下同，而天下不归者，自古及今，未之有也。夫理乱之本，系於人心，况乎当变故动摇之时，在危疑向背之际。人之所归则植，人之所去则倾，陛下安可不审察群情，同其欲恶，使亿兆归趣，以靖邦家乎？此诚当今之所急也。然尚恐为之不易者，盖以朝廷播越，王命未行，施之空言，人或不信，何以言其然。今天之下所欲者，在息兵，在安业；天下之所恶者，在敛重，在法苛。陛下欲息兵，则寇孽犹存，兵固不可息矣；欲安业，则征徭未罢，业固未可安矣；欲薄敛，则郡县惧乏军用，令必不从矣；欲去苛，则行在素霁威严，言且无验矣。此皆势有所未制，意有所未从，虽旋於德音，足慰来苏之望，而稽诸事实，未符悔祸之诚。且动人以言者，其感不深；动人以行者，其应必速。盖以言因事而易发，行违欲而难成，易发故有所未孚，难成故无思不服。今陛下将欲平祸乱，拯阽危，恤黎，安反侧，既未有息人之实，又乏於施惠之资，唯当违欲以行已所难，布诚以除人所病，乃可以彰追咎之意，副惟新之言。若犹不然，未见其可。顷者窃闻舆议，颇究群情，四方则患於中外意乖，百辟又患於君臣道隔，郡国之志，不达於朝廷；朝廷之诚，不升於轩陛。上泽阙於下布，下情壅於上闻，实事不必知，知事不必实，上下否隔於其际，真伪杂糅於其间，聚怨嚣嚣，腾谤籍籍，欲无疑阻，其可得乎？物论则然，人心可见。盖谓含宏听纳，是圣主之所难；郁抑猜嫌，是众情之所病。伏惟陛下神无滞用，鉴必穷微，愈其病而易其难，如淬锋溃疣，决防注水耳。可以崇德美，可以济艰难，陛下何虑不行，而直为此懔懔也。臣谓宜因文武群官入参之日，陛下特加延接，亲与叙言，备询祸乱之由，明示咎悔之意，各使极言得失，仍令一一面陈。军务之际，到即引对，不拘时限，用表忧勤。周公勤握吐餐，而天下归心则此义也。又当假之优礼，悦以温颜。言切而理惬者，必赏导以尽其情；识寡而辞拙者，亦容恕以嘉其意。有谏诤无隐者，愿陛下叶成汤改过之美，[B14A]其直而勿吝其非；有谋猷可用者，愿陛下体大禹拜言之诚，奖其能而亟行其策。至於匹夫片善，采录下遗，庶士传言，听纳无倦。是乃总天下之智以助聪明，顺天下之心以施教令，则君臣同志，何有不从，远迩归心，孰与为乱？化疑梗为合，易怨谤为讴歌，浃辰之间，可使丕变。陛下傥行之不厌，用之得中，从义如转圜，进善如不及，推广此道，足致和平，其於昭德，塞违，恐不止当今所急也。虑有愚而近道，事有要而似迂，冀垂睿思，反覆详览，必或无足观采，舍弃非遥。谨奏。
    ○奉天论前所答奏未施行状
    臣某言：贼Г逋诛，尚穴宫禁。陛下思念宗庙，痛伤黎元，仁孝交感，至於愤激，猥以急务，下询微臣。臣虽鄙懦，尊慕仁义，荷陛下知巳之遇，感陛下思理之诚，愚衷所怀，承问辄发。不以浅深自揆，不以喜怒上虞，诚缺於周防承顺之规，是亦忠於陛下一至之分也。前奉诏问，寻具上陈，请延群臣，稍与亲接，广咨访之路，开谏诤之门，通壅郁之情，宏采拔之道。自献答奏，迨兹弥旬，不闻施行，不赐酬诘，未审宸旨，以为何如？昧於忖量，但务竭尽，恐由辞理蹇拙，不能畅达事情，忄娄忄娄血诚，敢愿披沥，频烦黩冒，岂不惭惶，盖犬马感恩思效之心，卷卷而不能自止者也，
    臣闻立国之本，在乎得众，得众之要，在乎见情。故仲尼以谓人情者圣王之田，言理道所由生也。是则时之否泰，事之损益，万化所系，必因人情。情有通塞，故否泰生；情有厚薄，故损益生。通天下之情者，莫智於圣人，尽圣人之心者，莫深於《易》象。其别卦也，乾下坤上则曰泰，坤下乾上则曰否；其取象也，损上益下则曰益，损下益上则为损。乾为天为君，坤为地为臣。天在下而地处上，於位乖矣，而反谓之泰者，上下交故也。君在上而臣处下，於义顺矣，而反谓之否者，上下不交故也。气不交则庶物不育，情不交则万邦不和。天气下降，地气上腾，然後岁功成；君泽下流，臣诚上达，然後理道立。损益之义，亦犹是焉。上约巳而裕於人，人必悦而奉上矣，岂不谓之益乎！上蔑人而肆诸巳，人必怨而叛上矣，岂不谓之损乎！然则上下交而泰，不交而否，自损者人益，自益者人损，情之得失，岂容易哉。故喻君为舟，喻人为水，水能载舟，亦能覆舟。舟即君道，水即人情。舟顺水之道乃浮，违则没；君得人之情乃固，失则危。是以古先圣王之居人上也，必以其心从天下之心，而不敢以天下之人从其欲。乃至“兢兢业业，一日二日万几”。夫几者，事之微也，以圣人之德，天子之尊，且犹慎事之微，乃至一日万虑，岂不以居上接下，惧失其情欤！《书》曰：“人心惟危，道心惟微。”微则万几之虑，不得不精也；危则覆舟之戒，不得不畏也。夫揆物以意，宣意以言，言或是非，莫若考於有迹，迹或成败，莫若验於已行。自昔王业盛衰君道得失，史册尽在，粲然可徵。与众同欲靡不兴，违众自用靡不废，从善纳谏靡不固，远贤耻过靡不危。故《诗》、《书》称尧德，则曰：“稽於众，舍巳从人。”数舜之功，则曰：“明四目，达四聪。”言务同欲也。序禹之所由兴，则曰：“益赞於禹”，“禹拜昌言”。述汤之所以王，则曰：“用人惟已，改过不吝。”言能纳谏也。歌文王作周，则曰：“济济多士，文王以宁。”美武王克殷，则曰：“乱臣十人，同心同德。”言皆从善也。尧舜禹汤文武，此六君者，天下之盛王也，莫不从谏以辅德，询众以成功。是则德益盛者虑益微，功愈高者意愈下。及代之衰也，则道亦反焉。故《书》曰：“纣有亿兆夷人，离心离德。”言违众也。《诗》曰：“汝い于中国，敛怨以为德。不明尔德，时无背无侧；尔德不明，以无陪无卿。”又曰：“虽无老成人，尚有典刑。曾是莫听，大命以倾。”言远贤也。《书》曰：“谓人莫已若者亡。”《诗》曰：“惟彼不慎，自独俾臧。自有肺肠，俾人卒狂。”言自用也。前史数桀纣之恶曰：“强足以拒谏，辩足以饰非。”言耻过也。考得失於巳行之迹，鉴盛衰於巳验之符，孰失道而不衰，执得理而不盛，报应以类，影响不差，胡可不则而象之，敬而畏之乎！
    粤自秦汉，暨於周隋，其间半历干祀，代兴者非一姓，继覆者非一君，虽所遇殊时，所为异迹，然失众必败，得众必成，与尧舜禹汤同务者必兴，与桀纣幽厉同趣者必覆，全失众则全败，全得众则全成，多同於善则功多，甚同於恶则祸甚。善恶从类，端如贯珠，成败象行，明若观火，此历代之元龟也。尚恐议者曰：“时异事异”，臣请复为陛下粗举近效之尤章章者以辩焉。
    太宗文皇帝以天纵之才，有神器之重，武定祸乱，文致太平，威行如雷霆，明照侔日月，英略施於百务，圣功被於九歌，固非庶品之所度量，常情之所钻仰。然犹兢兢畏慎，惧失人心，每戒臣下献规，恒以危亡为虑。夙兴听理，日旰忘劳，公卿迭趋，庭奏庶务，评议得失，与众共之，下无滞情，上无私断。退朝之暇，宴接侍臣，谘访谋猷，询求过阙，或论往古成败，或问人间事情。每言及暗主乱朝，则省惧自戒；言及贤君理代，则企竦思齐；言及稼穑艰难，则上下相匡，务遵勤俭；言及闾阎疾苦，则君臣同虑，议息征徭。懋德惩违，触类滋长，尚恐过言谬举，既往难追。每召宰相平章，必遣谏官俱入，小有颇失，随即箴规，得一善必遽命甄升，听一谏必明加[B14A]锡。故得时无阙事，人乐输诚。又引文学之流，更直宿於内署，或讲求典礼，或讽诵诗书，每至夜分，情忘厌倦。夫以太宗之德美，贞观之理安，且犹务得人心，其勤若此，是则人心之於理道，可一日而不接乎？
    高宗始年，亦亲听纳，故当时翕然归美，以为有贞观之风。兼赖遗泽在人，先范垂裕，幸无改作，俗以阜康，数十年间，天下无事。承平之业滋久，倦勤之意颇彰，燕居益深，接下弥简，前哲之耿光浸远，中宫之威柄潜移。卒有嗣圣临朝，天授革命。岂不以经邦之道，阙畴咨於大猷，宴安之怀，溺偏信於近狎。驯致祸变几将倾邦，虽乱匪自他，然其失一也。弊俗一靡，馀风遂流，讫神龙景□之间，皆嬖幸乱朝，聪明不达。
    元宗躬定大难，手振宏纲，开怀纳忠，克巳从谏，尊用旧老，采拔群材，大臣不敢壅下情，私昵不敢干公议，朝清道泰，垂三十年。谓化已行，谓安可保，耳目之娱渐广，忧勤之志稍衰，侈心一萌，邪道并进。贪权窃柄者则曰：“德如尧舜矣，焉用劳神？”承意趣媚者则曰：“时巳太平矣，胡不为乐？”有深谋远虑者，谓之迂诞惊众；有谠言切谏者，谓之诽谤邀名。至尊收视於穆清，上宰养威於廊庙，议曹以颂美为奉职，法吏以识旨为当官，司府以厚敛为公忠，权门以多赂为问望。外宠持窃国之势，内宠擅回天之谣，祸机炽然，焰焰滋甚，举天下如居积薪之上，人人惧焚，而朝廷相蒙，曾莫之省，日务游宴，方谓有无疆之休。大盗一兴，至今为梗，岂不以忽於戒备，逸於居安，惮忠鲠之怫心，甘谀诈之从欲，渐渍不闻其失，以至於大失者乎！
    肃宗惩致寇之由，蕴拨乱之略，虚受广纳，同符乎太宗，招延询谋，辍食废寝洞启诚腑，推心与人，豁披胸襟，忘巳应物。故得来苏之望允塞，配天之业勃兴。
    先皇帝继守恭勤，而益之以和惠。惠则有感，和则有亲，虽时继艰屯，而众不离析。理尚宽大，务因循而重作为。然於紫宸听朝，常限三人奏事，亦宣谕德令，课责侍臣，或赏其尽规，或让以容默。性本仁恕，事多含宏，谏虽未从，且不深忤，情苟有阻，终获上通。故君臣相安，而人亦小息。
    陛下英姿逸辩，迈绝人伦，武略雄图，牢笼物表。愤习俗以妨理，任削平而在躬，以明威照临，以严法制断，流弊日久，浚恒太深。远者惊疑而阻命，逃死之乱作；近者畏慑而偷容，避罪之态生。君臣意乖，上下情隔。君务致理，而下防诛夷；臣将纳忠，又上虑欺诞。故睿诚不布於群物，物情不达於睿聪。臣於往年，曾任御史，获奉朝谒，仅欲半年。陛下严邃高居，未尝降旨临问，群臣趋退，亦不列事奏陈。轩墀之间，且未相谕，宇宙之广，何由自通。虽复例对使臣，别延宰辅既殊师锡，且异公言。未行者则戒以枢密勿论，巳行者又谓之遂事不谏，渐生拘碍，动涉猜嫌。由是人各隐情，以言为讳。至於变乱将起，亿兆同忧独陛下恬然不知，方谓太平可致。陛下以今日之所睹，验往时之所闻，孰真孰虚，何得何失，则事之通塞，备详之矣，人之情伪，尽知之矣。
    列圣升降之效，历历如彼，当今理乱之由，昭昭如此。未有不兴於得众，殆於失人；裕於佥谐，蔽於偏信；济美因乎纳谏，亏德由乎自贤；善始本乎忧勤，失全萌乎安泰。今陛下将欲悔祸徼福，去危从安，若不循太宗创业之规袭肃宗中兴之理，鉴天宝致乱之所以，惩今者迁幸之所由，则何以孚圣怀，彰令问，新远迩之听，归反侧之心乎！前承德音，访及庸鄙，敢缘私议，辄以献闻。自尔已来，反覆千虑，愚智有分，信非可移。至今拳拳，犹滞所见，不胜愚诚恳款，谨复布露以闻。臣某惶怖死罪，谨言。
    ○奉天请数对群臣兼许令论事状
    朝隐奉宣圣旨：“频览卿表状，劝朕数对群臣，兼许令论事，辞理恳切，深表尽忠。朕本心甚好推诚，亦能纳谏，亻且缘上封事及奏对者，少有忠良，多是论人长短，或探朕意旨。朕虽不脘谗谮，出外即谩生是非，以为威福。朕往日将谓君臣一体，都不是防，缘推诚信不疑，多被奸人卖弄。今所致患害，朕思亦无他故，却是失在推诚。又谏官论事，少能慎密，例自矜，归过於朕，以自取名。朕从即位以来，见奏对论事者甚多，大抵皆是雷同，道听涂说，试加质问，即便辞穷。若有奇才异能，在朕岂惜拔擢。朕见从前已来，事氐如此，所以近来不多取次对人，亦不是倦於接纳，卿宜深悉此意者。”
    圣德广大，如天包容，俯矜狂愚，仍赐奖谕，嘉臣以恳切，目臣以尽忠，虽甚庸驽，实怀感励。夫知无不言之谓尽，事君以义之谓忠，臣之夙心，久以自誓，以此为奉上之道，以此为报主之资。幸逢休明，获展诚愿，既免罪戾，又蒙[B14A]称，庶奉周旋，不敢失坠。傥陛下广推此道，旋及万方，咸奖直以矜愚，各录长而舍短，人之欲善，谁不知臣。自然圣德益彰，群心尽达，愚衷恳恳，实在於斯。睿眷特深，缕宣密旨，备该物理，曲尽人情，其於虑远防微，固非常识所逮。然臣窃谓天之道，与天同方，天不以地有恶木而废发生，天子不以时有小人而废听纳。帝王之盛，莫盛於尧，虽四凶在朝，而佥议靡辍。故曰“惟天为大，惟尧则之。”是知人有邪直贤愚，在处之各得其所而已，必不可以忠良者少，而阙於询谋献纳之道也。昔人有因噎而废食者，又有惧溺而自沉者，其为矫枉防患之虑，岂不过哉。愿陛下取鉴於兹，勿以小虞而妨大道也。臣闻人之所助在乎信，信之所立由乎诚。守诚於中，然後俾众无惑；存信於已，可以教人不欺。唯信与诚，有补无失。一不诚则心莫之保，一不信则言莫之行。故圣人重焉，以为食可去而信不可失也。又曰“诚者物之终始，不诚无物。”物者事也，言不诚则无复有事矣。匹夫不诚，无复有事，况王者赖人之诚以自固，而可不诚於人乎？陛下所谓失於诚信以致患害者，臣窃以斯言为过矣。孔子曰：“可与言而不与之言，失人；不可与言而与之言，失言。智者不失人，亦不失言。”由此论之，陛下可审其所言，而不可不慎；信其所兴，而不可不诚。海禽至微，犹识情伪，含灵之类，固必难诬。前志所谓众庶者至愚而神，盖以蚩蚩之徒，或昏或鄙，此其似於愚也。然而上之得失靡不辨，上之好恶靡不知，上之所秘，靡不传，上之所为靡不效，此其类於神也。故驭之以智则人诈，示之以疑则人偷，接不以礼，则徇义之意轻，抚不以恩，则效忠之情薄。上行之则下从之，上施之则下报之，若响应声，若影从表。表枉则影曲，声淫则响邪，怀鄙诈而求颜色之不形，颜色形而求观者之不辨，观者辨而求众庶之不惑，众庶惑而求叛乱之不生，自古及今，未之得也。故“唯天下至诚，为能尽其性；能尽其性，则能尽人之性。”若不尽於已而望尽於人，众必绐而不从矣；不诚於前而曰诚於後；众必疑而不信矣。今方岳有不诚於国者，陛下则兴师以伐之，臣庶有亏信於上者，陛下则出令以诛之。有司顺命诛伐而不敢纵舍者，盖以陛下之所有，责彼之所无故也。向若陛下不识於物，不信於人，人将有辞，何以致讨？是知诚信之道，不可斯须去身，愿陛下慎守而行之有加，恐非所以为悔者也。臣闻《春秋传》曰：“人谁无过，过而能改，善莫大焉。”《易》曰：“日新之谓盛德。”《礼记》曰：“德日新，日日新，又日新。”《商书》仲虺述成汤之德曰：“用人惟已，改过不吝。”《周诗》吉甫美宣王之功曰：“衮职有阙，惟仲山甫补之。”夫《礼》、《易》、《春秋》，百代不刊之典也，皆不以无过为美，而谓大善盛德，在於改过日新。成汤圣君也，仲虺圣辅也，以圣辅而赞扬圣君，不称其无过；而称其改过，周宣中兴之贤主也，吉甫文武之贤臣也，以贤臣而歌诵贤主，不美其无阙，而美其补阙。是则圣贤之意，较然著明，唯以改过为能，不以无过为贵。盖谓人之行巳，必有过差，上智下愚，俱所不免。智者改过而迁善，愚者耻过而遂非，迁善则其德日新，是为君子；遂非则其恶弥积，斯谓小人。故闻义能徙者，常情之所难，从谏勿弗者，圣人之所尚。至於赞扬君德，歌述主功，或以改过不吝为言，或以有阙能补为美。中古巳降，淳风浸微，臣既尚谀，君亦自圣。掩盛德而行小道，於是有入则造膝，出则诡辞之态兴矣。奸由此滋，善由此沮，帝王之意由此惑，谮臣之罪由此生，媚道一行，为害斯甚。
    太宗文皇帝挺秀干古，清明在躬，再恢圣谟，一流汉弊，以虚受为理本，以直言为国华。有面折廷争者，必为霁雷霆之威，而明言将纳；有上封献议者，必为黜心意之欲，而手敕[B14A]扬。故得有过必知，知而必改，存致雍熙之化，没齐尧舜之名。向若太宗徇中主之常情，滞习俗之凡见，闻过则羞巳之短，纳谏又畏人之知，虽有求理之心，必无济代之效，虽有悔过之意，必无从谏之名。此则听纳之实不殊，隐见之情小异，其於损益之际，已有若此相悬，又况不及中才，师心自用，肆于人上，以遂非拒谏，孰有不危者乎！且以太宗有经纬天地之文，有底定祸乱之武，有躬行仁义之德，有致理太平之功，其为休烈耿光，可谓盛极矣。然而人到于今称咏，以为道冠前古，泽被无穷者，则从谏改过为其首焉。是知谏而能从，过而能改，帝王之美，莫大於斯。陛下所谓“谏官论事，少能慎密，例自矜，归过於朕”者，臣以为不密自矜，信非忠厚，其於圣德，固亦无亏。陛下若纳谏不违，则传之适足增美；陛下若违谏不纳，又安能禁之勿传。伏愿以贞观故事为楷模，使太宗风烈，重光於圣代，恐不可谓此为归过，而阻绝直言之路也。臣闻虞舜察迩言，故能成圣化；晋文听舆诵，故能恢霸功。《大雅》有“询于刍荛”之言，《洪范》有“谋及庶人”之义。是则圣贤为理，务询众心，不敢忽细微，不敢侮鳏寡。侈言无验不必用，质言当理不必违，逊于志者不必然，逆于心者不必否，异于人者不必是，同于众者不必非，辞拙而效速者不必愚，言甘而利重者不必智。是皆考之以实，虑之以终，其用无他，唯善所在，则可以尽天下之理，见天下之心。夫人之常情，罕能无惑，大抵蔽於所信，阻於所疑，忽於所轻，溺於所欲。信既偏则听言而不考其实，由是有过当之言；疑既甚则虽实而不听其言，於是有失实之听；轻其人则遗其可重之事，欲其事则存其可弃之人。斯并苟纵私怀，不稽皇极，于以亏天下之理，于以失天下之心。故常情之所轻，乃圣人之所重，图远者先验於近，务大者必慎於微，将在博采而审用其中，固不在慕高而好异也。
    陛下所谓“比见奏对论事，皆是雷同道听涂说”者，臣窃以众多之议，足见人情，必有可行，亦有可畏，恐不宜一轻侮，而莫之省纳也。陛下又谓试加质问，即便“辞穷”者，臣窃以陛下虽穷其辞，而未尽其理，能服其口，而未服其心。何以知其然？臣每读史书，见乱多理少，因怀感叹，尝试思之。窃谓为下者莫不愿忠，为上者莫不求理，然而下每苦上之不理，上每苦下之不忠，若是者何？两情不通故也。下之情莫不愿达於上，上之情莫不求知於下。然而下恒苦上之难达，上恒苦下之难知，若是者何？九弊不去故也。所谓九弊者，上有其六，而下有其三。好胜人，耻闻过，骋辩给，眩聪明，厉威严，恣︹愎：此六者，君上之弊也。谄谀，顾望，畏懦：此三者，牙下之弊也。上好胜，必甘於佞辞；上耻过，必忌於直谏。如是则下之谄谀者顺旨，而忠实之语不闻矣。上骋辩，必剿说而折人以言；上眩明，必臆度而虞人以诈。如是则下之顾望者自便，而切磨之辞不尽矣。上厉威，必不能降情以接物；上恣愎，必不能引咎以受规。如是则下之畏懦者避辜，而情理之说不申矣。夫以区域之广大，生灵之众多，宫阙之重深，高卑之限隔，自黎献而上，获睹至尊之光景者，逾亿兆而无一焉。就获睹之中，得接言议者，又千万无一；幸而得接者，犹有九弊居其间，则上下之情，所通鲜矣。上情不通於下则人惑，下情不通於上则君疑，疑则不纳其诚，惑则不从其令。诚而不见纳，则应之以悖；令而不见从，则加之以刑。下悖上刑，不败何待？是使乱多理少，从古以然。考其初心，不必淫暴，亦在乎两情相阻，驯致其失，以至于艰难者焉。昔龙逢诛而夏亡，比干剖而殷灭，宫奇去而虞败，屈原放而楚衰。臣谓夏殷虞楚之君，若知四子之尽忠，必不剿弃，若知四子之可用，必不违拒。所以至於忍害而舍绝者，盖谓其言不足行，心不足保故也。四子既去，四君亦危，然则言之固难，听亦不易。赵武呐呐而为晋贤臣，绛侯木讷而为汉元辅。公孙宏上书论事，帝使难宏以十策，宏不得其一，及为宰相，卒有能名。周昌进谏其君，病吃不能对诏，乃曰：“臣口虽不能言，心知其不可。”然则口给者，事或非信；辞屈者理或未穷。人之难知，尧舜所病，胡可以一酬一诘，而谓尽其能哉？以此察天下之情，固多失实；以此轻天下之士，必有遗才。臣是以窃虑陛下虽穷其辞，而未穷其理；能服其口，而未服其心。良有以也。
    古之王者，明四目，达四聪，盖欲幽抑之必通，且求闻已之过也。垂旒於前，︻纩於侧，盖恶视听之太察，唯恐彰人之非也。降及末代，则反於斯。聪明不务通物情，视听祗以伺罪衅，与众违欲，与道乖方，於是相尚以言，相示以智，相冒以诈，而君臣之义薄矣。以陛下性含仁圣，意务雍熙，而使至道未孚，臣窃为陛下怀愧於前哲也。古人所以有耻君不如尧舜者，故亦以是为心乎？夫欲理天下，而不务於得人心，则天下固不可理矣。务得人心，而不勤於接下，则人心固不可得矣。务勤接下，而不辨君子小人，则下固不可接矣。务辨君子小人，而恶其言过，悦其顺巳，则君子小人固不可辨矣。趣和求媚，人之甚利存焉；犯颜取怨，人之甚害存焉。居上者易其害而以美利利之，犹惧忠，告之不{艹既}，况有疏隔而勿接，又有猜忌而加损者乎。天生人，本以为国，人之有口，不能无言，人之有心，不能无欲。言不宣於上，则怨ゥ於下；欲不归於善，则凑集於邪。圣人知众之不可以力制也，故植谤木，陈谏鼓，列争臣之位，置采诗之官，以宣其言。尊礼义，安诚信，厚贤能之赏，广功利之途，以归其欲。使上不至於亢，下不至於穷，则人心安得而离，乱兆何从而起？古之无为而理者，其率由此欤！苟有理之之意，而不知其方，苟知其方而心守不壹，则得失相半，天下之理乱，未可知也。其又违道以师心，弃人而任已，谓欲可逞，谓众可诬，谓专断无伤，谓询谋无益，谓谀说为忠顺，谓献替为妄愚，谓进善为比周，谓嫉恶为嫌忌，谓多疑为御下之术，谓深察为照物之明，理道全乖，国家之颠危，可立待也。
    理乱之戒，前哲备言之矣；安危之效，历代尝试之矣。旧典尽在，殷鉴足徵，其於措置施为，在陛下明识所择耳。伏愿广接下之道，开奖善之门，宏纳谏之怀，励推诚之美。其接下也，待之以礼，煦之以和，虚心以尽其言，端意以详其理，不御人以给，不自眩以明，不以先觉为能，不以臆，度为智，不形好恶以招谄，不大声色以示威。如权衡之悬，不作其轻重，故轻重自辨，无从而诈也。如水镜之设，无意於妍蚩，而妍蚩自彰，莫得而怨也。有犯颜谠直者，奖而亲之；有利口谗佞者，疏而斥之。自然物无壅情，言不苟进，君子之道浸长，小人之态日消，何忧乎少忠良，何有乎作威福，何患乎妄说是非？如此，则接下之要备矣。其奖善也，求之若不及，用之惧不周，如梓人之任材，曲直当分；如沧海之归水，洪涓必容。能小事则处之以小官，立大劳则报之以大利，不忌怨，不避亲，不抉瑕，不求备，不以人废举，不以已格人。闻其才必试以事，能其事乃进以班，自然无不用之才，亦无不实之举。如此则奖善之道得矣。其纳谏也，以补过为心，以求过为急，以能改其过为善，以得闻其过为明。故谏者多，表我之能好；谏者直，示我之能贤；谏者之狂诬，明我之能恕；谏者之漏泄，彰我之能从。有一于斯，皆为盛德。是则人君之与谏者交相益之道也。谏者有爵赏之利，君亦有理安之利；谏者得献替之名，君亦得采纳之名。然犹谏者有失中，而君无不美。唯恐谠言之不切，天下之不闻，如此，则纳谏之德光矣。其推诚也，在彰信，在任人。彰信不务於尽言，所贵乎出言则可复；任人不可以无择，所贵乎已择则不疑。言而必诚，然後可求人之听命；任而勿贰，然後可责人之成功。诚信一亏，则百事无不纰缪；疑贰一起，则群下莫不忧虞。是故言或乖宜，可引过以改其言，而不可苟也；任或乖当，可求贤以代其任，而不可疑也。如此则推诚之义孚矣。微臣所以屡屡尘黩而不能自抑者，盖以陛下有拯乱之志，而多难未平；有务理之诚，而庶绩未；有尧舜聪明之德，而未光宅於天下；有覆载含宏之量，而未翕受於众情。故臣每中夜静思，无不窃叹而深惜也。向若陛下有其位而无必行之志，有其志而无可致之资，则臣固已从俗浮沉，何苦而汲汲如是。惟陛下详省所阙，亟行所宜，归天下之心济中兴之业，此臣之愿也，亿兆之福也，宗社无疆之休也。谨奏。
    ●卷四百六十九
    ☆陆贽（十）
    ○奉天论尊号加字状
    右。冀宁奉宣圣旨：“往年百官请上尊号曰圣神文武皇帝。今缘经此寇难，诸事并宜改变，众议欲得於朕旧号之中，更加一两字，卿宜商量事体稳便得否者。”
    伏以睿德神功，参天配地，巍巍荡荡，无得而名。臣子之心，务崇美号，虽或增累盈百，犹恐称述未周。陛下既越常情，俯稽至理，愚衷未谕，安敢不言。窃以尊号之兴，本非古制，行於安泰之日，已累谦冲；袭乎丧乱之时，尤伤事体。今者銮舆播越，未复宫闱，宗┙震惊，尚愆祀，中区多梗，大憝犹存，此乃人情向背之秋，天意去就之际。陛下诚宜深自惩励，以收揽群心，痛自贬损，以答谢灵谴，岂可近从末议，重益美名，既亏追咎之诚，必累中兴之业，以臣庸蔽，未见其宜。乞更详意思，不为凶孽所幸，此臣之至愿也。谨奏。
    ○重论尊号状
    右。冀宁奉宣圣旨：“卿所商量加尊号事，虽则理体甚切，然时运必须小有改变，亦不可执滞不信。卿宜为朕更审思量，应亦无妨者。”
    臣闻德合天者谓之皇，德合地者谓之帝，德合人者谓之王。父天母地以养人理物各得其宜者，谓之天子。是皆至尊之殊号，极美之大名，虽欲变更，无逾於此。故伏羲神农黄帝尧舜，自生人已来，君德之最神圣者，天下尊之美之，亦已至矣。而其指以为号者，或曰皇，或曰帝，唯目一字，且犹不兼。禹汤继兴，莫匪大圣，尚自菲薄，降号为王。嬴泰德衰於殷周，而名窃於羲，兼皇与帝，始总称之。流及後代，昏僻之君，乃有圣刘天元之号。是知人主轻重，不在名称。崇其号，无补於徽猷，损其名不伤於德美。然而损之有谦光稽古之善，崇之获矜能纳讠之讥，得失不侔，居然可辩。况今时遭屯否，事属艰难，尤宜惧思，以自贬抑。必也俯稽术数，须有变更，与其增美称而失人心，不若黜旧号以祗天戒。天时人事，理必相扶，人既好谦，天亦助顺。陛下诚能断自宸鉴，涣发德音，引咎降名，深自克责，惟谦与顺，一举而二美从之。外可以收物情，内可以应元运，上可以高德於古，下可以垂法於无穷。兴废典，矫旧失，至明也；损虚饰，收美利，大智也。前圣之所以永保鸿名，常为称首者，达於兹义而已矣。陛下何吝而不革，反欲加冗号以受实患哉？元元《道德经》曰：“王侯自谓孤、寡、不谷，以贱为本也。”周襄王遭乱出居于郑，告于诸侯曰：“不不德，鄙在郑地。”《春秋》礼之，以其能降名也。汉光武诏令上书者不得言圣，史册称之，以其能损已也。臣顾以贱微，获承访议，伊尹耻其君不如尧舜，臣亦耻之。是以诚发於中，不复防虑忌讳，赦其愚而鉴其理，惟明主行焉。谨奏。
    ○奏天论赦书事条状
    右。隐朝奉宣圣旨，并以中书所撰赦文示臣，令臣审看可否。“如有须改张处，及事宜不尽，条录奏来者”。
    臣谨如诏旨，详省再三，犹惧所见不周，兼与诸学士等参考得失。佥以为纲条粗举，文理亦通，事多循常，辞不失旧，用於平昔，颇亦可行，旋之当今，则恐未称。何则？履非常之危者，不可以常道安；解非常之纷者，不可以常语谕。自陛下嗣承大宝，志壹中区，穷用甲兵，竭取财赋。庶未达於暂劳之旨，而怨咨已深；昊穹不假以悔祸之期，而患难继起。复以刑谪太峻，禁防伤严，上下不亲，情志多壅。乃至变生都辇，盗据宫闱，九庙鞠陷於匪人，六师出次於郊邑，奔逼忧厄，言之痛心，自古祸乱所锺，罕有若此之暴。今重围虽解，逋寇尚存，裂土假王者四凶，滔天僭帝者二竖，又有顾瞻怀贰，叛援党奸，其流实繁，不可悉数。皇舆未复，国柄未归，劳者未获休，功者未及赏，困穷者未暇恤，滞抑者未克伸，将欲纾多难而收群心，唯在赦令诚言而已。安危所属，其可忽诸！动人以言，所感已浅，言又不切，人谁肯怀？昔成汤遇灾而祷于桑野，躬自髡剔以为牺牲。古人所谓割宜及肤，翦爪宜侵体，良以诚不至者物不感，损不极者益不臻。今兹德音，亦类於是，悔过之意，得不深，引咎之辞，不得不尽，招延不可以不广，润泽不可以不宏，宣畅郁堙，不可不洞开襟抱，洗刷疵垢，不可荡去瘢痕，使天下闻之，廓然一变，若披重昏而睹朗曜，人人得其所欲，则何有不从者乎？应须改革事条，谨具别状同进，除此之外，尚有所虞。窃以知过非难，改过为难；言善非难，行善为难。假使赦文至精，止於知过言善，犹愿圣虑，更思所难。《易》曰：“圣人感人心而天下和平。”夫感者，诚发於心，而形於事，人或未谕，而宣之以言，言必顾心，心必副事，三者符合，不相越逾，本於至诚，乃可求盛。事或未致，则如勿言，一亏其诚，终莫之信。伏惟陛下先断厥志，乃施於辞，其可行而宣之，其不可者措之，无苟於言，以重其悔，言克诚而人心必感，人心既感而天下必平。事何可不详，言何可不务？罄输愚恳，伏听圣裁。谨奏。
    ○奉天论拟与翰林学士改转状
    右。冀宁奉宣敕旨：“卿及诸学士名衔，宜并钞录进来。”冀宁又向臣说云，圣意以臣等自到奏天，书诏填委，欲与改转，以奖勤劳者。
    承命竦恧，顾惭非宜，进退徨，不知所措。臣谬以儒学，选居翰林，虽职异︳谋，而恩参近侍。当陛下用兵之会，乏决胜之筹；从陛下避狄之游，磨创见奇之计。见危阙授命之节，知难无伏死之争，事君大猷，臣则皆旷，屑屑供职，曾何足云。夫君之有臣，以济理也，理不失道，乱何由生？乱之浸兴，由理乖也；君之及难，实臣罪也。是以主忧则臣辱，主辱则臣死。今陛下躬罹逼胁，露处郊畿，园庙震惊，斯谓辱矣。寇雠密迩，亦云忧矣。臣窃谓凡今在位，任重者其罪大，职近者其责深。臣之职司，颇亦为近，是宜当责，安可增荣？又闻初到奉天，已颁诏命，应是扈从将吏，一例并加两阶。今若翰林之中，独蒙改转，乃是行赏不类，命官以私。录微劳则臣等迁位过优，劝来者则从官加阶太薄。先後失次，轻重不伦，凡百具寮，谁不解体。夫行罚先贵近而後卑远，则令不犯；行赏先卑远而後贵近，则功不遗。至如徇主忘家，固是臣子常分，追陪辇跸，曷足甄称。陛下必以朝官之中，有来有否，事须旌别，以儆不从，则望先录大劳，次遍群品，然後以例均被，臣亦何敢独辞。殊渥曲临，实伤大体，不任惧之至，谨奉状以闻。谨奏。
    ○奉天请罢琼林大盈二库状
    右。臣闻“作法於凉，其弊犹贪；作法於贪，弊将安救”？示人以义，其患犹私；示人以私，患必难弭。故圣人之立教也，贱货而尊让，远利而尚廉。天子不问有无，诸侯不言多少，百乘之室，不畜聚敛之臣。夫岂皆能忘其欲贿之心哉？诚惧贿之生人心而开祸端，伤风教而乱邦家耳。是以务鸠敛而厚其帑椟之积者，匹夫之富也；务散发而收其兆庶之心者，天子之富也。天子所作，与天同方，生之长之，而不恃其为；成之收之，而不私其有。付物以道，混然忘情，取之不为贪，散之不为费，以言乎体则博大，以言乎术则精微。亦何必挠废公方，崇聚私货，降至尊而代有司之守，辱万乘以效匹夫之藏。亏法失人，诱奸聚怨，以斯制事，岂不过哉！今之琼林、大盈，自古悉无其制，传诸耆旧之说，皆云创自开元。贵臣贪权，饰巧求媚，乃言“郡邑贡赋所用，盍各区分？税赋当委之有司，以给经用，贡献宜归乎天子，以奉私求。”元宗悦之，新是二库。荡心侈欲，萌柢於兹。迨乎失邦，终以饵寇。《记》曰：“货悖而入，必悖而出。”岂非其明效欤！陛下嗣位之初，务遵理道，敦行约俭，斥远贪饕。虽内库旧藏，未归太府，而诸方曲献，不入禁闱，清风肃然，海内丕变。议者咸谓汉文却马，晋武焚裘之事，复见於当今矣。近以寇逆乱常，銮舆外幸，既属忧危之运，宜增儆励之诚。臣昨奉使军营，出游行殿，忽睹右廊之下，榜列二库之名，惧然若惊，不识所以。何则？天衢尚梗，师旅方殷，疮痛呻吟之声，噢咻未息，忠（一作辛）勤战守之效，赏赉未行，而诸道贡珍，遽私别库，万目所视，孰能忘怀。窃揣军情，或生觖望，试询候馆之吏，兼采道路之言，果如所虞，积憾已甚。或忿形谤ゥ，或鬼肆讴谣，颇含思乱之情，亦有悔忠之意。是知俗昏鄙，讥昧高卑，不可以尊极临，而可以诚义感。顷者六师初降，百物无储，外捍凶徒，内防危堞，昼夜不息，迨将五旬。冻馁交侵，死伤相枕，毕命同力，竟夷大艰。良以陛下不厚其身，不私其欲。绝甘以同卒伍，辍食以啖功劳。无猛制而人不携，怀所感也；无厚赏而人不怨，悉所无也。今攻围已解，衣食已丰，而谣ゥ方兴，军情稍阻。岂不以勇夫恒性，嗜货矜功，其患难既与之同忧，而好乐不与之同利，苟异恬默，能无怨咨？此理之常，固不足怪。《记》曰：“财散则民聚，财聚则民散。”岂非其殷鉴欤！众怒难任，蓄怨终泄，其患岂徒人散而已，亦将虑有构奸鼓乱，干纪而强取者焉。
    夫国家作事，以公共为心者，人必乐而从之，以私奉为心者，人必弗而叛之。故燕昭筑金台，天下称其贤；殷纣作玉杯，百代传其恶。盖为人与为已殊也。周文之囿百里，时患其尚小；齐宣之囿四十里，时病其太大：盖同利与专利异也。为人上者，当辨察兹理，洒濯其心，奉三无私，以壹有众。人或不率，於是用刑，然则宣其利而禁其私，天子所恃以理天下之具也。舍此不务，而壅利行私，欲人无贪不可得已。今兹二库，珍币所归，不领度支，是行私也。不给经费，非宣利也。物情离怨，不亦宜乎！智者因危而建安，明者矫失而成德。以陛下天姿英圣，傥加之见善必迁，是将化蓄怨为衔恩，反过差为至当，促殄遗孽，永垂鸿名，易如转规，指顾可致。然事有未可知者，但在陛下行与否耳。能则安，否则危；能则成德，否则失道。此乃必定之理也，愿陛下慎之惜之。陛下诚能近想重围之殷忧，追戒平居之专欲，器用取给，不在过丰，衣食所安，必以分下，凡在二库货贿，尽令出赐有功，坦然布怀，与众同欲。是後纳贡，必归有司，每获珍华，先给军赏。环异纤丽，一无上代，推赤心於其腹中，降殊恩於其望外。将卒慕陛下必信之赏，人思建功；兆庶悦陛下改过之诚，孰不归德。如此则乱必靖，贼必平，徐驾六龙，旋复都邑，兴行坠典，整缉棼纲，乘舆有旧仪，郡国有恒赋，天子之贵，岂当忧贫？是乃散其小储而成其大储也，损其小宝而固其大宝也，举一事而众美具，行之又何疑焉？吝少失多，廉贾不处，溺近迷远，中人所非。况乎大圣应机，固当不俟终日。不胜管窥愿效之至，谨陈冒以闻。谨奏。
    ○奉天论解萧复状
    右。冀宁奉宣圣旨：“缘国家赋税，多出江淮，既未收复京城，恐远路传说过甚，所以欲得遣一大臣，往彼宣慰，以安远近之情。初欲简择此使，并先共宰相商量，皆云萧复久任江外刺史，谙彼事宜，又就宰相之中，名望最重，令其往彼宣慰，人必望风悦服。其时萧复亦自见此商议，更无异同。朕犹不能自断，遂唤诸朝士般次对见，一一亲向说宣慰之意，问其稳便与否，皆云至要，并无异辞。朕所以更不疑惑，已与拜得发日。及其临行，从一等却论奏，欲得且留萧复。又频有朝官上封事，亦与从一等意同。朕忽见此翻覆非常怅恨，数日思量，不测其故。意者必是萧复计会，遣其论奏。萧复又有何事，苦欲得住？其意深不可会，卿比来谙此人性行否？兼与朕子细思料，若不肯去，其意何在者？”
    萧复往年曾任常州刺史，臣其时寄住常州，首尾二年，阅其理行。及到京邑，多与往来，岁月滋深，情意相得。复之志性，臣则备谙。本是贵门，又联戚属，痛自修励，慕为清贞，矫枉太深，时或过当。论经义则以守死善道，执心不回为本；议人物则以魏元忠、宋为师，已之所行，皆欲尽善。故涉好名之累，亦无应变之才，用虽不周，行则可保。至如二三爽德，翻覆挟奸，复之为人，必不至是。安有亲承计议，退自变渝，私诱官僚，曲令干说。是同儿戏，非近人情，虽甚狂愚，犹应不敢，若稍恭慎，固当不为。况乃见称名流，获践清贯，备股肱之任，承渥泽之私，何心何颜，忍至於此。假令萧复之意，或欲逗留，在於从一之徒，宁肯附会。臣缘自到行在，常居禁中，向外事情，视听都绝，忽承顾问，莫测端由。陛下必欲研穷斯理，不为难察。初举萧复充使，本是从一等商量；後请萧复不行，又是从一等论奏。一矛一，理必有归；或遣或留，意将安在？但垂睿诘，孰敢面谩？萧复若相属求，则从一等何容为隐；从一等傥自回互，则萧复不当受疑。陛下奚惮而不辩明，乃直为此怅恨也。夫明则罔惑，辩则罔冤惑莫甚於逆诈而不与明，冤莫痛於见疑而不获辩。是使情伪相糅，忠邪靡分，兹实居上御下之要枢，惟陛下留意幸察。谨奏。
    ○奉天荐袁高等状
    袁高、杨顼，（已上二人并曾任御史中丞）、裴（曾任金吾将军）、孙咸（曾任京兆少尹）、周皓（曾任丹延都团练观察使）、裴胄（曾任宣州刺史）、崔造、殷亮、李舟（以上并任郎官）、何士干、姚南仲、陆淳、沈既济（已上曾任补阙拾遗），右。臣近因奏对，言及任人，陛下累叹乏才，惘然忧见於色。臣退而思省，且喜且惭。所喜者，乐陛下急於求贤，明君致理之资也；所惭者耻近侍不能荐士，微臣窃位之罪也。辄自揣择，思举所知，犹惧鉴识不明，品藻非当，反覆参校，未果上闻。昨蒙宣示，中书进拟量移官，令臣审看可否者，因悟贬降之辈，其中甚有可称。臣以素所谙知，兼闻公议，此状之内，仅得十人；状所不该，又有三四。或因连累左黜，或遭谗忌外迁，互有行能，咸著名迹，置之清列，皆谓良材。若但准例量移，及令仍旧出守，固非陛下爱贤之意，亦乖海内望理之心。傥蒙特恩，追赴行在，试垂访接，必有可观。录用弃瑕，既符德号，振淹求旧，亦阐大猷。谨录荐陈，庶备采择。其馀差序远近，并具别状以闻。谨奏。
    ○奉天论李晟所管兵马状
    右。赃Г稽诛，保聚宫苑，势穷援绝，引日偷生。怀光总仗顺之师，乘制胜之气，鼓行芟翦，易若摧枯。而乃寇奔不追，师老不用，诸帅每欲进取，怀光辄沮其谋，据兹事情，殊不可解。陛下意在全後，委曲听从，观其所为，亦未知感。若不别务规略，渐相制持，唯以姑息求安，终恐变故难测。此诚事机危迫之秋也，固不可以寻常容易处之。今李晟奏请移军，适遇臣衔命宣慰怀光，偶论此事，臣遂讯问所宜。怀光乃云：“李晟既欲别行，某亦都不要藉。”臣犹虑有翻覆，因美其军盛强。怀光大自矜夸，转有轻晟之意。臣又从容问云：“昨发，行在之日，未知有此商量，今者从此却回，或恐圣旨顾问，事之可否？”决定何如，怀光已肆轻言，不可中变，遂云：“恩命许去，事亦无妨。”要约再三，非不详审，虽欲追悔，固难为辞。伏望即以李晟表出付中书，敕下依奏；别赐怀光手诏，示以移军事由。其手诏之大意云：“昨得李晟奏，请移军城东，以分贼势。朕缘未知利害，本欲委卿商量，适会陆贽从彼宣慰回，奏云见卿论叙军情，语及於此，仍言许去，事亦无妨。遂敕本军，允其所请，卿宜授以谋略，分路夹攻，务使叶齐克平寇孽。”如此则词婉而直，理顺而明，虽蓄异端，何由起怨。臣初奉使谕旨，本缘粮赐不均，偶属移军，事相谐会。又幸怀光诡对，且无阻绝之言，机宜合并，若有幽赞，一失其便，後悔何追！伏望圣聪，速垂裁断。谨奏。
    ○奉天奉李建徽杨惠元两节度兵马状
    右。怀光当管师徒，足以独制凶寇，逗留未进，抑有他由。所患太强，不资傍助。比者又遣李晟、李建徽、杨惠元三节度之众，附丽其营，无益成功，氐足生事。何则？四军接垒，群帅异心，论势力则悬绝高卑据，职名则不相统属。怀光轻晟等兵微位下，而忿其制不从心；晟等疑怀光养寇蓄奸，而怨其事多凌已。端居则互防飞谤，欲战则递恐分功。龃龉不和，嫌衅遂构，俾之同处，必不两全。强者恶积而後亡，弱者势危而先覆，覆亡之祸，翘足可期。旧寇未平，新患方起，忧叹危切，实堪疚心。太上消慝於未萌，其次救失於始兆，况乎事情已露，祸难垂成，委而不谋，何以宁乱？李晟见机处变，先请移军就东，建徽、惠元，势转孤弱，为其吞噬，理在必然。他日虽有良图，亦恐不能自拔，拯其其危，唯在此时。今因李晟愿行，便遣合军同往，托言晟兵素少，虑为贼Г所邀，藉此两军，迭为犄角，仍先谕旨，密使促装，诏书至营，即日进路。怀光意虽不欲，然亦计无所施，是谓先声（一作人）有夺人之心，疾雷不及掩耳者也。夫制军驭将，所贵见情，离合疾徐，各有宜适。当离者合之则召乱，当合者离之则寡功，当疾而徐则失机，当徐而疾则漏策。得其要，契其时，然後举无败谋，措无危势。今者屯兵而不肯为用，聚将而罔能叶心，自为鲸鲵，变在朝夕。留之不足以相制，徒长厉阶；析之各竞於擅能，或建勋绩。事有必应，断无可疑。解斗不可以不离，救焚不可以不疾，理尽於此，惟陛下图之。
    以前件事宜，臣昨晚自行营回面奉进止，以臣所商量，许李晟移就城东，灼然稳便。但虑怀光不免怅望，因此生词，转难调息，则不如不去，令臣更审细思量秦来者。臣以事机得失，所系安危，千虑百思，通夕忘寐。诚以贪因循而不能矫失者，终有大患；处О而不思出险者，必无久安。罄东刍荛，惟所省择。谨奏。
    ○驾幸梁州论进献瓜果人拟官状
    右。钦溆奉宣圣旨：“自发洋州已来，累路百姓进献果子胡瓜等，虽甚微细，且有此心，今拟各与散试官，卿宜商量可否者。”
    伏以爵位者，天下之公器，而国之大柄也。唯功勋才德，所宜处之。非此二途，不在赏典。恒宜慎惜，理不可轻。若轻用之，则是坏其公器，而失其大柄也。器坏则人将不重，柄失则国无所恃，起端虽微，流弊必大。缘路所献瓜果，盖是野人微情，有之不足光圣猷，无之不足亏至化，量以钱帛为赐，足彰行幸之恩。因馈酬官，恐非令典。谨奏。
    ○又论进瓜果人拟官状
    右。钦溆赍中书所与《进瓜果人拟官状》示臣，仍奉宣圣旨：“朕所到处，欲得人心喜悦，试官虚名，无损於事，宰臣已商量进拟，与亦无妨者。”臣愚以为信赏必罚，霸王之资；轻爵亵刑，衰乱之渐。信赏在功无不报，必罚在罪无不惩。非功而获爵则爵轻，非罪而肆刑则刑亵。爵赏刑罚，国之大纲，一纲或棼，万目皆弛，虽有善理，未如之何？天宝季年，嬖幸倾国，爵以情授，赏以宠加，天下荡然，纪纲始紊。逆羯乘衅，遂乱中原，防戍岁增，策勋日广。财赋不足以供赐，而职官之赏兴焉；职员不足以容功，而散试之号行焉。青朱杂沓於胥徒，金紫普施於舆早，薰莸无辨，泾渭不分，二纪于兹，莫之能整。当今所病，方在爵轻，设法贵之，犹恐不重，若又自弃，将何劝人。圣旨以为试官虚名，无损於事，臣伏恐陛下思之未熟，偶有是言；傥或谓之信然，臣窃以为过矣。夫立国之道，惟义舆权，诱人之方，惟名与利。名近虚而於教为重，利近实而於德为轻，凡所以裁是非立法制者，则存乎其义。至於参虚实，揣轻重，并行而不伤，迭用而不悖，因众之欲，度时之宜，消息盈虚，使人不倦者，则存乎其权。专实利而不济之以虚名，则耗匮而物力不给；专虚名而不副之以实利，则诞谩而人情不趋。故国家之制赏典，锡货财，赋秩廪所以彰实也；差品列，异服章，所以饰虚也。居上者必明其义达其变，相须以为表里，使人日用而不知，则为国之权得矣。谨按命秩之载于甲令者，有职事官焉，有散官焉，有勋官焉，有爵号焉。虽以类而分，其流有四，然其掌务而授俸者，唯系於职事之一官，以序才能，以位贤德，此所谓施实利而寓之虚名者也。其勋、散爵号三者所系，大抵止於服色资荫而巳，以驭崇贵，以甄功劳，此所谓假虚名以佐其实利者也。虚实交相养，故人不渎赏；轻重互相制，故国不废权。今之员外、试官，颇同勋、散、爵号，虽则授无费禄，受不占员，然而突锋排患者，则以是赏之；竭筋力展勤效者，又以是酬之。其为用也，可谓重矣。今或捧瓜一器，挈果一盛，亦授试官，以酬所献，则彼突锋而竭筋力者，必相谓曰：“吾以忘躯命而获官，此以进瓜果而获官，是乃国家以吾之躯命同於瓜果矣。”瓜果草木也，视人如草木，谁复为用哉？且员外、试官，无俸禄之资，无摄管之柄，无见敬之贵，无免役之优，唯假空名，以笼浮俗。浮俗所以若存若亡而未甚厌弃者，徒以上之所惜耳。今陛下若又轻用之，以为无损於事，人寤斯旨，复何赖焉？後之立功，曷用为赏？陛下若欲赏之以职事，则官员有限，而勋伐无穷，固不胜其用矣；陛下若欲赏之以货财，则人力已殚，而帑藏皆匮，固不充其费矣。既未有实利以敦劝，又不重虚名而滥施，人无藉焉，何以为国？且植瓜树果，多是野人贫者，所资唯在衣食，假以冗号，亦奚用焉？必欲使之欢欣，不如厚赏钱帛，人不失利，国不失权，各得所宜，两全其宝，何有不可。顾伤大猷，愿留睿思，更少详度。谨奏。
    ●卷四百七十
    ☆陆贽（十一）
    ○兴元论解姜公辅状
    右。钦溆奉宣圣旨：“缘唐安公主丧亡，不可向此间迁厝，权令造一塔安置，待收复京城，即拟将葬送。以礼葬送，所造塔役功费用，亦甚微小，都不合是宰相所论之事。姜公辅忽有表奏，都无道理，但欲指朕过失，拟自取名。朕本拔擢，将为腹心，今却如此，岂不负朕至深。卿宜商量如何稳便者。”
    公辅顷在翰林，与臣久同职任。臣今据理辨直，则涉於私党之嫌；希旨顺承，则违於匡辅之义。涉嫌止贻於身患，违义实玷於君恩，徇身忘君，臣之耻也；别嫌奖义，主之明也。臣今不敢冒行所耻，亦赖陛下明圣而鉴焉。古语有之：因旨者爱所由来，逆意者恶所从至。故人臣皆争顺旨而避逆意，非忘家为国，捐身成君者，谁能犯颜色触忌讳，建一言，开一说哉！是以哲后兴王，知其若此，求谏如不及，纳善如转圜。谅直者嘉之，讦犯者义之，愚浅者恕之，狂诞者容之。仍虑骄汰之易滋，而忠实之不闻也，於是置敢谏之鼓，植告善之旌，悬戒慎之召，立司过之士。犹惧其未也，又设官制，以言为常。由是有史为书，瞽为诗，工诵箴谏，大夫规诲，士传言，庶人谤。尚恐其怠也，每岁孟春，遒人以木铎徇於路而振譬之。官师相规，工执艺事以谏，其或不恭，邦有常刑，然非明智不能招直言，非圣德不能求过行。招直则其智弥大，求过则其德弥光，唯衰乱之朝，ウ惑之主，则必讳其过行，忿其直言，以阿谀为纳忠，以谏争为扬恶。怨ゥ溢於下国，而耳不欲闻；腥德达於上天，而心不求寤。迨乎颠覆犹未知，非情之昏迷，乃至於是。故明者广纳以成德，暗者独用而败身，成败之途，千古相袭。与败同辙者罔不覆，与成同轨者罔不昌，以陛下日月之明，江海之量，自当矫夏癸、殷辛拒谏饰非之慝，协大禹、成汤拜言改过之诚。矧又时运方屯，物情犹郁，乃是陛下握吐哺之日，宵衣旰食之辰。士无贤愚，咸宜录用；言无大小，皆务招延，固不可复有忤逆之嫌，甘辛之忌也。夫君人者，以众智为智，从众心为心，恒恐一夫不尽其情，一事不得其理，孜孜访纳，唯善是求，岂但从谏不弗而巳哉！乃至求谤言，听舆诵，葑菲不以下体而不采，故英华靡遗；刍荛不以贱品而不询，故幽隐必达。今公辅官在谏议，任居宰衡献替弥纶，乃其职分，比於刍荛葑菲，岂不优而且重哉。此理之常，奚足怪也。纵使引喻非当，不犹愈於舆诵乎？矫激过深，不犹愈於谤言乎？晋文听舆人之诵而霸业兴，虞舜设诽谤之木而帝德广，斯实圣贤之高躅，陛下何疾焉。
    圣旨又以“造塔役费微小，非宰臣所论之事”，下臣愚戆，窃谓不然。当问理之是非，岂论事之大小。若造塔为是，役虽大而作之何伤；若造塔为非，费虽小而言者何罪。夫小者大之渐，微者著之萌，故君子慎初，圣人存戒。知几者所贵乎不远而复，制理者必在於未乱之前。本立辅臣，置之左右，朝夕纳诲，意在防微。微而绯之，乃其职也。涓涓不遏，终变桑田，焰焰靡除，卒燎原野。流煽已甚，祸灾已成，虽欲救之，固无及矣。《书》曰：“不矜细行，终累大德。”《易》曰：“小人以小善为无益而不为也，以小恶为无伤而不去也，故恶积而不可掩，罪大而不可解。”然则小之不可不慎也如此，陛下安得使之勿论乎？《虞书》载咎繇之言曰：“兢兢业业，一日二日万几。”兢兢慎也；业业，危也；几者，动之微也。唐虞之际，主圣臣贤，庶绩咸熙，万邦已协，而犹上下相戒，既慎且解除，虑事之微，日至万数。然则微之不可不重也如此，陆下又安可忽而勿念乎？舜之为君，始作漆器，群臣固争，咸谓非宜。漆器之为用也甚坚，其为费也盖寡，然犹相继讽谏者，岂不欲杜其渐而慎其初欤？是知君臣之间，义同一体，事罔大小，相须而成。故舜命其臣曰：“作朕股肱耳目。”夫股肱之奉元首，不以烦细而阙於运行；耳目之助心灵，不以么微而废於视听。是以臣子之於君父也，尽其敬而敬焉。尽其爱而爱焉，敬则愿及於尊荣，爱则惧陷於遏恶，万邦黎献，莫不皆然。而况位列朝廷，任当辅弼，主辱与辱，主安与安，此而不言，谁复言者？《礼》曰：“近而不谏，则尸利也。”若宰相者，可谓近矣，事或乖误，得无谏乎？武丁贤君也，傅说贤相也，而武丁引金作砺以命其相，说谕木从绳以戒其君，是则辅弼之任，匡救攸属，巨细之事，悉宜尽规。陛下所言“役费微小，非宰相所论之事”，又谓“指朕过失，拟自取名”，此诚异乎愚臣之所闻，是以愿披肺肠而不敢自默者也。若以谏争为指过，则剖心之主，不宜见罪於哲王；若以谏争为取名，则匪躬之臣，不应垂训于圣典。献替列职，竟使奚为？左右有人，复将焉用？臣窃谓指过以示直，固不如改过以见称；进谏以取名，固不如纳谏之为美。假有意将指过，谏以取名，但能闻善而迁，见谏不逆，则所指者适足以彰陛下莫大之善，所取者适足以资陛下无疆之休，因而利焉，所获多矣。傥或怒其指遏而不改，则陛下招恶直之讥；黜其取名而不容，则陛下被违谏之谤。是乃掩已过而过弥著，损彼名二名益彰。果而行之，所失大矣。一获一失，可不慎乎！伏愿嘉忤旨之忠，逆耳之吝，平积愤之气，弥逆诈之情，然後试以愚言，反覆参校，庶臻至理，且亮微诚。谨奏。
    ○又答论姜公辅状
    右。钦溆奉宣圣旨：“省卿所奏公辅事宜，虽甚知卿尽忠，然似未会朕意。朕意以公辅才行，共宰相都不相当，在奉天时，早欲停罢，後因公辅辞退，朕已对面许讫。寻属怀光背叛，遂且因循，容到山南。公辅知朕必拟移改，所以固论造塔事，卖直取名，据此用心，岂是良善？朕所以惆怅者，氐缘如此。卿今疑朕不能纳谏，殊乖本意者。”
    臣以戆执，务在朴忠，推理而言，有怀必尽。睿意元妙，非凡所窥，如臣懵昧之材，且无希伺之志，奏报失旨，宜其固然。所冀录微款而矜至愚，实天下幸甚！古人有言曰：“明主者，可以理夺。”又曰：“主圣则臣直。”今陛下禀天纵之才，备圣明之资，臣若抱理莫伸，守直不固，上亏至化，罪莫大焉。辄复据直道而理其前言，惟陛下留意幸察。臣窃以领览万几，必先虚其心；鉴镜群情，必先诚其意。盖以心不虚则物或见阻，意不诚则人皆可疑。阻於物者，物亦阻焉；疑於人者，人亦疑焉。万物阻之，兆人疑之，将欲感人心致於和平，尽物理使无纰缪，是犹却行而求及前人也，无乃愈疏乎！孔子曰：“不迁怒，不亿不信。”岂非惧於肆情逞憾，以至於失中违道者哉？臣之区区，志欲匡辅是以前者奏疏，愿陛下平积愤之气，弥逆，诈之情，然後试以愚言，反覆参校，庶臻至理，且亮微诚。今陛下以素欲废罢公辅之心，而谓其所行皆非良善，则是迁怒而积愤之气未平也。陆下揣公辅知必移改之意，而谓其所言皆欲取名，则是亿不信而逆诈之情未弥也。逆诈未弥，积愤未平，固宜公辅获戾於蓄疑，下臣见尤於乖意，谓之至当，则或不然。夫臣之献言，以助理也；君之求谏，以弼违也。言苟助理，何必以人而废言；谏苟弼违，何必责意而拒谏。若彼言无足用，意虽善而奚为？谏有可从，人虽咎而宁舍？古先圣王，所以采葑菲，询刍荛传谤言，用仇怨，急於听纳，乃至於斯，其意无他，惟义所在。愿陛下不以憎嫌而遗其片善，不务精察而谓之大明，忠言者，利於行而弗於情，唯计虑至熟，乃能无忤。幸纡宸鉴，更审所宜。谨奏。
    ○兴元论请优奖曲环所领将士状
    右。曲环所领一军，悉是朱Г部曲，或顷在凤翔所管，或本从河朔同来，後因汴宋用兵，权抽赴彼应援，所以行营将士，犹举幽、陇为名。今之元凶，乃其旧帅，岐下则楚琳助乱，蓟门则朱滔党奸。独此偏师，漂然河上，其营幕则寄于他土，其家属则陷于匪人。又属汴路艰虞，浚城陷覆，粮饷屡绝，资装久殚，士卒常情，固难安处，是宜溃归旧管，否则散适乐郊。而曲环抚之，悉我离叛，孤军自守，亦不苟从，处危能安，闻难辄赴，甚推齐肃，累著功勋，近日将帅之中，罕有如环之比。考其才节，绝有过人，但缘羁寓多时，穷匮转甚，继陈章奏，言及酸辛。告急朝廷，则力未能救，求哀郡府，则人莫见忧，览其辞情，可为流涕，若失於应接，则终以危亡，良将义徒，实在深惜。愿陛下不以常人遇之，不以常事遣之。方今势可相资，唯有江左完实，恐须密敕韩，切令赡恤此军，器甲衣粮咸使周足。因赐刘洽手诏，亦委加意保持，若得自存，必有成绩。非艰难无以表特操，非英圣不能全异才，有功见知，人必悦劝。臣不胜区区为国奖善拯危之意，谨启事以闻。谨奏。
    ○兴元论解萧复状
    右。钦溆赍萧复表示臣，兼奉宣圣旨：“朕比缘李怀光凶狂，权且就此回避，山南既与京畿接近，指麾兵马，日望收城。今萧复劝朕令幸江陵，表状之中，张皇颇甚，朕不会其意。昨问从一，从一亦甚惊怪，不知事由。萧复奏事官李充，朕适唤对共语，亦似不是纯良，此人莫是李承昭家子弟否？卿宜审看萧复表中意趣，斟酌奏来者。”
    臣伏睹其表，兼揣其情，盖以远路传闻，事多失实，大臣献纳，务且竭诚，虽有过当之虞，失中之策，但宜勿用，不足为尤。何则？驻跸奉天，屯难已甚，况又不驻，艰危可知。萧复备位枢衡，奉使宣慰，忽闻变故，宁免惊忧！梁岷之间，穷隘特甚，辇挽攸止，资奉实难。凡在恋主之诚，各怀后之志，是以延赏奉迎於西蜀，韩望幸於东吴，此乃臣子之常情，古今之通理。萧复所请，亦类於斯，事虽非宜，意则可恕。李充顷任御史，臣尝与之同寮，其人是故福建观察使李椅之男，共承昭房从已远，才颇通敏，性亦温恭，宗族之中，足称佳器。伏愿更广询访方验臣言不诬。谨奏。
    ○又答论萧复状
    右。钦溆奉宣圣旨：“卿所奏萧复事，朕已具悉。假使更无别意，终是不识事宜。今巡行诸道，转恐事多乖失，缘孟年老，今欲除萧复为福建观察使，便令赴任，去就亦应得所，卿意以为何如者？”
    伏以将相之任，所委皆崇，中外迭居，亦是常理。然君臣有礼，进退不可以不全；理体有宜，本末，不可以不称。顷盗兴都邑，驾适郊畿，陛下悔征赋之殷繁，念黎元之困悴，诞降慈旨，深示悯伤；特遣大臣，普询疾苦。本期还报，将议优蠲，众情禺禺，日望上达。今若未终前命，遽授远藩，则是膏泽将布而复收，涣汗已发而中废，事既失望，人何以观？斯乃进退之礼不全，本末之宜不称，谓为得所，臣实疑之。傥虑处事乖方，不欲淹留在外，则当谕以诏旨，促其归程，远郡巡历未周，但令副介分往。待其复命，亲访物情，革弊垂恩，用符德号。使务既毕，能否益彰，徐择所宜，以图进退，庶於事体，允得厥中。谨奏。
    ○兴元论续从贼中赴行在官等状
    右。钦溆奉宣圣旨：“近日往往有卑官从山北来，皆称自京城偷路奔赴，行在，大都此辈，多非良善。有一邢建，论说贼中体势，语最张皇，察其事情，颜是窥觇，今且令留在一处安置。如此之类，更有数人，若不根寻，恐有奸计，卿宜商量如何稳便者。”
    臣伏以任总百揆者，与一职之守不同；富有万国者，与百揆之体复异。盖尊领其要，卑主其详；尊尚恢宏，卑务近细。是以练小事，纠察微奸，此有司之守也。维御万枢，选建庶长，总纲而众目咸举，明迩而群方自通，此大臣之任也。愚智兼纳，洪纤靡遗，盖之如天，容之如地，垂旒︻纩而黜其聪察，匿瑕藏疾而务於包含，不示威而人畏之如雷霆，不用明而人仰之如日月，此天子之德也。以卑而僭用尊道，则职废于下；以尊而降代卑职，则德丧于上。职废则事不举，德丧则人不归。事不举者，弊虽切而患轻；人不归者，衅似微而祸重。兹道得失，所关兴亡，圣王知宇宙之大，不可以耳目周，故清其无为之心，而观物之自为也。知亿兆之多，不可以智力胜，故壹其至诚之意，而感人之不诚也。异於是者，乃以一人之听览，而欲穷宇宙之变态，以一人之防虑，而欲胜亿兆之奸欺。役智弥精，失道弥远。故宣尼述陶唐之盛曰：“惟天为大，惟尧则之。”《周诗》美文王之德曰：“不识不知，顺帝之则。”是皆覆育万物，浑然大同，无好无恶，不忌不克之谓也。项籍纳秦降卒二十万虑其怀诈复叛，一举而尽坑之，其於防虞，亦已甚矣。汉高豁达大度，天下之士至者，纳用不疑，其於备虑，可谓疏矣。然而项氏以灭，刘氏以昌，蓄疑之与推诚，其效固不同也。秦皇严卫雄猜，而荆轲奋其阴计；光武宽容博厚，而马援输其款诚。岂不以虚怀待人，人亦思附；任数御物，物终不亲。情思附则感而悦之，虽寇雠化为心膂有矣；意不亲则惧而阻之，可是骨肉结为仇慝有矣。臣故曰：兹道得失，所关兴亡。伏惟陛下睿哲文思，光被四表，孝友勤俭，行高百王。然犹化未大同，俗未至理者，良以智出庶物，有轻待人臣之心；思周万几，有独驭区寓之意。谋吞众略，有过慎之防；明照群情，有先事之察。严束百辟，有任刑致理之规；威制四方，有以力胜残之志。由是才能者怨於不任，忠荩者忧於见疑，著勋业者惧於不容，怀反侧者迫於攻讨。驯臻离叛，构成祸灾，兵连於外，变起於内，岁律未半，乘舆再迁，国家艰屯，古未尝有。以陛下至圣之德，而遘兹殷忧之期，天其或者欲大启睿心，儆小失而崇丕业耳。臣谓陛下当奉若天意，追咎已然，凡所致寇之由，悉已详知其故，将革前弊，以消群疑。今承德音，尚袭流误，若未悔祸，何由弥灾？臣获蒙过知，又辱下问，若务顺旨，是为欺天，庸敢指陈，庶裨阙漏。往岁初奋师旅，四征不庭，义烈之徒，人思自效。舍逆归款者继献于阙下，陈谋谏失者争诣于禁门。陛下能於此时，乘军气之方雄，因人心之愿尽，辍沐吐哺，虚襟坦怀，海纳风行，不疑不滞。功者报之，义者旌之，直者奖之，才者任之，其或有志而无补於时，敢言而不当其理，亦必恕其妄作，录其善心，率皆优容，以礼进退。如此则海内风靡，翕然归心，贤愚咸怀，小大毕力，蕞尔凶鬼，曾何足平？臣固知久已理安，必无奉天之幸矣。其所以孕祸胎而索义气者，在乎独断宸虑，专任睿明。降附者意其窥觎，输诚者谓其游说，论官军挠败者猜其挟奸毁沮，陈凶党强狡者疑其为贼张皇，献计者防其漏言，进谏者惮其宣谤。凡此之类，悉贻圣忧，咸使拘留，谓之安置，或诘责而於客省，或劳慰而延於紫庭，虽呵奖颇异其辞，然於圈闲一也。既杜出入，势同狴牢，解释无期，死生莫测，守护且峻，家私不通，一遭絷维，动历年岁，想其痛愤，何可胜言？由是归化渐稀，而上封殆绝矣。徇义之心既阻，胁从之党弥坚。而贵近之臣，往来之使，希望风旨，诡辞取容，唯揣乐闻，不忧失实，咸言圣谋深远，策略如神，小寇孤危，灭亡无日。陛下急於诛恶皆谓其事信然，穷兵竭财，坐待乎一人，人心转溃，寇乱愈滋，遂至毂下生戎，宫闱不守。傥陛下能於此际，遽敷大号，谢过万方。叙忠良见忌之冤，而举其尤鲠亮者，加之厚秩；纠阿谀不实之罪，而数其极奸妄者，处之大刑。赏罚既明，忠邪毕辨，以此临下，谁敢不诚？以此怀人，何有不服？过而能改，乱亦遄安。臣固知寻复京师，必无梁岷之游矣。
    陛下既阙慎于始，又失图于中，收之西隅，唯在兹日，岂可复使一事纰缪，一言过差哉！今贼Г未平，怀光继叛，都邑城阙，迭居，关辅郊畿，豺豺狼杂处。朝廷僻介于远郡，道路缘历於连山，杖策从君，其能有几？推心降接，犹恐未多，稍不礼焉，固不来矣。若又就加猜刻，且复囚拘，使反者得辞，来者怀惧，则天下有心之士，安敢复言忠义哉？卵胎不伤，麟凤方至，鱼鳖咸若，龟龙乃游。盖悦近者来远之资，怀小者致大之术也。窃料邢建等辈，必非助逆之徒，假如过有张皇，迹涉疑似，亦望矜愚惜体，屈法裕人，并量器能，随事甄贷。武者措之於戎伍，文者付之於宰司，大则授以职员，次但优其选序。必有须离行在，难处亲军，则或除诸道一官，或委诸使录用，就其常分，各稍加恩。古人有言：“抚我则后，虐我则仇。”惠泽所及，讴歌乃归，流闻四方，孰不欣戴！昔赵杀鸣犊，圣人辍行，燕尊郭隗，贤士继往。况乎天子所作，天下式瞻，一言阻物，则天下莫不自疑；一事恤人，则天下莫不同悦。固不可以小失为无损而不悔，亦不可以小善为无益而不行。小犹慎之，矧又非小。愿陛下惟事无大小，皆以覆车之辙为戒，实宗社无疆之休。谨奏。
    ○兴元贺吐蕃尚结赞抽军回归状
    右。钦溆奉宣圣旨：“适得浑奏，比日尚结赞频使人计会，拟自领兵马，克期同收京城。缘春来蕃军，多有疾疫，近得探报，尚结赞等并抽兵退归，不知远近。朕意缘吐蕃士马强盛，又以和好之义，自请将兵，助国讨贼，朝夕望其成功。今忽抽军退归，甚失准拟。浑、李晟等诸军兵马，并不至绝多，若无蕃军应援，深虑被贼冲突，卿试料量事势如何者。”
    臣质性孱昧，不习兵机，但以人情揆之，时亦偶有所得。自承此旨，欣贺实深。窃谓蕃戎退归，乃是社稷遐福，昨日已附钦溆口奏讫，伏恐未尽愚款，尚劳圣忧，谨附披陈，庶解疑结。彼吐蕃者，犬羊同类，狐鼠为心，贪而多防，狡而无耻，威之不格，抚之不怀。虽或时有盛衰，大抵常为边患，阴诈难御，特甚诸夷。陛下但举建中已来近事准之，则戎心难知，固可明矣。顷者方靖中夏，未遑外虞，因其乞盟，遂许结好，加恩降礼，有欲无违。而乃邀求浸多，翻覆靡定，托因细事，啧有烦言。首尾凡历四年，要约竟未坚决，立碑才毕，复请改移，猜矫多端，於斯可验。逮至盗惊都邑，驾幸郊畿，结赞总戎在边，因请将兵赴难。陛下推诚允纳，厚赂招徕，逗留持疑竟不时进，无济讨除之用，但携将帅之心。怀光遽至猖狂，颇亦由兹促祸。及皇舆再驾，移跸汉中，陛下犹望蕃兵，以宁内难。亲倚之情弥厚，屈就之事亦多，豺狼野心，曾不知感，翻受朱Г信使，意在观变推移。频与诸军克期，至时皆不赴会，致令群帅，进退忧虞。欲舍之独前，则虑其怀怨乘蹑；欲待之合势，则苦其失信稽延。既奸且骄，曷望成绩？非唯变态难测，且又妨扰实深，戎若未归，寇终不灭。臣请复为陛下根本其说，则人情物理昭然，皆可得而察焉。向者谋诱蕃兵，本是使臣失策，陛下急於戡乱，嘉彼效诚，唯恐後时，不暇详议，遽降优诏，促令进军，远近闻之，莫不危骇。将帅意陛下不见信任，且患蕃戎之夺其功；士卒恐陛下不恤旧劳，而畏蕃戎之专其利；贼党惧蕃戎之胜，不死则悉遗之擒；百姓畏蕃戎之来，有财必尽为所掠。是以顺於王化者，其心不得不怠；陷於寇境者，其势不得不坚。怠我之师，坚寇之众，戎心变诈，复未可量。以此益兵，但招其损耳，以此靖国，适资其乱耳。
    抑昨蕃戎未退，臣又窃有过忧，流闻结赞好谋，恐其潜蓄奸计。傥或幸朝廷播越之际，乘贼Г穷蹙之时，轻犯近郊，若升虚邑，耀兵牧马，不却不前，外奉国家，内通凶逆，两持诱胁之势，俱纳赠遗之资，旁观战争，坐乘衰弊。如此则王师不得伐叛，黎不得宁居，贼必耗亡，我亦困竭，京甸所有，势无孑遗，千里邱墟，得将安用？是乃戎有万全之利，我有不测之危，臣所以痛心伤神，昼惊夕惕者，虑其意及於此也。所赖天夺其魄，神降之灾，睹机若暝，遘厉自遁，实昊穹悔祸之应，列圣垂之期，廓清妖氛，庆必非远。何以知其然也？自贼Г之乱，始於暴兵，因徵役之繁兴，乘卫禁之阙备，诱扇群慝，遂谋大奸。逆天僭君，躬肆攻逼，凡有血气，皆知忱嗟；矧伊忠良，孰不痛愤！独恶无与，何能久存？加以圣德日新，改过不吝，布革弊之诏，宏恤隐之怀。天下黎元，翕然迁善，易心改观，厌乱思安。和风既扬，昏自敛，蠢兹狂悖，久合歼夷。顷属怀光昏迷，缓师养寇，吐蕃干挠，生事惑人，故使义士无施，厉阶犹梗。今怀光别保蒲绛，吐蕃远避封疆，形势既分，腹背无患。、晟诸帅，才力得伸，又各士马非多，资粮向竭，若不降贼，即须建功。此辈宠任已崇，贵位已极，建功则宠增而位固，降贼则名辱而身危。况贼之凶愚，灭亡可必，贼之孤劣，翦扑非难，孰肯舍固而就危，违宠而从辱，弃垂成之业，臣将灭之虏哉。既牵於利害之情，理不同恶；又迫於单乏之急，势难久居。势理相驱，安能无战？浑统戴休颜、韩游瑰乘其西北，李晟率骆元光、尚可孤攻其东南，同病相资，自当合力。但愿陛下慎於抚接，以奋起忠勇之心；勤於砥砺，以昭苏远近之望：中兴大业，旬月可期。不宜尚眷眷於犬羊之群，以失将士之情也。臣愚不任恳悃之至，辄以私怀忖度，谨冒昧以闻。谨奏。
    ●卷四百七十一
    ☆陆贽（十二）
  </div>
  <div class="pagination">
   <a href="全唐文_page278.html">
    上一页
   </a>
   <span>
    ...
   </span>
   <a href="全唐文_page274.html">
    274
   </a>
   <a href="全唐文_page275.html">
    275
   </a>
   <a href="全唐文_page276.html">
    276
   </a>
   <a href="全唐文_page277.html">
    277
   </a>
   <a href="全唐文_page278.html">
    278
   </a>
   <span class="current-page">
    279
   </span>
   <a href="全唐文_page280.html">
    280
   </a>
   <a href="全唐文_page281.html">
    281
   </a>
   <a href="全唐文_page282.html">
    282
   </a>
   <a href="全唐文_page283.html">
    283
   </a>
   <a href="全唐文_page284.html">
    284
   </a>
   <span>
    ...
   </span>
   <a href="全唐文_page280.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
