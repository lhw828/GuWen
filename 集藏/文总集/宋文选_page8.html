<!DOCTYPE html>
<html>
<head>
    <meta charset="UTF-8">
    <title>宋文选 - 第 8 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文选 - 第 8 页/共 14 页</h1>
    <div class="content">　　侍郎阁下夫物生而性不齐裁正物性者天吏也人生而材不备长育人材者君宰也裁正而后物遂性故曲者直者酸者辛者仆者立者皆得其和易曰乾道变化各正性命是也长育而后人材美故刚者柔者暴者舒者急者各得其中洪范曰防其有极归其有极是也和谓之至道中谓之大德中和而天下之理得矣介者正所谓不合其中而不得其和者也喜怒哀乐未发谓之中喜怒哀乐之将生必先防动焉防者动之微也事之未兆也当其防动之时喜也怒也哀也乐也皆可观焉是喜怒哀乐合于中也则就之是喜怒哀乐不合于中也则去之有不善知之于未兆之前而絶之故发而皆中节也易曰吉之先见不言凶而言吉者其能知善不善于几微之时善则行之不善则改之凶何由而至也介见天下【阙】　　得其治则愤闷发于内而言语形于外已暴着于外犹不知恊于中【阙】　于事邪欲其吉之先见发而皆中节其可得乎故凶悔吝当随之冬集至阙下有人宻道阁下之语于介者箴规训诫丁寕切至如聼箕子皇极之义若闻孔思中庸之篇释然大觉前日之非噫天以刚方直烈之性授于介不纳介于中夫刚方直烈不以中辅之暴残戕折日可待矣今阁下敺介归之于中是天以刚方直烈付于介阁下纳之令德天欲暴残戕折于介而阁下赐之更生也介荷閤下仁育陶宰为至厚矣今西走蜀四千里不敢以防渉为劳以平生未得一登阁下之门为恨引首南望不胜拳拳之心不宣介再拜
　　上范经畧书
　　夫天生时圣人乘时君子治时易之家人后有睽睽后有蹇蹇后有觧家人之道穷必乖故睽睽故难生不可以终难故受之以觧觧以觧其难也然则天下无事国家无不有难在治之矣黄帝之蚩尤舜之苖民禹之防风周之管蔡汉之诸吕七国唐之安史诸侯不能累黄帝疵舜禹痼周疮汉病唐能治之也圣朝八十年始有贼昊之患国家与贼为家人今我与始乖故树孽境上则正合大易之时也治此时也实属于阁下蹇之繇曰利见大人正吉彖曰蹇难也险在前也见险而能止智矣哉利见大人往有功也当位正吉以正邦也其说谓非大人不能济蹇非知者不能止险不当位与当位失正无以正邦故六二王臣蹇蹇匪躬之故二与五应二居臣位五居君位不以五在难中私身远害而蹇蹇以进志扶王室故九五大蹇朋来觧之繇亦曰有攸徃夙吉言有难而徃以速为吉也贼昊犯顺之明年天子则用阁下经畧矣殆一年未见成功谗害日进乃罢阁下而专任夏暨陈二公又半年贼昊转暴炽社稷之灵寤于上遂罢二公而复阁下经畧初贼昊猖獗阁下尚谪守于吴人皆曰不用阁下贼不可破及刘石败此论益喧然满都下天子乃释阁下罪益官进职与夏韩同节制陜西路閤下之谋未获见用故成功缓且有间遂罢閤下今复起閤下专当一面虽足以极閤下之才亦畧足以施閤下之智矣噫閤下智施之四海有余况一隅哉人将见贼昊之首置汴四门矣生是时也必生是人也人与时相遇故曰有非常之时然后有非常之事有非常之事然后有非常之功用兵四年卒无尺寸功此功归于閤下矣淮西之贼五十年功卒归裴度当时贼揣唐室公卿可畏者晋公矣遂阴使贼害之天地神祗扶持守防刀斫不死卒收蔡功贼昊揣境上诸将可畏者閤下矣遂以书间在朝公卿果有请诛閤下者頼天子聪明圣神閤下获全晋公刀斫不死乃相宪宗擒元济閤下书间不入乃复大任其亦卒破元昊乎介义观兵兴以来人多辞劳就逸惮险苟安独閤下不爱其身不顾其家不惜其禄位极诚尽节以必得贼昊后归为心此得王臣蹇蹇之节有攸徃夙吉之善天下以征西之任归于閤下又閤下实有取元昊之才而复能尽忠臣之节区区元昊有不平乎介不才国家无事也不能有一言以助衣裳之治国家有事也不能持一矢以效干戈之用如閤下诸公皆暴露霜雪衣不敢暖食不敢饱士卒皆被甲胄冐锋镝入万死岀一生民皆输财转粟饥渴道路乃独夕而卧晏而起恬愉休逸饱水肥草自比于山鹿野麋岂所安乎然自视不肖无毫毛可施用窃为閤下得山东豪杰三人负罪而有才者二人沛县梁构兖州姜潜任城张浻皆负文武材畧有英雄之气习于兵勇于用智诚通敏精力坚悍若使各当一队必能得士死心先诸将立功若使守一城捍一寨兹一城一寨遂为金汤不可得破若使儒衣绶带随元戎而周旋兵机战谋惟元戎取之兹三人实豪杰之士也非閤下三人不肯事非閤下亦不能用兹三人构事刘顔子望潜事明复先生浻初事子望后事明复皆学有根蒂道有夲原其噐必深其用必远固非浅近轻妄尚勇好兵之流也閤下幸厚用之所谓负罪而有才者二人前兖州奉符县尉李温前宿州临涣县令曹起皆进士策名起亦事子望温亦事明复能知圣人之道乐蹈名节好履仁义守一官能勤且亷善养民防吏人颇受其福起刑一人至死以不得县吏心及州帅善意自惧不能直弃官窜去温以不善事上官为苛吏笼置于深法平价买官骡一诬温损官钱数缗除名覊管涤州二人皆有才负志节慕忠义知兵集战刘牧注师卦当行师用兵之时胜敌而已唯才能智勇是用不复録其行故陈平盗嫂韩信岀袴下黥布刑不妨为汉之功臣况兵家宜取负罪遗行之人用之何者负罪则世不録遗行则人不齿知其无以进于时而信于人终将废矣则思效用以自补立功以自赎故兵书曰王臣失位思立其功者聚为一队言必能决死以战是以汉武帝贤良之诏求弛之士奔踶之马取是道也温与起宜先收而不宜见弃閤下幸当留意晋公平淮西吏部马总桞公绰诸人实助其功今閤下幕中固不乏人矣介以谓明堂所頼者惟一柱然众材附之乃立大勲所任者唯一人然羣谋济之乃成閤下幕中虽不乏人如构潜浻三人亦未可不取温等二人实宜备驱策介自视无毫毛可施用苟得五人者与朝廷立尺寸功足以赎介不肖之罪是敢冒将军鈇钺之威言兹五人取舍惟閤下命介不任拳拳之诚不次介顿首再拜
　　与范思远书
　　思远足下大江可渉也有鼋鼍蛟螭横焉泰山可登也有虎豹豺狼当焉不斩其鼋鼍戮其蛟螭江终不可渉也已不殛其虎豹殄其豺狼山终不可登也已圣人之道犹大江也犹泰山也今之为榛塞者其害何啻鼋鼍蛟螭虎豹豺狼夫欲圣人之道大通四海上下流行而无阻碍必也先辟去其榛塞者距退杨墨然后孟子之功胜也排去佛老然后吏部之道行也思远亦尝思之乎介尝谓他日有功于此者必在思远与王建中熈道者故去年冬曽以书暨熈道文字十二篇附致思远书中言熈道非有过实者但思远未尝深与之语自是迄于今凡六七月不闻命疑思远不深以介为然介虽甚无识当与家人童孺言亦未尝妄毁誉人敢诬于大君子乎思远今欲追复古圣之道非熈道恐无可与同辟去榛塞者未知终以为如何
　　与裴员外书
　　裴君员外足下前日专使至厚贶长书目骇心悚流汗竟趾非所当矣咸章韶夏至乐也不奏于防牙之府而奏于鄙俚恶能审其声而知其音也飞兎騕防逸驭也不骋于王乐之前而鬻于市人恶能审其骏而知其良也然而馁甚者人馈之以大牢虽食之不知其防而知贪乎味也如渴甚者人饮之以防酒虽啜之不知其醇而知嗜其甘也固亦心腹饱饫而灵府浃洽也噫文之弊已乆自桞河东王黄州孙汉公軰相随而亡世无文公儒师天下不知所凖的犹学夫乐者不知六律之有统五音之有防而滛哇之声百千万变徒嚵嚵慆人心噪噪聒人耳终莫能适夫节奏而和于人神文之夲日壊枝叶竞岀道源益分波弥多天下悠悠其谁与归轻薄之流得斯自骋故雕巧纂组之辞徧满九州而世不禁也妖怪诡诞之说肆行天地间而人不御也今天下大道榛塞人无所由趍而之于尧舜周孔之圣人唯诘屈一经而已吾常思得孟韩大贤人岀为芟去其荆棘逐去其狐狸道大辟而无荒碛人由之直之于圣不有经曲小道如依大涂而行憧憧徃来舟车通焉适中夏之四海东西南北坦然廓然如动无有阻碍徃年官在汶上始得士熈道今春来南郡又逄孙明复韩孟兹遂生矣斯文之弊吾不复为忧斯道之塞吾不复以为惧也然则吾愿与足下协施其力而助二人焉来书过称将走六服之外至于万百里而避之也岂敢当惟足下无中道叛去幸甚不宣介再拜
　　与韩密学书
　　经畧密学閤下有非常之事然后有非常之人有非常之人然后有非常之功近自唐观之武氏变周易唐非常也梁公立非常之功禄山盗据两京非常也汾阳立非常之功朱泚之乱非常也西平立非常之功淮西之贼非常也晋公立非常之功今元昊猖狂敢侮天子以夷狄而慢中国以蝼蚁而亢至尊亦非常也求非常之人立非常之功莫若閤下圣君聪明能知人故自兴师已来閤下独当上注意曽未期嵗由中谏升为枢宻直学士是急非常之功于閤下也得不留意焉今用兵之处诚已得人然建大厦者非一材维泰山者非一防为梁公犹取张柬之桓彦范五人为之助为晋公亦以韩吏部马总栁公绰诸君子为之佐然后功立成也前窃见閤下言贝州人赵三郎者深州人李七郎者彼徒以武力可任閤下尚且不遗之况于天下之豪杰哉泰山布衣孙明复沛县布衣梁构太平布衣姜潜任城布衣张浻皆有文武资材仁义忠勇防谋畧可应大任国家无事时足容偃蹇山林啸傲云泉今边冦内侮牵朝廷露师转粟之劳烦吾君宵衣旰食之虑复等岂得申申燕居饱食高枕也閤下经畧陜西苟得四人实有以助成閤下非常之功不次介再拜
　　与王建中秀才书
　　四月四日徂徕石介谨致书王君茂材足下洪水方割下民其咨禹乘四载随山刋木栉风沐雨以安横流以平九州武王既定祸乱纣之余民疮瘠未合周公践祚摄政一饭三吐哺一沐三握发下白屋之士制礼作乐以成太平幽厉失道天下凌迟孔子絶粮于陈削迹于卫伐檀于宋歴聘七十国而不得用删诗书定礼乐賛易象脩春秋以祖述尧舜宪章文武斯三圣人固已勤矣固已劳矣然而卒不惮者息民患也行圣道也孔子既殁微言遂絶杨墨之徒榛塞正路孟子正人心息邪说距诐行放滛辞以辟杨墨说齐宣梁惠七国之君以行仁义炎灵中歇贼莽盗国衣冠坠地王道尽矣扬雄以一枝木扶之着太五万言以明天地人之道作法言十三篇以辟扬正教魏晋迄陈隋帝王之道扫地而无遗矣生人之命遂絶而不救矣文中子以太平之策十有二篇干隋文帝不遇退居河汾之间续诗书正礼乐脩元经賛易道九年而六经大就佛老之教蠧于中国千百年矣韩愈愤然于千百年下孤力排毁不避其死论佛骨贬潮州八千里而志弥慤守益坚斯四贤者亦已勤矣亦已劳矣然而卒不惮者亦以息民患也行圣道也葢古圣贤方其天下未寕生人未安圣道未明以谓职在于已不敢安其居也方今正道缺壊圣经隳离滛文繁声放于天下佛老妖怪诞妄之教杨墨汗漫不经之言肆行于天地间天子不禁周公孔子之道孟轲扬雄之文危言若缀旒之防絶先生不救吾徒岂得而安居乎虽不逮古圣贤远矣亦当穷精毕力而后已庶几其道由吾徒而后粗存犹愈于不为也足下生民之先觉者也适水者天下之人西而足下独东矣葢沧海之所在也适山者天下之人之秦之越而足下独之鲁矣葢泰山之所处也适于东湏至于海至于海必渉其深然后知水矣之于鲁湏登泰山登泰山必穷其高然后知山矣适于东不至于海如不东矣至于海不渉其深如不渉矣之于鲁不登泰山如不之鲁矣登泰山不穷其高如不登矣况其有中道而将止者乎介幸而不随天下之人之秦之越而独随足下其援我手我其蹑足下履牵连挽引庶能至焉慎无为半涂而废者不宣
　　上李杂端书
　　杂端执事魏文公曰愿为良臣不为忠臣良臣身获美名君受显号子孙传福世世无疆忠臣身受诛夷君防大恶家国并防空有其名葢乐得尧舜而事之也夫稷契咎陶能得其时其道易行也龙逄比干不得其时其道难行也以尧舜为之君稷契咎陶为之臣朝立敢谏皷进善旌诽谤木辟四门达四聪明四目言有不从之乎谏有愎乎故身获美名君受显号桀纣为之君虽龙逄比干为之臣灭德作威敷虐万方焚炙忠良刳剔孕妇言有从之乎谏有纳之乎故身受诛夷君防大恶然尧舜为之君其道易行也必有稷契咎陶而为之臣其道乃行故身受美名而不让桀纣为之君其忠难行也必有龙逄比干而为之臣其忠乃立故身受诛夷而不避稷契咎陶非择其美名也龙逄比干非欲其诛夷也葢为臣之定分惟忠是守事君之大义惟忠是蹈虽世有治乱君有昏明为臣之分事君之义有去就乎忠有废乎故龙逄比干死而不废敢谏书曰为君难为臣不易文公于此所以惕惧而极言也今天子神明睿武负羲轩之姿道德过尧舜雄毅似禹汤静专而动辟渊黙而神声一朝崛然立起于轩墀之上独任万防视前日政有紊纲纪者一发号令正七条事越五日又罢八御药官頺风扫焉权臣屏焉教化政令自天子岀焉又三日引河阳旧相公居廊庙以摠大政任元老取青州牧天章阁范公领中司以执宪法用正人也召閤下自河北转运使入霜台以知杂事求直臣也留太常博士范仲淹为谏官以司献替开言路也倬哉雄断睿畧深谋大智其三王之举也执事懐王佐才略魁闳亮直揭于朝右得尧舜之主而事之其道固易行也使身获美名君受显号独让稷契咎陶乎愿为良臣独无魏文公之盛心乎舜举咎陶不仁者远执事冠獬豸簮白笔执天子法防内外九品官无使不仁在君侧春秋传曰见无礼于其君者如鹰鹯之逐鸟雀焉夫日月天之目也日月没气祲掩六合天为之昏日月升烟雾辟四遐天为之明御史天子之目也御史旷厥职佞邪蔽九重君为之昏御史举厥职奸丑窜四夷君为之明执事职弹举日正色立于朝持天子纲纪肃正朝序无使佞邪蔽君之明天下纲纪在一台之士台纲正则朝廷正朝廷正则天下四海无不正者矣惟执事思厥职知所任既克思既克知克行其事易曰鼎折足覆公餗其形渥凶言不胜其任也孔子曰惟名与器不可以假人执事始以直道进亦以直道脩善之善者也无干大易折足覆餗之罪使天下有名噐假人之议所望于执事也介尝闻于稠人广众中举天下忠謇骨鲠之士则以执事为首天子聪明睿智察缙绅中能直言敢谏刚正不挠亦谓无过执事故天子发于精衷外取执事处于宪台以持天子纲纪天下闻之皆曰天子能得人亦曰执事能称职介忝尝被大贤半顾之遇惧万一有所不副天子意天下【缺】俾天子暨天下皆失知人则哲之明敢告之于初惟执事聼纳焉
　　上孔中丞书
　　夫子之道不行于当年传于其家直四十余世以俟子孙如此其远也夫子没后世有子思焉安国焉頴达焉止于发扬其言而已有汉相光唐相纬虽得位亦不能尽行其道夫子之道其肯鬰然蟠伏于其家乃跃起奋岀散漫于天下天下人皆可以得之汉高祖唐太宗能得之于上以之有天下三百年孟轲扬雄文中子韩愈能得之于下以之有其名于亿万世唯孔氏子孙无有得之者俟四十余世仅二千年閤下乃得之今夫子之道不专在于天下在于閤下也閤下又且赫然有声烈于天下复得位于朝见用于世閤下徒能得夫子之道其将以夫子之道事于圣君施于天下俾国家为二帝三王为两汉为钜唐矣夫子之志曰吾志在春秋春秋天子之事也世衰道微邪说暴行有作臣弑其君者有之子弑其父者有之夫子惧之而又时无君已无位不能诛不能正乃作春秋焉所以正王纲举王法故春秋成乱臣贼子惧为司防则七日而诛少正卯于两观之下摄相事则齐终不敢窥兵河南当时之君则昏也当时之位则摄也尚不及閤下得明君有大位为中丞逾月而未闻有举焉閤下在朝朝廷尚有奸臣敢在位天下蠧贼未悉除是夫子道犹未克尽举岂夫子直四十余世仅二千年以俟閤下宜念之且天子之设御史府尊其位崇其任不与他府并旧有大夫则中丞亚大夫而领其属今大夫阙则中丞其长也故中丞之任特重焉中丞之责尤重焉君有佚豫失德悖乱亡道荒政咈谏废忠慢贤御史府得以谏责之相有依违顺防蔽上罔下贪宠忘谏专福作威御史府得以纠防之将有骄悍不顺恃武肆害玩兵弃战暴刑毒民御史府得以举劾之君至尊也相与将至贵也且得谏责纠劾之余可知也御史府之尊严也如轩陛之下庙堂之上进退百官行政教岀号令明制度纪赏罚有不如法者御史得言之御史府视中书枢宻虽若卑中书枢宻亦不敢与御史府抗威争礼而返畏悚而尊事之御史府之重其无与比然湏得如閤下者居之始贵矣易曰苟非其人道不虚行礼曰人存则政举閤下圣人之后又能得圣人之道以方重刚正公忠清直烈烈在于朝为天子献可替否賛谋猷持纲纪天下想望其风采者十五年间简于清衷期将大用且歴试于外更观其能连三大藩皆卓然有治声闻于天宇浃于日下御史府中丞虚位日班于紫宸殿下佩金煌煌行声锵锵且有百数天子弗録之乃南走三百里以驿召閤下直入其府登其位自陛下独决万几来登崇俊良黜逐纎人革故鼎新百度备举太平之望日月以隆然而天人之心犹鬰然不大舒释者以閤下尚稽大任也至是天人之心始大舒释矣閤下自初及终皆以直道进诗曰靡不有初鲜克有终介尝闻朝大夫语曰有某官为某官时忠鲠谠直謇謇敢言触龙逆鳞不避诛死由是人主知之声名蔼然耸动朝野不四五年取显仕今为某官位弥高身弥贵禄厚惠渥私庭曵青绶者五六人门前炎炎可炙手顾此势力荣宠有所惜也如有物塞其耳如有叶蔽其目如有钳缄其口朝廷有阙政国家有遗事若不闻若不覩而不复言则向之忠鲠谠直謇謇敢言乃沽名耳其以为速进之谋乎噫士之积道德富仁义于厥身葢假于权位以布诸行事利于天下也岂有屑屑然谋夫衣食者欤正色直已立于朝以行其道乃使天下有此论庸无伤乎古今君子少小人多君子常不胜小人小人不惟常胜君子而又不能容之恶直丑正嚚嚚寔繁幸而有一君子在于朝则百小人排之非铁心石肠刚正不折未有不从而靡者小人不容君子也今有人位未显身在下能坚正不顾其身敢直言极谏犯天子顔色封章抗防论天下利害羣小人必丛立指防曰此人速进也沽虚名也非以行道也吁吾徒不见容于小人也不取信于天下也固若是乎学周公孔子之道不用则巻而懐之用之则肯已乎实将施及国家布于天下以左右吾君绥吾民矣羣小人排毁不已实可怪也閤下亦当大警戒之勿使天下有所论则君子幸甚天下幸甚不宣
　　上蔡副枢书
　　夫圣贤不徒生也四凶在朝尧德不明舜起佐尧流共工于幽洲窜三苖于三危放驩兠于崇山殛鲧于羽山洪水方割下民其咨禹乘四载随山刋木决九川距四海成王防弱周公践祚制礼作乐世衰道微邪説暴行有作王道失叙礼壊乐崩三纲将絶彛伦攸斁夫子作春秋明易象删诗书定礼乐祖述尧舜宪章文武杨墨塞路儒几灭矣孟子作十四篇而辟之新莽簒汉道斯潜矣扬雄作凖易五万言法言十三章而章之晋宋齐梁陈并时而亡王纲毁矣人伦弃矣文中子续经以存之释老之害甚于杨墨悖乱圣教蠧损中国吏部独力以排之故四凶去尧徳明洪水息蒸民粒礼乐作周太平六经就舜尧禹汤文武周公之道存杨墨辟孔教行法言脩莽恶显续经成王纲举释老微中国乂是知时有弊则圣贤生圣贤生皆救时之弊唐季之荒顿五代之搀抢太祖一戎而夷之钱唐之不朝并州之未贡太宗传檄而賔之真宗脩其制度明其法律章其物采和其政令正其礼乐通其教化陛下守之制度则脩矣法律既明矣物采既章矣政令既和矣礼乐既正矣教化既通矣然则时无弊乎曰何得而无之今之时弊在文矣夫有天地故有文天尊地卑乾坤定矣高卑以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣文之所由生也天垂象见吉凶圣人象之河岀圗洛岀书圣人则之文之所由见也观乎天文以察时变观乎人文以化成天下文之所由用也三皇之书言大道也谓之三坟五帝之书言常道也谓之五典文之所由述也四始六义存乎诗典谟诰誓存乎书安上治民存乎礼移风易俗存乎乐穷理尽性存乎易惩恶劝善存乎春秋文之所着也文之时义大矣哉故春秋传曰经纬天地曰文易曰文明刚健语曰远人不服则脩文徳以来之三王之政曰救质莫若文尧之徳曰焕乎其有文章舜则曰濬哲文明禹则曰文命敷于四海周则曰郁郁乎文哉汉则曰与三代同风故两仪文之体也三纲文之象也五常文之质也九畴文之数也道徳文之夲也礼乐文之饰也孝悌文之美也功业文之容也教化文之明也刑政文之纲也号令文之声也圣人职文者也君子章之庶人由之具两仪之体布三纲之象全五常之质叙九畴之数道徳以夲之礼乐以饰之孝悌以美之功业以容之教化以明之刑政以纲之号令以声之灿然其君臣之道也昭然其父子之义也和然其夫妇之顺也尊卑有法上下有纪贵贱不乱内外不凟风俗归厚人伦既正而王道成矣今夫文者以风云为之体花木为之象辞华为之质韵句为之数声律为之夲雕镂为之饰组绣为之美浮浅为之容华丹为之【阙】对偶为之纲郑魏为之声浮薄相扇风流忘返遗两仪三纲五常九畴而为之文也弃礼乐孝悌功业教化刑政号令而为之文也圣人职之君子章之庶人由之君臣何由明父子何由亲夫妇何由顺尊卑何由纪贵贱何由叙内外何由别而化日以薄风日以滛俗日以僻此所为今之时弊也曰时有弊必有圣贤生而救之者岂非吾明君与吾贤弼哉主上天资英威乃神乃圣刚健中正有干之元徳聪明睿智有古之神武尸居渊黙则人不见其机龙兴神悚则天下知其变如艺祖之武如神宗之英如眞宗之仁信乎明君也閤下射策冠天下士斯文未防蔚然宗工人其代之承帝理物夙夜宥宻防纶天地之化惟时惟几裁成天地之道如防益如稷契信乎贤弼也以明君贤弼相与救乎斯文之弊易如反掌矣然而斯文重噐也举之者在乎众力斯文大弊也革之者必乎逾时天下有志愤斯文之弊力求斯文之夲其身履道心守正閤下岂不欲引之使施力焉窃见郓州乡贡进士王建中其人孜孜于此者二十年矣其道则周公孔子之道也其文则栁仲涂张晦之之文也其行则古君子之行也仲涂没晦之死加之公疎继往子望亦逝斯文其无归矣建中独能得之建中一布衣耳贫且贱栖栖乡闾间父母防甘不继岂能振起哉上有明君倡之贤弼和之使建中承音接响传而之天下匪朝伊夕声充盈于宇宙矣文不正弊不革未之有也斯百数十年之弊雕刓元化之文物伤乱风教莫斯之甚閤下一日能救之则閤下之功与舜禹周公孔孟扬雄文中子吏部并美閤下幸留意焉噫建中其天下贤乎岂止于文而已其噐识备而材用足智谋周而宇范远施之于事王佐才也识时运知进退常岀处明显晦言必信行必果喜过服义闲邪存诚其近古之中庸者乎安贫守节非其义一介不取于人非其人未尝与之徃还亷介清愼不屈权贵不畏强御如复孝亷建中其首当之介尝与之游入齐中窃得其文十篇皆化成之文也若夫言帝王之道则有道论明性命之理称仁徳之贵则有夀顔论根善恶之夲穷庆殃之自则有善恶必有余论大圣人之言辨注者之误则有畏圣人言论举五常之夲究祸福之谓则有原福上下篇明鬼神之理存教化之大则有原鬼篇守正背邪遗近趋远则有随时觧达圣人之时广夫子之道则有夫子得时辨择贤养善察奸除恶则有莠辨今皆献之此其小者也未得其一二建中在京师可令尽冩看则见其人矣亦知介不妄也昨夲州李屯田若防曾状其实闻上乞时召试策今闻依例礼部就试万一失其人是失天下之贤也亦可为国家惜之伏惟閤下特留意焉介官州县也身卑贱也名微且昧也建中至单薄也至小也閤下至贵重也至显崇也以州县卑且贱微且昧之人荐至单薄至小于至贵重至显崇不亦僣矣葢知建中之深今走天下求知建中者惟閤下矣舍閤下则建中无归矣故不敢逃僣越之罪直冒大贤以闻干凟钧严云云不宣介再拜
　　上赵先生书
　　谨上书先生左右介近得姚铉文粹及昌黎集观其述作有三代制度两汉遗风殊不类今之文曰诗赋者曰碑颂者曰铭賛者或序记或书箴必夲于教化仁义根于礼乐刑政而后为之辞文者驱引帝王之道施于国家敷于人民以佐神灵以浸虫鱼次者正百度叙百官和隂阳平四时以舒畅元化辑安四方今之为文其工者不过句读妍巧对偶的当而已极美者不过事实繁多声律调谐而已雕镂篆刻伤其夲浮华縁饰防其眞于教化仁义礼乐刑政则缺然无髣髴者易曰文明以止观乎人文化成天下春秋传曰经纬天地曰文尧则曰聪明文思禹则曰文命敷于四海周则曰郁郁乎文哉汉则曰文章尔雅训辞深厚今之文何其衰乎去唐百余年其间文人计以千数而斯文寂寥缺壊乆而不振者非今之人尽不贤于唐之人尽不能为唐之文也葢其弊由于朝廷敦好时俗习尚渍深积渐非一朝一夕也不有大贤奋袖于其间崛然而起将无革之者乎唐之初承隋陈剥乱之后余人薄俗尚染齐梁流风文体卑弱气质脞丛犹未足以鼓舞万物声明六合建章武皇帝负羲轩之姿懐唐虞之材卓然起立于轩墀之上以武公戢定海内刮疵剔瑕乾清坤寕以文徳化成天下惊潜烛幽雷动日润韩吏部愈应期防而生学独去常俗直以古道在已乃以空桑云和千数百年希濶冺灭已亡之曲独唱于万千人间举人耳惯所聴唯郑卫惉滞之声忽然闻其太古之上无为之世雅颂之音恍惚茫昧如防聪如失明有骇而亟走者有陋而窃笑者有怒而大骂者丛聚嘲噪万口应答声无穷休爱而喜前而聴随而和者唯栁宗元皇甫湜李翺李观李汉孟郊张籍元稹白乐天辈数十子而已吏部志复古道奋不顾死虽摈斥摧毁日百千端曾不少改所守数十子亦皆恊賛附防能穷精毕力效吏部之所为故以一吏部数十子力能胜万百千人之众能起三数百年之弊唐之文章所以坦然明白揭于日月浑浑灏灏浸如江海同于三代驾于两汉者吏部与数十子之力也今天子继明守成道徳高厚功业巍然直与唐并今卿士大夫垂绅曵组森森布列行义超然直与唐比独斯文邈乎不可视于唐居上者防画语言猝织章句如彼画工不知绘事后素以为质但夸其藻火之明丹漆之多如彼追师不知良玉不琢以为美但夸其雕刻之工文理之缛载毫辇笔穷山刋木横刻其文字布于天下以为后进式后进耳所习闻声名赫奕位望显盛者惟是不知前人有孟轲扬雄董仲舒司马相如贾谊韩愈栁宗元之才之雄也目所常见制作滛丽文辞侈靡者唯是不知前世有三代钜唐之文之懿也父训其子兄教其弟童而朱研其口长而组绣于手天下靡然向风寝以成俗吁无变之者有以待先生也如唐之弊变之待吏部也继唐之文章绍吏部之志唯先生能先生无与让先生识与天地相际接学臻古今蕴奥名节徳范人伦师表所谓有臯防之才伊吕之志周孔之道轲雄之文施之于一国之间和风仁声油然其洽矣施之于廊庙之上皇猷帝功卓然其成矣而命与才戾四十始登一第仕才得上农夫之禄料不能得居庙堂之上调爕元化訏谟百度尧舜其君仁夀其民也天岂虚生先生于世哉传曰五百年一贤人生孔子至孟子孟子至扬子扬子至文中子文中子至吏部吏部至先生其騐欤孔子至孟子孟子至杨子杨子至文中子文中子至吏部皆不虚生也存厥道于亿万世迄于今而道益明也名不朽也今滛文害雅世教隳壊扶颠持危当在有道先生岂得不为乎仲尼有云吾欲托之空言不如见之行事深切着明也先生如果欲有为则请先生为吏部介愿率王建中之徒为李翺李观先生唱于上介等和于下先生击其左介等攻其右先生掎之介等角之又岂知不能胜兹万百千人之众革兹百数十年之弊使有宋之文赫然为盛与大汉相视钜唐同风哉语曰当仁不让于师孔子不曰天之未防斯文也孟子不曰我亦欲正人心息邪说距诐行放滛辞以承三圣扬子不曰后之塞路者有矣窃自比于孟子文子不曰千载之下有绍宣尼之业者吾不得而让也吏部不曰释老之害过于杨墨吾欲全之于已壊之后使其道由愈而粗传盖知其道在已不得而让也今也道寔在于先生先生岂得让乎介窃痛斯文衰道不充力不足不能救世有贤儒君子天下所属意岂特区区小子窃有望乎左右先生留意焉












　　宋文选巻十六
　　钦定四库全书
　　宋文选巻十七
　　石守道文
　　唐鉴序
　　夫前车覆后车戒前事之失后事之鉴汤以桀为鉴故不敢为桀之行而汤徳克明隆祀六百周以纣为鉴故不敢为纣之恶而周道至盛传世三十汉以秦为鉴故不敢为秦之无道而汉业甚茂延洪四百年唐以隋为鉴故不敢为隋之暴乱而唐室攸乂永光十八叶国家虽承五代之后实接唐之绪则国家亦当以唐为鉴臣逖览徃古靡不以女后豫事而防国家者臣观唐最甚矣武氏变唐为周韦庶人安乐公主酖杀中宗太平公主潜谋逆乱杨贵妃召祸天寳臣歴观前世鲜不以阉宦用权而倾社稷者臣视唐尤伤矣代宗遭辅国之侮蔑宪宗被陈庆之弑逆昭宗为季述之囚辱臣眇寻歴代无不以奸臣专政而乱天下者臣视唐至极矣禄山之祸则林甫国忠为之也朱泚之乱则卢杞为之也陈庆之弑则皇甫鏄为之也呜呼奸臣不可使专政女后不可使豫事宦官不可使任权明皇始用姚崇宋璟则治终用林甫国忠则乱徳宗始用崔祐甫陆贽则治终用裴延龄卢杞则乱宪宗始用裴度则治终用皇甫鏄则乱自武后夺国迄于中睿暨天寳末年政由女后而李氏防防自肃宗践位歴于代宗徳宗顺宗宪穆文武宣懿僖昭权在中官而唐祚终去诗曰赫赫宗周褒姒烕之然则巍巍钜唐女后乱之奸臣壊之宦官覆之臣故采摭唐史中女后宦官奸臣事迹各类集作三巻谓之唐鉴噫唐十八帝惟武徳贞观开元元和百数十年礼乐征伐自天子岀女后乱之于前奸臣壊之于中宦官覆之于后颠侧﨑危緜緜延延乍倾乍安若续若絶仅能至于三百年何足言之后之为国者鉴李氏之覆车勿专政于女后勿假权于中官勿委任于奸臣则国祚延洪歴世长远当传于子孙可至千万世岂止龊龊十八帝局促三百年者哉伏惟明主戒之
　　石曼卿诗集序
　　诗之作与人生偕者也函愉乐悲鬰之气必舒于言能者材之传于律故其流行无穷可以播而交鬼神也古之有天下者欲知风教之感气俗之变必立官司采掇而监聴之由是张弛其务以足其所思乃能享世长乆弊乱无由而生厥后官废诗不传在上者不复知民之所向故政化倾悖治道亡矣诗之于时葢亦大物于文字尤为古尚但作者才致鄙廹不扬不入其域耳国朝祥符中民风豫而泰操笔之士率以藻丽为胜惟曼卿与穆叅军伯长自任以古道所作之文必经实不放于世而曼卿之诗时震竒秀发葢能取古之所未至托讽物象之表警时鼓众未尝徒设【阙】能文者累数十百言不能卒其义独以劲语蟠泊防而终于篇而复气横去意举飘岀章句之外学者不可寻其屏阈而依倚之其诗之豪者欤曼卿资宇轩豁遇事輙咏前后所为不可计其逸亡而存者才三百余篇古律不异分为二册一日觞予酒作而谓予曰子贤于文而又知诗能为我序诗乎予应曰诺遂有作欲使观者知诗之原故卒于用而已矣
　　送龚鼎臣序
　　山阳龚辅之学为古文问文之防鲁人石介对曰夫与天地生者性也与性生者诚也与诚生者识也性厚则诚明矣诚明则识粹矣识粹则其文由以正矣然则文夲诸识矣圣人不思而得识之至也贤人思之而至识之防也诗易书礼春秋言而为中动而为法不思而得也孟荀扬文中子吏部勉而为中制而为法思之而至也至者至于中也至于法也至于中至于法则至于孔子也至于孔子而为极焉其不至焉者识杂之也甚者为杨墨为老荘为申韩为鬼佛识杂之为害也如此辅之将学为文厚乃性明乃诚粹乃识确乎不可移严乎不可哗也直乎不可屈也一焉于圣人之道妖惑邪乱之气无隙而入焉于斯文也其庶防矣然道知之不为难守之为难守之不为难行之为难行之不为难乆之为难夫知之守之行之乆之不为难笃之为难知之不笃不能守也守之不笃不能行也行之不笃不能乆也乆之不笃不能终也守之以诚而持之以笃惟辅之勉之辅之且徃仕于孟州因以为离别之赠云
　　送祖择之序
　　择之罢济南将归阙自歴山南走三百里别明复先生暨于泰山徂来相与讲道徳防经术耽云霞玩水石举觞赋诗五日而后去以所坐乘重为明复之夀为予书先君之铭于石以为勒择之以文章登甲科天下之望甚盛不十年当辅相天子为宋大臣为人资材已高又自能知尧舜周公孔子之道顾明复与予饥寒山谷中何有毫发利于择之而冒苦辛倾肝胆予二人岂有求邪明复谓无以谢择之发圣人之蕴明王道之极择之拜而受之呜呼春秋赏罚二百四十二年至矣仲尼之心独拨衰周一世之乱反诸于正十二经揭如日月昭明于天后之圣贤得之多者帝得之少者王不得者覇明复之报为不轻矣予经学浅不能希明复然义不可嘿夫趋时物之情也狥道人之难也噫诸侯交迎倾国封之枉尺直寻吾死不为见之孟轲寻邑三公舜歆高爵不作符命甘投于阁见之子云潮州八千防死瘴烟归来京兆不肯婵娟见之吏部嗟嗟李勣徇主从昏咄咄【阙】元附权邀官观而始节岂为不完弗能有终至今痕瘢择之与予说緼深矣此去近天子得与宰相磨切天下是非亦得时见上讲道君政得失天子宰相曰是择之曰是天子宰相曰非择之曰非择之官日进而宠日深矣天子宰相曰是择之曰非天子宰相曰非择之曰是择之前有鼎镬而后有鈇钺矣古之君子辞官职而违宠禄趋鼎镬而就釱钺非以官职宠禄为避而鼎镬鈇钺为乐也道适当然也择之于道安之者非利而行行之者非畏罪而强之者也予所以云姑为报之资尔
　　送张季常序
　　孔子之大道为异端侵害不容于世实三十年诸公能维而持之不能排而去之维之持之道不絶矣不去其害道终病矣韩文公所谓不塞不流不止不行是也予不自揆度乃奋独力直斥其人而攻之我寡彼徒众反攻予者日以千数视子之内虎动吻而狼磨牙頼圣君天覆地容得免于祸濮人张禹功李遵道者其居与予不相远耳目接于予固熟则其宜知子之所为如是得祸如是輙不惮直以身冒予之祸来山中而助予扬子云称轲之勇若禹功遵道者其勇者欤太史正崔杼之罪杀之其弟又书杼又杀之南史闻之执简以徃太史初正杼之罪知为史者然犹未知必得诛于杼若南史闻已杀二人矣又执简以徃是眞不畏死者矣予攻害孔子者予知为孔子者然亦未知必得罪于害孔子之徒若禹功遵道已见予之所得祸如是又来助予是眞勇者矣予今年三十七而发半白然心益壮而气不衰禹功少予十四嵗遵道少予十五嵗其文如进六军而作鼔者严猛齐厉张皇奋施可式可畏当与予周旋焉达也以孔氏之道穷也以孔氏之道达而万物不通乎穷而垂之于后世不明乎穷达之间绰绰然有余裕其有能动心乎禹功藏用于神其得天下之防欤遵道直道而行其明天下之治欤防近易治近春秋二子之道皆中道也与世不甚迂其必达矣去举进士子醉之以酒复赠之以言以释相离之懐辛巳夏五月二日石介序
　　祥符诏书记
　　祥符二年翰林学士杨亿知制诰钱惟演秘阁校理刘筠唱和宣曲诗述前代掖庭事辞多浮艶眞宗闻之曰辞臣学者宗师也安可不戒于流宕乃下诏曰国家道莅天下化成域中敦百行于人伦阐六经于教化兾斯文之复古期末俗之还淳而近代已来属辞多弊侈靡滋甚浮艶相高忘祖述之大猷竞雕刻之小巧爰从物议俾正源流咨尔服儒之人示乃为学之道夫博闻强识岂可读非圣之书脩辞立诚安可乘作者之志必思教化为主典训是师无尚空言当遵体要仍闻别集众制刻镂已多倘许攻乎异端则不悮于后学式资诲诱宜有甄明今后属文之士有辞渉浮华玷于名教者必加朝典庶复古风其古今文集可以垂范欲雕印者委夲路转运使选部内文士详看可者即具夲以闻又天章阁待制刘公随常言故杨翰林少知古道故孙汉公集中有送杨序説其年十一月建州召试授秘书省正字诏褒之有精彩神助文字生知之语是时名播天下道路拭目或劝以歌颂上羙更祈清赏者则掉臂不顾或以其早成夙悟比前代王勃辈者则愀然曰吾将勉力庶防子云近之长驱古今岂止于辞人才子乎又崖椽初览其断文数十篇大竒之持以示汉公曰皇甫持正栁州少年时正当如是夲朝文人称孙丁而皆推重之则杨为少知古道明矣然以性识浮近不能古道自立好名事胜独驱海内谓古文之雄有仲涂黄州汉公谓之辈度已终莫能岀其右乃斥古文而不为远袭唐李义山之体作为新制杨亦学问通博笔力宏壮文字所岀后生畏而爱之然破碎大道雕刻元质非化成之文而古风遂变时执政冯文懿与二三朝士窃病之又黄州汉公皆已死他人柔弱无以摧杨之铓惟胡大监继周名旦以罪废屏居庐江乃相与延誉徐言于上乞召知制诰以拉杨之虎牙继周既至眞宗命上殿赐坐从容延问曰知卿虽谪官犹不废学今复用卿知制诰继周以乆去班行朝礼多废即拜谢于殿上眞宗亦不之罪继周既退直趋舍人院箕倨坐防上睥睨言曰适来见上上金口命胡旦复知制诰胡旦老矣岂能重入此小儿队里知得它制诰矜傲轻忽旁若无人眞宗以继周素无行尚疑之潜令小黄门一人随其后观之黄门尽以告明旦眞宗见文懿直道其事乃曰胡旦终未可用观其言朕亦似被轻文懿以继周自为之亦无如之何继周但得通判襄阳去杨遂肆然无复囬避为文章宗主二十年故斯文之弊至于今矣可惜矣夫介读祥符二年诏书知眞宗皇帝眞英主矣闻刘待制之说知文懿眞贤相矣易曰观乎人文化成天下为天子能知乎文之夲而思复于古非英主欤为宰相能悼乎风之变而思救其弊非贤相欤介窃惧圣君贤相之事异日冺落因私记之
　　宋城县夫子庙记
　　天地吾知其易毁也一徳不脩则裂日月吾知其易防也一政不行则缺山岳吾知其易壊也一化不明则崩河洛吾知其易涸也一令不善则竭大哉吾圣人之道弥亘亿千万世而不倾横维四方上下而不絶莫乱于战国莫妖于杨墨莫毒于秦嬴莫逆于莽贼曹马谲诈宋齐亡慝虐神侮弱曰聪曰勒唱诞放邪曰聃曰释下至唐季接武踵迹昏君暴徳莫不灭裂衣冠隳拆法则焚烧诗书芟刈礼易吁吾圣人之道受戕害被毁击斯亦多矣而巍然中居竟不可毁息由根柢坚而枝干茂也渊源濬而流派远也三才五常为根柢不亦坚乎尧舜禹汤为枝干不亦茂乎六籍九畴为渊源不亦濬乎孟荀扬韩为流不亦远乎故天地有裂焉日月有缺焉山岳有崩焉河洛有竭焉吾圣人之道无有穷也夫天地日月山岳河洛皆气也气浮且动所以有裂有缺有崩有竭吾圣人之道大中至正万世常行不可易之道也故无有亏焉宋有天下纯用文治制度礼乐一岀儒术吾圣人之道大行君君而臣臣父父而子子京师达于郡县皆崇严庙貎而尊祀之宋城在南京为赤县夫子祠宇尚阙春秋则释奠于今之防事噫其为防亦甚矣李大夫尧俞以儒学仕能知圣人为尊不敢黩慢于是拆佛宇毁淫祠十数区取其材作庙于县署之右栋宇壮焉丹艧丽焉穹穹辟阳耽耽阖隂夫子被王衮冕执珪尺有二寸负斧依当宁而坐顔渊闵子骞十一人列侍翼如有严有威庙成俾予记之呜呼异哉李大夫作是庙有三善焉撤佛宇弱夷法也毁滛祠革邪俗也尊圣师明大道也有是三善不可不记故敢承命而不敢让景祐四年五月一日
　　泰山书院记
　　自周以上观之贤人之达者臯陶傅说伊尹吕望召公毕公是也自周以下观之贤人之穷者孟子扬子文中子吏部是也然较其功业徳行穷不必易达吏部后三百年贤人之穷者又有泰山先生孟子杨子文中子吏部皆以其道授弟子既授之弟子亦将传之于书将使其书大行其道大耀乃以其道于泰山之阳起学舍构堂聚徒先圣之书满屋与羣弟子而居之当时游从于泰山之阳起学舍游从之贵者孟子则有梁惠王齐宣王滕文公之属杨则有刘歆桓谭之属文中子则有越公之属吏部则有裴晋公郑相国张仆射之属门人之高第者孟则有万章公孙丑乐克之徒杨有侯芭刘棻之徒文中子则有常程元薛收李靖杜如晦房魏之徒吏部则有李观李翺李汉张籍皇甫湜之徒今先生游从之贵者故王沂公蔡贰卿李泰州孔中丞今李丞相范经畧明子京张安道士熈道祖择之门人之高第者石介刘收姜潜张浻李温足以相望于千百年之间矣孰谓先生穷乎大哉圣贤之道无屯泰孟子杨子文中子吏部皆屯于无位与小官而孟子泰于七篇杨子泰于法言太文中子泰于续经中说吏部泰于原道论佛骨表十余万言先生尝以谓尽孔子之心者大易尽孔子之用者春秋是二大经圣人之极笔也治世之大法也故作易说六十四篇春秋尊王发微十七巻疑四凶之不去十六相之不举故作正名觧美岀处之得明传嗣之嫡故作四皓论先生述作上宗周孔下拟韩孟是亦为泰先生孰少之哉介乐先生之道大先生之为请以此说刋之石防于讲堂之西壁康定元年七月十八日记
　　青州州学公田记
　　故仆射相国沂公初作青州学成奏天子天子赐学名且颁公田三十顷次入于学公患田少不足又旁学作屋百二十间嵗入于学钱三十一万逮今十稔学益兴而士倍多太守赵集贤广公之意取南城隙地入作屋八十三室别为钩盾六十二门嵗入于学通六十七万学之功用于是大充而养士之道称矣学官与诸弟子多请记于壁曰立其法万世不改者道之夲也通其变使民不倦者道之中也夲故万世不改也中故万世可行也若伏羲神农黄帝尧舜氏树君臣父子上下之制立其法万世不改者也是之谓夲焉服牛乘马上栋下宇弧矢网罟之宜舟楫耒耜之利棺椁之便臼杵之用通其变使民不倦者也是之谓中焉相国防三代明王作取古者家有塾党有庠术有序国有学之制建学于青立夲也集贤由易大畜飬贤頥养正需饮食宴乐充朋友讲习之义立寛于学制其中也大凡舒则人暇局则人困故善教者优游而至道不善教者急速而强人其要贵夫劳逸之节焉礼曰张而不弛文武不为也一弛一张文武之道也今夫学者六艺经传千万言以时而讽之其为功博矣仁义礼乐忠信孝悌之道天地隂阳星辰灾变之动以时而求之其为业广矣广博而难卒勤苦而后能成蚤起夜诵寒暑不废衣冠不觧则是常张之矣嵗有田日有秋劳有休怠有养所以息焉游焉之一张一弛之道也君子谓相国集贤善教矣张而不急弛而不废初集贤乐学之经始甚亟乃择材吏得节度推官蔡君亶用董其役作屋若钩盾百四十五间而取材于县官之余借力于公家之隙不烦于府不扰于民和说而以成予谓相国善作也集贤善述也蔡君善卒相国集贤之志也见详斯文既不得让因记其嵗月云



　　宋文选巻十七
　　钦定四库全书
　　宋文选巻十八
　　李邦直文
　　论略
　　汉儒之治经终其身而无所倦能名其师说者上或召用之髙下其材为将士郎大夫部刺史至九卿丞相御史者接迹而有已不以经为进而听上之自挥故其人识趋向矜重名节今学者徒焉玩章句而已何其偷浅而不能如古也今之取人格之以一日之间有未能通经而适合于程度者有治经知道而偶拙于仓猝之对者取之多失实故学者愈不笃苟借经术以卜射禄利得则拨弃不复置力于其间如浅丈夫今日获而明日舍其耒耜故其徒华而不根未至于道而止不知致君行已之大操而天下之治因是而日衰尝以谓古之学者乐之者也今之学者利之者也乐之与利之于道之浅深岂可同概而论哉荀卿曰道者古今之正权也离道而内自择则不知祸福之所托夫人君之为治人臣之有所为曷尝不本于学夫苟不学万事之错邪正善恶之变杂然交至乎其前吾无所守于中必有所于外故君臣之间皆不可以无学也学则名教之乐入之矣名教之乐先入而不善之乐继来先入者主之则继来者必不胜虽万事之错邪正善恶之变杂然交至而有以一之此圣贤所以用力省而为治多也昔汉武帝明春秋宣帝受诗明帝通欧阳尚书唐文皇序晋史明皇释孝经宪宗喜观实録今人主选经术徳谊之老畨侍讲读又有学行大臣以备顾问固已隆学而重道矣歉歉焉曾未厌于道又使科举贱士各献其所论著非独秤较其能亦所以广聪明博仁义也孟子曰齐人无以仁义与王言者岂以仁义为不美也其心曰是何足与言仁义也云尔则不敬莫大乎是我非尧舜之道不敢以陈于王前故齐人莫如我敬王也臣尝治经史粗识仁义之大归略渉古今治乱之体窃慕孟轲之所谓非道而不敢陈者故摭师説取其有益者而言庶备人主之采览臣谓象数妖祥之説胜则乱人事故有易论三篇王法举则天下自治故有春秋论二述礼之所起有礼论三见圣人劝警后世之君反覆而丁宁有诗论上下破伪论尊正术有史论上下道诚明之学有四子论二入至神之化不言之治有唐虞论推建侯置守之安危有三代论伤仙老之屡败于下有秦论王者不可以无刚徳有西汉论诛忠而嬖佞者失天下之心有东汉论治天下非忠厚则不可乆有魏论释二贷祸福奸臾货赏罸为世之大残有梁论为天下以吏材则不足为天下以王道则有余有隋论生民之忧常自中起有唐论乆安者危有五代论统其大防为略惟明圣鉴之而已矣
　　易论上
　　尝病世之学者不能知易之本遗人事而泥天道其卑者入于象数而髙者不过入于名理自焦延夀京房毛爽祖孝孙之徒为六日七分之説曰辰之支干律吕之清浊风雨寒暑节气之与天文厯法以为皆法易而生故术者咸自托于易五行家曰吾之术出于易也太一家曰吾之术出于易也律家亦云然厯家之所云又然已而叅同方伎卜相筮占之流莫不持筹衍图指画天地自以为知易意者借圣人以为髙祈世人之弗疑其妄而尊已之学也晚有韩康伯颇号知易至于圣人之精义又往往溺入于名理趣向大与佛老相类故仲长子光尝称老易夫象数之与名理固易之自出然而本非圣人所以教世者故不言人事而言天道谓之伎术非圣人之徒也自周秦间已谓易为卜筮之一法及秦烧书欲以愚黔首始皇与李斯曾不知卦爻有仁义之説学之者可以不愚易于此脱于乱世独得不火后世传授不絶然亦防矣后之学者又坠易之防不能究极人事而推天授神故其言于惝恍防迷之外务以惑世何易之少通而多塞如此哉夫是非定于目前而难以者人事也易伪而不可诘者天道也彼以谓已能谈天众人必以我为洞隂阳而测变化吾智甚大而吾学甚逺为力甚近而得名甚髙且有难诘之幸此如画师喜为鬼神而惮为狗马以鬼神难知而狗马易较故也嗟乎髙者入于象数卑者入于名理而圣人之防固已微矣夫圣人立易岂止作空器与后世为古法而已耶固将以利天下也卦之不同一卦之体当一世之事爻之不同一爻之体当一人之事位之不同一位之体当一时之事处治处乱宜进宜退处晦处明宜刚宜柔处上处下宜为宜否偶其时位其事曲折万变圣人皆有术以处之故出没于天地之间而利不能诱祸不能继恶不能垢誉不能骄小以之治身大以之治天下无异道者斯则圣人以有用而为之矣因人以及三才可也学者奚独以象数为哉
　　易论中
　　或曰易之所以为易吉凶祸福而已矣吉凶祸福见于象数者也今学易而不为象数又何以知吉凶祸福之所自耶曰有天之祸福有人之祸福有天之吉凶有人之吉凶君子信乎其在人者不治乎其在天者天之所为人有所不能为人之所为天有所不能为日月星辰之运动风雨霜露之时不时此天之所为也礼乐之兴壊人伦之废起贤愚之贵贱通塞时世之改易物之聚散兵之成败此人之所为也天能自为其所为而不能为人之为人能自为其所为而不能为天之为故天虽神不能胜人人虽灵不能胜天此天人之职也而世之妄者持天以胜人其言杂乎巫史卜祝星工厯学僻妖幻邪之间以谓吉凶祸福如有佛神在上瞰天下之众而司之者溺乎小数而泥乎大道或者率人以胜天曰吾可以郤日月星辰之灾而召风雨霜露之和使答我如响此之谓干天人之职比干虽忠信力争于纣则死防子舍之而去则存季跖虽暴无明天子贤诸侯则盗而夀人欤天欤天下之事不满于求而异乎所素期者亦世人未之究耳而皆谓之天至于浅丈夫一金之得失曲士一禄秩之进退莫不指天以为记天何预于此哉故逹者略幽而视明求形而不察影木石之怪羽毛之妖青赤祥人疴犬祸防然而有不足畏也修吾人事而已矣矞云景星祥风甘露继日而至丹芝瑞神爵驺虞不旷月而出不足矜也民之治乱如何而已矣或曰然则易之所谓吉凶祸福而可以前知者如何曰人事有将然之理深防而难见纷错而不可一者常人所未知而圣人已逆知之故寄之易曰此时而此为则吉则有庆则无不利则利有攸往此时而此为则凶则有厉则有悔则无攸利亦事之必至者耳顾其多岐而常人疑之以为其状若变化矣何预于此哉学易未能极人事而叛乎天地阴阳非易之本防也
　　易论下
　　十翼皆孔子之言乎不得而知之也然而有疑焉其所谓序卦者自韩康伯已明其非易之蕴而未明其所以非也何谓耶夫三才之交错万事之纷揉未尝有独行而无徒唱之而无应者是故刚柔相配消长相随天地阴阳也小大相承强弱相长夫妇父子君臣也善恶相返治乱相易君子小人之分也祸福相生盈亏相旋物理之进退也二二而同出如昼夜之相代寒暑之相从黑白之不能不相资也有刚必有柔有消必有长故言天必言地言阴必言阳有大必有小有强必有弱故言夫必言妇言父必言子言君必言臣有善必有恶有治必有乱故言君子必言小人有祸必有福有盈必有亏故言进必言退此事之常而作者所不可遗也故配偶而言之则理惬而易明离合而杂举之则混乱而不可攷夫易卦之序岂非二二而相从者乎今夫上经之卦干天坤地故干对坤屯气之始蒙识之始故屯对蒙需和而讼乖故需对讼师忧也比乐也故师对比小畜以阴而制阳履以阴而承阳故小畜对履泰对否同人明于外大有明于内故同人对大有谦自小而豫自大故谦对豫随少为而蛊多事故随对蛊临下对观上噬嗑之明狱对贲之明政剥对复无妄之刚动对大畜之刚止頥养之中对大过之过坎之水对离之火此上经之次也下经之卦以咸之动对恒之静以遯之阴长对大壮之阳长以晋之明对明夷之暗以家人之同而异对睽之异而同以蹇难对解通以损对益以夬之五阳决一阴对姤之一阴遇五阳以萃之聚而来对升之进而去以困之在下而塞对升之在下而通以革之变之用对鼎之变之器以震动对艮止以渐之女吉对归妹之女凶以丰之附而光对旅之单而隠以防之顺对兑之悦以涣之散对节之收以中孚之诚在中对小过之行在外以既济对未济此下经之次也不惟其义之若是观其九六竒偶之画或上或下或相返或相生以两之而为此则易卦二二而相从岂不甚明哉今夫序卦之文盖不恊矣有义之苟合者有义之不合而强通者是岂圣人之言耶学者究之而自知此不可以徧举也学易者知夫所谓二二而相从则于三才之渊万事之变可以心通而得易道之半矣
　　春秋上
　　言春秋者何为其纷纷不决也病在于好竒而不好道好名而不好实公羊曰左氏出于此矣我之说不可复出乎此乃出乎彼谷梁曰公羊出于彼矣我之説不可复出乎彼乃出乎此至于驺夹董仲舒刘向刘歆何休贾逵伏防杜预范寗尸子啖赵陆淳之徒莫不皆然有出乎彼我必出乎此有出乎此我必出乎彼一彼一此惟求异于学者而胜于前人有所异者谓之新意有所同者谓之防袭此春秋之学所以支离而不一圣人之意所以晦而不明者乎公羊家曰春秋褒贬在乎日与不日月与不月为左氏者曰否谷梁家曰春秋之褒贬在乎书名书字书氏书人书国书爵之间耳或曰非也至后世之颛儒各守其意迭相姗笑操矛而相攻者不知防人师弟子异论而父子异学呜呼孔子大法孰从而一之昔者周既衰微王者不能举其法召陵践土之盟而天下之政在诸侯鸡泽溴梁之防而天下之政又在大夫大抵肆欲妄行与无王同故孔子作春秋以寄王法盖诛天下之不臣者也故春秋以王法为本曲直善恶次之不本王命而战争盟防则曲直善恶皆为春秋之罪人奉王命而防于恶则罪在上而不在下此春秋之本统也有如文武为王周召为相坐明堂而治天下之诸侯猝焉有两诸侯不以王命举兵以相残王者执而治之则将来诛其不以王命而起兵乎将赏其直者而刑其曲者乎又将偕诛之乎又有诸侯或列国之臣弃其宗庙社稷之祭祀逾疆防职不以王命礼典而盟防者纷纭于天下王者治而止之将诛其未命而行乎将赏其有益而为之乎此譬之人子奋呼袒裸持捉鬬争而相掊击于父母之前使良有司者治之必且罪渎上乱礼之恶而未暇及所争之曲直也又譬之人子不告父母而行以逐利于千里之外使贤父兄者讯之必且罪其輙往亦未暇问利之得失也如此以治春秋岂不简约而易明哉故学者之惑有二一曰忘大法较曲直二曰弃显义求防文曰围曰入曰侵曰伐曰灭曰战齐鲁之相兵晋楚之相陵曰朝曰聘曰盟曰防诸侯之相从大夫之相交乃其不以王命则其罪固不容诛于圣人之笔矣此之谓大法舍此而防防剪剪辨其小善小恶此之谓曲直人君人臣非义不道之举孔子未尝没其实曰贼曰盗之类观其所书而见其恶其为贬也足矣此之谓显义舍此而烦为之説欲格之以日月名字之例其例或与善恶乖迕而不恊则又以曲辨而妄意之此之谓防文治春秋者提大法而信显义则于圣人之意皦然而无所惑矣
　　春秋论下
　　圣人之道惟其是而已矣天下之事不一圣人所以行之者圆方横邪髙下曲折或抑或扬或微或章而一趋于是孔子曰言必信行必果硁硁然小人哉又曰可与共学未可与适道可与适道未可与立可与立未可与权夫权之为名何哉犹物之在权能不失其轻重而已矣仁义孝悌忠信道之大经也君臣父子夫妇人伦之大经也圣人不以短妨长不以小破大短长皆顺小大皆应其归于道也易而直不幸而有梗不平于其间不可以偕得则必捐小以从大略短以图长不杀则不仁则杀之者所以为仁也不取则不义则取之者所以为义也遇乡人之长者俯伏而拜之长者仇其父则挺刅而追之何哉轻重后先之理不得不然也其于道之大经盖未尝戾也其于人伦之大经亦未尝乱也此其为不失轻重之节而圣人之所谓权者矣后世有公羊氏者出独喜言权变欲教天下之臣子一切反经而为功其述春秋多以权之説赦奸臣贼子伪逆之罪使后世莫务为正而肆其邪心大乱圣人之道或者輙假此以起非常之迹据倚公羊氏之语勇为而无所疑事有不属于中不入于正则曰吾以为权耳常人不吾知而吾亦弗恤也小则盗国大则攘天下诈者得成其志乱者得逃其诛是儒者言权之罪矣彼孔子语人者不曰学然后适道适道然后立立然后权轻重而行之孔子以适道为权而公羊氏以反经为权欤或曰孔子于其下又继之以逸诗唐棣之辞以明反经之义岂不谓之然哉曰非也可与立未可与权句断孔子别言逸诗之文曰唐棣之华偏其反而岂不尔思室是逺而彼作诗者因兄弟之乖离而喻之以唐棣子曰未之思也夫何逺之有盖曰兄弟之未亲已之孝悌不至耳意谓诗人之失辞此所以删而不取也而释者附之于权以符公羊反经之説岂不妄哉故谓公羊氏言虽辨而实圣人之罪人春秋之巨蠧
　　礼论上
　　尝读戴记其言礼乐详矣髙出于太古深入于无间穷乎天地之际汪洋弥漫殆不可知而后及于用学者之言曰礼乐者非天地之所出非人之所乐为圣人忧乱而矫为之不得已而人从焉者也人之所乐从所不学而能者情欲也圣人拂人之欲以就乎善抑抗诡切天下之众以入乎礼是圣人之术也若是则戕夫天理贼乎道本而后以为圣人矣岂戕贼天理道本而为圣人耶大莫大于天下长莫长于万世天所无者虽至圣不能强之使乆立天所有者虽多力不能强之使必亡今夫礼也先天地而不见其始穷今古而不见其终杰者不得而逃暴者不得而灭惟其与人俱生原于自然而后能也故圣人知礼乐之出乎天地性情之所自有故因其理而导之探其本而文之不行则已行之斯成不言则已言之斯立大可以被天下乆可以传万世桀纣率天下之人而赴情欲欲以絶礼礼不絶而桀纣亡秦焚圣人之书而树已意欲以絶礼礼不絶而秦亡庄列之虚无杨墨之僻邪申商之残刻秦仪之诡伪王乐之浮旷簧鼔其説驰鹜于礼之外欲以破礼礼终不可破而数子者后世不可宗礼非出于自然而何也晋有阮籍者知礼之足以为治而不知礼之原其言曰礼岂为我辈设哉抑亦妄矣彼亦无他以已之厌礼法而谓君子皆然覩薄世之溺夫欲而谓圣人之事不足乐特为侈论以髙天下也虚无之説胜而晋亡斯籍辈为之耳故礼者生于古始成于圣人小人复情以归礼君子循性以安礼智者待礼而后尊愚者待礼而后存人之生于礼之中宕泆而出于礼之外者亡鳞介之生于河海之中跃而离于河海者死此礼乐所以为天下命也故曰故礼必本于大一又曰必本于天又曰天尊地卑君臣定矣卑髙以陈贵贱位矣动静有常小大殊矣方以类聚物以羣分则性命不同矣在天成象在地成形如此则礼者天地之别也知此者其通于诚明之学乎
　　礼论中
　　礼生乎天地出乎人心循乎性发乎情其斯以为本人不能无生有生故有父子人不能无长防有长幼故有兄弟人不能无正偶有正偶故有夫妇人不能不相亲相亲故有朋友人不能无强弱有强弱故有君臣故父子兄弟夫妇朋友君臣之礼其本则天地生之其节则圣人为之也因饮食之欲而飨食之礼作因男女之情而冠防之礼作因其死藏生哀而防祭之礼作因其羣聚嬉乐而射乡之礼作故飨食冠婚防祭射乡之礼其本则人心固有之其文则圣人为之也凡天下之人利害不相稽则秦楚之人而让怵乎利迫乎害则骨肉之戚而争则是让出于心争出于事也让出于心争出于事则让自中起而争自外来也凡天下之人有余则让不足则争有余则让则是让出于心不足则争则是争出于不得已也此礼让循乎性而有也凡小人之情虽奋拏攘攫而得之然或有愧于其色是奋拏攘攫者其伪而愧赧者其真也此让礼依乎情而生也故礼之本非天地不因礼之节文非圣人不备循乎性依乎情交乎语言动乎容貎浃乎四体将之以辞让济之以物采悠尔而顺翼尔而同方洋盈乎天下欲虽止之不可能也礼生乎天地而事天地出乎人心而治人心循乎性发乎情而安性情此之谓反本豺獭有祭祀雉鵀有妃匹蜂蚁有君臣鹊乌有孝慈鸿鴈有行列次序荒逺有防声乐天地之气全于人不全于物故物得其偏人得其正圣人之功及乎中国不及乎夷狄故荒逺得其粗中国得其详人可贵也禽兽可贱也中国可贵也荒逺可贱也中国之人而不能礼则不能异于物者几希此之谓乐其所贱而忘其所贵
　　礼论下
　　自秦焚书之后学者不得完经亡者已亡而存者大抵皆杂乱已不可全信汉之儒者各守所见务以自名其家亦有非圣人之言而托之于圣人学者谓圣人之重也不敢輙议又从而传师之故五常之道为之不明斯教之大害也孟子曰吾于武成取二三防而已孟子先秦而去孔子未逺犹谓古书之不可尽信况秦火之余哉五经独礼乐尤为秦所恶絶灭防尽今之礼经盖汉儒鸠集诸家之説博取累世之残文而后世立之于学官夏商周秦之事无所不统盖不可以尽信矣尝观礼运虽有夫子之言然其冠篇言大道与三代之治其语尤杂而不伦夫圣人之所以持万世与天地长乆而不变者君臣父子而已矣苟无君臣父子则强者攫拏弱者骇动窜而憖憖息而盰盰人之党将为禽兽之所胜其祸乱何如哉故杨朱为我墨翟兼爱卒以其説败天下置天下之民于禽兽頼孟子出力而距之然后君父之教明圣人之道复存今其言曰大道之行也天下为公人不独亲其亲不独子其子如是而谓之大同又曰大道既隠天下为家各亲其亲各子其子如是而谓之薄俗又曰礼义以为纪以正君臣以笃父子以睦兄弟以和夫妇如是而谓之起兵作谋贼乱之本以禹汤文武周公之治而谓之小康郑氏释之又以老氏之言为之证薄礼而厚忠信呜呼礼不出于忠信而安出哉郑氏之学如此而尚有所牵惑岂圣人之礼生于诈伪者耶有天地则有生民有生民则有情欲有情欲则有争夺民与天地同时而生情欲与民同时而生事与情欲同时而生故虽太古不能无事若版泉涿鹿之战炎帝之虐而败帝挚之戕而亡此其乱亡之大者余皆乆逺茫昧而不传泯灭而后世不得闻之古之时未有城郭宫室则民皆有一旦之忧未知为耕织则皆有寒饥死亡之患未知为兵则若豺狼蛇豕之鬬未有书契则上之教令不行于下下之情诉不通于上由圣智之人继出日除其所害嵗兴其所利是故器用至后世而益便礼法至后世而益详人灵益尊万物益不胜有欲为治者不待创设而治天下之具明备周足不乏一物矣而世之妄儒忽近而归逺轻其所见而重其所闻率以为后世之治不及太古必竹简而书爼豆而食履古之舄服古之服坐于茅茨之下然后以为髙诵空言而忘治乱之大数是拘僻之病已故大道小康之説果夫子之遗言则是圣人之道有二也荀子曰文武之道同伏羲王者有意于为治居今之时用今之器而述五帝三王之仁义以安天下之民是亦五帝三王而已矣
　　诗论上
　　五经之道易可以潜而书可以彰春秋可畏而诗可乐礼严而不可逾其辞不同而为道一也世之学者常为禄利毁誉之所怵得之则止是以志之而不能详学之而不能极其义知其文而不能知其道故五经之道益防呜呼安得外禄利遗毁誉之人而使学之哉尝观于古君臣之相谕两国之相交君子之言已志未尝不称诗温乎其可爱也至后世礼乐皆亡而后诗道废文存而声不传章句之师多而义不明纷纷于虫鱼草木间而未闻心通者释诗者莫若毛郑毛之説简而深此河间献王所以髙其学也至郑氏之释繁塞而其失愈多矣夫郑氏之学长于礼而深于经制至乎训诗又以经制言之诗性情也礼制迹也彼以礼训诗是案迹而议性情也此其所以繁塞而多失者欤緑衣之诗而郑氏以为防不谏亦入而郑以为入于宗庙狼防状周公安闲自得于防疑之中故有公孙硕肤赤舄几几之句而郑谓之公逊庭燎见宣王有怠政之渐而郑以为不设鸡人之官诸如此者不可以悉举岂可谓之知诗耶盖尝观诗学至于治世之作明君良臣相得于上而天下之民莫不各得其所夫耕妇馌击鼔祭祝相与从事于田畆之间熈然怡然无愁苦怨叹之声未尝不慨慕想见其性情嗟乎此真孟子之所谓王政者治至于此而足矣及观衰乱之时叹悼之作又惘然若有所失也臣之于君欲其觉悟则诱之箴之规之诲之戒之救之恶长而不变则刺之怨之闵伤之忧惧之尚不知止则或疾而或哀或思而或悔反覆而不舍踯躅而不厌故于一篇之中屡致其意其大意要出于其爱君之情而已矣贤者之处于世思以其道变乱为治而不以治乱变其志或为正或为变其大要出于仁义忠孝之性而已也其文诂训所能释而讲师所能尽其性情非诂训所能明而非讲师所能言也学者欲观于诗宜无为禄利毁誉之所怵浸溃优游先入于道义而后入于性情然后有得于其间矣孟子曰説诗者不以文害辞不以辞害志以意逆志是为得之其性情之谓欤
　　诗论下
　　国风雅颂为风者不为小雅为小雅者不为大雅为风雅者不为颂学者以为章句之短长与夫美刺之义不甚相絶而分别若此或曰太师分之也或曰孔子分之也是皆未为知诗夫诗者古之乐曲故可以歌可以被于金石钟鼔之节其声之曲折其气之髙下诗人作之之始固已为风为小雅为大雅为颂风之声不可以入雅雅之声不可以入颂不待太师与孔子而后分也太师知其声孔子知其义尔亦犹今之乐曲有小有大声之不同而辞之不相入亦作者为之后来者所不能易也孔子未删之前世未尝惑于四始何哉古乐存而诗之声可知也乐亡然后学者惑诗矣周官大司乐之职已尝谓之六诗风雅颂乃其音而比兴赋乃其体季札观乐于孔子之前而有国风雅颂之名于时诸侯赋诗以相乐者未尝敢歌颂歌大雅者亦谓之僣则古乐未亡之时诗已班然而有次第岂太师与孔子强分之耶至孔子之时新诗复出而多古诗复杂而乱多者删之而乱者正之尔故曰自卫反鲁然后乐正雅颂各得其所也夫民能有喜怨而不能为诗时之贤者断之以礼义而代之作以着见民之性情故政令之所及则喜怨之声为之生喜怨之声生则风雅为之作政令之所及者近而民声狭其诗之体也必小其声必为风作之者与録之者固不能张而为雅也政令之所及者逺而民声广其诗之体也必大其声必为雅作之者与録之者亦不能蹙而为风也故虽文王之徳才及于周召二国而未及于天下诗人无自而为雅二南是也及其盛也爵虽诸侯而功徳如天子四方之民莫不歌舞之诗人亦无自而为风文王正雅是也此正风正雅之体所以异也幽厉虽无道政令犹可以及于天下其恶足以动四方之怨故其诗未为王风而尚为变雅平王止能号令畿内民而四方之民防不知有王者故其诗不能为雅而为王风此爱风变雅也体所以异也礼乐征伐不出于天子列国之君得以恣睢横行而鲁輙为颂此周鲁之颂所以异也故王者之业因正风正雅而复能至于颂颂亡而后至于变雅雅又息而王复为风王为风而诸侯敢为颂周有风鲁有颂而春秋为之作兴衰治乱如循环焉正风正雅王者积功累徳始起之迹也颂功徳结于民王业之成也大小雅今王可叛而先王之徳未可忘先王之基业未可倾也王风名为王而实如诸侯也故孔子删定而録之先以周召之风以起其业次之以邶衞国之风以着其鉴又次之以王风以伸其诫若曰从此不能正则必继商而亡也先之以正小雅以见自微而勤劳次之以变小雅以见其怠惰而不徳若曰先王勤劳如此而后王弗为何也先之以正大雅以见其盛次之以变大雅以见其衰若曰先王之业如此而后王防败之何也先之以周颂以见其治平次之以鲁颂以见其王无可颂而诸侯妄作又次之以商颂以见诸侯妄作而不已周室将复为商若曰上有明王彼诸侯安得而盛也政不行而王犹不能奋诸侯盛而王不能自警胡不观商之先功徳基业如何今而为亡国也一经之体如是而已亦犹荡之一篇之体本刺周室之大壊而止言商恶至其末章又言夏后氏其辞曰文王曰咨咨女殷商人亦有言颠沛之掲枝叶未有害本实先拨殷鉴不逺在夏后之世以三代之兴衰反覆而为讽岂非圣人之意欲扶持全安后世之君申重不已而丁宁不厌者哉
　　史论上
　　天生孔子不独为鲁虽孔子其忧亦未尝不在天下也周之末列国争为雄长而天下骚然苦兵孔子拳拳于其间欲以一已捍天下之难故不用于鲁则之齐之衞之荆之陈之蔡不用于诸侯则欲为政于费不用于中国则欲为政于蛮夷车马之迹环于四方削迹伐树流离困厄而不悔圣人忧天下之民不得其所而欲行其道如此其勤也孔子之门其弟子皆世之仁贤自顔渊而下惟仲由子贡得圣人之道尤多然而终出顔下者性有所蔽而弗全也仲由蔽于勇子贡蔽于辨顔渊终日静黙而孔子亟称之以为已而仲由子贡或矜其勇辨孔子未尝不屈折其气而诫之也孔子殁圣人之道息天下于是益乱诸侯务相吞灭争地逐利兵满于天下不复知有仁义一切以权谋诈力相髙故轻险之士乗时而出摩吻淬舌起为纵横之説以耸踊暴鸷之君而邀取势利视民之死于兵如蚍蜉豚彘而曾不为之嚬顔故苏张范蔡陈轸楼缓樗里甘茂商鞅韩非之徒皆长于揣摩辨议而当时号为贤智此固衰世之乱人也尝读司马氏史至于数子列传未尝不叹愤以谓或与孔子同时使孔子有杀罚之权必不先少正夘而后数子及读孔子弟子传乃以为齐将伐鲁而孔子私于父母之国使子贡游説于外者凡十年存鲁乱齐亡吴覇越而强晋子贡一出而五国皆有变细观其所以説之辞则殊浅陋濶诞又非有防画可以动五国呜呼圣贤而肯尔为耶迁有史才而不入于道又其著书多采战国防楚汉春秋以博其辞意其六国楚汉之间有僻士者戯弄文墨附着之孔子子贡以为小説而耀世迹其所从则童子可以不惑而司马氏輙为之信尚而收采之欤五国之变乱其事皆载于左氏传未闻孔子子贡之为人也孔子虽欲苟全丘墓之国使数国之民皆死于兵乎昔者楚昭王亡弓曰楚人亡之楚人得之又何求焉子闻之曰惜乎其不大也不曰人亡之人得之何必楚也此岂圣人之心已私其里人而移祸于他者皆小人之情活一鸟兽杀一鸟兽忧一草木害一草木厚其妻孥而暴其家厚其家而暴其邻厚其邻而暴其乡国中人之所不为而谓圣人私鲁而残天下乎不表其非而出之则后世庸学必有疑纵横家自圣人之门而出者矣
　　史论下
　　自古史才为难下左氏而得司马迁下司马迁而得班固至于范陈夀之徒又为班马之亚其才如鳞之差而不齐也尝叹司马迁如彼其才如彼其博赡而不能深入圣人之道以为已病先黄老后六经髙气侠重货殖则班固既言之矣又世家孔子而不为传使孔子与陈项争列欲尊大圣人而反小之其所以称孔子者识防稽之骨辨羵羊之怪道楛矢之异测桓僖之灾斯以为圣而已矣一何其鄙陋也及读班氏史则与迁同其惜乎有史才而皆不能完也故能言迁之失而不知已之妄岂非有离娄之明而不见目睫者耶迁之自序已尝分九流矣及固为艺文志迹其余説遂以儒者与道法阴阳名墨纵横杂分家农家分峙而齐驱且其说曰王道既微时君世主好恶殊方九家之术蠭出并作各引一端崇其所善以此驰説取合诸侯呜呼固以为儒者取合于世而已乎宜固之附窦宪而死于非义也夫儒者之术教化仁义而已也使儒者在人主左右得以仁义教化为天下之治则所谓道家者不过为岩野居士名法家者不过为贱有司阴阳者食于太史局而纵横杂墨之流或驰一传或效一官农家者流耕王田奉国赋以乐天下之无事彼得与儒者相抗而为流哉小大轻重之不均不啻若太山与一羽之比也而固一之彼皆剽盗吾儒之枝业尚未得其正乃尊大之使与道并立于世以增学者之惑仁义之罪人也老庄释氏杨墨之术虽曲见浅闻无足法者然其徒皆能张其师持其説故以区区之论而常横行于天下以哗世而邀宠而圣人之教多衰替不扬世以此数溺于大乱实皆学者自戕其道以成众家者如固出没于经传不为不博矣而其识褊狭如此扶持小説为股肱之材而抑儒者之道谓其止出于司徒之官未设则前世之所以为治者将无仁义教化儒者之道乎圣人之徒不务立论有事而后言事已而言已故其言精淳而不妄至班氏而下必欲足其编秩多其文辞捃剥天下之异端论以附已意立事以资其言事已而言未已由汗漫污杂不可考信则圣人之徒遗文而文益髙不知道之比比以多言为累故为力虽勤终不能一望圣人之藩墙其学者之病欤
　　四子论上
　　一气之未判也明者莫能见智者莫能名强求其所以然字之曰元元有物耶有者安在谓无物耶天地万物奚从而生哉故自然之有混而相与为一一与太虚等此之谓元元判而为气气判而为形天之旋地之游日月星辰之光运动于上草木之华畅茂于下人之灵也神竒之荒忽也禽兽之众多也昆虫之微也莫不生于元气之始曰元识之始曰性性之未判也犹夫元也及其判也为志意为情欲为徳行为才能为善为恶为昧为明或动而见于外或静而返于内动静出入循环而不穷然后扰扰焉而多事矣其多事者性之用其无事者性之体也故曰寂然不动惑而遂通呜呼得性而不尽言者其惟圣人乎昔者诸子盖尝言性告子孟子荀子扬子韩子五者皆天下之能言者也而其説莫有同者告子曰生之谓性孟子曰善荀子曰恶扬子曰善恶混韩子曰有生而有善有生而有恶有生而有善恶混告子之言则入乎命孟子之言则入乎徳荀子之言则入乎情扬子之言则入乎意韩子之言则入乎才何谓入乎命其言曰生之谓性可生则可死命可以生死而言性不可以生死言也何谓入乎徳其言曰人之性善善之名对恶而生而非独有者也由昔者有无益于人而有害于天下者故谓之恶无害于天下而有益于人者故谓之善善有迹也性无迹也何谓入乎情其言曰目好色耳好声口好味心好利骨体肤理好愉浃是感而自然不待事而后生者故谓之人性恶是情也而荀子谓之性何谓入乎意其言曰气者适善恶之【阙】夫离性以为意意与气相辅然后驾气而之善恶则善恶之地去性也有间矣何谓入乎才性一而才百才可以别而性未可以别也故命也徳也才也非性而皆出于性者也非性而出于性犹三才者出于元而非元也虽然寻其流而推之亦可以至于性不渉其流而造性之元者圣人而已矣学者欲知性莫若观圣人
　　四子论下
　　圣人之性如何而观之观其道不观其性道者圣人之所言性者圣人之所不言也防道之本而究之以至于其极不观而至于性矣圣人不言性者何故非晦其説而务以惑世未可尽之以言也有形者可以绘画而知有物者可以揣摸而知有色者可以视而知有声者可以听而知有气者可以动而知惟性也离乎形异于物不入于色不发于声不假于气知之则得之弗知则弗得也此其无可以喻也可喻则或非性矣今夫诸子者莫不争言乎性愈辨则愈失愈详则愈非何防不思其不可言而强言之者也风霆无形鬼神无物天地日月无正色土石草木无声气于此有人焉曰吾无不能吾能收风霆之形而系鬼神之迹写天地日月之正色而呼召草木之声气其所为者必妄矣性不可言而强为之言者安得而不妄欤子贡曰夫子之文章可得而闻也夫子之言性与天道不可得而闻也子贡不闻斯学者可知矣然而圣人虽不言君子不可以不知欲知性必先知道欲知道必观夫子之文章陶乎易之祸福深于春秋之治乱极乎书之仁义逹乎诗之孝弟忠信性可以自知矣欲观海外者谈乎荒怪像乎波涛支頥沉想驰鹜其神于海之外亦不能有所至泛淮湖渉河济而东则不日而至于海海可以必至也性犹未可以必至也故至于性者易谓之至至礼谓之知至箕子谓之皇极而子思谓之中庸文中子曰无所由亦不至于彼彼道之方也必也无至乎至者不得已而名之耳又可以烦言为之哉曰然则孟荀杨韩皆非耶曰四子者其蔽在言性近乎性者亦莫过乎四子之説也学者观四子之所言而思圣人之所不言则自得之矣










</div>
    <div class="pagination">
<a href="宋文选_page7.html">上一页</a><span>...</span><a href="宋文选_page3.html">3</a><a href="宋文选_page4.html">4</a><a href="宋文选_page5.html">5</a><a href="宋文选_page6.html">6</a><a href="宋文选_page7.html">7</a><span class="current-page">8</span><a href="宋文选_page9.html">9</a><a href="宋文选_page10.html">10</a><a href="宋文选_page11.html">11</a><a href="宋文选_page12.html">12</a><a href="宋文选_page13.html">13</a><span>...</span><a href="宋文选_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
