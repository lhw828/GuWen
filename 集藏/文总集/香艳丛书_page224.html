<!DOCTYPE html>
<html>
<head>
    <meta charset="UTF-8">
    <title>香艳丛书 - 第 224 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 224 页/共 467 页</h1>
    <div class="content">　　杨妍 
　《本事诗》：“妍，字步仙，旧院歌姬也。能诗善书，工画丛兰竹木。兵火后，寓武定桥南大功坊废圃内。吴闻玮锵，送叶学山之秣陵，寄询杨较书云： 
　　孤客江干八月潮，绮窗曾记话无聊。 
　　轻执画箑丛兰小，遮遍春风武定桥。” 
　　吴梅仙 
　　《画史会要》：“梅仙，金陵妓，善丹青。” 
　　林雪（王友云） 
　《珊瑚网》：“林雪，闽中妓，善绘事。” 
　李光阳《西湖逸史》：“林雪，字天素，闽妓也，入武林寄寓湖上。工书善画，临摹古幅，尝乱真。董思白赠以诗曰： 
　　片云占断六桥春，画手全输妙与真。 
　　铸得干将呈剑客，梦通巫峡待词人。” 
　《容台集》：“山居荏苒，凡三十年，乃闻闺秀之能画者，一再出，又皆于武林之西湖。初为林天素，继为王友云。天素秀绝；友云澹宕，特饶骨韵。” 
　　范珏 
　《板桥杂记》：“范压，字双玉。廉静寡所嗜好，惟阖户焚香瀹茗，相对药炉经卷而已。性喜画山水，摹仿大痴顾宝幢槎桠老树远山绝礀，笔墨间有天然气韵，妇人中范华原也。” 
　　寇湄 
　《板桥杂记》：“寇湄，字白门，娟娟静美，跌宕风流，能度曲，善画兰。” 
　沈春泽《寒夜醉后看寇五姬画兰》： 
　　诗画亦常事，疑信何参差。 
　　昨宵水阁中，酒深灯短时。 
　　看子停银觥，支颐如有思。 
　　开箑浣香毫，墨花生几枝。 
　　纤指过寒笺，残墨成冰澌。 
　　缀以竹石情，洗却儿女姿。 
　　此时众信坚，吾复转疑之。 
　　安得手与心，出奇能若斯。 
　　相顾各叹息，歌子明月诗。 
　　范珠 
　《无声诗史》：“范珠，字照乘，金陵妓。画山水，能对客挥毫。周晖所著《续金陵琐事》载之。” 
　　杨宛 
　　《无声诗史》：“杨宛，字宛若，金陵妓，后归茅元仪。写兰石，清妍饶韵。” 
　　楚秀 
　《初学集?题女郎楚秀画二首》： 
　　曼绿轻红约略分，墨华凝碧溅罗裙。 
　　烟岚一抹知多少，知是昊云是楚云。 

　　小艇疏帘水墨间，落梅风落点朱颜。 
　　欲看粉本频临镜，自扫修眉画远山。 
　　杨璆姬 
　潘之恒《曲中记》：“杨璆姬，平康才人。世以玉貌善音律拟之楚璆姬。雅好翰墨，又尝游戏丹青，得九畹生态，时称逸品。” 
　　徐佛 
　　《觚剩》：“盛泽归家院，有名妓徐佛者，能琴善画兰。” 
　　朱馥 
　　姚旅《露书》：“朱馥，字无瑕，字泰玉，桃叶妓。工楷书、画兰，能诗。” 
　　李贞俪 
　　《露书》：“李贞俪，字淡如，桃叶妓。工书画，着《韵芳集》。” 
　　崔联芳 
　　刘銮《五石觚》：“崔联芳，南京旧院妓。能吟咏、画兰。” 
　　胡茂生 
　汪汝谦《春星堂集?观胡茂生较书诗画，赋此寄怀》： 
　　名噪三山藉甚时，盈盈一水正相思。 
　　填词争拟李清照，写竹浑如管仲姬。 
　　胜日闻君多唱和，残年怜我独凄迟。 
　　萧然一棹停江上，欲访仙源未有期。（自注：茂生，天台人，隐居囦溪。） 
　　王阿昭 
　沈春泽《秋雪堂诗删?王阿昭帕上画山水歌》： 
　　六朝花柳香不已，六院家家娇姊妹。 
　　马姬老去遂空群，任侠风流总无对。 
　　五娘贞秀亦翩翩，居然自呼九畹仙。 
　　郝家文珠墨池史，扇头妙楷流云烟。 
　　李郎澹如真慧绝，跌宕成名何必说。 
　　那堪药物减天机，使我怜才素心结。 
　　近来喜得王昭儿，缣素心肠山水姿。 
　　相将盘礴荷花边，悠然落笔态可思。 
　　今日乞昭画一箑，明日乞昭图一纸。 
　　一箑一纸一出奇，寸心灵变能如此。 
　　正欲持此夸示人，侍儿忽贻秋罗巾。 
　　秋罗半幅恣挥洒，远山疏树能有神。 
　　我曾问昭何处得，昭言学画才廿日。 
　　出门看山归想画，聊复寄之游戏笔。 
　　笔端游戏岂易哉？汗汗漫漫皆天才。 
　　收罗八荒贮一笥，半幅神理为其胎。 
　　愿昭从今转精进，眼前腕底多矜慎。 
　　画工气莫稍渐染，伧父手莫轻投赠。 
　　我家太湖烟水头，七十二峰将新秋。 
　　扁舟黄叶载昭去，双眸处处皆淹留。 
　　 
　　国朝 
　　陈小住 
　《本事诗》：“吴兴女子陈小住，为朱十画扇作并头莲。朱十集唐句题之： 
　　可爱深红间浅红，满池荷叶动秋风。 
　　萦回谢女题诗笔，一片西飞一片东。（《曝书亭集》作《题王女史画莲》）又集唐《赠陈较书并索其书扇二首》： 
　　不将清瑟理霓裳，笑倚东轩白玉床。 
　　小叠红笺书恨字，屏风误点惑孙郎。 

　　葡萄美酒夜光杯，夜半高堂客未回。 
　　知我怜君画无敌，且将团扇暂徘徊。” 
　　倩扶 
　　《画征录》：“倩扶，华亭人。善花草，多写意，工诗有集。” 
　　吴媛 
　　《画征录》：“吴媛，字文青，无锡人，自号梁溪女史。善画，有墨荷图，设色菊花，与倩扶并为吴梅村东山胜侣。” 
　　丰质 
　《画征录》：“丰质，字花妥，兰阳人。妙音律，善演剧，而性度闲雅，焚香鼓琴。好画墨兰，学王觉斯法，花叶舒畅潇洒，绝无拘滞修饰，不得以风尘笔墨忽也。寓居睢州名甚重，陈其年柬侯六叔岱诗云： 
　　闻说睢州女校书，春愁才妥上头初。 
　　今朝人卧梁王苑，歌板糟床只欠渠。 
忽忽悟，即于睢州从一贫人，辛苦作家，卒年盖三十云。” 

　　玉台画史别录 
　朱柔则，字道珠，钱塘人，诗人沈用济方舟室。方舟客红兰主人所，久而不归，道珠遥寄故乡山水图。主人作诗，有“应怜夫婿无归信，翻画家山远寄来”之句，当时传为佳话。方舟妾曰顾春山，道珠尝约春山河诸观梅，得句云：“楼外有梅三百树，美人不到不开花。”其风致可想见矣。 
　余士珊，长纤先生之妹，幼时随父任滇南。长纤补学博回浙，士珊画野畦图送之，卷中花果，多不能名，盖滇中物也。后归王氏。吴谷人祭酒，题《剔银灯》词，载《有正味斋集》中。 
　宋秋田藏闺秀扇面甚伙。有陈字陈李山水合笔，字无名老莲子，见《画征录》。李相传是老莲女，未知所据。殆亦如青蚓妻女，偶尔渲染，流传不多，传画家者，未之及耳。周南卿亦有闺秀扇面数十页，鉴别极精。南卿没后，不知归于谁氏矣。 
</div>
    <div class="pagination">
<a href="香艳丛书_page223.html">上一页</a><span>...</span><a href="香艳丛书_page219.html">219</a><a href="香艳丛书_page220.html">220</a><a href="香艳丛书_page221.html">221</a><a href="香艳丛书_page222.html">222</a><a href="香艳丛书_page223.html">223</a><span class="current-page">224</span><a href="香艳丛书_page225.html">225</a><a href="香艳丛书_page226.html">226</a><a href="香艳丛书_page227.html">227</a><a href="香艳丛书_page228.html">228</a><a href="香艳丛书_page229.html">229</a><span>...</span><a href="香艳丛书_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
