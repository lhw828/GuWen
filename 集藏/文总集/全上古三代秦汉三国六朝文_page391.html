<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 391 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 391 页/共 658 页</h1>
    <div class="content">
　　房丽者，赵之贤人，立东门之外，有行商车辖亡，丽告之，不悟，复更告，商人怒曰，吾辖自亡，何须汝告。惠加于己，而反怒之，吾欲比之草木，草木有心矣。（《御览》七百七十三）

　　象以牙丧身，不能去其白。薰以芳自烧，不能去其香。（《御览》九百八十三）
张湛
湛字处度，孝武时中书侍郎，累迁光禄勋，有《列子注》八卷。（案元魏亦有张湛，字子然，敦煌人，崔浩荐为中书侍郎，非即其人。）

　　○嘲范甯

　　古方，宋阳里子少得其术，以授鲁东门伯，鲁东门伯以授左丘明，遂世世相传。及汉杜子夏、郑康成、魏高堂隆、晋左太冲，凡此诸贤，并有目疾，得此方云：用损读书一，减思虑二，专内视三，简外观四，旦晚起五，夜早眠六。凡六物熬以神火，下以气，蕴于胸中七日，然後纳诸方寸。修之一时，近能数其目睫，远视尺捶之馀。长服不已，洞见墙壁之外。非但明目，乃亦延年。（《晋书·范甯传》，甯常患目痛，就中书侍郎张湛求方，湛因嘲之。）

　　○列子注序

　　湛闻之先父曰，吾先君与刘正舆傅颖根。（傅咸子敷，字颖根，王粲从孙宏，字正宗，见《晋书·良吏传》。）皆王氏之甥也。并少游外家。舅始周，始周从兄正宗辅嗣，皆好集文籍，先并得仲宣家书，几将万卷。傅氏亦世为学门。三君总角，竞录奇书。及长，遭永嘉之乱，与颖根同避难南行，车重，各称力并有所载。而寇虏弥盛，前途尚远，张谓傅曰，今将不能尽全所载。且共料简世所希有者，各各保录，令无遗弃。颖根于是唯赍其祖玄父咸子集。先君所录书中有列子八篇。及至江南，仅有存者。列子唯馀杨朱说符目录三卷。比乱，正舆为扬州刺史，先来过江，复在其家得四卷。寻从辅嗣女婿赵季子家得六卷。参校有无，始得全备。其书大略，明群有以至虚为宗，万品以终灭为验；神惠以凝寂常全，想念以著物自丧；生觉与化梦等情，巨细不限一域；穷达无假智力，治身贵于肆任；顺性则所之皆适，水火可蹈；忘怀则无幽不照。此其旨也。然所明往往与佛经相参，大归同于老庄。属辞引类，特与庄子相似。庄子、慎到、韩非、尸子、淮南子玄示旨归，多称其言，遂注之云尔。（《列子》道藏本）
张
，安定人，为秘书郎，参著作，有《周易集解》十二卷，《後汉纪》三十卷。

　　○後汉纪论蔡邕为朱穆谥

　　夫谥者，上之所赠，非下之所造。颜冉至德，不闻有谥。蔡朱二子，各以衰代臧否不立，故私谥也。（《御览》五百六十二）

　　○论张松法正

　　刘璋愚弱，而守善言，斯亦宋襄公徐偃王之徒，未为无道之主也。张松法正，虽君臣之义不正，然固已委名附质，进不显陈事势，若韩嵩刘光之说刘表，退不告绝奔亡，若陈平韩信之去项羽，而两端携贰，为谋不忠，罪之次也。（《蜀志·刘璋传》注）

　　○易集解序

　　蜜蜂以兼采为味。（《书钞》一百四十七引易注序）

　　依向秀本。（《经典释文》叙录）
沈寂
寂，吴兴武康人，太元中为博士，累迁至光禄勋。

　　○皇子庙议

　　皇子依如大夫礼，应立後，宜先告，权为行庙，告，于礼无文。准先立庙告嗣，而後迎继嗣之身。案《礼》，君薨嗣子生，太祝裨冕告于殡。既葬嗣子生，祝告于祢，明夫宗庙者，神灵之所宅，是以存亡吉凶必先告于庙，古今不革之制，三代不易之典。岂有兴灭继绝，传祀百代，而诬亡者之灵，疑告生之义邪？缘情依礼，谓宜先告于灵，後迎于子。（《通典》四十七，太元六年，博士沈寂议。）
江熙
熙字太和，济阳人，为兖州别驾，有《毛诗注》二十卷。

　　○皇子庙议

　　《谷梁传》云“公子之重，视大夫”，则王子一例也。请皇子庙祭，用大夫礼，三庙。牲用少牢。若继嗣之身未准大夫，祭用士礼，宜权立行庙，告嗣，而後迎继嗣之身。（《通典》四十七，太元八年。）

　　○又议

　　皇子虽有庙，然无子不立庙，故诏使立後，尝之祀，称“皇帝有命，命某继嗣”。（《通典》四十七）

　　○难范甯

　　往因礼亲，反因礼疏，何嫌顿尽乎？未若相遗于江湖，既还宜各反服也。（《通典》九十六，范甯云，甲无子，取乙为後，甲晚自生子，乙归本家，後甲终，必当有服，江熙难。）
庾弘之
弘之，太元中为太学博士。

　　○朝臣上礼太子议

　　案武帝咸宁中，诸王新拜，有司近臣诸王公主上礼。今皇太子国之储副，既已崇建，普天同庆，谓宜上礼奉贺。（《通典》七十，太元十二年，台符问，皇太子既拜朝臣奉贺，应上礼否？太学博士庾弘之议。）

　　○优遇陈留王议

　　陈留王前代之後，遇以上宾之礼。皇太子虽国之储副，在人臣之位，今谓班次宜在王下。（《通典》七十四，太元十二年。）
庾睿
睿为荆州别驾。

　　○答殷仲堪问

　　荆州刺史殷仲堪问：“礼文如是，此指释有缌麻服而犹得祭者也？当不普言新丧之亲于所祭者邪？”别驾庾睿、功曹滕忄炎，主簿刘恬答曰：“寻礼文，当是指明有缌服可以祭耳，不以新丧之亲于所祭者有服为疑。今世中传重者，而有从祖小功之服，服既除，恐不得以二祖服近而不祭也。”（《通典》五十二）
孙耆之
耆之，爵里未详。

　　○明堂议

　　郊以配天，故配之以后稷，明堂祀帝，故配之以文王。由斯言之，郊为皇天之位，明堂为上帝之庙。故徐邈以配之为言，必有神主，郊为天坛，则明堂非文庙矣。（《通典》四十四，太元十三年。）
徐乾
乾，太元中太学博士，安帝时进给事中，有《谷梁传注》十二卷，集二十一卷。

　　○褚爽表称太子名议

　　礼记曰，夫人之讳，虽质君之前，臣不讳也。案夫人国之小君，君之一体，太子之母也。而尚不讳，则太子何嫌乎？又礼，君前臣名，父前子名。又周公告父，皆称武王名，益可明矣。（《通典》一百四，太元十九年，义兴太守褚爽上表，称太子名，下太学议，徐乾议，案《御览》五百六十二引语林作徐邈，误。）

　　○殷祭议

　　三年一，五年一，经传记籍，不见补殷之文。（《宋书·礼志三》，义熙二年，《通典》四十九，作元兴三年。）
李辽
辽，清河人，太元中行北鲁县令。

　　○上表请修孔庙

　　臣闻教者，治化之本，人伦之始，所以诱达群方，进德兴仁，譬诸土石，陶冶成器，虽复百王殊礼，质文参差，至于斯道，其用不爽。自中华湮没，阙里荒毁，先王之泽寝，圣贤之风绝。自此迄今，将及百年，造化有灵，否终以泰，河、济夷徙，海、岱清通，黎庶蒙苏，凫藻奋化。而典训弗敷，《雅》、《颂》寂蔑，久凋之俗，大弊未改，非演迪斯文，缉熙宏猷，将何以光赞时邕，克隆盛化哉。事有如赊而急，实此之谓也。亡父先臣回，绥集邦邑，归诚本朝。以太元十年，遣臣奉表。路经阙里，过觐孔庙，庭宇倾顿，轨式颓弛，万世宗匠，忽焉沦废，仰瞻俯慨，不觉涕流。既达京辇，表求兴复圣祀，修建讲学。至十四年十一月十七日，奉被明诏，采臣鄙议，敕下兖州鲁郡，准旧营饰。故尚书令谢石令臣所须列上，又出家布，薄助兴立。故镇北将军谯王恬版臣行北鲁县令，赐许供遣。二臣薨徂，成规不遂，陛下体唐尧文思之美，访宣尼善诱之勤，矜荒馀之凋昧，愍声教之未浃。愚谓可重符兖州刺史，遂成旧庙，蠲复数户，以供扫洒；并赐给《六经》，讲立庠序，延请宿学，广集後进，使油然人道，发剖琢之功。运仁义以征伐，敷道德以服远，何招而不怀，何柔而不从。所为者微，所弘甚大。臣自致身辇毂，于今八稔，违亲转积，夙夜匪宁。振武将军何澹之今震三齐，臣当随反。裴回天邑，感恋罔极。乞臣表付外参议。（《宋书·礼志一》）
许荣
荣，会稽人，太元中为左卫领营将军。

　　○上疏陈五违

　　今台府局吏，直卫武官及仆隶婢儿取母之姓者，本臧获之徒，无乡邑品第，皆得命议，用为郡守县令，并带职在内，委事于小吏手中；僧尼乳母，竞进亲党，又受货赂，辄临官领众。无卫霍之才，而比方古人，为患一也。臣闻佛者清远玄虚之神，以五诫为教，绝酒不淫。而今之奉者，秽慢阿尼，酒色是耽，其违二矣。夫致人于死，未必手刃害之。若政教不均，暴滥无罪，必夭天命，其违三矣。盗者未必躬窃人财，江乙母失布，罪由令尹。今禁令不明，劫盗公行，其违四矣。在上化下，必信为本。昔年下书，敕使尽规，而众议兼集，无所采用，其违五矣。尼僧成群，依傍法服。五诫粗法，尚不能遵，况精妙乎？而流惑之徒，竞加敬事，又侵渔百姓，取财为惠，亦未合布施之道也。（《晋书·会稽王道子传》）
谢敷
敷字庆绪，会稽人，镇军郗召为主簿，台徵博士，皆不就。

　　○答郄敬舆书

　　至理深玄，非言象所喻也。（《文选·褚渊碑》）
</div>
    <div class="pagination">
<a href="全上古三代秦汉三国六朝文_page390.html">上一页</a><span>...</span><a href="全上古三代秦汉三国六朝文_page386.html">386</a><a href="全上古三代秦汉三国六朝文_page387.html">387</a><a href="全上古三代秦汉三国六朝文_page388.html">388</a><a href="全上古三代秦汉三国六朝文_page389.html">389</a><a href="全上古三代秦汉三国六朝文_page390.html">390</a><span class="current-page">391</span><a href="全上古三代秦汉三国六朝文_page392.html">392</a><a href="全上古三代秦汉三国六朝文_page393.html">393</a><a href="全上古三代秦汉三国六朝文_page394.html">394</a><a href="全上古三代秦汉三国六朝文_page395.html">395</a><a href="全上古三代秦汉三国六朝文_page396.html">396</a><span>...</span><a href="全上古三代秦汉三国六朝文_page392.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
