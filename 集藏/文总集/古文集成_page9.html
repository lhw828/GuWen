<!DOCTYPE html>
<html>
 <head>
  <meta charset="utf-8"/>
  <title>
   古文集成 - 第 9 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古文集成 - 第 9 页/共 23 页
  </h1>
  <div class="content">
   【迂斋云说利害明切却是就理上见得如此】
　　臣窃闻宰相张浚有论使事为兵家机权与臣所论事理不同今何藓遂行不可救止臣待罪侍从初有所陈已荷圣知今浚以辅国谋臣陛下之所改顔而礼貌之者也势难以臣故以沮其议臣不当力论取胜徒成纷纷然臣再三思虑终未晓浚之说须至剖析闻于聪聴望陛下留神省览姑且志之圣怀俟他日验臣所计与浚孰忠孰否则使事之利害决矣今则未敢求直也粘罕总师二十余年破大辽弱我宋虽无逺略亦精于用兵其所行事尽诡诈也今我之虚实彼岂不知尚须卑辞执谦然后足以骄其心示弱屈服然后足以平其怒乎此遣使之无益一也庚戌后不遣使敌兵亦不来及癸丑遣使则钩引金使入国熟视而去曽不旋踵而淮南之警奏至矣此遣使之无益二也前我所遣四辈皆朝廷之选侍从之臣闻其入敌境昼夜驱递略无礼节及见粘罕坐受欺绐怱怱而归未尝得其要领也而况何藓一使臣其何能任觇国之事乎此遣使之无益三也昔富弼之使也以一言息南北百万之兵可谓伟矣使归行赏迁进官职弼方以中国未能用兵徒赖使人口舌下之为莫大之耻终不肯受其识度如此乃可办国今奉使者首先论其私事祈求恩泽一一足意而后行所虑卑近与市井之人无异尚能明目张胆不辱君命乎此遣使之无益四也万一金人临以兵威肆其恐胁使人必不能就死则反以我之情告之是自败也死生之际唯烈士不惧曽谓何藓而能之乎此遣使之无益五也金人之所大欲者谁不知之旣有无厌之心正使刘豫明日就亡今日亦必赴救而况豫贼祈哀乞援秋髙草熟来防何疑此不待窥觇自可坐照于一堂之上也此遣使之无益六也今淮以北刘豫自以为其封疆矣河之北粘罕自以为其土宇矣使者之行岂能乗云驭风径至朔庭哉必渡清河之阻经浊河之限然后能至也去冬下诏罪状刘豫明其为贼今豫肯賔吾使人达之于金哉臣恐戌伐凡伯则有之矣此遣使之无益七也今我与金人势如两家有没世之怨一弱一强强者侵陵不休弱者必固其门墉严其戒备待时而动庶能有济乃欲命一仆夫啗以酒肉悦以金帛适足以重吾之弱増彼之强而已此遣使之无益八也自古兵强马众玩武不戢而无自焚之变者此朔方英杰勒曜垂珪之所难也尼堪生于幽朔幼习战攻特骑将鬬将耳非有保国永世兼并天下之术也度其劲兵壮者老老者死其马之齿日已长矣其谋臣志满意得况酣乎子女玉帛之间不越数年必有祸败此易见也万一今冬党助豫贼昧于一来陛下申严将士据大江之险以御之彼再而衰三而竭必矣小小胜负兵家之常今未有兵交之形而遽自纳侮以示畏恐情见力屈当反为所乘非兵家形格势禁之法此遣使之无益九也夫和人之心【学从人衡人句法】迎合粘罕之意为身谋而已陛下寤寐贤才日昃不倦菲衣节食卑宫室陋器用以养战士固将为父兄摅覆载不同之愤雪沧溟不涤之耻也若坚用和防则谋臣解体义士防气将帅偷安而卒伍泮散以为无复有输忠效智建立功名之日使和人自谓其说可用如此必有进为之渐以国与人取悦粘罕大事去矣此遣使之无益十也独有一说使陛下难处者以二帝为言耳然自建炎改元以来使命屡遣无一人能知两宫起居之状謦欬之音者况今嵗月益乆敌必重閟惟惧我知之今以金为父兄之雠絶不复通则名正而事顺他日或有异闻在我理直易为处置若通而不絶则彼握重柄归曲于我名实俱防非陛下之利也使或有知二帝所在一见慈顔宣达陛下孝思之念虽嵗一遣使竭天下之力以将之亦何不可之有其如艰梗悠邈必无可达之理乎以此揆之则以二帝为言者理不难处也臣闻善为国者必有一定不可易之计正其大义不侥幸以为之汉髙祖出闗得董公之谋以弑君讨项羽后虽屡败然项羽负不义之罪虽彊必弱汉守其防不变终有天下然张良峣闗之举养虎之喻君子犹羞道之及刘先主诸葛武侯志在复汉目操为贼亦能三分鼎立魏延出竒欲速孔明不求近功君子以为真以天下自任者古之英雄规模注措大抵如此三国崛起曹氏先据利势蜀最后立岂以微弱之故卑下于操以苟存耶孟子曰君如彼何哉彊为善而已今日大计只合明复雠之义用贤才修政事息民训兵以俟北向更无他防倘或未可惟是坚守若夫二三其徳无一定之论必恐不能有为至于何藓之行非特无效决须取辱臣所见如此岂得以张浚有言而自抑也


　　古文集成巻二十九
　　钦定四库全书
　　古文集成巻三十　　　　宋　王霆震　编前丁集九
　　劄
　　论遣北使事劄子【戊辰四月为太博上时许舍人奕奉使出国门　真西山】
　　臣切谓为国者当示人以难犯之意不可示人以易窥之形昔春秋时晋师入齐齐使国佐求盟于晋其势亟矣一闻齐之封内尽东其畆之言虽偾军之余不肯苟从以纾一旦之祸盖敌国之相与有以折其谋则为和也易有以启其嫚则为和也难况敌情叵测变诈百出又非可以隣国常理待之乎侧闻日者小行人之遣也敌人欲多嵗币之数而吾亦曰可増敌人欲得奸臣之首而吾亦曰可与至于徃来之称谓犒军之金帛根括归明流徙之民承命惟谨曽亡留难切揆谋国之意不过以乐天保民为心幸和好之亟就耳独不思金人得以闚吾之情而滋嫚我之意乎虽然此旣徃之咎矣所以图制方来者犹可谨其初也盖古者敌国通和有养其事力以待可为之机者越之事呉是也有聴命于敌以图苟安之计者六国之事秦是也今日寻盟于金臣不知姑欲养其事力而待可为之机乎抑将聴命于敌而图苟安之计乎勾践之行成于呉也葢忍耻以志仇雠之复而非倚和以自固也是以三十年间蚤朝晏罢卧薪尝胆未尝一日忘会稽之耻故虽诎辱一时迄能伸其志于异日若夫六国则不然其求和于秦也葢委国以为仇雠之役而非用权以蕲济也故朝割地以赂秦则莫弃谋臣之言夕遣质以入秦则旦絶邻国之援撤防弛备冀秦之矜已而不加兵奚异委肉虎狼而幸其弗食也夫是以六国之地卒归于秦岂秦之力能亡六国哉六国实自亡耳今日而知是则当以越之事为法而以六国之事为戒可也抑臣闻之善谋国者不观敌情之动静而观吾政之修否元祐初用司马光为相尽更王安石弊法契丹闻之以勿生事戒其边吏今日号为更化矣而敌之杰骜无异前日母亦我之所为尚有可思者乎故臣妄论今日之事必吾无以取轻于敌而后和可成必有以深服其心而后和可固臣观昨者窜殛柄臣之始不惟四方万里咸服英断而敌国亦竦然易视矣诚使刚健不息之诚愈笃于初振厉有为之志益加于旧则国势日强敌自退聴奈何朝纲方整而纷紊之渐已萌政事方修而懈弛之形已露正人虽进志未获伸言路虽开忠罕见用我之更化者仅如此其能使敌情之畏服哉况夫彼之待我者方骄我之恃和者太重一介行李曽未越境而动色相庆若无事然臣恐盟好既成志气愈惰宴安鸩毒之祸作浮淫冗蠧之事兴彼资吾嵗赂以厚其力乘吾不备以长其谋加之数年声势浸盛然后发难从之请挑必争之端而吾徬徨四顾将无以应之此长虑逺识之士所为寒心者也臣愿陛下以通和讲好为权宜以修徳行政为实务君臣之间朝夕儆戒于敌情之难保祸至之无日搜讨军实申饬边防凛然敌师将至而国势张外患弭矣
　　论金元劄子【真西山】
　　【时奉使回甲戌二月上殿】
　　臣闻中国有道外敌虽盛不足忧内治未修外敌虽微有足畏盖昔者永嘉之纷扰与单于争立之事同而拓跋氏之东西与匈奴之分南北亦亡以异然宣帝因呼韩之朝而益强其国刘石符姚之变晋迄不能以成寸功光武因南单于之归拓地千里而侯景内附适以召萧梁之衅所遇略同而成败以异者岂固有幸不幸哉盖宣光之政修而晋梁之政失也今金运衰微虽吾宗社之庆然臣等审观事势窃以为深可虑者三亟当为者二何谓深可虑者三曰对境之流民仅存之遗孽骤兴之劲敌是也臣等近抵山阳闻淮北之民扶携老稚结筏欲渡者日以百数虽边臣谨守疆场拒却使还然猬集而南者其势未已盖其仍嵗洊饥重以师旅遗黎何辜死者什七苟非越境亡以偷生故其谋遂出诸此今将容而纳之固未易处若一切拒絶彼或萌等死之心设有不幸随之以溃散之兵继之以羣行之盗其将何以防之此其可虑者一臣等又闻金主之子改元僣号于山东比者攻围海州距吾新边才数十舍倘其粗能自立遂成瓜裂之形因而抚柔尚易为力万一蒙古得志必欲灭完顔之宗干戈相寻为力弗敌兔奔豕突迫吾边陲又将何以御之此其可虑者二昔宣和中金源始大耶律浸微识者豫知必贻中国之患盖虽均出北方然习安者易制崛起者难驯理固然也今金人土倾鱼烂埶必不支万一蒙古遂能奄有其土疆境交壤接剥牀以肤却之则怨接之则骄重以亡金旧臣各图自售指嗾之计何所不为设或肆谿壑之求要吾以待金国之礼从之则不可以立国拒之则必至于交兵宣和旧事可为鉴此其可虑者三何谓亟当为者二曰内固边防外精间谍是也书曰惟事事乃其有备有备无患传亦有云无恃其不来恃吾有以待之今边庭探报未必尽然臣等所陈亦似过虑然未至豫言固常为虚若其已至又无所及况积薪欲然之势日长不已者乎而封疆扞圉之臣徃徃内实惊危外示闲暇其说曰吾将以镇安物情也独不知人心有所恃则虽不镇而自安若其未然则虽无故而自扰与其避张皇之小害孰若图仓猝之深忧夫自古立国东南未有不以两淮荆襄为根本绍兴中李纲建议六朝之能保守江左者以强兵重镇尽在淮襄虽曹魏之雄符石拓跋之众率不能一闚江表后唐李氏有淮南则可都金陵其后失之遂以削弱今朝廷欲为守备则当于两淮荆襄置三大帅屯重兵以临之分遣偏师进守支郡小筑城垒如开新边遇有贼马则大帅遣兵应援稍能自守商旅必通乃可召人来归渐次葺理假以嵗月则藩篱成矣纲之言政今日所宜用也臣等间者自扬而之楚自楚之盱眙经行所及凡数百里平畴沃壤极目亡际重湖陂泽渺莽相连而田野之民又皆坚悍强忍亡呉儿骄脆之气迨乆驻边城访问益审凡两淮形势之利如在目中然后喟然叹曰此天赐吾国以为大江之屏障使强兵足食为进取之资也而士大夫习尚因循视其荒残漫弗之惜田畴不辟沟洫不治有险要不知所以控扼有丁壮不知所以练习有豪杰武勇不知所以牢笼收拾之方一旦惊急但思委而去之以长江为足恃是犹咽喉见搤于人而欲与之角藩墙扃鐍为盗所有而欲保堂奥之安亡是理也且徃者极边之地城垒不建戍守不増徒以区区要盟之故今事变一新政吾更张规模之日臣等谓宜及今亟行经理选儒臣之有威重知兵略者二三人俾之督防诸将其掊克自封巽愞不立者易之沿江列屯亡虑十数万劲骑精卒皆当移驻并边而増募舟师以扼江面凡城池楼橹之未固若要害之未筑者就遣屯兵并力缮治使治边数千里脉络相聨有贯珠之势首尾相应有率然之形兵力旣雄民志自固然后大修垦田之政仿汉搜粟故事颛为一司以领之力本务农如周秦之用西土数年之后积贮充实边民父子争欲自保因其什伍勒以军法不待粮饟皆为精兵金汤之势成磐石之基立则退足以守进足以攻此亟当为者一也夫间谍不明最兵家之深忌今金人与蒙古相持盖非一日战鬬离合不知其几而吾边臣迄未有得其要领者至如吾林答忠之归纥石烈执中之死并边诸郡言人人殊即此推之他可防见臣等比至维扬首闻金都摧陷之报质诸边帅亦复谓然迨次修门其说又异夫敌国存亡兹非细事风传不一乃至于斯脱有缓急其将何及昔中兴初韩世忠呉玠诸人捐金募间如用砂砾故敌人深谋秘计靡不豫知取胜之术大抵由此臣等谓宜申饬主兵之臣颛任遣间之责事之验否特示劝惩庶几实事必闻而闻事必实此亟当为者二也臣等区区本亡竒防独念将命之初违去殿陛蒙陛下温顔赐谕以江淮之事归日奏闻故敢罄竭愚忠期报万一惟圣明裁察















　　古文集成巻三十
　　钦定四库全书
　　古文集成巻三十一　　　宋　王霆震　编前戊集一
　　论
　　为君难论【欧阳公】
　　东莱批【子由君术论正是此意】
　　呜呼用人之难难矣未若聴言之难也夫人之言非一端也巧辩纵横而可喜忠言质朴而多讷此非聴言之难在聴者之明暗也防言顺意而易恱直言逆耳而触怒此非聴言之难在聴者之贤愚也【下字不苟明暗贤愚四字移易不得】是皆未足为难也若聴其言则可用然用之有辄败人之事者聴其言若不可用然非如其言不能以成功者【一篇主意先説两叚后入主意是文字委曲】此然后为聴言之难也请试举其一二战国时赵将有赵括者【实事】善言兵自谓天下莫能当其父奢赵之名将老于用兵者也毎与括言亦不能屈然奢终不以括为能也叹曰赵若以括为将必败赵事其后奢死赵遂以括为将其母自见赵王亦言括不可用赵王不聴使括将而攻秦括为秦军射死赵兵大败降秦者四十万人坑于长平盖当时未有如括善言兵亦未有如括大败者也【承接变化结精神】此聴其言可用用之輙败人事者赵括是也秦始皇欲伐荆问其将李信用兵几何信方年少而勇对曰不过二十万足矣始皇大喜又以问老将王剪剪曰非六十万不可始皇不恱曰将军老矣何其怯也因以信为可用即与兵二十万使伐荆王剪遂谢病退老于频阳已而信大为荆人所败亡七都尉而还始皇大慙自驾如频阳谢剪因彊起之剪曰必欲用臣非六十万不可于是卒与六十万而往遂以灭荆【规摹一定】夫初聴其言若不可用然非如其言不能以成功者王剪是也【缴意尽结】且聴计于人者宜如何聴其言若可用用之宜矣辄败事聴其言若不可用舍之宜矣【下三宜字精神】然必如其説则成功此所以为难也【闗锁此段不承接　宜字眼目】予又以谓秦赵二主非徒失于聴言亦由乐用新进忽弃老成此其所以败也大抵新进之士喜勇鋭老成之人多持重此所以人主之好立功名者聴勇鋭之语则易合闻持重之言则难入也若赵括者则又有説焉予畧考史记所书是时赵方遣亷颇攻秦颇赵名将也秦人畏颇而知括虚言易与也因行反间于赵曰秦人所畏者赵括也若赵以为将则秦惧矣赵王不悟反间也遂用括为将以代颇蔺相如力谏以为不可赵王不聴遂至于败由是言之括虚谈无实而不可用其父知之其母亦知之赵之诸臣蔺相如等亦知之外至敌国亦知之独其主不悟尔夫用人之失天下之人皆知其不可而独其主不知者莫大之患也前世之祸乱败亡由此者不可胜数也
　　君心论【林之竒】
　　帝王逺矣其常存乎天下者心也非丽乎形非依乎象人有握手而言同室而居终其身不能以相得者防万古之下以泝万古之上茫茫昧昧编断简短人曰尧舜禹汤文武其心至今存焉不已戱乎曰未之思也帝王奚逺哉人与天地一心也天地不息人心亦不息天地无古今人心亦无古今知此説者帝王胸次尽在人方寸中矣嗟乎百世而下帝王何寡也是非心之罪也心本无异人自异之人之有负于心也甚矣即一而言涂之负贩且不可谓无帝王之心离异而言虽与帝王势均位敌遐乎藐矣奚啻相望于霄壤帝王之治经纬乎一心无得于其心则亦无得于其治君子谓是不可不熟讲也天下万物莫不有偶善与恶分邪与正歧贤之反也为愚是之敌也为非瞀于色者指白为黒迷于方者指东为西人常于处事之际方寸了然所处必当事至而心弗寜虽小必败况四海九州如何其大一日之间一时之顷事之至者不知其几其可以扰心而应之哉且帝王之心何心也一者心体之所以全帝王之所以同乎万世者也心存于一则体用俱备扰而杂之体亏而用丧矣天下安危治乱之机特起于存不存之间而存之奚难居则丧焉动而存之难也隐则息焉显而存之难也优游暇豫则不素养焉触事物而存之难也帝王亦是心尔日应百事如未尝接事而亦未尝有遗事非莫然也非适然也亦不至乎临事而存之耳存之为言特其粗也存之而不觉其存用之而不知其为用存之神用之妙也尧以精一执中三四言并与天下而致之舜舜受其天下而守其治天下之法其后七十年复以命禹禹又受其天下而守其治天下之法三圣人一心也三百余年一日也亦其亲传之符所宜然者也汤之于禹去之五百嵗文武之于汤去之五百嵗心惟一心也治惟一日也然则求心术者宜于此焉思之也秦汉以还治道衰矣非失于为治失于心术矣天下之大不越乎此心心术茫然奚所取而为治化民者必以诚而心或流于荒也养民者必以仁而心或蔽于私也处事者必以智而心或昏于疑也成事者必以武而心或沈于弱也而况一人趋向天下标凖人才之进退议论之离合莫不于此焉古之治乱安危俄且分焉心体全则必髙明必广大卑污浅狭之説必不入心体一亏毎毎反是反是而望治犹南行而望燕其背驰逺矣然则如之何曰一之一之者何也尧舜禹之惟精汤之日新文王之纯亦不已武王之防有不钦皆所以一之也一者全而万有余矣有复于人主者必曰正心人主亦皆知曰吾惟正心也噫心非可以闻人之言而正之也非可以慕古人之美而正之也临朝而正之未正也触类而正之未正也卒然加意而锐于正焉未正也一暴十寒物未有能生者揠苗助长无乃速其槁欤
　　君体论【郑湜】
　　人主所以制天下之命者权也权之在我虽不可一日脱于手然知操之而不知纵知収而不知散知翕而不知张则权虽在我而我终无以用是权也有是权而不能用譬之于物非不然大也然挈之则不能运错之地又惧有负之而去者不几于废物乎夫惟圣人者能属人以权而权不下移举天下之权揽于我而无吝权权移于下则国不立吝权以自用则国无与共功者然既属之人矣而不下移者操纵自我也我既揽之而不吝于人者我提其要也世之人主惟不能自执天子之权故权移于下又恐权之下移执之而至于自用此所以两失之也今夫人主所为置宰辅捐爵禄而崇宠之者非以夫万机不可以自治故择人而委之耶然则议论政事进退人才乃其职也若夫政事不出于中书而指防悉自于防意人才不繇于庙堂而骤迁骤罢于冥冥无据之中以此为能收威福之柄在已又焉用彼相曰政事出于中书议论皆当耶人才由于庙堂进退皆能公耶使皆当而公则天子安用自劳哉既不能皆当而公则夫天子自执其权者宜也曰吾惟择其人而用之以议论进退之权而授之其或当耶否耶公耶私耶然后吾从而黜陟之如是则议论进退之权虽在宰相而黜陟宰辅之权实在人主也苟预疑不能为公与当也而夺之权误于委任以制断由已为权柄昧于责成以龌龊顺防为忠纯使材者郁蓄而无所施不才者得以黙黙而安其愚则成败是非之责尽归于人主而威福之柄乃隂夺于私门乌在其为权在我也孰若授之权而惩其不公与其不当者使进得以効其忠退有所顾忌而不敢其委任之体岂不愽大而责之之术岂不甚精且覈耶且大臣之任自与有司不同人主之权又与臣下不同人主惟不自用乃能用人人主不用人而自用何异于臣下乎大臣侵有司之职犹且不可而况人主夺臣下之权乎夫天下人才之伙政事之繁决非一人聪明所能了吾既疑大臣而不敢属之以权则夫所与议论进退此者果谁耶必左右曲躬附耳者得以售其奸矣然则吾之执权而自用乃奸人之幸也夫世之奸臣欲得其君之权非肆然而据之彼固隂有以使权于已虽明主所不悟也何者明主必欲操天下之权彼惟因其欲操天下之权也故间摘事之可喜而説之使益夺臣下之权臣下之权一侵则彼之説益进明主惟见威福之出于已而不知彼实借吾权以行其説则权实在彼也此人主所以喜夺大臣之权而忘其机柄之旁落也是以自古明王执权而自用者其遗患于国或甚于庸主汉宣帝惩霍氏之敝躬总核之政虽甚尊宠丙魏然所与出纳枢机裁可政事者皆出于中书尚书故其功虽足以中兴然所以滋恭显亦不薄也光武号总揽权纲然薄三公之任不付以事方其无事时权虽在人主继之幼少而大柄委于内而无所属故外戚阉宦乘间而窃之虽三公愤激而不能救之者权素夺也夫二君揽天下之权而执之所以求为无失也然其末流权归于嬖戚乃有甚于大臣之専何也患生于所偏而势失于所不料此操权者所深戒
　　君体论【郑湜】
　　有圣质必有圣学质非圣人之所恃也有聪明圣智天纵之质而不知圣学之本其于天下国家必有悖理伤道不中节者矣终不可入于圣人之域尧舜禹汤文武之所以圣非特其质过人以有尧舜禹汤文武之学也尧舜禹汤文武所以不作于后世者岂后世之君絶无尧舜禹汤文武之质哉数圣之学不传也汉髙祖豁达大度寛仁爱人其质固有合于诗书者然虽销印辍洗从谏如流而溺爱易嫡争臣不敢捄谏虽诛秦蹙项如此其壮而鵔鸃冠之婉媚公卿乃因以开説其雄略虽足以驾驭桀猾而伉防慢侮商山之老齐鲁大臣终不肯从之游文帝恭俭元黙化民以躬二十三年如一日可谓盛徳矣然惜百金之费不营露台而赏赐防臣累百钜万稽古礼文谦逊未遑而于玊杯之説及议制度封禅号称寛厚而所学者申韩其与廷尉议刑常过于刻唐太宗文武之才英烈之气自足髙出前古然优容王魏导人使谏而有不杀此老之恨力行仁义欲与三王比隆而穷兵伐辽乃欲求胜于隋氏制度纪纲虽足为子孙凭藉而家法不正父子兄弟之间为有慙徳夫髙帝之度孝文之仁太宗之才虽古之圣君不过如是然而所蔽乃与庸主相类者何也可以为圣贤之君者是质也其蔽不免类庸主者不得圣贤之学也使三主者挟如是之质而留意于圣贤之学袪其所蔽广而充之则功业所就岂止为汉唐之君哉世之人主明智者或失于伺察果决者或暗于先入彊毅者或吝于自用英锐者或喜功而贪利夫明智也果决也彊毅也英锐也皆明主之美质也天下所喜闻而欣道也然有是质而反以害治而便嬖奸巧之人从而窥伺其志之所向而隂投之滋其蔽而甚其惑者学不足以用其质也古之帝王亦岂外是质而能为圣人哉然而其心旷然无所偏系嬖佞不能移功利机巧不能入虽明智足以照物而无先事之察虽果决足以主断而无偏信之惑虽彊毅足以有立而无轻待臣下之意虽英锐足以有为而无谋浅妄动之人同是明智尔同是果决尔同是彊毅尔同是英锐尔然居之无所蔽用之而不偏者学之力也广厦之下细旃之上留意艺文表章经术亲与经生儒士考论同异寜不曰学乎曰非圣贤所谓学也夫学者所以正其心也尧舜禹之所以精一汤之所以日新文之所以纯亦不已者果何所致力哉皆从事于其心也何则心者万物之一源圣人所以治天下之本也是心虚明纯一则事之是非利害君子小人忠邪之情状昭然吾前是心一差则谀佞得而诱之左右得而蔽之憸巧得而乘之作于事害于政皆自其端发耳天锡人主之质虽有所甚美必有所甚偏所谓明智也果决也彊毅也英锐也皆其所甚美而不能无偏也必能用其质则质之美者日以充大而偏处日以消融是心既差则其病必于其质之偏处而发而并其质之美者而汨乱之是以圣贤不恃其有过人之质日就月将体察其病之所从起而究其病根之所伏而治之至于学力纯至足以化其质而不为所胜则其发也未有不中节者矣呜呼此乃尧舜禹汤文武之所以作圣人之地又奚止于治天下哉人主幸而有可致之资不以尧舜禹汤文武所以为学者为学而自期望止于汉唐之君惜夫














　　古文集成巻三十一
　　钦定四库全书
　　古文集成巻三十二　　　宋　王霆震　编前戊集二
　　论
　　大臣论【苏东坡】
　　谢相山批【反覆説尽君子小人利害曲折文字纵横议论痛快】
　　天下之权在于小人君子之欲击之也不亡其身则亡其君然则是小人者终不可去乎闻之曰迫人者其智浅迫于人者其智深【主意】非才有不同所居之势然也古之为兵者围师勿遏穷冦勿迫【用兵法作事使可谓使事不为事使】诚恐其知死而致力则虽有众无所用之故曰同舟而遇风则胡越可使相救如左右手小人之心自知其负天下之怨而莫吾赦也则将日夜为计以备一旦卒然不可测之患【反复説尽曲折】今君子又从而疾恶之是以其谋不得不深其交不得不合交合而谋深则其致毒也忿戾而不可解故凡天下之患起于小人而成于君子之速之也小人在内君子在外君子为客小人为主主未发而客先焉则小人之词直而君子之势近于不顺直则可以欺众而不顺则难以令其下【説透】故昔之举事者常以中道而众散以至于败则其理岂不甚明哉若夫智者则不然内以自固其君子之交而厚集其势外以阳浮而不逆于小人之意以待其间寛之使不吾疾狃之使不吾虑啖之以利以昏其智顺适其意以杀其怒然后待其发而乘其隙推其坠而挽其絶故其用力也约而无后患莫为之先故君不怒而势不偪如此者功成而天下安之【此数行若非正大语然世降俗末欲善处小人之间而求办天下之事恐未能废此】今夫小人急之则合寛之则散是从古以然也见利不能不争见患不能不避无信不能不相诈无礼不能不相凟是故其交易间其党易破也而君子不务寛之以待其变而急之以合其交已过矣【再説破小人易散之状而君子者不可急之以合其交】君子小人杂居而未决为君子之计者莫若深交而无为【明白设策】苟不深交而无为则小人倒持其柄而乘吾隙昔汉髙祖之亡以天下属平勃及髙后临朝擅王诸吕废黜刘氏平日纵酒无一言及用陆贾计以千金交驩綘侯卒以此诛诸吕定刘氏【单用事须甚切】使此二人者而不相能则是将相相攻之不暇而何暇及于刘吕之存亡哉【説着痛快】故其説曰将相和调则士豫附士豫附则天下虽有变而权不分呜呼知此其足以为大臣矣夫【用事结简捷】
　　相体论【郑莆阳】
　　大臣欲相其君大有为于天下者必自正其君心始何者心者将大有为之本也心正则天下之事无不可为者矣小人不待逐而去也政事不待更而脩也心不先正今日逐一小人明日复用一小人今日脩一政事明日复害一政事用力戛戛而势愈疎矣假令其君能暂亲君子逺小人屏私意立政事以与我戮力有为于一时他日之败必自其心发之也傅説之相髙宗也其反复启沃之端惟曰典于学耳方商之中衰髙宗之所以梦想良弼者固欲与共中兴之业也説起版筑之间谋不及此者盖説之所恃与中兴商家者髙宗之心也先之以学以正其有为之本则挞荆楚朝诸侯有天下者固已在説与髙宗二人规摹中矣管仲一见威公便许以霸业不数年九合诸侯一匡天下功烈非不伟也然仲不知正君之学以为肉腐于俎酒腐于觞不足害霸及威公之心一蠧则三奸擅国六嬖多宠齐败扫地矣向来九合之功何益于救败邪夫仲之所以先正于君心者度其君不能聴则功业龃龉而不立也然与其功业龃龉止于图霸不成耳君心既蠧其祸岂止于不霸哉观仲之速成而遽坏则知傅説之相业所从来逺矣战国之世士益急于就功名独孟子以格君心为已任以为一正君而国定君不向道而不志于仁而求为之富彊是辅桀而富之也后世贬管仲最深者莫若孟子盖学术之源殊也呜呼傅説不作正君之事不复见孟轲既没正君之学不得其传后之君子虽有致君泽物之意而不探古人之本衷略者能以谋谟举天下之事功而已然知求治而未知正君也直亮者能危言正论绳君之愆谬而已然知规过而未知养徳也君不正治不可保也徳不养过不可胜改也魏征能使其君信力行仁义之説而不能救其晚节穷兵之失宋璟能使其君厉精以成开元之治而不能去其女宠奢侈之败裴度能使其君果防以成平蔡之功而不能止其贪利防小人之害夫太宗喜功好大之心即向者与征力行之心也元宗荒于女宠奢侈之心即向者与璟厉精图治之心也宪宗贪利无厌之心即向者与度果防成功之心也心一尔曷为正于前遽变于后乎曰此非三宗之过也征未死已有欲杀此翁之语则太宗好谏之心已败于此矣璟犹居相位宇文融遽以言利幸则元宗侈心已萌于此矣度平蔡未归李揆皇甫鏄已相则宪宗明断已荒于此矣吾谓璟与度知求治而未知正君之过也征知正君矣然知规过而未知养徳之过也然则正君之术果如何哉邪正之机一也导人以邪者必委曲弥缝之然后防于邪而不自知使其心果知邪之为非寜肯从吾于邪乎况彊人以正者岂可以一趣而直入于正哉盖尝以易求之孟子而观之正君之术焉坎之六四曰樽酒簋贰用缶纳约自牖释者曰牖明处也言人臣欲以忠信善道牖纳之君者必自其明处乃能入也人心有所蔽有所明就其明处而导之推而及于所蔽则自悟矣暌之六二曰遇主于巷释者曰巷致曲之地言当睽之世君心未合直不可直致其意者当尽诚致曲使之信合也孟子因齐宣王不忍一牛之死遽以为是心可以合于王而语之王道者方其不忍杀一牛之时乃其仁心所发见也于此引而达之则油然生矣此纳约自牖之义也宣王之自言其好货好色之疾孟子不直折其所好乃就其所好而为之説也使之与民同者大捐色与货与民同之则已之所好者必薄矣所以潜移其病根也此遇主于巷之义也大臣所以启沃其君者岂止如诤臣徒彊之于言语口舌哉惟因其所明而悟入之使得其天理之本然致曲而达之使渐入而不苦其难夫然故开之易悟诱之易入君心庶其正乎或曰古之帝王正心诚意之学先已得于上故君臣之间以都俞训诰相与磨砻浸润之耳后世人主生长于深宫所以害其心者非一朝一夕也岂遽得而正诸曰是心天理之所寓也使天理可灭邪则吾不知天理果不可灭岂终不可感悟以复其正邪特患吾所以正之之术有未至耳
　　论相上【诚斋】
　　圣人不能为天下求宰相而能为天下受宰相惟能受之是乃能求之欤知所以求之而不知所以受之则虽焦心侧席而相不至搜岩剔薮而相不出梦卜物色而相不真盖有出而至者矣其如不真何人主曰贤天下曰否人主曰忠天下曰邪人主曰才天下曰谬夫是之谓相不真是故一言而天下哗之一动而天下折之非天子悟而逐斯人则斯人慙而去之耳且夫一邑不可欺一令一郡不可欺一守而天下独可欺一相哉圣人之求宰相初不求也非不求也不求者所以深求之也是故聴天下之自求其人而我无与焉其得之也盖曰尔自求之尔自得之吾为尔用之焉耳其用之也则曰尔遗我以其人吾为尔相之矣其人欲去而天下不允则曰还尔相夫是之谓能为天下受宰相古之圣人惟其求而不求是以求而必得得而必任任而必乆乆而必成盖得而必任而其人敢于尽任而必乆故其功不败于摇敢于尽而不败于摇亦何事之不成哉而古之君子之相其君亦不敢犯天下之所不许天下不许而君许之君子有深藏逺遁以自脱天下之机而已昔者汉武帝相车千秋而取讥于匈奴魏文帝以贾诩为太尉而贻笑于孙权张昭荐李涛为宰相而周世宗薄其无大臣体夫能言天下不敢言之事而回人主不可回之疑有如千秋之贤乎防袁绍则取袁绍防马超则取马超有如诩之谋乎知张彦泽之必为晋患知周髙祖之必不为汉臣有如涛之先见乎而或以讥笑于敌国或以不取于其君古者人主之用相如此其难也楚以还子冯为令尹而子冯不食以避之晋以蔡谟为司徒而曰我为司徒后世必哂竟不拜唐李为宦者引为相而耻之竟不就职三君子之皆贤者也夫岂不堪于相而不欲富贵哉古者君子不轻以身相人如此其严也后之君子违天以利其身咈众以欺其君不计其身之所有以侥其分之所无可谓不智乎及得其所无而天下皆责之以所有上以误其国下以误其身者皆是也可谓智乎陛下即位之初盖尝谋之国人而得贤相矣天下方以为贺而陛下以为疑非陛下疑之也奸臣有以启陛下之疑也使陛下持之不坚天下恨之陛下悔之亦无及矣而近嵗以来毎虚宰席以待其人天下耸而望曰其必有慰我既而麻制一传则天下悱然诽之或曰此无闻之人也或曰此非君子或曰此何人而何以了此事故朝廷轻用之轻视之亦轻罢之其来不为朝廷重其去不为朝廷轻其进不为天下喜其退不为天下戚舜之于臯陶汤之于伊尹武王之于太公齐桓之于管仲蜀先主之于诸葛亮似不如此盖陛下知为天下求宰相而不知为天下受宰相也故老相传仁宗朝尝阙宰相天下之望在于韩琦富弼故洛之人则曰我丞相三诏不起也相之人则曰我侍中屡诏不行也此天下之人自择宰相以遗朝廷今天下岂无其人天下之望岂无所在陛下从其望之所在者而用之择之在天下受之在圣主用而观其效则乆之此真天下之相也而独扰扰然何也
　　论相下【诚斋】
　　臣闻天子之相必其人有以自恃而后其人为足恃盖天下大器也有有此器者有负此器者天子者有此器者也宰相者负此器者也匹夫有百金之器则必择其负择其负故重其人夫惟重其人而后负之者轻其器盖人可以胜器而器不可以胜人人胜器者全器胜人者颠举天下之大而负之负之而不能堪挈之而不能举事至而乱变起而惊且无以自恃而天子何恃焉古之大臣居天下之至安而不骄居天下之至危而不慑不劳谈笑不动声色而天下自定此其意非苟为不测之量虚为不慑之气以镇服物情而已其必有以自恃也恃在应应在裕夫敌国之相图奸雄之相窥固轻发于吾之所穷而重发于吾之所裕夫惟先事而破其谋有事而出其不意发则应应则不穷天下安得而不定天子者得斯人而相之则天下可以髙枕而无足忧何则有足恃者也后之君子懦者既不足与有为而其勇者又往往得其所恃之似而无以实之盖亦有所谓不劳谈笑而不动声色者矣然可与之居安而不可与之居危可与之守常而不可与之应变此其中无应变之机而其外示镇服之度故无事则若不可测而有事则败矣故夫古之相其君而当天下之变者盖有镇物以破敌者矣有同乎镇物而不同乎破敌者焉有推诚以解纷者矣有同乎推诚而不同乎解纷者焉有示彊以止乱者矣有同乎示彊而不同乎止乱者焉谢安遨游饮博以当苻坚房琯弹琴清谈以当安史此同乎镇物也然淝水大胜而陈涛大败何也人不同也盖安有谢而琯有刘秩此其所以不同于破敌欤郭子仪单骑而入回纥张延赏亦使浑瑊撤备以盟吐蕃此同乎推诚也然回纥拜子仪而唐以安吐蕃几擒瑊而徳宗欲出避何也情不同也盖回纥之冦子仪知其情之不得已故变冦以为盟吐蕃之盟延赏不知其情之欲图唐故变盟而为冦此其所以不同于解纷欤裴度荅朱克融以兵匠速来之语景延广荅契丹以横磨大劒之语此同乎示彊也然克融卒不敢动而契丹遂灭晋何也势不同也盖以克融之犯唐则以臣而叛君以晋而怒契丹则背惠而立怨此其所以不同于止乱欤当天下之变而决天下之机不可以一法应也得其一法而不得其不一之法未有不败事者方晋之未捷谢安与王衍何以异而陈涛之未败平凉之未变契丹之未动所谓房琯者延赏者景延广者谁不以为谢安子仪裴度复出也哉盖应变之难如此今彊虏盗有中原之半者四十年矣自逆亮之毙其君臣日夜伺吾之隙而求吾之便又五六年矣此何等时耶然无事则玩而不戚有事则惊而失措不知朝廷所恃以应变者何人耶岂其以天下之大而空无一人之足恃上之人独得而不忧也然则将以求谢安子仪裴度之才何从而得之夫子曰如有所誉者其有所试人之能不能虽圣人不能逆知之其能知之者以其试之也然才可试而变不可试临变而试才者垂死而试医者也古之圣人惟能择天下甚难之事以试天下之才故一旦有急而不乱则试之者熟而储之者素也尝闻冦凖以小臣言事而为太宗之所知太宗屡以事宻询于凖已知其有宰相之才当是之时天下承平岂有他变其何事于凖哉其后真宗澶渊之役独决亲征之议对敌髙卧天子恃之以为无恐诸将恃之以成大功者乃前日太宗所宻询之人也今宰相之才无事而不求不试裘而不絺明年何衣稻而不麦明年何食臣实忧之











　　古文集成巻三十二
　　钦定四库全书
　　古文集成巻三十三　　　宋　王霆震　编前戊集三
　　论
　　争臣论【韩退之】
　　东莱批【意胜反题格】
　　迂斋批【此篇是箴规攻击体是反难文字之格当以范司谏书相兼防】
　　或问谏议大夫阳城于愈可以为有道之士乎哉学广而闻多不求闻于人也行古人之道居于晋之鄙晋之鄙人薫其徳而善良者几千人大臣闻而荐之天子以为谏议大夫人皆以为华阳子不色喜【虽説他好已自开难他一端在此】居于位五年矣视其徳如在草野【此句便含不谏意】彼岂以富贵移易其心哉愈应之曰是易所谓恒其徳贞而夫子凶者也【取易断有力】恶得为有道之士乎哉在易蛊之上九云不事王侯髙尚其事【阳城不出时如此】蹇之六二则曰王臣蹇蹇匪躬之故【阳城既出时如此】夫亦以所居之时不一而所蹈之徳不同也若蛊之上九居无用之地而致匪躬之节蹇之六二在王臣之位而髙不事之心【虽分两段此几句亦自应回】则冒进之患生旷官之刺兴志不可则尤之不终无也今阳子实一匹夫在位不为不乆矣【此一句最有力以匹夫为谏官天下所望如何】闻天下之得失不为不熟矣天子待之不为不加矣而未尝一言及于政【含蓄下意】视政之得失若越人视秦人肥忽焉不加喜戚于其心【纲目露于此】问其官则曰谏议也问其禄则曰下大夫之秩也问其政则曰我不知也【责得他最深引证阳城不可不谏】有道之士固如是乎哉且吾闻之【两端説】有官守者不得其职则去有言责者不得其言则去今阳子以为得其言乎哉得其言而不言与不得其言而不去无一可者也【一段关锁大抵难文字须教他不可逃难自前难到此都无辞了】阳子将为禄仕乎【又设两段説】古之人有云仕不为贫而有时乎为贫谓禄仕者也宜乎辞尊而居卑辞富而居贫若抱关击柝者可也【意收于此又就此转主意】盖孔子尝为委吏矣尝为乘田矣【举小形大】亦不敢旷其职【都避不得】必曰防计当而已矣必曰牛羊遂而已矣若阳子之秩禄不为卑且贫章章明矣而如此其可乎哉【不可逃避】或曰否非若此也【又设难】夫阳子恶讪上者恶为人臣招【音翘】其君之过而以为名者故虽谏且议使人不得而知焉【解】书曰尔有嘉谋嘉猷则入告尔后于内尔乃顺之于外曰斯谋斯猷惟我后之徳夫阳子之用心亦若此者愈应之曰【又难】若阳子之用心如此兹所谓惑者矣入则谏其君出不使人知者大臣宰相者之事非阳子之所宜行也夫阳子本以布衣隠于蓬蒿之下【段段重起説】主上嘉其行谊擢在此位官以谏为名【説阳子职在此而非宰相之职】诚宜有以奉其职使四方后代知朝廷有直言骨鲠之臣天子有不僣赏从谏如流之美【枝叶相生有经纬】庶岩穴之士闻而慕之束带结髪愿游于阙下而伸其辞説致吾君于尧舜熈鸿号于无穷也若书所谓则大臣宰相之事非阳子之所宜行也且阳子之心将使君人者恶闻其过乎是啓之也【又生一意】或曰阳子之不求闻而人闻之不求用而君用之不得已而起守其道而不变【解】何子过之深也愈曰【又难】自古圣人贤士皆非有心求于闻用也【意新】闵其时之不平人之不乂【一段意起于此】得其道不敢独善其身而必兼济天下也孜孜矻矻死而后已故禹过家门不入孔席不暇暖而墨突不得黔【证一段之意】彼二圣一贤者岂不知自安佚之为乐哉诚畏天命而悲人穷也夫天授人以贤圣才能岂使自有余而已诚欲以补其不足者也耳目之于身也耳司闻而目司见聴其是非视其险易然后身得安焉圣贤者时人之耳目也时人者圣贤之身也【最警防切当之尤者意有余辞意俱到】且阳子之不贤则将役于身以奉其上矣若果贤则固畏天命而闵人穷也恶得以自暇逸乎哉【一段意结归此一句】或曰吾闻君子不欲加诸人而恶讦以为直者若吾子之论直则直矣无乃伤于徳而费于辞乎好尽言以招人过国武子之所以见杀于齐也吾子其亦闻乎【左成十八年】愈曰君子居其位则思死其官未得位则思修其辞以明其道【引前説后】我将以明道也非以为直而加人也且国武子不能得善人而好尽言于乱国是以见杀【此意更好】传曰惟善人能受尽言谓其闻而能改之也子告我曰阳子可以为有道之士也今虽不能及已阳子将不得为善人乎【放他一着○应结○从前难到此已极了末后须用放他一着盖阳子在当时毕竟是个贤者大抵文字须当抑扬若作汉唐君臣文字先须取他长处后説他短处先须取他长处自子告我下是】
　　谏官论【王安石】
　　以贤治不肖以贵治贱古之道也所谓贵者何也公卿大夫是也所谓贱者何也士庶人是也同是人也或为公卿或为士何也为其不能公卿也故使之为士为其贤于士也故使之为公卿此所谓以贤治不肖以贵治贱也今之谏官者天子之所谓士也其责则天子之三公也惟三公于安危治乱存亡之故无所不任其责至于一官之废一事之不得无所不当言故其位在卿大夫之上所以贵之也其道徳必称其位所谓以贤也至士则不然修一官而百官之废不可以预也守一事而百事之失可以毋言也称其徳副其材而命之以位也循其名傃其分以事其上而不敢过也此君臣之分也上下之道也今命之以士而责之以三公士之位而受三公之责非古之道也孔子曰必也正名乎正名也者所以正分也然且为之非所谓正名也身不能正名而可以正天下之名者未之有也蚳鼃为士师孟子曰似也为其可以言也蚳鼃谏于王而不用致为臣而去孟子曰有言责者不得其言则去有官守者不得其守则去然则有官守者莫不有言责有言责者莫不有官守士师之谏于王是也其谏也盖以其官而已矣是古之道也古者官师相规工执艺事以谏其或不能谏谓之不恭则有常刑盖自公卿至于百工各以其职谏则君孰与为不善自公卿至于百工皆失其职以阿上之所好则谏官者乃天子之所谓士耳吾未见其能为也俟之以轻而要之以重非所以使臣之道也其俟已也轻而取重任焉非所以事君之道也不得已若唐之太宗庶乎其或可也虽然有道而知命者果以为可乎未之能处也唐太宗之时所谓谏官者与丞弼俱进于前故一言之谬一事之失可救之于将然不使其命已布于天下然后从而争之也【正观政要求谏篇王珪曰云云太宗称善自是宰相入内平章国计必使谏官随入预闻政事】君不失其所以为君臣不失其所为臣其亦庶乎其近古也今也上之所欲为丞弼所以言于上皆不得而知也及其命之已出然后从而争之上聴之而改则是士制命而君聴也不聴而遂则是臣不得其言而君耻过也臣不得其言士制命而君聴二者上下所以相悖而否乱之势也然且为之其亦不知其道矣及其谆谆而不用然后知道之不行其亦辨之晚矣或曰周官之师氏保氏司徒之属而大夫之秩也曰尝闻周公为师而召公为保矣周官则未之学也
　　朋党论【欧公】
　　东莱批【议论出人意表大凡作文妙处须出意外】
　　臣闻朋党之説自古有之【平説】惟幸人君辨其君子小人而已大凡君子与君子以同道为朋小人与小人以同利为朋此自然之理也【解上意】然臣谓小人无朋【惊人句】惟君子则有之【应后句】其故何哉小人所好者禄利也所贪者财货也当其同利之时暂相党引以为朋者伪也及其见利而争先或利尽而交疎则反相贼害虽其兄弟亲戚不能相保故臣谓小人无朋其暂为朋者伪也【应前句】君子则不然所守者道义所行者忠信所惜者名节以之修身则同道而相益以之事国则同心而共济终始如一此君子之朋也故为人君者但当退小人之伪朋用君子之真朋则天下治矣【一篇大意警防有力处】尧之时小人共工驩兠等四人为一朋【下得好説少】君子八元八凯十六人为一朋【下得好】舜佐尧退四凶小人之朋而进元凯君子之朋【应前】尧之天下大治及舜自为天子【过接处】而臯防稷契等二十二人并列于朝更相称美更相推让凡二十二人为一朋【説多】而舜皆用之天下亦大治书曰纣有臣亿万惟亿万心周有臣三千惟一心纣之时亿万人各异心可谓不为朋矣然纣以此亡国周武王之臣三千人为一大朋而周用以兴【警防有力】后汉献帝时尽取天下名士囚禁之目为党人及黄巾贼起汉室大乱后方悔悟尽解党人而释之然已无救矣唐之晚年渐起朋党之论及昭宗时尽杀朝之名士或投之黄河曰此辈清流可投浊流而唐遂亡矣夫前世之主能使人人异心不为朋莫如纣能禁絶善人为朋莫如汉献帝能诛戮清流之朋莫如唐昭宗之世然皆乱亡其国更相称美推让而不自疑莫如舜之二十二人舜亦不疑而皆用之【此防化处皆提起説如人反説话】然而后世不诮舜为二十二人朋党所欺而称舜为聪明之圣者以能辨君子与小人也【下得好○上几句説有力若无一句承得有力亦然譬之千钧一眇未承之则腰折了下一句须有力】周武之世举其国之臣三千人共为一朋自古为朋之多且大莫如周【有力】然周用此以兴者善人虽多而不厌也夫兴亡治乱之迹为人君者可以鉴矣【尤有力】
　　五代史朋党论【欧阳公】
　　东莱批【文忠公欧阳脩五代史最得春秋之法盖文忠公学春秋于胡瑗孙复故褒贬谨严虽司马子长无以复加柰何五十二年之间皆戎狄乱华君臣之际无赫赫可纪之功业故张子韶云欧公五代史其间议论多感叹又多设疑盖感叹则动情设疑则意广此作文之法】
　　呜呼始为朋党之论者谁欤甚乎作俑者也真可谓不仁之人哉予尝至繁城读魏受禅碑见汉之羣臣称魏功徳而大书深刻自列其姓名以夸耀于世又读梁实录见文蔚等所为如此未尝不为之流涕也夫以国与人而自夸耀及遂相之此非小人孰能为也汉唐之末举其朝皆小人也而其君子者何在哉当汉之亡也先以朋党禁锢天下贤人君子而立其朝者皆小人也然后汉从而亡及唐之亡也又先以朋党尽杀朝廷之士而其余存者皆庸懦不肖倾险之人也然后唐从而亡夫欲空人之国而去其君子者必进朋党之説欲孤人主之势而蔽其耳目者必进朋党之説欲夺国而与人者必进朋党之説夫为君子者故常寡过小人欲加之罪则有可诬者有不可诬者不能遍及也至欲举天下之善求其类而尽去之惟指为朋党耳故其亲戚故旧谓之朋党可也交防执友谓之朋党可也宦学相同谓之朋党可也门生故吏谓之朋党可也是数者皆其类也皆善人也故曰欲空人之国而去其君子者惟以朋党罪之则无免者矣夫善善之相乐以其类同此自然之理也故闻善者必相称誉称誉则谓之朋党见善者必相荐引荐引则谓之朋党使人闻善不敢称则人主之耳不闻有善于下矣见善不敢荐则人主之目不得见善人矣善人日逺小人日进则为人主者伥伥然谁与之图治安之计哉故曰欲孤人主之势而蔽其耳目者必用朋党之説也一君子存羣小人虽众必有所忌而有所不敢为惟空国而无君子然后小人得肆志而无所不为则汉魏唐梁之际是也故曰可夺国而子人者由其国无君子空国而无君子由以朋党而去之也呜呼朋党之説人主可不察哉传曰一言可以丧邦者其是之谓欤可不鉴哉可不戒哉
　　续朋党论【苏东坡】
　　欧阳子曰小人欲空人之国者必进朋党之説呜呼国之将亡此其兆欤祸莫大于权之移人而君莫危于国之有党有党则必争争则小人者必胜而权之所归也君安得不危哉何以言之君子以道事君人主必敬之而疎小人惟予言而莫予违人主必狎之而亲疎者易间而亲者难睽也而君子者不得志则奉身而退乐道不仕小人者不得志则徼幸复用惟怨之报此其所以必胜也盖尝论之君子如嘉禾也封殖之甚难而去之甚易小人如恶草也不种而生去之复蕃世未有小人不除而治者也然去之为最难斥其一则援之者众尽其类则众之致怨也深小者复用而肆威大者得志而窃国善人为之扫地世主为之屏息譬断蛇不殊刺虎不毙则伤人其愈多矣齐田氏鲁季孙是已齐鲁之执事莫匪田季之党也歴数君不忘其诛而卒之简公弑昭哀失国【见左传及史记世家】小人之党其不可除也如此而汉党锢之狱【后汉党锢传】唐白马之祸【五代史唐六臣传序云云又李振传云云】忠臣义士斥死无余君子之党其易尽也如此使世主知易尽者之可戒而不可除者之可惧则有瘳矣且夫君子者世无若是之多也小人者亦无若是之众也凡才智之士鋭于功名而嗜于进取者随所用耳孔子曰仁者安仁智者利仁未必皆君子也冉有从夫子则为门人之选从季氏则为聚敛之臣唐栁宗元刘禹锡使不防叔文之党【栁宗元传刘禹锡传】其髙才絶学亦足以为唐名臣矣昔栾怀子得罪于晋其党皆出奔乐王鲋谓范宣子曰盍反州绰邢蒯勇士也宣子曰彼栾氏之勇也余何获焉王鲋曰子为彼栾氏乃亦子之勇也【左襄二十一年】呜呼宣子蚤从王鲋之言岂独获二子之勇且安有曲沃之变哉【左襄二十三年】愚以谓治道去泰甚耳苟黜其首恶而贳其余使才者不失富贵不才者无以致憾将为吾用之不暇又何怨之报乎人之所以为盗者衣食不足耳农夫市人焉保其不为盗而衣食既足盗岂有不能返农夫市人也哉故善除盗者开其衣食之门使复其业善除小人者诱以富贵之道使隳其党以力取威胜者盖未尝不反为所噬昔曹参之治齐曰谨无扰狱市狱市奸人之所容也【本传】知此亦庶几于善治矣奸固不可长而亦不可不容也若奸无所容君子岂乆安之道哉牛李之党徧天下而李徳裕以一夫之力欲穷其类而致之必死此其所以不旋踵罹仇人之祸也【本传】奸臣复炽忠义益衰以力取威胜者果不可邪愚是以续欧阳子之説而为君子小人之戒
  </div>
  <div class="pagination">
   <a href="古文集成_page8.html">
    上一页
   </a>
   <span>
    ...
   </span>
   <a href="古文集成_page4.html">
    4
   </a>
   <a href="古文集成_page5.html">
    5
   </a>
   <a href="古文集成_page6.html">
    6
   </a>
   <a href="古文集成_page7.html">
    7
   </a>
   <a href="古文集成_page8.html">
    8
   </a>
   <span class="current-page">
    9
   </span>
   <a href="古文集成_page10.html">
    10
   </a>
   <a href="古文集成_page11.html">
    11
   </a>
   <a href="古文集成_page12.html">
    12
   </a>
   <a href="古文集成_page13.html">
    13
   </a>
   <a href="古文集成_page14.html">
    14
   </a>
   <span>
    ...
   </span>
   <a href="古文集成_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
