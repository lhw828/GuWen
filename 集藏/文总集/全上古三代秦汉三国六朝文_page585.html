<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 585 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 585 页/共 658 页</h1>
    <div class="content">　　叉字伯俊，小字夜叉，继长子。宣武时，拜员外郎。灵太后临朝，除通直散骑侍郎，迁散骑常侍、光禄少卿，领尝食典御，转光禄卿。迁侍中，加领军将军。正光元年，奏废太后。孝昌元年，太后复临朝，除名为民，寻赐死。追赠中书令、冀州刺史。
　　◇矫皇太后归政诏
　　魏有天下，奕叶重光。高祖孝文皇帝以英圣驭天，徙京定鼎。世宗宣武皇帝以睿明承业，廓宁区夏，而鸿勋未半，早已登遐。乃令车书弗同，鲸寇尚炽。幼主稚弱，夙纂宝历，曾是宗┙，莫克祗奉，朕所以敬顺群请，临朝总政。帝年以长，久思退身，所以往岁殷勤，具陈情旨，百官内外，已照此怀。而佥尔众意，苦见勤夺，亻黾亻免从事，以迄于兹自此春来，先疾屡发，药石摄疗，莫能善瘳，夏首及今，数加动剧，便不堪日厘万务，巨细兼省。帝齿周星纪，识学逾跻，日就月将，人君道茂，足以抚辑万邦，谐决百揆。朕当率前志，敬逊别宫，远惟复子明辟之义，以自绥养，实望群公，逮于黎庶，深鉴斯理。如此，则上下休嘉，天地清晏，魏道熙隆，人神庆悦，不其善欤？（《魏书·孝明纪》。正光元年七月丙子，侍中元叉、侍中刘腾奉帝幸前殿，矫皇太后诏云云，乃幽太后于北宫。）
　　◎乐平王丕
　　丕，明元帝庶长子，泰常七年封乐平王，拜车骑大将军。太平真君八年，坐刘洁事，以忧死，谥曰戾王。
　　◇上疏谏讨高丽
　　和龙新定，宜优复之，使广修农殖，以饶军实，然后进图，可一举而灭。（《魏书·乐平王丕传》。冯弘奔高丽，世祖诏遣送之，高丽不遣，世祖怒，将讨之，丕上疏。）
　　◎乐安王范
　　范，明元帝第四子。泰常七年封乐安王。太武时，拜卫大将军、开府仪同三司、长安镇都大将。
　　◇上奏以柳谷石文宣告四海
　　臣闻帝王之兴，必有受命之符，故能经纬三才，维建皇极，三五之盛，莫不同之。伏羲有河图、八卦，夏禹有洛书、九畴，至乃神功播于往古，圣迹显于来世。伏惟陛下德合乾坤，明并日月，固天纵圣，应运挺生，上灵垂顾，徵善备集。是以始光元年，经天师奉天文图录授「太平真君」之号。陛下深执虚冲，历年乃受。精诚感于灵物，信惠协于天人，用能威加四海，泽流宇内，溥天率士，无思不服。今张掖郡列言：丘池县大柳谷山大石有青质白章，间成文字，记国家祖宗之讳，著受命历数之符。王公已下，群司百辟，睹此图文，莫不感动。佥曰：自古以来，祯祥之验，未有今日之焕炳也。斯乃上灵降命，国家无穷之微也。臣等幸遭盛化，沐浴光宠，无以对扬天休，增广天地，谨与群臣参议，宜以石文之徵，宣告四海，令方外僭窃，知天命有归。（《魏书·灵徵志下》。真君五年二月，张掖郡上言柳谷山石文，于是卫大将军、乐安王范，辅国大将军、建宁王崇，征西大将军、常山王素，征南大将军、恒农王奚斤上奏。）
　　◎太子晃
　　晃，太武帝长子。延和元年立为皇太子。正平元年薨，谥曰景穆。兴安元年追尊为景穆皇帝，庙号恭宗。
　　◇监国下令
　　《周书》言：「任农以耕事，贡九谷；任圃以树事，贡草木；任工以馀材，贡器物；任商以市事，贡货贿；任牧以畜事，贡鸟兽；任嫔以女事，贡布帛；任衡以山事，贡其材；任虞以泽事，贡其物。」其制有司课畿内之民，使无牛家以人牛力相贸，垦殖锄耨。其有牛家与无牛家，一人种田二十二亩，偿以私锄功七亩，如是为差，至与小、老无牛家种田七亩，小、老者偿以锄功二亩。皆以五口下贫家为率。各列家别口数，所劝种顷亩，明立簿目。所种者于地首标题姓名，以辨播殖之功。（《魏书·太武纪下附》）
　　◎安定王休
　　休，晃第十三子。皇兴二年封安定王，拜征南大将军。孝文即位，以为使持节、侍中、都督、征东大将军、领护东夷校尉、仪同三司、和龙镇将。迁征北大将军、抚冥镇大将。迁太傅，车驾南伐，领大司马。太和十八年薨，谥曰靖王。
　　◇请依成式公除表
　　上灵不吊，大行太皇太后崩背，溥天率土，痛慕断绝。伏惟陛下孝思，攀号罔极。臣等闻先王制礼，必有随世之变，前贤创法，亦务适时之宜。良以世代不同，古今异致故也。三年之丧，虽则自古，然中代已后，未之能行。先朝成式，事在可准，圣后终制，刊之金册。伏惟陛下至孝发衷，哀毁过礼，欲依上古，丧终三年。诚协大舜孝慕之德，实非俯遵济世之道。今虽中夏穆清，庶邦康静，然万机事殷，不可暂旷，春秋尝，事难废阙。伏愿天鉴，抑至孝之深诚，副亿兆之企望，丧期礼数，一从终制，则天下幸甚。日月有期，山陵将就，请展安兆域，以备奉终之礼。（《魏书·礼志》三。太和十四年，文明太后崩，九月安定王休等率百寮诣阙表。又略见《通典》八十。）
　　◇又表
　　臣等闻五帝已前，丧期无数，三代相因，礼制始立，名虽虚置，行之者寡。高宗徒有谅暗之言，而无可遵之式；康王既废初丧之仪，先行即位之礼。于是无改之道或亏，三年之丧有缺。夫岂无至孝之君，贤明之子？皆以理贵随时，义存百姓。是以君薨（《通典》作「丧」。）而即位，不暇改年；逾月而即葬，岂待同轨；葬而即吉，不必终丧。此乃二汉所以经纶治道，魏晋所以纲理政术。伏惟陛下以至孝之性，遭罔极之艰，永慕崩号，哀过虞舜，诚是万古之高德，旷世之绝轨。然天下至广，万机至殷，旷之一朝，庶政必滞。又圣后终制，已有成典，宗社废礼，其事尤大。伏愿天鉴，抑哀毁之至诚，思在予之深责，仰遵先志典册之文，俯哀百辟元元之请。（《魏书·礼志》三，又略见《通典》八十。）
　　◇又表
　　臣等频烦上闻，仰申诚款，圣慕惟远，未垂昭亮。伏读哀灼，忧心如焚。臣等闻承乾统极者，宜以济世为务，经纶天下者，特以百姓为心。故万机在躬，周康弗获申其慕；汉文作戒，孝景不得终其礼。此乃先代之成轨，近世所不易。伏惟太皇太后（《通典》作「伏惟大行皇太后」。）睿圣渊识，虑及始终，明诰垂于典策，遗训备于末命。聿修厥德，圣人所重；遵承先式，臣子攸尚。陛下虽欲终上达之礼，其如黎元何？臣等不胜忧惧之诚，敢冒重陈，乞垂听访，以副亿兆之望。（《魏书·礼志》三。十月，休等又表。又略见《通典》八十。）
　　◇又表
　　奉被癸酉诏书，述遗诫之旨，昭违从之义，遵俭葬之重式，称孝思之深诚。伏读未周，悲感交切。日月有期，山陵即就，伏惟陛下永慕崩号，倍增摧绝。臣等具位在官，与国休戚，庇心之至，不敢不陈。咸以为天下之至尊，莫尊于王业，皇极之至重，莫重于万机。至尊故不得以常礼任已，至重亦弗获以世典申情。是以二汉已降，逮于魏晋，葬不过逾月，服不淹三旬。良以叔世事广，礼随时变，不可以无为之法，行之于有为之辰。文质不同，古今异制，其来久矣。自皇代革命，多历年纪，四祖三宗，相继纂业。上承数代之故实，俯副兆民之企望，岂伊不怀，理宜然也。文明太皇太后钦明稽古，圣思渊深，所造终制，事合世典。送终之礼既明，遗诰之文载备，奉而行之，足以垂风百王，轨仪万叶。陛下以至孝之诚，哀毁过礼，三御不充半溢，昼夜不释带，永思缠绵，灭性几及。百姓所以忧惧失守，臣等所以肝脑涂地。王者之尊，躬行一日，固可以感彻上灵，贯被幽显。况今山陵告终，百礼咸毕，日已淹月，仍不卜练，比之前世，理为过矣。愿陛下思大孝终始之义，愍亿兆悲惶之心，抑思割哀，遵奉终制，以时即吉，一日万机，则天下蒙恩，率土仰赖。谨依前式，求定练日，以备礻覃之礼。（《魏书·礼志》三。文明太后既葬，休又表。又略见《通典》八十。）
　　◎安定王燮
　　燮，休次子。太和末除下大夫。景明初，袭爵安定王，拜太中大夫。永平中，除征虏将军、华州刺史，后为幽州刺史。
　　◇请移华州治冯翊表
　　谨惟州治李润堡，虽是少梁旧地，晋芮锡壤，然胡夷内附，遂为戎落。城非旧邑，先代之名，爰自国初，护羌小戍。改镇立郡，依岳立州，因籍仓府，未刊名实。窃见冯翊古城，羌魏两民之交，许洛水陆之际，先汉之左辅，皇魏之右翼，形胜名都，实为西蕃奥府。今州之所在，岂惟非旧，至乃居冈饮涧，并谷秽杂，升降劬劳，往还数里。讠尊讠沓明昏，有亏礼教。未若冯翊面华渭，包原泽，井浅池平，樵牧饶广。采材华阴，陆运七十，伐木龙门，顺流而下。陪削旧雉，功省力易，人各为己，不以为劳。昔宋民无井，穿井而忻得人，况合城无水，得水而不家庆。窃闻前政刺史，非是无意，或值兵举，或遇年灾，缘此契阔，稽延至此。去岁已熟，秋方大登，四境晏安，京师无事。丁不十钱之费，人无八旬之勤。损轻益重，乞垂昭鉴。（《魏书·安定王休附传》）
　　◇造石窟像记
　　皇巍永平四年岁次辛卯十月十六日，假节督、华州诸军事、征虏将军、华州刺史安定王，仰为亡祖亲孟太妃、亡考太傅静王、亡妣蒋妃敬，造石窟一躯。依岩褒宇，刊崇冲室，妙镌灵像，外相显发，工绘严仪，凝华紫极，敬恃此福，上资先尊。咸使舍此尘躯，即彼真境，□□六通□嘱□□值遇□□早登十地，又愿居□□□□祥熙□永作山河，□□□世一切含生，普同斯愿。（碑拓本。）
　　◎元匡
　　匡字建扶，晃第二子，新成之第五子，出后广平王洛侯。宣武即位，累迁给事、黄门侍郎。除肆州刺史，迁恒州刺史，徵为大宗正卿、河南邑中正，除度支尚书。坐与高肇愤争，降为光禄大夫、兼宗正卿，出为兖州刺史。孝明即位，入为御史中尉，进号安南将军，加镇东将军。袭广平王爵，封东平郡王。复与任城王澄不平削爵，除平州刺史，徙青州刺史，寻为关右都督，兼尚书行台。孝昌初卒，谥曰文贞。后复爵，改封济南王。
　　◇奏三藩王妻名号
　　亲王及始藩二藩、王妻悉有妃号，而三藩已下皆谓之妻，上不得同为妃名，而下不及五品已上有命妇之号，窃以为疑。（《魏书·广平王洛侯传》。案：《魏书·于栗传》有奏劾于忠一篇，今编入《温子升集》）
　　◎元遥
　　遥字太原，晃第三子子推之子。太和中，为左卫将军，封饶阳男。孝明初，累迁左光禄大夫，领护军。迁冀州刺史。遭诬除名，事雪，迁右光禄大夫。大乘贼起，出为使持节、都督北征诸军事。卒谥曰宣。
　　◇求仍属籍表
　　窃闻圣人所以南面而听天下，其不可得变革者，则亲也，尊也。四世而缌服穷，五世而袒免，六世而亲属竭矣。去兹以往，犹系之以姓而弗别，缀之以食而弗殊。又《律》云，议亲者非唯当世之属亲，历谓先帝之五世。谨寻斯旨，将以广帝宗，重磐石。先皇所以变兹事条，为此别制者，太和之季，方有意于吴蜀，经始之费，虑深在初，割减之起，暂出当时也。且临淮王提分属籍之始，高祖赐帛三千匹，所以重分离，乐良王长命亦赐缣二千匹，所以存慈眷。此皆先朝殷勤克念，不得已而然者也。古人有言，百足之虫至死不僵者，以其辅己者众。臣诚不欲妄亲太阶，苟求润屋，但伤大宗一分，则天子属籍不过十数人而已。在汉，诸王之子，不限多少，皆列土而封，谓之曰侯，至于魏晋，莫不广胙河山，称之曰公者，盖恶其大宗之不固，骨肉之恩疏矣。臣去皇上虽是五世之远，于先帝便是天子之孙，高祖所以国秩禄赋不与衣食，后族唯给其赋不与衣食者，欲以别外内限异同也。今诸庙之感，在心未忘，行道之悲，倏然已及。其诸封者，身亡之日，三年服终，然后改夺。今朝廷犹在遏密之中，便议此事，实用未安。（《魏书·京兆王子推附传》。初，遥大功昆弟皆是恭宗之孙，至肃宗而本服绝，故除遥等属籍。遥表，灵太后不从，又见《北史》十七。）
　　◎元修义
　　修义，字寿安，晃第五子天赐之子。孝文时，自元士迁左将军、齐州刺史。徙秦州刺史，孝明时，累迁吏部尚书、兼尚书右仆射、西道行台、行秦州事，授雍州刺史。卒赠司空，谥曰文。
　　◇张智寿陈庆和坐妹流坐议
　　昔哀姜悖礼于鲁，齐侯取而杀之，《春秋》所讥。又夏姬罪滥于陈国，但责徵舒而不非父母。明妇人外成，犯礼之愆，无关本属。况出适之妹，衅及兄弟乎？（《魏书·刑罚志》。神龟中，兰陵公主驸马都尉刘辉，坐与河阴县民张智寿妹容妃、陈庆和妹慧猛奸乱，殴主伤胎。辉惧罪逃亡。门下处奏：「各人死刑，智寿、庆和并以知情不加防限，处以流坐。」尚书元修义以为。）

卷十七
◎任城王澄
　　澄，字道镜，晃孙。太和七年袭父任城王云爵，加征北大将军、使持节、都督北讨诸军事，寻除征南大将军、梁州刺史。加侍中，转征东大将军、开府、徐州刺史。徵为中书令，改授尚书令。加抚军大将军、太子少保，兼尚书左仆射。除吏部尚书，复兼右仆射。坐公事免。寻兼吏部尚书，除尚书右仆射。宣武即位，出为安西将军、雍州刺史，徵为镇南大将军、扬州刺史，加散骑常侍。转镇北大将军、定州刺史。母忧服阕，除太子太保。孝明即位，进尚书令，加散骑常侍、骠骑大将军，迁司空，加侍中，领尚书令，迁司徒。神龟二年薨，赠太傅，领太尉，备九锡，谥曰文宣王。（案：《魏书·张普惠传》云，任城王澄为司空：表议书记，多出普。）
　　◇请修立宗室四门学表
　　臣参训先朝，藉规有日，前言旧轨，颇亦闻之。又昔在恒代，亲习皇宗，熟秘序（疑）庭无阙日。臣每于侍坐先帝，未常不以书典在怀，礼经为事，周旋之则，不辍于时。自凤举中京，方隆礼教，宗室之范，每蒙委及，四门之选，负荷铨量。自先皇升遐，未遑修述，学宫虚荷四门之名，宗人有阙四时之业，青衿之绪，于兹将废。臣每惟其事，窃所伤怀。伏惟圣略宏远，四方罕务，宴安之辰，于是乎在。何为太平之世，而令子衿之叹兴焉？圣明之日，而使宗人之训阙焉。愚谓可敕有司，修复皇宗之学，开辟四门之教，使将落之族，日就月将。（《魏书·任城王澄传》）
　　◇讨梁表
　　萧衍频断东关，欲令巢湖泛溢。湖周回四百馀里，东关合江之际，广不过数十步，若贼计得成，大湖倾注者，则淮南诸戍必同晋阳之事矣。又吴楚便水，且灌且掠，淮南之地，将非国有。寿阳去江五百馀里，众庶惶惶，并惧水害。脱乘民之愿，攻敌之虚，豫勒诸州，纂集士马，首秋大集，则南渎可为饮马之津，霍岭必成徙倚之观，事贵应机，经略须早。纵混一不可必果，江西自是无虞。若犹豫缓图，不加除讨，关塞既成，襄陵方及，平原民戍，定为鱼矣。（《魏书·任城王澄传》）
　　◇上表言革世事不宜案校
　　臣闻三季之弊，由于烦刑；火德之兴，在于三约。是以老聃云，法令滋彰，盗贼多有。又曰，其政察察，其民缺缺。又曰，天网恢恢，疏而不漏。是故欲求治本，莫若省事清心。昔汉文断狱四百，岁致刑措，省事所致也。萧曹为相，载其清静画一之歌，清心之本也。今欲求之于本，宜以省事为先，使在位群官，纂萧曹之心，以毗圣化。如此，则上下相安，远近相信，百司不怠，事无愆失。岂宜扰世教以深文，烹小鲜以烦手哉。臣窃惟景明之初，暨永平之末，内外群官，三经考课。逮延昌之始，方加黜陟。五品以上，引之朝堂，亲决圣目，六品以下，例由敕判。自世宗晏驾，大宥三行，所以荡除故意，与物更始。革世之事，方相穷核，以臣愚见，谓为不可。又尚书职分，枢机出纳。昔魏明帝卒至尚书门，陈矫亢辞，帝惭而返。夫以万乘之重，非所宜行，犹屈一言，惭而回驾，群官百司，而可相乱乎？故陈平不知钱谷之数，邴吉不问僵道之死，当时以为达治，历代用为美谈。但宜各守其职，思不出位，洁己以励时，靖恭以致节。又寻御史之体，风闻是司，至于冒勋妄考，皆有处别，若一处有风谣，即应摄其一簿，研检虚实，若差舛不同，伪情自露，然后绳以典刑，人孰不服。岂有移一省之案，取天下之簿，寻两纪之事，穷革世之尤，如此求过，谁堪其罪！斯实圣朝所宜填重也。（《魏书·任城王澄传》。御史中尉、东平王匡奏，取景明元年以来内外考薄、吏部除书、中兵勋案并诸殿最，欲以案校窃阶盗官之人，灵太后许之。澄表。）
　　◇上表谏加女侍中貂蝉
　　高祖、世宗皆有女侍中官，未见缀金蝉于象珥，极《鼠军》貂于鬓发，江南伪晋穆何后有女尚书而加貂，此乃衰乱之世，祆妄之服。且妇人而服男子之服，至阴而阳，故自穆、哀以降，国统二绝。因是刘裕所以纂逆。礼容举措，风化之本，请依常仪，追还前诏。（《北史》十八。神龟元年，诏加女侍中貂蝉，同外侍中之饰。澄上表谏。帝从之。）
　　◇畜力聚财表
　　伏惟世宗宣武皇帝命将授旗，随陆启颡；运筹制胜，淮汉自宾。节用劳心，志清六合，是故缵武修文，仍世弥盛。陛下当周康靖治之时，岂得晏安于玄默。然取外之理，要由内强，图人之本，先在自备。萧衍虽虐使其民，而窥觎不已。若遇我虚疲，士民凋窘，贼衍年老志张，思播虺毒，此之弗图，恐受其病。伏惟陛下妙龄在位，圣德方升；皇太后总御天机，乾乾夕惕。若留意于负荷，忿车书之未一。进贤拔能，重官人之举；标赏忠清，旌养人之器；修干戈之用，畜熊虎之士；爱时鄙财，轻宝重谷。七八年间，陛下圣略方刚，亲王德干壮茂，将相膂力未衰，愚臣犹堪戎伍，荷戈带甲之众蓄锐于今，燕弧冀马之盛充刃在昔；又贼衍恶积祸盈，势不能久，子弟暗悖，衅逆已彰，乱亡之兆，灼然可见。兼弱有徵，天与不远，大同之机，宜须蓄备。昔汉帝力疾，讨灭英布；高皇卧病，亲除显达。夫以万乘之主，岂忘宴安，实以侵名乱正，计不得已。今宜慕二帝之远图，以肃宁为大任。然顷年以来，东西难寇，艰虞之兴，首尾连接，虽寻得翦除，亦大损财力。且饥馑之氓，散亡莫保，收入之赋不增，出用之费弥众，不爱力以悦民，无丰资以待敌，此臣所以夙夜怀忧，悚息不宁者也。《易》曰：「何以守位曰仁，何以聚人曰财。」故曰财者，非天不生，非地不长，非时不成，非人不聚。生聚之由，如此其难，集人守位，若此之重。兴替之道，焉可不虑。又古者使民，岁不过三日，食壮者之粮，任经者之智。此虽太平之法，难卒而因，然妨民害财，不亦宜戒！今墉雉素修，厩库崇列，虽府寺胶塾，少有未周，大抵省府，粗得庇憩理务，诸寺灵塔，俱足致虔讲道。唯明堂辟雍，国礼之大。来冬司徒兵至，请筹量减彻，专力经营，务令早就。其广济数施之财，酬商互市市之币，凡所营造，自非供御切须，戎仗急要，亦宜微减，以务阜积，庶无横损，民有全力。夫食土簋而妫德昭，寝卑室而禹功盛，章台丽而楚力衰，阿宫壮而秦财竭，存亡之由，灼然可睹。愿思前王一同之功，畜力聚财，以待时会。（《魏书·任城王澄传》。灵太后缮兴佛寺斋会，费损库藏，曲赍左右。澄表。）
　　◇上言太和五铢与新铸五铢及古钱宜并通用
　　臣闻《洪范》八政，货居二焉。《易》称：「天地之大德曰生，圣人之大宝曰位，何以守位曰仁，何以聚人曰财。」财者，帝王所以聚人守位，成养群生，奉顺天德，治国安民之本也。夏殷之政，九州贡金，以定五品。周仍其旧。太公立九府之法，于是圜货始行，定铢两之楷。齐桓循用，以霸诸侯。降及秦始、汉文，遂有轻重之异。吴濞、邓通之钱，收利遍于天下，河南之地，犹甚多焉。逮于孝武，乃更造五铢，其中毁铸，随利改易，故使钱有小大之品。窃寻太和之钱，高祖留心创制，后与五铢并行，此乃不刊之式。但臣窃闻之，君子行礼，不求变俗，因其所宜，顺而致用。太和五铢，虽利于京邑之肆，而不入徐扬之市。土货既殊，贸鬻亦异，便于荆郢之邦者，则碍于兖豫之域。致使贫民有重困之切，王道贻隔化之讼。去永平三年，都座奏断天下用钱不依准式者，时被敕云：「不行之钱，虽有常禁，其先用之处，权可听行，至来年末，悉令断之。」暨延昌二年，徐州民检，刺史启奏，求行土钱，旨听权依旧用。谨寻不行之钱，律有明式，指谓鸡眼、凿，更无馀禁。计河南诸州今所行者，悉非制限。昔来绳禁，愚窃惑焉。又河北州镇，既无新造五铢，设有旧者，而复禁断，并不得行，专以单丝之缣，疏缕之布，狭幅促度，不中常式，裂匹为尺，以济有无。至今徒成杼轴之劳，不免饥寒之苦，良由分截布帛，壅塞钱货。实非救恤冻馁，子育黎元。谨惟自古以来，钱品不一，前后累代，易变无常。且钱之为名，欲泉流不已。愚意谓今之太和与新铸五铢，及诸古钱方俗所便用者，虽有大小之异，并得通行。贵贱之差，自依乡价。庶货环海内，公私无壅。其不行之钱，及盗铸毁大为小，巧伪不如法者，据律罪之。（《魏书·食货志》。熙平初，尚书令任城王澄上言。又见《通典》九。）
　　臣猥属枢衡，庶罄心力，常愿货物均通，书轨一范。谨详《周礼》，外府掌邦布之入出。布犹泉也，其藏曰泉，其流曰布。然则钱之兴也，始于一品，欲令世匠均同，圜流无极。爰暨周景，降逮亡新，易铸相寻，参差百品，遂令接境乖商，连邦隔贸。臣比奏求宣下海内，依式行钱。登被旨敕，「钱行已久，且可依旧」。谨重参量，以为太和五铢乃大魏之通货，不朽之恒模，宁可专贸于京邑，不行于天下！但今戎马在郊，江疆未一，东南之州，依旧为便。至于京西京北，域内州镇，未用钱处，行之则不足为难，塞之则有乖通典。何者？布帛不可尺寸而裂，五谷则有负担之难，钱之为用，贯纟强相属，不假斗斛之器，不劳秤尺之平，济世之宜，谓为深允。请并下诸方州镇，其太和及新铸五铢并古钱内外全好者，不限大小，悉听行之。鸡眼、凿，依律而禁。河南州镇，先用钱者，既听依旧，不在断限。唯太和、五铢二钱得用公造新者，其馀杂种，一用古钱，生新之类，普同禁约。诸方之钱，通用京师，其听依旧之处，与太和钱及新造五铢并行，若盗铸者，罪重常宪。既欲均齐物品，廛市斯和，若不绳以严法，无以肃兹违犯。符旨一宣，仍不遵用者，刺史守令依律治罪。（《魏书·食货志》，又见《通典》九。）
　　◇奏停祭应待三年终
　　太常卿崔亮上言：「秋七月应祭于太祖，今世宗宣武皇帝主虽入庙，然尝时祭，犹别寝室，至于殷，宜存古典。案《礼》，三年丧毕，于太祖，明年春于群庙。又案杜预亦云，卒哭而除，三年丧毕而。魏武宣后以太和四年六月崩，其月既葬，除服即吉。四时行事，而犹未。王肃、韦诞并以为今除即吉，故持时祭。至于，宜存古礼。高堂隆亦如肃议，于是停不殷祭。仰寻太和二十三年四月一日，高祖孝文皇帝崩，其年十月祭庙，景明二年秋七月，于太祖，三年春，于群庙。亦三年乃。谨准古礼及晋魏之议，并景明故事，愚谓来秋七月祭应停，宜待三年终，乃后。（《魏书·礼志》二。延昌四年三月甲子，尚书令任城王澄奏。）
　　◇奏参李琰之等议宗室助祭
　　臣等参量琰之等议，虽为始封君子，又《祭统》曰：「有事于太庙，群昭群穆咸在，而不失其伦。」郑注云，昭穆谓同宗父子皆来也。言未毁及同宗，则共四庙之辞。云未绝与父子，明崇五属之称。天子诸侯，继立无殊，吉凶之赴，同止四庙。祖祧虽存，亲级弥远，告赴拜荐，典记无文。斯由祖迁于上，见仁亲之义疏，宗易于下，著五服之恩断。江阳之于今帝也，计亲而枝宗三易，数世则庙应四迁，吉凶尚不告闻，拜荐宁容辄预。高祖孝文皇帝圣德玄览，师古立政，陪拜止于四庙，哀恤断自缌宗。（《通典》作「断自宸聪」。）即之人情，冥然符一；推之礼典，事在难违。此所谓明王相沿，今古不革者也。（《魏书·礼志》二。熙平二年，江阳王继表言道武曾孙，宜得预祭。王僧奇议不得祭。李琰之议得祭。侍中、司空领尚书令、任城王澄，侍中、尚书左仆射元晖奏。）
　　◇奏请移祀在中旬
　　谨案《礼记》：曾子问曰：「诸侯旅见天子，不得成礼者几？」孔子曰：「四，太庙火、日蚀、后之丧、雨沾服失容则废。」臣等谓元日万国贺，应是诸侯旅见之义。若废朝会，孔子应云五，而独言四，明不废朝贺也。郑玄《礼》注云：「鲁礼，三年丧毕，于太祖，明年春，群庙。」又《郑志》，检鲁礼，《春秋》昭公十一年夏五月，夫人归氏薨，十三年五月大祥，七月释礻覃，公会刘子及诸侯于平丘，八月归，不及于；冬，公如晋，明十四年春归，明十五年春乃。《经》曰：「二月癸酉，有事于武宫。」《传》曰：「于武公。」谨案《明堂位》曰：「鲁，王礼也。」丧毕，似有退理。详考古礼，未有以祭事废元会者。《礼》云「吉事先近日」，脱不吉，容改筮三旬。寻摄太史令赵翼等列称，正月二十六日祭亦吉。请移祀在中旬十四日，时祭移二十六日，犹曰春，又非退义。祭则无疏怠之讥，三光有顺轨之美。既被成旨，宜即宣行。臣等伏度国之大事，在祀与戎。君举必书，恐贻后诮。辄访引古籍，窃有未安。臣等学缺通经，识不稽古，备位枢纳，可不必陈。冒陈所见，伏听裁衷。（《魏书·礼志》二。熙平二年十二月，侍中、司空、领尚书令、任城王澄，度支尚书崔亮奏。）
　　◇奏请赏陟及守宰
　　窃惟云构郁起，泽及百司，企春望荣，内外同庆。至于赏陟，不及守宰，迩来十年，冤讼不绝。封回自镇远、安州入为太尉长史，元匡自征虏、恒州入作宗卿，二人迁授，并在先诏。应蒙之理，备在于斯。兼州佐停私之徒，陪臣郡丞之例，尚蒙天泽下降，荣及当时。然参佐之来，皆因府主，今府主不沾，佐官独预，弃本赏末，愚谓未允。今计刺史、守、宰之官，请准封回，悉同泛限，上允初旨百司之章，下覆讼者元元之心。（《魏书·任城王澄传》。初正始之末，诏百司普升一级，而执事者不达旨意，刺史、守、令，限而不及。澄表。）
　　◇重奏
　　臣闻尧悬谏诤之鼓，舜置诽谤之木，皆所以广耳目于刍荛，达四聪于天下。伏惟太祖开基，化隆自远，累圣相承，于今九帝。重光叠照，污隆必同，与夺随时，道无恒体。思过如渴，言重千金，故称无讳之朝，迈踪三、五。高祖冲年纂历，文明协统，变官易律，未为违典。及慈圣临朝，母仪宇县，爰发慈令，垂心滞狱，深枉者仰日月于九泉，微屈者希曲照于盆下。今乃格以先朝，限以一例，斯诚奉遵之本心，实乖元元之至望。在于谦挹，有乖旧典。谨寻抱枉求直，或经累朝。毫厘之差，正之宜速，谬若千里，驷马弗追。故礼有损益，事有可否，父有诤子，君有谏臣，琴瑟不调，理宜改作。是以防川之论，小决则通，乡校之言，拥则败国。矧伊陈屈，而可抑以先朝。且先朝屈者，非故屈之，或有司爱憎，或执事浊僻，空文致法，以误视听。如此冤塞，弥在可哀。僭之与滥，宁失不经，乞收今旨，还依前诏。（《魏书·任城王澄传》。澄奏尝陟宜及守、宰，诏云：「事经先朝，不得重闻。」澄重奏。）
　　◇奏利国济民所宜振举者十条
　　一曰，律度量衡，公私不同，所宜一之。二曰，宜兴学校，以明黜陟之法。三曰，宜兴灭继绝，各举所知。四曰，五调之外，一不烦民，任民之力，不过三日。五曰，临民之官，皆须黜陟，以旌赏罚。六曰，逃亡代输，去来年久者，若非伎作，任听即住。七曰，边兵逃走，或实陷没，皆须精检；三长及近亲，若实隐之，徵其代输，不隐勿论。八曰，工商世业之户，复徵租调，无以堪济，今请免之，使专其业。九曰，三长禁奸，不得隔越相领，户不满者，随近并合。十曰，羽林虎贲，边方有事，暂可赴战，常戍宜遣蕃兵代之。（《魏书·任城王澄传》）
　　◇奏配四中郎将兵数
　　宜以东中带荥阳郡、南中带鲁阳郡、西中带恒农郡、北中带河内郡选二品三品亲贤兼称者居之，省非急之作，配以强兵，如此，则深根固本，强干弱枝之义也。（《魏书·任城王澄传》。时四中郎将兵数寡弱，不足以襟带京师，澄奏。）
　　◇又重奏
　　固本宜强，防微在豫，故虽有文事，不忘武功。况今南蛮仍犷，北妖频结，来事难图，势同往变。脱暴勃忽起，振动关畿，四府羸卒，何以防拟。平康之世，可以寄安，遗之久长，恐非善策。如臣愚见，郎将领兵，兼总民职，省官实禄，于是乎在。求还依前，增兵益号，将位既重，则念报亦深，军郡相依，则表里俱济，朝廷无四顾之忧，奸宄绝窥觎之望矣。（《魏书·任城王澄传》。澄奏配四中郎将兵数，灵太后初将从之，后议者不同，乃止。澄又重奏云云。不纳。）
　　◇奏修都城府寺
　　都城府寺，犹未周悉，今军旅初宁，无宜发众，请取诸职人及司州郡县犯，十杖已上百鞭已下，收赎之物，绢一匹，输砖二百，以渐修造。（《魏书·任城王澄传》）
　　◇奏劾高阳王雍
　　臣闻赏必以道，用防淫人之奸；罚不滥及，以戒良士之困。刑者，亻刑也。每垂三宥，秉律执请，不得已而用之。是小大之狱，察之以情，一人呼嗟，或亏王道。刑罚得失，乃兴废之所由也。窃闻司州牧、高阳王臣雍栲杀奉朝请韩元昭、前门下录事姚敬贤，虽因公事，理实未尽。何者？太平之世，草不横伐，行苇之感，事验隆周。若昭等状彰，死罪以定，应刑于都市，与众弃之；如其疑似不分，情理未究，不宜以三清九流之官杖下便死，轻绝民命，伤理败法。往年在州，于大市鞭杀五人，及检赃状，全无寸尺。今复酷害，一至于此。朝野云云，咸怀惊愕。若杀生在下，虐专于臣，人君之权，安所复用。自开古以来，明明之世，未闻斯比也。武王曰：「吾不以一人之命而易天下。」盖重民命也。请以见事付廷尉推究，验其为劫之状，察其栲杀之理，使是非分明，幽魂获雪。（《魏书·任城王澄传》。又略见《北史》十八《任城王云传》）
　　◇奏言尚书奏事防宣露
　　尚书政本，特宜远慎，故凡所奏事，阁道通之，盖以秘要之切，防其宣露，宁有古制所重，今反轻之，内犹设禁，外更宽也。宜缮写事意，以付公车。（《魏书·任城王澄传》）
　　◇奏请以胡国珍参谘大务
　　安定公属尊望重，亲贤群瞩，宜出入禁中，参谘大务。（《魏书·胡国珍传》。尚书令任城王澄奏。）
　　◇奏禁私造僧寺
　　仰惟高祖，定鼎嵩，卜世悠远。虑括终始，制洽天人，造物开符，垂之万叶。故都城制云，城内唯拟一永宁寺地，郭内唯拟尼寺一所，馀悉城郭之外。欲令永遵此制，无敢逾矩。逮景明之初，微有犯禁。故世宗仰修先志，爰发明旨，城内不造立浮图、僧尼寺舍，亦欲绝其希观。文、武二帝，岂不爱尚佛法，盖以道俗殊归，理无相乱故也。但俗眩虚声，僧贪厚润，虽有显禁，犹自冒营。至正始三年，沙门统惠深有违景明之禁，便云：「营就之寺，不忍移毁，求自今已后，更不听立。」先旨含宽，抑典从请。前班之诏，仍卷不行，后来私谒，弥以奔竞。永平二年，深等复立条制，启云：「自今已后，欲造寺者，限僧五十已上，闻彻听造。若有辄营置者，依俗违敕之罪，其寺僧众，摈出外州。」尔来十年，私营转盛，罪摈之事，寂尔无闻。岂非朝格虽明，恃福共毁，僧制徒立，顾利莫从者也。不俗不道，务为损法，人而无厌，其可极乎！
　　夫学迹冲妙，非浮识所辩；玄门旷寂，岂知辞能究。然净居尘外，道家所先，功缘冥深，匪尚华遁。苟能诚信，童子聚沙，可迈于道场；纯陀俭设，足荐于双树。何必纵其盗窃，资营寺观。此乃民之多幸，非国之福也。然比日私造，动盈百数。或乘请公地，辄树私福；或启得造寺，限外广制。如此欺罔，非可稍计。臣以才劣，诚忝工务，奉遵成规，裁量是总。所以披寻旧旨，研究图格，辄遣府司马陆昶、属崔孝芬，都城之中及郭邑之内，检括寺舍，数剩五百，空地表刹，未立塔宇，不在其数。民不畏法，乃至于斯！自迁都已来，年逾二纪，寺夺民居，三分且一。高祖立制，非徒欲使缁素殊途，抑亦防微深虑。世宗述之，亦不锢禁营福，当在杜塞未萌。今之僧寺，无处不有。或比满城邑之中，或连溢屠沽之肆，或三五少僧，共为一寺。梵唱屠音，连檐接响，像塔缠于腥臊，性灵没于嗜欲，真伪混居，往来纷杂。所司因习而莫非，僧曹对制而不问。其于污染真行，尘秽练僧，薰莸同器，不亦甚欤！往在北代，有法秀之谋，近日冀州，遭大乘之变。皆初假神教，以惑众心，终设奸诳，用逞私悖。太和之制，因法秀而杜远，景明之禁，虑大乘之将乱。始知祖宗睿圣，防遏处深。履霜坚冰，不可不慎。
　　昔如来阐教，多依山林，今此僧徒，恋著城邑。岂湫隘是经行所宜，浮喧必栖禅之宅，当由利引其心，莫能自止。处者既失其真，造者或损其福，乃释氏之糟糠，法中之社鼠，内戒所不容，王典所应弃矣。非但京邑如此，天下州镇僧寺亦然。侵夺细民，广占田宅，有伤慈矜，用长嗟苦。且人心不同，善恶亦异。或有栖心真趣，道业清远者，或外假法服，内怀悖德者。如此之徒，宜辨泾渭。若雷同一贯，何以劝善。然睹法赞善，凡人所知，矫俗避嫌，物情同趣。臣独何为，孤议独发。诚以国典一废，追理至难，法网暂失，条纲将乱。是以冒陈愚见，两愿其益。
　　臣闻设令在于必行，立罚贵能肃物。令而不行，不如无令。罚不能肃，孰与亡罚。顷明诏屡下，而造者更滋，严限骤施，而违犯不息者，岂不以假福托善，幸罪不加。人殉其私，吏难苟劾。前制无追往之辜，后旨开自今之恕，悠悠世情，遂忽成法。今宜加以严科，特设重禁，纠其来违，惩其往失。脱不峻检，方垂容借，恐今旨虽明，复如往日。又旨令所断，标榜礼拜之处，悉听不禁。愚以为树榜无常，礼处难验，欲云有造，立榜证公，须营之辞，指言尝礼。如此，则徒有禁名，实通造路。且徙御已后，断诏四行，而私造之徒，不惧制旨。岂是百官有司，怠于奉法？将由网漏禁宽，容托有他故耳。如臣愚意，都城之中，虽有标榜，营造粗功，事可改立者，请依先制。在于郭外，任择所便。其地若买得，券证分明者，听其转之。若官地盗作，即令还官。若灵像既成，不可移撤，请依今敕，如旧不禁，悉令坊内行止，不听毁坊开门，以妨里内通巷。若被旨者，不在断限。郭内准此商量。其庙像严立，而逼近屠沽，请断旁屠杀，以洁灵居。虽有僧数，而事在可移者，令就闲敝，以避隘陋。如今年正月赦后造者，求依僧制，案法科治。若僧不满五十者，共相通容，小就大寺，必令充限。其地卖还，一如上式。自今外州，若欲造寺，僧满五十已上，先令本州表列，昭玄量审，奏听乃立。若有违犯，悉依前科。州郡已下，容而不禁，罪同远旨。庶仰遵先皇不朽之业，俯奉今旨慈悲之令，则绳墨可全，圣道不坠矣。（《魏书·释老志》。神龟元年冬，司空公、尚书令、任城王澄奏云云。奏可。）
　　◇皇太后与驾议
　　皇太后称制临朝，躬亲庶政，郊天祭地，宗庙之礼，所乘之车，宜同至尊，不应更有制造。周礼魏晋，虽有文辞，不辨形制，假令欲作，恐未合古制，而不可以为一代典。臣以太常、国子二议为疑，重集群官，并从今议，惟恩裁决。（《魏书·礼志》四。熙平元年六月，司空领尚书令任城王澄等五十人议。）
　　◇答张普惠书
　　文武之道，自昔成规；明耻教战，振古常轨。今虽非公制，而此州承前，已有斯式，既不劳民损公，任其私射，复何失也？且纂文习武，人之常艺，岂可于常艺之间，要须令制乎？比适欲依前州府相率，王务之暇，肆艺良辰，亦未言费用库物也。《礼》，兄弟内除，明哀已杀；小功，客至主不绝乐。听乐则可，观武岂伤？直自事缘须罢，先以令停，方获此请，深具来意。（《魏书·张普惠传》。澄功衰在身，欲于七月七日集会文武，北园马射。普惠奏记于澄。澄意纳其言，托辞自罢，乃答。）

卷十八
◎元顺
　　顺，字子和，澄子。为给事中，转中书侍郎，迁太常少卿。以父忧去职。服阕，除给事黄门侍郎。出为平北将军、恒州刺史。转安东将军、齐州刺史。徵为给事黄门侍郎，兼殿中尚书，转侍中。孝昌中，迁护军将军、太常卿。封东阿县开国公。除吏部尚书，兼右仆射，后除征南将军、右光禄太夫。转兼左仆射，尔朱荣济河，出走，为陵户所害。建义初，赠骠骑大将军、尚书令、司徒、定州刺史。谥曰文烈。
　　◇蝇赋（并序）
　　余以仲秋休沐，端坐衡门，寄想琴书，托情纸翰，而苍蝇小虫，往来床几，疾其变白，聊为赋云：
　　遐哉大道，廓矣洪氛。肇立秋夏，爰启冬春。既含育於万姓，又刍狗而不仁。随因缘以授体，齐美恶而无分。生兹秽类，靡益于人。名备群品，声损众伦。欹胫纤翼，紫首苍身。飞不能回，声若远闻。点缁成素，变白为黑。寡爱芳兰，偏贪秽食。集桓公之尸，居平叔之侧。乱鸣鸡之响，毁皇宫之饰。习习户庭，营营榛棘。反覆往还，譬彼谗贼。肤受既通，谮润罔极。缉缉幡幡，交乱四国。于是妖姬进，邪士来，圣贤拥，忠孝摧。周昌拘于牖里，天乙囚于夏台。伯奇为之痛结，申生为之蒙灾。《鸱》悲其室，《采葛》惧其怀。《小弁》陨其涕，灵均表其哀。自古明哲犹如此，何况中庸与凡才。
</div>
    <div class="pagination">
<a href="全上古三代秦汉三国六朝文_page584.html">上一页</a><span>...</span><a href="全上古三代秦汉三国六朝文_page580.html">580</a><a href="全上古三代秦汉三国六朝文_page581.html">581</a><a href="全上古三代秦汉三国六朝文_page582.html">582</a><a href="全上古三代秦汉三国六朝文_page583.html">583</a><a href="全上古三代秦汉三国六朝文_page584.html">584</a><span class="current-page">585</span><a href="全上古三代秦汉三国六朝文_page586.html">586</a><a href="全上古三代秦汉三国六朝文_page587.html">587</a><a href="全上古三代秦汉三国六朝文_page588.html">588</a><a href="全上古三代秦汉三国六朝文_page589.html">589</a><a href="全上古三代秦汉三国六朝文_page590.html">590</a><span>...</span><a href="全上古三代秦汉三国六朝文_page586.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
