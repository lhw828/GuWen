<!DOCTYPE html>
<html>
 <head>
  <meta charset="utf-8"/>
  <title>
   文选补遗 - 第 15 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选补遗 - 第 15 页/共 29 页
  </h1>
  <div class="content">
   文选补遗巻二十三
　　钦定四库全书
　　文选补遗巻二十四
　　元　陈仁子　辑
　　书
　　谏袁术僭号书【愚曰袁氏举兵名则以义实则以利苟利而已则视国家如堕甑视兄弟如仇雠而况于名号何顾卒以奔圵愤死宜也孙策父子本附袁氏能一言以规僭号事亦可嘉哉而后卒不免自僭何世之假名窃号者纷纷也】
　　孙策
　　董卓无道凌虐王室祸加太后暴及农天子播越宫庙焚毁是以豪杰发愤沛然俱起元恶既毙防主东顾乃使王人奉命宣明朝恩偃武脩文与之更始然而河北异谋于黒山【谓袁绍为冀州牧与黑山贼相连】曹操毒被于东徐刘表僭乱于南荆公孙叛逆于朔圵正礼阻兵【刘繇也】徳争盟【刘备也】是以未获从命櫜弓戢戈当谓使君与国同规而舍是弗恤完然有自取之志【完然自得貌】惧非海内企望之意也成汤讨桀称有夏多罪武王伐纣曰殷有重罚此二王者虽有圣徳假使时无失道之过无由逼而取也今主上非有恶于天下徒防小胁于彊臣异于汤武之时也又闻防主明智聪敏有夙成之徳天下虽未被其恩咸归心焉若辅而兴之则旦奭之美率土所望也使君五世相承【安生京京生汤汤生逢逢生术凡五代】为汉宰辅荣宠之盛莫与为比宜效忠守节以报王室时人多惑图纬之言妄牵非类之文苟以恱主为美不顾成败之计古今所慎可不熟虑忠言逆耳驳议致憎苟有益于尊明无所敢辞【术不纳防遂絶之】
　　戒子侄书【愚曰语似蹈袭意更淳恻为人子弟何厌数闻如是之语耶以昶为东宫官虽使太子日闻之未为无补如曰当则无怨于彼妄则无害于身二语尤人主听諌之法】王昶【初魏文帝在东宫为太子庻子其为兄子及子作名字皆依谦实以见其意故兄子黙字处静沈字处道其子浑字冲深字道冲遂书戒之曰】
　　夫人为子之道莫大于寳身全行以显父母此三者人知其善而或危身破家陷于灭亡之祸者何也由所祖习非其道也夫孝敬仁义百行之首行之而立身之本也孝敬则宗族安之仁义则乡党重之此行成于内名著于外者矣人若不笃于至行而背本逐末以陷浮华焉以成朋党焉浮华则有虚伪之累朋党则有彼此之患此二者之戒昭然着明而循覆车滋众逐末弥甚皆由惑当时之誉昧目前之利故也夫富贵声名人情所乐而君子或得而不处何也恶不由其道耳患人知进而不知退知欲而不知足故有困辱之累悔吝之咎语曰如不知足则失所欲故知足之足常足矣览往事之成败察将来之吉凶未有干名要利欲而不厌而能保世持家永全福禄者也欲使汝曹立身行巳遵儒者之教履道家之言故以黙冲虚为名欲使汝曹顾名思义不敢违越也古者盘杅有铭几杖有诫俯仰察焉用无过行况在巳名可不戒之哉夫物速成则疾亡晚就则善终朝华之草夕而零落松柏之茂隆寒不衰是以大雅君子恶速成戒阙党也若范匄对秦客而武子击之折其委笄恶其掩人也【国语曰范文子暮退于朝武子曰何暮也对曰有秦客庾辞于朝大夫莫之能对也吾知三焉武子怒曰大夫非不能也让父兄也尔童子而三掩人于朝吾不在晋国亡无日也击之以杖折其委笄臣松之案对秦客者范燮也此云范匄盖误也】夫人有善鲜不自伐有能者寡不自矜伐则掩人矜则陵人掩人者人亦掩之陵人者人亦陵之故三郤为戮于晋王叔负罪于周不惟矜善自伐好争之咎乎故君子不自称非以让人恶其盖人也夫能屈以为伸让以为得弱以为彊鲜不遂矣夫毁誉爱恶之原而祸福之机也是以圣人慎之孔子曰吾之于人谁毁谁誉如有所誉必有所试又曰子贡方人赐也贤乎哉我则不暇以圣人之徳犹尚如此况庸庸之徒而轻毁誉哉昔伏波将军马援戒其兄子言闻人之恶当如闻父母之名耳可得而闻口不可得而言也斯戒至矣【臣松之以为援之此诫可谓切至之言不刊之训也凡道人过失盖谓居室之愆人未之知则由已而发者也若乃行事得失已暴于世因其善恶即以为诫方之于彼则有愈焉然援诫称龙伯髙之美言杜季良之恶致使事彻时主季良以败言之伤人孰大于此与其所诫自相违伐】人或毁已当退而求之于身若已有可毁之行则彼言当矣若已无可毁之行则彼言妄矣当则无怨于彼妄则无害于身又何反报焉且闻人毁已而忿者恶丑声之加人也人报者滋甚不如黙而自脩已也谚曰救寒莫如重裘止谤莫如自修斯言信矣若与是非之士凶险之人近犹不可况与对校乎其害深矣夫虚伪之人言不根道行不顾言其为浮浅较可识别而世人惑焉犹不检之以言行也近济隂魏讽山阳曹伟皆以倾邪败没荧惑当世挟持奸慝驱动后生虽刑于鈇钺大为炯戒然所污染固已众矣可不慎欤【世语曰黄初中孙权通章表伟以白衣登江上与权交书求赂欲以交结京师故诛之】若夫山林之士夷叔之伦甘长饥于首阳安赴火于緜山虽可以激贪励俗然圣人不可为吾亦不愿也今汝先人世有冠冕惟仁义为名守慎为称孝悌于闺门务学于师友吾与时人从事虽出处不同然各有所取颍川郭伯益好尚通逹敏而有知其为人旷不足轻贵有余得其人重之如山不得其人忽之如草吾以所知亲之不愿儿子为之【伯益名奕郭嘉之子】北海徐伟长不治名髙不求苟得澹然自守惟道是务其有所是非则托古人以见其意当时无所褒贬吾敬之重之愿儿子师之东平刘公干博学有髙才诚节有大意然性行不均少所拘忌得失足以相补吾爱之重之不愿儿子慕之【臣松之以为文舒复拟则文渊显言人之失魏讽曹伟事陷恶逆着以为诫差无可尤至若郭伯益刘公干虽其人皆徃善恶有定然既交之于昔不宜复毁之于今而乃形于翰墨永传后叶于旧交则违久要之义于子孙则扬人前世之恶于鄙夫懐深所不取善乎东方之诫子也以首阳为拙栁下为工寄防古人无伤当时方之马王不亦逺哉】乐安任昭先淳粹履道内敏外恕推逊恭让处不避洿怯而义勇在朝忘身吾友之善之愿儿子遵之【昭先名嘏世为着姓夙智性成故郷人为之语曰蒋氏翁任氏童父旌字子旟以至行称汉末黄巾贼起天下饥荒人民相食宼到博昌闻旌姓字乃相谓曰宿闻任子旟天下贤人也今虽作贼岂可入其乡耶遂相帅而去由是声闻逺近州郡并招举孝廉歴酸枣祝阿令嘏八嵗防母号泣不絶声自然之哀同于成人故防以至性见称年十四始学疑不再问时学者号之神童遂遇荒乱家贫卖鱼防官税鱼鱼贵数倍嘏取直如常又与人共买生口各雇八匹后生口家来赎时价直六十匹共买者欲随时价收赎嘏自取本价八匹共买者慙亦还取本价比居者擅耕嘏地数十畆种之人以语嘏嘏曰我自以借之耳耕者闻之慙谢还地及邑中争讼皆诣嘏质之然后意厌其子弟有不顺者父兄窃数之曰汝所行岂可令任君知耶其礼教所化率皆如此】若引而伸之触类而长之汝其庻几举一隅耳及其用财先九族其施舍务周急其出入存故老其论议贵无贬其进仕尚忠节其取人务实道其处势戒骄淫其贫贱慎无戚其进退念合宜其行事加九思如此而已吾复何忧哉
　　与桓秘书【愚曰甥舅之让礼也而温罢黜之是必大有不合于温而托诸此耳】习凿齿【晋书本传凿齿字彦威襄阳人初凿齿与其二舅罗崇罗友俱为州从事及迁别驾以坐越舅右屡经陈请温后激怒既盛乃超拔其二舅相继为襄阳都督出凿齿为荥阳太守温弟秘亦有才气素与凿齿相亲善凿齿既罢郡归与秘书曰】
　　吾以去五月三日来逹襄阳触目悲感略无懽情痛恻之事故非书言之所能具也每定省家舅从北门入西望隆中想卧龙之吟东眺白沙思凤离之声北临樊墟存邓老之髙南眷城邑懐羊公之风纵目檀溪念崔徐之友肆睇鱼梁追二徳之逺未尝不徘徊移日惆怅极多抚乘踌躇慨尔而泣也若乃魏武之所置酒孙坚之所陨毙裴杜之故居繁王之旧宅遗事犹存星列满目璅璅常流碌碌凡士焉足以感其方寸哉夫芬芳起于椒兰清响生乎琳琅命世而作佐者必垂可大之余风髙尚而迈徳者必有明胜之遗事若向八君子者千载犹使我想其为人况相去之不逺乎彼一时也此一时也焉知今日之才不如畴辰百年之后吾与足下不并为景升乎【其风期俊迈如此是时温觊觎非望凿齿在郡着汉晋春秋以裁正之】
　　与蕃叙离书【愚曰如此离别盖闗大故非阳闗一曲留连之比根萌未树牙浅急能无惧乎蕃以友谊自念则彼奏韶聋俗此植根芳苑其能忘情否则伐木废矣】赵至【晋书本传至字景真代郡人初至与嵇康兄子蕃友善及将逺适乃与蕃书叙离并陈其志】
　　昔李叟入秦及关而叹梁生适越登岳长謡夫以嘉遁之举犹懐恋恨况乎不得已者哉惟别之后离羣独逝背荣防辞伦好经逈路造沙漠鸡鸣戒旦则飘尔晨征日薄西山则马首靡托寻歴曲阻则沈思纡结登髙逺眺则山川攸隔或乃回风狂厉白日寝光徙倚交错陵隰相望徘徊九臯之内慷慨重阜之颠进无所由退无所据渉泽求蹊披榛觅路啸咏沟渠良不可度斯亦行路之艰难然非吾心之所惧也至若兰芷倾顿桂林移植根萌未树而牙浅急每恐风波濳骇危机宻发此所以怵惕于长衢也又北土之性难以托根投人夜光鲜不按劒今将殖橘柚于朔带华藕于修陵表龙章于裸壤奏韶武于聋俗固难以取贵矣夫物不我贵则莫之与莫之与则伤之者至矣飘飖逺防之士托身无人之乡总辔遐路则有前言之难悬鞍陋宇则有后虑之戒朝霞启晖则身疲而遄征太阳戢曜则情劬而夕惕肆目平隰则寥廓而无覩极听脩原则掩寂而无闻吁其悲矣心伤瘁矣然后知歩骤之士不足为贵也顾景中原愤气云踊哀物悼世激情风厉龙啸大野兽睇六合猛志纷纭雄心四据思蹑云梯横奋八极披艰扫秽荡海夷岳蹴昆仑使西倒蹋太山令东覆平涤九区恢维宇宙斯吾之鄙愿也时不我与垂翼逺逝锋距靡加六翮摧屈自非知命孰能不愤悒者哉吾子植根芳苑濯秀清流晞叶华崔飞藻云肆俯据濳龙之渚仰防防凤之林荣曜其前艶色饵其后良畴交其左声名驰其右翺翔伦党之间弄姿帷房之里从容顾盼绰有余裕俯仰吟啸自以为得志矣岂能与吾曹同大丈夫之忧乐哉去矣嵇生逺离隔矣茕茕飘寄临沙漠矣悠悠三千路难渉矣携手之期邈无日矣思心弥结谁云释矣无金玉尔音而有遐心身虽胡越意存断金各敬尔仪敦履璞沈繁华流荡君子弗钦临纸意结知复何云
　　与范书【愚曰谓小吏之为耳目秪足为渔猎之资其偏听生奸之虑与深矣】徐邈【晋书本传邈东莞姑幕人时豫章太守范甯欲遣十五议曹下属城采求风政并吏假还讯问官长得失】
　　知足下遣十五议曹各之一县又吏假归白所闻见诚是足下留意百姓故广其视听吾谓劝导以实不以文十五议曹欲何所敷宣邪庻事辞讼足下听断允塞则物理足矣上有理务之心则下之求理者至矣日昃省览庻事无滞则吏慎其负而人听不惑岂须邑至里诣饰其防声哉非徒不足致益乃是蚕渔之所资又不可纵小吏为耳目也岂有善人君子而干非其事多所告白者乎君子之心谁毁谁誉如有所誉必由歴试如有所毁必以着明托社之防政之甚自古以来欲为左右耳目者无非小人皆先因小忠而成其大不忠先借小信而成其大不信遂使君子道消善人舆尸前史所书可为深鉴足下选纲纪必得国士足以摄诸曹诸曹皆是良吏则足以掌文案又择公方之人以为监司则清浊能否与事而明足下但平心居崇何取于耳目哉昔明徳马后未尝顾与左右言可谓逺识况大丈夫而不能免此乎
　　报虞预书【愚曰沈抑不自拔而诸公称誉之至显荣臧文仲之于下惠其可愧矣】贺循【时杨方好学有才初为郡钤下威仪诸葛恢奇之遣方为文荐郡功曹主簿虞预称美之遂以示循】
　　此子开拔有志意只言异于凡猥耳不图伟才如此其文甚有奇分若出其胷臆乃是一国所推岂但牧竖中逸羣耶闻处旧党之中好有谦冲之行此亦立身之一隅然世衰道防人物雕弊每闻一介之徒有向道之志冀之愿之如方者乃荒莱之特苗卤田之善秀资质已良但沾染未足耳移植丰壤必成嘉谷足下才为世英位为朝右道隆化立然后为贵昔许子将拔樊仲昭于贾竖郭林宗成魏徳公于畎畆足下志隆此业二贤之功不为难及也
　　表
　　上铜马式表【愚曰马政国家之大务也马援善用兵又精于相马其有九方臯之巨眼乎是法当与相经并行天地间】
　　马援【援好骑善别名马于交阯得骆越铜鼓乃铸为马式还上之因表曰】
　　夫行天莫如龙行地莫如马【史记平准书曰以为在天莫如龙在地莫如马】马者甲兵之本国之大用安宁则以别尊卑之序有变则以济逺近之难昔有骐骥一日千里伯乐见之昭然不惑【伯乐秦穆公时善相马者也桓寛盐铁论曰骐骥负盐车垂头于太行之坂见伯乐则喷而长鸣】近世有西河子舆亦明法子舆传西河仪长儒长儒传茂陵丁君都君都传成纪杨子阿臣援尝师事子阿受相马骨法考之于行事輙有验效臣愚以为传闻不如亲见视景不如察形今欲形之于生马则骨法难备具又不可传之于后孝武皇帝时善相马者东门京【东门姓也京名也】铸作铜马法献之有诏立马于鲁班门外则更名鲁班门曰金马门臣谨依仪氏防中中帛氏口齿谢氏唇鬐丁氏身中备此数家骨相以为法【援铜马相法曰水火欲分明水火在鼻两孔间也上唇欲急而方口中欲红而有光此马千里颔下欲深下唇欲缓牙欲前向牙欲去齿一寸则四百里牙劔锋则千里目欲满而泽腹欲充赚欲小本肋欲长悬薄欲厚而缓悬薄股也腹下欲平满污沟欲深而长膝本欲起肘腋欲开膝欲方蹄欲厚三寸坚如石防音居竒反○马髙三尺五寸围四尺四寸有诏置于宣徳殿下以为名马式焉】
　　后出师表【迂斋楼氏曰一篇首尾多是说事不可已之意所以不可已者以汉贼不两立王业不偏安故也血脉聫属条贯统纪森然不乱宜与前表兼看○愚曰国雠必报国耻必雪故古人用兵有为吊民伐罪出者汤武是也有为复雠刷耻出者光武是也孔明之用蜀亦难矣今年出祁山明年出五丈原盖其势有不容已者读出师前表贤邪臧否见孔明识治国之大规读出师后表偏安两立见孔明识立国之大本比之宴安江左者岂知孔明心事哉】诸葛亮
　　先帝虑汉贼不两立王业不偏安故托臣以讨贼也以先帝之明量臣之才故知臣伐贼才弱敌彊也然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可得偏全于蜀都故冒危难以奉先帝之遗意也而议者谓为非计今贼适疲于西又务于东兵法乘劳此进趋之时也谨陈其事如左髙帝明并日月谋臣渊深然渉险被创危然后安今陛下未及髙帝谋臣不如良平而欲以长计取胜坐定天下此臣之未解一也刘繇王朗各据州郡论安言计动引圣人羣疑满腹众难塞胸今嵗不战明年不征使孙策坐大遂并江东此臣之未解二也曹操智计殊絶于人其用兵也髣髴孙吴然困于南阳险于乌巢危于祁连偪于黎阳几败北山殆死潼闗然后伪定一时耳况臣才弱而欲以不危而定之此臣之未解三也曹操五攻昌霸不下四越巢湖不成任用李服而李服图之委夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中中间朞年耳然防赵云阳羣马玉阎芝丁立白夀刘郃邓铜等及曲长屯将七十余人突将无前賨叟青羌散骑武骑一千余人此皆数十年之内所纠合四方之精锐非一州之所有若复数年则损三分之二也当何以图敌此臣之未解五也今民穷兵疲而事不可息事不可息则住与行劳费正等而不及虚图之欲以一州之地与贼持久此臣之未解六也夫难平者事也昔先帝败军于楚当此时曹操拊手谓天下已定然后先帝东连吴越西取巴蜀举兵北征夏侯授首此操之失计而汉事将成也然后吴更违盟闗某毁败秭归蹉跌曹丕称帝凡事如是难可逆见臣鞠躬尽力死而后己至于成败利钝非臣之明所能逆覩也
　　谏伐辽东表
　　曹植
　　臣伏以辽东负阻之国势便形固帯以辽海今轻军逺攻师疲力屈彼有其备所谓以逸待劳以饱待饥者也以臣观之诚未易攻也若国家攻而必克屠襄平之城悬公孙之首得其地不足以偿中国之费虏其民不足以补三军之失是我所获不如所防也若其不拔旷日持久暴师于野然天时不测水湿无常彼我之兵连于城下进则有髙城深池无所施其功退则有归涂不通道路纎好东有待衅之吴西有伺隙之蜀吴越东南则荆扬骚动蜀应西境则雍凉三分兵不解于外民罢困于内促耕不解其饥疾蚕不救其寒夫渇而后穿井饥而后殖种可以图逺难以应卒也臣以为当今之务在于省徭役薄赋敛勤农桑三者既备然后令伊管之臣得施其术孙吴之将得奋其力若此则太平之基可立而待康哉之歌可坐而闻曾何忧于二敌何惧于公孙乎今不恤邦畿之内而劳神于蛮貊之域窃为陛下不取也
　　文
　　释愁文
　　曹植
　　余以愁惨行吟路边形容枯悴忧心如醉有灵先生见而问之曰余将何疾以至于斯答曰吾所病者愁也先生曰愁是何物而能病子乎答曰愁之为物惟惚惟恍不召自来推之则往寻之不知其际握之不盈一掌寂寂长夜或羣或党去来无方乱我精爽其来也难进其去也易追临飡困于哽咽烦寃毒于酸嘶加之以粉饰不泽饮之以兼肴不肥温之以金石不消摩之以神膏不希授之以巧笑不恱乐之以丝竹增悲医和絶思而无措先生岂能为我蓍龟乎先生作色而言曰余徒辩子之愁形未知子愁所由生我独为子言其发矣今大道既隠子生末季沈溺流俗惑名位濯缨弹冠谘趣荣贵坐不安席食不终味遑遑汲汲或憔或悴所鬻者名所拘者利良由华薄雕损正气吾将赠子以无为之药给子以淡薄之汤刺子以虚之针灸子以淳朴之方安子以恢廓之宇坐子以寂寞之牀使王乔与子而逝黄公与子咏歌而行庄生与子具养神之馔老耼与子致爱性之方趣避路以栖迹乘轻云以翺翔于是精骇魂散改心回趣愿纳至言仰崇度众愁忽然不辞而去
　　吊庄周文
　　嵇含【晋书本传含字君道时农王粹以贵公子尚主馆宇甚盛图庄周于室广集朝士使含为之赞含授笔为吊文又不加防】
　　帝壻王逺华池丰屋广延贤彦图庄生垂纶之象记光达辞聘之事画真人于刻桷之室载退士于进趣之堂可谓托非其所可吊不可赞也其辞曰
　　迈矣庄周天纵特放大块授其生自然资其量器虚神清穷极旷人伪俗季真风既散野无讼屈之声朝有争宠之叹上下相陵长防失贯于是借虚以助溺引道徳以自奬户咏恬旷之辞家画老庄之象今王生沈沦名利身尚帝女连耀三光有出无处池非岩石之溜宅非茅茨之宇驰屈产于皇衢画兹象其焉取嗟乎先生髙迹何局生处岩岫之居死寄雕楹之屋托非其所没有余辱悼大道之湮晦遂含悲而吐曲
　　檄
　　谕青徐檄【愚曰人惟理之正者言亦振读伏隆此檄词严义直足以风动青徐真若掉三寸舌而下齐七十城者岂止愈头风而已哉】
　　伏隆【本传隆字伯文时张歩兄弟各拥彊兵据有齐地拜隆为大中大夫持节使青徐二州招降郡国隆移檄告曰】
　　乃者猾臣王莽杀帝盗位宗室兴兵除乱诛莽故羣下推立圣公以主宗庙而任用贼臣杀戮贤良三王作乱盗贼从横忤逆天心卒为赤眉所皇天祐汉圣哲应期陛下神武奋发以少制众故寻邑以百里之军溃散于昆阳王郎以全赵之师土崩于邯郸【全赵谓举赵之地】大肜髙胡望旗消靡铁胫五校莫不摧破梁王刘永幸以宗室属籍爵为侯王不知厌足自求祸弃遂封爵牧守造为诈逆今虎牙大将军屯营十万已拔睢阳刘永奔迸家已族矣此诸君所闻也不先自图后悔何及【青徐羣盗得此皆降○三王注见圣公传】
　　讨桓檄【愚曰刘裕之兴晋也辞何其壮其篡晋也志何其奸故以貌取人失之子羽以言取人其失之刘裕乎】
　　刘裕【桓篡位众推裕为盟主以孟昶为长史摠后事檀凭之为司马百姓愿从者千余人军次竹里移檄都下曰】
　　夫成败相因理不常泰狡焉肆虐或遇圣明自我大晋屡遘阳九隆安以来皇家多故贞良弊于犲狼忠臣碎于虎口逆臣桓敢肆陵慢阻兵荆郢肆暴都邑天未忘难凶力寔繁逾年之间遂倾皇祚主上播越流幸非所神器沈辱七庙毁坠虽夏后之罹浞豷有汉之遭莽卓方之于兹未足为喻自篡逆于今歴载弥年亢旱人不聊生士庶疲于转输文武困于版筑室家分析父子乖离岂惟大东有杼轴之悲摽梅有倾筐之怨而已哉仰观天文俯察人事此而可存孰有可亡凡在有心谁不扼腕裕等所以叩心泣血不遑启处者也是故夕寐宵兴摉奬忠烈濳构﨑岖过于履虎乘机奋发义不图全辅国将军刘毅广武将军何无忌镇北主簿孟昶兖州主簿魏咏之宁逺将军刘道规龙骧参军刘藩振威将军檀凭之等忠烈断金精贯白日荷戈俟奋志在毕命益州刺史毛璩万里齐契扫定荆楚江州刺史郭昶之奉迎主上宫于寻阳镇北将军王元徳等并率部曲保据石头扬武将军诸葛长人收集义士已据歴阳征虏参军庾赜之等濳相连结以为内应同力恊契所在蠭起即日斩伪徐州刺史安成王修青州刺史义众既集文武争先咸谓不有一统则事无以缉裕辞不获命遂总军要庶上凭祖宗之灵下罄义夫之节翦馘逋逆荡清京华公侯诸君或世树忠贞或身荷爵宠而并俛眉猾竖无由自效顾瞻周道宁不吊乎今日之举良其防也裕以虚薄才非古人受任于既頽之运契接于已替之机丹诚未宣感慨愤激望霄汉以永懐眄山川以增伫投檄之日神驰贼庭












　　文选补遗巻二十四
　　钦定四库全书
　　文选补遗巻二十五
　　元　陈仁子　辑
　　问难
　　解难
　　扬雄【本传文多故不着观之者难知学之者难成客有难太深众人之不好也雄解之号曰解难其辞曰】
　　客难扬子曰凡著书者为众人之所好也美味期乎合口工声调于比耳【比和也又频二反】今吾子乃抗辞幽说闳意指【读曰妙】独驰骋于有亡之际而陶冶大鑪旁薄羣生【旁薄犹言荡薄也】歴览者兹年矣而殊不寤亶费精神于此而烦学者于彼【亶读曰但】譬画者画于无形弦者放于无声殆不可乎扬子曰俞若夫闳言崇议幽微之涂盖难与览者同也昔人有观象于天视度于地察法于人者天丽且弥地普而深昔人之辞乃玉乃金彼岂好为艰难哉埶不得已也独不见夫翠虬绛螭之将登乎天必耸身于苍梧之渊不阶浮云翼疾风虚举而上升则不能撠【防】胶葛腾九闳【撠挶也胶葛上凊之气也腾升也九闳九天之门挶居足反】日月之经不千里则不能烛六合耀八纮泰山之高不嶕峣则不能浡滃云而散歊烝【嶕峣髙貌浡滃盛也滃云气貌歊烝气上出也嶕峣音樵尧浡音勃滃一孔反歊音许昭反】是以宓【伏】犠氏之作易也绵络天地经以八卦文王附六爻孔子错其象而彖其辞然后发天地之藏定万物之基典谟之篇雅颂之声不温纯深润则不足以扬鸿烈而章绢熈盖胥靡为宰【李竒曰造化之神宰割万物也胥相也靡无也言相师以无为作宰也】寂寞为尸大味必淡大音必希大语叫叫大道低回【叫叫逺声也低回纡衍也】是以声之眇者不可同于众人之耳【眇读曰妙】形之美者不可棍于世俗之目【棍同也音胡本反】辞之衍者不可齐于庸人之听【衍旁广也】今夫弦者髙张急徽追趋逐耆则坐者不期而附矣试为之施咸池揄六茎发箫韶咏九成则莫有和也【揄引也和应也揄音逾和胡卧反】是故钟期死百牙絶弦破琴而不肯与众鼔獿人亡则匠石辍斤而不敢妄斲【服防曰獿古之善涂墍者也施广领大防以仰涂而领袖不污有小飞泥误着鼻因令匠石挥斤而斲知石之善斲故敢使之也○师古曰塈今之仰泥也獿技拭也故谓泥者为獿人獿音乃髙反又乃回反今书本獿字有作郢者流俗改之塈许既反】师旷之调钟竢知音者之在后也【应劭曰晋平公钟工者以为调矣师旷曰臣窃聴之知其不调也至于师防而果知钟之不调是师旷欲善调之钟为后世之有知音】孔子作春秋几君子之前睹也【几读曰冀】老耼有遗言贵知我者希【老子道徳经云知我者希则我贵矣】此非其操与
　　逹防
　　崔骃【本传骃字亭伯涿郡安平人也少防太学与班固傅毅同时齐名常以典籍为业未遑仕进之事时人或讥其太静将以后名失实骃拟杨雄解嘲作达旨以答焉其词曰】
　　或说已曰易称备物致用可观而有所合故能扶阳以出顺隂而入春发其华秋收其实有始有极爰登其质今子韫椟六经服膺道术厯世而防髙谈有日俯钩深于重渊仰探逺乎九干【九干天有九重也离骚天问曰圎则九重孰营度之】穷至赜于幽微测潜隠之无源然下不步卿相之廷上不登王公之门进不党以赞已退不黩于庸人独师友道德合符曩真抱景特立与士不羣盖髙树靡隂独木不林随时之宜道贵从凡于时太上运天徳以君世宪王僚而布官临雍泮以恢儒防轩冕以崇贤率敦徳以厉忠孝扬茂化以砥仁义选利器于良材求镆铘于明智不以此时攀台阶闚紫门【三台谓之三阶三公之象也】据髙轩望朱阙夫欲千里而咫尺未发蒙窃惑焉故英人乘斯时也犹逸禽之赴深林蝱蚋之趋大沛胡为嘿嘿而乆沉滞也答曰有是言乎子苟欲勉我以世路不知其跌而失吾之度也古者隂阳始分天地初制【之设反】皇纲云绪帝纪乃设传序厯数三代兴灭昔大庭尚矣赫胥防识【大庭赫胥并古帝王号也尚逺也防无也识记也】淳朴散离人物错乖髙辛攸降厥趣各违【髙辛氏帝喾也】道无常稽与时张弛失仁为非得义为是君子通变各审所履故士或掩目而渊潜【庄子曰北人无择与舜为友舜以天下让之无择乃自投清泠之渊终身不反也】或盥耳而山栖【盥洗也许由字武隠于沛泽之中尧闻之乃致天下而让焉由以为污乃临池洗耳其友巢父饮犊闲由为尧所让曰何以污吾犊口牵于上流而饮之见荘子及高士传】或草耕而仅饱【伯成子高唐虞时为诸侯至禹去而耕禹徃见之则耕在野见吕氏春秋】或木茹而长饥【说苑曰鲍焦衣木皮食木实韩诗外传曰焦弃其蔬而立槁于洛水之上】或重聘而不来【狂接舆者楚人也耕而食楚王闻其贤使使者持金百镒车二驷聘之曰愿烦先生理江南接舆笑而不应使者去而逺徙莫知所之见庄子】或屡黜而不去【论语桞下惠为士师三黜人曰可以去矣曰直道而事人何徃而不三黜也】或冒訽【火豆反】以干进或望色而斯举【訽辱也新序曰伊尹防耻辱负鼎俎以干汤论语色斯举矣翔而后集举叶音据】或以役夫发梦于王公【髙宗梦得说乃使百工营求诸野得诸傅岩】或渔父见兆于元【战国策曰吕尚之遇丈王也身为渔父史记曰太公以钓干周西伯西伯将出猎卜之曰所获非龙非骊非熊非罴所获霸王之辅于是西伯猎果遇太公渭水之阳与语大说元大也】若夫纷繷塞路凶虐播流【方言云繷盛多也音奴董反】人有昏垫之戹主有畴咨之忧条垂藟蔓上下相求于是乎贤人授手援世之灾跋涉赴俗急斯时也昔尧含戚而臯陶谟髙祖叹而子房虑【谋谟也尧遭洪水咨嗟忧愁访下人有能理者臯陶大禹陈其谟见尚书及史记髙祖为项羽所败下马踞鞍而问子房曰吾欲捐关以东谁可与共功者子房日九江王布彭越韩信即欲捐之此三人楚可破之】祸不散而曹绛奋【曹参及绛侯周勃皆从髙祖征伐以定天下也】结不解而陈平权【髙祖击匈奴至白登被围七日用陈平讣得出】及其策合道从克乱弭冲乃将镂元珪册显功铭昆吾之冶【墨子昔夏后开冶使飞亷析金于山以铸鼎于昆吾蔡邕铭论曰吕尚作周太师其功铭于昆吾之鼎】勒景襄之钟【国语晋魏颗以其身退秦师于辅氏其勲铭于景钟此兼言襄也】与其有事则褰裳濡足冠挂不顾人溺不拯则非仁也当其无事则躐缨整襟规矩其步徳让不修则非忠也是以险则救俗平则守礼举以公心不私其体今圣上之育斯人也朴以皇质雕以唐文六合怡怡比屋为仁壹天下之众异齐品类之万殊参差同量坏冶一陶羣生得理庶绩其凝家家有以乐和人人有以自优威械藏而爼豆布六典陈而九刑厝济兹兆庶出于平易之路虽有力牧之略尚父之厉【力牧黄帝臣也史记尚父吕望相武王以伐纣厉谓威容严厉】伊臯不论奚事范蔡【伊尹臯繇范雎蔡泽】夫广厦成而茂木畅逺求存而良马絷【逺求谓逺方珍异之物也存犹止息也言所求之物既止不资良马之力也】隂事终而水宿藏【立冬之后盛徳在水隂气用事故曰隂事水宿谓北方七宿斗牛女虚危室壁也月令曰孟冬之月昏危中仲冬昏东壁中季冬昏娄中孟春昏参中水星伏藏不见也】场功毕而大火入【尔雅曰心为大火诗豳风曰七月流火乂曰九月筑场圃】方斯之际处士山积学者川流衣裳被宇冠盖云浮譬犹衡阳之林岱隂之麓伐寻抱不为之稀蓺拱把不为之数悠悠防极亦各有得彼采其华我收其实舍之则藏已所学也故进动以道则不辞执珪而秉柱国复静以理则甘糟糠而安藜藿夫君子非不欲仕也耻夸毗以求举非不欲室也恶登墙而搂处【孟子曰逾东家墙搂其处子则得妻不搂则不得将搂之乎搂牵也字从手处子处女也】叫呼衒鬻县旌自表非随和之寳也暴智耀世因以干禄非仲尼之道也游不伦党苟以狥已汗血竞时利合而友【汗血谓劳力也竞时谓趋时也时合而友不以道义】子笑我之沈滞吾亦病子防防而不已也【防防犹区区也】先人有则而我弗亏行有枉径而我非随臧否在予唯世所议固将因天质之自然诵上哲之高训咏太平之清风行天下之至顺惧吾躬之秽徳勤百亩之不耘絷余马以安行俟性命之所存【安行不奔驰也天命之谓性言隠居以体命】昔孔子起威于夹谷晏婴发勇于崔杼曹刿举节于柯盟【曹刿曹沬也史记曰曹沬以勇事鲁庄公为鲁将与齐战三败庄公惧乃献遂邑地以和犹以为将齐桓公与庄公防于柯盟桓公与庄公既盟于坛上曹沬以匕首劫齐桓公左右莫敢动乃还鲁之侵地】卞严克捷于彊御【新序曰卞庄子飬母战而三北交游非之国君辱之及母死三年齐与鲁战庄子请从遂赴敌而鬪三获甲首曰夫三北以飬母也今志节小具而责塞矣吾闻之节士不以辱生遂反敌杀十人而死君子曰三北已塞灭世断宗于孝未终也】范蠡错埶于会稽【错置也埶谓谋略也史记吴王败越于夫椒越王乃以余兵五千人保于防稽吴师追而围之越王谓范蠡曰柰何范蠡对曰卑辞厚礼以遗之勾践乃命大夫种行成于吴膝行顿首曰勾践请为臣妻为妾吴王乃赦越王越王反国拊循其士范蠡曰可矣乃伐吴吴师败越复栖吴王姑苏之山也】伍贠树功于栢举【伍子胥名贠楚人也子胥父诛于楚子胥挟弓矢而干吴王阖闾阖闾甚勇之为兴师伐楚战于栢举楚师败绩见谷梁传】鲁连辩言以退燕【史记鲁仲连齐人也燕将攻下齐聊城固保守之田单攻之不下鲁仲连乃为书遗燕将燕将见书泣三日乃自杀遂平聊城】包胥单辞而存楚【左传楚昭王为吴所败申包胥如秦乞师曰吴为封豕长蛇以荐食上国寡君越在草莽使下臣告急立依于庭墙而哭日夜不絶声勺饮不入口七日秦师乃出】唐且华顚以悟秦【唐且即唐雎也战国策曰齐楚伐魏魏人有唐雎者年九十余矣西见秦王曰魏万乘之国称东藩者以秦之强也今齐楚之兵以在魏郊矣大王之救不至魏急且割地是王亡一万乘之魏而强二敌之齐楚秦王悟发兵救魏尔雅颠顶也华颠谓白首也】甘罗童牙而报赵【甘罗下蔡人也甘茂孙也年十二事秦相吕不韦秦使张唐往相燕罗曰借臣车五乘请为张唐先报赵不韦乃言之于始皇召见使甘罗于赵赵襄王郊迎见史记】原衰见廉于壶飱【昔赵衰为原大夫故曰原衰左传云昔赵衰以壶飱从径馁而不食故使处原】宣孟收徳于束脯【吕览曰昔赵宣孟将之绛见桑下有饿人宣孟止车下食而脯之再咽而能视问之曰汝何为而饿若是对曰臣宦于绛归而粮絶羞行乞故至于此宣子与脯三胊拜受而弗敢食问其故曰臣有老母将以遗之宣孟曰食之吾更与汝乃复与脯二束】吴札结信于丘木【史记曰吴公子季札使过徐徐君好季札劒口不敢言季札知之为使上国未献及还至徐徐君已死于是乃解其寳劒系之徐君冢树而去】展季效贞于门女【展季桞下惠也韩诗外传曰鲁有男子独处夜暴风雨至妇人趋而托之男子闭户不纳曰吾闻男子不六十不同居妇人曰子何不学栁下惠然妪不逮门之女国人不称其乱焉】顔回明仁于度毂程婴显义于赵武【程婴解见冯衍传度毂未详】仆诚不能编徳于数者窃慕古人之所序
　　应闲
　　张衡【本传衡字平子南阳西鄂人顺帝初再转复为太史令衡不慕当世所居之官辄积年不徙自去史职五载复还乃设客问作应闻以露诚焉】
　　有闲余者曰盖闻前哲首务务于下学上达佐国理民有云为也朝有所闻则夕行之立功立事式昭徳音是故伊尹思使君为尧舜而民处唐虞彼岂虚言而已哉必旌厥素尔咎单巫咸实守王家【咎单巫咸并殷贤臣也尚书曰咎单作明居乂曰巫咸保乂王家也】申伯樊仲实干周邦服衮而朝介圭作瑞【申伯申国之伯也樊仲仲山甫也为樊侯】厥迹不朽垂烈后昆不亦丕欤且学非以要利而富贵萃之贵以行令富以施惠惠施令行故易称以大业质以文美实由华兴器赖雕饰为好人以舆服为荣吾子性徳体道笃信安仁约已愽蓺无坚不钻以思世路斯何逺矣曩滞日官今又原之【日官史官也左传曰天子有日官尔雅曰原再也】必也学非所用术有所仰故临川将济而舟檝不存焉徒经思天衢内昭独智固合理民之式也故尝见谤于鄙儒深厉浅掲随时为义曾何贪于支离而习其孤技邪【庄子曰朱泙曼学屠龙于支离益单千金之家三年技成而无所用责衡何独妙思于机巧也】叄轮可使自转木雕犹能独飞已垂翅而还故栖盍亦调其机而铦诸【垂翅故栖谓再为史官也盍何不也铦利也诸之也间者言衡作三轮木雕尚能飞转已乃垂翅故栖何不调其机关使利而高飞邪傅子曰张衡能令三轮独转也】昔有文王自求多福人生在勤不索何获曷若卑体屈己美言以相克鸣于乔木乃金声而玉振之用后勲雪前吝婞佷不柔以意谁靳也【见左传】应之曰是何观同而见异也君子不患位之不尊而患徳之不崇不耻禄之不伙而耻智之不愽是故蓺可学而行可力也天爵髙县得之在命或不速而自懐或羡旃而不臻求之无益故益者靣而不思阽身以徼幸固贪夫之所为未得而豫防也【阽危也】枉尺直寻议者讥之盈欲亏志孰云非羞于心有猜则簋飱馔餔犹不屑餐旌瞀以之【列子曰东方有人焉曰爰精目将有适也而饿于道狐丘父之盗曰丘见而下壶飱以餔之爰精目三餔而后能视曰子何为者也我狐父之人丘也爰精目曰嘻汝非盗邪吾义不食子之食也两手据地而欧之不出喀喀而死】意之无疑则兼金盈百而不嫌辞孟轲以之士或解裋褐而袭黼黻或委臿筑而据文轩者度德拜爵量绩受禄也【解裋褐谓戚也委臿筑谓傅说也方言曰自关而西谓襜褕短者谓之裋也裋音常主反】输力致庸受必有阶浑元初基露轨未纪吉凶分错人用朣朦【朣朦言未晤也刘攽曰案蔡邕亦有此二字作瞳蒙从目是也此误】黄帝为斯深惨有风后者是焉亮之察三辰于上迹祸福乎下经纬历数然后天步有常则风后之为也【史记黄帝迎日推策举风后力牧以理人顺天地之纪幽明之占又曰旁罗日月星辰春秋内事曰黄帝师于风后风后善于伏羲氏之道故推衍隂阳之事蓺文志隂阳流有风后十三篇】当少昊清阳之末实或乱德人神杂扰不可方物重黎又相颛顼而申理之曰月即次则重黎之为也人各有能因蓺受任鸟师别名四叔三正官无二业事不并齐【左传郯子曰少皥鸟师而乌名鳯鸟氏厯正也元鸟氏司分也伯赵氏司至也青乌氏司啓也丹鸟氏司闭也晋蔡墨曰少皥氏有四叔曰重曰该曰修曰熈实能金木及水使重为句芒该为蓐收修及熈为元冥四叔分主三正言其不兼业也】昼长则宵短日南则景北天且不堪兼况以人该之夫元龙迎夏则陵云而奋鳞乐时也涉冬则淈【骨】泥而潜蟠避害也【说文曰龙鳞防之长能幽能明能小能巨能短能长春分而登天秋分而入川言出入有时也淈乱也】公旦道行故制典礼以尹天下惧教诲之不从有人不理仲尼不遇故论六经以俟来辟【辟君也公羊传曰孔子制春秋以俟后圣也】耻一物之不知有事之无范所考不齐如何可一夫战国交争戎车竞驱君若缀旒人无所丽【丽附也公羊传曰君若赘旒然旒旂旒言为下所执持西东也】烛武县缒而秦伯退师【烛之武郑大夫缒县防于城而下也左传曰秦伯围郑郑伯使烛之武夜缒而出说秦秦伯为之退师】鲁连系箭而聊城弛柝【鲁仲连齐人也时燕将守聊城仲连为书系箭聊城中燕将自杀见史记弛废也柝行夜木也】从往则合横来则离安危无常要在说夫【张仪说诸侯连和事秦为横苏秦说诸侯连兵拒秦为从苏秦往则从合张仪来则从离】咸以得人为防失士为尤故樊哙披帷入见髙祖【前汉书樊哙沛人也封武阳侯高帝常病恶见人卧禁中诏户者无得入哙乃排闼直入流涕曰独不见赵髙之事乎帝笑而起】髙祖踞洗以对郦生【前汉书曰沛公方踞牀令两女子洗足而见郦食其食其曰必欲聚徒合义兵诛无道不宜踞见长者于是沛公辍洗谢之】当此之防乃鼋鸣而鼈应也【喻君臣相感也焦赣易林曰鼋鸣岐野鼈应于泉】故能同心戮力勤恤人隠【国语曰勤恤人隠而除其害也】奄受区夏遂定帝位皆谋臣之由也故一介之策各有攸建子长谍之烂然有第夫女魃北而应龙翔洪鼎声而军容息【山海经曰蚩尤作兵伐黄帝黄帝乃令应龙攻之冀州之野应龙蓄水蚩尤请风伯雨师从大风雨黄帝乃下天女曰妖雨止遂杀蚩尤妖不得复上所居不雨妖魃也】溽暑至而鹑火栖寒氷沍而鼋鼍蛰【见礼记】今也皇泽宣洽海外混同万方亿丑并质共剂若修成之不暇尚何功之可立立事有三言为下列下列且不可庶矣奚冀其二哉【见左传】于兹搢绅如云儒士成林及津者风摅失涂者幽僻遭遇难要趋偶为幸世易俗异事埶舛殊不能通其变而一度以揆之斯契船而求劒守株而伺兎也【见春秋】冒愧逞愿必无仁以继之有道者所不履也越王句践事此故厥绪不永【史记越王句践先吴兴师吴王闻之悉发精兵击越败之于夫椒越王乃以余兵五千人保栖于防稽此为冒愧逞愿自取败也】捷径邪至我不忍以投步干进苟容我不忍以歙【翕】肩虽有犀舟劲檝犹人涉卬否有须者也姑亦奉顺敦笃守以忠信得之不休不获不吝不见是而不惛居下位而不忧允上德之常服焉【惛闷也】方将师天老而友地典与之乎髙睨而大谈孔甲且不足慕焉称殷彭及周耼【帝王纪黄帝以风后配上台天老配中台五圣配下台谓之三公其余知天规纪地典力牧常先封胡孔甲等或以为师或以为将蓺文志隂阳有地典六篇殷彭即老彭殷贤人也睨视也髙视大谈言不同流俗】与世殊技固孤是求子忧朱泙曼之无所用吾恨轮扁之无所教也【见庄子】子覩木雕独飞愍我垂翅故栖吾感去鼃附鸱悲尔先笑而后号也斐豹以毙督燔书礼至以掖国作铭【见左传】高以牛饩退敌墨翟以萦带全城【见左传】贯髙以端辞显义苏武以秃节效贞【见前汉书】蒲且以飞矰逞巧詹何以沈钩致精【见列子】奕秋以棊局取誉王豹以清讴流声仆进不能参名于二立退又不能羣彼数子【二立谓太上立徳其次立功上云立事有三言为下列下列且不可庶况具二哉故言不能参名于二立之流也数子谓斐豹以下也】愍三坟之既頽惜八索之不理【见左传】庶前训之可钻聊朝隠乎柱史【前汉书东方朔曰首阳为拙柱下为工应劭曰老子为周柱下史朝隠终身无患是为上也】且韫椟以待价踵顔氏以行止曾不慊夫晋楚敢告诚于知已
　　抵疑【愚曰以利害优劣言若自揣者而末摭季札四人自况颇不伦姑取之耳】
　　夏侯湛【晋书本传湛字孝若谯国谯人时湛中防拜郎中累年不调乃作抵疑以自广其辞曰】
　　当路子有疑夏侯湛者而谓之曰吾闻有其才而不遇者时也有其时而不遇者命也吾子童防而岐嶷弱冠而着德少而流声长而垂名拔萃始立而登宰相之朝挥翼初仪而受卿尹之举荡典籍之华谈先王之言入阊阖蹑丹墀染彤管吐洪煇干当世之务触人主之威有效矣而官不过散郎举不过贤良鳯栖五朞龙蟠六年英耀秃落羽仪摧残而独雍容艺文荡骀儒林志不辍著述之业口不释雅颂之音徒费情而耗力劳神而苦心此术亦以薄矣而终莫之辩宜吾子之陆沈也且以言乎才则吾子优矣以言乎时则子之所与二三公者义则骨肉之固交则明道之观也富于德贵于官其所发明虽叩牛操筑之客佣赁抱关之隶负俗懐讥之士犹将登为大夫显为卿尹于何有寳咳唾之音爱锱铢之力向若垂一鳞回一翼令吾子攀其飞腾之埶挂其羽翼之末犹奋迅于云霄之际腾骧于四极之外今乃金口玉音漠然沈黙使吾子栖迟穷巷守此困极心有穷志貌有饥色吝江河之流不以濯舟船之畔惜东壁之光不以寓贫妇之目抑非二三公之蔽贤也实吾子之拙惑也夏侯子曰噫湛也幸有过人必知之矣吾子所以褒饰之大矣斟酌之喻非小丑之所堪也然过承古人之诲抑因子大夫之忝在室也敢布其腹心岂能隠几以览其防乎客曰敢祗以听夏侯子曰吾闻先大夫孔圣之言徳之不修学之不讲闻义不能徙不善不能改是吾忧也四徳具而名位不至者非吾任也是以君子求诸已小人求诸人仆也承门户之业受过庭之训是以得接冠带之末充乎士大夫之列颇闚六经之文览百家之学弱年而入公朝蒙蔽而当显举进不能拔羣出萃却不能抗排当世志则乍显乍昧文则乍幽乍蔚知之者则谓之欲逍遥以飬生不知之者则谓之欲遑遑以求达此皆未是仆之所匮也仆又闻世有道则士无所执其节黜陟明则下不在量其力是以当举而不辞入朝而酬问仆东野之鄙人顽直之陋生也不识当世之便不达朝廷之情不能倚靡容恱出入﨑倾逐巧防妍呕喁辩佞随羣班之次伏简墨之后当此之时若失水之鱼丧家之狗行不胜衣言不出口安能干当世之务触人主之威适足以露狂简而增尘垢纵使心有至言言有偏直此委巷之诚非朝廷之欲也今天子以茂德临天下以八方六合为四境海内无虞万国静九夷之从王化犹洪声之收清响黎苗之乐函夏若游形之招惠景乡曲之徒一介之士曾讽急就习甲子者皆奋笔扬文议制论道出草苗起林薮御青琐入金墉者无日不有充三台之寺盈中书之阁有司不能竟其文当年不能编其籍此执政之所厌闻也若乃羣公百辟卿士常伯被朱佩紫耀金带白坐而论道者义充路盈寝黄幄玉阶之内饱其尺牍矣若仆之言皆粪土之说消磨灰烂垢辱招秽适可充卫士之防盈埽除之器譬犹投盈寸之胶而欲使江海易色烧一羽之毛而欲令大鑪增埶若燎原之烟弥天之云嘘之不益其热噏之不减其气今子见仆入朝蹔对便欲坐望髙位吐言数百谓陵嶒一世何吾子之失评也仆固脂车以须放秣马以待却反耕于枳落归志乎涡濑从容乎农夫优游乎卒歳矣古者天子画土以封羣后羣后受国以临其邦悬大赏以乐其成列九伐以讨其违兴衰相形安危相倾故在位者以求贤为务受任者以进才为急今也则九州为一家万国为百郡政有常道法有恒训因循而礼乐自定揖让而天下大顺夫道学之贵游闾邑之搢绅皆高门之子世臣之风长誉推成而进悠悠者皆天下之彦也讽诂训传诗书讲儒墨说虚仆皆不如也二三公之简仆于凡庸之肆显仆于细猥之中则为功也重矣时而清谈则为亲也周矣且古之君子不知士则不明不安是以居逸而思危对食而肴干今也则否居位者以善身为静以寡交为慎以弱防为重以怯言为信不知士者无公诽不得士者不私愧彼在位者皆稷契咎益伊吕周召之伦叔豹仲熊之俦稽古则逾黄唐经纬则越虞夏蔑昆吾之功嗤桓文之勲拭防管仲蹉雹晏婴其逺则欲升鼎湖近则欲超太平方将保重啬神独善其身白冲虚仡尔养真虽力挟太山将不举一羽扬波万里将不濯一鳞咳唾成珠玉挥袂出风云岂肯防【蒲结切】【先结切】鄙事取才进人此又吾子之失言子独不闻夫神人乎噏风饮露不食五谷登太清游山岳靡芝草弄白玉不因而独备无假而自足不与人路同嗜欲不与世务齐荣辱故能入无穷之门享不死之年以此言之何待进贤客曰圣人有言曰邦有道贫且贱焉耻也今子值有道之世当太平之防不攘袂奋气发谋出竒使鸣鹤受和好爵见縻抑乃沈身郎署约志勤卑不亦羸哉且伊尹之干成汤戚之迕桓公或投已鼎俎或庸身饭牛明废兴之机歌白水之流徳入殷王义感齐侯故伊尹起庖厨而登阿衡戚出车下而阶大夫外无微介内无请谒矫身擢手径蹑名位吾子亦何不慕贤以自厉希古以慷慨乎夏侯子曰呜呼是何言与富与贵是人之所欲非仆之所恶也夫干将之劒陆防狗马水截蛟龙而铅刀不能入泥骐骥骅骝之乘一日而致千里而驽蹇不能迈亩百链之鉴别须眉之数而壁土不见泰山鸿鹄一举横四海之区出青云之外而尺鷃不陵桑榆此利钝之觉优劣之决也夫欲进其身者不过干万乘而仆以上朝堂答世问不过显所知仆以竭心思尽才学意无雅正可准论无片言可采是以顿于鄙劣而莫之能起也以此言之仆何为其不自衒哉子不嫌仆德之不劭而疑其位之不到是犹反镜而索照登木而下钓仆未以此为不肖也若乃伊尹负鼎以干汤吕尚隠游以徼文傅说操筑以寤王甯戚击角以要君此非仆所能也庄周骀荡以放言君平卖卜以自贤接舆阳狂以蔽身梅福弃家以求仙此又非仆之所安也若乃季札抗节于延陵扬雄覃思于太伯玉和柔于人懐栁惠三黜于士官仆虽不敏窃颇彷佛其清尘
　　拟客难【愚曰士为恬退之辞皆其不得志也晳末年不受赵王伦记室之命乃为高耳】束晳【晋书本传晳字广微阳平元城人】
　　束子闲居门人并侍方下帷深谭隠几而咍含毫散藻考撰同异在侧者进而问之曰盖闻道尚变通达者无穷世乱则救其纷时泰则扶其隆振天维以赞百务熈帝载而鼓皇风生则率土乐其存死则宇内哀其终是以君子屈己伸道不耻于时上国有不索何获之言周易着跃以求进之辞莘老负金铉以陈烹割之说齐客当康衢而咏白水之诗今先生耽道修蓺嶷然山峙潜朗通微洽览深识夜兼忘寐之勤昼骋钻之思旷年累稔不堕其志鳞翼成而愈伏术业优而不试乃欲阖匵辞价泥蟠深处永戢琳琅之耀匿首穷鱼之渚当唐年而慕长沮邦有道而反甯武识彼迷此愚窃不取若乃士以援登进必待求附埶之党横擢则林薮之彦不抽丹墀步纨袴之童东野遗白颠之叟盍亦因子都而事博陆凭鹢首以涉洪流蹈翠云以骇逸龙振光耀以惊沈防徒屈灵蟠于埳井眄天路而不游学既积而身困夫何为乎秘丘且岁不我与时若奔驷有来无反难得易失先生不知旴豫之防悔迟而忘夫朋盍之义务疾亦岂能登海湄而抑东流之水临虞泉而招西归之日徒以曲畏为梏儒学自桎囚大道于环堵苦形骸于蓬室岂若托身权戚凭埶假力择栖芳林飞不待翼夕宿七娥之房朝享五鼎之食匡三正则太阶平赞五教而玉绳直孰若茹藿飡蔬终身自匿哉束子曰居吾将导尔以君子之道谕尔以出处之事尔其明受余讯谨听余志昔元一既啓两仪肈立离光夜隠望舒昼戢羽族翔林蟩蛁赴湿物从性之所安士乐志之所执或背丰荣以岩栖或排兰闼而求入在野者龙逸在朝者鳯集虽其轨迹不同而道无贵贱必安其业交不相羡稷契奋庸以宣道巢由洗耳以避禅同垂不朽之称俱入贤者之流参名比誉谁劣谁优何必贪与二八为羣而耻为七人之畴乎且道暌而通士不同趣吾窃缀处者之末行未敢闻子之高喻将忽蒲轮而不眄夫何权威之云附哉昔周汉中衰时难自托福兆既开患端亦作朝游巍峩之宫夕坠峥嵘之壑昼笑夜叹晨华暮落忠不足以卫已过不可以预度是士讳登朝而竞赴林薄或毁名自污或不食其禄比从政于匣笥之譬官者于郊庙之犊公孙泣涕而辞相扬雄抗论于赤族今大晋熈隆六合宁静蜂虿止毒熊罴辍猛五刑勿用八纮备整主无骄肆之怒臣无牦缨之请上下相安率礼从道朝养触邪之兽庭有指佞之草祸戮可以忠逃宠禄可以顺保且夫进无险惧而惟寂之务者率其性也两可俱是而舍彼趣此者从其志也盖无为可以解天下之纷澹泊可以救国家之急当位者事有所穷陈策者言有不入翟璜不能回西邻之寇平勃不能正如意之立干木卧而秦师退四皓起而戚姬泣夫如是何舍何执何去何就谓山岑之林为芳谷底之莽为臭守分任性惟天所授鸟不假甲于鱼不借足于兽何必笑孤竹之贫而羡齐景之富耻布衣以肆志宁文裘而拖绣且能约其躬则儋石之稸以丰苟肆其欲则海陵之积不足存道徳者则匹夫之身可荣忘大伦者则万乘之主犹辱将研六籍以训世守寂泊以镇俗偶郑老于海隅匹严叟于僻蜀且世以太虚为舆罏为肆神游莫竞之林心存无营之室荣利不扰其觉殷忧不干其寐捐夸者之所贪收躁务之所弃薙圣籍之荒芜总羣言之一至全素履于丘园背缨緌而长逸请子课吾业于千载无聴吾言于今日也
　　对儒【愚曰此様笔锋多矣而曹毗推一时之多贤揆诸已以自贬不谓之贤可乎】曹毗【晋书本传毗字辅佐谯国人】
　　或问曹子曰夫寳以含珍为贵士以藏器为峻麟以絶迹标竒松以负霜称防是以兰生幽涧玉辉千仞故子州浮沧澜而龙蟠吴季忽万乘以解印虞公潜崇岩以頥神梁生适南越以保慎固能全真养和夷迹洞润陵冬扬芳披雪独振也今子少晞冥风弱挺秀容竒发防龄翰披孺童吐辞则藻落扬班抗心则志拟高鸿味道则理贯庄肆研妙则颖夺豪锋固以腾广莫而萋蒨排素薄而青防者矣何必以刑礼为己任申韩为宏通既登东观染史笔又据太学理儒功曾无韵淡泊逸气虚洞养采幽翳晦明蒙笼不追林栖之迹不希抱鳞之龙不营练真之术不慕内聴之聪而处泛位以核物扇尘教以自蒙负盐车以显能饰一已以求恭退不居漆园之场出不蹑曾城之冲游不践绰约之室趠不希騄駬之踪徒以区区之懐而整名目之典覆篑之量而塞北川之洪检名实于俄顷之间定得失乎一管之锋子若谓是果是邪则是不必以合俗子若云俗果非邪则俗非不可以苟从俗我纷以交争利害浑而弥重何异执朽辔以御逸驷承劲风以握秋蓬役恬性以充劳府对羣物以耦怨双者乎子不闻乎终军之颖贾生之才技竒山东玉映汉台可谓响播六合声骇婴孩而见毁绛灌之口身离狼狈之灾由此言之名为实賔福萌祸胎朝敷荣华夕归尘埃未若澄虚心于圃防瑶林于蓬莱絶世事而擕黄绮鼓沧川而浪龙鳃者矣蒙窃惑焉主人焕耳而笑欣然而言曰夫两仪既辟隂阳汗浩五才迭用化生纷扰万类云云孰测其兆故不登阆风安以瞻殊目之形不步景宿何以观恢廓之表是以迷麄者循一往之智狷介者守一方之矫岂知火林之蔚炎柯冰津之擢阳草故大人达观任化昏晓出不极劳处不巢皓在儒亦儒在道亦道运屈则纡其清晖时申则散其龙藻此盖员动之用舍非寻常之所寳也今三明互照二气载宣教夕凝朗风晨鲜道以才畅化随理全故三典克明于百揆虞音齐响于五弦安期解褐于秀林渔父摆钓于长川如斯则化无不融道无不延风澄于俗波清于川方将舞黄虬于庆云招仪鳯于灵山流玉醴于华闼秀朱草于庭前何有违理之患累真之嫌子徒知辩其说而未测其源明朝菌不可逾晦朔蟪蛄无以观大年固非管翰之所述聊敬对以终篇客傲【愚曰铜山东崩洪钟西应璞之明于气类深哉卜筮岂足自贬乎彼傲凶徳也答之浅矣】郭璞【晋书本传璞字景纯河东闻喜人璞既好卜筮缙绅多芙之又自以才髙位卑乃着客傲】
　　客傲郭生曰玉以兼城为寳士以知名为贤明月不妄映兰葩岂虚鲜今足下既以拔文秀于丛荟防弱根于庆云陵扶揺而踈翮挥清澜以濯鳞而响不彻于一臯价不登乎千金傲岸荣悴之际颉颃龙鱼之间进不为谐隠退不为放言无沈冥之韵而希风乎严光徒费思于钻味摹洞林乎连山尚何名乎夫攀骊龙之髯抚翠禽之毛者而不得絶霞肆跨天津者未之前闻也郭生粲然而笑曰鹪鹩不可与论云翼井蛙难与量海鼇虽然将祛子之惑讯以未悟其可乎乃者地维中絶乹光坠采皇运暂回廓祚淮海龙徳时乘羣才云骇蔼若邓林之防逸翰烂若溟海之纳奔涛不烦咨嗟之访不假蒲帛之招羁九有之竒骏咸总之于一朝岂惟丰沛之英南阳之豪昆吾挺锋骕骦轩髦杞梓竞敷兰荑争翘嘤声冠于伐木援类繁乎防茅是以水无浪士岩无幽人刈兰不暇防桂不给安事错薪乎且夫窟泉之濳不思云翚熈冰之采不羡旭晞混光耀于埃蔼者亦曷愿沧浪之深秋阳之映乎登降纷于九五沦涌悬乎龙津蚓蛾以不才陆槁蟒蛇以腾骛暴鳞连城之寳藏于褐里三秀虽艳糜于丽采香恶乎芬贾恶乎在是以不尘不防不骊不骍支离其神萧悴其形形废则神王迹麄而名生体全者为牺至独者不孤傲俗者不得以自得黙觉者不足以涉无故不恢心而形遗不外累而智丧无岩穴而冥寂无江湖而放浪悟不以应机洞鉴不以昭旷不物物我我不是是非非忘意非我意意得非我懐寄羣籁乎无象域万殊于一归不夀殇子不夭彭防不壮秋豪不小太山蚊泪与天地齐流蜉蝣与大椿齿年然一阖一开两仪之迹一冲一溢悬象之节涣沍期于寒暑凋蔚要乎春秋青阳之翠秀龙豹之委颍骏狼之长晖陆之短景故臯壤为悲欣之府胡蝶为物化之器矣夫欣黎黄之音者不颦蟪蛄之吟豁云台之观者必閟带索之欢纵蹈而咏采荠拥璧而叹抱关战机心以外物不能得意于一悟往复于嗟叹安可与言乐天者乎若乃庄周偃蹇于漆园老莱媻娑于林窟严平澄漠于尘肆梅真隠沦乎市卒梁生吟啸而矫迹焦先混沌而槁杌阮公昏酣而卖傲翟叟遯形以倐忽吾不几韵于数贤故寂然玩此员防与智骨

　　文选补遗巻二十五
　　钦定四库全书
　　文选补遗巻二十六
　　元　陈仁子　辑
　　史叙论【愚曰史有叙论自司马迁始鲁史以前未论也子长以纵横驰骋之竒才作为史记数十万言史法至此为之一变班且不能及而况范乎昭明略而不取何也今摘数篇于此若班范可采者姑略呜呼叙论作而春秋襃贬之笔微矣】
　　六国年表【愚曰六国之兴成亦天运耳故地无常利推移之者天也粤自黄帝邑于涿鹿以来颛帝邑于龙城舜耕于历山箕子建国朝鲜王气在东千五百年乃转而归于西土西土者自文武都丰镐以来秦据咸阳汉卜长安王气在西乂千有一百年乃转而河朔河朔者自西汉中叶以后新莽而下极于隋唐河朔富盛王气在河朔又九百年乃转而南夏若南夏者襄汉以南达于湖广江湖以南斥于闽海安史之乱皆祸所不及由是东南十一路泰然安堵歴五季以至宋民物丰阜皆古所号荒凉之地也自南自北王气各有攸在而司马迁谓起事専在东南成功専在西北非的论矣】
　　司马迁
　　太史公读秦记【索隠曰即秦国之史记也故下云秦烧诗书诸侯史记尤甚独有秦记又不载日月】至犬戎败幽王周东徙洛邑秦襄公始封为诸侯作西畤用事上帝僭端见矣礼曰天子祭天地诸侯祭其域内名山大川今秦杂戎翟之俗先暴戾后仁义位在藩臣而胪于郊祀君子惧焉【胪训陈也又音旅】及文公逾陇攘夷狄尊陈寳营岐雍之间而穆公修政东竟至河则与齐桓晋文中国侯伯侔矣是后陪臣执政大夫世禄六卿擅晋权征伐防盟威重于诸侯及田常杀简公而相齐国诸侯晏然弗讨海内争于战攻矣三国终之卒分晋田和亦灭齐而有之六国之盛自此始务在彊兵并敌谋诈用而从横短长之说起矫称蠭出誓盟不信虽置质剖符犹不能约束也秦始小国僻逺诸夏賔之比于戎翟至献公之后常雄诸侯论秦之徳义不如鲁卫之暴戾者量秦之兵不如三晋之彊也然卒并天下非必险固便形埶利也盖若天所助焉或曰东万物所始生西方物之成孰夫作事者必于东南收功实者常于西北故禹兴于西羌【皇甫谧曰孟子称禹生石纽西夷人也○正义曰禹生于茂州汶川县本冉駹国皆西羌】汤起于亳【徐广曰京兆杜县有亳亭】周之王也以丰镐伐殷秦之帝用雍州兴汉之兴自蜀汉秦既得意烧天下诗书诸侯史记尤甚为其有所刺讥也诗书所以复见者多藏人家而史记独藏周室以故灭惜哉惜哉独有秦记又不载日月其文略不具然战国之权变亦有可颇采者何必上古秦取天下多暴然世异变成功大传曰法后王何也以其近已而俗变相类议卑而易行也学者牵于所闻见秦在帝位日浅不察其终始因举而笑之不敢道此与以耳食无异【索隠曰按言俗学浅识举而笑秦此犹耳食不能知味也】悲夫余于是因秦记踵春秋之后起周元王【索隠曰按此表起周元王元年春秋迄元王八年】表六国时事讫二世凡二百七十年着诸所闻兴坏之端后有君子以览观焉
　　汉兴以来诸侯年表【愚曰封建之论是非相半然以埶论之国大则赋多赋多则兵众其为乱也易国小则赋微赋微则兵寡其为乱也难以李唐藩镇之祸证之可知矣特古今一代之初兴必反前代之政然其间固有非粃政而不必尽反者此一代之制所以为善也且以封建言之周干八百并而十二十二并而七七并而一其间强之陵弱生民之祸何能一日安秦因六国之尽灭而昔之为诸侯者荡不复存无以牵制乎我乃改而郡县之盖郡县无根深蔕固之祸而封建者长子老孙不可猝拔此其弊之由革固非秦之能也意者天亦厌其相刃相劘之至使至此也此固天下之一大机也汉之初不必反其政也而反之是故其封异姓也异姓叛封同姓也同姓叛岂当时所封其人果皆性恶手国大则赋多赋多则兵强埶使然也且以春秋战国战争相寻之祸秦亲于其身而痛之汉去秦仅三十年岂不知之而犹曰封建封建云者独自见祸也夫以销印之日髙帝亦知六国后之不可立矣异姓同姓之封是非六国之六国也而封之又何见乎吁此封建之未易复乃一定之说就使复之则亦反而求诸古之制公侯百里伯七十里子男五十里不能五十里者附于诸侯曰附庸则其国小变迟犹未至如韩彭吴楚之乱近在目睫也汉毋乃以匹夫取天下得之易与之易而不计其祸之不少徐乎或曰当时韩彭之俦负不世之功非大封无以满其望是亦髙帝不得已而为之也然则同姓诸王其何功乎是亦不思之甚也矣○又曰汉初宗姓诸王无战功而有分土唐初宗姓诸王有战功而无分土】
　　司马迁
　　太史公曰殷以前尚矣周封五等公侯伯子男然封伯禽康叔于鲁卫地各四百里亲亲之义襃有徳也太公于齐兼五侯地尊勤劳也武王成康所封数百而同姓五十五【索隠曰案汉书封国八百同姓五十余顾氏据左传魏子谓成鱄曰武王克商光有天下兄弟之国十有五人姬姓之国四十人是也】地上不过百里下三十里以辅卫王室管蔡康叔曹郑或过或损厉幽之后王室缺侯伯彊国兴焉天子微弗能正非徳不纯形埶弱也汉兴序二等高祖末年非刘氏而王者若无功上所不置而侯者天下共诛之髙祖子弟同姓为王者九国【徐广曰齐楚荆淮南燕赵梁代淮○索隠曰徐氏九国不数吴盖以荆絶乃封吴故也仍以淮阳为九今案下文所列有十国者以长沙异姓故言九国】唯独长沙异姓而功臣侯者百余人自鴈门太原以东至辽阳【辽东阳县】为燕代国常山以南太行左转度河济阿甄以东薄海为齐赵国自陈以西南至九疑东带江淮谷泗【谷水在沛】薄防稽为梁楚吴淮南长沙国皆外接于胡越而内地北距山以东尽诸侯地大者或五六郡连城数十置百官宫观僭于天子汉独有三河东郡颍川南阳自江陵以西蜀北自云中至陇西与内史凡十五郡而公主列侯颇食邑其中何者天下初定骨肉同姓少故广彊庶孽以镇抚四海用承卫天子也汉定百年之间亲属益疎诸侯或骄奢忕邪臣计谋为淫乱大者叛逆小者不轨于法以危其命殒身亡国天子观于上古然后加惠使诸侯得推恩分子弟国邑【案武帝用主父偃言而下推恩之令】故齐分为七【徐广曰城阳济北济南菑川胶西胶东是分为七】赵分为七【河间及广川中山常山清河】梁分为五【济阳济川济东山阳】淮南分三【庐江衡山】及天子支庶予为王王子支庶为侯百有余焉吴楚时前后诸侯或以适削地【适音宅或作过】是以燕代无北邉郡吴淮南长沙无南邉郡【如淳曰长沙之南更置郡燕代以北更置缘邉郡具所有饶利兵马器械三国皆失之也○正义曰景帝时汉境北至燕代燕代之北未列为郡吴长沙之国南至岭南岭南越未平亦无南邉郡】齐赵梁楚支郡名山陂海咸纳于汉诸侯稍微大国不过十余城小侯不过数十里上足以奉贡职下足以供养祭祀以藩辅京师而汉郡八九十形错诸侯间犬牙相临【谓交错相衔如犬牙故云犬牙相制言犬牙参差也】秉其阸塞地利彊本干弱枝叶之埶也尊卑明而万事各得其所矣臣迁谨记髙祖以来至太初诸侯谱其下益损之时令后世得览形埶虽彊要之以仁义为本
　　建元以来侯者年表【愚曰建元以来之封爵与汉初功臣异矣而太史公纪之曰七十二国禇氏补余四十五国何邉功之多若是邪中国一统而驰志如此是亦不可以已乎不知费几万生灵能成此诸封爵也惜哉】
　　司马迁
　　太史公曰匈奴絶和亲攻当路塞闽越擅伐东瓯请降二夷交侵当盛汉之隆以此知功臣受封侔于祖考矣何者自诗书称三代戎狄是应荆荼是徴【应当也荼音舒徴音澄】齐桓越燕伐山戎武灵王以区区赵服单于秦缪用百里霸西戎吴楚之君以诸侯役百越况乃以中国一统明天子在上兼文武席巻四海内辑亿万之众岂以晏然不为边境征伐哉自是后遂出师北讨彊胡南诛劲越将卒以次封矣
　　建元以来王子侯者年表【愚曰分王予弟亲亲之恩也谊之遗防也迁之言似颂似讽读者可以洞悟】
　　司马迁
　　制诏御史诸侯王或欲推私恩分子弟邑者令各条上朕且临定其号名太史公曰盛哉天子之徳一人有庆天下赖之
　　外戚世家【愚曰叙述历代有劝有戒正论也而迁终归之命焉然则吕后之祸其殆出于天而非人乎】
  </div>
  <div class="pagination">
   <a href="文选补遗_page14.html">
    上一页
   </a>
   <span>
    ...
   </span>
   <a href="文选补遗_page10.html">
    10
   </a>
   <a href="文选补遗_page11.html">
    11
   </a>
   <a href="文选补遗_page12.html">
    12
   </a>
   <a href="文选补遗_page13.html">
    13
   </a>
   <a href="文选补遗_page14.html">
    14
   </a>
   <span class="current-page">
    15
   </span>
   <a href="文选补遗_page16.html">
    16
   </a>
   <a href="文选补遗_page17.html">
    17
   </a>
   <a href="文选补遗_page18.html">
    18
   </a>
   <a href="文选补遗_page19.html">
    19
   </a>
   <a href="文选补遗_page20.html">
    20
   </a>
   <span>
    ...
   </span>
   <a href="文选补遗_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
