<!DOCTYPE html>
<html>
<head>
    <meta charset="UTF-8">
    <title>全唐文 - 第 102 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 102 页/共 603 页</h1>
    <div class="content">    ○为司徒赵国公谢皇太子寄诗笺
    无忌惶恐白：内使荥阳夫人至，蒙寄叹别五韵，并垂示拟古一首，踪开玉札，炫目澄心，行讽金声，式歌且。窃惟化成天下，资系象以导洪源，体物缘情。自风骚而绵列代，莫不咸相祖述，罕见生知。伏惟殿下ゼ绚绍天，含章挺睿，温文表裕，藻清汉於离晖，丽则凝华，缛春秋於博望。乃以监守馀暇，俯贶清篇。览夜月之流光，降无私於远客，想悬旌之未卷，察翘心於征旆。加又作依依垂柳，益怆边城，郁郁中园，偏伤远塞。殊私所被，文旨兼深，词运理而参神，气凌□而含粹。五章间发，若启荣光之图；六律相宣，如觌奏金之字。无忌幸从神武，愧乏王粲之才；忝降斯文，益深吴质之恋。无任感荷庆跃之至，於是叩寂求音，继震方之逸响；披肝见意，吐爝火之微光。某顿首。谨言。
    ○谢皇太子玉华山宫铭赋启
    臣敬宗、行成、季辅等启：昨晚内坊丞王君德奉宣令，赉臣等《玉华山宫铭赋》二本，拜承恩贶，骇交怀，跪玩清辞，江河溢目。伏惟殿下天资学府，道贯生知。绚发词林，若春华之丽韶景；漪清碧海，譬秋水之澹晨霞。仙鹤和吟，惭八音於雅韵；神龙缛彩，谢五色於雕文。绮布天庭，云生石砌。理含贞邃，雅达谷处之端；趣极幽闲，妙尽居之体。烟松合翠露桂分红，察彼殊形，翻然共色。究写真之奥旨，擅体物之穷神。若乃汉月钩空，乍临珠箔，石苔垂，式映庄帷，莫不理超辞表，意生文外。自馀清拔，触类奇新，成若神化之工，光乎性道之制。盖由基天挺裕，纂圣凝离。故能迈古超前，纳卿□於度内；逾俦绝侣，括启育於胸中。臣等忝荷殊私，曲蒙垂示，见所未见，情百恒品，无任凫藻之怀，谨上启陈谢。谨启。
    ○上恩光曲歌词启
    某启：少傅元龄奉宣令旨，垂使撰《恩光曲词》六言四章章八韵。谨率愚管，宣述睿怀，自惟浅陋，深惧不允。窃寻乐府雅歌，多皆不用六字，近代有三台倾杯乐等，艳曲之例，始用六言。今故杂以兮字，稍欲存於古体。起草适毕，未敢为定，蒙假不获面启对，封藁本上呈，可不之宜，伏听後命。谨启。
    ○瑜伽师地论新译序
    原夫三才成位，爰彰开辟之端；六羽为居，犹昧尊卑之序。讯馀轨於襄陆，沦胥靡徵；考陈迹於怀英，寂寥无纪，暨乎黄轩振武，元顼疏功，帝道盛於唐虞，王业著於殷夏。葳蕤玉册，照耀金图，茂范曾芬，详诸历选。然则基神袭圣，衍庆ゼ和，轶三代而孤标，掩百王而迥秀。我大唐皇帝无得而称矣！断鳌初载，万有於是宅心；飞龙在辰，六幽於是仰德。偃洪流而恢地络，练清气而辑天维。散服韬戈，扇无为之道；移浇反朴，宏不言之化。悠悠庶类，叶梦於华胥；蠢蠢怀生，遂性於仁寿。大礼大乐，包曲台而掩宣榭；宏谟宏典，澄璧水而藻环林。瑞露祯□，翊紫空而表贶；祥鳞庆翼，扰丹禁而呈符。岁精所记之洲，咸为疆场；暄谷所谈之县，并入提封。广辟辕宫，被文轨於殊俗；还开姬奕，均正朔於王会。大业成矣。大化清矣。於是游於羽陵，寓情延阁，总万箧於天纵，表一贯：於生知。洞照神襟，深穷性道。俯同小技，则绚发三辰；降习微毫，则妙逾八体。居域中之大宝，毕天下之能事。虽则甲夜观书，见称优洽；华旦成曲，独擅风猷。仰校鸿徽，岂可同年而语矣？有元奘法师者，昭彰辩慧，蹑身毒之高踪；生禀神奇。嗣摩腾之芳轨。爰初束，即事抽簪，迥出盖缠，深悟空假。研求四谛，嗟谬旨於真宗；钻仰一乘，鉴论文於实相。遂乃发宏誓愿，起大悲心，思拯迷途，亲寻正教。幸属时康道泰，远安迩肃，裂裳裹足，直趋迦维。阐皇泽於遐方，徵释教於前域。越葱岭之外，犹跬步而忘远；遵竹园之左，譬亲受而何殊。访道周游，十有七载，经途所亘，百有馀国。异方之语，资一音而并贯；未译之经，罄五财而毕写。若诵若阅，喻青莲之受持；半句半颂，随白马而俱反。以贞观十九年，持如来肉舍利一百五十粒，佛像七躯，三藏圣教要文凡六百五十七部，还至长安。奉敕於宏福寺安置，令所司供给，召诸名僧二十一人学通内外者，共译持来三藏梵本。至二十一年五月十五日，肇译《瑜伽师地论》，论梵本四万颂，颂三十二言，凡有五分宗明十七地义。三藏法师元奘敬执梵文，译为唐语。宏福寺沙门灵会、灵隽、智开、和仁，会昌寺沙门宏度，瑶台寺沙门道卓，大总持寺沙门道观，清禅寺沙门明觉、承义笔受。宏福寺沙门宏证梵语。大总持寺沙门宏应正字。大总持寺沙门道宏，实际寺沙门明玉，宝昌寺沙门法祥，罗汉寺沙门慧贵，宏福寺沙门文备，蒲州栖岩寺沙门神泰，廓州法讲寺沙门道深，详证大义。本地分中五识身相应地意地有寻有伺地无寻唯伺地无寻无伺地凡十卷，普光寺沙门道智受旨缀文。三摩多地非三摩多地有心地无心地闻所成地思所成地修所成地凡十卷，蒲州普救寺沙门行友受旨缀文。声闻地初瑜伽种性地尽第二瑜伽处凡九卷，元法寺沙门元赜受旨缀文。声闻地第三瑜伽处尽独觉地凡五卷，汴州真谛寺沙门元忠受旨缀文。菩萨地有馀依地无馀依地凡十六卷。简州福众寺沙门靖迈受旨缀文。摄决择分凡三十卷，大总持寺沙门辩机受旨缀文。摄异门分摄择分凡四卷，普光寺沙门处衡受旨证文。摄事分十六卷，宏福寺沙门明受旨缀文。银青光禄大夫行太子左庶子高阳县开国男臣许敬宗奉诏监阅。二十二年五月十五日绝笔，总成一百卷。佛灭度後，弥勒菩萨自睹史多天宫降於中印度阿瑜陀国，为无著菩萨之所说也。斯固法门极地，该三藏之遗文；如来後心，畅五乘之奥旨。元宗微妙，不可思议。僧徒并戒行圆深，道业贞固。欣承嘉召，得奉高人。各罄幽心，共禀新义。功毕奏上，有感宸衷。曲降殊恩，亲裁鸿序。情超系象，理绝名言。皇太子分耀黄离，缵基青陆。北摇传乐，仰金声而窃愧；东明御辩，瞻玉裕而多惭；九载勤经，汉储斯陋，一朝成赋，魏两韬英，既睹天文，顶戴无已。爰抽秘藻，赞叹功德，行二圣之任词，阐三藏之幽键。载扬佛日，永导元津；开夏景於莲华，法流逾洁；泛春光於贝叶，道树增荣。俾夫圣藻长悬，与天地而无极；真如广被，随尘沙而不穷。凡厥含灵，知所归矣。
    ○大唐故尚书右仆射特进开府仪同三司上柱国赠司徒并州都督卫景武公碑（并序）有唐建极，将事补天，物色异人，营求国器。采六奇於楚将，而疆宇廓清；探九赜於商贤，而彝伦式叙。若乃西戡建（阙一字）东（阙）公讳靖，字药师，陇西成纪人也。源夫龙德在躬，法混成而谓道；犭爰猿灵象臂，纵饮羽以穷神。譬诸吞乙皇灵由其（阙）梓灵源所渐，美地冠於神洲；国谍攸章，茂绪光於列代。盖以被於金石，无俟一二详焉。曾祖欢，後魏河秦（阙一字）州刺史（阙一字）县开国公（阙）和复硖殷五州刺史永康县公，中南降灵，材高文梓，关西出将，气盖削成，游刃六条，理棼丝而有绪，拥旄千里，（阙）军事荆州刺史绮岁权奇，慕成庆之高义，弱龄耿介，服子路之嘉言。竟能絷马埋轮，自立（阙二字）之誉，走魂（阙一字）骨以（阙五字）公心（阙）以纳方邵於胸中，蔺赵辛於跨下，岂非帝锡贤弼，以胙圣人？比夫（阙一字）成作师，用康汉道，滋泉入繇，实沃（阙一字）心。生（阙八字）之（阙）行事咸施可久，谋而後动，智越老成，宽而纳众，量含多士，数召与语，嘉其志气，每商榷通变，靡究（阙一字）涯（阙）之可畏矣。年十有六，长安令调为功曹，盖以望表黄图，光膺礼贲，英标赤县，不谢弓招。俄而雍州引（阙一字）宾（阙二字）策（阙）崩次骨严科，滥加端士，天伦之长，竟被凝脂。由是除公为汲县令，历安阳三原，考绩连最。於时寰中万宇，并（阙）设地险而分疆。公乃以德安边，长城柝，运奇料敌，合境无尘。於时鼋鼍为梁，久盘泽国，盗骊穷辙，留滞（阙一字）乡。公（阙）而涣汗流汤之旅，犹未倒戈，渐台之众，尚婴穷垒。故知元天覆构，非断鳌之所持，巨壑腾波，岂精卫（阙一字）能（阙一字）公（阙）引居周卫，申之以心膂。太宗地居帝子，冥应宝图，则哲钦明，内韫知臣之鉴，推心通梦，预投（阙二字）之（阙）溪赤堇守江堑以谁诃。由是命公抚宁荒憬，建直指，进次夔州，招集遗黎，将申问罪，铣徒再肇，跨有群（阙一字）利（阙一字）沈（阙）止授以兵权，慰勉痍伤，人皆拔拒，奋扬衰怠，并冲冠，孤城掩扉，已经二载，能胜兵者，裁八百人。夜赴贼（阙一字）乘其（阙一字）意（阙）扬尘翳景，我师既，人皆色变。公徐马策而谓众云：“贼扰且嚣，是其怯也，及未成列，可以薄之。”（阙一字）二百人蔽山（阙）是清定因请孝恭进图萧铣，诏授行军总管，便事首途。於时八月凉秋，稻水凑荆门之厄，二江行潦，（阙四字）岭之（阙）其巢势若疾雷，敌必无备，远徵不可以应速，近召未足以成军，计日就擒，此兵家之上策也。由是（阙一字）计（阙一字）为先锋（阙）之争搏救其悬命，处死地以图山，先犯後军（阙一字）师遂恧贼争虏掠，散地交驰。公亲率前茅，射虚而进，擒其伪帅。是（阙）江抚循岭外，承制选补，百越率从。敕授岭南道安抚大使检校桂州总管，东渐闽区，南逾象浦，雕题凿齿，并（阙）烈（阙一字）霓分Я投醪，惠深时雨。玉桴括野，候玉弩以驰威；金镯乘飙，指金陵而振旅。僵短狐於洞泽，则溆浦（阙一字）流，渐长（阙）太宗统极，宠渥增隆，徵拜刑部尚书，参图国政，别食邑四百户，仍以本官行太子左卫率。未几，转兵部尚书，再（阙）俱远。若乃旄头上列，星野於是分区；大沙下布，地脉因而致绝。谓天骄子，代蹙中原，随氏季年，长围（阙一字）自兹（阙）引弓超忽，白登不闻吟镝。公乃轻赍毕景，随飞雪而长驱；勒骑通霄，遗风而远袭。奄逾高阙，势若飙驰，潜（阙二字）庭（阙一字）如（阙）之功是称ム赖，进封代国公，增邑三千户，加位左光禄大夫，馀官如故。曩代和戎，赏舞佾，昔人出塞，（阙一字）号冠军。以（阙）尚书右仆射。当权执宪，象雨露之无私；纬俗经邦，法岳渎之为纪。远清迩晏，画一之道无（阙一字）翊政还醇（阙一字）三（阙）上不能抑，下诏从之。加授特进，许其闲逸。散金之赏，拟迹疏公；松子之欢，比肩张傅。安车宏大隐之义，（阙二字）协（阙）太宗悯兹视{宀六}，疟彼游魂，乃诏徵公为西海道行军总管。於是羽申令，立表即戎，悬旌鄯善之阿，酣战昆仑（阙）彼有惭德，改封卫国公，授濮州刺史，畴茯爵邑，子孙承嗣。太山如砺，信誓之文不渝；镂鼎传铭，世禄之（阙一字）方（阙）诏曰：仪比台阶，允归时望，位参衮职，必俟茂勋。是以汉之邓骘，垂芳於往载；晋之郑袤，著美於当时。特进卫国公靖，（阙）居端副，志在奉上，知无不为。叶赞之道既彰，止足之风弥远。自违朝宠，仍属沈こ，摄养私第，炎凉亟改。言念（阙）职事望重台槐，职雕神化，追踪昭伯，胜映前猷，继美叔林，仪形当代，庶将乞言胶序，相礼□亭，天下留，俄从化（阙一字）以（阙）诏赠司徒使持节都督并汾箕岚四州诸军事并州刺史，给东园秘器，班剑人，羽葆鼓吹，凶事所须，并命优（阙）景武公，礼也。惟公才膺衡石，契合休明，受律九天之上，收功四维之表。洞庭狼顾，翦不崇朝。惟杨（阙三字）如（阙）始济东流遽阅，揭日未淹，西嵫已晦，将军从骠之客。望祁山而恸怀，丞相开ト之宾，对佳城而掩泣。乃与家（阙一字）室（阙）
    猗欤茂族，同源帝先。郁□В陇，切汉分川。（阙一字）床攸出，金舆在旃。洪基诞圣，末派生贤。秦州忠烈，执羁从（阙）顾盼扬采，鼓动生风。惟皇作极，求贤委政。轩后顺风，有虞申命。在我明辟，道包前圣。拟汉藩荆，如周引郑。（阙一字）宫南纪（阙）智缴大风，威歼击齿。夷波海ㄛ，廓氛江汜。昏昏鹿塞，淼淼鸡田。编穹浃野，蕴脊蒸天。受律横奋，电扫□褰。（阙）著绩溢宇腾声。壑舟潜徙，国栋俄倾。托辰沈曜，爱景韬精。朝念明，哀深诏葬。士思令范，缅怀宗（阙一字）晋原不（阙二字）山（阙）。
    ○唐并州都督鄂国公尉迟恭碑
    盖闻岳灵昭贶，协其神者申甫；纬象腾斌，含其精者伊传。用调芳玉铉，增耀金符，譬八柱之承天，犹四溟之载地。是以郊创业，冥契非丽彡（一作熊）之兆；沛野开基，郁会攀鳞之杰。莫不凝徽简策，篆勋戈鼎，此裂河西而济美，期砺岳以畴庸。若乃经启睿图，弥纶圣业，扈兵师於丹水，夷饵石之ビ渠。振文策於乌江，扫拔山之巨。抑扬七佐，铸五臣，致我后於勋华，轶前修於樊灌。名高绝代，其在忠武公乎？
    公讳恭，字敬德，河南洛人也。（一作朔州善阳人）原夫玉派灵长，控昌源於弱水，琼基峻远，峙层构於轩台，叶粹气以擒贼，威横朔野，奄崆峒而擅武，这跨中原。亦犹江马南浮，图基巨丽；溟鲲北运，激势扶摇。是故轩冕传华，半神州而交蔚；忠良秀美，煜帝里而驰芬。与夫由余去危，斥翦鹑而作霸；口受顾，光珥貂而累华。考诸声实，固不同年而语也。曾祖本贞，後魏中郎将冠军将军渔阳郡开国公，赠中外六州诸军事，谥曰懋。道粹黄中，寄侔丹化，袭徽章於瑞，飞茂绩於锺镛。大父益都，北齐左兵郎中，迁金紫光禄大夫，入周济州诸军事济州刺史。雕锼杞梓，黼藻人伦。用匪齐钩，亟深微管之寄；价符赵壁，愈擅入秦之美；考伽，随授仪同三司卫王记室，皇朝追封常宁安公，赠汾州刺史幽州都督。材纬三端，扬镳武库，位阶一命，顿辔文房。下调悲於季叶，饰壤昭於昌运。故知壮气犹生，贯千秋其尚想；名臣不作，瞻九原而增悼。再缛部符之赠，式冠封坟之典，公邓林抽颖，昆峤疏源。非假七龄，早郁凌霜之干；爰滋九润，先孕联□之宝。瞻言广术，企列戟於髫初；属想倾羲，俯回戈於度内。碓姿岐嶷，覆篑栽规，深勇潜贞，涌泉韫量。饰躬由礼，检性依仁，匪卫拔於齐桃，亟翘诚於孟┺。言泉河泻，应千里而无违；侠气飙腾，轻百金而有裕。加以钤符元秘，剑术精微。偃月疏管，右泽左陵之势；浮□定阵，鹅张鹤列之奇。莫不夙契灵台，暗穷神奥。由是誉光日下，声盖秦中。而翠虬骧雾，必先阶於尺木；紫燕追风，初发踪於步武。爰膺执戟之选，以效叶觚之节。蒙授元帅都督，拜朝散大夫，转正议大夫，加银青光禄大夫，大业十二年也。
    未展雄飞，载羁下列，何意乎九苞呈瑞，俪彩司晨，一角效祥，俦踪警夜。俄而运锺旒冕，（疑）政弛永（疑）衣，大浸襄陵，长虹贯日。公乃行吟梁父，希管晏以思齐，屈迹淮阴，俟萧张而佐命。皇家补倾，极振颓纲，提剑风驱，援旗电扫。刘武周不稽天气。实暗人谋，怒穷辙以抗威，临焦原而自逸。公见縻昏伪，迫以驱驰。取譬辛毗，甫依袁而免戾；同夫马援，聊寄隗以偷全。尚鞠鬼徒，据其危堞，太宗俯离凤邸，亲御龙韬，军次介休，将屠伪邑。早钦英略，深嘉义勇，飞箭以述皇威，投金以申同德。公鉴穷无象，识照先机，虚（一作雪）西楚之如狼，陋张角之吠犬，遽归真主，期乎定人。擢授秦府统军。
    於时帝道维新，王途多故。瑞鸡之野，式静□雷，献蜃之川，来均霜露。蕞尔凶狡，久肆回邪，载动神兵，龚行天罚。救楚妙算，虽独运於冲襟；授律宏规，固思凭於猛将。乃以公为行军总管，遵彼前茅。（一作旌旄）追奔若顺海，乘兹破竹溃敌如决河。积甲齐山，中岳由其咸定；封尸筑观，王城於是安。饮至镐京，策勋居最，所赐金帛盖以千箱。其後六统偏师，五为总管，北歼猾夏，南廓滔天。戮鲸鲵於洙泗，弱骖キ於漳滏。所向风靡，赏钺班。时外难初康，内衅方兆。春坊阶乱，构祸深於戾园；季屏穷凶，为蠹尤於傲象。公早参帷幕，思固宗祧，骤起圣怀，累明大义。九年六月，二凶伏辜，虽天道祸淫，盖赖君之算也。擢拜左卫大将军兼太子左卫率。贞观元年授右武大将军，屯兵数万，咸令统领。职历二官，兼司七校。龙飞静拆，总禁旅於瑶山；马珥临戎，肃岩兵於禁。於是威驰银榜，宠峻金吾，拜上柱国吴国公，食邑三千户，实封一千三百户。若迁（疑）黼曰（疑）疏峰，奄衡巫而廓镇；雷导风（一作服）驱，泻江汉以咸池。馀砾涵辉，明珠韬媚。是称奥壤，独擅雄州。伫寄惟良，以敷景化，连帅之重，佥曰尔谐。贞观四年授襄若阝邓浙唐五州都督襄州刺史，班朝警俗，载屏丹帷，虚犴迁浇，宁因赭服。布中和而驿化，浃旁润以驰威。惠泽潜通，吐浪由其绝渚，仁风普畅，啸谷所以浮江。驰风牍於东皋，岁储京庾，契成麟於西序，家知礼让。道彼湘沅，俗均邹鲁。里称冠盖，既洽谣。地接股肱，伫求人瘼。八年授光禄大夫，行同州刺史。封建功臣，改封鄂国公，册拜宣州刺史。
    昔炎周裂壤，荥阳茂十邑之庸；有晋畴荣，壮武峻重封之典。校其优劣，讵可扶轮？累迁灵夏三州都督，懋兹宏德，亟牧大藩。控十角於星街，信覃元塞；总百城於天堑，义偃朱方。端委之风，褫危冠而变俗；毡裘之长，弃鸣镝以归仁。及乎紫封流渥，朱轮徙传，莫不情深借寇，恋切留黄。可谓柔远以德，人称遗爱者矣。既而俯鉴忘筌，景文成之茂躅；深惟满器，躐大传之高踪。漏促铜仪，循良夜之不怠；体安玉杖，谅坦路之难追。奏款青规，辞荣绛阙，特回天眷，赐（一作肆）其诚请。於是册拜开府仪同三司，礼秩加等。已而从容廊庙，怡畅邱园，架图莲，疏池泻箭。後堂歌吹，通逸响於南邻；别业林泉，接芳阴於西第。加以陶风元穆，勋胄兼资，里邃高阳，门承通德，故能联姻瑶腑，结庆枝，荣亚元吉，宠班右威。清楼耸构，遥通婺女之津；黄阁凝扉，近接天孙之馆。长筵绮合，韦珠与谢玉交辉，广庑□（阙）浮共金递奏，庭乌效祉，变曜槐端，隙骏流年，俄潜柳次。嗟乎！巨川既济，奄迁舟於夜壑；高台遽倾，倏摧梁於梦奠。粤以显庆三年十一月二十六日，遘疾薨於长安之私第，春秋七十有四。
    皇上情切宗臣，痛深国老，举哀别次，罢朝者累辰。昔平仲云亡，趋轮轸恸，宣尼告逝，述诔申哀，未足方此撤县，喻斯辍祭。追赠司徒，词曰：“饰终之典，实属於勋贤；追远之恩，光归於令望。故开府仪同三司上柱国鄂国公敬德，志局标举，基宇沈奥。忠义之节，历夷险而不渝；仁勇之风，虽造次而必践。款诚申於伯府，茂绩展於行阵。西汉元勋，韩彭非重，东京名将，吴邓为轻。著恭肃於轩陛，驰声猷於藩岳。方隆朝寄之荣，便追止足之分。阐雄林而兼济，植高操而孤往。道映千古，举光百辟。与善俄骞，歼良奄洎。永言遗烈，震动於心。宜山礼命，式旌幽壤，可赐司徒使持节都督并蔚岚代等四州诸军事并州刺史，馀官封并如故。所司备礼册命，给班剑四十人，及羽葆鼓吹，赠绢一千五百段，米粟一千五百石，陪葬昭陵。葬事所须，并宜官给。并赐东园秘器，仪仗鼓吹，送至墓所，仍送还宅。并为立碑。仍令鸿胪卿琅琊郡开国公萧嗣业监护，光禄少卿殷令名为副使，务从优厚，称朕意焉。”又下谥诏曰：“名以实称，事光於前典；谥为表礼，缛厚於尊言。故博闻强立，少傅擅文成之美；行刚服远，冠军膺景桓之赐。故开府仪同三司上柱国鄂国公赠司徒并州都督敬德，襟宇宏邵，机神秘远，气茂英果，情驰义烈。阐雄图而赞业，标峻节以凝功。道叶宗臣，望隆时宰，爰升九命之宠，宜享三尊之位。福谦从说，悼往增酸。奉上危身，诚许国之贞操；安人和众，亦经邦之懿范。式详兹典，锡以大名。可谥忠武。”仍遣使持节备礼告柩，以显庆四年岁次己未四月丁未朔十四日庚申，陪葬於昭陵，礼也。
    惟公资和清粹，禀锐雷霆。勇冠六军，不失独夫之色；志澄四海，斯於万里之外。登范车而绎虑，抚陈室以栖情。苍璧内融，负青冥其非远；白外审，体黄裳而愈固。艺或微而咸综，技虽末而旁该。象珥初弯，先穿卧石，鱼文且系，遂引飞泉。擅扛鼎而推雄，掩蒙轮而效捷。观其事亲孝，事君忠，居身节，与士信。识通其变，远鉴穷於未形；智括其神，临事期乎不测。非外物之攸奖，咸宜体以自然。运属艰虞，披荆而扶帝业；功宣草昧，借箸以沃神襟。载扈升而，爰参誓牧，掩孙吴而高视，蔺韩白以长驱。是以舍代偃齐，似青邱之吞梦泽；推坚衄锐，犹黄间之穿鲁缟。祥符捧日，亮尧景而增辉；道契从风，变虞薰而演化。故能丹书誓策。青社疏荣，位兆衔珠，资五申而统律；寄深锡壤，按十部以宣风。年暨抽簪，礼优执。悬舆胜躅，昭茂宠於安车；纳驷高门，峻朝章於行马。斯所谓道烈可纪，令终有ㄈ者欤！有子右领军将军宝琳，凤羽ゼ姿，龙媒骋逸。丞相之子，道懋传经；王公之孙，望高例屣。掩八屯而效职，副九列以腾芳。履孝扬名，克隆华阀，显亲穆誉，爰树丰碑。纪德卢山，载表茂陵之域；题贞毕陌，式分京兆之阡。庶令过客披文，立名可则，故怀斯惠，望拜知归。其铭曰：
    商周龙跃，尹望鹰扬。风□宜感，鳞翮曾骧。於赫皇祚，礻是祯会昌。锡兹元弼，勋烈推光。茂德初诞，英徽早畅。狼宿ゼ精，龟文协贶。弃关下，受符圯上。秘策金韬，腾猷玉帐。贞心孤邵，猛气横飞。长戈参捷，雄戟双挥。蛟分承影，雁落忘归。韬奇伫睿，屈迹乘机。衅起射天，妖凝斗日。明一光启，半干秀出。道契披图，功宣授律。冀北先驰，图南载逸。受扬威，专征耀琥。马陵削树，鸢方铸柱。□卷鸣祠，风讴啸雨。静破竹，销氛玉弩。戎衣式定，河带同盟。望高四履，宠峻千兵。裂壤剖邑，分麾建营。网罗方邵，蹑迹良平。出建隼，入参凤辇。名班贽玉，贲光仪铉。朱户吟笳，青门树冕。金装甫散，璇霜遽践。昔恭丹，载奉薰琴。今陪元衤遂，空悲谷林。纷纷礼缛，杳光沈。阍桐永，宰树方深。瞻言史策，远振徽音。
    ○大唐故中书令高唐马公碑
    盖闻（阙）而不（阙四字）之（阙）之（阙二字）同（阙）神凝物表，久抗梁甫之吟；运拒辙来，思效扶摇之举。方（阙三字）域（阙）下省修起居注，超综国言，虔司帝举，良直之道，骤简宸心。贞观六年（阙）无竞惟人，八年擢授承议郎，行侍御史。顷之，加位员外散骑侍郎，仍行本（阙）二年转守中书舍人。久之，迁持书侍御史。票彡缨西掖，润元绂以申（阙三字）南（阙）淳赞端拱之元猷，将致五刑之厝，弥纶昌运，宁允具瞻，（阙）而飞文挥翰鸿波，入紫宸而衍诰，任遇斯极，时论荣之。及大（阙）五（阙一字）而（阙二字）十八年（阙一字）正议大夫守中书令，仍兼左庶子（阙一字）兼朝（阙）而顺动乃（阙二字）随驾（阙一字）规中山军国务殷，总归（阙二字）后（阙）青（阙七字）金（阙一字）黄（阙一字）静（阙一字）趋（阙五字）辟建礼之（阙）银青光禄大夫（阙二字）飞（阙三字）於是（阙一字）其（阙七字）无所（阙）幽往莫不（阙二字）圣（阙二字）发神衷，善之义以彰，（阙一字）人之举（阙一字）盛（阙）臣特超於终古。俄婴沈瘵，摄饵私庭，分玉钅巽於仙厨，驿珍羞於御府，纶（阙二字）发（阙）正月九日，薨於万年县之隆庆里第，春秋八。太宗撤悬（阙一字）悼，恸结（阙一字）歼（阙）诏以其年岁次戊申三月辛巳朔四日甲申，陪葬於昭陵。赙（阙五字）葬事所须，（阙一字）令官（阙）茅社而旌德。永徽二年诏赠高唐县开国公，食邑一千户，恩兼（阙二字）礼（阙）书赠幽州都督高唐县开国公马周，宇量冲深，思用韵举，昔佐藩邱，（阙二字）兼隆逮（阙）宜申旌壤之义，兼如延赏之恩。可赠尚书右仆射，馀官封如故。其子（阙二字）朝散郎（阙二字）之恩（阙）夷简神情朗晤，天经地义，基百行以立身，睹奥升堂，包四科而敬业，芜（阙二字）量（阙）高步文昌之右，体无私於雨露，随方被г沐之欢，变大造於阴阳，称物（阙一字）平公之施（阙）明故得任切近机，荣跻上秩，附蝉留影，用表高洁之姿，行马（阙）知至是焚之，式符藏用，危纩逾迫，无忘致美之心，隅烛既陈，犹（阙三字）之节，（阙）阴德无爽，缉丕构以增遥，契夺金兰，几凝凄於宿草。芳留玉树，足慰（阙一字）於（阙）
    姬御畴庸，赵城开国。望高秦右，声驰魏北。奕叶提休，蝉联种德。灵庆斯远，芳（阙）餐荼思越，纯虑冥感，至情天发，芟除纤缟，乃综缇缃，弋猎（阙二字）隐（阙一字）文（阙）□幄累综霜台，清襟月湛，朗议霞开。黄扉夕拜，紫禁朝陪，簪缨（阙三字）庙登材（阙）埙篪岁寒增励，夙夜无亏，望竦鹤关。荣昭蟪冕，推毂谋畅，持衡誉（阙）赠（阙一字）陵归（阙一字）毕（阙一字）式陈容卫，载光窀穸，舍哀盈，投（阙一字）慕积，钧台（阙）贞石永（阙三字）
    ○大唐尚书右仆射司徒申文献公茔兆记
    盖闻高阳洪胄，响振虞庭，高（阙一字）馀（阙一字）光（阙九字）粤（阙二字）献公（阙一字）公讳俭，字士廉，（阙十一字）灵命（阙一字）河（阙一字）壤咸树懿（阙二字）玉（阙一字）金宠隆磐石，丰阝郇鲁卫并（阙四字）风（阙六字）济於皇谍，亦既昭於史册，此可略（阙一字）言焉。曾祖翻（阙五字）尉（阙一字）黄钺（阙一字）尚书事（阙一字）清河（阙五字）武（阙九字）躬（阙一字）拥树（阙四字）密（阙一字）英雄道济（阙二字）实（阙一字）宣刀祖（阙一字）尚书令太尉（阙四字）畿大都督太宰假黄钺清河昭武王（阙三十四字）绅（阙一字）羲（阙二字）长（阙三字）封域是以（阙二字）懋绩遗响被於□（阙一字）史书休范（阙一字）烈（阙一字）於典册。父励，袭爵清河王，改封乐安（阙一字）州（阙三十字）归於（阙一字）禽喻汉（阙一字）宗（阙三字）兴於郢客。即而（阙一字）台覆构，紫（阙一字）生（阙一字）八（阙三字）一门养素，（阙一字）嘉懿德，礼越箕微，帝念惟良，（阙四字）公（阙一字）厥（阙五字）之（阙八字）液之（阙十五字）问学靡常师，驰骋（阙一字）流。因心而（阙一字）合，翱翔六艺，寓目以研几，（阙六字）溪而（阙一字）解精通庙略，望鬼谷以心期，辨激箫（阙十九字）公（阙十三字）素里（阙三字）人（阙一字）祖（阙五字）中书侍郎薛道衡（阙二字）张左莫不闻风扼腕，申以志（阙一字）之交，承闲载酒，服其（阙二字）之义，虽复（阙二字）之（阙二字）石（阙二十六字）敬从（阙一字）贡（阙七字）郎奏太子舍人事若夫（阙一字）□游雾，（阙一字）渐陆以高骧，拂日摩霄，（阙一字）尺木而为本，聊（阙一字）璞（阙一字）心（阙二十三字）公（阙十三字）生（阙一字）服（阙四字）马氏（阙十二字）於公雅量（阙六字）於时（阙一字）庭遐阻，鲸鲵孔炽，潇湘（阙二字）枭獍（阙十一字）公（阙十九字）大唐握符创历，革命受昌，来苏之（阙三十三字）度（阙七字）阳之（阙四字）少芒（阙一字）之（阙一字）尚（阙一字）桴鼓以公为（阙二字）司马（阙一字）大将军（阙一字）奉之牧即文皇帝也。神武开基，风□感（阙一字）庶（阙一字）人（阙十六字）哲之（阙十二字）得（阙五字）襟若（阙五字）如投水故以润色（阙一字）造发潜机（阙二字）横（阙二字）光赞（阙三字）德晖於乐善，若斯而已。（阙二字）会（阙一字）伊始（阙六字）太宗入备前星，引为右庶子，俄而紫宸（阙十四字）射之清赏（阙六字）明储旧邦之命，惟（阙七字）即以其（阙一字）进拜（阙二字）封义（阙一字）郡公邑（阙二字）户真（阙三字）赋（阙一字）百户丰貂缛礼，发天枢之荣曜，桓分器，（阙三字）之（阙四字）勋（阙六字）皋薄俗解（阙二字）章华（阙二字）剽（阙四字）通夷（阙二字）带（阙二字）之（阙一字）地接蛮陬（阙四字）之（阙一字）变其流荡必（阙一字）仁（阙一字）是（阙二字）公（阙一字）安（阙一字）广高循五督府四十八州诸军事（阙一字）州大都督（阙十八字）以（阙六字）华阳又命公（阙二字）州大都督府长史，进位左光禄（阙四字）帝（阙一字）居（阙二字）阳为（阙四字）华锡赵（阙一字）宪总其藩条（阙一字）之（阙一字）寄允（阙二字）举既而（阙四字）公（阙九字）驰於剑栈开黉设（阙二字）化（阙一字）於（阙一字）讴（阙三字）国鸣弦（阙一字）绝（阙一字）心之（阙三字）险（阙二字）复发（阙一字）之（阙一字）寻进封许国（阙三字）尚书激浊扬清，别（阙一字）流之泾渭，真黜伪，区三端之（阙二字）遂使朝（阙二字）服野（阙七字）由兹尽（阙一字）多士（阙五字）咏又以（阙二字）之道，义在澄源，收实（阙一字）宜（阙四字）请（阙四字）诏从焉。於是（阙四字）发明优劣（阙一字）量世系考正高卑，不失锱铢。等（阙一字）衡於（阙十三字）定嘉（阙一字）称为大唐（阙六字）卷诏颁四海，帝畴乃庸，加（阙一字）特进上柱国，俄改封申国公，（阙三字）州刺史（阙三字）如故。（阙四字）继世（阙五字）体国（阙一字）义（阙二字）遵（阙二字）师（阙一字）之（阙十一字）邱（阙四字）之（阙十一字）帝高其志，竟不违之。俄为尚书右仆射，（阙十字）耀（阙一字）流空（阙九字）之（阙一字）极宸（阙一字）於是曾（阙一字）进（阙一字）开府仪（阙十字）绿（阙三字）论（阙一字）甲第黄（阙九字）赐机礼及（阙一字）车（阙一字）止之仪抚落（阙一字）而（阙一字）感（阙二十九字）情频抗广德之（阙五字）之（阙四字）停（阙一字）务依旧犹总（阙七字）著《文思博》要，于是包含七略，（阙四字）弟（阙十一字）怀（阙二字）就望海（阙一字）测其（阙八字）详其际合（阙一字）二百卷。上（阙一字）延（阙三字）幸（阙一字）阳（阙三字）太傅公（阙一字）今上（阙八字）之道内尽家人之（阙一字）每旦（阙一字）朝必（阙一字）优礼凡（阙一字）断（阙一字）咸事（阙五字）案（阙三字）机及（阙四字）储（阙三字）公（阙二字）并州（阙二字）劳发（阙二字）降（阙三字）疾私庭（阙二字）京师（阙一字）留（阙二字）中使络绎，相望道路，手诏纷纶，殷勤旦夕。从幸灵武，益增（阙十字）帝（阙十五字）天慈临诀，（阙一字）死对（阙四字）怀（阙三字）欷还宫辍膳，悲不自胜，（阙一字）以贞观廿一年正（阙一字）五日，薨於正寝。中使还（阙一字）清（阙一字）出宫（阙十四字）不念（阙四字）司徒（阙三字）劳圣体，驰谒道次，（阙三字）事（阙三字）之方（阙三字）望庐（阙六字）乃命（阙一字）进太子詹事英国公持节（阙一字）赠司徒使持节（阙十七字）献公（阙四字）有（阙二字）及夫人鲜于（阙二字）陪葬於（阙三字）班剑（阙四字）彭吹凶事所须，（阙一字）令官给。即以其年二月廿（阙四字）於九山之南趾，墓而不坟。（阙二十字）之路（阙五字）太宗亲御城楼，俯临（阙二字）灵（阙一字）灭影（阙十六字）胜（阙一字）敕（阙四字）许敬宗（阙二字）慰问喻（阙一字）节（阙六字）手敕公（阙一字）司徒（阙三字）卿（阙一字）风（阙四字）情（阙一字）观（阙一字）行何可堪处恩深（阙二字）润（阙四字）绪（阙十六字）命（阙二字）配享太宗庙庭，洎於兄子绍封（阙三字）户（阙十七字）秀（阙一字）容可法贞（阙一字）若神下笔敷（阙一字）皆为警策兴（阙二字）论尽（阙一字）表微（阙一字）以（阙四字）理（阙三字）兰薰玉润，天义（阙一字）於（阙一字）贤推信敷仁，（阙一字）道浃於（阙一字）子知少之（阙二字）灵（阙二十字）辐凑（阙八字）第如芝室望仙舟而不（阙二字）彼（阙一字）霄（阙七字）其朱紫洎（阙三字）在运物（阙一字）相求（阙四字）郁（阙一字）时栋（阙一字）钧始播（阙一字）为（阙二十一字）於（阙二字）检身能（阙一字）利物斯（阙一字）在（阙三字）推恩乃（阙四字）之化（阙二字）露之（阙一字）沾通夷夏之情。若条风（阙一字）必（阙一字）加以义方（阙五字）之观乔宅相外融。追何（阙一字）之酷似，於是（阙十一字）公（阙一字）私（阙二字）酌（阙一字）模楷可谓（阙三字）德国（阙一字）人（阙一字）者焉。及税驾东川，撤悬西（阙一字）太宗顾瞻台耀，想托（阙一字）而究（阙一字）流（阙一字）□台（阙十四字）丰碑（阙二字）之（阙一字）将（阙四字）密之痛爻象之（阙二字）焕遽迫晏驾之（阙一字）小（阙一字）履（阙一字）面承恩旨，刻肌刻骨，悲（阙二字）之（阙五字）心（阙一字）家声之莫纪，窃惟（阙一字）阳沈彩，（阙四字）继（阙十三字）斯义弗（阙二字）碑是用（阙一字）琬（阙四字）茔兆而已。
    ●卷一百五十三
    ☆李义府
    义府，瀛州饶阳人。贞观八年擢第，补门下省典仪，累除舍人，加崇贤馆直学士。高宗立，叩阁上表，请立武昭仪为后，擢拜中书侍郎同中书门下三品，赐爵广平县男，寻进爵为侯，拜中书令，封河间郡公。龙朔三年迁右相，坐赃除名，流隽州。乾封元年卒，年五十三。如意元年，武后以基有翊赞功，追赠扬州大都督。
    ○承华箴
    邃初冥昧，元气氤氲。二仪始阐，三才既分。司乾立宰，出震为君。化昭淳朴，道映典坟。功成揖让，事极华勋。肇兴夏启，降及姬文。咸资继德，永树高芬。百代沿袭，千龄奉圣。粤若我后，丕承宝命。允穆三阶，爰齐七政。时雍化洽，风移俗盛。载崇国本，式延家庆。震维标德，离警体正。寄切宗祧，事隆监抚。思皇茂则，敬询端辅。业光启诵，艺优干羽。九载宗儒，三朝问竖。历选储仪，遗文在斯。望试登俎，高喻乔枝。俯容思顺，非礼无施。前修盛业，来哲通规。饬躬是蹈，则问风驰；立志或爽，则元猷日亏。无恃尊极，修途难测。无恃亲贤，失德靡全。勿轻小善，积小而名自闻；勿轻微行，累微而身自正。佞谀有类，邪巧多方。其萌不绝，其害必彰。监言斯屏，储业攸昌。窃惟令嗣，有殊前事。虽以贵以贤，而非长非次。皇明眷德，超伦作贰。匪懋声华，莫酬恩异。匪崇徽烈，莫符天志。勉之又勉，光兹守器。下臣司箴，敢告近侍。
    ○大唐故礼部尚书张府君碑
    （阙）燕於（阙一字）下（阙）绪纪□凝（阙一字）郁（阙）马之（阙）之（阙）爰彰於必复积应成（阙）大（阙）逸（阙二字）道高衡泌，垂董帷而勖志，掩孙户而（阙三字）前贤之（阙二字）先圣之旨於（阙）标远概汉东籍其英烈，江北仰其嘉猷。俗推独步，时称（阙二字）属炎灵版荡，（阙一字）县崩离，（阙）且（阙六字）之阴谋，癖左邱之微婉，引公为师友，特蒙优遇。公历（阙一字）图谶，备详兴灭，昔黄（阙二字）彩验（阙一字）苗之必（阙）屡申借箸之谋，逮高祖九五飞天，一六光宅，思（阙一字）西之绩，想中涓之从。武德元年授齐（阙一字）府文学。（阙）诚（阙）改（阙一字）齐（阙一字）文学，九（阙一字）又转行丰阝（阙一字）府文学，公曾徽弥劭，累职英藩，置醴犭爰恩逾（阙一字）穆（阙二字）菟苑（阙）燕（阙）行（阙）参军轻（阙二字）飞（阙一字）西园之良宴，长裾晨曳，叶东平之乐善。至如梁台逸藻，赋来水之檀栾，楚泽奇材，（阙一字）倚天之（阙二字）以（阙）月命公（阙）共难经（阙二字）雅（阙二字）扬高情ㄈ傥，飞谈锋起，骋论涛，惊百辟，於是解颐一人由其拭目，独（阙一字）四座之（阙一字）孤（阙二字）席之（阙）吏猾（阙一字）浇公克奉朝章，以毗藩化，务崇清简，政阐廉平，惠泽旁流，嘉谣远洽，寻以东阳富域，（阙）露轻浮载革，敬让爰兴，聊遵置薤之言，俄喧伐枳之咏。既而景催奔箭，礼就悬车，（阙三字）於（阙）学（阙）除国（阙）祭酒，词条纵辩，（阙一字）五（阙一字）於环林，言泉骋义，降三於璧沼。教兴青领，术究丹碑，才（阙一字）风行之化，（阙一字）致月（阙一字）之益，（阙一字）宏（阙一字）礼（阙三字）所以（阙）彼（阙十三字）之（阙四字）难（阙一字）望（阙二字）方（阙一字）斯授廿三年除散骑常侍，出陪鸾辂，承密勿之荣，入英貂，（阙三字）之重（阙三字）达（阙）公累登（阙）娱黄，庶褫青纟呙，屡申祈请，久而方遂。永徽五年下诏曰：“贤之义，列代彝章，尚齿之风。（阙四字）散骑常侍（阙）归（阙一字）嘉声於琐闼，悬车礼及，抗表祈闲，宜锡崇班，式旌高志。可金紫光禄大夫。”（阙）川阅苍波，风驱白日，方扈云亭之礼，奄缠穸室之悲。以显庆三年正月七日，遘疾薨於长安县之（阙）下（阙七字）礼穷宠秩，桓荣侍讲，恩加诏葬。故金紫光禄大夫张允，识量宽厚，体业淳粹。依仁游艺，经明行修，早蒙（阙）德（阙十七字）之（阙一字）以（阙一字）安斯钟漏，悬车邑里，方养德於东序，奄移舟於夜壑。永言懿范，实怆於怀。（阙一字）远（阙四字）彝典（阙）葬昭陵赐（阙）入监护，粤以其年月日陪窆於昭陵所，礼也。惟公灵台秘远，神府冲深，（阙一字）身以恭俭之（阙二字）德以忠（阙）河之疑（阙一字）迈（阙二字）之（阙五字）之（阙二字）帝（阙一字）之（阙一字）综微言於系表，授雅训於宸衷，览稷起而知真，听社鸣而（阙一字）圣，策名睿主，委（阙）德（阙）表其芳（阙一字）谣（阙三字）美化恭勤处事，平允居心，挠不移，始终无爽。暨乎清辉已谢，缛礼犹加，（阙一字）八座之荣，（阙一字）九（阙一字）之（阙）公（阙二字）零池（阙四字）尉第二子济子谦第四子巽第六子小师并早亡，第五子律师泗州司马，第七子统师太常丞，第八子丰（阙）之（阙）徵（阙一字）载（阙一字）刊钟镂鼎，功伐攸传，思撰芳猷，树之神道，俾清埃之不绝，与皎日而长悬。其词曰：
    （阙）九辅，祥钧叶赞。互显题桢，各隆栋干。璧来耀庑，珠生滋岸。（其）散（阙一字）宏道华禁飞名，零陵导德，雅俗（阙一字）声帝师（阙二字）学（阙）杏坛业优槐市，（其）四野瓜分，三方鼎立。察景遥骛，瞻星回集，师傅攸（阙一字）恩徽备及。礼光锡（阙一字）宠（阙）爰（阙五字）年登扶麻日就。素范攸简，表规式授。望表时髦，德华朝秀，（阙）芝（阙二字）赤松驰（阙一字）方（阙）切三友哀缠九族，（其九）恩隆诏葬，泽被幽埏，兆培毕（阙三字）原阡，（阙）
    ○大唐故兰陵长公主碑
    （阙十一字）之（阙五十四字）覆饣束缅怀千（阙四字）乎若乃润柔范於椒庭，（阙六字）包四德而由已，总六行以立身，腾润质於方流，耀清辉於（阙一字）魏（阙二十字）则兰陵长公主兼之矣。公主讳淑，字丽贞，陇西狄道人也。高祖武皇帝之孙，太宗文皇帝之第十九女也。原夫电影流枢，瑶华袭月，十枝分叶。五潢疏派，帝子光於（阙一字）叶，（阙二字）降於（阙一字）陵，（阙一字）亦焕彼缇油，悬诸日月。公主禀中和之正气，陶上质之粹灵。履冰泉以表洁，践霜柏以含贞。首无金翠之饰，耳绝丝桐之声。共梁妻而比行，与莱妇而齐名。况乃婉顺幽闲，端凝淑美，擢春葩於兰籍，皎秋月於芝田。神鉴详明，风徽韶美，仁为性道，岂资冥助，孝实天经，因心必极，虽左姬之含华扌延秀，谢媛之毓德扬芬，式镜前芳，流风讵远。九龄读《易》，穷谦损之微言；（阙一字）岁学书，尽锺张之妙迹。文皇帝爱既缠心，特流（阙二字）贞观十年乃下诏曰：“第十九女，理识幽闲，质性柔顺，幼娴礼训，夙镜诗文，汤沐之典，抑有恒规，可封兰陵郡公主，食邑三千户。”荣宠之锡，虽冠公宫，挹之情，常怀（阙二字）而彤（阙一字）未降，紫（阙一字）停，妙选高门，方从下嫁。天子永言舅氏，情深渭阳，载穆彝章，用崇姻戚。驸马都尉庆州诸军事使持节庆州刺史扶风窦怀η，即太穆皇后之孙，银青光禄大夫少府监上柱国德素之子，洁澄澜之万顷，飞辩箭以浮（阙一字）擢贞（阙一字）於千寻，耸（阙二字）以拂日，譬良金之百炼，喻华灯之九光，践孝资忠，履仁基信，泛虚舟而独往，鉴止水而忘归。出总褰帷，政均黄赵，入司交戟，任切钩陈。业峻ぷ金，（阙一字）班家之十纪；勋（阙五字）宗之五碑。射枝逸技，贯七札而称妙；挥毫雅制，标六义而含章。搏劲翮於南溟，骋逸足於西海。自中阳纂历，舂陵应图，或庆发黄□，祥浮紫气；或家藏金穴，瑞表（阙二字）皆声尘（阙四字）荒（阙一字）我有馀庆，奕代椒房，婴则望重西京，融乃名高东汉。克复其始，远属华宗。故知德祖太尉之孙，既传芳於杨敞；元成丞相之子，亦绚美於韦贤。（阙一字）地清华，佥论（阙二字）窦（阙一字）之（阙一字）属（阙五字）比夫远（阙一字）独英前修。公主义叶三从，情归百两，宾敬之礼，必表於闰庭；喜愠之容，不形於造次。敦睦亲於娣姒，竭蒸孝於舅姑，言应礼经，动合规矩。皇明嗣极，载笃周亲。永徽元年另拜长公主，仍加封五十户，恩崇汤沐，宠茂辎。公主深诫骄侈，常安俭薄，前後锡赉，莫不固辞。皆理为情申，文非貌请。诚宜凭斯积庆，享彼遐龄。而与善徒欺，辅仁多爽，春秋二，以显庆三年八月（阙一字）八日（阙一字）疾薨於雍州万年县之平乐里第。反魂之香，空留（阙一字）被，（阙一字）箫之（阙一字）终辞凤台。奉诏：“窦氏既是大外家，情礼稍异，特宜陪葬昭陵。”即以其年岁次己未十月甲辰朔廿九日（阙二字）迁窆於（阙一字）陵，（阙二字）十里安乐原，礼也。圣上哀深同气，特降殊私，衤遂所须，务存优厚，吊祭之礼，有异常伦。仍敕卫尉卿阎立行、光禄卿殷令名为副监护丧事，特给鼓吹，送墓往还。惟公主妙质柔明，雅识详润，芝兰成性，琬璧为心，庄敬自持，温谦逮下，聿修苹藻，（阙一字）奉宗祧，有（阙二字）之（阙一字）怀（阙二字）之操，信可以流芳鼎室，垂训台庭，茂麟趾於黄图，敞龙门於赤县。而星沈宝[B11B]，月掩金娥，寂寂荒阶，唯瞻茂草，亭亭虚帐，空见游尘，岂直痛结冕旒，悲深储贰而已。驸马轶安仁之永叹，迈奉倩之伤神，悼奔驷之难留，泣藏舟之易（阙三字）相费（阙三字）以（阙二字）幼妇外孙（阙二字）碑而见托，辄牵拙思，乃作铭云。其词曰：
    赫赫皇猷，昭昭帝族。导源姜水，分枝若木。月浦资粹，星津诞淑。秀癸□翘，祥ゼ日谷。（其一）
    两仪演庆，四像（阙一字）辉。承（阙一字）丹掖，（阙二字）黄扉。（阙一字）慎无怠，氐敬弗违。礼崇举案，慈流断机。（其二）
    秋窗望月，春树临风。裁箴作范，草赋开蒙。词温华瑾，文艳雕虫。铅芳罢饰，纟川组为（阙一字）（其三）
    桂栋晨开，梅梁昼敞。光（阙三字）香飘翠幌。凤箫凝吹，鱼轩叠响。虹玉辉庭，骊珠耀掌。（其四）
    粤有道人，В映绅。日下驰誉，席上称珍。孔合成偶，辅德为邻。一调琴瑟，载叶松筠。（其五）
    皎皎令姿，盈盈淑哲。匪唯侍君，所期同穴。（阙一字）剑光沈，（阙一字）鸾（阙一字）绝，兰仪方秀，{艹}芳遽折。（其六）
    女楼西顾，娥台北临。山烟漠漠，陇日沈沈。白杨行拱，翠贾方深。式刊贞┺，永播徽音。（其七）
    ☆刘思立
    思立，宋州宁陵人。高宗时为侍御史，迁考功员外郎。
    ○谏农时出使表
    臣思立言：臣伏见河南河北旱俭，敕遣御史中丞崔谧、给事中刘景先分道存问，兼量事赈货。窃以水旱流行，古今代有，不专示眚，亦以戒盈。伏维天皇德越尧汤，恩隆父母，才逢殊候，即轸冲襟。但谓圣人隔於九重，不知皇心遍於四海，所以分道出使，量使优矜，曲成给，特加存问。诚非愚ウ，所合名言。然刍荛之情，尚有未达，敢献狂直，乞垂省览。何者？麦序方秋，蚕功未毕，三时之务，万姓所先。敕使巡抚，人皆悚忙，忘其家业，冀此天恩，踊跃来迎，必难抑止，集众既广，妨废亦多。加以途程往还，兼晨夕停止，设遣物去，决不尽还。况宣问须见众人，赈给须作文簿，少处犹经两月，多处必更淹延。都计所历州县，烦扰不可胜纪。又一使之下，凡有一十六人，并驮所须，总来一马，无驿之处，须动公私，简弱取强，非五十匹不可。禁马之所，求觅甚难。使人欲求，必须预追简择。雨後农务，特切常情，暂废须臾，即亏岁计。每为一马，遂劳数家，从此相乘，恐更滋甚。又刺史县令，委任不轻，准敕即成。合称明旨，用仓给户，不足为难。且令赈贷，庶免饥乏，若须出使贬，请待秋後闲时。臣备位宪司，不敢不奏。
    ○为河南王武懿宗论功表
    臣懿宗言：伏奉某月日制书，录臣等在军微功，将加勋封，嘉命聿至，宠灵载优，伏对惭殒，魂守颠越，臣某中谢。臣闻古者名将，先士卒而後身，故其功劝；末世庸将，穷人力以宠已，故其政乖。然则箪醪投河，三军告醉，元刂印在手，万夫以失，与众共功，专以独利，成败之纪，兴亡继焉。赏者国之大柄，不可忽焉。日者林胡构孽，敢乱边陲，陛下徵义兵诛不道，天下士众，焱集星驰，皆忘身忧国，纾祸却难。至於躬矢石，血草莽，冒难险，历寒温，气腾青□，精贯白日，诚亦勤矣。虽则圣灵威远，逆虏自灭，然士卒戮力，亦尽其劳。今大功未酬，众议犹在，而臣等驽怯，猥加先封，臣不能折冲虏庭，还师衽席，今坐加茅土之赐，以先将士之勤，使冠虎臣，将何以劝？今战夫留滞於外府，军吏咨嗟於下寮，臣等胡颜，敢冒天造？夫赏一劝百，犹恐未孚，利一沮万，其弊谁救？爵命不可以招谤，国章不可以假人。伏愿俯回天光，照军礼，请以臣前件勋封回授征战之人及立功将士等，上以明国之大赏，下以知臣等谬功。使人悦忘劳，士感知死，然後兵可训励、士可诛屠。此诚国之元经，不可苟而利者。臣等不胜区区悚迫之至。
    ○劾韦万石奏
    移风易俗，莫善於乐；睦亲化人，莫善於孝。所以三年之礼，天下通丧。今遣音声人释服为乐，带治音，岂以小人不能执礼，遂欲约为非法。万石官太常，首紊风化，请付吏论罪。
    ☆尉迟敬德
    敬德名恭，以字行，朔州善阳人。为刘武周将军，败降秦王，为右一府统军，除右武候大将军，封鄂国公，授开府仪同三司，图形凌烟阁。太宗征高丽，诏以本官行太常卿为左一马军总管。显庆三年卒，年七十四，册赠司徒并州都督，谥曰忠烈。
    ○谏亲征高丽疏
    车驾若自往辽左，皇太子又监国定州，东西二京，府库所在，虽有镇守，终自空虚。辽东路遥，恐有元感之变。且边隅小国，不足亲劳万乘。若克胜，不足为武；傥或不胜，恐为所笑。伏请委之良将，自可应时摧灭。
    ☆李靖
    靖字药师，雍州三原人。仕隋为马邑郡丞，太宗召入幕府，从平王世充萧铣，授上柱国，封永康县公。贞观中拜刑部尚书，以本官兼检校中书令，封代国公，加左光禄大夫，拜右仆射，图形凌烟阁，进位卫国公开府仪同三司。二十三年薨。年七十九。赠司徒并州都督，谥曰景武。
    ○天老神光经表
    臣闻人不见形，凭诸水鉴；事不可预，明其箝兆。蓍灼是虚，尚假精意；水鉴虽彻，资其目成。故形以目窥而见微，兆以识察而观妙。斯事毕举，孰可仿之？如有一阙，则难依据。臣性识愚劣，艺术浅薄，览於异书，颇知至要。只如目前者，定近远，察是非，辩青黄，知善恶，上观乾象，中测人情，下鉴坤维，斯等莫不皆由目中光也。若能见之，战斗出军，涉水陆，即目下气黑，若光去目，患难立至。则上不能见辅星，中不能辩亲疏，下不能观万物。此神光去矣，其不睹斯妙。临患之时。夫何误哉？颇有云为，兼以昏晦。若能存神光於目眦，察辅星於武曲，则不劳蓍灼，休咎预分，未接兵戈，前知胜负，其文省而易教，其理精而易通，固可以去危就安，转祸为福。是知高祖心动，卒免迫人之谋；赵襄马惊，悬知刺客之状。古来贤哲，皆宗师旷晋平，张良受黄石之要。此乃传行世代，历载既深，文字或谬，语有其繁。臣窃不自揆，辄次之以此成一轴，号曰《天老神光》，谨进於阙庭。臣熟知陛下圣虑明畅，妙理精通，然臣今敢闻以繁听览，臣恐陛下以此微细，不纳宸衷。臣之愚直，实以为保护圣躬，莫不至斯道，危难之代，实以保身，临事便知吉凶，固详察不鄙刍荛，无任忠勤之诚，谨冒死奉表谨献以闻。臣诚惶诚恐死罪死罪，谨言。贞观七年月日，右仆射卫国公臣李靖上表。
    ○乞解职表
    臣闻宰臣程材，樗散无栋梁之用；陶冶成器，满盈有倾覆之忧。是以量力著於鲁史，招损陈於夏载。臣因庸流，无阶贵仕。短翮慕侣，顾榆枋而自得；骀足追群，瞻燕越而绝思。幸属光华启旦，管库无遗，录其丹赤，弃其瑕滓。假宫商於庸音，披丹漆於朽质。虽复南临徼外，北践沙场，敌必倒戈，人怀尚义，以此为效，实贪天功。而上赏亟行，鸿恩罔已，锡爵胙土，连衡寇邓，腰金鸣玉，方轨崔卢，木石有心，岂不增愧？自滥端副，行为罪文昌，颜疚心，屡移星，画一之誉，无纪明时，维鹈之讥，日闻朝听。遂使化洽阴阳，或亏於玉烛，德动辰纬，时爽於珠联。求其所繇，并臣之咎。加以年事西夕，疴疾日侵，腰脚疼Φ。筋力衰竭，虽欲勉励，非复全人，臣犹知之，况於他人。臣之所祈，本陈情实，非敢追踪疏傅，继迹留侯，妄自矫饰，求兹虚誉。若使尸素重任，无损国猷，亦当黾亻免匪服，甘受身累，无事论心，无一而可。乞解所职，养病私门，伏愿暂屏冕旒，曲鉴丹恳，辍天威於雨露，回阳光於葵藿。则彝章载穆，品物咸亨。臣未申投报，方违轩陆，伏纸惭恋，预怀罔极。
    ○上西岳书
    布衣李靖，不揆狂简，献书西岳大王阁下：靖闻上清下浊，爰分天地之仪，昼明夜昏，乃著神人之道，又闻聪明正直，依人而行，至诚感人，信不虚矣。伏惟大王嵯峨擅德，肃爽凝威，为灵术制百神，配位名雄四岳。是以历像清庙，作镇金方，遐观历代哲王，莫不顺时祀，兴□致雨，天实肯从，转孽为祥，何有不赖？呜呼！靖者一丈夫尔，何得进不偶用，退不获安？呼吸若穷池之鱼，进退似失林之鸟，忧伤之心，不能已已。社稷陵迟，宇宙倾覆，奸雄竞逐，郡县土崩，遂欲建义横行，□飞电扫，斩鲸鲵而清海岳，卷氛以辟山河，使万姓昭苏，庶物昌运，即应天顺时之作也。又大宝不可以妄据，欲伏剑竭节，未有飞龙在天。捧忠义之心，身倾济世志吐肝胆於阶下，惟神鉴之。愿告进退之机得遂平生之志。有赛得之时，终陈击鼓，若三问不对，亦何神之有灵？然後即靖斩大王头，焚其庙，建纵横之略，亦未晚也。惟神裁之。（谨按：是书词气过激，故《广川书跋》、《州山人稿》、《石墨镌华》皆谓出自後人依托。以李肇《国史补》尝徵引其事，仍载入存考。）
    ☆李
    字懋功，曹州杂狐人。本姓徐，初从李密，守黎阳。武德二年随密归朝。授黎州总管，封莱国公，赐姓，附宗正属籍，徒封曹，累迁左监门大将军。太宗朝拜并州都督，徙封英，召为兵部尚书，授詹事同中书门下三品，画像凌烟阁。出为叠州都督。高宗立，授开府仪同三司同中书门下，参掌机密，册拜司空，加太子太师。总章二年卒，年八十六，赠太尉扬州大都督，谥贞武。本名世，避太宗偏讳，改名。
    ○请高祖太宗俱配昊天上帝表
    臣闻殷荐上帝，事有明文，祖宗并列，抑惟通轨。虽三五以降，损益不同，汉魏以还，沿革殊致。至於帝郊严配之仪，尊祖敬宗之典，固以因心宏范，缘情作则，孝思圣敬，迥冠往初，茂实宏规，遂高终古。伏惟高祖太祖皇帝改物创业，拨乱反正，受终明三统之历，执竞隆七百之基，御极垂衣，称物平施，随山静稽天之浸，授首扑燎原之灾，元功畅於六虚，圣绩覃於四海，巍巍荡荡，无得而称。太宗文皇帝凿乾履度，括地提衡，翦修蛇於洞庭，戮蚩尤於中冀，戡召雨追风之孽，轶断鳌炼石之勤。微禹之功，用轸宣尼之叹；曰文之德，实符姬旦之时。智神武，含宏光大。深居高视，怀日月以临；刚健柔明，体乾坤之博厚。求贤劳於宵梦，拜善急於朝餐，总宇宙以弥纶，运阴阳而陶铸，变浇伪於华胥之俗，还淳朴於大庭之辰。九译同文，八荒顺轨，人神以合，祥瑞毕臻，巢凤下窥，游麟易扰。山车泽马，远服瑶池之驾；醴泉甘露，近充上寿之尊。优游垂拱，制礼作乐，远镜百王，独为称首。再造区夏，重安宸极，昊天成命，二帝受之，升降节文，不宜差别。而肃恭祀，缀兆分位，升中告禅，天地别飨，乖严父配天之文，失尊亲加隆之数。今归功中岳，请以二帝并配。窃以太穆皇后造舟备礼，爰定厥祥，处人伦之经，居风化之始，追踪文母，播美周原。文德皇后亻见天作合，曾沙表庆，功侔十乱，化被二南。两圣既已配封，则二后应须配禅。申宸思淳深之极，宏圣朝敬爱之旨。自我作古，闻之往策，周制所定，夫何足云？斯乃振扬休烈，昭宣懿范，请存乎不刊，永贻来叶。
    ○谏留神主於内寝表
    窃以祖功守德，饰终之祠典；武穆文昭，严配之洪训。爱敬之至，率由兹道，礼有节文，事经列圣，敬违斯义，国家赊耻。况逾月之外，须伸大，下管登歌，发畅雅颂，郊天配帝，光华勋烈。如停礼，诸美咸弃。伏愿取法前王，垂训翼子。
    ○请迁主庙表
    窃谓合宜，今时庙制，与古不同，共堂别塞，西方为首。若在西夹之中，仍处尊位，祈祷则祭，未绝祈享，方诸旧仪，情实可安。宏农府君庙远亲杀，详据旧章，礼合迭毁。臣等参议，迁奉神主於夹室，本情笃敬，在理为允。
    ☆阎立本
    立本，大安公赠吏部尚书立德弟，显庆中累官工部尚书。总章元年，以司平太常伯拜右相，封博陵县男。咸亨元年，官复旧名，改中书令。卒谥曰文贞。
    ○僧道拜君亲议
    窃以寂灭垂范，犹宏孝敬之义；无为阐化，终叶虔恭之礼。虽道超可道，尚系於三尊；法空诸法，犹包於四大。况皇猷远畅，衍地义以宣风；圣泽遐г，浃天经而洒润。至德所被，理不隔於幽明。大道旁通，故无分於真俗。而违方之士，空迷相物之心；沦俗之徒，尚婴自我之累。莫识九重之贵，不知得一之尊。绝忠孝於君亲，弃亲爱於母后。求诸至理，窃谓不通。俱拜君亲，未乖旧典。谨议。
    ☆戴胄
    胄字元允，相州安阳人。隋大业末为郑州长史，镇武牢。太宗克武牢得之，引为秦府士曹参军。及即位，除兵部郎中，封武昌县男。贞观四年，以太子左庶子参预朝政，进爵郡公。七年卒，赠右仆射，追封道国公，谥曰忠。
    ○谏修洛阳宫表
    陛下当百王之弊，属暴隋之後，拯馀烬於涂炭，救遗黎於倒悬，远至迩安。率土清谧，大功大德，岂臣之所称赞？臣诚小人，才识非远，唯知耳目之近，不达长久之策，敢竭区区之诚，论臣职司之事。比见关中河外，尽置军团，富室强丁，并从戎旅。重以九成作役，馀丁向尽，去京二千里内，先配司农将作，假有遗馀，势何足纪。乱离甫尔，户口单弱，一人就役，举家便废。入军者督其戎仗，从役者责其糇粮。尽室经营，多不能济。以臣愚虑，恐致怨嗟。七月已来，霖潦过度，河南河北，厥田ㄜ下，时丰岁稔，犹未可量。加以军国所须，皆实府库，布绢所出，岁过百万。丁既役尽，赋调不减，费用不止，帑藏其虚。且洛阳宫殿，足蔽风雨，数年功毕，亦谓非晚。若顿修管，恐伤劳扰。
    ○请建义仓疏
    水旱凶灾，前圣之所不免，国无九年储畜，礼经之所明诫。今丧乱之後，户口凋残，每岁纳租，未实仓廪，随即出给，才供当年。若有凶灾，将何赈恤？故隋开皇立制，天下之人，节级输粟，名为社仓。终於文皇，得无饥馑。及大业中年，国用不足，并贷社仓之物，以充官费。故至末涂，无以支给。今请自王公以下，爰及众庶，计所垦田稼穑顷亩，至秋熟，准其见在苗以理劝课，尽令出粟。稻麦之乡，亦同此税。各纳所在，为立义仓。若年谷不登，百姓饥馑，当所州县，随便取给。
    ☆盛彦师
    彦师，武德时官宋州总管。
    ○与弟书
    吾奉使无状，被贼所擒，为臣不忠，誓之以死。汝宜善侍老母，勿以吾为念。
    ●卷一百五十四
    ☆杨誉
    誉，赠华州刺史志诚父，官右卫副帅慈汾二州刺史，谥曰静。
    ○纸鸢赋
    相彼鸢矣，亦飞戾天。问何能尔？风之力焉。余因稽於造物，知不得於自然。原其始也，谋及小童，徵诸哲匠，蔡伦造纸，公输献状。理纤篾以体成，刷丹青而神王。殷然而髡彼羽翼，邈然而引夫圆吭。膺系纤缕，趾续长绳。俯剧骖之七达，挂高台之九层。形全而和，似斗鸡之养纪氵省。目大不睹，若异鹊之在雕陵。因所好而毛羽，思有遇而骞腾。鄙宋都之退，慕溟海之搏鹏。於是扇以扶摇，纵诸寥廓。绚练倏闪，翕赫忽霍。瞬息而上千寻，咄嗟而游大漠。翔军仰而不逮。况青鸟之与黄雀，彼都人士，瞻贮城隅。初指冲天之鹤，远言拂日之乌，望有尘埃，谓翻形而载旆；听无音响，疑避影以衔芦。始回翔於元气，终出入於高衢。所以羽翮既成，□霄自致。期上腾以奋激，何中路之颠坠？力不培风，势将控地。感鱼龙之失水，冀蚊虻之附骥。比画虎之非真，与刍狗之同弃。宁待时而蓄力，信因人以成事，吁嗟鸢兮适时，与我兮相期。知我者使我飞浮，不知我者谓我拘留，啄腐鼠兮非所好，啸茅栋兮增至愁，才与不才且异能鸣之雁，适人之适将同可狎之鸥。我於风兮有待，风於我兮焉求？幸接飞廉之便，因从汗漫之游。当一举而万里，焉比夫榆枋之鸠者哉？
    ☆李延寿
    延寿世居相州，贞观中累补太子典膳丞崇贤馆学士，转御史台主簿兼直国史，迁符玺郎卒。
    ○上南北史表
    臣闻史官之立，其来已旧，执简记言，必资良直。是以典谟载述，唐虞之风尤著，诰誓斯陈，殷周之烈弥显。鲁书有作，鹿门贻鉴於臧孙；晋乘无隐，桃园取讥於赵孟。斯盖哲王经国，通贤垂范，惩诫之方，率由兹义。逮秦书既炀，周籍俱没，子长创制，五三毕纪，条流且异，纲目咸张。自斯新以後，皆所取则。虽左史笔削，无之於时，微婉所传，唯称班范。次有陈寿国志，亦曰名家。并已见重前修，无俟扬榷。洎紫气南浮，黄旗东徙，时更五代，年且三百。元熙以前，则总归晋，著述之士，家数虽多，多泛而商略未闻尽善。太宗文皇帝神资睿圣，天纵英灵，爰动冲襟，用纾元览，深嗟芜秽，大存刊勒，既悬诸日星，方传不朽。然北朝自魏以还，南朝从宋以降，运行迭变，时俗污隆，代有载笔，人多好事。考之篇目，史牒不少，互陈闻见，同异甚多。而小说短书，易为湮落，脱或残灭，求勘无所。一则王道得丧，朝市贸迁，日失其真，晦明安取？二则至人高迹，达士宏规，因此无闻，可为伤叹。三则败俗巨蠹，滔天桀恶，书法不记，孰为劝奖？臣轻生多幸，运奉千龄，从贞观以来，屡叨史局，不揆愚固，私为修撰。起登魏国元年，尽隋义宁三年，凡三代二百四十四年，兼自东魏天平元年，尽齐隆化二年，又四十四年行事，编为本纪十二卷，列传八十八卷，谓之《北史》。又起宋永初元年，尽陈真明三年，四代一百七十年，为本纪十卷，列传七十卷，谓之《南史》。凡八代，合为二书一百八十卷，以拟司马迁《史记》。就此八代，而梁陈齐周隋五书，是贞观中敕撰，以十志未奏，本犹未出。然其书及志始末，是臣所修。臣既夙怀慕尚，又备得寻闻，私为抄录一十六年，凡所猎略，千有馀卷，连缀改定，止资一手。故淹时序，迄今方就。唯鸠聚遗逸，以广异闻，编次别代，共为部秩，除其冗长，捃其菁华。若文之所安，则因而不改，不敢苟以下愚，自申管见。虽则疏野，远惭先哲。於披求所得，窃谓详尽。其《南史》刊勘已定，《北史》勘校粗了，既撰自私门，不敢寝嘿，又未经闻奏，亦不敢流传。轻用陈闻，伏深战越。谨言。
    ○关朗传
    府君曰：“先生说卦，皆持二端。”朗曰：“何谓也？”府君曰：“先生每及兴亡之际，必曰用之以道，辅之以贤，未可量也。是非二端乎？”朗曰：“夫象生有定数，吉凶有前期。变而能通，故治乱有可易之理。是以君子之於易，动则观其变而玩其占，问之而後行，考之而後举。欲令天下顺时而进，知难而退，此算所以见重於先王也。故曰危者使平，易者使倾。善人少，恶人多。暗主众，明君寡。尧舜继禅，历代不逢。伊周复辟，近古亦绝。非运之可变也，化之不可行也。道悠世促，求才实难。或有臣而无君，或有君而无臣，故全之者鲜矣。”仲尼曰：‘如有用我者，吾其为东周乎。’此有臣而无君也。章帝曰：‘尧作大章，一夔足矣。’此有君而无臣也。是以文武之业，遂沦於仲尼。礼乐之美，不行於章帝。治乱之渐，必有厥由。而兴废之成，终叹所遇。《易》曰：‘功业见乎变。’此之谓也。何谓无二端？”府君曰：“周公定鼎於郏辱阝，卜世三十，卜年八百，岂亦二端乎？”朗曰：“圣人辅相天地，准绳阴阳，恢皇纲，立人极，修策整驭，长罗远羁，昭治乱於未然，算成败於无兆，固有不易之数，不定之期。假使庸主守之，贼臣犯之，终不促已成之期於未衰之运乎？故曰周德虽衰，天命未改。圣人知明王贤相，不可必遇，圣谋睿策。有时而弊，故考之典礼，稽之龟策，即人事以申天命，悬历数以示将来，或已盛而更衰，或过算而不足。是故圣人之法可贵也。向使明王继及，良佐踵武，则当亿万斯年，与天无极，岂止三十世八百年而已哉？过算馀年者，非先王之功。即桓文之力也。天意人事，岂徒然哉？”府君曰：“龟不出圣谋乎？”朗曰：“圣谋定将来之基，龟告未来之事，递相表里，安有异同？”府君曰：“大哉人谋！”朗曰：“人谋所以安天下也。夫天下大器也，置之安地则安，置之危地则危。是以平路安车，狂夫审乎难覆；乘奔驭朽，童子知其必危。岂有周礼既行，历数不延，秦法既立，宗祧能逾乎？噫，天命人事，其同归矣！”
    ☆刘孝孙
    孝孙，荆州人，隋大业末为王世充弟杞王辩行台郎中，辩降归国。贞观六年迁著作佐郎吴王友，历谘议参军，迁太子洗马，未拜卒。
    ○沙门慧净诗英华序
    释教之为义也大矣哉！智识所不能名言，视听所不得闻见。马鸣龙树，宏圣旨於前；慧远道安，阐微言於後。至於绍高踪而孤引，踵逸轨以遐征，谁之谓欤？慧净法师即其人矣。法师淳和禀气，川岳降精，神解内融，心机外朗，髫年对日，岁参元。擢本森梢，干□阶乎尺木；回澜淼漫，浴日导乎蒙泉。而慧炬夙明，禅枝早茂，临阅川而轸虑眷定水以怡神。既彼劳生，悟兹常乐。三乘奥义，涣矣冰消；二谛法门，怡然理顺。俄而发轫东夏，杖锡西秦。至於讲肆法筵，聆嘉声而响赴；剖疑析滞，服高义而景从。明镜屡照而不疲，洪钟待叩而斯应。穷涯盈量，虚往实归，诚佛法之栋梁，僧徒之领袖者也。予昔游京辇，得伸景慕。寥寥净域，披□而见光景；落落闲居，入室而生虚白。法师导予以实际，诱予以真如，挹海不知其浅深，学山徒仰其峻极。尝以法师敷演之暇，商榷翰林。若乃园柳天榆之篇，阿阁绮总之咏。魏王北上，陈思南国，嗣宗之赋明月，彭泽之ゼ微雨。逮乎颜谢ゼ藻，任沈遒文，足以理会八音，言谐四始。咸递相祖述，郁为龟镜，岂独光於曩代而无继轨者乎？近世文人，才华间出。周武帝震彼雄图，削平漳滏；隋高祖韫兹英略，龛定江淮。混一车书，大开学校，温邢誉高於东夏，徐庾价重於南荆。王司空孤秀一时，沈恭子标奇绝代。凡此英彦，安可阙如？自参墟启祚，重光景曜，大宏文德，道冠前王，轴之士风趋，林壑之宾□集。故牟抑扬汉彻，孕育曹丕。文雅郁兴，於兹为盛。余虽不敏，窃有志焉，既而舟壑潜移，悼陵谷而迁贸；居诸易晚，恻人世之难常。固请法师，暂回清鉴，采摭词实，耘剪繁芜。盖君子不常矜庄，删诗未为斯玷。自刘廷尉所撰诗苑之後，纂而续焉。颍川庾幼孙，学该坟索，行齐颜闵。京兆韦山甫，耿介有奇节，弋猎综群言，与法师周旋，情逾胶漆，睹斯盛事，咸共赞成，生也有涯，庾侯长逝，永言怛化，不觉流襟。顷观其遗文，久为陈迹。今亦次乎汗简，贻诸後昆。法师式遵旧章，纂斯鸿烈，予聊因暇日，敬述芳猷。俾郢唱楚谣，同管弦而播响；春华秋实，与天地而长存，遂使七贵揖其嘉猷，五众欣其慧识，凡预能流，家藏一本。
    ☆张蕴古
    蕴古，相州洹水人。自幽州总管府记室直中书省，上大宝箴以讽，擢大理丞，以治李孝德狱为权万纪所劾，诛。
</div>
    <div class="pagination">
<a href="全唐文_page101.html">上一页</a><span>...</span><a href="全唐文_page97.html">97</a><a href="全唐文_page98.html">98</a><a href="全唐文_page99.html">99</a><a href="全唐文_page100.html">100</a><a href="全唐文_page101.html">101</a><span class="current-page">102</span><a href="全唐文_page103.html">103</a><a href="全唐文_page104.html">104</a><a href="全唐文_page105.html">105</a><a href="全唐文_page106.html">106</a><a href="全唐文_page107.html">107</a><span>...</span><a href="全唐文_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
