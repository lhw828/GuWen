<!DOCTYPE html>
<html>
<head>
    <meta charset="UTF-8">
    <title>全唐文 - 第 478 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 478 页/共 603 页</h1>
    <div class="content">    ○握中有元璧赋（以“希代之珍，耀乎掌握”为韵）
    璧为至宝，握以藏辉。与似月之色异，俾如虹之气微。敛外之容，岂曰予於暗；元中之理，尚乎知我者希。故其性比内融，迹同反照。拱形若将乎尺素，点影似因乎墨妙。见心之后，任欲盖而弥彰；窥指之间，纵有光而不耀。退虽於密，德亦不孤。方期发色於斯矣，岂务掩瑕而已乎。初疑捧匣将投，尚韫如漆。或若横肱未抵，已怪得乌。懿夫藏点点而独青，映纤纤而有象。或微疑其手泽，竟空劳於目想。同锡元之后，不暂去身；验守黑而居，则先指掌。不然，何以久而不磷，敝而惟新。虽未能如雪，亦足以贱珉。既剖乎石，幸依乎人。似守中而隐影，若居外以藩身。揽之为盈手之玩，出也为连城之珍。圆而琢之，而能全璞；温而执之，何以不濯。虽默默而沉潜，每荧荧乎把握。始同乎怀而被褐，恐久而袖化为缁。虽存已之雕镂，实赖君以保持。言扬者或是，色取者犹疑。苟能执而无失，岂得弃之如遗。深潜越石之拳，明则诚矣；固望荆山之目，默而识之。斯盖见美一时，同珍百代。谅兮怀宝，多斯兮若昧。幽矣握中之璧，实清流而可爱。
    ○日赋
    仲春上日，率公卿大夫朝日於东郊。祀毕，太史进曰：“夫日统七纪，周旋天地，国家灾祥之至也。惟唐文明，日德不愆。今陛下又亲设弟礼，天下焕烂。”上曰：“朕不足以配日。然国经在乎上，尔即司之。於日有见，可使朕闻之乎？”太史曰：“臣闻天高无程，日为大明。天为至阳，日为阳精。则日於天为子象也。在人为主，在天数日，其高明一也。日之初，将出兮东方。霍米烘煌，地外泄光。阴云含明，闪闪荧荧。火炬纵横，渐高如悬。或若挽上於天，而傍倚诸山，海水血色，龙鱼腾翻，上浮焦烟，创业之象也。日之中，聚焰成珠，攒剑成轮。青天而白，白云而赤。奕奕，曾不得定目。太虚为之晃惑，万物依乎地，无不自识，太平之象也。春之日，葱茏通，霍烁晴空。赫为大笑，满天地喜。江风晴起，锦文出水，采错斓斑，花树之间，新蕊粉融。万灯无烟，一拂雕梁。娇霞溢乎殿堂，缋壁连光，温焰生旁，仁恩之象也。夏之日，烘彤坌勃，六合焚炙。风不能为气，天地变色。不胜其猛，乍摇紫影。所照之穴，化为火井。草木如烧，而未乾焦。泉池如炊，若将涌沸。炎威逼人，疑欲附地。或透入室壁，潜蒸簟席，威怒之象也。其於小，则草芥游虫，户网隙尘，各示其容。其为大，则东而引，千万里不见其近出；西而引，千万里不见其远及。将暮也，烁乎而低，澹乎而颓，忽乎变容。赤盖下空，埃尘笼。浑浑黄黄，渐无精光。黯ホ殷颜，不留山巅，即坠乎穷泉。丹霞染云，焰焰半天。暝阴夕霭，荟蔚ЩЪ。馀光无采，暂明乎千里之外。乌鹊尚鸣，新月已生。长夜自清，今昔顿成。良可悲乎！夫日之不永也甚矣！人之言卯，比及看，已可食；人之言午，比及看，已欲昃。是故圣人寸阴而惜。愿陛下朝视之，思创业之难；暮视之，感沦革之易；春夏视之，调喜怒之节；中视之，将偃乎太平之地。又何求焉？臣又闻之，圣人为君，日祥屡臻，五色煜煜，天地同文。昏弱之代，吞蚀不暇，列宿不没，昼而为夜。可不务乎？故天有日不能自灵，日有光不能自明，待圣人而明之也。
    ○蔺相如秦庭返璧赋（以题为韵）
    有和氏兮旷代之珍，有蔺生兮非常之人。全重宝以藩赵，在轻生以抗秦。既获我心，信卓哉於千古；不辱君命，能使乎於四邻。相如於是咏《东山》之诗，考西郊之役。巾车脂辖，匪朝伊夕。徘徊怅望，沉吟感激。誓杀身而报主，欲张胆而吞敌。蹈虎尾而若，遇鲸口而无惕。期一言以复命，得连城而致璧。苟大信之或亏，岂微躬之是惜。授使遄征，不遑底宁。望紫气之函谷，出黄沙之井陉。既臻天府之地，遂造云龙之庭。秦君方临丹陛，按青萍。耀国华，振朝经。建翠凤之旗，则天收光景；伐灵鼍之鼓，若地出雷霆。然后命谒者先告，令使者后进。将恃威以逞暴，欲爱宝而损信。曷英勇而知机，弗诡词以恭顺。温如之质既美，嶷然之姿乃振。且敌之见欺，将杀身而不吝。西邻之言是责，南山之节斯峻。何大国之无良，为匹夫之取俊。不然者，何以遭贾傅之《过秦》，为相如之慕蔺。连城弃诸，良玉归欤。且告秦言已矣，复为赵宝焉如。洁诚求之何晚，被褐怀之已远。生刍之质空存，白虹之气不返。
    ☆刘汾
    汾，大中十三年进士。屡擢兵部侍郎。以讨黄巢功转信州军押衙都团练讨击使检校国子祭酒兼御史大夫尚书右仆射。镇守饶、信二州。文德二年进（阙一字）南节度使。
    ○大赦庵记
    汾自大中己卯登科以来，官至兵部员外郎。咸通三年迁本部侍郎，出（阙）河南招讨使。乾符二年，黄巢起兵应王仙芝。四年，巢寇河南。汾屡战，斩其前锋诸将，贼遂败衄。五年，会元裕斩王仙芝於黄梅。巢方攻亳州，汾帅众直抵城下，贼遂引退。会尚让帅仙芝馀众归巢，号冲天大将军，引兵南寇福建。汾剿追之，巢又自岭南趋襄阳。汾出师间行巡荆门，会父刘巨容、曹全亦合军待焉，俱以兵伏林中，贼至伏发，大破其众，斩俘一十七万。巢与尚让收馀众渡江，转掠饶、信、池、宣、歙、杭等十五州。广明元年十一月，巢陷京师，车驾幸蜀。中和元年三月，汾转京城四面行营招讨使。巢遣其将尚让王播帅众五万寇凤翔，汾与都统郑畋、唐宏英等勒兵待之，大破其众於龙尾陂，斩首二万级，伏尸数百里。中和二年八月，汾转信州军押衙团练讨击使银青光禄大夫检校国子祭酒兼御史大夫上柱国尚书右仆射。时饶信经巢兵火馀，民不聊生。汾一意抚恤，亲加劳问，简徭役，宽赋税，民赖以全活者甚众。四年六月，巢围陈州。汾会李克用至，遂去趋汴。克用追及中牟，大破之，让率众降。汾与李师悦率尚让追剿馀众，至虎狼谷。巢甥林吉斩巢兄弟妻子首献以降，由是巢祸既灭。
    汾再战再克，十无一失。蒙诏镇守饶、信二州，连年不得回朝。汾遂寓居广信路弋阳县归仁乡四十六都新陂里。夙夕感激，视干戈则思斗，居村落则思耕。光启二年，佃得荒间山田一段，约计八百馀亩，名曰南山。坐落饶州路乐平县归桂、丰乐二乡，居崇山峻岭之间，人境寥绝。东至弋阳高界培分水为界，西至丰乐风门岭洪鹤山嘴为界。南至归桂乡东源坑合水为界，北至丰乐乡红鹤山盘岭分水为界。四至分明，源头坞尾，上{山罪}下坳，与外并无一毫之间。其田地成者少，荒者多。召人勤力其中，尽一夫可受。屡次召佃耕种，俱各辞以不能。
    汾起微陋，致身荣显，忝有九妻。曰郑氏，赠信国夫人。曰鲍氏，曰宋氏，曰王氏，曰马氏，亦赠夫人。曰张氏，曰郭氏，曰李氏，曰武氏，俱有淑行。生子十有四人，曰兴、曰升、曰从、曰明、曰宗、曰瑞、曰广、曰匡、曰胜、曰吞、曰英、曰宁、曰彬、曰平。此岂非荷祖德哉！又且连年奉诏征讨，百战百克，未能一归故土。於祖宗之德，并无寸报，久违春秋二祭。文德元年，汾谨将前山田地施舍，创立禅寺一所，名曰南山寺。召到属郡鄱阳北隅妙果寺禅僧至明、至公等五人，入寺住持。勤於开耕，守奉祖宗春秋二祭，及礼三宝慈尊，兼得利生益死。
    景福元年，佛殿、观音堂、坐禅亭并东西廊房俱克完焉。已经奏达，朝廷念汾忠孝，诏曰：“汾战阵能勇，思祖能敬，其山寺税粮，俱沐优免。”故寺曰南山七诏寺，庵曰大赦庵。二年，汾又进（疑）南节度使银青光禄大夫检校尚书右散骑常侍右千牛卫上将军兼御史大夫上柱国右仆射。汾念累荷朝廷诏赦，蒙恩不浅。於是将本身居官政事缘由，施山创寺事实，录作二本。一以垂之家谱，以儆后人，勿坠吾志；一以给付僧人，收管山田。凡诸僧人在寺住持，务要各守本分，不许贪花好酒，妄将田地移丘换段，及盗卖等情。其山已有四大界至，诸人不许侵占；第僧众务要常守清净，奉礼三宝。其常用食物，铜铁器皿，俱各完全，不可遗漏。如有此等僧众，即便赔还。所建三宝殿、观音堂、坐禅亭及东西廊房，四时俱检看，漏烂即行修礼，不可怠慢。亦且吾家子弟，不许常行到寺，需索酒食。遇春秋二祭，止许二三人到寺，拜谒祖先即返，不许动骚常住。自兹之后。僧众不从吾言者，即便斥退。吾之后人不从吾言者，定准不孝论。故书是说，以为砧基之本云。
    ☆杜殷
    殷，大中时乡贡进士，官同官令。
    ○花严寺杜顺和尚行记
    释垂范忍辱为戒，空寂为体。求而非真，智而可识。不远不疏，志之奚有。了了雪山，我佛当其谕道；白马，金字阐於巨唐。粤以有京兆人者，尧之苗裔，生雩国南门外村里。簪组继迭，（阙二字）饬躬馨香内外，逮三千馀祀。俄扇雩西方之盛，降兹吾师。师始龆龀，（阙一字）迈人表。未登十岁，缓集同年，生陟一基，而以敷足嶷然。旋吐大乘之法，（阙三字）瞻善男子善女人，无间大小，奔而趋而虔心谛听。一演而伸众阗阗而（阙一字）舞之忘亲爱而自耸。复次立机运巧，指事成绩，洞然些有祥瑞连萦龙（阙二字）力其异不一，实可繁词。弱冠，师之兄有军旅之患欲赴，跪而启父兮母兮，厥而赓去，允斯所命。被甲铠汪汪，执戈慷慨，逼至鱼丽，胜而多捷。卓尔哉出群，隐而靡究，慈惠沾濡一帅之卒。渠百结，师补缀焉。渠有咎酷笞刑，师受笞焉。负薪爨火，汲水燃之，渠盥濯，师之躬焉。渠役烽火游外，师之当焉。昔魏禅师师主也，异日倍吾之日。临流未济杖之功，登岭有去虎之妙哉。员来妇人，有一子求之（阙一字）斜睐掷於急流中而复见。乃是宿根深债。历县侧，因睹畋猎，化（阙一字）公（阙一字）龙盛与屠沽豪士交会，因励承励而息心归依。师之门人动意寻五台灵境，欲觉疑菩萨给五铢道粮，乃失师事。今有秦人王元顺，承家穆穆，文武润身。在世有济拔之惠，效主怀岁寒之心。殷，师之裔孙也。已履儒迹，心达彼岸，每耽儒典之暇，剧趣真心。师之圣，实非翰墨之所能饬。
    ☆陈宽
    宽，大中时官阳翟令。
    ○颍亭记
    颍水滨有地，可以览山川之秀者九，山祠在焉。西北（缺）馀予升之，见颍水直北，劈地而来。砉如隙光，端如匣剑，视若中面，使人毛磔。又见太室与大隗等列，领群峰而来，屹不得进，蹭蹬却倚三十六峤，若立指焉。而近北左手，烟□草树，浓淡覆露，各尽其态。平视之令人意远，超超然若万里之鹤也。予曰：“可树亭哉！”遂召匠氏，授以程度。匠氏曰：“诺。”退而有言曰：“假吾令不德，主未闻惠，人未蒙仁，止其几而遽以庥览为怀乎？”予闻之甚羞，而以为不闻也。夫阳翟自颍阳达许昌，皆汉郡颍川属，是乃吾土也。予不肖，假长於此，虽获戾於人而不避者，吾将识其来乎。及成，会邑中彦髦以落之。中宴，客有举爵而称曰：“吾斯山河之秀，可与岘首争，请名之颖亭。”遂名之。若使解携手，值良辰，嘉宾二三，ゾ酒缓进，既揖既抗，对之益酣。因书石以介其壁，俾览者惩之，当敏树政，无敏树亭，以钓匠氏之意也。
    ☆李群玉
    群玉，字文山，沣州人，以裴休荐徵拜校书郎。
    ○进诗表
    草泽臣群玉言：臣宗绪凋沦，邱山贱品，幽沉江湖，分托渔樵。伏遇皇帝陛下运属升平，率土欢泰。沐雨露谊育之化，在薰风长养之间。愿同率舞之诚，远逐越裳之贡。顷以鼓腹勋华之代，怡情林阜之隈。涵咏皇风，殆忘仕进。以至年逾不惑，疴恙暴侵。但虑寒饥江湖之滨，与枯鱼涸蚌为伍。瞑目黄壤，虚谢文明。是以徒步负琴，远至辇下。谨捧所业歌行、古体、今体七言今体五言四通等合三百首，谨诣光顺门昧死上进。伏以卿云在天，草木五色。广野之气，烛为祥烟。熙熙含生，尽跻寿域。向日亭午，物无斜阴。而方今风后提衡，庶尹咸。言语侍从之列，皆严徐班马之伦。凡在墨客诗人，歌咏声名文物不暇。何议讽刺，兴於笔端。臣所贡前件歌诗，以居住沅、湘，宗师屈、宋，枫江兰浦，荡思摇情。芜之馀，过於乔野。天津不到，徒窥星汉之高；沧海攸归，岂阻潢污之陋。然则爨桐不爆，俄成曲突之烟；埋剑无光，永作幽泉之铁。巴濮下调，尘触天聪。蝼蚁之微，伏待刑戮。谨拜表陈献以闻，无任焚灼陨越屏营之至。臣群玉诚惶诚恐顿首死罪！谨言。
    ●卷七百九十四
    ☆孙樵（一）
    樵，字可之，韩昌黎门人，大中中进士。
    ○大明宫赋
    孙樵齿贡士名，旅见大明宫前庭，仰贻俯骇，阴意灵怪。暮归魂动，中宵而梦，梦彼大明宫，神前有云。且曰：“太宗皇帝缭瀛启居，廓穹起庐，圜然而划，隆然而赫。孰窬孰隙，永求帝宅。帝诏吾司其宫，与日月终。翼圣护艰，十有六君。荡妖斩氛，孰知吾勤？吾当庐陵锡武，庙┙撤主，吾则协二毗辅，左右提护。义甲愤徒，起帝仆周，吾则械二黠雏，俾即其诛。胡犭制饱盾，踣肌骨。惊血溅阙，仰吠白日。二圣各辙，大麓北挈，吾则激髯孽悖节，俾济逆杀翼。两杰愤烈，俾即灭。蓟枭妖狂，突集五堂。纵啄怒吞，大驾惊奔，吾则励阴刀翦其翼，俾不得逃明殛。三革蚀黑，孰匪吾力？吾见若正声在悬，诤舌在轩，辍︻延谏，刳襟沃善，赏必正名。怒必正刑，当狱撤腥，当稼吞螟，吾则入渎革浊，入囿肉角，旬泽暮溥，斗谷视土。吾见若奸声在堂，谀舌在旁，窒聪怫讽，正斥邪宠，嘉赏失节，怒罚失杀，夺农而徭，厚征而雕，吾则反耀而彗，反泽而，荡坤而拆，裂乾而石。然吾留帝宫中二百年，昔亦日月，今亦日月。往孰为设，今孰为缺。籍民其雕，有野而蒿。籍甲其虚，有垒而墟。西垣何缩，匹马不牧。北垣何蹙，孤垒城粒。”言未及阕，樵迎斩其舌。且曰：“余闻宰获其哲，得是赫烈。老魅迹结，尔曾何伐？宰获其慝，得是昏蚀。魅怪横惑，尔曾何力？今者日白风清，忠简盈庭。阖南俟霈，阖北俟霁。矧帝城阗阗，何赖穷边。帑廪加封，何赖疲农。禁甲饱狞，尚何用天下兵。神曾何知，孰愧往时？”神不能对，退而笑曰：“孙樵谁欺乎？欺古乎？欺今乎？”吁！
    ○露台遗基赋（并序）
    武皇郊天明年，作望仙台於城之南。农事方殷，而兴土工，且有糜於县官也。樵东过骊山，得露台遗基，遂作赋以讽之。
    骊横秦原，东走盘连。其土如积，其高逾尺。隐於修冈，屹若环堂。徘徊山下，问於牧者。对曰：“惟其汉文为天下君，守以恭默，民无怨慝。天下大同，帝驾而东。经营相视，兹山之址。乃因其崇，以兴土功。兹台之基，轸於帝思。既命其吏，校之经费，乃下诏曰：‘朕以凉德，君於万国。唯日兢兢，如蹈春冰。高祖惠宗，肇启我邦墉。作此宫室，庶几无逸。逮夫朕躬，孰敢加隆。矧糜府财，以经此台。周为灵台，成乎子来。文王以升，以考休徵。此台以平，周德惟馨。章华虽高，楚民亦劳。灵王宣骄，诸侯不朝。民既携贰，王遂以死。岂朕不惩，斯役实兴。鸠材集工，以害三农。斯岂文王灵台之不日哉？’宣诏有司，亟令罢之。此遗基之所以存者乎？”卒歌而去之。且曰：“彼通天兮，鞅埃之巍巍。此灵台兮，蔽秋草之离离。已而已而，世无比兮，吾孰知其是非。”
    ○出蜀赋
    辛酉之直年兮，引败军而言旋。济潼梓之重江，出大剑之复关。骇天险之重阻兮，峙连冈而外坤。谲石诡崖，汨汨其城，属兮屹纡。郁于云昏，嵌岩岩而查牙兮，上攒罗布而戛天。中呀拆以隙斜兮，途诘屈而隘穿。以去以来奔蹄疾足兮，鼠出入乎穴间。蹇余马之不息，届峡山之逼侧。划崇峦而急来，水涵空而混碧。途迫高而缘深，不尺直而又曲。跬危步之促促，栗若跣而蹈棘。朝天双峙以亏蔽，中惨栗而阴翳。倏下驰而上回，若出地而天开。龙堂呀呀而上启，怪若虎踞而欲噬。泉沸而中冽，灵蟠蟀乎像设。眄山川而怀古，得筹笔於途说。指前峰之孤秀，传卧龙之馀烈。尝杖师而北去，抗霸国而此决。曾及疆之不辟，徒赍志而灰灭。越百牢而南指，憩石门之委邃。六阴崖而户开，屹巍巍以皑皑。外攒怪石之参差兮，势で截而山排，状若郁云之始腾，又似乎潮波之却颓。中{穴叫}[
MDF]以{穴孝}豁，敞党朗而洞达。摧岩泉之氵营々，锵环佩於闺闼。蹑危石而後通，忽泱漭而无穷。包溪怀壑而为深兮，缭峦冈而四崇。萝薜幂历於岩穴兮，云木森其青葱。郁桂椒与木兰兮，芬淑郁而骇风。不可以久留兮，车轧轧而又东。陟鸡贵之险墟，下七折之峻阪。褒斜纡其隘束兮，左穷溪兮右重。绵飞栈而属危梁兮，续畏途而呀断。下临千仞之惊流兮，波Е洞而雷。当元冬之隆烈，触密□之飞喷。舞回飙而扬九垠，天地纷其漫漫。路萦积以迷没，马萧萧而不进。心悸悸而程不敢逸兮，徒忄栗而兴叹。出大散之奥区，若脱足於囚拘。涉渭之，历岐雍之通途。田原郁以澶漫兮，弥千里而为都。背槐里而趋咸阳兮，索嬴刘之旧墟。承明冀阙缅以夷漫兮，得隐嶙之颓隅。独五陵之尚完，兀高平而草芜。抵长都之岌岌，排阊阖而西入。何天衢之广辟，仰白日之赫赫。彀弱弓而满铅镞兮，即泽宫而睨的。
    夫何疏贡之缺条兮，忽有司之吾斥。曾不得而上达兮，居悒悒而不适。阙庭蔼其多士兮，皆云亟夫贤索。不自分其能否兮，瞰朱门之投迹。蔑一人之我先，若捧水而投石。念初心之来斯，岂穷愁而徒疑。忽徊徊以惶惶，蹇东西而独悲。因默默以心计兮，思展转而自非。胡不知进之与道谋兮，徒盛气而愤时。不知求已以为虑兮，而患人之不知。九衢广其茫茫兮，混埃而红飞。漂世波而上下兮，旁穷走而相追，不亦劳乎？於是谢唯唯之面朋，而焚逐逐之躁机。馁不饱谋冻不燠谋兮，环亩墙而阖扉。邀仁义与之为友乎，追五经而为师。徜徉文章之林圃兮，与百氏而驱驰。不谷吾不耻谷亦吾不辞。彼主张为公者，岂终吾遗哉。
    ○迎春奏
    黑帝历穷，帝命青帝嗣其公。皇帝备牲牢鼓钟，迎飨于郊东。贱臣樵，寓疏太常上奏曰：天有四时，陛下实行之，是天乘陛下政令明昏而为燠寒也。青帝何功，而飨乎宽空？春之日，陛下廪以时出，帛以时恤，则蘖芽弩拔，勾萌毕达矣。夏之日，陛下农事无所夺，山麓无所伐，则草木壮茁，国无夭札矣。秋之日，陛下狱无曲决，畋无围杀，则霜露不失节，万物固结矣。冬之日，陛下地气不掘泄，室屋不彻发，则丰隆不敢击越，百蛰塞穴矣。圣人之时，日南无骄阳，启蛰无繁霜，斗北无伏阴，火西无滞霖。淫昏之世，反膏而波，反冰而花，雹伤螟啮，旱赤雨血。是陛下政令出乎修明，则寒暑运行。政令出乎淫昏，则灾祥屡臻。其可忽乎？臣又闻陛下与人为春，得革惨作和，起生华，喜满其家，沃穆欢咳，如暖景时开，树色烟光，觉葱龙芳苍。陛下与人为秋，得愁刮人魄，风日冷白，栗栗萧索，觉庭槐枯落。陛下与人为夏，得变成襦，嘘烬作炉，驹驱辙结，杂还噎楔，门如三伏热。陛下与人为冬，得举眦不见日，冻薄人骨，间间戚戚，灯青火白，无蹄辙迹。顾陛下左右皆春，天下病悴者众也。陛下肘腋皆热，中国病冻者众也。岂陛下用心有颇焉，陛下苟能平其心，虽泽不周，惠不均，天下无恨言。不然，天将视陛下心而燠寒也。
    ○复佛寺奏
    贱臣樵上言，臣以为残蠹於民者，群髡最大。且十口之家，男力而耕，女力而织，虽乘乐岁，其衣食仅自给也，栋宇仅自完也。若群髡者，所饱必稻梁，所衣必锦。居则邃宇，出则肥马。是则中户不十，不足以活一髡。武皇帝元年，籍天下群髡者凡十七万，夫以十家给一髡，是编户一百七十万困於群髡矣。武皇帝一旦发天下群髡，悉归平民，是时一百七十万家之心，咸知生地。陛下自即位以来，诏营废寺，以复群髡。自元年正月，洎今年五月，斤斧之声，不绝天下，而工未以讫闻。陛下即复之不休，臣恐数年之间，天下十七万髡如故矣。臣以为武皇帝即不能除群髡，陛下尚宜勉思而去之，以苏疲氓，况将兴於已废乎？请以开元之事言之。开元之间，大驾还自东封，从以千官之众，六军之事。三日留於陈留，民犹有馀力。今陛下即能东封，道次给一食，则民力殚矣。何开元之民力有馀，而陛下之民力不足耶？开元之间，率户出兵籍而为伍，春夏纵之家以力耕稼，秋冬聚之将以戒武事。如此则兵未始废於农，农未尝夺於兵，故开元之民力有馀也。今天下常兵不下百万，皆衣食於平民。岁度其费，率中户五仅能活一兵。如此则编户不五百万，不足以给之，故陛下之民力不足也。今陛下以力不足之民，而欲重困於群髡，将何以踵开元太平事耶？贞观以还，开元户口最为殷繁，不能逾九百万。即今有问於户部，其能如开元乎？借如陛下以五百万给天下之兵，今又欲以一百七十万给於群髡，是六百七十万无羡赋矣。即今户口不下於开元，其馀止二百万，而国家万故，毕出其间。陛下孰与其足也，则是盐铁不可除，而榷加算矣。天下之民，得不重困乎？日者陛下尝欲营国东门，谏议大夫入争於前。一言未及终，陛下非徒辍其工，而又赐帛以优之。今所复寺宇，岂特国门之急乎？丛徒啸工，岂特国民之役乎？宁谏议大夫不以言，而陛下不以听耶？陛下即不能复废之，臣愿陛下已复之髡，止而勿复加。已营之寺，止而勿复修。庶几天下之民尚可活也。今天下最不可去者兵也，臣尚为陛下日夜思去兵之术，究开元太平事，冀异日为陛下言之，况去无用之髡耶？臣樵昧死以言。
    ○与李谏议行方书
    樵尝为《日蚀书》，以为国家设谏官，期换君心之非，不以一弗其言，而怠於谏，即继以死，非其职耶。执事居其官，亦尝有意於此乎？开元之间，岂特谏官而後言耶，苟立天子廷者，皆得开口奋舌，争於上前。故自贞观以还，开元之政，最为修明。及林甫舞智以固权，张诈以聋上。於是束群僚之口，缚谏官之舌，且以法中敢言者。由是林甫之恶，炽而勿复闻。禄山之逆，秘而勿复知。天宝之政，由此而荒矣。今者下无林甫遏谏之权，上有开元虚己之劳。如此则叙立朝廷者，皆得道上是非，不顾时忌。矧执事官曰谏议哉！执事卒不能言，避其官而逃其禄可也。他官秩优而位崇者岂少耶？今年三月，上尝欲营治国门，执事尚谏罢之。今诏营废寺以复群髡，三年之间，斧斤之声不绝。度其经费，岂特国门之广乎？稽其所务，岂特国门之急乎？何执事在国门则知谏，在复废寺则缄默，勇其细而怯其大，岂谏议大夫职耶？樵以为大蠹生民者不过群髡，武皇帝发愤除之，冀活疲。今天下之民，喘未及息，国家复欲兴既除之髡，以重困之，将何以致民之蕃富乎？樵不知时态，窃所愤勇，故作奏书一通，以明群髡大蠹之由。生民重困之源，无路上闻，辄以寓献执事。倘以樵书不为狂，试入为上言其略。
    ○与高锡望书
    文章如面，史才最难。到司马子长之地，千载独闻得扬子云。唐朝以文索士，二百年间，作者数十辈，独高韩吏部。吏部修顺宗实录，尚不能当孟坚，其能与子长、子云相上下乎？足下乃小史，尚宜世嗣史法，矧足下才力雄独，意语横阔。尝序义复冈及乐武事，其说要害，在樵宜一二百言者，足下能数十字辄尽情状。及意穷事际，反若有千百言在笔下。足下齿发未及壮，其所得如此，则不知子长、子云当足下年齿时，文章果何如也。然足下所传史法，与樵所闻者异耶。古史有直事俚言者，有文饰者，乃特纪前人一时语，以为实录，非谓俚言奇健，能为史笔精魄。故其立言序事，及出没得失，皆字字典要，何尝以俚言汨其间哉！今世俚言文章，谓得史法，因牵韩吏部曰，如此如此。樵不知韩吏部以此欺後学耶，韩吏部亦未知史法耶？又史家纪职官、山川、地理、礼乐、衣服，亦宜直书一时制度，使後人知某时如此，某时如彼，不当以秃屑浅俗，别取前代名品，以就简绝。又史家条序人物，宜存警训，不当徒以官大宠浓，讲文张字。故大恶大善，虽贱必纪，尸位浪职，虽贵必黜。至如司马迁序周缪，班孟坚传蔡义，尚可用耶。为史官者，明不顾刑辟，幽不愧神怪，若梗避於其间，其书可烧也。古者国君不得视史，今朝廷以宰相监修，大丈夫当一时宠遇，皆欲齐政房杜，跻俗太平，孰能受恶於不隐乎？古者七十子不与笔削，今朝廷以史馆丛文士，儒家擅一时胸臆，皆欲各任憎爱，手出白黑，孰能专门立言乎？樵未知唐史诚何如也，樵虽承史法於师，又尝熟司马迁、扬子云书，然才韵枯梗，文过乎质。尝序庐江何易于，首末千言。贵文则丧质，近质则太秃，刮垢磨痕，卒不能到史。独谓足下才力天出，最与史近，故以樵所受於师者致足下。
    ○寓汴观察判官书
    大梁居东诸侯，兵最为雄。军候乘权肆豪，奴视州县官。州县官即栗缩自下，美言立闻观察使，往往得上下考，即欲认官为治，必为军候所倾折。大者至夺观察使，小者至为军人所系辱。州县官格手失职，不敢与抗。由是军候得侵绳平民，鞠讯受辞，往往狱至数百，不以时省。以故平民益畏军候，至不知有观察使。矧州县官耶，国家设州县官以治平，岂以属之军乎？今京兆二十四县，半为东西军所夺。然亦不过籍占编氓，翼蔽垦田。其辞狱曲直，尚归京兆。今汴军所侵州县者，反愈东西军。士大夫丛居，未尝不病东西军侵州县事。及自提兵符，则不知有以规画之。矧天子之贵耶，执事三从事卢公。其所以佐卢公，使炳炳不磨於世者，襄阳南渡之民，皆能道之。今居汴有日，而曾无所闻。岂屑屑未暇耶？执事宜亟以前之所陈，辨之卢公，稍稍夺左右军候权，且使系狱者不得治于军门。凡当隶州县者，悉索归之。使军自军，州县自州县，无相夺也。今执事官曰判官，察州县事，正执事职，幸无忽。
    ○与贾希逸书
    主数足下：曩者樵耳足下声，愤足下售於时何晚。及目足下《五通》五十篇，则足下困於上亦宜矣。物之精华，天地所秘惜，故蒙金以沙，锢玉以璞。珊瑚之丛，必藏重溟，夜光之珠，必颔骊龙。抉而不知己，积而不知止。不穷则祸，天地仇也。文章亦然，所取者廉，其得必多。所取者深，其身必穷。六经作，孔子削迹不粒矣。孟子述，子思坎轲齐鲁矣。马迁以史记祸，班固以西汉祸。扬雄以《法言》《太元》穷，元结以《浯溪碣》穷，陈拾遗以《感遇》穷，王勃以《宣尼庙碑》穷，玉川子以《月蚀诗》穷。杜甫、李白、王江宁，皆相望於穷者也。天地其无意乎？今足下立言必奇，摭意必深，抉精剔华，期到圣人。以此贾於时，钓荣邀富，犹欲疾其驱而方其轮。若曰爵禄不动於心，穷达与时上下，成一家书，自期不朽，则非樵之所敢知也。呜呼！孤进患心不苦，及其苦，知者何人！古人抱玉而泣，樵捧足下文，能不濡睫？惧足下自得也浅，且疑其道不固。因归《五通》，不得无言。
    ○与王霖秀才书
    太原君足下：《雷赋》逾六千言，推之大易，参之元象，其旨甚微，其辞甚奇。如观骇涛于重溟，徒知褫魄眙目，莫得畔岸，诚谓足下怪於文。方举降旗，将大夸朋从间，且疑子云复生。无何，足下继以《翼旨》及《杂题》十七篇，则与《雷赋》相阔数百里。足下未到其壶，则非樵所敢与知，既入其域，设不如意，亦宜上下铢两，不当如此悬隔。不知足下以此见尝耶，抑以背时戾众，且欲粕啜ㄤ，以苟其合耶？何自待则浅，而徇人反深。鸾凤之音必倾听，雷霆之声必骇心。龙章虎皮，是何等物，日月五星，是何等象，储思必深，ゼ词必高。道人之所不道，到人之所不到，趋怪走奇，中病归正。以之明道，则显而微；以之扬名，则久而传。前辈作者正如是，譬玉川子《月蚀诗》、杨司城《华山赋》、韩吏部《进学解》、冯常侍《清河壁记》，莫不拔地倚天，句句欲活。读之如赤手捕长蛇，不施控骑生马，急不得暇，莫可捉搦。又似远人入太兴城，茫然自失。讵比十家县，足未及东郭，目已极西郭耶？樵尝得为文真诀於来无择，来无择得之於皇甫持正，皇甫持正得之於韩吏部退之。然樵未始与人言及文章，且惧得罪於时。今足下有意於此，而自疑尚多，其可无言乎？樵再拜。
    ○与友人论文书
    尝与足下评古今文章，似好恶不相阔者。然不有所竟，顾樵何所得哉！古今所谓文者，辞必高然後为奇，意必深然後为工，焕然如日月之经天也，炳然如虎豹之异犬羊也。是故以之明道，则显而微，以之扬名，则久而传。今天下以文进取者，岁丛试於有司，不下八百辈。人人矜执，自大所得，故其习於易者，则斥艰涩之辞。攻於难者，则鄙平淡之言。至有破句读以为工，摘俚句以为奇。秦汉已降，古人所称工而奇者，莫如扬、马。然吾观其书，乃与今之作者异耳。岂二子所工，不及今之人乎？此樵所以惑也。当元和、长庆之间，达官以文驰名者，接武於朝，皆开设户牖，主张後进，以磨定文章。故天下之文，薰然归正。洎李御史甘以乐进，後士飘然南迁。由是达官皆阖关舌，不敢上下後进。宜其为文者得以盛任其意，无所取质，此诚可悲也。足下才力雄健，意语铿耀。至於发论，尚往往为时俗所拘，岂所谓以黄金注者昏邪？顾顽朴无所知晓。然尝得为文之道于来公无择，来公无择得之皇甫公持正，皇甫持正得之韩先生退之。其於闻者，如前所述，岂樵所能臆说乎？
    ○自序
    樵家本关东，代袭簪缨。藏书五千卷，常以探讨。幼而工文，得之真诀。提笔入贡士列，于时以文学见称。大中九年，叨登上第。从军国，忝历华资，久居兰省。广明元年，狂寇犯阙，驾避岐陇，诏赴行在，迁职方郎中。朝廷以省方蜀国，文物攸兴，品藻朝伦，旌其才行。诏曰：“行在三绝，右散骑常侍李潼有曾闵之行，职方郎中孙樵有扬、马之文，前进士司空图有巢由之风，可载青史，以彰有唐中兴之盛。”樵遂检所著文及碑碣书檄、传记铭志得二百馀篇，丛其可观者三十五篇，编成十卷，藏诸箧笥，以贻子孙，是岁中和四年也。朝散大夫尚书职方郎中上柱国赐绯鱼袋孙樵。
    ○序西南夷
    道齐之东偏，泛钜海，不知其几千里。其岛夷之大者曰新罗。由蜀而南，逾昆明，涉不毛，驰七八千里，其群蛮之雄者曰南诏。是皆鸟兽之民，舌言语难辨，皮服犷悍难化。其素风也，唐宅有天下，二国之民，率以儒教为先，彬彬然与诸夏肖矣。其新罗大姓，至有观艺上国，科举射策，与国子偕鸣者。载籍之传，蔑然前闻。夫其生穷海之中，托瘴野之外，徒知便弓马校战猎而已，乌识所谓文儒者哉！今抉兽心而知礼节，褫左衽而同衣服，非皇风远洽耶？尝闻化之所被，虽划木顽石，飞走异汇，咸知怀德，于是乎有殊能诡形之效祉者。二国之为其瑞，与夫瑞之出不孤，将必有类者，则度索之隅，不怀之伦，其向风仰流，归吾化哉！世之言唐瑞者，徒曰肉角格，六穗稼，天酒泫庭，苑巢神禽。樵则曰二国文学也。
    ○序陈生举进士
    夫物不得以时而发，其发必炽。风行溪谷，习习，即不得遂作，必飘忽源泉。混混然堤防陂畜，波抉壅缺，亦不可遏。其於人也亦然。颍川陈君，学积乎勤，艺高乎专，丧家途歉，志用不通，郁然而居者有年矣。累为连帅宾礼，贡之天子，赍咨喑呜，辄以穷尽，今年稍始克偕计吏，黾勉上道。久情湮郁，一旦决发，若风波之得宣泄，吁可当耶！名光耀乎天庭，声飞驰乎海浦，其在此行矣。然君子学道以循禄，端已以售道，不肯枉尺以蕲寻直，况突梯滑稽以苟得与？君其勉之。樵弱弓蓬矢，难以妄彀，徒善君之引满强劲，指期命中。於行，不能无述。
    ○兴元新路记
    入扶风东皋门，十举步，折而南，平行二十里，下念济坂，下折而西，十里渡渭，又十里至。多美田，不为中贵人所并，则籍东西军，居民百一系县。自南平行二十五里，至临溪驿。驿抱谷口，夹道居民皆籍东西军。出临溪驿百步，南登黄蜂岭。平行不能百步，又登氵集々岭，盘折而上，甚峻。而下氵集々岭，岭稍平。二岭之间，凡行十里，自临溪有支路，直绝涧，并山复绝涧，蛇行碛上十里，合於大路。下黄蜂岭，复有支路并涧，出氵集々岭下，行乱石中五六里，与涧西支路合。由大路十里，桥无定河。河东南来，触西山下隳，号怒北去。河中多白石，磊磊如斛。又十里至松岭驿，逆旅三户，马始食茅。自松岭平行又三里，逾二桥，登八里阪，甚峻。下阪行十里，平如九衢。又高低行五里，至连□驿。自连□驿西平行二十里，上五里岭，路极盘折。凡行六七里，及岭上，泥深灭踝，路旁树往往如挂尘缨，[
YXF]々而长，从风纷然。讯於薪者，曰：“此泥榆也。”岂此岭常泥，而树有此名乎？凡泥行十里，稍稍下去，又平行十里，则山谷四拓，原隰平旷，水浅草细。可耕稼，有居民，似樊川间景气。又五里，至平川驿。自平川西并涧高下行十里，复度岭。上下岭凡五里复平，不能一里，复高低有阁路。行七八里，扼路为关，北为临洮，关为河池。自黄蜂岭洎河池关，中间百馀里，皆故汾阳王私田，尝用息马，多至万蹄，今为飞龙租入地耳。入关行十里，皆阁路并涧，阁绝有大桥，蜿蜿如虹。绝涧西南去，桥尽路如九衢，夹道植树，步步一株。凡行六七里，至白云驿。自白云驿西并涧皆阁道。行十里，岩上有石刻，横为一行，曰“郑淮造”，凡三字，不知何等人也。又一十三里，至芝田驿，皆阁道，卒高下多碎石。自芝田至仙岑，虽阁路皆平行，往往涧旁谷中有桑柘，民多丛居，鸡犬相闻。水益清，山益奇，气候甚和。自仙岑南行十三里，路左有崖，壁然而高。出其下，殷其有声，如风怒薄冰，里人谓之“鸣崖”，岂石常鸣耶，抑俟人而鸣耶？又行十五里，至二十四孔阁。阁上岩甚奇，有石刻。其刻云：“褒中兴阁主簿王禺汉中郡道阁县椽马甫、汉中郡北部都邮回通都匠中郎将王胡典知二县匠卫绩教蒲池石佐张梓等百二十人匠张羌教褒中石佐泉疆等百四十人阁道教习常民学川石等三人。”凡七十字，其侧则曰“太康元年正月二十九日。”按其刻，乃晋武平吴时，盖晋由此路耳。又行十五里，至青松驿。自仙岑而南，路旁人烟相望，涧旁地益平旷，往往垦田至一二百亩，桑柘愈多。至青松，即平田五六百亩。谷中号为夷地，居民尢多。自青松西行一二里，夹路多松竹。稍稍深入，不复有平田。行五六里，上小雪岭，极峻折。岭东多泥，土疏而黑。岭西尢峻，十里百折。上下岭凡十八里，四望多丛竹。又高低行十里，至山辉驿。居民甚少，行旅无庇。自山辉西高低行二十里，上长松岭，极峻。羊肠而上，十里及岭上。复羊肠而下，十五里及岭下。又高下行十里，至回雪驿。自回雪驿南行三里，上平乐坂，极峻。盘折上下，凡十五里，至福溪。又高下行十里，至黄崖。崖南极峻折。上下黄崖六七里，至盘云驿。西行，复并涧行二十里，即背绝小岭，上下凡五六里稍平。又行十里，至双溪驿。自双溪南平行四里，至天苞岭。羊肠而上，凡十五里，极峻折，往往阁路。至岭上，南望兴元，烟霭中也。下岭尢峻绝。凡三十里，至文川驿。自文川南行三十五里，至灵泉驿。自灵泉平行十五里，至长柳店，夹道居民。又行十五里，至兴元西。平行三十里，至褒城县，与斜谷旧路合矣。孙樵曰：古人尚谋新，仍曰何必改作。利不十，法不变，岂谋新亦未易耶？荥阳公为汉中，以褒斜旧路修阻，上疏开文川道以易之。观其上劳及将，下劳及卒，其勤至矣。其始立心，诚无异於古人，将济民於艰难也。然朝廷有窃窃之议，道路有唧唧之叹，岂荥阳公始望耶？况谋肇乎贾昭，事倡乎李俅，役卒督工者，不增品秩於天子，则加班列于荥阳公。荥阳公无毫利以自与，而怨咎独归，岂古所谓为民上者难耶？
    ○梓潼移江记
    涪缭於妻阝，迫城如蟠。淫潦涨秋，狂澜陆高，突堤啮涯，包城荡墟，岁杀州民，以为官忧。荥阳公始至，则思所以洗民患。颇闻前观察使欲凿江东Й地，别为新江，使东北注流五里，复汇而东，即堤墟旧江，使水道与地相远，以薄江怒。遂命武吏发卒三千，迹其前谋。役兴三月，功不可就。有谒於荥阳公曰：“公开新江，将扶民忧。然江势不可决，讹言不可绝。公将何以终之？”荥阳公曰：“吾欲厚其直以劝其卒，可乎？”对曰：“饥卒赖厚直，民惜其田以觊得，不可。”荥阳公曰，吾欲戮其将以动其卒，可乎，对曰，代之将者，必苦吾卒，卒苦叛，不可，荥阳公曰：“奈何？”对曰：“夫民可与乐终，难与图始。故自兴役以来，彼其民曰：‘夏王鞭促万灵，以导百川。今果能改夏王迹耶？非徒无功，抑有後灾。’群疑牵绵，民心荡摇。前时观察使欲凿新江，中辍议而罢，岂病此耶？公即能先堤民言，新江可度日而决也。”荥阳公曰“诺。”明日，荥阳公视政加猛，决狱加断。又明日，杖杀左右有所贰事，鞭官吏有所阻政者。遂下令曰：“开新江非我家事，将脱妻阝民於鱼腹耳。民敢横议者死。”民以荥阳公尝为京兆，既惮其猛，及是民心大栗，群舌如斩。未几而新江告成，荥阳公欢出临视，班赏罢卒。已而叹曰：“民言不堤，新江其不决耶！”新江长步一千五百，阔十分其长之二，深十分其阔之一。盘堤既隆，旧江遂墟，凡得男五百亩。其年七月，水果大至，虽逾防稽陆，不能病民，其绩宜何如哉！荥阳公既以上闻，有司劾其不先白，诏夺俸钱一月之半。樵尝为褒城驿记，恨所在长吏不肯出毫力以利民，及观荥阳公以开新江受谴，岂立事者亦未易耶？是岁开成五年也。
    ○龙多山记
    梓潼南鄙，越五百里，其中有山，崛起中天。即山之趾，得迳蜿蜒。举武三十，北出其巅。气象鲜妍，孕成阴烟。石，别为东岩。槎牙重复，争先角逐。若绝若裂，若缺若穴。突者虎怒，企者猿踞。横者木仆，挺者碑植。又有似乎飞檐连轩，栾栌交攒，欹撑兀柱，悬栋危础。殊状诡类，愕不得视。下有亩平，砥若户庭。摅乳侧脉，膏停泓石。俯对绝壑，杪临兰薄。仙台标异，丛石负起。屹与山别，猿乌迹绝。腹窦而空，路由其中。腭相望，攀缘下上。闯然而出，曜见白日。始时永嘉，飞真盖罗。元踪斯存，石刻传闻。丹成而仙，驾鹤腾天。一去辽廓，千载寂寞。澄泉传灵，别壑镜明。风间景清，寂寥无声。嘉木美竹，冈峦交植。风来怒黑，雷动崖谷。岩兽山禽，捷翔呀惊。晓吟暝啼，听之凄凄。回环下瞩，万类在目。因山带川，青萦碧联。莽苍际云，杳杳不分。月上於天，日薄於泉。魄朗轮昏，出入目前。其或宿雾朝云，糊空缚山。漠漠漫漫，莫知其端。阳曜始浴，彻天昏红。轮高而赤，洪流散射。浓透薄释，锦裂绮拆。千状万态，倏然收霁。樵起来而游，泊车而休。登降信宿，闻见习熟。始曰山乎，曾未始有得乎？无处夸世钓名者，污此岩扃乎？且欲闻于颍阳之徒乎？
    ○萧相国真赞
    咫尺天威，首出时杰。英眄横溢，神锋秀发。秋空健骨，霜夜皎月。剑淬愈利，玉烧不热。锦浦宸游，傅岩梦说。驭物惟诚，在公抗节。再安宗┙，荡扫氛孽。黄道回日，翠华归阙。秕糠魏丙，肩袂稷契。仰止丹青，永保徽烈。
    ○文贞公笏铭（并序）
    大中六年，诏出文贞公笏，归其孙丞相谟。孙樵请铭其笏曰：灵豸荐角，比干献骨。合以愤烈，在公为笏。怒虎可唾，笏不可挫。太华可裂，笏不可折。柱天不仄，指日不蚀。标仪条臆，起梗开直。噫！谏舌切切，上磨帝缺。不逆不怫，笏则公笏。紧拱在列，诤舌不发。胶荣顾饣束，下偷上愎。非公之节，孰为公笏。
    ○潼关甲铭
    潼户呀东，翼廉敞南，有元甲数十札焉，委於前楹。涩尘飘风，缀断革元刂。樵过而诮之。且曰：“此国之阃也。是小欲遏寇偷，大欲扼诸侯。今者关禁弛而不讥，守甲存而不完，将欲抑天下心而割天子忧哉？”关吏笑而进曰：“借如潼之甲可以烛日，潼之旗可以绛天，战な昼惊，警柝夜鸣，吾曹将摆坚荷锻投死地之不暇，又安得与客合而东，合而西哉？今上君临万国，号令所加，风清日明，理为大和。如此则关之禁何为而申严，关之甲何为而缮坚。元宗四十二年，关中之兵，其屯如云。孽胡西来，叱而辟之。守甲其不完耶？古之善守天下者，展礼以防之，阐乐以和之，明刑以齐之，修政以固之。则其守在四海之外，何以关为？而况完其甲乎？是天下愈安，而其禁愈弛，天下愈平，而其甲愈敝耳。”樵将去之，且铭其甲云：“潼关之甲完，吾孰与安？潼关之甲敝，吾孰与济？甲乎甲乎，理与尔谋，乱与尔谋，无俾工尔修。”
    ●卷七百九十五
    ☆孙樵（二）
    ○逐┲鬼文
    孙子病┲，其友踵门请曰：“始则栗缩撼怀，有若仆子於严冰者；终则愤胸烁肌，有若置子於烈炉者。子知动作皆鬼耶？余试为子逐之以文。”樵应之曰：“余病诚鬼也，然樵居平亦有不自了事者，抑有鬼乎？樵尝思委质以事君，则有若刳心而死者立於旁，曰‘当如此谏。’樵尝思不入於危难，则有若结缨而死者立於旁，曰‘当如此忠。’樵尝欲不固其穷，则有若拜拒馈粟者立於旁，曰‘当如此廉。’樵尝欲苟违其期，则有若拥梁汨死者立於旁，曰‘当如此信。’樵尝欲与人美言，则有若教予讦谈而鲠人耳者。樵尝欲与人市交，则有若教予违热而去势者。樵尝欲趋权豪以冀得，则有若牵予裾而踬予足者。樵尝欲忍汗赧以自媒，则有若缚予舌而胶予口者。予之不得专也如此，以故学勤而吾道愈穷，业修而知己日消。是残吾生於┲鬼也，子并为吾逐之。吾闻有陈万年者，射利乘机，迎颜作怡，愉愉便便，阿意奉欢。死而有灵，是为谄鬼。此鬼依人，使人蒙福。人见辄喜，摆去不得。复有公孙宏者，刻己沽名，饰情钓声，内苞祸心，外示舒宏。死而有知，是为矫鬼。此鬼凭人，使人有闻。上信於君，下喜於民。复有司马安者，攘义盗仁，缚舌交唇，柔声婉颜，狐媚当权。死而有知，是为巧鬼。此鬼依人，辞枯即荣，长剑华缨，高步天庭。复有和长舆者，钜万藏家，贯腐镪（一作仄）磨，鳞差螭缩，阵阵腥涩。死而有知，是为钱鬼。此鬼凭人，使人气豪意适，交欢贩禄，买曲成直。此四鬼者，苟与吾游，吾必快所求，是资吾生於他鬼也，子并为吾招之。”其友不对。退而歌曰：“穷吾知其所羞，达吾知其所求。此不当逐而彼不当游。君乎君乎，诚有激於中乎？”吁！
    ○寓居对
    长安寓居，阖户讽书。悴如冻灰，癯如槁柴。志枯气索，恍恍不乐。一旦，有曾识面者，排户入室，咤骇唧唧。且曰：“惫耶饿耶，何自残耶？”则对曰：“樵天付穷骨，宜安守拙。无何提笔，入贡士列。抉文倒魄，读书烂舌。十试泽宫，十黜有司。知已日懈，朋徒分离。矧远来关东，橐装销空。一入长安，十年屡穷。长日猛赤，饿肠火迫。满眼花黑，晡西方食。暮雪严冽，入夜断骨。穴衾败褐，到晓方活。古人取文，其责盖轻。一篇跳出，至死驰名。今人取文，章章贵奇。一句戾意，全卷鲜知。言念每岁，徂春背暑。洗剔精魂，澄拓襟虑。晓窗夜烛，上下雕斫。摭言必高，储思必深。字字磨校，以牢知音。况荣辱挠其外，得失戕其内。机阱在乎足，锋刃在乎背。吾非槛豕笼雏，其能穷而反谀乎？”客退。遂书几作歌曰：“肥於貌，孰与肥其道？求於人，孰与求其身？处乎出乎？孰为得而孰为失乎？”
    ○乞巧对
    孟秋暮天，当庭布筵。有瓜於盘，有果於盆。拜而言，若祈於神者。从而问之，对曰：“七夕祈巧祀也。若有求乎？”樵应之曰：“吾守吾拙，以全吾节。巧如可求，适为吾羞。彼巧在言，便便翻翻。出口簧然，媚於人间。革白成黑，蛊直残德。誉跖为圣，谮回为贼。离间君亲，渎乱家国。彼巧在文，摘奇搴新。辖字束句，稽程合度。磨韵调声，决浊流清。雕枝镂英，花斗窠明。至有破经碎史，稽古倒置。大类於俳，观者启齿。下ㄤ沈谢，上残骚雅。取媚於时，古风不归。彼巧在官，窃誉假善。舌钳口，媚灶赂权。忍耻受侮，愧畏如鼠。望尘扫门，指期九迁。君纳於违，赞唱菲菲。玩世偷安，败俗紊官。彼巧在工，狷诡不穷。唾古笑朴，雕锼错落。凭云亘天，霍延绵。穷侈殚丽，越礼逾制。绣文锦幅，云绡雾。若出鬼力，大蠹妇织。遂使俗尚浮华，名溺於奢。雕家磨国，未骋胸臆。蛊於化源，戕此民力。由此观之，巧何足云！吾宝吾拙，虽与事阔，优游经史，卧云啸月。九衢喧喧，夹路朱门，晓鼓一发，车驰马奔。予方高枕。偃然就寝。腹坦（一作摇）鼻息，梦到乡国。槐花扑庭，鸣蜩噪晴。怀轴囊刺，门门买声。予方屏居，咏歌吾庐。对松欹石，莫知其馀。上天付性，吾岂无命。何求於巧，以挠吾静。吾方欲上叫帝阍，以窒巧门，使天下人，各归其根。无虑无思，其乐怡怡。耕食织衣，如上古时。巧乎巧乎，将何所施为。”
    ○孙氏西斋录
    孙樵谓陆长源《唐春秋》乃编年杂录，因掇其体切峭独可以示惩劝者，掷其丛冗秃屑不足以警训者，自为十八通书，号《孙氏西斋录》，起高祖之初，洎武皇之终。首庙号以表元，首日月以表事。尚功力，正刑名，登崇善良，荡戮凶回。有所鲠避，则微文示讥。无所顾栗，则直书志慝。所谓高祖杀太子建成者何？黜功循爱，讥失教也。李立皇后武氏者何？忘谏赞慝，惩废命也。起王后已废之魂上配天皇者何？登嫌黜冢，不可谓顺，予惧後世疑於也。条天后擅政之年下系中宗者何？紫色闰位，不可谓正，予惧後世牵以称临也。崔察贼杀中书令裴炎者何？诡谀梯乱，肇杀机也。张守以安禄山叛者何？贷刑怫教，稔祸阶也。称天下杀者何？罪暴天下，示众与杀也。称天子杀者何？死非其罪，示众不与杀也。臣或不书卒者何？不以直终，去卒以示贬也。君或不书葬者何？不以正终，去葬以示讥也。惧怠去瑞，示戒志。尚德必书贱，尸位则黜贵。皆所以驱邪合正，俾汇大义。操实置例，以示惩劝。呜呼！宰相升沈人於数十年间，史官出没人於千百岁後，是史官与宰相分挈死生权也。为史官者，不能忠骨於枯坟，脔谄魄於下泉，磨毫黩札，丛阁饱帙，岂国家任史官意耶？樵既序其略，授其友高锡望传之矣。
    ○武皇遗剑录
    武皇帝得利剑於希夷之间，提携六年而四用之，宜其庶绩晖如哉。往者北戎猖狂，渝盟盗疆，大出虏门，戍卒屡奔。武皇赫然奋雷霆之威，驱貔武之师，靖胡尘於塞垣，复帝子於虏庭。非武皇一用其剑耶？贼镇阻兵，邀爵山东。劫众以济其奸，擘险以其诛。王师萃之，屡战无功。兵衄将稽，贼势益张。并丑乘之，遂萌枭心。乃劫吾兵，乃固吾城。反书既闻，卒愕京师。舆人谣曰：“上宜亟以节假之，且赦其辜，俾守北门，以伐虏谋。不然，并且东连潞兵，北合戎师，分卒以趋太行，卷甲以下河东，国家其能甘心於潞寇耶？”武皇曾不逗挠於其衷，亟发武符，按言诛之。羽檄朝驰，夕擒并顽。非武皇再用其剑耶，并部既平，潞守益坚。王师告劳，国用告虚，内外咨嗟，讹言沸腾，飞言上闻，上为不闻。诛潞之心益牢，责战之诏日严。卒能克大憝於山东，枭渠魁於国门。非武皇帝三用其剑乎？浮屠之流，其来绵绵。根盘蔓滋，日炽而昌。蛊於民心，蚕於民生。力屈财殚，民恬不知。武皇始议除之，女泣於闺，男号於途。廷臣辩之于朝，亵臣争之於旁。群疑胶牢，万口一辞。武皇曾不持疑，卒诏有司，驱群髡而发之，毁其居而田之。其徒既微，其教仅存。民瘼其瘳，国用其加。风雨以时，灾不生。非武皇四用其剑耶？今者嗣皇帝纂武皇之耿光，传武皇之遗剑，宜乎其锷不使其挫，宝其刃不使其泥。而又硎之以义，淬之以智，匣之以礼，苞之以仁，持之以信，与天下终始，天下幸甚。
    ○书何易于
    何易于尝为益昌令，县距刺史治所四十里，城嘉陵。江南刺史崔朴，尝乘春自上游多从宾客，歌酒泛舟东下，直出益昌旁。至则索民挽舟，易于即腰笏引舟上下。刺史惊问状，易于曰：“方春，百姓不耕即蚕，隙不可夺。易于为属令，当其无事，可以充役。”刺史与宾客跳出舟，偕骑还去。
    益昌民多即山树茶，利私自入。会盐铁官奏重榷管，诏下所在不得为百姓匿。易于视诏曰：“益昌不征茶，百姓尚不可活，矧厚其赋以毒民乎？”命吏划，吏争曰：“天子诏所在不得为百姓匿，今去，罪愈重，吏止死，明府公免窜海裔耶？”易于曰：“吾宁爱一身以毒一邑民乎？亦不使罪蔓尔曹。”即自纵火焚之。观察使闻其状，以易于挺身为民，卒不加劾。邑民死丧，子弱业破，不能具葬者，易于辄出俸钱，使吏为办。百姓入常赋，有垂白偻杖者，易于必召坐食，问政得失。庭有竞民，易于皆亲自与语，为指白枉直。罪小者劝，大者杖。悉立遣之，不以付吏。治益昌三年，狱无系民，民不知役。改绵州罗江令，其治视益昌。是时故相国裴公刺史绵州，独能嘉易于治。尝从观其政，导从不过三人。其全易于廉约如此。会昌五年，樵道出益昌，民有能言何易于治状者。且曰：“天子设上下考以勉吏，而易于考止中上。何哉？”樵曰：“易于督赋如何？”曰：“止请常（一作贷）期，不欲紧绳百姓，使贱出粟帛。”“督役如何？”曰：“度支费不足，遂出俸钱，冀优贫民。”“馈给往来权势如何？”曰：“传符外一无所与。”“擒盗如何？”曰：“无盗。”樵曰：“余居长安，岁闻给事中校考，则曰某人为某县，得上下考，某人由上下考得某官。问其政，则曰某人能督赋，先期而毕。某人能督役，省度支费。某人当道，能得往来达官为好言。某人能擒若干盗，反若干盗。县令得上下考者如此。”邑民不对，笑去。
    樵以为当世在上位者，皆知求才为切。至於缓急补吏，则曰吾患无以共治。膺命举贤，则曰吾患无以塞诏。及其有之，知者何人哉！继而言之，使何易于不有得於生，必有得於死者，有史官在。
    ○书田将军边事
    背临邛南驰，越二百里，得严道郡，实与沈黎越俱为边城，逼於群蛮。田在宾将军刺严道三年，能条悉南蛮事。为樵言曰：“巴蜀西逼於戎，南逼於蛮，宜其有以制之者。当广德建中之间，西戎两饮马於岷江。其众如蚁，前锋魁健，皆擐五属之甲，持倍寻之戟。徐呼按步，且战且进。蜀兵遇斗，如植横堵。罗戈如林，发矢如虻。皆折刃吞镞，不能毙一戎，而况陷其阵乎？然其戎兵践吾地日深，而疫死者日众。即自度不能留，亦辄引去。故蜀人为之语曰：‘西戎尚可，南蛮残我。’自南康公凿青道以和群蛮，俾由蜀而贡，又择群蛮子弟聚於锦城，使习书算，业就辄去，复以他继。如此垂五十年，不绝其来。则其学於蜀者，不啻千百。故其国人皆能习知巴蜀土风山川要害。文皇帝三年，南蛮果大入成都，门其三门，四日而旋。其所剽掠，自成都以南，越以北，八百里之间，民畜为空。加以败卒贫民，持兵群聚，因缘劫杀，官不能禁。由是西蜀十六州，至今为病。自是以来，群蛮常有屠蜀之心。居则息畜聚粟，动则练兵讲武。而又俾其习于蜀者，伺连帅之间隙，察兵赋之虚实。或闻蜀之细民，苦於重征，且将启之，以幸非常。吾不知群蛮此举，大剑以南，为国家所有乎。且每岁发卒以戍南者，皆成都顽民。饱稻饫豕，十九如瓠。虽知钲鼓之数，不习山川之险。吾尝伺其来，朔风正严，缓步坦途。日次一舍，固已呀然汗矣。而况历重阻，即严程，束甲而趋，挟戟而斗耶？加以为将者刻薄以自入，馈运者纵吏而鼠窃。县官当给帛，则以苦而易良。当赈粟，则以沙而参粒。如此则边卒将怨望之不暇，又安能殊死而力战乎？此巴蜀所以为忧也。”樵曰：“诚如将军言，苟为国家计者，孰若诏严道、沈黎、越三城太守，俾度其要害，按其壁垒，得自募卒以守之。且兵籍於郡，则易为役。卒出於边，则习其险。而又各於其部缮治美地，分卒为屯。春夏则耕蚕以资衣食，秋冬则严壁以俟寇虏，连帅即能督之。岁遣廉白吏视其卒之有无，劾其守之不法者以闻。如此则县官无馈运之费，奸吏无因缘之盗，兵足食给，卒无胥怨。於将军何如？”田将军曰：“如此何患。”言卒遂书。
    ○书褒城驿壁
    褒城驿号天下第一及。及得寓目，视其沼，则浅混而茅。视其舟，则离败而胶。庭除甚芜，堂庑甚残，乌睹其所谓宏丽者。讯於驿吏，则曰：“忠穆公尝牧梁州，以褒城控三节度治所。龙节虎旗，驰驿奔轺。以去以来，毂交蹄靡刂。由是崇侈其驿，以示雄大。盖当时视他驿为壮，且一岁宾至者，不下数百辈。苟夕得其庇，饥得其饱，皆暮至朝去，宁有顾惜心耶？至如棹舟则必折篙破舷碎而後止，渔钓则必枯泉汨泥尽鱼而後止。至有饲马於轩，宿隼於堂。凡所以污败室庐，糜毁器用。官小者其下虽气猛可制，官大者其下益暴横难禁。由是日益破碎，不与曩类。某曹八九辈，虽以供馈之隙，一二力治之，其能补数十百人残暴乎？”语未既，有老笑於旁。且曰：“举今州县皆驿也。吾闻开元中，天下富蕃，号为理平。踵千里者不裹粮，长子孙者不知兵。今者天下无金革之声，而户口日益破。疆场无侵削之虞，而垦田日益寡。生民日益困，财力日益竭。其故何哉？凡与天子共治天下者，刺史、县令而已。以其耳目接於民，而政令速於行也。今朝廷命官，既已轻任刺史、县令，而又促数於更易。且刺史县令，远者三岁一更，近者一二岁再更。故州县之政，苟有不利於民，可以出意革去其甚者，在刺史曰：‘明日我即去，何用如此。’在县令亦曰：‘明日我将去，何用如此。’当愁醉Ο，当饥饱鲜。囊帛椟金，笑与秩终。呜呼！州县真驿耶，矧更代之隙，黠吏因缘，恣为奸欺，以卖州县者乎？如此而欲望生民不困，财力不竭，户口不破，恳田不寡，难哉！”予既揖退老，条其言书於褒城驿屋壁。
    ○读开元杂报
    樵曩於襄汉间得数十幅书，系日条事，不立首末。其略曰：“某日皇帝亲耕籍田，行九推礼。某日百僚行大射礼於安福楼南。某日安北诸蕃君长请扈从封禅。某日皇帝自东还，赏赐有差。某日宣政门宰相与百僚廷争十刻罢。”如此凡数十百条。樵当时未知何等书，徒以为朝廷近所行事。有自长安来者，出其书示之。则曰：“吾居长安中，新天子嗣国，及穷虏自溃，则见行南郊礼，安有籍田事乎？况九推非天子礼耶。又尝入太学，见丛甓负土而起若堂皇者，就视得石刻，乃射堂旧址。则射礼废已久矣，国家安能行大射礼耶？自关以东，水不败田，则旱败苗。百姓入常赋不足，至有卖子为豪家役者。吾尝背华走洛，遇西戍还兵千人，县给一食，力屈不支，国家安能东封，从官禁兵，安所仰给耶？北虏惊啮边，势不可控。宰相驰出责战，尚未报功。况西关复警於西戎，安有扈从事耶。武皇帝以御史窃议宰相事，望岭南走者四人，至今卿士舌相戒，况宰相陈奏於仗乎？安有廷奏争事耶？”语未及终，有知书者自外来，曰：“此皆开元政事，盖当时条布於外者。”樵後得《开元录》验之，条条可复云。然尚以为前朝所行，不当尽为坠典。及来长安，日见条报朝廷事者，徒曰“今日除某官，明日授某官，今日幸於某，明日畋於某”，诚不类数十幅书。樵恨生不为太平男子，及睹开元中事，如奋臂出其间。因取其书帛而漫志其末。凡补缺文者十三，正讹文者十一。是岁大中五年也。
    ○骂僮志
    孙樵既黜于有司，忽恍乎若病酲之未醒，茫洋若痴人之暝行。据床隐几，懑然不寐。二僮以樵尚甘於眠，偶语户间。且曰：“吾闻他举进士者，有门吏诸生为之前焉，有亲戚知旧为之地焉。走健仆，囊大轴，肥马四驰，门门求知。所至之家，入去如归。阍者迎屈，引主人出，取卷开读，喜欢入骨。自某至某，如到一户。口口附和，不敢指破。亲朋扳联，声光烂然。其於名达，进取如掇。今主远来关东，居长安中，进无所归，居无所依。忿割口食，以就卷轴。冒暑触雪，携出籍谒。所至之门，当关迎嗔。俯眉与语，受卷而去。望一字到主人目，且不可得，矧其开口以延乎？时或不弃，而遇主人，推心於公是者，当开缄引读。苟合心曲，又曰彼何人耶？彼何自耶？况所为幽拙，大与时阔。凡为世人，婉颜巧唇，望风趋尘，以售其身；则必淡面钝口，戆揖痴步，昧於知几，买嫌於时。凡为读书，东猎西渔，粗知首尾，则为有馀；则必灯前月下来，寒朝暑夜，磨龙反覆，期入圣域，徒苦其神，孰裨其身。凡为文章，拈新摘芳，鼓势求知，取媚一时；则必摆落尖新，期到古人，上规时政，下达民病，句句淡涩，读不可入，徒乖於众，孰适於用？凡为造谒，去冷附势，大求其力，小求其得；则必权门扫迹，寂寞是适，所至之处，雀罗在户，人皆嫌去，愈恭好慕。凡为结交，搜罗杰豪，相醉以酒，相饫以庖；则必屑去温燠，胶牢淡泊，时或丛处，冻冷彻曙，晨起散去，洁腹出户，迨暮如故。学猎古今，不为众誉。文近于奇，不为人知。九试泽宫，九黜有司。十年辇下，与穷为期。一岁之间，几日晨炊。饥不饱菜，寒无袭衣。此皆自掇，何怨於时。浪死无成，孰与归耕。”言始及是，樵闻起喜。二僮遽匿，呼谕不得。遂敲几而歌曰：“彼以其势，我专吾勤。彼以其力，我勤吾学。学之不修，骨肉如仇。学之苟修，四海何仇。噫！吾之所贵，僮之所薄。吾之所恶，僮之所乐。僮何知，吾岂独无时。”
    ○复召堰籍
    会昌元年，汉波逾堤，陆走漂民，襄阳以渚。於是天子曰：“户部侍郎卢某，前为广州，治称廉平。家无馀储，府有羡财。耕夫无所徭，舶贾无所征。蠢兹海隅，赖之而安。其以襄阳之残民属治之。”卢公既来襄阳，始用李从事允之画，能成新堤，即问可以为治状。对曰：“天子以襄阳饥，寄活於公，宜有以休养之者。襄阳之属城为唐州，唐州之支邑为泌阳。泌之东有二流走出，断堤啮道。而西派於二流，南别为沟。壤高岸颓，水不得行。昔召信臣尝为南阳，能为民障水泉，广溉灌。世赖其利，俗用蕃富。尝披地图，北尽南阳故地，岂古所谓召堰者耶？代邈时移，功不加修。堤豁於流，浸泄为波。自泌阳以南，平陵以西，居民甚逋，垦田甚雕。公则能复信臣旧规，真民十世利者。”卢公立召管田部将，出卒与谷，率以听命。李从事即为条分程度，指画经略，且使即其故堤，以鲠二渠。凿其枯沟，析为南流。水门既陈，百渎脉分。蔓蔓于原，支支於屯。数百里间，野无隙田，旱无枯苗。召堰既成，秋田大登。八州之民，咸忘其饥。范阳卢庠，能道李从事佐卢公事。且曰：“卢公自南海至襄阳，再以李从事参画军事。凡其所居，铿耀有闻。及为潞州，声光削然。发戍卒，甲兴而哗，卢公骇咤，谓他从事曰：‘使李从事从我，宁及此耶！’是时李从事陷於谗言，获谴当夺权。自卢公黜留洛阳如此，则李从事前佐卢公宜何如哉！李从事去襄阳五年，召堰之利，益大於民。岁增良田，顿至四万。樵惜李从事之迹不为人知，作《复召堰籍》。
    ○刻武侯碑阴
    赤帝子火炽四百年，天厌其热，洎献烬矣。武侯独愤激不顾，收死灰於蜀，欲嘘而再燃之。艰乎为力哉，是以国称用武。岐雍间地不尺阔，抑非智不周，天意炳炳然也。夫以武侯之贤，宁靡筹其不可耶？盖激备隆中以天下托，不欲曲肱安谷终儿女子手，将驰驱死备志耶。由是核武侯之所为，殆庶几矣。然跨西南一隅，与吴魏抗国。提卒数万，绰绰乎去留无我枝者，是亦善为兵矣。史寿以为短於应变，真抑武侯哉！俾武侯不早入蜀地，曹之君臣，将奔走固圉之不暇，锺邓宁能越岩县兵决胜指取耶？是井络之野，与武侯存亡俱矣。天歼武侯，其不爱刘，愈明白矣。其姜维何力焉！曩蟠南阳时，人不与仲毅伍，洎受社稷寄，擅刑赏柄，曾心不愧畏，人不疑黩，何意气明信之卓卓也。武侯死殆五百载，迄今梁汉之民，歌道遗烈，庙而祭者如在。其爱於民如此而久也，独谓武侯之治比於燕，彼屠齐城合诸侯在下矣。
</div>
    <div class="pagination">
<a href="全唐文_page477.html">上一页</a><span>...</span><a href="全唐文_page473.html">473</a><a href="全唐文_page474.html">474</a><a href="全唐文_page475.html">475</a><a href="全唐文_page476.html">476</a><a href="全唐文_page477.html">477</a><span class="current-page">478</span><a href="全唐文_page479.html">479</a><a href="全唐文_page480.html">480</a><a href="全唐文_page481.html">481</a><a href="全唐文_page482.html">482</a><a href="全唐文_page483.html">483</a><span>...</span><a href="全唐文_page479.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
