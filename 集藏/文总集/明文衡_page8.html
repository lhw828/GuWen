<!DOCTYPE html>
<html>
 <head>
  <meta charset="utf-8"/>
  <title>
   明文衡 - 第 8 页/共 53 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文衡 - 第 8 页/共 53 页
  </h1>
  <div class="content">
   明文衡巻七

　　（明）程敏政 编

　　○奏议

　　陈问安启　　杨士竒

　　臣未奉召命不敢违例一人独进而有所愚见亦不敢黙而不言近日未审朝谒及问安之礼如何臣之愚诚伏望殿下嘉隆此礼愈勤愈敬曾蒙令旨面谕臣云前日钦奉圣旨免朝臣退而思之固是天恩寛大之至然储君于事君父未有久而不朝之礼伏望殿下自己主张而必行之如奉圣旨免朝既退之后明日又往后日又往诚孝之心积久不巳必然感格至于奉侍之际尤望和颜婉词以仰承天意臣伏惟至尊仁圣如天虽臣下有过常蒙寛贷爱之如初何况父子至亲恩爱尤重岂宜于奉事之礼少有未尽也昔文王所以称圣人者盖自为世子之时日勤于视膳问安之礼为之根本故礼经载之以为万世之法在礼又曰父母不悦起敬起孝此悦亲之要道也伏望殿下万万加意臣愚无任虔恳之至谨启

　　请开经筵疏

　　伏惟皇上肇登寳位上以继承列圣下以统御万邦必明尧舜禹汤文武之道以兴唐虞三代之治则宗社永安皇圗永固天下蒙福永逺太平然其根本在致力于圣学自古贤圣之君未有不学而能致治者也去年十月内宣宗皇帝御左顺门召臣士竒谕之曰明年春暖东宫出文华殿读书凡内外侍从俱用慎择贤良亷谨之臣臣士竒叩头对曰此国家第一事正维其时伏望皇上留心不幸宣宗皇帝上宾中外皆同哀戚之心臣未敢遽言然此事至重不敢久黙伏望山陵毕日早开经筵以进圣学臣等深切惓惓之至谨具合行事宜陈奏伏惟采纳谨具奏闻
　　一自古人君成徳必先于学未有不学而能成徳者尚书曰王人求多闻时惟建事学于古训乃有获经筵侍讲之官实为学之资今皇上进学养徳当预择讲官必得问学贯通言行端正老成重厚识达大体者数人以共其职庶以上副先帝之意乞预命吏部礼部翰林院公同推举具名陈奏取自上裁如或其人学术不正立心行已素无善誉者不得滥预盖师友之臣即他日辅导之臣不可不谨择
　　一天子就学其事体与皇太子亲王不同乞先命礼部翰林院详定讲筵礼仪陈奏
　　一皇上圣徳正在今日辅养本源书曰仆臣正厥后克正仆臣谀厥后自圣后徳惟臣不徳惟臣盖言仆臣贤否系君徳重轻如此自古圣贤之君左右使令必用正人今皇上富于春秋凡起居出入一应随侍及使用之人皆宜选择行止端荘立心行已正当者使在左右庶不正之言不正之习悉皆屏逺不得以上惑聪明此事闗系最重伏望太皇太后陛下皇太后殿下皆留圣心为皇上慎选左右随侍及使用之人如或其人举动轻挑语言亵慢立心行已不正者皆宜早去之若不早去随侍既久情意相洽不觉其非言听计从后来欲去其势难矣古语云与善人处如入芝兰之室与不善人处如入鲍鱼之肆盖言慎所渐染也此在常人尚须谨择何况天子之左右伏望太皇太后陛下皇太后殿下万万留意臣深受国恩无能补报惓惓愚忠不敢不尽伏乞采纳宗社生民万年太平之福

　　议吴文正公从祀

　　钦奉圣旨命臣等考究元儒吴澄应否从祀议拟奏闻臣士竒等钦遵考得元翰林学士吴澄所著书及奎章阁侍书学士虞集所状澄事行盖澄自十岁得宋儒朱熹所注大学读之即知为学之要专勤诵读次读语孟中庸亦然遂大肆力于诸经十五専务圣贤之学致践履之实以道自任其所自励勤谨敬和自新自修消人欲长天理克己悔过矫轻警惰颜冉理一等铭其教学者有学基学统等篇深究濓洛闗闽之旨考正孝经校定易书诗春秋修正仪礼小戴记及邵雍张载之书有易书春秋礼记纂言及易纂言外翼皆所以启大道之堂奥开来学之聪明传之百世而无弊也时朝廷屡起之乃就国子监丞稍进司业一言不合即自解去后屡征复起亦不久于位进退之际卓然君子盖元之正学大儒许衡及澄二人衡遭际世祖功在朝廷澄在朝之日虽浅其职论思教成均劝讲经筵咸积诚意预大议论大事咸引古道而功在学者尤多故二人之没皆谥文正衡在当时已列从祀澄既后出又卒于元衰之际当时已有建议宜列从祀者属元纲日颓未及举行今澄所著诸书具在我国家崇儒重道大明四书五经及性理之旨凡澄所言皆见采録以惠学者盖澄问学之功朱熹以来莫或过之而从祀诸儒自荀况下至范寗语其事功皆未及澄今若升澄从祀孔子庙廷列诸许衡之次允惬斯文之公议昭国家之盛典谨具奏闻伏候勅旨

　　正统十四年九月十六日启疏　　周叙

　　南京翰林院侍讲学士臣周叙谨启为安邦谨始事臣幸生逢圣明不意国家近日有大不可忍言之事臣虽两年以来沾患脾疾医治少效不能有为自闻令谕日夜抚膺挥涕寝食不宁又无才力智能可以赴难复雠恨不即自殒絶谨竭愚忠有可上报朝廷之万一者不敢隐然不言恭惟郕王殿下承圣母皇太后命为监国则天下事皆在于殿下一人之身也其所系重矣昔周公辅成王当承平之日今殿下辅皇太子殿下于有事之秋视周公之时又甚难矣虽曰日望圣驾早还以慰臣民之思然敌情叵测时月悠迈天下之大苍生之众易以揺惑殿下得不于此深谋熟虑之乎盖殿下于圣上亲则兄弟谊则君臣君父之雠不共戴天宜与羣臣如越王之卧薪尝胆以报吴雠使智者献谋勇者效力必尽殱掠冦而后已为今之计先须博选辩士卑词重币暂为君父屈谕以昔时通好恩待如此之厚今因奸臣误国兴兵构怨遂失南北之亲其能即返圣驾则结好和亲世世利赖不然则堂堂天朝疆域万里兵甲数百万众得不思泛扫沙漠以圗报复哉必求其人可使者试察遣之庶或有济至若能返与否必当选将练兵慎固邉疆防其再举协力殱之俟上天悔祸宗社灵长休养生息训甲练兵分遣良将直捣巢穴系其首领以伸万世之愤未为晚也愚昧之诚不能自已谨陈刍荛之言条列于后敬顺附舍人陈亮赍捧进呈伏乞赐览鉴臣犬马之诚不胜幸甚计开八条一曰励刚明君上之徳贵于明而尤贵乎刚明则物无遁情刚则事不牵制全是二者乃克有济易曰刚健书曰钦明古昔圣哲允励乎此故能驾驭英豪平治宇内前此奸臣蔽主之明制主之断故权移于下致兹祸败恭惟殿下睿质天赋至刚至明如断马顺之事中外震慑称颂伏乞益加奋励不懈初终幸甚二曰亲经史古今治理国家兴亡具载典籍读而知之可为鉴戒伏望殿下择近内廷可延问羣臣之所开合置书史其间选择学识纯正者与之讲论义理因可询访时政庶聪明日益治道有资三曰修军政方今切务莫逾选将练兵然思何以致之将必多方推举亲召问以慰勉之而爵秩勿吝军士必设法召募时鼓舞以来之而赏赉有加勤训练恤饥寒作之以气结之以恩庶可底成功宜日夕与左右大臣及诸老将计议精兵足食之要不惟临事有济抑且国威振扬四曰选贤才国家治乱系于人才贤否而人才难知自古所病亦必思求所以知之之道夫君子难进易退小人易进难退二者混淆治道衰矣厥今人才布满有位其贤否则不可不察数年以来权奸专政小人蒙耻冒进相师成风其间卓然守氷霜之操者仅保少祸而已自兹以往宜慎选举以求之严考察以别之峻拔擢以激劝之庶旧习渐更且吏部正官及诸司属职实庶官之本其素贤者留之不堪者选调之令在廷羣臣连章合词推举学识才行优最者分任本部俾之讲求用人之要专其责委斯贤才可得治理有望五曰安民心夫民心向背国之存亡攸系不可不思所以安之今邉事方兴用军供馈皆资民力缓之不能集事急之必生变故处之可谓难矣茍不固结其心惟刑驱势迫以用之讵可经久哉若得人居守令长民之职则处置适宜徭役有要民心服从无施不可伏乞令左右大臣计议选择贤才必任守令庶事妥民安六曰广言路在昔尧舜大圣询于刍荛好问察迩故治底无为人乐熈皥诚以一人之知见有限天下之事变无穷能集众善则举措克当故也厯代君臣听言则治讳言则乱史籍可鉴前此内臣王振肆权擅政拒絶人言杀害忠良中外屏息不敢出口兹遇殿下受监国重寄系宗社生民之托当明目逹聪之时臣若不言死有余辜伏乞再伸教令许人人建白不拘忌讳惟裁择可否施行幸甚七曰谨微渐易曰履霜坚氷至言事当慎之于早也臣自永乐以来叨职班行伏见太宗仁宗宣宗列圣临御之时早朝大班既退即于门上说事各衙门官轮流向前惟君臣相与商确政务罄尽所言人懐畏惮而事机不泄成宻勿庙堂之羙自正统以来王振擅权独立在傍于是辅弼大臣及近侍官员不得召对或有召对亦不敢详尽故今日之祸皆由不得轮流向前说事所致恭惟殿下监国即同亲政宜复旧章凡各衙门官务令各向前说事止与敷对者相知他人皆不能预闻庶得吐露肝胆陈布嘉谋殿下亦须秘重毋少宣泄且议奉皇太后于文华殿垂帘或隔一日令辅弼大臣随殿下于帘前奏决大事毋拘时平条例以权一时之宜庶国是有归中外有頼八曰修庶政天下一统万几日臻孰非当理但事有重轻势有缓急况今弊政之余尤难为功得不思其紧切者施之哉如选任大臣以端治本严明赏罚以耸观听崇奨御史以振纪纲革罢监军以专委寄讲求屯种以省馈饷辑睦亲藩以厚宗支旌表忠节以作士气限禁僧道以来召募革去罚赎以澄贪浊禁抑权贵中盐以通商贾招降各处冦盗以安反侧修理水陆道路以便驿运整饬腹里紧要城池军马以备不虞似此尚多宜令预政大臣逐一详审条例施行则内修外攘雠耻可复邦国奠安

　　论城守疏　　程信

　　钦差守城吏科给事中臣程信谨题为紧急军情事节该奉勅今命尔往京城西邉一帯协助太监尚义都督王通左副都御史杨善守护城池严督军民整搠器械务在精利申明号令务在严明可守则守必固必完可攻则攻必捷必胜京城在外四面军民人等但闻声息不无搬移惊动尔须抚谕安挿务令镇静得所九门内外守御通塞等务尔须处置得宜务使冦不能窥有事须与提督太监尚义等计议而行无或顷刻怠忽致有疎虞取罪非轻钦此除钦遵会同各官督令官军将各门严加守备外谨将合行紧急事宜开坐请旨
　　一新号令以振军威臣观大军自土木之败人无战志非大新号令无以责其效死如都督孙镗领军与之对敌各路正当分军策应则军威自张敌势可败然皆各以分地自诿袖手旁观臣于城上遥见西北军马约有三四千人一见上首挫锋其余不战乱踰城濠致令五六敌人乗势追赶臣与都督王通督令军士将短鎗火器于西北城楼放打当时敌人四散奔溃然巳遁之军既不加诛未遁之军又不用赏都城安危系于顷刻而号令犹复如此臣诚寒心乞严勅总兵官石亨尚书于谦等将大营移出闗厢外面驻札冦众则坚壁不动设伏以待冦寡则分军截杀互相策应如有退缩揺众实时处以军法不许坐观成败以悞大计
　　一募勇敢以备警急切见京城召募军匠人等或赏或升故皆乐于效用然近察其议则曰有功固今日之得官赏无功则未免他日有为军之累是以中间多有勇壮匿而不出乞勅兵部再行出榜晓谕不分军民官舍土人匠役但有果敢奋勇出竒杀敌者初立为勇士之名照例给赏有功不次升擢无功事宁不愿者听如此则人疑释而功可图也
　　一召勤王以遏南侵臣观北人见我城池完固军马尚多连日四散举火惊人其势似有南行之状若不预为御敌之备诚恐州县居民闻风惊移事出不测乞冩勅星夜差人调集山东河南等处勤王之师顺闗南京所取在路衣甲或真定保定或河间霸州按兵待变相机以动敌近则完壁自守敌逺则赴京夹攻如此则声援多而贼计沮矣
　　一设武备以防内变臣惟外城既固内门尤不可不谨如西直等门虽有官军二百余人各铺巳分一百五十余人又有缴闸等项分用门下止有五六十人亦皆老弱不堪又兼盔甲移用门外巷中城下虽有摆列官军不过攒聚闲坐倘有意外仓卒难为乞将城内官军着令分管头目毎门添选二百人量给弓箭鎗刀庶几有备无患
　　一养鋭气以备战守夫军夫以食为天食足则气壮而后战可捷守可固且如西邉一帯多系上林苑监四署人夫原非食粮人数称系守城月余蒙毎人给米三斗即今坐派通州未敢片时下城前去闗给其各夫俱皆离城五六十里居住家下多被羣冦惊散有称一二日无食者气馁无措乞照军匠事例给与口粮充养鋭气庶几遇紧可以责其效力（正统十四年十月初一日）

　　陈言中兴固本十事

　　臣切惟抚国家于多事之际中兴为难论政务于中兴之时固本为要本之不固而欲求中兴之治者未之有也仰惟皇上嗣临大寳治化一新外裔求和南蛮授首于兹二纪遂底丕平天下臣民皆巳仰戴圣徳神功如祖宗之时矣然安不忘危治不忘乱孔子之戒昭如日星矧陛下日御经筵缉熈圣学固巳知之明而讲之素有不俟乎人言者矣臣一介凡庸以言为职不敢谓圣徳已至而不尽责难之恭谓圣治已成而不效拾遗之义夫中兴之要虽在固本而施行之次必有节目谨将所见条陈十事以上伏乞万几之暇少垂睿鉴采而行之岂独臣之幸哉臣无任伏阙战栗之至
　　一曰敬天臣闻天者理而巳矣人君一心上与天合则阴阳顺而寒暑时迩来日食星殒雷雨阴霾变生不一必有感召此固上天仁爱君人之心然修省之诚要不可一时而或替也仰惟陛下即位以来节供奉严祀典凡诸不急之务多巳停止而天心犹若此者岂非修省之诚有未至欤夫人君一心万理总会而求端莫先于孝弟故孔子曰孝弟之至通于神明光于四海诗曰其仪不忒正是四国曾子释之曰其为父子兄弟足法而后民法之也臣以为敬天之道非陛下湛然此心懋昭大徳隆孝友于两宫示亲亲于天下恐未足以答天心之仁爱伏惟圣明留意
　　二曰求贤臣惟国朝取人有常途用人有常制盖文以科贡吏胥武以隐袭功授中外任使自不乏人然屡勤明诏俾吏部有人材之荐兵部有将才之举者何哉诚以多事之秋思得长材异能者共图治功故也奈何有司奉行全失初意所举荐者类多奔趋请托之人非亷正髙洁之士大本巳失将焉用之孔子称鄙夫不可与事君谓其患得患失而无所不至也伏望陛下于左右文武羣臣之中果有朝廷未究其用宦寺不知其名如古范仲淹富弼其人者留神简拔以为之倡然后勅所司通行天下果有懐抱经济精通韬略隐于山林屈于下位者有司务在礼聘送赴京师或亲策以治道或命试其艺能随材器使用济时艰无则已之不必取具若有司仍前滥举即坐以罔上之罪
　　三曰纳諌臣观经史所载厯代帝王未有不以纳谏而兴拒諌而败者伏惟陛下即位之初实国家多事之际四方臣庶无不得以尽言陛下容纳亦无虚日虽尧之舍己从人舜之好问好察不过如此迩日以来渐渝初政岂进言者亦多渉于泛常过于矫激而弗当圣心者乎虽然纵使有之亦未可执一以废其二也如圣心简静厌见繁文臣愚请用宋仁宗开天章阁以十二事问近臣之例推而广之勅令文武羣臣及山林草茅之士询以阙政如敌人之雠必何策而可复天象之变必何修而可弭诸如此类逐一条示俾之各陈所见各尽所言中间必有上补于聪明之万一者仍乞陛下于时常进言之人当理者采纳狂妄者不问庶几周悉民情以奉天下
　　四曰谨灾臣闻书曰先王克谨天戒臣人克有常宪是知灾异之来非上下同加修省不可得而弭也迩者天变河决皇上下罪已之诏曰君失其徳臣失其职臣捧诵之际知陛下一念之诚可以对越上帝矣然羣臣之中虑如陛下之敬天修己者几何人哉宋儒胡安国曰体元者人君之职调元者大臣之事自汉以下遇有灾异策免三公盖为是尔乞勅台谏于内外文武羣臣之中有引日偷安懐奸蠧政之甚者指实奏陈罢黜田里庶天变销而人心慰
　　五曰节用臣闻易曰节以制度不伤财不害民而大学论生财必曰生之者众食之者寡为之者疾用之者舒四者反是而求天下之治不可得也今邦畿千里民多逃移江南数郡盗尚刼掠河道枯涩漕运艰难而京师僧道之徒来自四方充斥街巷内府供事官员较之往时十増八九率皆以难运有限之粮供冗食无用之軰及闻河南山西转输邉饷犯风霜之苦冒剽掠之虞辛劳何止万千费用不过数月臣以为朔方之役未举而中原之民巳疲伏望皇上省财节费图雪国耻勅令沿邉一帯文武官员随机护军趂时屯种以免馈饷以防冦戎并勅各衙门禁游食无役之人汰冗设不职之官庶邉备充而浮费少民力苏而根本固然后静以待动逸以待劳则无事不克济矣
　　六曰详刑臣闻兵乃刑之大者古之帝王于一夫之罪一刑之施尚且恤之而况行刑于用兵之后哉切见福建广东浙江湖广等处叛贼邓茂七黄萧养叶宗留等本因贪官激变动劳大军征讨渠魁虽幸就诛良善多已被害近闻商贾耕凿之人一槩绑缚到官将士收其功而平民罹其毒夫淫刑以逞而不致伤和气者未之有也书曰殱厥渠魁胁从罔治臣愿陛下以为法勅令所司将解京犯人案候待其覆勘虚实之情然后处以轻重之法仍勅各处总兵镇守等官今后止将首恶解京其余胁从量情释放俾之各相效顺庶人无寃抑而和气可召
　　七曰选将臣闻三军之命系于将然将之贤否不止渉军士之死生实以闗国势之强弱不可不慎也即今三营大将固亦有百战已试之人不可轻议至如坐营把司掌号领队数者之名即唐之所谓偏禆宋之所谓首领亦他日以次而备大将之选者顷自国家多事以来选设太滥不无贤否混杂且人材难得不有以储之于前则无以获用于后昔李光弼起自郭子仪偏禆岳飞起自宗泽首领则其选亦岂可以不慎哉乞勅总督总兵等官修明军政简汰贤否遇阙员必须推访亷介智勇之士具名奏闻以充不许私相补授重贻后患
　　八曰练兵臣观周之成康皆守成贤主而其事见于书者一则曰诘尔戎兵一则曰张皇六师彼当治平之时尚不敢忘忽武备如此而况多事之际乎我国家养兵最厚月粮以赡妻子行粮以赡本身不时赏犒银两依期给食衣绵盖养之于无事之时欲用之于有事之日而管军官员不体朝廷恤军之心大肆蚕食公行贿赂反以操练为故事如此而求克敌制胜比隆前代何可得哉伏望皇上降勅总督总兵等官严加戒谕仍有似前侵牟军士妨悞操练者处以军法示众勿事姑息臣又见三营之制五军所以肄营阵神机所以肄鎗手三千所以肄廵哨今三营各自团操则武艺不能相通其临敌必难相应乞将三营军马一月同在一处相兼操习五日凛如对阵之时久久成熟庶几有效臣又闻之军中老穉相参有名无实闲居则虚糜粮赏临事则负累精壮乞大行拣选不堪者退回守城精壮者加意训练庶兵将之意相孚而外攘之功可举也
　　九曰尚俭臣观伊尹之训太甲曰欲败度纵败礼又曰慎乃俭徳惟懐永图而汉史之赞文景二帝亦不过曰恭俭而已是知俭之一字尤守成之主所当力行者也伏惟陛下即位之初无宫室之兴无游幸之举日讲圣学亲揽庶政恭俭之徳可方前王然而民食日艰民俗日薄何哉岂陛下以北人请和国事稍暇而遂为之少变乎臣又见承平日久礼法渐隳结婚姻者不计户之髙下送丧塟者不循家之有无闾阎得以服锦绣倡优得以饰金寳全无贵贱之等惟逞骄侈之风甚至千日之赢余不禁一物之费用如是而求民食之足民风之厚不可得巳伏望陛下愈励勤俭之徳以先天下仍勅礼部申明旧制凡服食器用各分等第毋行违式通得禁约庶几民徳归厚国富可期
　　十曰隆师臣闻先儒周子曰师道立则善人多善人多则朝廷正而天下治矣今府州县儒学官皆受朝命以为人师者也祖宗之时犹重其选或亲策而后命之近时以来有久在监学惧淹岁月而出身者有偶中副榜因念艰难而就职者有儒士不能应乡荐而干有司以举任者布列中外多不得人迁延岁时妨悞后学九年之间使俊秀子弟长者老而少者长甚可惜也无实才之用而望济天下之事岂不难哉乞勅所司照旧于南北直隶及各布政司推选御史或副使佥事各一员専一提调学校造就人才以副皇上求贤图治之意其各处教官先令提调学校官员考核但有文理不通教条不立者就便送部别用其九年考满到部举人过数学识异常者所司仍加考察或试以台谏之职或授以州邑之长则人皆尽心才各当用时贤軰出而国事可办矣

　　明文衡巻七

　　●钦定四库全书

　　明文衡巻八

　　（明）程敏政 编

　　○奏议

　　登极建言　　刘定之

　　翰林院侍讲臣刘定之谨题为建言事臣观自古以来邉方之祸未有甚于今日也古者如晋懐愍之陷于匈奴宋徽钦之留于女真其时皆因邉塞外破藩镇内溃救援不集播迁无所然后有蒙尘之祸未有若今日天下之大数十万之众奉上皇至于漠外委以与卫喇特者也至于晋宋既遭此祸之后元帝继统髙宗嗣服皆舍弃故都偏安一隅然尚能奋既衰之势以御方张之敌使刘曜石勒敛其虐焰而不侵梓宫韦后因其讲和而来归未有若今日额森乗胜入冦直抵京城奉上皇以来而天下之大数十万之众既不能奋武以破敌又不能约和以迎驾听其自来又听其自去者也盖国势之弱久矣虽非陛下所能遽使之强然岂可不思其自强之术而力行之乎臣愚无知晓敢条陈所见以俟采择其一曰战陈臣观昨者之战但知闭营坚壁假托持重之说而不能出竒尽力以收胜捷之功甚至前队败而后队不救左哨出而右哨不随宜仿宋吴玠吴璘兄弟三迭阵之法前一行刀楯蹲伏以俟其阵最低第二行矛戟大鎗立地以俟其阵稍髙后一行骑兵弓矢其阵最髙敌至得互相倚恃迭为救护庶几不至狼狈又敌骑之来奔腾荡突必资刀斧以制之昔郭子仪破安禄山铁骑用八千人执长刀如墙而进韩世忠破金人拐子马用五百人执长斧上砍人胸下捎马足由此言之刀斧之挥霍便捷优于火鎗之迟缓趦趄也其二曰守御昨者紫荆居庸等闗既不能御敌之入乂不能遏敌之出名为闗塞实则坦途敌骑之来若长风之驱云雾豁然无所底碍盖兵士寡弱亭障缺败蹊隧疎漏非朝夕之积也今宜增兵士缮亭障塞蹊隧如古者画境分守之时因其陆地则纵横掘堑名为地网因其水泉则遇处停蓄号曰水柜或多植榆栁以制奔突或多招土兵以助官军此皆古所甞为必有效验今武夫悍将多云古不可泥然商之贤相不云乎事不师古以克永世匪说攸闻此臣老生腐儒之所信其言者也其三曰通使夫通使之职欲其内藴忠信之心外有言语之才昔汉文帝遣陆贾使南越用能屈赵陀之膝以去僭号宋仁宗遣富弼使契丹用能结中外之盟以息战争若贾弼者所谓藴忠信而能言语者也奈何往时专以译人驵夫为之哉今后宜用文武贤臣备正使之选令通敏者为之介绍録其动静言语纎悉必载回日闻奏庶乎不至招衅起戎矣其四曰招降往年以来降人皆留居京师授以官职给以全俸夫非我族类其心必异故昨者或冲破闗塞奔归故土或乗伺机便冦掠畿甸今宜乘大兵聚集之际迁徙其众逺居南土禁其种落不许自相婚媾变其衣服不许仍遵故俗或以为兵使与吾中国之兵部伍相杂以牵制之或以为民使与吾中国之民里甲相错以染化之况又省全俸之给减漕挽之劳臣尝于上皇时言之智谋浅短不足仰动天听然今者之祸可鉴矣其五曰练兵夫天下之民农夫出粟红女出布而输纳公上者多以养兵也天下之兵受粟于仓受布于库而练习武艺者所以为国也向者兵士受粟布于公门而纳月钱于私室于是乎手不习攻伐击刺之法足不习坐作进退之宜目不识旗帜之色耳不闻金鼓之节但见其或负贩货财以为商或习学技艺以为工而工商之所得仅足以补月钱之费盖民之膏血兵之气力皆变而为金银以惠奸宄一旦率以临敌如驱牛羊以当虎狼几何其不败哉今宜痛革月钱之弊作新操练之政将帅有踵旧弊而不改者诛之可也怠新政而不务者降之可也士卒练习既久拔其勇鋭者汰其罢软者粮赏有厚薄费用可节缩矣其六曰抚民夫养兵之费既出于民而兵败之祸民蒙其害始也出费而终也蒙害民其何辜乎况守令之刻削于民犹将帅之刻削于兵也今宜于常年考核之所黜落三年朝觐之所弹纠者悉加严罚而不寛纵至若大臣举官有犯赃私者必连及举主夫恩不加于贪吏则贪者寡矣罚不贷于举主则举者慎矣民岂不蒙其惠乎民安而邦本固虽敌人外侵而邦本内固此保国永世之良图也岂可以目前不暇而谓此为迂缓乎其七曰选将夫将材罕得天之生将材岂专在于将门乎贩缯屠狗之夫而汉赖以王被褐扪虱之人而秦赖以霸至于赵括者岂非赵奢之子然殒首于白起王离者岂非王翦之孙然系颈于项羽今国家用将有出于将门之中者若石亨杨洪是也有出于将门之外者若于谦杨善是也然将能知将宜令其各举所知不拘门地或以勇力或以计策其余公卿待从亦令各举所知量能而任之庶乎拔十得五闻一知二将材由此而充矣其八曰赏罚夫有兵将而无赏罚犹无兵将也将非赏罚无以将其兵君非赏罚无以将其将昨者遣石亨于谦等将兵御敌未闻其摧陷报捷迎回銮辂但迭为胜负互相杀伤而已虽不足罚亦不足赏也今亨自伯爵升为侯爵谦由二品升为一品天下之人未闻其功而但见其赏岂不怠忠臣义士之心乎昔汉之图恢复也所恃者诸葛亮宋之图恢复也所恃者张浚其人皆忠义素着功业久立及至街亭之战不胜而亮降丞相之号符离之役未捷而浚解都督之职待收后效乃复前官今宜使亨等但居旧职勿受新升以崇亷耻之节以作敌忾之气他日勋名振而爵赏加亦何晚乎夫既与而不忍夺者姑息之政也既进而不肯退者患失之心也上不行姑息之政下不懐患失之心则治平可计日而望矣至于昨有临阵而死者有弃闗而生者亦宜急加赏罚庶几恩及卑贱而人知所劝法行贵近而人知所戒矣其九曰议政向者御史建议欲令大臣入内议政事寝不行夫人主当总揽权纲亲决几务如大裘之领不可以倒挈太阿之柄不可以倒持凡政事有早朝未及决者宜日御便殿使近臣侍于侧大臣奏于前言官察其邪正而加纠弹史官书其言动以示惩劝君臣之间询谋畴咨互相可否以求至当此前代故事祖宗成法也陛下遵而行之则决于万几也益以熟而察于百官也益以明圣政益新天命益隆矣若乃仍如前日每事但以奏本进入旨意批出臣恐偏听生奸独任成乱治化无由以底于雍熈也凡此皆其见于政治者而尤必以徳学为本臣请得终言之其十曰徳学夫人主之徳欲其知如日月之明则可以察枉直仁如天地之大则可以覆羣生勇如雷霆之断则可以收威柄故中庸曰知仁勇三者天下之逹徳也而宋贤相司马光之告其君仁宗英宗神宗皆以仁明武为言光之所谓仁明武即中庸之所谓知仁勇也然是岂可以易而能哉必本于学矣成汤之圣学于伊尹武王之圣访于箕子曽谓圣帝明王全由天资不假学力哉然五经诸史之博儒生且未易徧观而况于人主臣谓经莫要于尚书春秋史莫正于通鉴纲目陛下宜留心焉不宜观其善而避其恶也夫善恶兼而观之则于为君也既知禹汤文武之所以兴又知桀纣幽厉之所以替而趋避审矣于驭内臣也既知有吕强张承业之忠又知有仇士良陈宏志之恶于驭外臣也既知有萧曹房杜之良又知有李林甫杨国忠之奸而用舍当矣其为知仁勇之助岂不大哉茍徒若前日使儒臣诵其善而避其恶是犹恐道路之有陷阱闭目而不视恐鱼肉之有馁腐拥鼻而不嗅其不至于误食而呕哕冥行而颠踬者少矣伏惟陛下以不世出之圣当大有为之时诚能本于徳学以见于政治则天下之大尚如金瓯之完固而未缺臣见国势可强雠耻可雪兄弟之恩可全祖宗之治可复而何难哉臣干冒天威不胜战惧伏惟择其言而赦其罪幸甚

　　敌情题本

　　司经局洗马兼翰林院侍讲臣刘定之谨题为敌情事今者敌使还期渐近朝廷定议不遣使臣回答意欲致其来侵而扑灭之臣以为待敌国之道但当为应兵不当为祸始若庙堂之辅筭无遗策疆埸之将战有必胜以暂劳而图永安固臣子所深愿岂但渊衷哉倘成败犹未可预料则臣尚愿陛下广天地之量止雷霆之威含容収纳暂遣使臣其或此以和往彼以恶来则足以增我师之直气免吾民之怨怼若由此暂羁縻之则岁年之后国家闲暇选练将卒愈精修筑城堡愈完赏罚愈明资械愈充腹里诸处无饥馑之患口外各屯有奋发之勇然后观衅徐动亦未为晚也今者掌武之臣谦譲退托惧当兵任各部之臣合辞陈请乞回睿听卫所之兵但有虚数畿甸之民望风遁逃则成败犹末可预料也明矣陛下何汲汲于违众论信寡谋以万姓之命侥一时之胜哉臣愚儒不达时务请以古者和敌事势可否较之若谓和敌之后糜费不赀损我之富则汉文帝在位二十余年用缯絮等物和匃奴宋仁宗在位四十余年用金帛等物和契丹为时甚久为数甚多不惜其费未闻当时谓为不富也今宜比此例岂与汴宋之末敌兵来加而要割藩镇刼质亲王必不可和者比哉若谓和敌之后雠耻未复损我之武则汉髙帝先被围于平城而后解唐髙祖先屈已于突厥而后伸不报其雠未闻当时谓为不武也今宜比此例岂与南宋之初遣使诏谕而羁留父兄黜削尊号必不可和者比哉若谓和敌之后簒弑不讨损我之义则冒顿弑其父而娄敬劝汉髙祖通和盖苏文弑其君而房乔劝唐太宗罢兵不讨其罪未闻当时谓为不义也今宜比此例岂与春秋之法中国乱臣贼子在所当讨必不可赦者比哉然臣谓不惜其费不报其雠不讨其罪者非因循偷安止于是而已也诚愿陛下虽未用兵如已用兵常加警励虽暂遣使如未遣使常加防备揽羣策而用以选练将卒修筑城堡明赏罚备资械使内无患外有勇然后彼有衅之时此足以乗之也盖不患于彼之无衅而患于此之无策以乗之然尤在陛下进圣徳于干健离明而不自足勉圣学于日新月盛而不中止以为用羣策之衡鉴服逺人之根本臣计愚言谬望勅大小羣臣公同博议若但委兵部则臣之言必不见从如水投石而生民之命如以肉试虎少有全理矣盖和战皆所以待敌而兵部必不以和为请如巫医皆所以治病而巫阳必不以药为说各护其所短而欲见其所长保身爱国者不可偏听而当慎择也干冒天威伏俟罪谴谨题请旨

　　议刘静修薛文清从祀

　　谨按元儒容城刘因徳性刚正学识明悟所作诗文理趣出人意表非腐儒曲学循行数墨者所彷佛而进退之际安于义命若其称许管幼安咏叹陶元亮则傲睨浊世涕唾禄爵之本心可见也是以裕宗不能留世祖不能致因岂不可谓之贤也哉然而建言者遽欲以因列诸孔庙从祀则事体甚重不可以不详议建言者谓颜子未尝著书而配享孔子不可以因未著书而不之取夫颜子何可当也孔子之道传之颜子后世取信于孔子之言其言具于论语载于中庸见于孟子存于易系辞等书不一而足虽颜子未尝著书不害其为传道也譬如萧何无战功而髙祖取为汉臣之首房乔无战功而太宗取为唐臣之首所谓知臣莫若君知弟子莫若师者此之谓也今以因未著书而仰攀颜子为比则是人臣无汗马之功者皆得攀萧房为比恶有是理也哉建言者又谓从祀诸贤其中有不能无过者因无过奈何反不得从祀夫及门速肖之徒固有狂狷失中者矣又有聚敛而圣人斥其非吾徒短丧而圣人言其不仁者矣然而莫不亲炙温良恭俭譲之徳亲受文行忠信之教髙者名列四科余者亦皆身通六艺是以孔子家语太史公仲尼弟子列传备书之以为三千之徒此七十子者其最也然则七十子之有过者亦先儒所谓圣人数其事而责之其所善犹多尔至于左丘明以下经师二十二人有未能深明圣经之旨者矣又有无威仪若刘向好谀佞若王肃者矣然而当世衰道微火于秦黄老于汉佛于魏晋之时而此二十二人守其遗经转相付授讲说注释各竭其才以待后之学者则其为功殆犹周文武成康之子孙虽衰替微弱无所振作而尚能保守姬姓之宗祀谱牒以阅厯春秋战国不亡而幸存者也虽有大过亦将宥之况小失乎今以因无过与七十子二十二经师有过者较量彼此欲得登因于从祀愚窃以为仲尼素王也七十子助其创业者二十二经师助其垂统者也遇其有过议而贷之犹得陪从也非是之比而徒曰我无过可以陪从未之前闻也建言者又谓与因同时若许衡吴澄其徳学无以踰因而亦得从祀因岂得独遗夫因之于衡澄其徳学无大弗若也其功则有弗若也何也衡以其行道之功澄以其明道之功当元氏奋自朔漠统据华夏其君臣懵焉不知尧舜禹汤文武周公之道传之孔子孔子传之其徒以至于宋之周程张朱者其道足以抚世御极而衡首倡率诲诱之使知是道之可行至于澄所作诸经纂言发挥洞达自朱子以后依经立说者鲜克俪之是以我朝太宗文皇帝命儒臣修辑五经四书性理大全于澄之说多所采入澄可谓能明是道者矣而因之说未有采者则是因既未若衡之道行于当时又未若澄之道明于后世其不从祀未必为阙典也若乃薛内翰瑄直躬慕古谈道淑徒进无附丽退不慕恋勤学好问可谓文矣归洁其身可谓清矣是以存蒙圣知没锡羙谥其为皇朝名臣夫何间然然论其于道所得以与朱子诸徒相比并若黄直卿辅广之亲承微言金履祥许谦之推衍绪说尚未知可伯仲其间否也而遽欲从祀窃恐世之君子将以建言者为非愚则谀孰敢和附其说哉故愚以为瑄可无施行因则准昨者所议杨龟山例令其所在官司建祠奉祀庶足以伸敬先贤劝励来学谨议

　　陈言修徳弭灾　　章纶

　　臣闻之天人相与之际甚可畏也人事为于下则天道应于上天戒示于上则人事谨于下此感彼应捷于影响不可诬也以故上天垂戒而灾异屡见者此必人事之失不知自省有以致之而谴告警惧仁爱人君如此之至也然人事之失必有其故或用非其人或政有缺失虐及于民民不安生而疾苦嗟怨之声上闻于天以故天知之而屡出灾异以垂戒于下当时上下或不知其由而天下之人知之故自古帝王以及汉唐宋贤君之于天戒必下求言使凡臣民各陈所见极言时政缺失而不忌讳以见致灾之由而朝廷闻之亟改其失庶几可回天心而弭灾变若徒祈祷宥罪及蓄粮储修堤岸者此特有司之常事耳至于用人是否政事得失因循姑息而不修改则天心回否未可知也或又谓已尝诏许诸人直言无隐不必下诏求言此则为臣者失于稽古而不以古之圣帝明君期望故也伏乞皇上法古帝王及祖宗列圣断自宸衷下诏求言务使臣民人等直言极諌各指时政缺失以见致灾之由取其切当而随事修改又乞皇上于是而示彻乐减膳之勅大臣于是而推捐俸救民之仁停工役不急之务节侈用滥赐之财慎差遣之扰民罢补官之俸给备救荒之义仓汰僧徒之蚕食悯逓运人夫之苦薄收敛粮储之重寛农民之运粮恤军士之劳役止纳粟以抑侥幸劝屯种以蓄邉储严考察以明黜陟信赏罚以示劝惩清天下刑狱之寃滞罪军民越诉之诬陷修学政以养人才之本原采善言而戒大臣之自用重公辅之名爵杜署职之奔竞凡此之类悉勅诸司修改而举行之乃所以修政事而安生民回天心而弭灾异天下生民何其幸也

　　明文衡巻八

　　●钦定四库全书

　　明文衡卷九

　　（明）程敏政 编

　　○议

　　孔子庙堂议　　宋濂

　　世之言礼者咸取法于孔子然则为庙以祀之其可不稽于古之礼乎不以古之礼祀孔子是亵祀也亵祀不敬不敬则无福奈何今之人与古异也古者将祭主人朝服即位于阼阶东西面祝告利成主人立于阼阶上西面尸出入主人降立于阼阶东西面此皆主人之正位也卒脀祝盥于洗升自西阶主人盥升自阼阶祝先入南面主人从户内西面祝酌奠主人西面再拜稽首皆为几筵之在西也尸升筵主人西面立于户内拜妥尸尸醋主人主人西面奠爵拜皆为尸之在西也汉晋春秋所载章帝元和二年幸鲁祠孔子帝升庙西面再拜开元礼亦谓先圣东向先师南向三献官皆西向是犹未失古之意也今袭开元二十七年之制迁神于南面而行礼者北面则非神道向右之义矣古者造木主以栖神天子诸侯之庙皆有主卿大夫士虽无之大夫束帛以依神士结茅为菆无有像设之事开元礼亦谓设先圣神座于堂上西楹间设先师神座于先圣神座东北席皆以莞则尚扫地而祭也今因开元八年之制抟土而肖像焉则失神而明之之义矣古者灌用鬯臭鬰合鬯臭阴达于渊泉既灌然后迎牲致阴气也萧合黍稷臭阳逹于墙屋故既奠然后炳萧合膻芗盖求神于阴阳也今用熏芗代之庸非简乎古者朝觐会同与凡郊庙祭飨之事皆设庭燎司烜共之火师监之其数则天子百公五十余三十以为不若是则不严且敬也今以秉炬当之庸非渎乎古之有道有徳者使教焉死则以为乐祖祭于瞽宗此之谓先师若汉礼有髙堂生乐有制氏诗有毛公书有伏生之类也又凡始立学者必释奠于先圣先师释奠必有合有国故则否谓国无先圣先师则所释奠者当与邻国合若唐虞有夔伯夷周有周公鲁有孔子则各自奠之不合也当是时学者各自祭其先师非其师弗学也非其学弗祭也学校既废天下莫知所师孔子集羣圣之大成颜回曾参孔伋孟轲实传孔子之道尊之以为先圣先师而通祀于天下固宜其余当各及其邦之先贤虽七十二子之祀亦当罢去而于国学设之庶几弗悖礼意（开元礼国学祀先圣孔子以颜子等七十二贤配诸州但以先师颜子配）今也杂寘而妄列甚至荀况之言性恶扬雄之事王莽王弼之宗庄老贾逵之忽细行杜预之建短丧马融之党附势家亦厕其中吾不知其为何说也古者立学专以明人伦子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也今一切寘而不讲颜回曾参孔伋子也配享堂上颜路曽点孔鲤父也列祀庑间张载则二程之表叔也乃坐其下（淳佑初张居程上后因国子监集议再定张遂居程下）颠倒彝伦莫此为甚吾又不知其为何说也古者士之见师以菜为贽故始入学者必释菜以礼其先师其学官四时之祭乃皆释奠释奠有乐无尸而释菜无乐是二者之重轻系乎乐之有无也今则袭用魏汉津所制大晟之乐乃先儒所谓乱世之音者也其可乎哉古者释奠释菜名义虽存其仪注皆不可知唐开元礼彷佛仪礼馈食篇节文为详所谓三献各于献后饮福即尸醋主人主妇及宾之义也今惮其烦唯初献者得行之其可乎哉呜呼学校者礼之所自出犹河渎之宗瀛海也犹山岳之祖昆仑也今乃舛谬若是则其它可知矣礼固非士庶人之所敢议有人心者孰能黙黙以自安乎虽然此姑言其畧尔若夫庙制之非宜冕服之无章器用则杂乎雅俗升降则昧乎左右如此类甚多虽更仆不可尽也或者则曰子之言信辨矣建安熊氏欲以伏羲为道统之宗神农黄帝尧舜禹汤文武各以次而列焉皋陶伊尹太公望周公暨稷契夷益傅说箕子皆可与享于先王天子公卿所宜师式也当以此今専用春秋亦非秩祀天子之学若孔子实兼祖述宪章之任其为通祀则自天子下达矣茍如其言则道统益尊三皇不汩于医师太公不辱于武夫也不识可乎昔周有天下立四代之学其所谓先圣者虞庠则以舜夏学则以禹殷学则以汤东胶则以文王复各取当时左右四圣成其徳业者为之先师以配享焉此固天子立学之法也奚为而不可也

　　七出议　　王袆

　　礼（大戴礼本命篇）妻有七出不顺父母无子淫妬恶疾多言窃盗是也而又有三不去有所取无所归与更三年之丧前贫贱后富贵是也凡此圣人所以顺男女之际重婚姻之始也后世之议者或曰妇人不顺父母淫妬多言窃盗其为罪而见出宜也若无子恶疾乃其不幸非其罪也而去之非礼也圣人之制礼岂其若是严甚哉故七出定为五出于礼为称也曰圣人之制礼严与寛盖并用也惟其严也故有以合乎天理之公惟其寛也故有以顺乎人情之正寛严相适而制礼之意得矣今自七出言之无子恶疾固妇人之不幸也而出之若过乎严矣然三不去者妇人孰无之使其无子恶疾矣而或其有所取无所归也与更三年之丧也前贫贱而后富贵也则固不得而去之也是又未尝不寛甚也夫夫妇之配偶人伦之本也圣人之制礼其必审于此矣故曰寛严相适圣人制礼之意所以为中也或曰恶疾无子而或有是三不去者固不去矣使或无是也则其出也庸岂其罪欤曰妻道二一曰奉宗祀也一曰续宗祀也二者人道之本也今其无子则是絶世也恶疾则是不可与共粢盛也是义之不得不絶者也夫不顺父母以其逆徳也淫以其乱族也妬以其乱家也多言以其离间也窃盗以其反义也五者其恶徳之见絶于人者也无子之絶世恶疾之不可与共粢盛二者其恶徳之见絶于天者也其于义所当絶均也或曰古者诸侯一夫人六侄娣两媵大夫一妻二妾士一妻一妾藉使妻有恶疾无子则固有妾足以生子而奉祀奚必妻之出也曰礼莫重于嫡孽之分所以培化本而窒乱源也庶孽并嫡家国之祸莫不由兹茍因妻有恶疾无子而成庶孽之宠以启争夺之祸是家国之大不幸也又况庶人有妻而无妾其为不幸也尤大夫因妇人之不幸而致家国之大不幸轻重之际圣人固有以权衡之而谨其始矣然则以恶疾无子而出妻义之不得巳而礼之不可免者也或曰礼者先王教人之具律者圣人御世之凖故礼虚文而律实法也七出之文虽载于礼而五出之法今着于律奚为其不可也曰礼与律非二物也礼者防之于未然律者禁之于己然皆縁人情而为制礼之所不许即律之所不容出于礼则入于律也恶疾无子之当出其着于律厯代相因未之有改由人情之所同也礼律二者均为圣人之所制其轻重之际详矣七出之目胡独于今而废之也故尝论之夫妇之道以义合以礼成者也其成也则纳之以礼不合也则出之以义圣人之所许也礼载诸侯出夫人夫人比至于其国以夫人之礼行至以夫人入使者将命曰寡君不敏不能从而守社稷宗庙使使臣某敢告于执事主人对曰寡君固前辞不教矣寡君敢不敬须以竢命大夫以下出妻夫使人致之曰某不敏不能从而共粢盛某也敢告于侍者主人对曰某之子不肖不敢辟诛敢不敬须以竢命是其进退之间从容孙顺有如此先王因其义之不得已而礼之不可免所以存其辞而不废也是故孔氏之家三世尝出妻矣使果以出妻为难也然则圣人非欤由是论之徇私情昵细惠不知礼义之大节谓妇人无子恶疾为不当去而欲减七出为五出者可谓野于礼也已

　　○论

　　衡运论　　胡翰

　　皇降而帝帝降而王王降而霸犹春之有夏秋之有冬也由皇等而上始乎有物之始由霸等而下终乎闭物之终消长得失治乱存亡生乎天下之动极乎天下之变纪之以十二运统之以六十四卦干天道也健而运乎上坤地道也顺而承乎下天地既判其气未交为否既交为泰始乎干讫乎泰四卦统七百二十年是为天地否泰之运干一索得男而为震坤一索得女而为巽震长男也巽长女也夫妇之道也始成为恒既交为益干再索得男而为坎坎中男也坤再索得女而为离离中女也中男中女夫妇之道成为既济既交为未济干三索得男而为艮艮少男也坤三索得女而为兑兑少女也少男少女夫妇之道成为损既交为咸是为男女交亲之运男治政于先女理事以承其后男之治也从父之道大壮也无妄也长男从父者也需也讼也中男从父者也大畜也遯也少男从父者也六卦统一千一百五十有二年是为阳晶守政之运女之治也从母之道观也升也长女从母者也晋也明夷也中女从母者也萃也临也少女从母者也六卦统一千有八年是为阴毳权行之运坤阴也得阳育而生男干阳也得阴化而生女男归于母女应于父豫也复也长男归母者也比也师也中男归母者也剥也谦也少男归母者也六卦统九百三十有六年是为资育还本之运小畜也姤也长女应父者也同人也大有也中女应父者也夬也履也少女应父者也六卦统一千二百二十有四年是为造化符天之运乾坤父母之道也必有代者焉代父者长男也从长男者中男少男也解也屯也中男从长者也小过也頥也少男从长者也四卦统六百七十有二年内外以刚阳治政是为刚中健至之运阳刚之极阴必行之代母者长女也从长女者中女少女也家人也鼎也中女从长者也中孚也大过也少女从长者也四卦统七百九十有二年内外以阴柔为治是为羣愚位贤之运阴随于阳为顺丰也噬嗑也中女从长男者也归妹也随也少女从长男者也节也困也少女从中男者也六卦统一千八百年是为徳义顺命之运阳随于阴为不顺涣也井也中男从长女者也渐也蛊也少男从长女者也旅也贲也少男从中女者也六卦统一千八十年是为惑妬留天之运长男既息为男之穷也长女既息为女之穷也于是中男与少男相搏焉蹇也蒙也二卦统三百三十有六年是为寡阳相搏之运阳之搏也阴必随之于是中女与少女会焉睽也革也二卦统三百八十有四年是为物极元终之运十二运上下万有一千七百八十载阳来阴往太乙临之不浸则不极不极则不复复而与天下更始非圣人不能也圣人非天不生也天生仲尼当五伯之衰而不能为太和之春者何也时未臻乎革也仲尼没继周者为秦为汉为晋为隋为唐为宋垂二千年犹未臻乎革也泯泯棼棼天下之生欲望其为王为帝为皇之世固君子之所深患也余闻之广陵秦晓山乃推明天人之际皇帝王伯之别定次于篇

　　六经论
  </div>
  <div class="pagination">
   <a href="明文衡_page7.html">
    上一页
   </a>
   <span>
    ...
   </span>
   <a href="明文衡_page3.html">
    3
   </a>
   <a href="明文衡_page4.html">
    4
   </a>
   <a href="明文衡_page5.html">
    5
   </a>
   <a href="明文衡_page6.html">
    6
   </a>
   <a href="明文衡_page7.html">
    7
   </a>
   <span class="current-page">
    8
   </span>
   <a href="明文衡_page9.html">
    9
   </a>
   <a href="明文衡_page10.html">
    10
   </a>
   <a href="明文衡_page11.html">
    11
   </a>
   <a href="明文衡_page12.html">
    12
   </a>
   <a href="明文衡_page13.html">
    13
   </a>
   <span>
    ...
   </span>
   <a href="明文衡_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
