<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 214 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 214 页/共 603 页
  </h1>
  <div class="content">
   臣某言：伏自陛下平山东，收燕蓟，洎海隅万里，百姓感动，喜王业再康，疮苏息，陛下明圣，社稷之灵，以至於此。然河南河北，贡赋未入；江淮转输，异於曩时。惟独剑南自用兵以来，税敛则殷，部领不绝。琼林诸库，仰给最多。是蜀之土地膏腴，物产繁富，足以供王命也。近者贼臣恶子，频有乱常，巴蜀之人，横被烦费，犹相劝勉，充备百役，不敢怨嗟。吐蕃今下松、维等州，成都已不安矣。杨琳师再胁普合，禺禺两川，不得相救，百姓骚动，未知所裁。况臣本州，山南所管，初置节度，庶事草创，岂暇力及东西两川矣？伏愿陛下听政之馀，料巴蜀之理乱，审救援之得失，定两川之异同，问分管之可否，度长计大，速以亲贤出镇，哀罢人以安反仄。犬戎侵轶，群盗窥伺，庶可遏矣。而三蜀天府也，徵取万计，陛下忍坐见其狼狈哉？不即为之，臣窃恐蛮夷得恣屠割耳，实为陛下有所痛惜。必以亲王委之节钺，此古之维城磐石之计明矣，陛下何疑哉？在近择亲贤，加以醇厚明哲之老，为之师傅，则万无覆败之迹，又何疑焉？其次付重臣旧德，智略经久，举事允惬，不陨获於苍黄之际，临危制变之明者，观其树勋庸於当时，扶泥涂於已坠，整顿理体，竭露臣节，必见方面小康也。今梁州既置节度，与成都足以久远相应矣。东川更分管数州於内，幕府取给，破滋甚，若兵马悉付西川，梁州益坦为声援，是重敛之下，免至多门，西南之人，有活望矣。必以战伐未息，势资多军，应须遣朝廷任使旧人，授之使节，留後之寄，绵历岁时，非所以塞众望也。臣於所守封界，连接梓州，正可为成都东鄙，其中别作法度，亦不足成要害哉！徒扰人矣，伏惟明主裁之。又天下徵收，赦文减省军用外，诸色杂赋名目，伏愿损之又损之，剑南诸州，亦困而复振矣。将相之任，内外交迁，西川分壶，以仗贤俊，愚臣特望以亲王总戎者，意在根固流长，国家万代之利也，敢轻易而言。次请慎择重臣，亦愿任使旧人，镇抚不缺。借如犬戎ㄈ扰，臣素知之。臣之兄承训，自没蕃以来，长望生还，伪亲信於赞普，探其深意，意者报复摩弥青海之役决矣。同谋誓众於前後没落之徒，曲成翻动，阴合应接，积有岁时。每汉使回、蕃使至，帛书隐语，累尝恳论。臣皆进封上闻，屡达臣兄承训忧国家缘边之急，愿亦勤矣。况臣本随兄在蜀，向二十年，兄既辱身蛮夷，相见无日，臣比未忍离蜀者，望兄消息时通，所以戮力边隅，累践班秩，补拙之分浅，待罪之日深，蜀之安危，敢竭闻见。臣子之义，贵有所尽於君亲。愚臣迂阔之说，万一少裨圣虑，远人之福也，愚臣之幸也。昨窃闻诸道路，云吐蕃已来，草窃岐陇，逼近咸阳。似是之间，忧愤陨迫，益增尸禄寄重之惧，寤寐报效之恳。谨冒死具巴蜀成败形势，奉表以闻。
    ●卷三百六十
    ☆杜甫（二）
    ○奉谢口敕放三司推问状
    右。臣甫智识浅昧，向所论事，涉近激讦，违忤圣旨，既下有司，具已举劾，某从自弃，就戮为幸。今日已时，中书侍郎平章事张镐奉宣口敕，宜放推问。知臣愚戆，赦臣万死，曲居恩造，再赐骸骨。臣甫诚顽诚蔽，死罪死罪。臣以陷身贼庭，愤惋成疾，实从间道，获谒龙颜。猾逆未除，愁痛难过，猥厕衮职，愿少裨补。窃见房以宰相子，少自树立，晚为醇儒，有大臣体。时论许必位至公辅，康济元元。陛下果委以枢密，众望甚允。观之深念主忧，义形於色，况画一保泰，素所蓄积者已。而性失於简，酷嗜鼓琴。董庭兰今之琴工，游门下有日，贫病之老，依倚为非，之爱惜人情，一至於玷。臣不自度量，叹其功名未垂，而志气挫衄，觊望陛下弃细录大，所以冒死称述，何思虑始竟，阙於再三。陛下贷以仁慈，怜其恳到，不书狂狷之罪，复解网罗之急，是古之深容直臣、劝勉来者之意。天下幸甚！天下幸甚！岂小臣独蒙全躯、就列待罪而已？无任先惧後喜之至，谨诣阁门进状奉谢以闻。谨进。
    ○为遗补荐岑参状
    宣议郎试大理评事摄监察御史赐绯鱼袋岑参，右。臣等窃见岑参识度清远，议论雅正，佳名早立，时辈所仰。今谏诤之路大开，献替之官未备，恭惟近侍，实藉茂材。臣等谨诣阁门奉状陈荐以闻，伏听进止。
    ○为华州郭使君进灭残寇形势图状
    右。臣窃以逆贼束身槛中，奔走无路，尚假馀息，蚁聚苟活之日久。陛下犹觊其匍匐相率，降款尽至，广务宽大之本，用明恶杀之德，故大军云合，蔚然未进。上以稽王师有征无战之义，下以成古先圣哲之用心。兹事元远，非愚臣所测。臣闻《易》载随时，不俟终日。先王之用刑也，抑亦小者肆诸市朝，大者陈诸原野。今残孽虽穷蹙日甚，自救不暇，尚虑其逆帅望秋高马肥之便，蓄突围拒辙之谋，大军不可空勤转输之粟，诸将宜穷掎角之进。顷者河北初收数州，思明降表继至，实为平卢兵马，在贼左胁，贼动静乏利，制不由已，则降附可知。今大军尽离河北，逆党意必宽纵，若万一轶略河县，草窃秋成，臣伏请平卢兵马及许叔冀等军郓州西北渡河，先冲收魏，或近军志避实击虚之义也。伏惟陛下图之，遣李铣、殷仲卿、孙青汉等军逦迤渡河佐之，收其贝博。贼之精锐，撮在相、魏、卫之州，贼用仰魏而给。贼若抽其锐卒渡河救魏博，臣则请朔方、作西、北庭等军渡沁水收相、卫；贼若回戈距我两军，臣又请郭口、祁县等军蓦岚驰屯据林虑县界，候其形势渐进，又遣李广琛、鲁炅等军进渡河，收黎阳、临河等县，相与出入掎角，逐便扑灭，则庆绪之首，可翘足待之而已。是亦恭行天罚，岂在王师必无战哉？愚臣闻见浅狭，承乏待罪，未精慎，固之守，轻议擒纵之术。抑臣之梦寐，贵有裨益，谨进前件图如状，伏听进止。乾元元年七月日，某官臣状进。
    ○唐兴县客馆记
    中兴之四年，王潜为唐兴宰，修厥政事。始自鳏寡独，而和其封内，非侮循循，不畏险肤，而行而一。咨於官属、於群吏、於众庶曰：“邑中之政，庶几缮完矣。惟宾馆上漏下湿，吾人犹不堪其居，以容四方宾，宾其谓我何？改之重劳，我其谓人何？”咸曰：“诞事至济厥载，则达观于大壮。”作之闳，作之堂构，以永图崇高广大，逾越传舍，通梁直走，嵬将坠压，素柱上承，安若泰山，两傍序开，发泄霜露，潜静深矣。步阎复ニ，万瓦在後，匪丹ぬ为实，疏达为迥廊，南注又为覆廊，以容介行人，亦如正馆，制度小劣。直左阶而东，封殖修竹茂树；挟右阶於南，环廊又注，亦可以行步，风雨不易。谋而集事，邑无妨工，亦无匮财，人不待子来，定不待方中矣。宿息井树，或相为宾，或与之毛，天子之使至，则曰：“邑有人焉，某无以栗阶。州长之使至，则曰：“某非敢宾也，子无所用俎。四方之使至，则曰：“子贶某多矣，敢辞贽。或曰：“明府君之侈也，何以为人？”皆曰：“我公之为人也，何以侈！子徒见宾馆之近夫厚，不知其私室之甚薄，器物未备，力取诸私室，人民不知赋敛。乃至於馆之醯醢阙，出於私厨；使之乘驷阙，办於私厩，”君岂为亭长乎？是躬亲也，若馆宇不修，而观台榭是好，宾至无所纳其车，或浩荡无所措手足，获高枕乎？其谁不病吾人矣？疵瑕忽生，何以为之？是道也施舍，不几乎先觉矣？杜之友朋叹曰：“美哉！，是馆也成，人不知，人不怒，廨署之福也。”府君之德也。”府君曰：“古有之也，非吾有也，余何能为？是亦前州府君崔公之命也，余何能为！是日辛丑岁秋分，大馀二，小馀二千一百八十八，杜氏之老记已。
    ○前殿中侍御史柳公紫微仙阁画太一天尊图文
    石鳖老放神乎？始清之天，游目乎？浩劫之家，泠泠然驭乎？风，熙熙然登乎？台，进而俯乎？寒林，退而极乎？延阁，见龙虎日月之君，亘乎？竦梁，塞乎？高壁，骨者鬣者，皙者黝者，视遇之间，若严寇敌者已。伊四司五帝天之徒，青节崇然绿舆骈然，仙官洎鬼官无央数众。阳者近，阴者远，俱浮空不定，目所向如一。盖知北阙帝君之尊，端拱侍卫之内，于天上最贵矣。已而左元之属吏三洞弟子某进曰：“经始缋事，前柱下史河东柳涉职是树善，损於而家，忧於而国，剥私室之匮，渴蒸人之安，志所至也。请梗概帝君救护之慈、朝拜之功曰：“若人存思我主，生之根、死之门，我则制伏妖之兴、毒之腾。凡今之人，反侧未济。柳氏柱史也，立乎老君之後，获隐嘿乎？忍涂炭乎？先生与道而游，与学而游，可上以昭太一之神威于下，下以昭柱史之告诉于上，玉京之用事也，率土之发祥也，恶乎寝而？庸讵仰而？”先生藐然若往，颓然而止，曰：“噫！夫鸟乱於□，鱼乱於河，兽乱於山。是弋钓罟削格之智生，是机变退邀攫拾之智极。故自黄帝已下，干戈峥嵘，流血不乾，骨蔽平原，乖气横放，淳风不返。虽《书》载蛮夷率服，《诗》称徐方既来，许其慕中夏，与夫容成、中央氏、尊卢氏辈结绳而已。百姓至死不相往来，兹茂德困矣。矧贤主趣之而不及，庸主闻之而不晓，浩穰崩蹙，数千古哉！至使世之仁者，蒿目而忧世之患，有是夫！今圣主诛干纪，康大业，物尚疵疠，战争未息，必揆当世之变，日慎一日，众之所恶与之恶，众之所善与之善。敕有司宽政去禁，问疾薄敛，修其土田，险其走集。以此驭贼臣恶子，自然百祥攻，百异有渐。天下汹汹，何其挠哉？已登乎种种之民，舍夫享々之意，是巍巍乎北阙帝君者，肯不乘道腴，卷黑簿，诏北斗削死，南斗注生？与夫圆首方足，施及乎蠢蠕之虫，肖翘之物，尽驱之更始，何病乎不得如昔在太宗之时哉？”石鳖老毕辞，三洞弟子某又某，静如得，动如失，久而却走，不敢贰问。
    ○画马赞
    韩干画马，毫端有神。骅骝老大，腰清新。鱼目瘦脑，龙文长身。雪乖白肉，风蹙兰筋。逸态萧疏，高骧纵恣。四蹄雷雹，一日天地。御者敏，去何难易？愚夫乘骑，动必颠踬，瞻彼骏骨，实惟龙媒。汉歌燕市，已矣茫哉！但见驽骀，纷然往来。良工惆怅，落笔雄才。
    ○东西两川说
    闻西山汉兵，食粮者四千人，皆关辅山东劲卒，多经河陇幽朔教习，愤於战守，人人可用。兼羌堪战子弟，向二万人，实足以备边守险。脱南蛮侵掠，邛雅子弟不能独制，但分汉劲卒助之，不足扑灭，是吐蕃冯陵，本自足支也，扌量西山、邛、雅兵马卒叛援形胜明矣。顷三城失守，罪在职司，非兵之过也，粮不足故也。今此辈见阙兵马使，八州素归心於其世袭刺史，独汉卒自属裨将主之。窃恐备吐蕃在羌汉兵小昵，而衅隙随之矣。况军须不足，奸吏减剥未已哉。愚以为宜速择偏裨主之；主之势，明其号令，一其刑赏，申其哀恤，至其欢忻。宜先自羌子弟始，自汉儿易解人意，而优劝旬月，大浃洽矣。仍使兵羌各系其部落，刺史得自教阅。都受统於兵马使，更不得使八州都管，或在一羌王，或都关一世袭刺史。是羌之豪族，发源有远近，世封有豪家，纷然聚藩落之议於中，肆与夺之权於外已。然则备守之根危矣，又何以藉其为本，式遏雪岭之西哉？比羌族封王者，初以拔城之功得，今城失矣，袭王如故，总统未已，余诸董攘臂何？王尹之狱是矣。田策嗣羌王，关王氏旧亲，西董族最高，怨望之势然矣。诚於此时便宜闻上，使各自统领，不须王区分易制，然後都静听，取别於兵马使，不益元戎气壮，部落无语。或纵一部落怨，获群部落喜矣。无爽如此处分，岂惟邛南不足忧？八州之人愿贾勇，复取三城不日矣。幸急择公所素谙用了将，正色遣之。
    獠贼内编属自久，数扰背亦自久，徒恼人耳，虑盖不至大。昨闻受铁券，爵禄随之，今闻已小动，为之奈何？若不先招谕也，谷贵人愁，春事又起，缘边耕种，即发精卒讨之甚易，恐贼星散於穷谷深林，节度兵马，但惊动缘边之人，供给之外，未见免劫掠，而还赁其地，豪族兼有其地而转富。蜀之土肥，无耕之地，流冗之辈，近者交互其乡村而已，远者漂寓诸州县而已，实不离蜀也。大祗举兼并豪家力田耳，但钧亩薄敛，则田不荒，以此上供王命，下安疲人，可矣。豪族转安，是否非蜀仍禁豪族受赁罢人田，管内最大，诛求宜约，富家办而贫家创痍已深矣。今富儿非不缘子弟职掌，尽在节度衙府州县官长手下哉！村正虽见面，不敢示文书取索，非不知其家处，独知贫儿家处。两川县令刺史有权摄者，须尽罢免，苟得贤良，不在正授权，在进退闻上而已。
    ○杂述
    杜子曰：“凡今之代，用力为贤乎？进贤为贤乎？进贤贤乎？则鲁之张叔卿、孔巢父二才士者，聪明深察，博辩闳大，固必能伸於知已，令闻不已，任重致远，速於风飙也。是何面目黧黑，常不得饭饱吃，曾未得富家奴，兹敢望缟衣乘轩乎？岂东之诸侯深拒於汝乎？岂新令尹之人未汝之知也？由天乎？有命乎？虽岑子、薛子引知名之士，月数十百，填尔逆旅请诵诗，浮名耳。勉之哉！勉之哉！夫古之君子，知天下之不可盖也，故下之；知众人之不可先也，故後之。嗟乎叔卿！遣辞工於猛健放荡，似不能安排者，以我为闻人而已，以我为益友而已。叔卿静而思之！嗟乎巢父，执雌守常，吾无所赠若矣。泰山冥冥以高，泗水イ以清，悠悠友生，复何时会于王镐之京，载饮我浊酒，载呼我为兄？
    ○说旱
    《周礼，司巫》若：“国大旱，则率巫而舞雩。”《传》曰：“龙见而雩。”谓建已之月，苍龙宿之体，昏见东方，万物待雨甚大，故祭天，远为百谷祈膏雨也。今蜀自十月不雨，月旅建卯，非雩之时，奈久旱何？得非狱吏只知禁系，不知疏决，怨气积，冤气盛，亦能致旱？是何川泽之乾也，尘雾之塞也，行路皆菜色也，田家其愁痛也？自中丞下车之初，军郡之政，罢弊之俗，已下手开济矣，百事冗长者，又以革削矣。独狱囚未闻处分，岂次第未到，为狱无滥系者乎？谷者百姓之本，百役是出，况冬麦黄枯，秦种不入，公诚能暂辍诸务，亲问囚徒，除合死者之外，下笔尽放，使囹圄一空，必甘雨大降。但怨气消，则和气应矣。躬自疏决，请以两县及府系为始，管内东西两川，各遣一使，兼委刺史县令对巡使同疏决，如两县及府等囚例处分，众人之望也，随时之义也。昔贞观中，岁大旱，文皇帝亲临长安、万年二赤县决狱，膏雨滂足。即岳镇方面岁荒札，皆连帅大臣之务也，不可忽。凡今徵求无名数，又耆老合侍者、两川侍丁得异常丁乎？不殊常丁赋敛，是老男老女死日短促也。国有养老，公遽遗吏存问其疾苦，亦和气合应之义也，时雨可降之徵也。愚以为至仁之人，常以正道应物，天道远，去人不远。
    ○秋述
    秋，杜子卧病长安旅次，多雨生鱼，青苔及榻。常时车马之客，旧雨来。今雨不来，昔襄阳庞德公至老不入州府，而扬子□草《元》寂寞，多为後辈所亵，近似之矣。呜呼！冠冕之窟，名利卒卒，虽朱门之涂泥，士子不见其泥，矧抱疾穷巷之多泥乎？子魏子独踽踽然来，汗漫其仆夫，夫又不假盖，不见我病色，适与我神会。我弃物也，四十无位，子不以官遇我，知我处顺故也。子挺生者也，无矜色，无邪气，必见用，则风后、力牧是已。於文章，则子游、子夏是已，无邪气故也，得正始故也。噫！所不至於道者，时或赋诗如曹、刘，谈话及卫、霍，岂少年壮志，未息俊迈之机乎？子魏子今年以进士调选，名隶东天官，告余将行，既缝裳，既聚粮，东人怵惕，笔札无敌，谦谦君子，若不得已，知禄仕此始，吾党恶乎无述而止！
    ○唐故德仪赠淑妃皇甫氏神道碑
    后妃之制古矣，而轩辕氏帝喾氏、次妃之迹，最有可称，存乎旧史，然则其义隐，其文略。《周礼》王者内职大备，而阴教宣。诗人《关雎》风化之始，乐得淑女。盖所以教本古训，发皇妇道。居具燕寝之仪，动有环之节，进贤才以辅佐君子，不淫色以取媚闺房。虽彤管之地，功过必纪；而金屋之宠，流宕一揆。稽女史之华实，嗣嫔则之清高，亦时有其人，伟夫精选。
    淑妃讳某，姓皇甫氏，其先安定人也。惟Ι封商，於赫有光，伊元祖树德，於今不忘。必宋之子，莫之与比，伊清风继代，惠此馀美。夫其系绪蕃衍，绂冕所兴，列为公侯，古有皇父充石，则其宗可知也。夫其体元消息，经术之美，刊正帝图，中有元晏先生，则其家可知矣。嗟乎！我有奕叶，承权舆矣；我有微猷，展肃雍矣。积群玉之气，自对白虹之天；生五色之毛，不离丹凤之穴。曾祖ピ，皇朝宋州刺史。祖粹，皇朝越州刺史都督诸军事。父日休，皇朝左监门卫副率。妃则副率府君之元女也，粤若襁褓，体如冰雪，气象受於天和，诗礼传乎胎教。故列我开元神武之嫔御者，岂易其容止法度哉？今上昔在春宫之日，诏诘良家女，择视可否，充备淑哲。太妃以内秉纯一，外资沈静，明珠在蚌，水月鲜白，美玉处石，崖崖津润，结襦而金印相辉，同辇而翠旗交影。由是恩加婉顺，品列德仪。虽掖庭三千，爵秩十四，掩六宫以取俊，超群女以见贤，岂渥泽之不流，曾是不敢以露才扬已，卑以自牧而已。夫如是，言足以厚人伦、化风俗，弥缝坤载之失，夹辅元亨之求。呜呼！彼苍也常与善，何有初也？不久好奈何？况妃亦既遘疾，怙如虑往。上以之服事最旧，佳人难得，送药必经於御手，见寝始迥於天步。月氏使者，空说返魂之香；汉帝夫人，终痛归来之像。以开元二十三年岁次乙亥十月癸未朔，薨於东京某宫院，春秋四十有二。呜呼哀哉！望景向夕，澄华微阴，风惊碧树，雾重青岑。天子悼履綦之芜绝，惜脂粉之凝冷，下麟凤之银床，到梧桐之金井。呜呼哀哉！厥初权殡於崇政里之公宅，後诏以某月二十七日己酉，卜葬於河南县龙门之西北原，礼也。制曰：“故德仪皇甫氏，赞道中壶，肃事後庭，孰云疾，奄见凋落？永言懿范，用怆於怀，宜登西妃之列，式旌六行之美。可册赠淑妃。丧事所须，并宜官供，河南尹李适之充使监护。”非夫清门华胄，积行累功，序於王者之有始有卒，介於嫔御之不僭不滥，是何存荣没哀，视有遇之多也？有子曰：“鄂王讳瑶，兼太子太保使持节幽州大都督事，有故在疚而卒。岂无乐国，今也则亡，匪降自天，云何吁矣！有女曰临晋公主，出降代国长公主子荥阳潜曜，官曰光卿，爵曰驸马都尉。昔王俭以公主恩，尚帝女为荣；何晏兼关内侯，是亦晋朝归美。公主礼承於训，孝自於心，霜露之感，形於颜色；享祀之数，缺於洒扫。尝戚然谓左右曰：“自我之西，岁阳载纪。彼都之外，道里遐绝，圣慈有蓬莱之深，异县人松贾之阻。思欲轻举，安得黄鹄？未议巡豫，徒瞻白□，”望阙塞之风烟，寻常涕泗；怀伊川之陵谷，恐惧迁移。於是下教邑司，爰度碑版。甫忝郑庄之宾客，游窦主之园林，以白头之嵇、阮，岂独步於崔、蔡？而野老何知，斯文见托；公子泛爱，壮心未已，不论官阀，游、夏入文学之科；兼叙哀伤，颜、谢有后妃之诔。铭曰：
    积气之清，积阴之灵。汉曲回月，高堂丽星。惊涛汹汹，过雨冥冥。洗涤苍翠，诞生娉婷。（其一）婉彼柔惠，迥然开爽。绸缪之故，昔在明两。恩渥未渝，康哉大往。展如之媛，孰与争长？（其二）珩是加，プ克备。先德後色，累功居位。壶仪孔修，宫教咸遂。王于奖饰，礼亦尊异。（其三）小苑春深，离宫夜逼。花间度月，同辇未归。池畔临风，焚香不息。呜呼变化，惠好终极。（其四）冯相视，太史书氛。藏舟晦色，逝水寒文。翠幄成彩，金炉罢熏。燕赵一马，潇湘片□。（其五）恍惚馀迹，苍茫具美。王子国除，匪他之耻。公主愁思，永怀於彼。日居月诸，邱陇荆杞。（其六）岩岩禹凿，イイ伊川。列树拱矣，丰碑缺然。爰谋述作，就雕镌。金石照地，蛟龙下天。（其七）少室东立，缭垣西走。佛寺在前，宫桥在後。维山有麓，与碑不朽。维水有源，与词永久。（其八）
    ○唐故万年县君京兆杜氏墓碑
    甫以世之录行迹、示将来者多矣，大抵家人贿赂，词客阿谀，真为百端，波澜一揆。人载笔光芒于金石，作程通达于神明，立德不孤，扬名归实，可以发皇内则，标格女史，窃见於万年县君得之矣。其先系统於伊祁，分姓於唐杜，吾祖也，我知之。远自周室，迄於圣代，传之以仁义礼智信，列之以公侯伯子男。《春秋传》云，穆叔谓之世禄，其在兹乎？曾祖某，隋河内郡司功、获嘉县令。王父某，皇监察御史、洛州巩县令。前朝咸以士林取贵，宰邑成名，考某。修文馆学士、尚书膳部员外郎，天下之人，谓之才子。兄升，国史有传，缙绅之士，诔为孝童。故美玉多出於昆山，明珠必传於江海。盖县君受中和之气，成肃雍之德，其来尚矣。作配君子，实惟好仇。河东裴君讳荣期，见任济王府录事参军，入在清通，同行领袖，素相敬，朱绂有光。
    县君既早习於家风，以阴教为已任，执妇道而纯一，与礼法而始终，可得闻也。昔舅殁姑老，承顺颜色，侍历年之寝疾，力不暇於须臾。苟便於人，皆在於手，泪积而形骸夺气，忧深而巾栉生尘。尊卑之道然，固出自天性，孝养哀送，名流称仰，允所为能循法度，则可以承先祖、供给祭祀矣。维其矜庄门户，节制差服，功成则运，有若四时，物或犹乖，匪逾终日。黼画组就之事，割烹煎和之宜，规矩数及於亲姻，脱落颇盈於岁序。若其先人後己，上下敦睦，悬罄知归，揖让惟久，在嫂叔则有谢氏光小郎之才，於娣姒则有锺氏洽介妇之德，周给不碍於亲疏，泛爱无择，於良贱。至於星霜伏腊，轩骑归宁，慈母每谓於飞来，幼童亦生乎感悦。加以诗书润业，导诱为心，遏悔，吝於未萌，验是非於往事。内则致诸子於无过之地，外则使他人见贤而思齐。爰自十载已还，默契一乘之理，绝荤血於禅味，混出处於度门。喻筏之文字不遗，开卷而音义皆达，母仪用事，家相遵行矣。至於膳食滑甘之美，&lt;韦必&gt;结缝线之难。展转忽微，欲参谋而县解；指麾补合，犹取则於乖成。其积行累功，不为薰修所住著。有如此者，灵山镇地，长吐烟□；德水连天，自浮星象。则其看心惠，岂近於扬扌者哉？越天宝元年某月八日，终堂於东京仁风里，春秋若干，示诸生灭相。越六月二十九日，迁殡於河南县平乐乡之原，礼也。呜呼哀哉！琴瑟罢声，蘩晦色，骨肉号兮天地感，中外痛兮鬼神恻。有长子曰：朝列，次朝英，北海郡寿光尉；次朝牧。女长适独孤氏，次阎氏，皆禀自胎教，成於妙年。厥初寝疾也，唯长子、长女在侧，英牧或以游以宦，莫获同曾氏之元申，号而不哭，伤断邻里。悠哉少女，未始闻哀，又足酸鼻。呜呼！县君有语曰：“可以褐衣敛我，起塔而葬。”裴公自以从大夫之後，成县君之荣，爱礼实深，遗意盖阙。但褐衣在敛，而幽隧爰封，其所饰，咸遵俭素。眷兹邑号，未降天书，各有司存，成之不日。呜呼哀哉！有兄子曰：“甫，制服於斯，纪德於斯，刻石於斯。或曰：“岂孝童之犹子欤？奚孝义之勤若此？”甫泣而对曰：“非敢当是也，亦为报也。”甫昔卧病於我诸姑，姑之子又病间，女巫至，曰：“处楹之东南隅者吉。姑遂易子之地以安我，我是用存，而姑之子卒，後乃知之於走使。甫常有说於人，客将出涕感者久之，相与定谥曰义。君子以为鲁义姑者，遇暴客於郊，抱其所携，弃其所抱，以割私爱，县君有焉。是以举兹一隅，昭彼百行，铭而不韵，盖情至无文。其词曰：
    呜呼，有唐义姑京兆杜氏之墓。
    ○唐故范阳太君卢氏墓志
    五代祖柔，隋吏部尚书容城侯。大父元懿，是渭南尉。父元哲，是庐州慎县丞。维天宝三载五月五日，故修文馆学士著作郎京兆杜府君讳某之继室范阳县太君卢氏卒於陈留郡之私第，春秋六十有九。呜呼！以其载八月旬有一日，发引归葬於河南之偃师。以是月三十日庚申，将入著作之大茔，在县首阳之东原，我太君用甲之穴，礼也。坟南去大道百二十步，奇三尺，北去首阳山二里。凡涂车刍灵设熬置铭之名物，加庶人一等，盖遵俭素之遗意，茔内西北去府君墓二十四步，则壬甲可知矣。遣奠之祭毕，一二家相进曰：“斯至止，将欲启府君之墓门，安灵榇於其右，岂饰未具，时不练欤？前夫人薛氏之合葬也，初太君令之，诸子受之，流俗难之。太君易之，今兹顺壬取甲，又遗意焉。呜呼孝哉！孤子登，号如婴儿，视无人色。且左右仆妾，洎厮役之贱，皆蓬首灰心，呜呼流涕，宁或一哀所感，片善不忘而已哉？实惟太君积德以常，临下以恕，如地之厚，纵天之和，运阴教之名数，秉女仪之标格。呜呼！得非太公之後，必齐之姜乎？
    恭氏所生子，适曰某，故朝议大夫兖州司马。次曰升，幼卒，报复父雠，国史有传，次曰专。历开封尉，先是不禄。息女长适钜鹿魏上瑜，蜀县丞。次适河东裴荣期，济王府录事。次适范阳卢正均，平阳郡司仓参军。呜呼！三家之女，又皆前卒。而某等夙遭内艰，有长自太君之手者，至於婚姻之礼，则尽是太君主之。慈恩穆如，人或不知者，咸以为卢氏之腹生也。然则某等亦不无平津孝谨之名於当世矣。登即太君所生，前任武康尉。二女：曰适京兆王佑，任硖石尉；曰适会稽贺，卒常熟主簿。其往也，既哭成位，有若冢妇同郡卢氏、介妇荥阳郑氏，钜鹿魏氏京兆王氏，女通诸孙子三十人，内宗外宗，寝以疏阔者，或元玉帛，自他日互有所至。若以为杜氏之葬，近於礼而可观，而家人亦不敢以时继年。式志之金石，铭曰：
    太君之子，朝仪所尊。贵因长子，泽就私门。亳邑之都，终天之地。享年不永，殁而犹视。
    ○祭远祖当阳君文
    维开元二十九年岁次辛巳月日，十三叶孙甫，谨以寒食之奠，敢昭告於先祖晋驸马都尉镇南大将军当阳成侯之灵：初陶唐出自伊祁，圣人之後，世食旧德。降及武库，应乎虬精。恭闻渊深，罕得窥测，勇功是立，智名克彰。缮甲江陵，清东吴，建侯於荆，邦於南土。河水活活，造舟为梁。洪涛，莽汜，未始腾毒，《春秋》主解，膏隶躬亲。呜呼笔迹，流宕何人？苍苍孤坟，独出高顶，静思骨肉，悲愤心胸。峻极於天，神有所降，不毛之地，俭乃孔昭。取象邢山，全模祭仲，多藏之诫，焯序前文。小子筑室，首阳之下，不敢忘本，不敢违仁。庶刻丰石，树此大道，论次昭穆，载扬显号。于以采蘩，于彼中园，谁其尸之？有斋列孙。呜呼！敢告兹辰，以永薄祭。尚飨！
    ○祭外祖祖母文
    维年月日，外孙荥阳郑宏之、京兆杜甫，谨以寒食庶羞之奠，敢昭告于外王父母之灵：呜呼！外氏当房，祭祀无主。伯道何罪？元阳谁抚？缅维夙昔，追思艰窭。当太后秉柄，内宗如缕。纪国则夫人之门，舒国则府君之外父。聿以生居贵戚，衅结狂竖。雌伏单栖，雄鸣折羽。忧心忄忄，独行踽踽。悲夫景分飞忽，间于凤凰；咄彼谗人有词，异於鹦鹉。初我父王之遘祸，我母妃之下室。深狴殊涂，酷吏同律。夫人於是布裙屦，提饷潜出。昊天不佣，退藏於密。久成凋瘵，溘至终毕。盖乃事存於义阳之诔，名播於燕公之笔。呜呼哀哉！宏之等从母昆弟，两家因依。弱岁俱苦，慈颜永违。岂无世亲，不如所爱？岂无舅氏，不知所归？誓以偏往，测恋光辉。渐渍相勖，居诸造微。幸遇圣主，愿发清机。以显内外，何当奋飞？洛城之北，邙山之曲；列树风烟，寒泉珠玉。千秋古道，王孙去兮不归；三月晴天，春草萋兮增绿。顷物将牵累，事未遂欲，使泪流顿尽，血下相续者矣。捧奠迟迥，炯心依属。庶多载之洒扫，循兹辰之轨躅。
    ○祭故相国清河房公文
    维唐广德元年岁次癸卯犯九月辛丑朔二十二日壬戌，京兆杜甫，敬以醴酒茶藕鲫之奠，奉祭故相国清河房公之灵曰：“呜呼！纯朴既散，圣人又殁；苟非大贤，孰奉天秩？唐始受命，群公间出；君臣和同，德教充溢。魏杜行之，夫何画一；娄宋继之，不坠故实。百馀年间，见有辅弼；及公入相，纪纲已失。将帅干纪，烟尘犯阙；王风寝顿，神器圮裂。关辅萧条，乘舆播越。太子即位，揖让仓卒；小臣用权，尊贵倏忽。公实匡救，忘餐奋发；累控直词，空闻泣血。时遭，国有征伐；车驾还京，朝廷就列；盗本乘弊，诛终不灭；高义沈埋，赤心荡折。贬官厌路，谗口到骨；致君之诚，在困弥切。天道阔远，元精茫昧。偶生贤达，不必际会；明明我公，可云时代。贾谊恸哭，虽多颠沛；仲尼旅人，自有遗爱。二圣崩日，长号荒外；後事所委，不在卧内。因循寝疾，憔翠无悔；夭阏泉涂，激扬风。天柱既折，安仰翊戴？地维则绝，安放夹载？岂无群彦？我心忉忉。不见君子，逝水滔滔。泄涕寒谷，吞声贼壕；有车爰送，有绋爰操。抚坟日落，脱剑秋高；我公戒子，无作尔劳。敛以素帛，付诸蓬蒿；身瘗万里，家无一毫。数子哀过，他人郁陶；水浆不入，日月其忄舀。州府救丧，一二而已；自古所叹，罕闻知已。曩者书札，望公再起；今来礼数，为态至此。先帝松柏，故乡梓；灵之忠孝，气则依倚。拾遗补阙，视君所履；公初罢任，人实切齿。甫也备位此官，盖薄劣耳；见时危急，敢爱身死？君何不闻，刑欲加矣；伏奏无成，终身愧耻。乾坤惨惨，豺虎纷纷。苍生破碎，诸将功勋；城邑自守，鼙鼓相闻。山东虽定，灞上多军；忧恨展转，痛伤氤氲。元岂正色？白亦不分；培娄满地，昆仑无群。致祭者酒，陈情者文；何当旅榇，得出江□？呜呼哀哉！尚飨！
    ●卷三百六十一
    ☆王大悦
    大悦，太原人。
    ○□居寺门右石浮图铭（并序）
    叙曰：法所务善，示仪生念；物莫坚石，留形则多。伊童之增沙，彼丰家之岩宝，不孟不季，非泰非约。建兹浮图於门右者，郑氏字元泰，今范阳人也。崇中宜，利用广，盖所以兼仰正法，惠浃多生，俾臧与嘉，不溃惟永。乃竭产充贾，罄工刂奇，璞散良效，形都信美。素鲜色，皓琼级之峨峨；黄金明辉，烂宝层之擢擢。东旭衔珠而更净，南风动铃而不喧。神仪护门，而雄雄威如，圣象端室，以穆穆允若。庶几乎上帝万寿，先人百福。夫蠢之类，凡生之俦，莫不覃兹，利有如是。木易烬灭，土亦尘散，惟石之水，瞻其有恒；ム法之坚，念兹无替。铭曰：
    高塔峨峨，示延遐瞩。多生攘攘，动善群触。兹设兹刹，无碍无疆。其福丰衍，其资广长。彼石惟坚，我性亦定。永永不灭，视以知正。
    ☆李蒙
    蒙，开元五年进士。
    ○耕田赋
    揉为耒，剡为耜，取其象也远矣。农为本，食为天，惟其利也大焉。圣人利器致丰，躬亲莫重於稼穑；轨物励俗，敦劝克厚乎率先。於以奉神，昭报之诚达；於以祈社稷，孝享之德宣。则躬耕之义也，从古以然。皇帝勤惟国本，钦若人天。所务惟农，顺动而取诸豫；所宝惟谷，时行而应乎乾。洎正月之吉日，将有事乎昊天；列千官於近甸，屯万骑於遐阡。当是时也，其祭不戒而宿设，其工职竞以先後。大礼备兮和乐陈，啬夫驰兮庶人走。帝乃服葱乘御耦，我疆我理，礼正於三推；必躬必亲，义存乎千亩。四辅冢宰，六卿近臣；大夫师长之族，都鄙华裔之人。圣有作兮，万物咸睹。人胥效兮，天下归淳。且图匮者於其丰，防俭者於其逸；有备所以无患，克勤是用终吉。三推之礼废，则仓廪以之虚；肆眚之恩废，则简书以之佚。钦哉钦哉！能事斯毕矣！然则农功可大，农扈允臧；以农为本兮国有常令，以农率下兮人知向方。亦既奉宗庙，亦既备尝，一人垂训兮万国昌。罔有迷於日用，于胥颂美兮声洋洋。
    ○娥女泉赋（并序）
    泉在宁阳城南二里，古老传称：娥女美容色，善歌舞，度曲此地，化为泉，生於岩石间，垂洒如泪，故云耳。
    水之裔，岩之偏，娈彼娥女，浏为沈泉。伊昔巧笑淑灵，华艳色；唇发而寥亮，素袖盘而掩抑。故能倾北方，掩南国；超俗绝世，神穷化极。於是凄兮雨湿，黯兮□沈；销玉貌与纨质，冶琼姿及蕙心。舞成水态，歌入流音；脸眇眇以波尽，眉娟娟而月深。观其岸草翠积，苔绮映；列山光以泛滟，悬树色而涵静。引耀冰玉，贞明石镜；能含上善之心，不改至柔之性。若乃蠲祀典，戒良辰；藻前奠，笙竽下陈。莫不淋漓玉集，滴沥珠新；声呜咽而成韵，泪阑干而向人。及夫严风岁晚，炽景炎节；水壮河沈，流枯海绝。则必温溜冬汛，寒光夏冽；异黄泉之下冥，殊流水之东阅。噫！化将云尽，奚假物而独灵？道或既存，苟得仁而何怼？靡度可持，安知荣悴？望神光兮水潜，鉴化迹兮山。搴杜若以谁与，弄潺而增思。
    ○上林白鹿赋（以君德至天珍物充囿为韵）
    仰彼元化，稽乎典坟；验休徵於列辟，知至理之有君。远方图物，不宝旅獒之贡；灵契潜感，岂惟鸣凤之闻？降百祥之昭晰，和四气之氤氲。粤有奇兽，言彰圣德；贲然来思，载白其色。才{鹿吴}{鹿吴}以呈贶，不呦呦於野食；谢仙家之腾骑，归御苑而栖息。於是上囿幽，禁林清秘；炯如玉立，皎若霜萃。场町疃於池沙，影光芒於山翠；皇心愉兮德所感，众目骇兮荣其至。画辐为饰，能随太守之车；缘缋称珍，可荐王侯之位。且夫劲角昭勇，缟色呈鲜；应皇家之盛德，当圣运之承天。足使殷帝之狼，耻擅衔钩之瑞；吴门之马，惭当曳练之妍。其来也，则天祚明德，神推有仁，故以奇质表瑞，非为育珍。其扰也，则一人有道，四海无拂，故知以惠性含和，宁将玩物。宜其祯祥远畅，圣范光充；保康功於勿伐，弥大命於无穷。赋曰：元化凝兮神功就，瑞兽格兮充君囿。质高耀以霜洁，角淋漓而玉秀。耻射兔东游，笑获麟於西狩。惟皇灵之介福，固永命而何究？
    ○南有嘉鱼赋（以乐得贤者次用韵）
    惟帝王之应运，孰无贤而能作？虽道洽於唐虞，尚翘翘於林壑；彼嘉鱼之发兴，实思贤而共乐。盖风俗之盛衰，以废兴为善恶。惟鱼在渊兮其迹惟深，贤在野兮其道惟默。植忠信以自保，俟休明而观国；属王度之清夷，复何求而不得？然後为衡为量，是效是则；成天下之，定众人之惑惑。国家化造往古，政在求贤；钓嘉鱼在丙穴，得奇士於滋川。故开辟之功，作之於我；太平之人，匪降自天。余是以知玉帛之礼至矣，《嘉鱼》之诗大焉。若乃日旰而食，思彼贤者；念兹在兹，谁与天下。心不忘於寝处，足流咏於风雅。斯盖嘉鱼之义，故可得而述也。
    ☆卢重元
    重元官通事舍人。
    ○冲虚至德真经序
    刘向云：“列子者，郑人也，与郑穆公同时，盖有道者也。其学本於黄帝、老子，号曰道家。道家者，秉要执本，清虚无为，及其理身接物，务崇不竞，合於六经。而《穆王》、《汤问》二篇，迂诞恢诡，非君子之言也。至於《力命篇》一推分命，《杨子篇》唯贵放逸，二义乖背，不似一家之书，然各有所明，亦颇有可观者。且多寓言，与庄周相类，故太史公司马迁不为列传。”张湛序云：“其书大略明群有以至虚为宗，万品以终灭为验，神慧以凝寂常全，想念以著物自丧，生觉与化梦等情，巨细不限一域，穷达无假智力，理身贵於肆任顺性，则所之皆适，水火可蹈，忘怀则无幽不照，此其旨也。然所明往往与佛经相参，大归同於《老》、《庄》。”重元以为黄老论道久矣，代无晓之者，咸以情智辩其真宗。则所谕虽多，同归於不了；所诠虽众，但详其糟粕。莫不以大道元远，遥指於太虚之中；道体精微，妙绝於言诠之表。遂使真宗幽翳，空传於文字；至理虚无，但存其言说。曾不知道之自我，假言以为诠；得意忘言，离言以求证。徒以是非生灭之思虑，因情动用之俗心，矜彼道华，求名丧实。我开元圣文神武皇帝知道为生本，至德非言，广招四方，傍询万宇，冀有达於元理，将欲济於含生。小臣无知，偶慕斯疲乏，再承圣旨，重考微言，谨寻列子之书，辄诠注其宗要。窃怀知此，非欲指南，傥默契於希夷，犹元珠於象罔，是所愿也，非敢望焉。论曰：
    夫生者何耶？神与形会也，死者何耶？神与形离也。形有生死，神无死生。故《老子》曰：“谷神不死，死而不亡者寿也。”然此之死生，但约形而说耳，若於神用，都无死生。神本虚元，契真者为性；形本质碍，受染者为情，至人忘情，归性则近道，凡迷矜性。殉情则丧真，是故隳支黜聪，道者之恒性，贪生恶死，在物之常情。不矜爱以损生，不祈名而弃宝。故《庄子》曰：“为善无近名，为恶无近刑。缘督以为经，可以养生，可以尽年也。”代人以不求於名，则纵心为恶，此又失之远矣。何则？人笑亦笑，人号亦号，人之所畏，不可不畏，复安得为不善耶？是知神为生主，形报神功。神有济物之功，形有尊崇之报；神有害物之用，报有贱陋之形。故神运无穷，形有修短，报尽则为死，功著则别生。亦由清白者迁荣，贪残者降黜。约位而说也，形不变则位殊；约神而辩也，神不易而形改。至人了知其道，故有而真。真神无形。”心智为用，用有染净，凡圣所以分，在染溺者则为凡，居清净者则为道，道无形质，但离其情，岂求之於冥漠之中，辩之於恍惚之外耳？故《老子》曰：“吾道甚易知，甚易行，而不能知，不能行。”其故何也？代人但约形以为生，不知神者为生；主约气以为死，不知神者为气。根系形则有情，迷神则失道。封有惑本，溺丧忘归，圣人嗟其滞执之如此也，乃叹夫知道者不易逢矣。故曰：“千里一贤，犹如比肩；万代有知，不殊朝暮”者，惜之深矣。岂不然耶？傥因此论以用心，去情智以归本，损之又损，为於无为，然後观列子之书，斯亦思过之半矣。
    ☆李筌
    筌自号达观子，官荆南节度副使仙州刺史。
    ○黄帝阴符经疏序
    少室山达观子李筌，好神仙之道，常历名山，博采方术。至嵩山虎口岩，石壁中得《阴符》本，绢素书，朱漆轴，以绛缯缄之。封云：“魏真君二年七月七日，上清道士寇谦之藏诸名山，用传同好。”其本糜烂，应手灰灭。筌略抄记，虽诵在口，竟不能晓其义理。因入秦，至骊山下，逢一老母，ヮ髻当顶，馀倒垂，弊衣扶杖。路傍见遗火烧树，自语曰：“火生於木，祸发必克，筌惊而问之曰：“此是《黄帝阴符》上文，母何得而言？母曰：“吾受此符，三元六周甲子矣。谨按《太一遁甲经》云，一元六十岁行一甲子，三元行一百八十岁；三甲子为一周，六周积算一千八十岁。年少从何而知，筌稽首再拜，具告得处，母笑曰：“年少颧颊贯於生门，命轮齐於月角，血脑未减，心影不偏，性贤而好法，神勇而乐知，是吾弟子也。然五十六年当有大厄。”因出丹书、符冠、杖端，刺筌口，令跪而吞之，曰：“天地相保。”乃坐树下，说《阴符》元义。言竟，诫筌曰：“《黄帝阴符》三百言，百言演道，百言演法，百言演术。参演其三，混而为一，圣贤智愚，各量其分，得而学之矣。上有神仙抱一之道，中有富国安人之法，下有强兵战胜之术。圣人学之得其道，贤人学之得其法，智人学之得其术，小人学之受其殃，识分不同也。皆内出於天机，外合於人事，若巨海之朝百谷，止水之舍万象。其机张包宇宙，括九夷不足以为大；其机弥隐微尘，纳芥子不足以为小。观其精微，《黄庭八景》不足以为学；察其至要，经传子史不足以为文；任其巧智，孙、吴、韩、白不足以为奇。是以动植之性，成败之数，死生之理，无非机者，一名黄帝天机之书，九窃四肢不具，悭贪愚痴风痫狂诳者，并不得闻。如传同好，必清斋三日。不择卑幼，但有本者为师。不得以富贵为重，贫贱为轻。违者夺二十纪。《河图》、《洛书》云：‘黄帝曰：圣人生，天帝赐算三万六千七百二十纪。’主一岁若有过，司命辄夺算，算尽夺纪，纪尽则身死。有功德，司命辄与算，算得与纪，纪得则身不死，长生矣。每年七月七日写一卷，藏诸名山岩石间，得算一千二百。本命日诵七遍，令人多智慧，益心机，去邪魅，销灾害，出三尸，下九虫，所以圣人藏之金匮，不妄传也。”母语毕，日已晡矣，曰：“吾有麦饭，相与为食。”因袖中出一瓠，令筌取水。筌往谷中盛水，其瓠忽重可百馀斤，力不能制，便沈於泉，随觅不得。久而却来，已失母所在，惟留麦饭一升。筌悲泣号诉，至夕不复见。筌乃食麦饭而归，渐觉不饥，至今能数日不食，亦能一日数食，气力自倍。筌所注《阴符》，并依骊山母所说，非筌自能，後来同好，敬尔天机，无妄传也。
    ☆郄昂
    昂，高平人。与李华同举进士。
    ○老人星赋
    鲁大夫登大库，观上元。端北辰以正象，望南极之穹天；辨列宿之高映，见丈人之独悬。色荧煌以夺目，形皎洁而临边；候德至而浮彩，副时和而应躔。尔其元鸟司分，苍龙御历；节春秋而隐见，当丙丁而的。且遗光以表庆，亦应祉而纯锡。故经曰：“其国泰，其星明，天垂象，物与祯，循晷度而靡替，顺璇衡而则呈，其座也一，符帝者之一位；其义也寿，契哉之寿名。元武宵中，侦西陆以凝质；白藏气杪，直南郊以散精。夫有开必先，无福不应；若政事中律，则嘉祥叶证。五纬分影而交朗，九月腾华而吐孕。此乃王泽宏，天瑞作；恒星转耀而同焕，布景摇辉以相薄。初穹昊，月午而孤烛犹然；末映疏林，夜久而圆珠未落。景贶繁集，灵机众夥；臣望气以敷奏，君向阳而拱坐。虽戬谷而自天，实休徵之在我。も芒下射，灭草莽之飞萤紫焰旁融，掩榆关之流火；老人彰矣，成此乾文。老人出矣，赞此明君。书玉牒以垂范，纪缃图而播芬。自古为天官者，莫不察时变，纪殊尤。唐昧擅誉於南楚，史佚专美於西周；宋则子韦遐鉴，郑乃裨灶深求。殷馗纵眺，识曹公之肇迹；李凝目，知汉使之将游。余非曩昔之群彦，愧懵学於前修；徒循甘石之遗旨，愿献祜而归休。
    ○骊山伤古赋
    天生蒸民，而树之君。夫为国者，当建宗社，广敷声教；尊其威灵，俨其容貌。其惠也远浃，其仁也普淖；言静而可以底绥，言动而无所屈挠。令四海惟精惟一，俾万人是则是效。安有临伐木而弃其斧，将涉水而投其棹？童子犹知其不可，况天下之龙豹。初虎视八荒，鲸吞六国；攻必取，战必克；所往而枭其渠帅，所敌而断其衔勒。起、翦之功逞，苏、张之诈塞，招星纪之南，伐天街之北。赏尉缭以为忠谠，诛文信以为残贼。将大宝而康宁，谓神仙之可得。一何壮哉！及其浮江沉璧，登山纪石，徵茅为却粒之符，遗徐为求真之客。殚人力为驰道，铸兵刃为金狄；方欲肆其暴露，方欲穷其辙迹。郁兴闾左之徭，大起阿房之役；亦所以坑其儒士，亦所以燎其经籍。闻祖龙而非寤，逢巨鱼而必射；不知望夷之兆，未睹沙邱之厄。又何谬欤？天降图，言剿其辜；恶贯以盈，祸胎必无。载鲍之气俄彻，梦神之应聿徂。意靡察於太子，尚劳师以备胡；人且愍於蒙将，我独怜此扶苏。废至尊之丕烈，任奸邪之逆谋。将欲称始帝而历万代，卒宗灭而身屠。王禄尽矣，谁定其危？天之所坏，人不能支。既同信於望夷，安肯从於李斯？生且替其遗命，死徒华其葬为？呜呼！骊山之隧，其庸几年？上周五里，下锢三泉；罄珠玑之布，尽金石之雕镌。匠人劳而不偿，反生埋於鬼埏；狐兔穴而尘积，牧竖焚而火连。嗟拔山之壮气，成拱木之寒烟。享祀辍矣，畴相恤焉！百二之襟带莫守，数仞之邱坟巍然。何德之衰，绝伯翳之馀业？何力之竞，为刘炎之著鞭？枝叶将落，本必先颠，苕折巢覆，胡能卵全？是知不有废也，後王安得而处旃！
    ○蚌鹬相持赋（以洛城风日为韵）
    水滨父老，以渔弋为事。常持钓缗，荷缴；旦浮涧，晚氵斥伊洛。乱平溆之磷磷，步清流之凿凿；匪畋鱼以为务，将钓国而为托。异戕忽而害生，时自毙而方搏；亦犹守兔者目注於卢犬，挟弹者志在於黄雀。斩长鲸而四海宴如，得巨鱼而千里餍若。夫一举而擒两，固功全而利博；同不狩而获多，齐不耕而自获。讶彼老蚌，含胎孕明；鹬是翔禽，翼迅体轻。或依岸而开合，或遵渚而飞鸣；既相遇於兹地，亦相残於此生。鹬以利嘴为锷，蚌以外骨为坚城；鹬以蚌为腐肉可取，蚌以鹬为微禽可营。鹬曰：“今日不雨，必剖蚌之腹；蚌曰明日不出，必丧鹬之精。并相持而坎难，俱莫知其困并。彼渔父闻而造曰：“危哉二虫！吾见尔命之将绝，吾知尔力之已穷。胡不潜泳於深水？胡不乘高於大风？何故枯骇於波际？何故落翮於沙中？乃携以俱归，释此双疾；利其美用，取其彩质。鹬有羽兮，彩映华冠；蚌有珠兮，光照巨室。虽假物类以为用，诚亦辨说之良术。庄生寓语於前古，是用广之於今日。
    ○梓材赋（以理材为器如政之术为韵）
    匠人度有山之梓，相文木之理；既因性而是度，又从绳而可拟。故轮桷适任，栋梁资始；阴阳之体叶时，隐括之形中轨。饰其象乃图之以鸟兽，谐其音必均之以宫徵。苟可择於或朴，亦可殚夫杞梓。徒观其破拥肿，斫瑰材；攒节迸集，斜文洞开。蜀柿落而雨足交洒，郢斤运而风声飙来。伐之丁丁，奂蹙之班首；斫之橐橐，碎空穴之青苔。巧无匪制，庸无所施；因心则达，触物能为。初会方以成矩，乍投圆而得规。削斫同功，准量成类；方资剞劂之力，乃作馨香之器。厥若选德以序，辨官以位；诚当正直而无颇，亦何患乎纲纪之紊坠？小既以此，大无不如；文公立号以化洽，康叔省功以慎储。仁义有常，刚柔贵识其虚实；宽猛相济，勤苦务知其疾徐。教在洽人，毖於出令；亦犹代大匠斫，罕或不伤其性。俾夫来者，式遵前圣；且修短得丧，亦奚其为政？森彼灌木，工则度之；有伦有要，念兹在兹；展矣君子，如何勿思？思不越，乃心逸；於人也明其采章，於木也须其丹漆。瞻济济之榛苦，懿彬彬之文质；虽非班扁之奇妙，敢献斫轮之良术。
    ○岐泾宁四州八马坊颂碑
    垂象者元，上昭乎天厩、天驷；体元者圣，下列乎瘦人校人、骥称其德，亦已远矣，愿言马之志，曾有意乎？粤若乾道为良，坤元利牝，驹从渥水，骏发中庐。屈产贵其能鸣，雁门多其美脊，岂止宗生冀北，族施西而已哉？自相士运其天机，孙阳明其骨性，秦赞氵位其前後，许卫详其毛色，悲伐在其股膺，寒管议其唇齿，麻朝讠此其颊胲，女厉辨其目眸。昔轩辕得之过寒门，穆满得之游昆仑，周王得之平东邻，汉帝得之定西秦，我高祖得之四仁至，我开元得之五辂备。敢问毛虫三百六十，其谁力多於是乎？夏殷以还，经传莫纪。周制厩马，始颁厥官，凡十二间，马三千四百五十六。始皇吞并宇内，六万骑之国，马尽归秦。汉武大甲兵，崇饬战马至四十万匹，是多乎哉？自魏及隋，天下骚动，疲劳死转，数不足徵。我有唐之新造国也，於赤岸泽仅得牝牡三千匹，命太仆张万岁傍陇右驯字之。四十年间，孳息成七十万六千匹。属张氏替职，圉师败官，马之教兆，日失其序。逮开元初，唯得二十四万匹。至十九年，复成四十四万匹。今之盈缩，亦不甚过。上耕之明年，命我公典斯马政。公齐其饮食，视其良驽，刍&lt;厂牙&gt;凉，纲恶去害。天子以公有伯翳宜生之德，爰锡土田；日单善养之功，真堪宰相。即召公入掌三事，外司百揆。调饪鼎实，缉熙帝繇，夷吾果理於高，咎单谌畅於伊尹。帝曰：“若予之後，亮采惠畴。”佥曰：“元。”帝曰：“俞！咨，汝作小司空，兼干攵牧圉。”李公言成允令，才实允宗，恪居本朝，能率大戛。载习载步，崔之秣之，疏秽镇浮，受剂听讼。匪烧匪剔，斯马斯才，荷天之宠，未可涯也。判官尚乘奉御长孙勖、寿安尉贺兰弼、华阴主簿常冀，并心悬规镜，家韫赐书，投刃靡全，应机立断。侣昌门之骖乘，行翼圣仙；偕子况之能官，坐登卿相。有原迓浦，非大而何？《雅》所谓“恺悌君子，干禄恺悌”，信矣！先是国家以岐山近甸，土晚寒，宁州壤甘，泾水流恶，泽茂丰草，地平鲜原，当古公走马之郊，接非子犬邱之野。度其四境，分署八坊，其五在岐，其馀在三郡。保乐第一，苏忠主之；甘露第二，刘义尸之；南普润第三，田敬董之；北普润第四，邵业监之；岐阳第五，李行守之；太平第六，马庆尹之；宜禄第七，曾领之；安定第八，李仙正之。八人者，或折冲御侮，或果毅昭戎，射御不违，始终惟一。又命朝散大夫都苑总监韦绩总以统之。韦公敢行利物，克壮远猷，悉心效官，尽瘁事国。口占诸吏，躬亲百为，攻特执驹，禁[B224]驱蛮，抚趣马，慰荐扈人。陈损益以示其方，明赏罚以防其慢，立封准以课其程，均众寡以节其宜。告之以畏威，申之以诱掖，曰：“善而筐蜃，敲而缨纟襄，除而兹，翦而盖。皆当循尔职制，无使我马元黄。抱公绝私，匪怒伊教。”君子曰：“韦公之忄双下如此，欲辞福禄得乎？”人从话言，马赖调豢，将蕃其类，必谨其初。故春祭房星，尊祖也；夏祭先牧，尚养也；秋祭马社，敬乘也；冬祭马步，存神也。然後时其出入，侦其肥羸，一其种性，殊其早枥，旌别淑慝，无相夺伦。试言夫名，且曰献状。其名则汗血、山子，桃骖、绿耳，金喙、腾黄，驺吾、吉光，蒲梢、启服，野麋、娥鹿，白蚁、鸡斯，蜚鸿、母儿，遗风、腰，兹白、铁离，项王之骓，符主之，桓氏之骢，晋侯之，魏公绝影，唐国，刘之的颅，吕之赤兔。其状则八尺之戎，七尺之来，六尺之骄，三尺之果下。文臂花肩，阴唇白颠，握作足，昆蹄素悬，缟形如练，紫目如电。有ζ有奚，有&lt;句羽&gt;有燕，骘舍异群，骊原亦分，散如ゼ锦，聚若屯□。若乃审其容貌，观其尾鬣，司其正骨，鉴其回毛，膺为宜桀，肘为减阳，干为方，背为阕广。水火又明，城郭又张，逸跃翘陆，じす顾，升草，降阿饮沱。癸而翔，及而走，如龙如彪，或寝或化，[B271]至特立，仰鸣俯喷。威仪变态，不可谈详。
    田事既昭，军容大备，有马如此；何忧乎戎？由是判官长上果毅都尉成公邪贞、尹承顺兼诸寮吏，及四郡齐人、八坊长户，因杂然相与谋曰：“天子亭育我，公覆露我，李公司牧我。韦公噢咻我，君臣同德，其利博哉！若不毛举数事，指敕大较，虽隶圉之後，将不食吾馀。且保乐者，隋石门马坊也。其旧制褊狭，多历年所，栋折榱摧，ㄨ墙填堑。甘露先置在九成苑外，土良荐美，不迨苑中。今兹数公得请於帝，有诏令新保乐，徙甘露，所云创葺，许用正钱。今则量抽掌供饲国马数内商扌，纳其资课，回给工人，计一岁省库钱七百贯有奇。以约财裨国，基利一也。甲令曰：诸坊马每年四月十一日停料野放。今则以三月中候，阳崖坟盈，春草先长，便停藁谷，俾逐川原。计一岁减菽粟四千石、箕秆三万围，来年之用。以随时豫蓄，其利二也。八坊营田一千二百三十馀顷，析置十屯，密迩农家，悦来租垦。王在京邑，则税其生刍；天旋洛师，乃藏厥嘉实。岁中收贮二万五千石，薪蒸倍之。以安尽地，其利三也。又缘马所须，羁绊翦刷，镬畚扫，注药灌刂之物，义&lt;甾&gt;涤除之器，比年皆旁劳州县，长度公钱，诛求无时，不给其用，寝以承弊，人多惧忧。今则权差夫丁，率自采造，成二万六千五百三十石升枚具，岁中省百姓供费三千贯。以尼烦激惰，其利四也。内厩马每年有瘠者、病者、老者、疲者、择其不任者，以颁诸坊。则必饣委之、艾之、行之、节之、俟其跳梁，俟其充盾，而後入之。以内癯起废，其利五也。是五者，有仁人焉，有王政焉，何独师古，始为成宪？则知从公之教可以阜，从李公之法可以经从三判官之干蛊，可以事事无留，从韦公之训词，可以孜孜不怠。”古者有劳於国则纪之，有功於人亦纪之。里克赋在之颂，燕公篆监牧之作。吾从二史臣之後，安敢坠於斯文？其词曰：
    天王乘玉兮德至山陵，泽马於阜兮屡惟休徵；君命臣力兮庶绩其凝，八坊载就兮毕来斯升。岐山之下兮田畴好，泾水之将兮多嫩草；缭垣墉兮积刍藁，天马来兮从东道。群紫燕兮骈绿蛇，骨象奇兮归帝家；毛御风兮蹄践雪，举尔□兮低喷沙。既伯既祷，兮无灾害，有必有容兮真沛艾。缟身朱鬣兮又白颠，睨影长鸣兮声造天；今安匹兮龙为友，吾君驭兮寿千年。
    ☆崔颂
    颂，开元朝官荆州司马。
    ○对大匠将改厅判
    〈姚先意拜将作大匠，以父曾任此官，请改易厅事，坐处。〉
    先意夙传馀庆，生亦逢时。章绶斯荣，位崇多士；箕裘不替，代掌百工。韦丞相之高风，郁然继轨；顾侍郎之嘉植，贻厥有凭。既而事因地势，言从天爵，虽於公府之间，尚有私庭之礼。父子不宜同席，古典有诸；居官直欲易厅，今则何禀？
    ○对梦得篱粟判
    〈索和诚家贫至孝，梦西篱下有粟，掘得十五锺。乡人以告，非营求所得，请纳官。〉
    索和中和产德，纯孝为人。亲之所安，类曾参之至性；生无所养，同子路之嗟贫。定省切南陔之心，殷忧有北门之兴。精诚所至，动於鬼神，吉梦有徵，启兹灵贶。遂使锺盈积粟，自能贮於西篱；庾得如坻，无假事於南亩。动天地而降福，集人灵之休庆。美刘殷之孝行，再睹於兹；伊索氏之乡人，一何狂简？天之所赐，不合纳官，告者诞词，固宜反坐。
    ●卷三百六十二
    ☆邱悦
    悦，元宗时人，著三国典略三十卷。
    ○石佛铭
    奉为亡妣扶阳郡太夫人天水赵氏所造。夫人故司列少常伯仁本之女，今左威卫将军东都副留守谏之姊。夫人幼柔婉，长贤明，诗礼天然，图史暗合。家君之为相也，特见奇异，常谓女师。辅佐君子，能循法度，是称妇德；徙宅垂训，多著才名，斯为母仪。年七十七薨，合京兆。终天永夺，泣血无追，唯托能仁，用资冥果。坎岩壁，现真容，因高制龛，即空疏座。东临伊水，百亿津梁；北走鼎门，大千方便。所愿上忉利，功德证明；晏坐耆，神通无时。斯石不朽，兹山永固，穷佛劫以长存，拂天衣而无尽，铭曰：
    弥陀得道四劫前，庄严幽路百福先，法身不朽山石坚，昊天罔极佛日悬。
    ☆封利
    利建，天宝十三载柘城县令。
    ○大唐睢阳郡柘城县令李公德政碑（并序）
    初利建之登於王畿也，闻宋有柘城大夫陇西李公之德，能媚於神而和於人者久矣。及是而与之差肩焉，观其（阙一字）扬（阙二字）祗率训典，逾洒然而异之。亦既询事考言，果於入境知善。邑老皆称曰：“人之不安，由黠吏肆暴；政之不一，或乱法滋彰。”公下车视俗，执辔遵途。犭贲豕之牙，府庭惮其强项；除马之害，闾井於洗心。令修伍鄙之间，理浃四封之内，莫言一朝之便，皆务（阙一字）身之功焉。以为豪右兼并，不均之所从也，纟逖以裁制之；孱弱转移，流亡之所起也，劳赍以安辑之。登其孤终，协其出入，仓廪既实，（阙一字）理（阙四字）人之居矣。阜其财求，明其利弊，群萃州处，心安不迁，士既燕，以详求典礼。农服亩亩，而察时节用。商安市井，识贸迁之利；工守（阙一字）习，辨功苦之宜。是成人之事矣。然後设奸宄之禁，制吉凶之礼。兼让兴而夺攘寝，故扃不用；长幼顺而（阙二字）达，故弦诵日闻。莓苔蔓听讼之庭，蛸纲思过之户，事无巨细，必也躬亲。道有污崇，於焉适衷？牛刀在握，而却馀地；龙剑出匣，而魑魅惭形。到理闻其小康，满岁称其大赖，邑自成於保障，赋不域於茧丝。郡守冕，唯颁诏令；游士币帛，兼礼才贤。（阙二字）下於琴堂，誉已充於轺传。以管子之术御下，用平仲之心奉上，莫不以石投水，若砺资金。故道不虚行，人仰攸，胜残去杀，百姓称仁焉。省徭薄赋，百姓称宽焉；敬上爱下，百姓称顺焉；轻财重义，百姓称兼焉。信有长（阙一字）使人之术，宽肃宣惠之美。宽所以保（阙一字）也，肃所以济时也，宣所以施教也，惠所以合人也。若此而不令闻（阙一字）世者，未之有也。其或止灌坛之风雨，息中牟之灾，则理符（阙二字）无得而书。今太守越国李公，明照肝胆，首加赏誉，十县之内，一人而已。子徒见能政之所以成，未识有开之所由然。夫以理官九德柱天，凉重元（疑）武昭王之勤恤远黎，姑臧公之发挥馀（阙一字）而不泽流後裔，宠集时贤者乎？太翁□将，皇给事中、常州刺史，与房元龄等十八学士曳裾秦邸，可不谓文乎？王父元道，皇尚书右丞、陇州刺史，（阙二字）行已，终始若一，可不谓忠乎？昭考绛，皇职方郎中、滑州刺史，不（阙三字）克开後人，可不谓荣乎？公名仲华，字仲华。以陇州之忠，而纳之以常州之文，闳之以滑州之（阙一字）露知事君必（阙三字）幼也（阙二字）以从令，壮也（阙一字）志而用令，冠也和安而（阙二字）曾谓成人矣。加之（阙二字）山（阙一字）仞而（阙一字）戢□雨玉（阙一字）千寻而潜伏珍奇欤！爰以（阙二字）内（阙一字）之年，（阙二字）擢（阙一字）贾谊登朝之岁，分陕参卿，以选授汝南郡录事参军。振（阙二字）凋，章善瘅恶，六条随其指顾，八使任之耳目。以清白上闻，俾作宰於是邦。适名著於彼，遽政成於此。庶几坐（阙一字）廊庙庙（阙一字）是（阙五字）员外丞钜鹿魏崇仁，故太师郑公之曾孙也。忠（阙一字）有（阙一字）祖遗风，问望允时贤修属。丞王嶷，沈潜温克，洁净（阙八字）实膏粱，人惟俊颖。耆寿等华含光，颠毛（阙一字）齿。（阙一字）督录事等谨身禀命，所奉竭诚，惕槐檀之火迁，惜桃李之飧（阙二字）日（阙五字）光耿於人多矣。（阙一字）欲社而稷之，尸而祝之。（阙一字）或（阙二字）期在他日，姑务称伐之典，其庶铭勋之义。由是述旨於（阙二字）假词於（阙四字）为政如多方，人利百倍。故天锡纯嘏，神应嘉生。夫自足於躬，不知日用之力；从事於此，诚悟岁计之馀。是用纪（阙六字）以遵之以光昭（阙一字）君之令德。乃作颂曰：陇山峨峨，渭水汤汤。辅我盛族兮，与代偕昌。左辖之孙，专城之子。诞守丕业兮，世继其美。分陕参佐，汝南纲纪。声闻于天兮，作（阙一字）于辅。（阙二字）乘马，税于株野。此邦之人，自天者。所何居？茂宰绥之，昔也股无肱，今也足生。适叹来暮，旋嗟去思。分势，高驾难（阙一字）千金（阙一字）字，以立（阙一字）碣。颂美（阙二字）启（阙三字）
  </div>
  <div class="pagination">
   <a href="全唐文_page213.html">
    上一页
   </a>
   <span>
    ...
   </span>
   <a href="全唐文_page209.html">
    209
   </a>
   <a href="全唐文_page210.html">
    210
   </a>
   <a href="全唐文_page211.html">
    211
   </a>
   <a href="全唐文_page212.html">
    212
   </a>
   <a href="全唐文_page213.html">
    213
   </a>
   <span class="current-page">
    214
   </span>
   <a href="全唐文_page215.html">
    215
   </a>
   <a href="全唐文_page216.html">
    216
   </a>
   <a href="全唐文_page217.html">
    217
   </a>
   <a href="全唐文_page218.html">
    218
   </a>
   <a href="全唐文_page219.html">
    219
   </a>
   <span>
    ...
   </span>
   <a href="全唐文_page215.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
