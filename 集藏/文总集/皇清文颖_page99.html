<!DOCTYPE html>
<html>
<head>
    <meta charset="UTF-8">
    <title>皇清文颖 - 第 99 页/共 274 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清文颖 - 第 99 页/共 274 页</h1>
    <div class="content">　　天顔乐之盖乐天下之丰亨皆如此麦也天下臣民之乐惟在饱食暖衣而
　　皇父之乐以天下臣民皆得饱暖为乐是合天下之乐而乐抑何大焉书曰嗣尔股肱纯其艺黍稷奔走事厥考厥长用孝养厥父母诗曰十月获稻为此春酒以介眉夀此皆古人服劳奉飬家庭欢乐之谓也【臣】等幸际升平位叨屏翰每序天伦之乐时聆
　　庭训之传正宜励志诗书怡情翰墨逢吉日佳时而优游于熙皥之域是又【臣】等之乐也今覩
　　君父之乐而知此乐之大惟愿仰蒙
　　君父之乐而乐则乐亦共永于无穷焉尔










　　读书斋记　　　　　　　　　　叶方蔼
　　予以癸夘十月复补国史院编脩僦居顺城门外老屋三楹稍葺治之以其西一楹贮书数千巻而名之曰读书斋予官号无事平时上直辰入已出既性疎拙酬应俱絶因得偃仰休息手披口诵乎其间意忻忻也尝念皇清兴二十载武功之被薄海内外罔不震叠矞乎盛矣而礼乐制度在廷之臣尚未有所称述以恢国家之规模又虑
　　天子一旦开明堂临辟雝搜三代之文访六艺之防或令羣臣论撰
　　祖宗功徳与诗书相并作为歌颂荐之郊庙而圜顾中外无有起而应
　　诏者此亦学士大夫之羞而吾徒之忧也昔人谓汉承秦之后以文帝之恭俭谦让武帝之雄才大畧皆不能因时改创以更化善俗成郅隆之治独幸其臣贾谊董仲舒刘向扬雄之徒前后崛起称先王道古昔虽其言不尽施行然至今诵其书想见其时以为商周而下言文明者莫与汉比吾于是知开代之主崇文右儒非粉饰太平之具也盖褎衣博带之士不可一日不立于朝久矣夫士束发就傅即思读书缵言卓然有以自见矧予早窃
　　国恩叨列侍从官以文学为名其又将何以自诿耶然则予之尽心于此匪独从吾所好庶防他日侥幸有成竭其驽钝少备
　　兴朝之驱使俾后之传儒林者获挂名其中而不使圣代有无一士之诮此区区之志也嗟乎贤公卿在上比肩贤士在下比肩皆不之忧而予独鳃鳃焉忧之斯言也予即不自以为谩世其眞以为谩焉尔矣




　　潼闗楼刻诗记　　　　　　　　汤　斌
　　潼闗古桃林地也太华峙其西崤凾踞其东秦山回合万峯刺天河渭屈盘千壑奔防崖谷岗岭环抱丛倚道路狭峻车马如束眞天造奇险为秦阃阈且南控武闗之隘北扼蒲津之阻握函夏之枢纽鏁川陇于堂奥汉唐以来莫不倚为巨镇以资藩屏兵火之后城垣圯倾楼橹半缺废址荒烟过者为之踌躇而凄怆顺治十三年斌奉
　　命饬兵兹土自顾庸菲不足当斯重寄恒惴惴自恐仰赖
　　朝廷徳威遐被数千里外如在
　　辇毂之下故承乏三年兵强吏驯士习民安乃谋寮属重建城楼赀皆蠲俸役罔妨农工既成集古人过闗题咏之词自唐明皇以下凡一帝十有八人为诗二十九首刻于东门楼壁鸣呼当明皇停銮闗上与侍从唱和其时君臣乐豫海防清宁登嵩蹑岱勒石铭功可谓极盛未防而渔阳变起雄师告溃闗塞失守六龙西幸岂山河之险不足恃与抑成败之故皆自于人也孟子曰地利不如人和呉起曰在徳不在险有国家者脩徳以懐逺和人以守国则雍容樽俎偃戈休甲彼放牛归马之盛此非其故墟哉后之君子登斯楼也眺山川之雄胜览昔人之咏歌古今兴衰之感制治保邦之要亦可以慨然而思矣









　　重脩苏州府儒学碑记　　　　　汤　斌
　　康熙二十三年歳在甲子
　　天予以治定功成行古廵狩之礼冬十月
　　车驾至苏州询问民俗告诫有司还至曲阜祭
　　先圣庙拜献之仪视前代有加亲洒
　　宸翰题其庙额诏天下脩葺学宫颁赐
　　御书海内蒸蒸罔不从乂斌时奉
　　命抚呉只谒庙学见殿庑门垣日就頽弛明伦堂岌岌欲倾虑无以仰承
　　圣天子兴学重道之意受事方新未遑兴作明年二月蠲俸倡始藩臬庶僚饬材鸠工黾勉襄事杗栋栌桷楹础之残缺者易之丹艧髹漆之漫漶者新之祠斋庖库之久废者兴之缔构坚贞典制具备泮水疏通逺接太湖松桧椅桐之属种植千本阅十月而讫工于是躬率僚属行释菜礼定期讲学于堂诸生执经问业逺近咸集又明年三月斌奉辅导
　　东宫之命濒行进诸生而告之曰此地自范文正公建学胡安定立教于今六百余年矣名卿巨儒项背相望诸生肄业于斯其所以绍述先哲仰答
　　天子作人雅意者果安在乎国家兴治化在正人心而正人心在崇经术汉儒专门名家师説相承当诗书煨烬之余仪文器数之目删定传授之防犹存十一于千百且其时选举不以词章通经学古之士皆得上闻朝廷定大议防大疑博士据经以对故其时士大夫勇于自立无茍简之心孝弟廉让之行更衰乱而不变此重经术之効也其后虚无寂灭之説盛声律骈俪之习工而经学荒矣宋濂洛闗闽诸大儒出阐天人性道之源流故天下知性不外乎仁义礼智而虚无寂灭非性也道不外乎人伦日用而功利词章非道也所谓得六经之精微而继孔孟之絶学又岂汉以后诸儒所可及欤宋史学道儒林厘为二传盖以周程张朱继往开来其师友渊源不可与诸儒等耳而道学经学自此分矣夫所谓道学者六经四书之防体验于心躬行而有得之谓也非经书之外更有不传之遗学也故离经书而言道此异端之所谓道也外身心而言经此俗儒之所谓经也宗洙泗而祢洛闽人心之所以正也家柱史而戸天竺世道之所以衰也今
　　圣朝尊礼先圣表章正学士子宜知所趋向矣吾恐朝廷以实求而士子终以名应也茍无骛乎其名而致力于其实则亦曰躬行而已矣故学者必先明义利之界谨诚伪之闗则贫富贵贱之非道不处不去必划然也造次颠沛生死祸福之间不可移易者必确然也母为枉尺直寻之事毋作防径茍得之谋宁拙毋巧宁朴毋华宁方毋圎戒惧慎独之功无时可间子臣弟友之职不敢不勉不愧于大廷亦不愧于屋漏如此则发为议论自能息邪距诐而乡愿杨墨之教不得骋也出为政事自能尊王黜霸而管商申韩之政不得施也其斯为眞经学其斯为眞道学也已否则剽窃浮华茍为哗世取宠之具讲论践履析为二事即诵説先儒世道亦何赖乎当文正公时中庸犹杂戴记中公独举以授横渠则公之深于经学可知矣安定之教以经义为本当时太学取以为法宋世人才之盛实基于此诸生为乡邦后进来逰来观其亦有所兴起乎苏郡人文实四方所则效也所以佐成
　　圣朝之治化者予实有厚望焉诸生请书其言为记斯役也江苏布政使章钦文苏松督粮道副使刘鼎苏州知府胡世威或总理工费或分司督察而心计指授巨细不遗者鼎之力为多司学事者教授呉世恒训导张杰也例并书





　　睢州移建庙学碑记　　　　　　汤　斌
　　睢州儒学旧在北城濯锦池上明末黄河决城遂沦于水有司权奉先师主于南城民舍地甚湫隘殿庑之制不备堂斋皆缺诸生无所肄业屡议改建以财用匮乏莫有毅然任其事者康熙十年知州事程公始至虑无以兴学育材仰承
　　朝廷徳意期年政通事简乃相庙东有地据冈面阳水环如璧羣情咸合州之荐绅诸生量力捐助先建大殿次及两庑防门櫺星门各如制明伦有堂启圣名宦乡贤有祠树以崇坊缭以周垣位序丹雘应图合礼其相规制稽出纳久而不懈者学正魏君也既讫工公率乡大夫士行释菜礼而属余为记余不获辞乃言曰脩学有司职也诸生之逰于斯者亦思所以为学而求进于古人之道乎抑徒饰文辞溺训诂冀茍得利禄以夸耀一时已乎夫
　　朝廷庙学并建固期学者以圣贤为宗也夫圣贤之学其要存心而已存心者存天理而已微而不睹不闻显而人伦日用皆天理所在也尧舜禹之相授受必致辨于人心道心之危微孔子十五志学至七十始从心所欲不逾矩然则圣人之异于人者惟在朝乾夕惕自强不息遂至与天为一耳成汤文武之为君臯陶伊傅周召之为臣以及顔曾思孟诸大贤时至事起功业各不相同而其深忧大惧不得已之心则千古一揆也是以行无辙迹言无仿效总以此心纯一粹白相证于于穆之表而非从勲业文章一一较论也濓洛闗闽以来大儒相继辈出风防所值指授各殊而道本于心先后若一学者不体验于性情践履与古人相见于精神心术之间则为已功疎屋漏难慊即著书满家于道无当也惟知道之大原出于天而体用具于吾心存飬省察交致其功信显微之无间悟知行之合一喜怒哀乐必求中节视聼言动必求合礼子臣弟友必求尽分蕴之为天徳发之为王道此学问之极功而尊信圣人之实事也然有难言者正学不讲俗痼日深利欲之根难防巧伪之术益工茍非乗本体之偶露急加体认扩充之力如火始然泉始达悠悠玩愒歳月防何转眼迟暮蹻跖同归大禹之所以惜寸隂而尚书有取于若药瞑岂不以此欤若曰吾志在于科名惟事揣摩帖括他不暇计焉是视圣贤六经只为富贵利达之资异日备朝廷任使安能秉道絶欺忧国奉公不防负
　　朝廷建学立庙之意乎余乡人也诚愿与乡之后进互相砥砺使贤才辈出以报
　　君恩敢述所闻以告之遂为记公名正性乡贡士四川万县人魏君名湛顺治戊子举人河南孟津县人





　　嵩阳书院记　　　　　　　　　汤　斌
　　嵩阳书院在登封县城北建自五代宋初与睢阳白鹿岳麓号四大书院其地负嵩面颍左右少室箕山诸峯秀矗云表中天清淑之气于是焉萃至道中赐九经子史置校官生徒至数百人称最盛二程子尝讲学于此后人因为建祠明末兵乱倾圯殆尽
　　国朝崇儒右文知县事黄州叶侯封建堂三楹祀二程朱子而以地隣崇福宫凡宋臣之帯崇福宫衔者皆祀之叶侯既迁京职邑人大名兵备副使逸庵耿先生介家居讲学以程朱为道统所宗不当与诸贤列复蠲赀建堂三楹迁主崇祀又作讲堂三楹顔曰丽泽旁署两斋曰博约曰敬义书舍若干楹庖湢门垣具备自康熙十八年春至次年秋讫工知县事长洲张侯壎以兴起斯文为任月吉讲学课艺其中多士彬彬向风逸庵作书属余为记余适承乏史局方恨不得从事几席与闻绪论其何敢辞然逸庵之意岂欲余记营建歳月而已乎或欲有言以告多士也窃以孔子教人之书莫详于论语当时及门称顔子为好学尝与终日言而不违者今所记不过问仁问为邦二章而已然天徳王道备矣顔子谓夫子循循善诱博文约礼今他无可考即二章思之意者虞夏商周之礼乐制度即所谓博文而克已复礼之训即所谓约礼与特学有体用问有先后耳中庸言明善诚身而列其目亦自博学审问始孔子言知不废多闻多见而语子贡以一贯则又以多学而识之者为非其所以一贯之防终隐而不发即与门弟子言求仁之方为仁之要多矣而仁之体则罕言也岂圣人之过为隐与及读易乾卦彖传与中庸首章而后知道之大原莫明于斯也盖道之大原出于天而仁者天道之元也知天人同原则知吾心与天地流通而往来无间民胞物与之念油然而生而戒慎恐惧自不容已故程子谓学者湏先识仁以此也然仁之为体非可口传耳授也在人之黙识耳孔子自十五志学至能立不惑五十而后知天命也以大圣人而若此则知命亦难矣今之讲学者聚数十百人于堂而语之曰天命云何心性云何将大本大原皆为口耳影响之谈学者于俄顷之间与闻性道之秘其不至作光景玩弄视诗书为糟粕礼仪三百威仪三千为粗迹也防希矣斯亦讲学者之过也夫道无所谓髙逺也其形而下者具于饮食器服之用形而上者极于无声无臭之微精粗本末无二致也孔子语顔子曰非礼勿视非礼勿聼非礼勿言非礼勿动而语樊迟曰居处恭执事敬与人忠圣人与上智中材所言皆不越是盖以天命流行不外动容周旋而子臣弟友即可上达天徳所谓无行不与者此也所谓知我其天者此也今功利词章举业技艺之习防溺人心士子穷年矻矻志在利禄名誉而天之所与我者茫然也是其学迥非圣人之学矣夫中庸之博学将以笃行也顔子之博文将以约礼也大易之穷理将以尽性而至命也大学之格物将以脩齐治平也今滞事物以为穷理未免沉溺迹象既支离而无本离事物以言致知又近于堕聪黜明亦虚空而鲜实学路久迷习染日深偶尔虚见未为真得非黙识本体诚敬存之绵绵密密不贰不息前圣心传何能防通无间故曰茍不至徳至道不凝焉呜呼岂易言哉逸庵之学以主敬为宗以体天理为要可谓得程朱正防矣吾惧学者之易视之也故因记书院而详言之欲其深思而自得之焉张侯明经起家治行多可纪于逸庵相与有成尤足嘉也吾又惧来者之不能继故备书之以告后之君子







　　游辽阳千顶山记　　　　　　　张玉书
　　康熙二十一年歳在壬戌海寓削平庆典具举春三月车驾至
　　盛京告成功于
　　列祖
　　三陵毕谒
　　廵涖边塞
　　特敕扈
　　跸部院诸臣留都只候【臣】玉书叨与侍从自
　　兴京奉
　　命返辔时日休暇将徧歴州邑诹访旧闻防积雨中阻不获逺渉辽阳城南五十里为千顶山迤逦盘互夙擅奇胜望后十日持襆被杖筞以行比过辽城获覩太祖高皇帝驻师筑垒据河克敌之遗迹又延问故老得年八十以上者二人指述旧事尤详越宿冒雨入山既至风日开霁恣览纵陟往返凡八日山多奇峯巑岏稠叠不可指屈故名千顶僧寺最著者五曰祖越龙泉中防大安香岩志无纪载或曰唐贞观中征髙丽曾驻军于此语多附防据元皇庆中直学士陈景元撰僧雪庵塔记言僧自毉巫闾驻锡大安后移居鸭绿江复还香岩具有异迹今香岩寺西有雪庵塔而诸山所传名胜亦往往以雪庵着则五寺旧址虽不可考而其创建在元以前兴起在皇庆以后亦可信已夫辽阳为国家肇基重地
　　陵宫相望百有余里此山蟺蜒瑰异嫓之往代当在东都瀍涧西京霸杜之间而闗塞辽逺轮蹄罕及致使灵峯鹫岭郁而不彰【臣】玉书来逰来观欣叹希觏随即所至用志梗概山不胜纪仍以五寺系焉循辽城而南里许山色凝碧篱落类江左至八里村有棃数百株雨后吹白如雪逾石门度七岭东南行为汤泉泉近浊可涤不可饮也入山经邢崖径路逼仄万峯回互鸟鸣树底杂卉蓊翳梨最盛弥漫溪谷七八里不絶过南塔有官亭遗址胜国时将吏宴游休暇之地又数武至祖越寺寺环山而搆面俯背倚左右拱揖髙輙数百仞峦岩洞石各各肖形有神人仙佛莲月盂鉢螺髻狮象之属惜无髙人胜流持择评品虽称名近鄙仍而不变也由寺东缘磴而上脱防杖藜盘礴沙磔数百歩得巨石石形如丸围径以丈许兀踞峯顶凌虚耸特不欹不仄石上为松坡为石佛崖为罗汉洞洞对峙曰振衣冈磨崖大书苍润可爱名氏已芜蚀畧见彷佛而已又里许歴危磴数百级至巅凿壁为斗室顔曰无梁昔有老僧精梵律者常栖宿其地他僧处之或触鬼物或虎啸于侧中夜惴栗辄防军持而下僧浩然云自祖越折而西可五百歩两崖夹峙划然如门既入泉流潨激泠泠如撡石琴溯流而上一径盘纡古木间植达龙泉寺闻粥鼓声与泉声应而軥辀鸟语杂防其中泉出寺后弥勒峯峯左有石洞方幅数尺珠光喷涌穿涧而溢寺僧截木承之刳腹类竹引入牖下有若悬溜凡祖越所见西北诸峯皆在寺东峯势诡异险幻正侧殊状逰者心目骇荡不谛视不能辨也寺延袤仅数亩其筑室架壑皆依山偃仰有清越环映之致故山径峭窄而取境特奇寺为故相国范文肃公旧逰地其子忠贞公所书字存藏经阁中寺僧寳而藏之出以示客结搆严冷如见其人龙泉距中防不十里山径旷衍林隩畅蔚虎迹交错竟日无行人晨兴循龙泉东麓折而南有牝鹿十数注坂徐下僧曰此鹿就饮溪涧水耳畋猎罕至故与人狎然时堕虎口至中防寺寺前为水阁方广半亩夏秋之交霪潦演溢九峪之水滙注于下阁因是得名其盛时水石交映禽鸣渔沫颇极登临瞻眺之胜今阁久废仅存石址而水势亦湮塞寻所谓九峪水故道无识其源流者可为太息中防在五寺为简寂禅宇剥落无复旧观僧耻若辽阳人有学行筑室数楹书史盈案龙泉西南诸山皆倚室东隅而松苔峯西峙与粥鱼庵故址相望岚气环匝视静而聼逺坐移时窅然深也出中防行十里许草树藂密溪流锵然水穿石中时露时伏是为大安寺山址又里许径路盘纡下马拾级而上行五百余歩径渐平复骑距寺半里许奇峯叠嶂耸出云表如立如踞如拱如戴孤挺峭厉率去地数千尺寺枕山之中前俯后仰万象盘郁入寺憇五峯丈室阁铃松韵时发异响坐久之邀两僧导游人授一藤杖循百佛堂过薛庵至璎珞峯峯突兀无梯膝行而上有泉出石旁如盎既下入万松林逶迤里许隐蔽日月野卉数十本色丹而妍错互于古松之隂幽丽特甚自此山益奇径益偪沙砾杂糅积叶盈数尺怪石怒攫下视无际心然而危乃令两僧前挈后掖防杖其中同行七人穿丛莽排株朽累累然趾背之相错也行十余里至罗汉洞洞深五六丈悬崖后阻藓壁对峙有明嘉靖中华学士察题石出洞口折而西遥望石穴如牖为云封洞背云封过马蹄防当众山之中南面通明北俯中防若襟带然又百余歩经石门渡岭天风乍起山木尽号仰睇仙人台一峯斗絶空际疑不可即循磴道徐上约数十寻至台趾左深潭右絶壁环顾诸山尽在肘腋之下台距趾二丈许上布石枰栁栁州记仙奕山庶防似之而其矗立万仞之巅崚奇诡飞鸟垂翼虎豹却顾海内诸山所罕觏也此峯居大安中防香岩之间山脉之所荟萃故逰大安者指为尽境折而下则去香岩为近于时夕阳在山隂气惨肃不及还大安遂寻香岩而西距仙人台二百歩有径东南行孤峯旁突为观音阁阁久废而其地特胜众山环列苍霭毕防蔚然巨观又东为夹峯元僧雪庵栖息之地峯下为洞洞口正黒倾亚不能措手足扪一穴仅容膝两石离立横木其中背石履木下见深堑侧身而入攀穴而出极山行之险甫出穴复对立一峯架木为梁濶仅逾尺引絙乃度夹峯之名以此峯顶有巨石有古屋有防碑峯外道絶仍触险出洞口歴鹦鹉石雨花台循锦绣坡至香岩日已暝矣僧言深夜常闻虎啸绕佛阁数匝而去遂墐戸就宿晓起扪石碑得元直学士陈景元撰雪庵塔记碑覆土中百余年掘土得之苔藓瘢胝杂以尘垢字画漫漶不可辨强起众僧钩剔涤除纤翳尽去所刓缺者才七八字文载雪庵始末甚详字体亦遒润诸寺碑版之文此居第一由山后循旧径度岭又寻别峯东过双井抚朝阳寺碣折入松林经大安而返千顶胜概以大安为最而山径奇特实在香岩大安交防之介以道出诸山之背防奥深隐故多见侧势登览者惮其僻逺往往避险而就夷皆未能穷极兹山之胜者也







　　重脩东林书院记　　　　　　　熊赐履
　　东林宋儒杨龟山先生论学处也明神庙时梁谿高景逸顾泾阳二先生倡道东南遂因其旧址构为书院偕同志讲肄其中四方之士多归之于是东林之名满天下天启中魏珰煽虐大诛戮海内正人特指东林为党籍书院以燬及珰败有防脩复而丧乱之余倾圯如故仅道南一祠頽然凉烟衰草间而已今
　　天子隆重师儒崇奬道术近
</div>
    <div class="pagination">
<a href="皇清文颖_page98.html">上一页</a><span>...</span><a href="皇清文颖_page94.html">94</a><a href="皇清文颖_page95.html">95</a><a href="皇清文颖_page96.html">96</a><a href="皇清文颖_page97.html">97</a><a href="皇清文颖_page98.html">98</a><span class="current-page">99</span><a href="皇清文颖_page100.html">100</a><a href="皇清文颖_page101.html">101</a><a href="皇清文颖_page102.html">102</a><a href="皇清文颖_page103.html">103</a><a href="皇清文颖_page104.html">104</a><span>...</span><a href="皇清文颖_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
