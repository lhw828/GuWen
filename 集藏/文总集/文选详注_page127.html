<!DOCTYPE html>
<html>
 <head>
  <meta charset="utf-8"/>
  <title>
   文选详注 - 第 127 页/共 153 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选详注 - 第 127 页/共 153 页
  </h1>
  <div class="content">
   为袁绍檄豫州

魏氏春秋曰：袁绍伐许，乃檄州郡。
为袁绍檄豫州
　　陈孔璋魏志曰：琳避难冀州，袁本初使典文章，作此檄以告刘备，言曹公失德，不堪依附，宜归本初也。后绍败，琳归曹公。曹公曰：卿昔为本初移书，但可罪状孤而已，恶恶止其身，何乃上及父祖邪？琳谢罪曰：矢在弦上，不可不发。曹公爱其才而不责之。
　　左将军领豫州刺史郡国相守。蜀志曰：先主归陶谦，谦表先主为豫州刺史。后归曹公，曹公表为左将军。盖闻明主图危以制变，忠臣虑难以立权。是以有非常之人，然后有非常之事；有非常之事，然后立非常之功。难蜀父老曰：世必有非常之人，然后有非常之事；有非常之事，然后有非常之功。夫非常者，故非常人所拟也。
　　曩者强秦弱主，赵高执柄，专制朝权，威福由己，时人迫胁，莫敢正言，终有望夷之败，史记曰：秦二世梦白虎啮其左骖马，杀之。问占梦卜，泾水为祟。二世乃齐望夷宫，欲祠泾水。使使责让赵高以盗事。高惧，乃阴与其女婿咸阳令阎乐数二世，二世自杀。张华曰：望夷宫在长安西北长平观故台处，是临泾水作之，以望北夷也。汉书曰：王氏浸盛，群下莫敢正言。祖宗焚灭，污辱至今，永为世鉴。及臻吕后季年，产禄专政，内兼二军，外统梁赵，擅断万机，决事省禁，下凌上替，海内寒心。汉书曰：张辟强谓丞相陈平，请拜吕台、吕产为将，将兵居南北军。丞相如辟强计。太后临朝，以吕侯子台为吕王，台弟产为梁王，建成侯释之子禄为赵王。吕后崩，将军禄、相国产颛兵秉政。韦昭国语注曰：季，末也。左氏传，闵子骞曰：下凌上替，能无乱乎？高唐赋曰：寒心酸鼻。于是绛侯朱虚兴兵奋怒，诛夷逆暴，尊立太宗，汉书曰：产、禄因谋作乱，齐悼惠王子朱虚侯章在京师，知其谋，使人告兄齐王，令发兵，章欲与太尉勃内应，以诛诸吕。又曰：吕禄、吕产欲作乱，朱虚侯章与太尉勃等诛之。大臣乃谋迎代王。代王立，是为孝文皇帝。故能王道兴隆，光明显融。此则大臣立权之明表也。明表，谓明白之表仪也。
　　司空曹操祖父中常侍腾，与左悺徐璜并作妖孽，饕餮放横，伤化虐民。司马彪续汉书曰：曹腾，字季兴，少除黄门。桓帝即位，加特进。范晔后汉书曰：左悺，河南人也。为小黄门。徐璜，下邳人也，为中常侍。左氏传，史克曰：缙云氏有不才子，天下之人谓之饕餮。山海经曰：钩吾山有兽，羊身人面，其口腋下，虎齿人爪，其音如婴儿，名曰狍鸮，食人。郭璞云，为物贪婪，食人未尽，还害其身，象在禹鼎，左氏传所谓饕餮者也。狍音咆。父嵩，乞匄携养，因赃假位，魏志曰：曹腾养子嵩，官至太尉，莫能审其生本末。司马彪续汉书曰：嵩字巨高。说文曰：匄，乞也，古赖切。舆金辇璧，输货权门，汉书曰：息夫躬交游贵戚，趋走权门为名。窃盗鼎司，倾覆重器。周易曰：鼎金铉。郑玄尚书注曰：鼎，三公象也。文子，老子曰：天下之大器也。操赘阉遗丑，本无懿德，赘，谓假相连属也。庄子曰：附赘悬肬。然肬赘假肉也。赘，之锐切。肬音尤。??狡锋协，好乱乐祸。幕府董统鹰扬，扫除凶逆，魏志曰：大将军何进与绍诛诸阉官。进被杀，绍遂勒兵捕诸阉人，无少长皆杀之。汉书音义曰：卫青征匈奴，大克获，帝就拜大将军于幕中，因曰幕府。续遇董卓侵官暴国，董卓，字仲颖，陇西人，为相国。卓以山东豪杰并起，乃徙天子都长安，燔烧宫室。卓至西京，吕布诛卓。左氏传，栾针谓栾书曰：侵官，冒也；失官，慢也。于是提剑挥鼓，发命东夏，收罗英雄，弃瑕取用，魏志曰：董卓呼绍，欲废帝，绍不应，因横刀长揖而出，遂奔冀州。卓因拜绍渤海太守。绍遂以渤海之众以攻卓。故遂与操同谘合谋，授以裨师，裨师，偏师也。汉书卫青传曰：裨将及校尉侯者九人。谓其鹰犬之才，爪牙可任。谢承后汉书，陈龟表曰：臣累世展鹰犬搏击之用。至乃愚佻短略，轻进易退，字书曰：佻，轻也，敕聊切。伤夷折衄，数丧师徒。幕府辄复分兵命锐，修完补辑，表行东郡，领兖州刺史，谢承后汉书曰：袁绍以曹操为东郡太守，刘公山为兖州。公山为黄巾所杀，乃以操为兖州刺史。被以虎文，奖蹙威柄，被以虎文，则羊质虎文也。法言曰：敢问质。曰：羊质而虎皮，见草而说，见豺而战。魏志作奖蹙。蹙，成也，言奖成其威柄也。冀获秦师一克之报。左氏传曰：秦孟明帅师伐晋，晋侯御之，秦师败绩。又曰：秦伯伐晋，济河焚舟，取王官及郊，晋人不出，遂霸西戎，用孟明也。而操遂承资跋扈，肆行凶忒，谢承后汉书曰：操得兖州，兵众强盛，内怀反绍意。毛诗曰：无然畔援。郑玄曰：畔援，犹跋扈也。西京赋曰：睢盱跋扈。贾逵国语曰：肆，恣也。孔安国尚书传曰：忒，恶也。割剥元元，残贤害善。太公金匮曰：天道无亲，常与善人。今海内陆沈于殷久矣，何乃急急于元元哉！高诱战国策注曰：元元，善也。张奂与屯留君书曰：气厉流行，伤贤害善。故九江太守边让，英才俊伟，天下知名，直言正色，论不阿谄，身首被枭悬之诛，妻孥受灰灭之咎。魏志曰：太祖在兖州，陈留边让言议颇侵太祖。太祖杀让，族其家。臣瓒汉书注曰：悬首于木曰枭。尚书曰：余则孥戮汝。自是士林愤痛，民怨弥重，林，喻多也。司马迁书曰：列于君子之林。孔安国尚书传曰：民咨胥怨。一夫奋臂，举州同声，史记，武臣曰：陈王奋臂为天下唱始。周易曰：同声相应。故躬破于徐方，地夺于吕布，彷徨东裔，蹈据无所。魏志曰：陶谦为徐州刺史。太祖征谦，粮少，引军还。又曰：太祖与吕布战于濮阳，太祖军不利。幕府惟强干弱枝之义，且不登叛人之党，叛人，谓吕布也。汉书曰：徙二千石高赀富人豪杰并兼之家于诸陵，盖亦以强干弱枝，非为奉山园也。左氏传曰：围宋彭城，非宋地也。于是为宋讨鱼石，故称宋，且不登叛人。故复援旌擐甲，席卷起征，绍征吕布，诸史不载，盖史略也。左氏传曰：擐甲执兵。杜预曰：擐，贯也，胡慢切。春秋握诚图曰：诸侯冰散席卷，各争恣妄。金鼓响振，布众奔沮，汉书曰：胶西王叩头汉军壁，弓高侯执金鼓见之。拯其死亡之患，复其方伯之位。谢承后汉书曰：操围吕布于濮阳，为布所破，投绍。绍哀之，乃给兵五千人，还取兖州。说文曰：拯，上举也。则幕府无德于兖土之民，而有大造于操也。左氏传，吕相绝秦曰：秦师克还无害，则是我有大造于西也。
　　后会鸾贺反旆，群虏寇攻。魏志曰：董卓徙天子都长安。后韩暹以天子还雒阳。时冀州方有北鄙之警，匪遑离局，魏志曰：冀州牧韩馥以冀州让绍，绍遂领冀州。谢承后汉书曰：公孙瓒非绍立刘伯安，敛其众攻绍。礼记曰：各司其局。郑玄曰：局，部分也。故使从事中郎徐勋就发遣操，使缮修郊庙，翊卫幼主。操便放志专行，胁迁当御省禁，魏志曰：天子还洛阳，太祖遂至洛阳，卫京师。胁迁，谓迫胁天子而迁徙也。卑侮王室，败法乱纪，家语，孔子曰：是谓坏法乱纪也。坐领三台，专制朝政，应劭汉官仪曰：尚书为中台，御史为宪台，谒者为外台。爵赏由心，刑戮在口，所爱光五宗，所恶灭三族，宗，亦族也。汉书，徐自为曰：古有三族，而王温舒罪至同时而五族乎！家语曰：宰予为临淄大夫，与田常之乱，夷三族也。群谈者受显诛，腹议者蒙隐戮，汉书曰：上既造白鹿皮币，令下，颜异不应，反唇。张汤奏异腹非，论死。自是之后，有腹非之法也。百寮钳口，道路以目，庄子曰：钳墨翟之口。史记曰：周厉王行暴虐侈傲，国人谤王，王怒，得卫巫，使监谤者，以告，则杀之。国人莫敢言，道路以目。钳，其严切。尚书记朝会，公卿充员品而已。
　　故太尉杨彪，典历二司，享国极位。操因缘眦睚，被以非罪，榜楚参并，五毒备至，触情任忒，不顾宪网。范晔后汉书曰：彪字文先，代董卓为司空，又代黄琬为司徒。时袁术僭乱，操托彪与术婚姻，诬以欲图废置，奏收下狱，劾以大逆。汉书曰：王莽诛翟义，夷灭三族，皆至同坑，以五毒参并葬之。如淳曰：野葛狼毒之属。韩诗外传曰：不肖者触情纵欲也。又议郎赵彦，忠谏直言，义有可纳，是以圣朝含听，改容加饰。操欲迷夺时明，杜绝言路，擅收立杀，不俟报闻。又梁孝王先帝母昆，坟陵尊显，桑梓松柏，犹宜肃恭。而操帅将吏士，亲临发掘，破棺裸尸，掠取金宝，至令圣朝流涕，士民伤怀。汉书曰：孝文皇帝窦皇后生孝景帝、梁孝王武。曹瞒传曰：曹操破梁孝王棺，收金宝。天子闻之哀泣。昆或为弟。毛诗曰：维桑与梓，必恭敬止。仲长子昌言曰：古之葬者，松柏以识其坟。操又特置发丘中郎将摸金校尉，所过隳突，无骸不露。身处三公之位，而行桀虏之态，污国虐民，毒施人鬼。加其细政苛惨，科防互设。罾缴充蹊，坑阱塞路，举手挂网罗，动足触机陷，是以兖豫有无聊之民，帝都有吁嗟之怨。战国策，苏秦曰：上下相怨，民无所聊。家语，孔子曰：今人之言恶者，比之于桀、纣，民怨其虐，莫不吁嗟。
　　历观载籍，无道之臣，贪残酷烈，于操为甚。幕府方诘外奸，未及整训，郑玄礼记注曰：诘，谓问其罪也，去质切。加绪含容，冀可弥缝。左氏传，展喜对齐侯曰：桓公是以纠合诸侯，弥缝其阙，而匡救其灾。而操豺狼野心，潜包祸谋，刘向列女传曰：羊舌叔姬者，叔向之母也。长姒产男，叔姬往观之，曰：其声狼也。狼子野心，非是莫灭羊舌氏乎！乃欲摧桡栋梁，孤弱汉室，周易曰：栋桡之凶，不可以有辅。除灭忠正，专为枭雄。往者伐鼓北征公孙瓒，魏志曰：公孙瓒，字伯圭。董卓至洛阳，迁瓒奋武将军，封蓟侯。范晔后汉书曰：公孙瓒大破黄巾，威震河北，绍自将击之。强寇桀逆，拒围一年。操因其未破，阴交书命，外助王师，内相掩袭，左氏传曰：凡师轻曰袭。杜预曰：掩其不备也。故引兵造河，方舟北济。会其行人发露，瓒亦枭夷，魏志曰：绍悉军围瓒。瓒自知必败，尽杀其妻子，乃自杀。故使锋芒挫缩，厥图不果。尔乃大军过荡西山，屠各左校，皆束手奉质，争为前登，犬羊残丑，消沦山谷。范晔后汉书曰：黑山贼于毒等覆邺城，绍入朝歌鹿肠山破之，斩毒。又击左校郭太贤等，遂及西营屠各战于常山。晋中兴书曰：胡俗，其入居塞者，有屠各种最豪贵，故得为单于，统领诸种。于是操师震慑，晨夜逋遁，屯据敖仓，阻河为固，魏志曰：袁绍将进军攻许，公留于禁屯河上，公军官度。汉书音义曰：敖，地名，在荥阳西，北上临河，有太仓。欲以螗蜋之斧，御隆车之隧。庄子，蘧伯玉谓颜阖曰：汝不知夫螗蜋乎？怒其臂以当车辙，不知其不胜任也。幕府奉汉威灵，折冲宇宙，班孟坚与陈文通书曰：奉国威灵，信志方外。晏子春秋，孔子曰：不出樽俎之间，而折冲千里之外，晏子之谓也。长戟百万，胡骑千群，奋中黄育获之士，骋良弓劲弩之势，尸子，中黄伯曰：余左执太行之獶而右搏雕虎。战国策，范雎说秦王曰：乌获之力焉而死，夏育之勇焉而死。文子曰：狡兔得而猎犬烹，高鸟尽而良弓藏。史记，苏秦说韩王曰：天子之强弓劲弩，皆从韩出。并州越太行，青州涉济漯，魏志曰：袁绍出长子谭为青州，外甥高翰为并州。淮南子曰：何谓九山？曰：太行羊肠。高诱曰：太行直河内野王县。尚书曰：浮于济、漯，达于河。大军泛黄河而角其前，荆州下宛叶而掎其后。魏志曰：刘表为荆州刺史，北与袁绍相结。左氏传，狄子驹支曰：譬如捕鹿，晋人角之，诸戎掎之。征伐军有前后，犹如捕兽，一人捉角，一人戾足。说文曰：掎，戾足也。雷霆虎步，并集虏庭，李陵诗曰：幸托不肖躯，且当猛虎步。若举炎火以概飞蓬，覆沧海以沃熛炭，有何不灭者哉！楚辞曰：离忧患而乃寤兮，若纵火于秋蓬。黄石公三略曰：夫以义而诛不义，若决江河而溉焚火，其克必矣。声类曰：概，烧也。说文曰：熛，火飞也。
　　又操军吏士，其可战者皆自出幽冀，或故营部曲，咸怨旷思归，流涕北顾。毛诗序曰：男女怨旷。其余兖豫之民，及吕布张扬之遗众，吕布、张扬，已见九锡文。覆亡迫胁，权时苟从，各被创夷，人为雠敌。尚书曰：父师曰召，敌雠弗怠。若回旆方徂，登高冈而击鼓吹，扬素挥以启降路，广雅曰：徽，幡也。徽与挥古通用。必土崩瓦解，不俟血刃。汉书，徐乐上书曰：何谓土崩？秦之末叶是也。人困而主不恤，下怨而上不知，此之谓土崩。何谓瓦解？吴、楚、齐、越之兵是也。当此之时，安土乐俗之人众，故诸侯无外境之助，此之谓瓦解。孙卿子曰：舜伐有苗，禹伐共工，汤伐有夏，文王伐崇，武王伐纣，远方慕义，兵不血刃。
　　方今汉室陵迟，纲维弛绝，圣朝无一介之辅，股肱无折冲之势，尚书，秦穆公曰：如有一介臣。尚书大传曰：股肱，臣也。折冲，已见上文。方畿之内，简练之臣，皆垂头搨翼，莫所凭恃。虽有忠义之佐，胁于暴虐之臣，焉能展其节？又操持部曲精兵七百，围守宫阙，外托宿卫，内实拘执，惧其篡逆之萌，因斯而作。说文曰：逆而夺取曰篡，叉患切。此乃忠臣肝脑涂地之秋，烈士立功之会，可不勖哉！喻巴蜀文曰：肝脑涂中原。汉书曰：一败涂地。尚书曰：勖哉夫子！
　　操又矫命称制，遣使发兵，恐边远州郡，过听而给与，强寇弱主，违众旅叛，汉书，以旅为助。举以丧名，为天下笑，则明哲不取也。即日幽并青冀四州并进，魏志曰：绍以中子熙为幽州。书到荆州，便勒见兵，与建忠将军协同声势。魏志曰：张绣以军功称，迁至建忠将军，屯宛，与刘表合。州郡各整戎马，罗落境界，举师扬威，并匡社稷，则非常之功，于是乎着。其得操首者，封五千户侯，赏钱五千万。部曲偏裨将校诸吏降者，勿有所问。广宣恩信，班扬符赏，布告天下，咸使知圣朝有拘逼之难。如律令。风俗通曰：谨按律者，法也。皋陶谟：虞云始造律。时主所制曰令。汉书，着甲令，夫吏者，始也，当先自正，然后正人。故文书下如律令，言当履绳墨，动不失律令也。
文选考异
注「魏志曰」下至「而不责之」：袁本此一节注与所载五臣翰注略同，其「善曰」下作「魏志曰琳避难冀州袁绍使典文章袁氏败琳归太祖太祖曰卿昔为本初移书但可罪状孤而已恶恶止其身何乃上及祖父邪琳谢罪太祖爱其才而不咎」六十一字，是也。茶陵本云善同翰注，此承其误，为并善于五臣耳。
注「闵子骞曰」：袁本「骞」作「马」，是也。茶陵本亦误「骞」。
??狡锋协：何校「协」改「侠」，云魏氏春秋作「侠」。案：裴松之注魏志绍传所引也。考后汉书绍传载此文亦作「侠」。但二书文略同，而与此多异。善注未有明文，无以考之也。
注「董卓字仲颖」下至「吕布诛卓」：袁本无此三十八字，有「董卓已见西征赋」七字，是也。茶陵本有，乃复出。
注「以攻卓」：袁本作「将以诛董卓」。案：考魏志云「将以诛卓」，似袁本仍衍「董」字。茶陵本作「以攻卓」，误与此同。
注「魏志作奖蹙蹙成也」：陈云魏志既与文选同，似不必赘引。当云「后汉书作奖就就成也」，文义乃安。案：魏志无此文，唯裴注引魏氏春秋耳。此注必有误。各本皆同，无以订之。两「蹙」字，陈所校是也。
注「贾逵国语曰」：袁本、茶陵本「语」下有「注」字，是也。
注「气厉流行」：陈云「气」，「氛」误，是也。各本皆伪。
注「魏志曰太祖在兖州」：袁本「志」作「书」。案：此尤校改，但未必非引王沈魏书也。茶陵本删此注，更非。
注「董卓徙天子都长安」：此八字袁本、茶陵本无，盖因五臣已有而删之也。尤所见者是矣。
注「应劭汉官仪曰」：袁本、茶陵本无「应劭」二字。
厥图不果尔乃大军：茶陵本「尔」作「耳」，云五臣作「尔」。袁本云善作「耳」。案：此尤校改也，详文义，作「耳」者当句绝。魏氏春秋、后汉书此处节去，无以相证，恐尤改未必是。
欲以螗蜋之斧：茶陵本「螗」作「螳」，注同。袁本亦作「螗」，其所载五臣铣注字同。善注字作「螳」。案：据此似善「螳」五臣「螗」也。魏氏春秋、后汉书亦作「螳」。
注「外甥高翰」：袁本「翰」作「干」，是也。茶陵本亦误「翰」。
皆自出幽冀：袁本、茶陵本「自出」作「出自」，是也。案：此尤本之误耳。
注「汉书以旅为助」：案：此注亦有误。后汉范蔚宗书所载，此处节去。未审善所称汉书，当何指也？各本皆同，无以订之矣。

檄吴将校部曲文

檄吴将校部曲文
　　陈孔璋
　　年月朔日，子尚书令彧，魏志曰：荀彧，字文若，颍川人也，太祖进彧为汉侍中，守尚书令。告江东诸将校部曲及孙权宗亲中外：盖闻祸福无门，惟人所召。左氏传闵子骞之辞。夫见机而作，不处凶危，上圣之明也；周易曰：君子见机而作，不俟终日。临事制变，困而能通，智者之虑也；汉书曰：江充因变制宜。周易曰：困而不失其所亨，其唯君子乎！王弼曰：穷必通也。渐渍荒沈，往而不反，下愚之蔽也。是以大雅君子，于安思危，以远咎悔；班固汉书赞曰：大雅卓尔不群，河间献王近之矣。封禅书曰：兴必虑衰，安必虑危。小人临祸怀佚，以待死亡。二者之量，不亦殊乎！
　　孙权小子，未辨菽麦，左氏传曰：晋周子有兄而无慧，不能辨菽麦。要领不足以膏齐斧，名字不足以洿简墨。汉书音义，服虔注曰：易曰：丧其齐斧。未闻其说。张晏曰：斧，钺也，以整齐天下。应劭曰：齐，利也。虞喜志林曰：齐，侧皆切。凡师出必齐戒入庙受斧，故曰齐斧也。譬犹鷇卵，始生翰毛，尔雅曰：生而自食曰雏，待哺曰鷇。郭璞曰：鸟子须母食。郑玄尚书大传注曰：翰毛，毛长大者。而便陆梁放肆，顾行吠主。西京赋曰：怪兽陆梁。战国策，刁勃谓田单曰：跖之狗吠尧，非其主也。谓为舟楫足以距皇威，江湖可以逃灵诛，不知天网设张，以在纲目，爨镬之鱼，期于消烂也。若使水而可恃，则洞庭无三苗之墟，子阳无荆门之败，尚书，帝曰：咨禹，惟时有苗弗率，汝徂征。三旬苗民逆命，帝乃诞敷文德，七旬有苗格。孔安国曰：三苗之国，左洞庭，右彭蠡。范晔后汉书曰：公孙述，字子阳，自立为蜀王，遣任满据荆门。帝令征南大将军岑彭攻之，满大败。朝鲜之垒不刊，南越之旍不拔。史记曰：天子拜涉何为辽东部都尉。朝鲜袭杀何。天子遣左将军荀彘击朝鲜，朝鲜人杀其王右渠来降，定朝鲜为四郡。又曰：南越吕嘉反，以主爵都尉杨仆为楼舡将军，下横浦，咸会番禺，南越以平，遂为九郡。又曰：东越王余善反，遣横海将军韩悦出句章。越建成侯敖杀余善，以其众降。昔夫差承阖闾之远迹，用申胥之训兵，栖越会稽，可谓强矣。史记曰：吴王阖闾死，立太子夫差。又乐毅遗燕惠王书曰：昔伍子胥说听于阖闾，而吴王远迹至郢。韦昭国语注曰：申胥，楚大夫伍奢之子子胥也。名员。员奔吴，吴与地，故曰申胥。史记曰：吴王夫差伐越，败之，越王勾践乃以甲兵五千人栖于会稽。及其抗衡上国，与晋争长，都城屠于勾践，武卒散于黄池，终于覆灭，身罄越军。毛苌诗注曰：抗，举也。郑玄周礼注曰：称上曰衡。抗衡，谓对举以争轻重也。史记，陆贾曰：以区区之越，与天子抗衡为敌国。又曰：吴王夫差北会诸侯于黄池，欲霸中国。吴王与晋定公争长，乃长晋定公。吴引兵归国。又曰：吴与晋人相遇黄池之上，吴、晋争强，晋人击之，大败吴师。越王闻之，袭吴。吴王闻之，去晋而归，与越战，不胜，城门不守，遂围王宫而杀夫差。及吴王濞骄恣屈强，猖猾始乱，汉书曰：吴王濞，高帝兄仲之子也，立濞为吴王。孝景五年，起兵于广陵。左氏传曰：郑子太叔卒，晋赵简子曰：黄父之会，夫子语我九言，曰：无始乱，无怙富。自以兵强国富，势陵京城。太尉帅师，甫下荥阳，则七国之军，瓦解冰冸，汉书曰：七国反书闻，天子遣条侯周亚夫往击楚，败之。七国：吴王濞、楚王戊、赵王遂、胶西王卬、济南王辟光、淄川王贤、胶东王渠。郑玄周礼注曰：甫，始也。瓦解，已见于上文。淮南子曰：冰冸而农桑起。濞之骂言未绝于口，而丹徒之刃以陷其胸。汉书曰：吴王败，乃与戏下壮士千人夜亡，渡淮，走丹徒，保东越。汉使人以利啖东越，东越即绐吴王。吴王出劳军，汉使人鏦杀吴王。汉书，贾谊上疏曰：适启其口，匕首已陷其胸矣。绐，音殆。何则？天威不可当，而悖逆之罪重也。
　　且江湖之众，不足恃也，自董卓作乱，以迄于今，将三十载。其间豪桀纵横，熊据虎跱，强如二袁，勇如吕布，二袁，袁绍、袁术也。魏志曰：吕布便弓马，旅力过人，号为飞将。跨州连郡，有威有名，十有余辈。其余锋捍特起，鹯视狼顾，争为枭雄者，不可胜数。淮南子曰：鸱视虎顾。盐铁论曰：无鹿骇狼顾之忧。然皆伏鈇婴钺，首腰分离，云散原燎，罔有孑遗。尚书曰：若火之燎于原。毛诗曰：周余黎民，靡有孑遗。近者关中诸将，复相合聚，续为叛乱，魏志，张鲁据汉中，遣锺繇讨之。是时关中诸将，疑繇欲自袭马超，遂与杨秋、李湛、宜成等反。遣曹仁讨之。超等屯潼关，公敕诸将：关西兵精悍，坚壁勿与战。阻二华，据河渭，驱率羌胡，齐锋东向，气高志远，似若无敌。丞相秉钺鹰扬，顺风烈火，元戎启行，未鼓而破。魏志曰：公西征马超。公自潼关北度，未济，超赴船急战。丁斐曰：放马以饵贼。贼乱取马，公乃得渡，循河为甬而南。贼追距渭口，公乃分兵结营于渭南。贼夜攻营，伏兵击破之，进军渡渭。超等数挑战，不许，公乃与克日会战。先以轻兵挑之，战良久，乃纵彍骑夹击，大破之，斩宜成、李湛等。汉书，元后诏曰：运独见之明，奋无前之威。毛诗曰：武王载旆，有虔秉钺，如火烈烈，则莫我敢遏。又曰：元戎十乘，以先启行。伏尸千万，流血漂樐，此皆天下所共知也。战国策，秦王谓唐且曰：天子之怒，伏尸百万，流血千里。贾谊过秦曰：伏尸百万，流血漂樐。是后大军所以临江而不济者，以韩约马超逋逸迸脱，走还凉州，复欲鸣吠。魏志曰：曹公斩宜成，遂、超走凉州。典略曰：韩遂，字文约，在凉州阻兵为乱，积三十年，建安二十年乃死。逆贼宋建，僭号河首，同恶相救，并为唇齿。魏志曰：初，陇西宋建自称河首平汉王，聚众枹罕。夏侯渊讨之，屠枹罕，斩建凉州。又镇南将军张鲁，负固不恭。魏志曰：张鲁，字公旗，据汉中，以鬼道教人，自号师君。长雄巴汉，垂三十年，汉末力不能征，遂就宠鲁为镇民中郎将。汉宁，太祖征之。周礼曰：负固不服则攻之。皆我王诛所当先加。故且观兵旋旆，魏志曰：建安十七年，公征孙权，攻破江西营，乃引军还。史记曰：武王东观兵至于孟津。诸侯皆曰：帝纣可伐。武王曰：未可。乃还师。复整六师，长驱西征，致天下诛。魏志曰：建安二十年，公西征张鲁。偏将涉陇，则建约枭夷，旍首万里；魏志曰：韩遂在显亲，夏侯渊欲袭取之，遂走。后渊大破遂军，得其旍麾。斩建及遂死，已见上文。军入散关，则群氐率服，王侯豪帅，奔走前驱。魏志曰：公西征张鲁，自陈仓出散关至河池。氐王窦茂恃险不服，攻屠之。进临汉中，则阳平不守，魏志曰：西征张鲁，至阳平，鲁使弟卫据阳平关，公乃遣高祚等乘险夜袭，大破之。十万之师，土崩鱼烂，张鲁逋窜，走入巴中，怀恩悔过，委质还降；魏志曰：鲁弟卫夜遯。鲁溃走巴中，遣人慰喻。鲁尽家属出降。土崩，已见上文。公羊传曰：其言梁亡何？自亡也。奈何？鱼烂而亡。何休曰：鱼烂从内发。左氏传，狐突曰：策名委质。巴夷王朴胡賨邑侯杜濩，各帅种落，共举巴郡，以奉王职。魏志曰：建安二十年，七姓巴夷王朴胡、賨邑侯杜濩举巴夷、賨民来附。于是分巴郡，以胡为巴东太守，濩巴西太守。孙盛曰：朴音浮。濩音护。钲鼓一动，二方俱定，利尽西海，兵不钝锋。战国策，司马错曰：今伐蜀，利尽西海，而诸侯不以为贪。汉书，淮南王安上疏曰：不劳一卒，不顿一戟。又曰：不挫一兵之锋。钝与顿同。若此之事，皆上天威明，社稷神武，非徒人力所能立也。
　　圣朝宽仁覆载，允信允文，春秋考异邮曰：赤帝之精，宽仁大度。礼记曰：天无私覆，地无私载。毛诗曰：允文允武，昭假列祖。大启爵命，以示四方。鲁及胡濩皆享万户之封，鲁之五子，各受千室之邑，魏志曰：胡、濩者皆封列侯。又曰：封鲁及五子皆为列侯。胡濩子弟部曲将校为列侯将军已下千有余人。百姓安堵，四民反业。汉书曰：高祖入关，吏民皆安堵如故。管子曰：士农工商四民者，国之石民。而建约之属，皆为鲸鲵；左氏传，楚子曰：古者明王伐不敬，取其鲸鲵而封，以为大戮。超之妻孥，焚首金城，魏志曰：南安赵衢讨超，枭其妻子。汉书有金城郡。父母婴孩，覆尸许市。范晔后汉书曰：建安元年，迁都于许。非国家锺祸于彼，降福于此也，逆顺之分，不得不然。汉书，涓勋曰：甚誖逆顺之理。夫鸷鸟之击先高，攫鸷之势也；牧野之威，孟津之退也。此述往年未伐之意。尚书序曰：武王与受战于牧野。又曰：惟十有一年，武王伐殷。孔安国曰：诸侯佥同，乃退以示弱。今者枳棘翦扞，戎夏以清，枳棘，以喻残贼也。翦扞，翦除而防卫之也。杜预左氏传注曰：扞，卫也，音捍。万里肃齐，六师无事。故大举天师百万之众，魏志曰：建安二十一年治兵，遂征孙权也。与匈奴南单于呼完厨及六郡乌桓丁令屠各，湟中羌僰，魏志曰：建安二十一年，匈奴南单于呼厨泉将其名王来朝，待以客礼。汉书曰：诸羌言愿得度湟水北。然湟水左右，羌之所居。湟音皇。丁令、屠各，已见上文。霆奋席卷，自寿春而南。汉书，九江郡有寿春邑。又使征西将军夏侯渊等，魏志曰：夏侯渊，字妙才，惇族弟也，为征西将军。率精甲五万，及武都氐羌，巴汉锐卒，南临汶江，搤据庸蜀。魏志曰：建安二十一年，留夏侯渊屯汉中。江夏襄阳诸军，横截湘沅，以临豫章，楼船横海之师，直指吴会。汉书曰：东越反，上遣横海将军韩说、楼船将军杨仆，入军于越。万里克期，五道并入，大举天师至寿春而南，一道也；使征西甲卒五万，二道也；及武都至庸蜀，三道也；江夏至豫章，四道也；楼船至会稽，五道也。权之期命，于是至矣。
　　丞相衔奉国威，为民除害，元恶大憝，必当枭夷。尚书，成王曰：元恶大憝。至于枝附叶从，皆非诏书所特禽疾。杨雄核灵赋曰：枝附叶从，表立景随。故每破灭强敌，未尝不务在先降后诛，拔将取才，各尽其用。是以立功之士，莫不翘足引领，望风响应。新序，赵良谓商君曰：君亡可翘足而待也。左氏传，穆叔谓晋侯曰：引领西望，曰庶几乎！尚书曰：惟影响。孔安国曰：若影之随形，响之应声。昔袁术僭逆，王诛将加，则庐江太守刘勋先举其郡，还归国家。魏志曰：建安四年，袁术败于陈。术病死，庐江太守刘勋率众降，封为列侯。吕布作乱，师临下邳，张辽侯成，率众出降，魏志曰：张辽，字文远，鴈门人也，以兵属吕布。太祖破吕布于下邳，辽将众降，拜中郎将，爵为关内侯。还讨眭固，薛洪樛尚，开城就化。魏志曰：眭固属袁绍，屯射犬。公进军临河，使史涣、曹仁渡河击之。固使张杨故长史薛洪、河内太守樛尚留守，自将兵以迎绍求救，与涣、仁遇，交战，大破之，斩固。公遂济河，围射犬。洪、尚率众降，封为列侯。樛音留。官渡之役，则张合高奂举事立功。魏志曰：公击淳于琼，留曹洪守。绍使张合、高览攻曹洪。合等闻琼破，遂来降。魏志云高览，此云奂，盖有二名。合，乌合切。后讨袁尚，则都督将军马延、故豫州刺史阴夔、射声校尉郭昭临阵来降。魏志曰：公围尚，营未合，尚惧，遣故豫州刺史阴夔及陈琳乞降，公不许，围益急。尚夜遯，保岐山，追击之，其将马延等临阵降，众大溃。围守邺城，则将军苏游反为内应，魏志曰：尚攻谭，留苏由守邺。公进军到洹水，由降。游与由同。审配兄子开门入兵。魏志曰：袁尚走中山，尽获其辎重印绶节钺，使尚降人示其家，城中崩沮。审配兄子荣夜开所守东城门内兵，配逆战败，生禽配，斩之。既诛袁谭，则幽州大将焦触攻逐袁熙，举事来服。魏志曰：建安十年，袁熙大将焦触叛，熙、尚奔三郡乌丸，触等举其县来降。凡此之辈数百人，皆忠壮果烈，有智有仁，悉与丞相参图画策，折冲讨难，芟敌搴旗，静安海内，岂轻举措也哉！诚乃天启其心，计深虑远，西京赋曰：天启其心。司马相如喻巴蜀文曰：计深虑远，急国家之难。审邪正之津，明可否之分，勇不虚死，节不苟立，屈伸变化，唯道所存，故乃建丘山之功，享不訾之禄，答客难曰：所欲必得，功若丘山。贾逵国语注曰：訾，言量也。朝为仇虏，夕为上将，所谓临难知变，转祸为福者也。说苑，孔子曰：圣人转祸为福，报怨以德。若夫说诱甘言，怀宝小惠，毛诗曰：盗言孔甘。论语曰：好行小惠。泥滞苟且，没而不觉，随波漂流，与熛俱灭者，亦甚众多。吉凶得失，岂不哀哉！昔岁军在汉中，东西悬隔，合肥遗守，不满五千，权亲以数万之众，破败奔走，今乃欲当御雷霆，难以冀矣。魏志曰：太祖使张辽与乐进等将七千余人屯合肥。太祖征张鲁，俄而权率十万众围合肥。于是辽夜募敢从之士，得八百人。明日大战，平旦，辽被甲持戟，先登陷阵，杀千人，斩二将。权登高冢，以长戟自守。辽呼，权不敢动。权守合肥十余日，城不可拔，乃引退。
　　夫天道助顺，人道助信，周易曰：天之所助者顺也，人之所助信也。事上之谓义，亲亲之谓仁。盛孝章，君也，而权诛之，吴志曰：权杀吴郡太守盛宪。会稽典录曰：宪字孝章。孙辅，兄也，而权杀之。典略曰：孙辅恐权不能守江东，因权出行东治，乃遣人赍书呼曹公。行人以告，权乃还，伪若不知，与张昭共见辅。权谓辅曰：兄厌乐耶？何为呼他人？辅云无是。权投书与昭以示辅，辅惭无辞，乃悉斩辅亲近，徙辅置东吴。贼义残仁，莫斯为甚。孟子，齐王曰：臣弒其君可乎？孟子曰：贼仁者谓之贼，贼义者谓之残。残贼之人，谓之一夫。闻诛一夫纣矣，未闻弒其君也。乃神灵之逋罪，下民所同雠。辜雠之人，谓之凶贼。是故伊挚去夏，不为伤德；飞廉死纣，不可谓贤。尚书曰：伊尹去亳适夏，既丑有夏，复归于亳。孙子曰：殷之兴也，伊挚在夏。魏武曰：伊挚，伊尹也。孟子曰：周公相武王，诛纣，驱飞廉于海隅而戮之。何者？去就之道，各有宜也。丞相深惟江东旧德名臣，多在载籍。近魏叔英秀出高峙，著名海内；虞文绣砥砺清节，耽学好古；周泰明当世俊彦，德行修明。皆宜膺受多福，保乂子孙。尚书曰：永膺多福。又曰：保乂王家。而周盛门户无辜被戮，遗类流离，湮没林莽，言之可为怆然，闻魏周荣虞仲翔各绍堂构，能负析薪。吴志曰：虞翻，字仲翔。尚书曰：若考作室，既厎法，厥子乃弗肯堂，矧肯构。左氏传，郑子产曰：古人有言曰，其父析薪，其子弗克负荷。及吴诸顾陆旧族长者，世有高位，当报汉德，显祖扬名。及诸将校孙权婚亲，皆我国家良宝利器，尚书曰：所宝惟贤，则迩人安。圣主得贤臣颂曰：夫贤者，国家器用也。所任贤，则趋舍省而功施普；器用利，则用力少而就效众也。而并见驱迮，雨绝于天，有斧无柯，何以自济？陆贾新语曰：有斧无柯，何以治之？相随颠没，不亦哀乎！盖凤鸣高冈以远罻罗，贤圣之德也。毛诗曰：凤皇鸣矣，于彼高冈；梧桐生矣，于彼朝阳。鸋鴃之鸟巢于苇苕，苕折子破，下愚之惑也。韩诗曰：鸱鸮：既取我子，无毁我室。鸱鸮，鸋鴃，鸟名也。鸱鸮所以爱养其子者，适以病之。爱怜养其子者，谓坚固其窠巢；病之者，谓不知托于大树茂枝，反敷之苇?。风至，?折巢覆，有子则死，有卵则破，是其病也。字林曰：鸋鴃，鸮也，上乃丁切，下古穴切。广雅曰：鸋鴃，工雀也。荀卿子曰：南方鸟名蒙鸠，为巢，编之以发，系之苇苕。苕折卵破。巢非不牢，所系之弱也。说文曰：苇，大葭也。苕与?同。今江东之地，无异苇苕，诸贤处之，信亦危矣。圣朝开弘旷荡，重惜民命，诛在一人，与众无忌，故设非常之赏，以待非常之功。司马长卿难蜀父老曰：有非常之事，然后有非常之功。乃霸夫烈士奋命之良时也，可不勉乎！若能翻然大举，建立元勋，以应显禄，福之上也。如其未能，未能如上之计。笇量大小，以存易亡，亦其次也。汉书，邹阳上书曰：昔者郑祭仲许宋人立公子突以活其君，非其义也。春秋记之，为其以生易死，以存易亡。夫系蹄在足，则猛虎绝其蹯；战国策，魏魁谓建信君曰：人有置系蹄者而得虎，虎怒，跌蹯而去。虎之情匪不爱其蹯也，然而不以环寸之蹯，害七尺之躯，有权也。今国家者，非直七尺之躯也，而君之身于王非环寸之蹯也，愿公早图之也。延叔坚曰：系蹄，兽绊也。蝮蛇在手，则壮士断其节。汉书曰：项梁使使趋齐兵击章邯，田荣曰：楚杀田假，赵杀田角、田间，乃出兵。楚不杀假，赵亦不杀角、间。齐王曰：蝮蠚手则斩手，蠚足则斩足，何者？为害于身也。田假、田角、田间于楚、赵非手足之戚，何故不杀？蠚音释。何则？以其所全者重，以其所弃者轻。若乃乐祸怀宁，迷而忘复，周易曰：迷复之凶，反君道也。闇大雅之所保，背先贤之去就，毛诗大雅曰：既明且哲，以保其身。忽朝阳之安，甘折苕之末，日忘一日，以至覆没，大兵一放，玉石俱碎，尚书曰：火炎昆冈，玉石俱焚。虽欲救之，亦无及已。史记，卫平谓宋王曰：后虽悔之，亦无及已。故令往购募爵赏科条如左。檄到详思至言。如诏律令。
文选考异
注「闵子骞之辞」：何校「骞」改「马」，是也。各本皆误。
下愚之蔽也：袁本云善无「下」字。茶陵本云五臣有「下」字。案：此尤延之校添也。
注「李湛」：何校「湛」改「堪」，下同。陈云「湛」，「堪」误。案：据国志校也。各本皆伪。
注「丁斐曰放马」：陈云「曰」，「因」误。案：据国志校也。各本皆伪。
注「汉宁」：何校「汉」上添「领」字，「宁」下添「太守」二字，陈同。案：据国志校也。各本皆脱。
而建约之属：何校「之」改「支」。茶陵本云五臣作「支」，袁本云善作「之」。案：详文义当作「支」。或各本所见，传写误为之也。
夫鸷鸟之击先高：茶陵本作「击鸟先高」四字，校语云「击」，五臣作「鸷」，有「之击」字。袁本校语云「鸷」善作「击」，无「之击」字。案：二本校语是也。尤本此处修改，乃误取五臣以乱善。
注「建安二十一年留夏侯渊」：袁本、茶陵本无「一」字。案：二本是也，此所引武帝纪文。
官渡之役：茶陵本云五臣作「渡」。袁本云善作「度」。案：尤本以五臣乱善，非。拟邺中集诗、九锡文皆可互证也。
举事来服：茶陵本「事」作「县」，是也。袁本亦误「事」。
注「尚书曰伊尹」：陈云「书」下脱「序」字，是也。各本皆脱。
及诸将校：袁本、茶陵本「及」作「又」，是也。
注「跌蹯而去」：案：「跌」当作「决」。各本皆伪。此所引赵策文。}}

檄蜀文

魏志曰：景元四年，令锺会伐蜀。会至汉中，蜀大将姜维等守剑阁距会，会移檄，檄蜀将吏。
檄蜀文
　　锺士季魏志，锺会，字士季，颍川人。少敏慧夙成，为秘书郎，迁镇西将军，后为司徒。谋反于蜀，为众兵所杀。
　　往者汉祚衰微，率土分崩，生民之命，几于泯灭。我太祖武皇帝神武圣哲，拨乱反正，魏志曰：有太武皇帝为魏太祖。公羊传曰：君子曷为春秋？拨乱世，反诸正，莫近乎春秋。拯其将坠，造我区夏。尚书曰：文王用肇，造我区夏。高祖文皇帝应天顺民，受命践祚。魏志曰：文帝为魏高祖。周易曰：汤、武革命，顺乎天而应乎人。礼记曰：成王幼，不能莅祚；周公相，践祚而治。烈祖明皇帝奕世重光，恢拓洪业。魏志曰：明皇帝为魏烈祖。国语，祭公谋父曰：奕世载德。尚书曰：昔我君文王、武王宣重光。汉书，武帝诏曰：何行而可以彰先帝之洪业休德。然江山之外，异政殊俗，毛诗序曰：国异政，家殊俗。率土齐民，未蒙王化，难蜀父老曰：割齐人以附夷狄。如淳曰：齐人，齐等无有贵贱，故谓之齐，若今言平人也。此三祖所以顾怀遗志也。剧秦美新曰：后土顾怀。今主上圣德钦明，绍隆前绪，主上，陈留王奂也。尚书曰：放勋钦明。宰辅忠肃明允，劬劳王室，宰辅，司马文王也。左氏传，史克对鲁侯曰：齐圣广渊，明允笃诚，忠肃恭懿，宣慈惠和。布政垂惠而万邦协和，毛诗曰：布政优优。尚书曰：百姓昭明，协和万邦。施德百蛮而肃慎致贡。毛诗曰：因时百蛮。大戴礼，孔子曰：昔舜教通于四海之外，肃慎、北发、渠搜、氐、羌来服。悼彼巴蜀，独为匪民，毛诗曰：哀我征夫，独为匪民。愍此百姓，劳役未已。是以命授六师，龚行天罚，尚书曰：予惟龚行天之罚。征西雍州镇西诸军，五道并进。魏志曰：诏使征西将军邓艾督诸军趋甘松、沓中，雍州刺史诸葛绪督诸军趋武街高楼，镇西将军锺会由骆谷伐蜀。古之行军，以仁为本，以义治之。司马法曰：古者以仁为本，以义治之之谓正。曹操曰：古者，五帝、三王以来也。仁者生而不名，义者成而不有。王者之师，有征无战。孙卿子曰：王者有诛无战。汉书，淮南王上书曰：天子之兵，有征无战，莫敢校之。故虞舜舞干戚而服有苗，尚书曰：帝乃诞敷文德，舞干羽于两阶，七旬有苗格。周武有散财发廪表闾之义。尚书曰：式商容之闾，散鹿台之财，发巨桥之粟。今镇西奉辞衔命，摄统戎车，尚书，禹曰：奉辞伐罪。汉书，孙宝曰：臣幸得衔命奉使。庶弘文告之训，以济元元之命，国语曰：祭公谋父曰：有征罚之备，有文告之辞。元元，已见上文。非欲穷武极战，以快一朝之志，新序，李克对魏武侯曰：好战穷武，未有不亡者。故略陈安危之要，其敬听话言。毛诗曰：告之话言。
　　益州先主以命世英才，兴兵新野，困踬冀徐之郊，制命绍布之手，太祖拯而济之，兴隆大好。中更背违，弃同即异。蜀志曰：先主姓刘，讳备，字玄德，涿郡人也。灵帝末，黄巾起，先主率其属讨贼有功，除安喜尉，后领徐州。吕布袭徐州，虏先主妻子，乃求和于布。后归曹公，曹公厚遇之，以为豫州牧。后背曹公归袁绍。汉书，张良曰：汤、武伐桀、纣，封其后者，能制其死命也。左氏传，子太叔曰：弃同即异，是谓离德。诸葛孔明仍规秦川，姜伯约屡出陇右，蜀志曰：姜维，字伯约。劳动我边境，侵扰我氐羌，方国家多故，未遑修九伐之征也。周礼曰：以九伐之法正邦国：凭弱犯寡则眚之，贼贤害民则伐之，暴内陵外则坛之，野荒民散则削之，负固不服则侵之，贼杀其亲则征之，放弒其君则残之，犯令陵政则杜之，内外乱鸟兽行则灭之。今边境乂清，方内无事，蓄力待时，并兵一向。孙子兵法曰：并敌一向，千里杀将。而巴蜀一州之众，分张守备，难以御天下之师，段谷侯和沮伤之气，难以敌堂堂之阵。魏志曰：姜维趣上邽，邓艾与战于段谷，大破之。又曰：姜维寇圮阳，邓艾拒之，破维于侯和。汉书，公乘兴上书曰：王尊厉奔北之吏，起沮伤之气。黄帝出军决曰：始立牙之日，吉气来应，旗幡指敌，或从风而来，金铎之声扬以清，鼓鞞之音婉而鸣，是谓堂堂之阵，整整之旗，此大胜之征也。比年已来，曾无宁岁，国语，姜氏告于公子曰：自子之行，晋无宁岁。征夫勤瘁，难以当子来之民。毛诗曰：经始勿亟，庶民子来。此皆诸贤所共亲见，蜀侯见禽于秦，公孙述授首于汉，史记曰：秦惠文君八年，张仪复相，伐蜀灭之。公孙述，已见吴都赋。九州岛之险，是非一姓：此皆诸君所备闻也。左氏传，司马侯曰：九州岛之险也，是非一姓。明者见危于无形，智者规福于未萌。太公金匮曰：明者见危于未萌，智者避危于无形。是以微子去商，长为周宾；毛诗序曰：有客，微子来见祖庙也。郑玄曰：武王既黜殷命，杀武庚。微子代殷后，既受命来朝，而见之于庙。陈平背项，立功于汉。史记曰：陈平惧项王诛，遂至修武降汉，拜平为都尉。岂宴安鸩毒，怀禄而不变哉？左氏传，管敬仲曰：宴安鸩毒，不可怀也。汉书，杨恽曰：怀禄贪势，不能自退。
　　今国朝隆天覆之恩，宰辅弘宽恕之德，礼记，孔子曰：天无私覆，地无私载。先惠后诛，好生恶杀。尚书大传，成王问周公曰：舜何以也？周公曰：其政也，好生而恶杀。往者吴将孙壹举众内附，位为上司，宠秩殊异。吴志曰：孙壹为江夏太守。及孙綝诛滕胤、吕据，据、胤皆壹之妹夫也。綝遣朱异潜袭壹，异至武昌，壹知其攻己，率部曲将胤妻奔魏。魏以壹为车骑将军，封吴侯。文钦唐咨为国大害，叛主雠贼，还为戎首。咨困偪禽获，钦二子还降，皆将军封候，咨豫闻国事。魏志曰：文钦，字仲若，曹爽之邑人也，与毋丘俭举兵反。大将军司马文王临淮讨之，诸葛诞遂杀钦。钦子鸳及虎踰城出，自归大将军。大将军表鸳、虎为将军，各赐爵关内侯。大将军乃自临围，四面进兵，同时鼓噪登城。唐咨面缚降，拜咨安远将军。礼记，子思曰：无为戎首。郑玄曰：为兵主曰戎首。壹等穷踧归命，犹加上宠，况巴蜀贤智见机而作者哉！见机，已见上文。诚能深鉴成败，邈然高蹈，投迹微子之踪，措身陈平之轨，则福同古人，庆流来裔，百姓士民，安堵乐业，安堵，已见上文。农不易亩，市不回肆，吕氏春秋曰：桀为无道，汤立为天子，夏民大悦，农不去畴，商不变肆。去累卵之危，就永安之计，岂不美与！说苑曰：晋灵公造九层台，孙息闻之，求见曰：臣能累十二博棋，加九鸡子其上。公曰：作之。孙息以碁子置下，加九鸡子其上。公曰：危哉！若偷安旦夕，迷而不反，大兵一放，玉石俱碎，虽欲悔之，亦无及也。并已见上文。各具宣布，咸使知闻。
文选考异
注「后为司徒」：袁本无「后」字，有「伐蜀平之」四字，是也。茶陵本无此节注，乃并入五臣。尤本此处修改，盖初亦无，后校补也。
注「有太武皇帝」：陈云「太」当作「司奏」二字，是也。各本皆误。
注「君子曷为春秋」：案：「为」字当「重」。各本皆脱。
注「宰辅司马文王也」：此七字袁本、茶陵本无。案：亦因五臣已有而删之也，尤校添是矣。
兴兵新野：袁本云善作「新」。茶陵本云五臣作「朔」。何校「新」改「朔」。案：魏志锺会传所载正作「朔」，「朔」谓涿郡，是也。「新」字善无注，传写误耳。二本据所见为校语，非。
兴隆大好：何校「兴」改「与」。案：魏志作「与」，「与」字是也。详袁、茶陵二本所载五臣翰注，似其本作「兴」。各本所见皆以五臣乱善而失着校语。
注「姜维寇圯阳」：何校「圯」改「洮」。案：改者是也。此所引三少帝纪文。
此皆诸君所备闻也　袁本、茶陵本「君」作「公」，何校改「贤」。案：魏志作「贤」，此与志亦有小异。凡两通者，宜各依其旧。何改未是，余不悉出。
注「见危于未萌」：袁本、茶陵本无「危」字。陈云「危」，「兆」误，是也。
注「钦子鸳」：茶陵本「鸳」作「鸯」，是也。袁本亦误「鸳」，下同。}}

难蜀父老

汉书曰：武帝时，相如使蜀。长老多言通西南夷之不为国用，大臣亦以为然。相如业已建之，不敢谏，乃著书假蜀父老为辞，而己以语难之，以讽天子，因宣其使指，令百姓知天子意焉。
难蜀父老
　　司马长卿
　　汉兴七十有八载，德茂存乎六世，六世，谓自高祖至武帝。威武纷纭，湛恩汪濊，韦昭曰：湛音沈。张揖曰：汪濊，深貌也。善曰：汪，乌黄切。濊，乌外切。群生沾濡，洋溢乎方外。于是乃命使西征，随流而攘，风之所被，罔不披靡。因朝冉从駹，定笮存邛，服虔曰：冉、駹、笮、邛、皆蜀郡西部也。应劭曰：蜀郡岷江本冉、駹也。文颖曰：邛，今为邛都县。笮，今为定笮县。皆属越嶲。善曰：駹，蒙江切。笮音凿。略斯榆，举苞蒲，郑玄曰：斯音曳。张揖曰：斯俞，本俞国名也。服虔曰：苞蒲，夷种也。结轨还辕，东乡将报，楚辞曰：结余轸于西山。王逸曰：结，旋也。至于蜀都。耆老大夫搢绅先生之徒二十有七人，俨然造焉。辞毕，进曰：「盖闻天子之牧夷狄也，其义羁縻勿绝而已。应劭汉官仪曰：马曰羁，牛曰縻，言四夷如牛马之受羁縻也。今罢三郡之士，通夜郎之涂，三年于兹，而功不竟，士卒劳倦，万民不赡。今又接之以西夷，百姓力屈，恐不能卒业，此亦使者之累也。窃为左右患之。且夫邛笮西夷之与中国并也，历年兹多，不可记已。孟子曰：禹之相舜，历年兹多。仁者不以德来，强者不以力并，意者其殆不可乎！不可，犹不堪也，以其不堪为用，故弃之也。今割齐民以附夷狄，附，谓令之亲附也。齐民，已见上文。敝所恃以事无用，鄙人固陋，不识所谓。」使者曰：「乌谓此乎？必若所云，则是蜀不变服而巴不化俗也。应劭曰：巴蜀皆古蛮夷，椎结左衽之人也。仆常恶闻若说。然斯事体大，固非观者之所觏也。余之行急，其详不可得闻已，请为大夫粗陈其略：孟子曰：其详不可得闻，尝闻其略矣。韦昭曰：粗，犹略也。徂古切。
　　「盖世必有非常之人，然后有非常之事；有非常之事，然后有非常之功。夫非常者，固常人之所异也。故曰：非常之原，黎民惧焉；张揖曰：非常之事，其本难知，众民惧也。尚书曰：黎民于变时雍。及臻厥成，天下晏如也。昔者洪水沸出，泛滥衍溢，张揖曰：湓，溢也。郭璞三苍解诂曰：湓，水声也。字林云：匹寸切。古汉书为湓，今为衍，非也。民人升降移徙，崎岖而不安。夏后氏戚之，乃堙洪塞源，决江疏河，张揖曰：疏，通也。洒沈澹灾，张揖曰：洒，分也。韦昭曰：洒，史纸切。苏林曰：澹，音淡。言分其沈溺摇动之灾也。洒或作澌。字书曰：澌，水索也，赐移切。说文曰：澹，水摇也，徒滥切。颜师古曰：沈，深也。澹，安也。言分散其深水，以安定其灾也。洒，所宜切。东归之于海，而天下永宁。当斯之勤，岂惟民哉。心烦于虑，而身亲其劳；躬腠胝无胈，肤不生毛。张晏曰：躬，体也。孟康曰：腠，腠理也。韦昭曰：胈，其中小毛也，蒲葛切。郭璞三苍解诂曰：胝，??也，竹施切。庄子曰：两袒女浣于白水之上者，禹过之而趋，曰：治天下奈何？女曰：股无胈，胫不生毛，颜色烈冻，手足胼胝，何以至是也？胼，步千切。故休烈显乎无穷，声称浃乎于兹。
　　「且夫贤君之践位也，岂特委琐喔??，拘文牵俗，应劭曰：喔啮，急促之貌也。善曰：喔音握。修诵习传，当世取说云尔哉？必将崇论吰议，邓展子曰：字诂云：吰，今宏字。创业垂统，为万世规。孟子曰：君子创业垂统为可继。故驰骛乎兼容并包，而勤思乎参天贰地。己比德于地，是贰地也；地与己并天，是三也。且诗不云乎？『普天之下，莫非王土；率土之滨，莫非王臣』。毛诗小雅文。滨，涯也，本或作宾。是以六合之内，八方之外，浸淫衍溢，怀生之物有不浸润于泽者，贤君耻之。今封疆之内，冠带之伦，咸获嘉祉，靡有阙遗矣。而夷狄殊俗之国，辽绝异党之域，舟车不通，人迹罕至，政教未加，流风犹微。孟子曰：故家遗俗，流风善政，犹有存者。内之则时犯义侵礼于边境，外之则邪行横作，放杀其上。君臣易位，尊卑失序，父老不辜，幼孤为奴虏，系缧号泣，张揖曰：为人所系。战国策曰：韩、魏父子老弱，系虏于道路。内向而怨，曰：『盖闻中国有至仁焉，德洋恩普，物靡不得其所，今独曷为遗己？举踵思慕，若枯旱之望雨。』孟子曰：汤始征葛伯，民望之若大旱之望雨。戾夫为之垂涕，况乎上圣，又焉能已？故北出师以讨强胡，南驰使以诮劲越。四面风德，二方之君，鳞集仰流，论语比考谶曰：赐风德。宋均曰：赐能言语，故可使风谕以德也。二方，谓西夷、南夷也。鳞集，相次也。愿得受号者以亿计。故乃关沬若，汉书音义曰：以沬、若水为关也。张揖曰：沬水出蜀西徼外，入于江；若水出广平徼外，出旄牛入江。沬音妹。徼牂牁，张揖曰：徼，塞也，以木栅水，为夷狄之界。镂灵山，梁孙原。张揖曰：凿通山道，置灵道县，属越嶲郡。孙水出登县，南至会无县入若水。李奇曰：于孙水之本作独梁。创道德之涂，垂仁义之统，将博恩广施，远抚长驾，长驾，谓所驾者远。使疏逖不闭，曶爽闇昧，得耀乎光明，韦昭曰：曶，梅愤切。言疏远之国不被壅闭，曶爽闇昧，后得乎光明，言化之所被者远也。郭璞三苍解诂曰：曶，旦明也，字林音勿。尚书曰：甲子昧爽。孔安国曰：昧，早旦也。爽，明也。以偃甲兵于此，而息讨伐于彼。遐迩一体，中外禔福，不亦康乎？说文曰：禔，安也，音支。夫拯民于沈溺，奉至尊之休德，反衰世之陵夷，继周氏之绝业，天子之亟务也。凌夷，即凌迟也。史记，张释之曰：秦凌迟而至于二世，天下土崩。汉书作陵夷至于二世。百姓虽劳，又恶可以已乎哉？
　　「且夫王者固未有不始于忧勤，而终于逸乐者也。毛诗序曰：始于忧勤，终于逸乐。然则受命之符，合在于此。方将增太山之封，加梁父之事，鸣和鸾，扬乐颂，上减五，下登三。李奇曰：五帝之德，比汉为减；三王之德，汉出其上。观者未睹旨，听者未闻音，犹鹪敕已翔乎寥廓之宇，而罗者犹视乎薮泽，悲夫！」乐纬曰：鹪敕状如凤皇。尔雅曰：寥，深也，空廓寥寥也。
　　于是诸大夫茫然丧其所怀来，失厥所以进，喟然并称曰：「允哉汉德，此鄙人之所愿闻也。百姓虽劳，请以身先之。」敞罔靡徙，迁延而辞避。尚书大传曰：魏文侯问子夏，子夏乃迁延而退。
文选考异
注「郑玄曰」：陈云「玄」当作「德」。今案：当作「氏」。各本皆误。
注「尚书曰黎民」：袁本「尚」上有「善曰」二字，茶陵本在此节注首。案：袁本是也，说见喻巴蜀檄。下余条依此例求之，不更出。
修诵习传：何云汉书「修」作「循」。陈云当作「循」。案：史记亦作「循」。古书二字多互误，何、陈所校是也。袁、茶陵二本亦误。
注「邓展子曰」：陈云「子」字衍，是也。袁本「展子」作「子展」，茶陵本亦作「展子」，皆衍。
注「出蜀西徼外」：陈云「西」当作「广平」，是也。各本皆误。案：说文「沬」下作「西」。江赋注引，故或以改此。其实张揖自作「广平」，颜注及索隐引可证。
注「出广平徼外出旄牛」：陈云当作「出旄牛徼外」，是也。各本皆误。颜注及索隐引可证。
注「凿通山道」：案：「山」上当依颜注引有「灵」字。各本皆脱。
注「出登县」：陈云「登」上当有「台」字，是也。各本皆脱。案：颜注引可证。
注「作独梁」：袁本、茶陵本「独」作「桥」，是也。
注「曶梅愤切」：案：「愤」当作「愦」。各本皆伪。索隐曰：「曶音妹。」「梅愦」即「妹」之反语也。「愤」字不可通。
注「字林音勿」：何校「勿」改「忽」。案：所改是也。索隐引正作「忽」，颜注亦音「忽」。
  </div>
  <div class="pagination">
   <a href="文选详注_page126.html">
    上一页
   </a>
   <span>
    ...
   </span>
   <a href="文选详注_page122.html">
    122
   </a>
   <a href="文选详注_page123.html">
    123
   </a>
   <a href="文选详注_page124.html">
    124
   </a>
   <a href="文选详注_page125.html">
    125
   </a>
   <a href="文选详注_page126.html">
    126
   </a>
   <span class="current-page">
    127
   </span>
   <a href="文选详注_page128.html">
    128
   </a>
   <a href="文选详注_page129.html">
    129
   </a>
   <a href="文选详注_page130.html">
    130
   </a>
   <a href="文选详注_page131.html">
    131
   </a>
   <a href="文选详注_page132.html">
    132
   </a>
   <span>
    ...
   </span>
   <a href="文选详注_page128.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
