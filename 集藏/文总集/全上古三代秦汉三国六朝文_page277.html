<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 277 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 277 页/共 658 页</h1>
    <div class="content">　　桓桓勇武，堂堂硕佐。运筹则渊回，抱麾则虎步。临机如公瑾，遗爱如子布。是以朝宗江汉，廓落王祚。（《书钞》一百十五）
　　温挺义之标，庾作民之亻隽。方响则金声，比德则玉润。（《世说·文学篇》）
　　建康宫北十里有蒋山，舆地图谓之锺山，元皇帝未渡江之年，望气者云，蒋山上有紫云，时时晨见。（《艺文类聚》七引庾阐《扬都赋》注，未审他人为之注，抑阐自注也。今录附赋末，下三条放此。）
　　烽火以炬置于孤山头，皆绿江相望，或百里，或五十里，或三十里，寇至则举以相告，一夕可行万里。孙权时，合暮举烽于西陵，鼓三竟达吴郡南沙。（《吴志·孙权传》注，《艺文类聚》八十，《御览》三百三十五，并引庾阐《扬都赋》注。）
　　今太湖东注为松江，下七十里有水□，水流东北入海为娄江，东南入海为东江，与松江而三也。（《水经·沔水注》引庾仲初《扬都赋》注。）
　　作金二枚，大似耳。（《书钞》一百三十五）
　　◇闲居赋
　　于是宅邻京郊，宇接华郭。聿来忘怀，兹焉是托。鸟栖庭林，燕巢于幕。既乃青阳结荫，木槿开荣。森条霜重，绿叶云倾。阴兴则暑退，风来则气清。前临塘中，眇目长洲。晨渠吐溜，归潮夕流。顾有崇台高观，凌虚远游。若夫左瞻天宫，右眄西岳。甍飞彤素，岭敷翠绿。朝霞时清，沧浪靡浊。黄绮其云栖，渔父欣其濯足。至于体散玄风，神陶妙象。静因虚来，动率化往。萧然忘览，豁尔遗想。荣悴靡期，孰测幽朗。故细无形骸之狭，巨非天地之广。音兴乎万韵，理绝乎一响。（《艺文类聚》六十四）
　　◇狭室赋
　　居不必厄，食不求箪。岂独蓬蓼可永，而隆栋招患。奚必膏梁非美，而饮疏以餐。醪俎可以充性，不极欲以析龙肝。清室可以游暑，不冽泳而兴夏寒。于时融火炎炎，鹑精共耀。南羲炽暑，夕阳傍照。尔乃登通扉，辟幌。幕塞，闲堂敞。微飙凌闺而直激，清气乘虚以曲荡。温房悄凄以兴凉，轩槛寥豁以外朗。（《艺文类聚》六十四）
　　◇藏钩赋
　　叹近夜之藏钩，复一时之戏望。以道生为元帅，以子仁为佐相。思蒙笼而不启，目炯泠而不畅，多取决于公长，乃不咨于大匠。钩运掌而潜流，手乘虚而密放。示微迹而可嫌，露疑似之情状。辄争材以先叩，各锐志于所向。意有往而必乖，策靡陈而不丧。退怨叹于独见，慨相顾于惆怅。夜景焕烂，流光西驿。同明诲其夙退，对者催其连射。攘攘以发奇，探意外而求迹。奇未发而妙待，意愈求而累僻。疑空拳之可取，手含珍而不摘。督猛炬而增明，从因朗而心隔。壮颜变成衰容，神材比为愚策。（《艺文类聚》七十四，《御览》七百五十四。）
　　◇浮查赋
　　有幽岩之巨木，邈结根乎千仞。体洪佣以秀直，枕瑰奇而特俊。冠岑岭以高栖，独雍容于岩峻。混全朴于不才，倬凌霄而绝韵。故能纡馀盘，森萧颓靡。阳飘飚结，华裂水洒。遗美贾于翠璧，蹶悬根于朽壤。曳洪波于海湄，鼓长风而飘荡。旦及波而乘飞潦，夕举浪而赴奔潮。吹云雾而出洞穴，灌炎石而过沃焦。江河不俄晷，万里不一朝。（《艺文类聚》八十八）
　　◇恶饼赋（并序）
　　范子常者，尝造子宿，霍鸡为饼。遍食（《书钞》作「迟御」。）之情甚虚，可嘉之味不实。聊作恶饼赋以释之。
　　若乃董卢飞名于华肆，和均绝技于俗廛。王孙骇叹于曳绪，束子赋弱于春绵。色必霜葩雪皓，肉则锦采云间。（《初学记》二十六，《御览》八百六十，又略见《书钞》一百四十四。）
　　◇荐唐岁笺
　　盖桂林生于五岭，杞梓出于南荆。夫以卉木之盛，犹载在方志。况千里之朝，怀其良彦，而使人滞于常流，莫登于龙津者乎！郡工曹史泉陵唐岁永延，履道敏素，和而有正，立身持操，行著一邦。若得骖轨鸾衡，服襄骏足，则机石之良选，可以对扬万里者也。（《艺文类聚》五十三）
　　◇为郄道徽檄青州文
　　盖天地有盈虚之期，皇代有盛衰之会。姬文至圣，犹西患昆夷；周宣哲王，而北难猃狁。天步祸乱，有自来矣。是以石勒因曩者之弊，遇皇纲暂弛，遂陵跨神州，翦覆上国。二十馀载，毒流四海，人神含愤，天诛自灭。而石虎穷凶，袭其馀业，内肆豺狼之暴，外有无辜之祸。念诸文武百姓，同为和气之民，而不蒙太阳之施，奔波于海岱之间，逼迫于寇戎之手。行者穷征役，居者困重赋，死生契阔，良难为心。（《艺文类聚》五十八）
　　◇为庾稚恭檄石虎文
　　石勒因衅，翦覆旧京，穷凶极逆，伪号累祀。百姓受灰没之酷，王室有黍离之哀。不有少康之隆，孰能祀夏；不有宣王之兴，谁克旧物。羯帅石虎，僭袭凶业，负恃其众，陆梁河朔。每念忠顺之士，怀仁抱义，含胆饮血，离其祸酷！心存倒戈，而力不能奋。今遣使持节荆州刺史都亭侯翼，高旗连云，组练映日。运孙吴之筹，按尚甫之略。莫不张胆咀铁，人思自奋。以此众战，其犹烈火之燔秋蓬，衡飚之埽落叶也。（《艺文类聚》五十八）
　　◇为庾稚恭檄蜀文
　　告巴蜀士民，夫昏明代运，否终则泰。贤哲睹机以知变，不肖灭亡以取祸。昔者皇运中消，乾刚暂驰。曜勒穷凶，肆暴神州；李刘启逆，窃逼岷川。翼以不才，任符分陕，未能仰宣皇恩，招携以礼。而使三巴之民，制于犬羊之群；元元之命，悬于豺狼之口。所以假寐永叹，如疾首者也。凡百黎民，秋毫不犯。檄到，勉思良图，自求多福，无使兰艾同焚，永作鉴诫。傍誓之明，有如皎日。（《艺文类聚》五十八，又见《十六国春秋》七十八。）
　　◇乐贤堂颂（并序）
　　肃祖明皇帝雅好佛道，手摹灵像。（《宏明集》十二）
　　峨峨隆构，岌岌其峻，阶延白屋，寤登髦俊。神心所寄，莫往非顺。灵图表像，平敷玉润。游虬一壑，栖鸾一丛。川澄华沼，树拂椅桐。林有晨风，翮有西雍。高观回雪，疏绮窗。洋洋帝猷，恢恢天造。思乐云基，克配祖考。仰瞻昆丘，俯怀明圣。玄珠虽朗，离人莫映。清风徘徊，微言绝咏。有邈高构，永廓灵命。（《艺文类聚》六十三，《初学记》二十四。）
　　◇虞舜像赞（并序）
　　夫至道妙，非器象所载；灵化潜融，非轨迹所传。故道资冲朴。则谓之三皇；德被群生，则号称舜禹。是以先王因其会通，制为准极。功格于天，则配于上帝；法施于民，则载在祀典。然後名教彰于至治，王道焕乎无穷。故兹堂之构也，有自来矣。然树寝所以栖神，而寝非神之所期；立像所以表德，而像非德之所存。若乃废其轨景，洞其玄真，虽冥照之鉴独朗，天下恶乎注其耳目哉！遂乃显图灵像，廓其庙坛。俾天光于宇宙，南风散乎五弦。岂谓神道之妙，可寄之于有涯哉？盖亦畅悠悠者之心也。辞曰：
　　玄像耀，万物含灵。飞龙在天，阳德文明。神道虽寂，务由机生。拥琴高咏，寄和五声。玄风既畅，妙尽无名。民鉴其朗，孰测窈冥。（《艺文类聚》十一）
　　◇二妃像赞
　　二妃玄达，含灵体妙。协德坤元，配虞齐耀。明两既丽，重光作照。有邈其徽，神风遐劭。（《艺文类聚》十五）
　　◇孙登赞
　　灵岩霞尉，石室鳞构。青松标空，兰泉吐漏。笼荟可游，芳津可漱。玄谷萧寥，鸣琴独奏。先生体之，寂坐幽岸。凝冰结朴，熙阳靡爰。潜真内全，飞荣外散。凌崖高啸，希风朗弹。道有冥废，运有昏消。达隐不岩，玄迹不标。或曰先生，晦德逍遥。嵇子秀达，英风朗烈。道携薰芳，鲜不玉折。兆动初萌，妙鉴奇绝。翘首丘冥，仰想玄哲。（《艺文类聚》三十六）
　　◇郭先生神论
　　夫天地者，阴阳之形魄；变化者，万物之游魂。神籁与无穷并吹，大冶与造运齐根。生资聚气之迹，死寄玄牝之门。视荣辱其犹尘埃，邈高尚而不顾。故能外安恬逸，内体平和。鸣鸟可拊翼而游，猛兽可顿羁而罗。矧乎樵岩之乐，吕梁之波，疾雷破岳而忧在山河者乎！观夫郭先生之为体也。可谓含真履信，纯朴自然。（《艺文类聚》三十七）
　　◇蓍龟论
　　夫物生而後有象，有象而後有数，有数而後吉凶存焉。蓍者寻数之主，非神明之所存；龟者启兆之质，非灵照之所生。何以明之？夫求物于暗室，夜鉴者得之，无夜鉴之朗。又以火得之，得之功同也。致功之迹异也。不可见目因火鉴，便谓火为目；神凭蓍通，又谓蓍为神也。由此言之，神明之道，则大贤之暗室，蓍龟之用，岂非颜子之龙烛邪？蓍龟之用，亦所以感兴卦兆，求通逆数，又非爻象之体，拟议之极者也。安得超登仙而含灵独备哉！且殊方之卜，或责象草木，或取类瓦石，而吉凶之应，不异蓍龟。此为神通之主，自有妙会，不由形器，寻理之器，或因他方，不系蓍龟。然《经》有天生神物，不载圆神之说。言者所由也，直称神之美，以及其迹。亦犹筌虽得鱼，筌非鱼也；蹄虽得兔，蹄非兔也。是以象以求妙，妙得则象忘；蓍以求神，神穷则蓍废。（《艺文类聚》七十五）
　　◇列仙论
　　夫无怪物之所以，然後可以通于命。以达变化之情者，不怪诡于异端；测自然之根者，不猖狂于一物。故形骸虽细，推之愈广；天地虽巨，别之弥狭。然则形骸华岱之秋毫，太虚天地之掌握耳，又何足以言其变化哉！又若秦皇汉武，体无灵骨，虽怀奇化，终于尸没。倾天下之资，忽万乘之位，方士辐凑，万端鳞萃，无救于颓年，无补于一至，若夫禀分有方云云。（《艺文类聚》七十八）
　　◇断酒戒
　　盖神明智惠，人之所以灵也；好恶情欲，人之所以生也。明智运于常性，好恶安于自然。吾固以穷智之害性，任欲之丧真也。于是椎金，碎玉碗。破兕觥，捐觚瓒。遗举白，废引满。使巷无行，家无停壶。剖樽折杓，沈炭销炉。屏神之竹叶，绝缥醪乎华都。言未及尽，有一醉夫勃然作色曰：「盖空桑珍味，始于无情。灵和陶酝，奇液特生。圣贤所美，百代同营。故醴泉涌于上世，悬象焕乎列星。断蛇者以兴霸，折狱者以流声。是以达人畅而不壅，抑其小节而济大通。子独区区，检情自封。无或口闭其味，而心驰其听者乎？庾生曰：「尔不闻先哲之言乎？人生而静，天之性也。感物而动，性之欲也。物之感人无穷，而情之好恶无节，故不见可欲，使心不乱。是以恶迹止步，灭影即阴。形情绝于所托，万感无累乎心。心静则乐非外唱，乐足则欲无所淫。唯味作戒，其道弥深。」宾曰：「唯唯，敬承德音。」（《艺文类聚》七十二，又略见《初学记》二十六。）
　　◇为郗车骑讨苏峻盟文
　　贼臣祖约、苏骏不恭天命，不畏王诛。凶戾肆逆，干国之纪。陵汩五常，侮弄神器。称兵攻宫，焚掠宗庙。遂制胁幽主，拔本塞原，有无君之心。大行皇太后以忧厄崩殂，残害忠良，祸虐黎庶。穷凶极暴，毒流四海。使天地神，靡所依归。是以率土怨酷，兆庶泣血。咸愿奉辞罚罪，以除元恶。昔戎狄泯周，齐桓纠盟；董卓陵汉，群后致讨。义存君亲，古今一也。今主上幽危，百姓倒悬，忠臣正士志存报国。（《艺文类聚》作「忠臣烈士，志在死国」。）凡我同盟，既盟之後，戮力一心，共翦丑类。殒首丧元，以救社稷。若二寇不枭，义无偷安。当令生者不食今誓，死者无愧黄泉。有渝此盟，明神殛之。（《晋书·郄鉴传》，《艺文类聚》三十三。）
　　◇吊贾生文
　　中兴二十三载，余忝守衡南，鼓曳三江，路次巴陵，望君山而过洞庭，涉湘川而观汨水，临贾生投书之川，慨以永怀矣。及造长沙，观其遗象，喟然有感，乃吊之云。
　　伟哉，兰生而芳。玉产而洁。阳葩熙冰，寒松负雪。莫邪挺锷，天骥汗血。苟云其隽，谁与比杰。是以高明倬茂，独发奇秀。道率天真，不议世疚。焕乎若望舒耀景而焯群星；矫乎若翔鸾拊翼而逸宇宙也。飞荣洛，擢颖山东。质清浮磬，声若孤桐。琅琅其璞，岩岩其峰。信道居正，而以天下为公，方驾逸步，不以曲路期通。是以张高弦悲，声激柱落。清唱未和，而桑濮代作；虽有惠音，莫过韶。虽有马腾腾鳞，终仆一壑。呜呼！大庭既邈，玄风悠缅。皇道不以智隆，上德不以仁显。三五亲誉，其轨可仰而标。霸功虽逸，其轨可翼而阐。悲矣先生，何命之蹇！怀宝如玉，而生运之浅！
　　昔咎繇谟虞，吕尚归昌。德协充符，乃应帝王，夷吾相桓，汉登萧张；草庐三顾，臭若兰芳。是以道隐则蠖屈，数感则凤睹。若栖不择木，翔非九五。虽曰玉折，隽才何补！夫心非死灰，智必存形。形托神王，故能全生。柰何兰膏，扬芳汉庭。摧景飚风，独丧厥明。悠悠太素，存亡一指。道来斯通，世往斯圮。吾哀其生，未见其死。敢不敬吊，寄之渌水。（《晋书·庾阐传》，《艺文类聚》四十。）
　　◎庾肃之
　　肃之，阐子。为给事中、相府记室，出为湘东太守。太元中卒，有集十卷。
　　◇雪赞
　　百籁哀吟，广莫长挥。霰雨及洒，皓雪其霏。轻质飘遥，与风回散。望之凝映，号若天汉。即之皎洁，色逾玉粲。（《艺文类聚》二，《御览》十二。）
　　◇山赞
　　悬岩沓翳，（《初学记》作「杳翳」。）神明攸居。官府风云，怀吐川渠。昆闻天竦，五岳云停；飞峰紫蔚，辰秀太清。（《艺文类聚》七，《初学记》五。）
　　◇水赞
　　湛湛涵渌，清澜澄；妙质柔明，云深液润。（《艺文类聚》八，《初学记》六。）
　　◇玉赞
　　圆璧月镜，ギ琳星罗；结秀蓝田，辉（《初学记》作「擢」。）真荆和。玄特达。瑜不掩瑕；质鲜器润，流映滂沲。（《艺文类聚》八十三，《初学记》一。）
　　◇松赞
　　流润飞津，沈精幽结，贞蕤含芳，仰拂素雪。（《初学记》二十八）

卷三十九
◎刘
　　字子真，平原高唐人。魏时为郡计吏，除河南尹丞，迁尚书郎廷尉正，历吏部郎；参文帝相国军事，封循阳子。晋受禅，进爵为伯，累迁少府。咸宁中为太常，转尚书，行镇南军司，免。泰康中为大司农，免。後为国子祭酒散骑常侍。元康初进爵为侯，累迁太子太保，加侍中、特进、右光禄大夫开府仪同三司，领冀州都督，永康初代张华为司空，迁太保。太安初转太傅。永兴初代成都王颖为太尉，寻逊位。怀帝时复为太尉，告老。永嘉四年卒，年九十一，谥曰元。有《春秋条例》二十卷，集二卷。
　　◇崇让论
　　古者圣王之化天下，所以贵让者，欲以出贤才，息争竞也。夫人情莫不欲己之贤也。故劝令让贤以自明贤，岂假让不贤哉！故让道兴，贤能之人不求而自出矣，至公之举自立矣，百官之副亦豫具矣。一官缺，择众官所让最多者而用之，审之道也。在朝之士相让于上，草庐之人咸皆化之，推贤让能之风从此生矣。为一国所让，则一国士也；天下所共推，则天下士也。推让之风行，则贤与不肖灼然殊矣。此道之行，在上者无所用其心，因成清议，随之而已。故曰：荡荡乎尧之为君，莫之能名。言天下自安矣，不见尧所以化之，故不能名也。又曰：舜禹之有天下而不与焉，无为而化者其舜也欤。贤人相让于朝，大才之人恒在大官，小人不争于野，天下无事矣。以贤才化无事，至道兴矣。已仰其成，复何与焉！故可以歌《南风》之诗，弹五弦之琴也。成此功者非有他，崇让之所致耳。孔子曰：能以礼让为国乎，则不难也。
　　在朝之人不务相让久矣，天下化之。自魏代以来，登进辟命之士，及在职之吏，临见授叙，虽自辞不能，终莫肯让有胜己者。夫推让之风息，争竞之心生。孔子曰：上兴让则下不争，明让不兴下必争也。推让之道兴，则贤能之人日见推举；争竞之心生，则贤能之人日见谤毁。夫争者之欲自先，甚恶能者之先，不能无毁也。故孔墨不能免世之谤己，况不及孔墨者乎！议者佥然言，世少高名之才，朝廷不有大才之人可以为大官者。山泽人小官吏亦复云，朝廷之士虽有大官名德，皆不及往时人也。余以为此二言，皆失之矣。非时独乏贤也，时不贵让。一人有先众之誉，毁必随之，名不得成，使之然也。虽令稷契复存，亦不复能全其名矣。能否混杂，优劣不分，士无素定之价，官职有缺，主选之吏不知所用，但案官次而举之。同才之人先用者，非势家之子，则必为有势者之所念也。非能独贤，因其先用之资，而复迁之无已。迁之无已，不胜其任之病发矣。观在官之人，政绩无闻，自非势家之子，率多因资次而进也。
　　向令天下贵让，士必由于见让而後名成，名成而官乃得用之。诸名行不立之人，在官无政绩之称，让之者必矣，官无因得而用之也。所以见用不息者，由让道废，因资用人之有失久矣。故自汉魏以来，时开大举，令众官各举所知，唯才所任，不限阶次，如此者甚数矣。其所举必有当者，不闻时有擢用，不知何谁最贤故也。所举必有不当，而罪不加，不知何谁最不肖也。所以不可得知，由当时之人莫肯相推，贤愚之名不别，令其如此，举者知在上者察不能审，故敢漫举而进之。或举所贤，因及所念，一顿而至，人数猥多，各言所举者贤；加之高状，相似如一，难得而分矣。参错相乱，真伪同贯，更复由此而甚。虽举者不能尽忠之罪，亦由上开，听察之路滥，令其尔也。昔齐王好听竽声，必令三百人合吹而後听之，廪以数人之俸。南郭先生不知吹竽者也，以三百人合吹可以容其不知，因请为王吹竽，虚食数人之俸。嗣王觉而改之，难彰先王之过。乃下令曰：「吾之好闻竽声有甚于先王，欲一一列而听之。」先生于此逃矣。推贤之风不立，滥举之法不改，则南郭先生之徒盈于朝矣。才高守道之士日退，驰走有势之门日多矣。虽国有典刑，弗能禁矣。
　　夫让道不兴之弊，非徒贤人在下位，不得时进也。国之良臣荷重任者，亦将以渐受罪退矣。何以知其然也？孔子以为颜氏之子不贰过耳，明非圣人皆有过矣。宠贵之地欲之者多矣，恶贤能者塞其路，其过而毁之者亦多矣。夫谤毁之生，非徒空设，必因人之微过而甚之者也。毁谤之言数闻，在上者虽欲弗纳，不能不杖所闻，因事之来而微察之也，无以，其验至矣。得其验，安得不理其罪？若知而纵之，王之威日衰，令之不行自此始矣。知而皆理之，受罪退者稍多，大臣有不自固之心。夫贤才不进，贵臣日疏，此有国者之深忧也。《诗》曰：「受禄不让，至于巳斯亡。」不让之人忧亡不暇，而望其益国朝，不亦难乎！
　　窃以为改此俗甚易耳。何以知之？夫一时在官之人，虽杂有凡猥之才，其中贤明者亦多矣，岂可谓皆不知让贤为贵邪！直以其时皆不让，习以成俗，故遂不为耳。人臣初除，皆通表上闻，名之谢章，所由来尚矣。原谢章之本意，欲进贤能以谢国恩也。昔舜以禹为司空，禹拜稽首，让于稷契及咎繇。使益为虞官，让于朱虎、熊、罴。使伯夷典三礼，让于夔、龙。唐虞之时，众官初除，莫不皆让也。谢章之义，盖取于此。《书》记之者，欲以永世作则。季世所用，不贤不能让贤，虚谢见用之恩而已。相承不变，习俗之失也。
　　夫叙用之官得通章表者，其让贤推能乃通，其不能有所让徒费简纸者，皆绝不通。人臣初除，各思推贤能而让之矣，让之文付主者掌之。三司有缺，择三司所让最多者而用之。此为一公缺，三公已豫选之矣。且主选之吏，不必任公而选三公，不如令三公自共选一公为详也。四征缺，择四征所让最多者而用之，此为一征缺，四征已豫选之矣，必详于停缺而令主者选四征也。尚书缺，择尚书所让最多者而用之，此为八尚书共选一尚书，详于临缺令主者选八尚书也。郡守缺，择众郡所让最多者而用之，详于任主者令选百郡守也。
　　夫以众官百郡之让，与主者共相比，不可同岁而论也。虽复令三府参举官，本不委以举选之任，各不能以根其心也。其所用心者裁之不二三，但令主者案官次而举之，不用精也。贤愚皆让，百姓耳目尽为国耳目。夫人情争则欲毁己所不知，让则竞推于胜己。故世争则毁誉交错，优劣不分，难得而让也。时让则贤智显出，能否之美历历相次，不可得而乱也。当此时也，能退身修己者，让之者多矣。虽欲守贫贱，不可得也。驰骛进趣而欲人见让，犹却行而求前也。夫如此，愚智咸知进身求通，非修之于己则无由进矣。游外求者，于此相随而归矣。浮声虚论，不禁而自息矣。人人无所用其心，任众人之议，而天下自化矣。不言之化行，巍巍之美于此著矣。让可以致此，岂可不务之哉！
　　《春秋传》曰：范宣子之让，其下皆让。乐虽汰，弗敢违也。晋国以平，数世赖之。」上世之化也，君子尚能而让其下，小人力农以事其上，上下有礼，谗匿远黜，由不争也。及其乱也。国家之弊，恒必由之。笃论了了如此。在朝君子典选大官，能不以人废言，举而行之，各以让贤举能为先务，则群才猥出，能否殊别，盖世之功，莫大于此。（《晋书·刘传》，又《群书治要》二十九引《晋书》；《通典》十六。）
　　◎刘智
　　智字子房，弟。仕魏为中书黄门吏部郎，出为颍川太守，入为秘书监，领南阳王师。晋受禅，加散骑常侍，迁侍中、尚书、太常。太康末卒，谥曰成。有《丧服释疑论》二十卷。
　　◇王昌前母服议
　　礼为常事制，不为非常设也。亡父母不知其死生者，不著于礼。生平不相见，去其加隆，以期为断。（《晋书·礼志中》。案：王昌事详前竟陵王文。）
　　◇论天
　　凡含天地之气而生者，人其最贵而有灵智者也。是以动作云为，皆应天地之象。古先圣王，观灵曜，造算数，准辰极，制浑仪，原性理，考徵祥，赞其幽义，而作历术焉。浑仪象天之圆体，以含地方，轮转周匝，有二端，中其可见者，极星是也。谓之行极，在南者在地下不见，故古人不名。阴阳对合，为群生父母。精象在下，五星具于上，共成天地之功也，则日月为政，五星为纬，天以七纪，七曜是也。行极不过，为众星之君。命政指授，以斗建时，斗有七星，与曜同精，而有节气于下者也。晦朔分于东西，消息辨于南北，取以定四方。天地配合，方气有常；天以七纪，方修其政。故方有七宿，二十八星是也。于是天有常度，日月成象，众星有宫分，方物有体类，在朝象官，在野象物，在人象事，理自然也。众星定位，七曜错行，盈缩有期节，故历数立焉。日，太阳也。施温万物生，施光则阴以明，众所禀为倡先者也，君尊之象也。月，太阴也。禀照于阳，亏盈随时，有所禀受，臣卑之道也。五星象五常，托四时，成五事。旧说，日譬犹火也月譬犹水也。火则施光，水则含景，故月光生于日，当日则明，光盈近日则明灭，然则月之清象在前矣，又曰：当其冲月食者，阴性毁损，不受光也。君臣不等强，日月不等明，阴在于上，不自抑损，阳必侵之，望在交度，其应必食。故《诗》云：「彼月而食，则维其常。道势然也。侵甚则既，臣之象也。日尊，君象也。月卑，臣象也。晦朔之会交则同道，同道则形相蔽。天道前为尊。臣由臣道，虽度相值，月不掩日，卑下尊也；不由臣道，月掩日体，卑陵尊也。是故太平之时，交而不食，尊卑道顺。
　　或问云：「颛顼时造浑仪。其说云黄帝为盖天，以盖天象笠，极在其中，日月以远近为晦明；浑仪以天裹地，地载于气，天以回转，而日月出入以为晦明，二说谁其得之？」
　　刘智曰：「盖天之论谬矣。以春秋二分，日出卯入酉，若天象车盖，极在其中，日月星辰，回远藏明。二分之时，当昼短夜长，今以漏刻数之，则昼夜分等，以日出入效之，则出卯入酉，此盖天之说不通之验也。然此二器，皆古之取制，但传说义者失其用耳。昔者圣王治历明时，作圆盖以图列宿，极在于中，用之以见天象，未可正昏明，分昼夜，故作浑仪焉。象天体，亦以极为中，而朱规为赤游，周环去极九十一度有奇。考日所行，冬夏去极，远近不同，故复昼为黄道，夏至去极近，冬至去极远，二分之际，交于赤道。二道有表里，以定宿度之进退，为术乃密。至汉顺帝时，南阳张衡考定进退，灵帝时，太山刘洪步月迟疾。自此之後，天验愈详，自司马迁、刘向、刘歆、杨雄、贾逵、张衡、蔡氏、刘洪、郑玄，此九君者，不但于算步皆博索沈综，才思宏远，而不合论浑盖之用，明定日行四时之道，虽或精考，雅有取得，亦或出入，失其本旨。人之不同，处意各异，道之难尽，致于斯矣。」
　　或问曰：「古历论月食，或云阴损，则不受明，或云暗虚，暗虚所在，值月则月食，值星则星亡，今子不从，何也？」刘智曰：「言暗虚者，以为当日之冲，地体之荫，日光不至，谓之暗虚。几光之所照，光体小于所蔽，则大于本质。今日以千里之径，而地体蔽之，则暗虚之荫将过半。夫星亡月毁，岂但交会之间而已哉，由此言之，阴不受明，近得之矣。」又问曰：「若如所论，必有大荫，日在月冲，何由有明？」刘智曰：「夫阴含阳而明，不待阳光明照之也。阴阳相应，清者受光，寒者受温，无门而通，虽远相应，是故触石而次出者，水气之通也。相响而相及，无违不至，无隔能塞者。至清之质，承阳之光。以天之圆，面向相背，测立不同，光魄之理也。阴阳相承，彼隆此衰。是故日月有争明。日微则昼月见，若但以形光相照，无相引受之气，则当阳隆乃阳明隆，阳衰则阴明衰，二者之异，无由生矣。」（《开元占经》一）
　　◇丧服释疑论
　　「亡其亲者，不知其死生则不敢服，然则终身不祭乎？」智曰：「唯疑其生，故不敢服也；必疑死焉，可不祭乎！古之死者必告于庙。今亡其亲，必告其先庙，使咸知之。求之三年，若不得也，则又告之。告之者，欲令其生也。则随而之，其後疑，祭必告，令知其疑，不受他鬼，死者终归飨也。祝辞以告疑，则远庙不迁矣。凭灵之心，加崇于尊，此孝子之情也。（《通典》五十一）
　　凡屈不得服者，皆有心丧之礼。小功以下不税服，乃无心丧耳。（《通典》八十一。）
　　婴儿无知，然于其父母之丧，则以抱之。其馀亲，八岁则制服矣。七岁曰悼，过此有罪，则入于刑；可刑必致之于礼，故在下殇之年，为之制服。案：《小功章》昆弟之殇，服昆之下殇，是以下殇之年则行服也。（《通典》八十一。）
　　问者曰：「礼孙为祖後三年者，以其当正统也。庶子之长孙，既不继曾高祖，此孙为庶祖承重三年不？」答曰：「继祖者，不唯谓大宗也。案：《丧服传》与《小记》皆云：『庶子不为长子三年，不继祖与祢也。」两举之者，明父之重长子，以其当为祢後也。其所继者，于父则祢，于子则祖也。父以己当继祖，故重其服，则孙为祖後者，不得轻也。然则孙为祖後，皆三年矣。且甲，众子也，生乙。乙生景而乙先卒，景为长子孙而後甲。甲亡，景为甲三年。则甲是庶子，无嫡可传，若不三年，则景为乙之嫡子，而阙父卒为祖後之义也。（《通典》八十八）
　　或问曰：「若祖父先卒，父自为之三年，己为之服周矣。而父卒祖母後卒，当服三年不乎？」刘智答云：「嫡孙服祖三年，诚以父卒则己不敢不以子道尽孝于祖，为是服三年也。谓之受重于祖者，父卒则祖当为己服周，此则受重也。己虽不得受重于祖，然祖母今当服己周，己不得不为祖母三年也。《小记》曰：『祖父卒而後为祖母後者三年。』特为此发也。」（《通典》八十九）
　　「高曾祖母与祖母俱存，其卑者先亡，则当厌屈不？昔鲁穆姜在而成公夫人薨，《春秋》书曰『葬我小君齐姜』。旧说云，妻随夫而成尊，姑不厌妇，妇人不主祭，已承先君之正体，无疑于服重也。」（《通典》八十九）
　　虽为父後，犹为嫁母齐，讫葬卒哭乃除，逾月乃祭。案：谯周云「父卒母嫁，非父所绝，为之服周可也。」（《通典》九十四）
　　或问曰：「《丧服传》云：『妾之无子，妾子无母，父命为母子，是名慈母。』今一妾自有子，一子以无母，父命为母子，当如慈母服齐三年不？」答曰：「父有两妾，一妾无子，一妾有二子，分其一子令为无子妾作子，不敢违父命也。而不得终为子之道。」案谯周《集图》云：「《丧服》齐三年条曰：『慈母如母，』父在为慈母，则条不见。今文载所说，慈于贵妾，父在齐周；慈于贱妾，父在大功九月。古文郑氏说，此主大夫士之妾子，父命为母子者也。大夫之妾子，以父在为母大功，士之妾子为母周矣。其大夫降爵一等，士无爵降例也，父卒皆伸。案：《经》，「大夫之妾子，父在为其母大功」，不别贵贱。自非祖嫡，大夫以爵降一等，故妾之子从父例，降母一等。为大夫妾虽有贵者，不得体君，何得不为爵降。凡此之类，今文说不如古也。」（《通典》九十四）
　　亲母出，则服继母之党。继母既卒，则不服也。（《通典》九十五）
　　案《礼小记》云：「生不及祖父母、诸父、昆弟，而父税丧，子则否。」智以为生不相及。二文相害，必有误字。「昆弟」相连之语，易用为衍。至亲并代，不得以不相见而无相服之恩也。若令生不相及者税服，则父虽已除，後生者不得追服也。凡不服者不服，则父虽税，其子孙无缘服也。以此推之，「弟」衍字可知也。（《通典》九十八）
　　问云：「案：《丧服小记》『慈母之父母无服』，」孙宜无服慈祖母矣。又曰：「慈母与妾母不代祭，」孙不祭慈祖母，何服之有？」智曰：「《礼》，为亲母党服，为继母之党不服。不妨孙服继祖母也。《礼》，孙为祖後如子。所言妾母不代祭者，据奉之者身终则止耳。岂有妾子先亡孙持丧事而终丧便不祭也？」（《通典》九十八）
　　问云：「遇乱离析，计父母之年，已过百年，可终卒矣，而不得音问，计同邑里同年，于其死日，便制丧服。或以为终身，或不许者，如何？智答曰：父母生死未定，则凶服不宜在身，继祀为重。然则言不宜制服必继代祀者，吾以为得之矣。凡服丧而无哀容，得以不孝议之。处厌降不得服其亲，而哀情至者，吾得以孝笃称之。」（《通典》九十八）
　　问曰：「今有狂痴之子，不识菽麦，又能行步，起止了无人道，年过二十而死者，或以为礼无废疾之降杀，父当正服服之邪？以为殇之不服，为无所知邪？此疾甚于殇，非礼服所加也。礼之所不及，以其从例所知故也，不宜服矣。此二者将焉从？」智答曰：「无服之殇，至爱过于成人，以其于生性自然未成，因斯而不服，以渐至于成人，顺乎其理者也。至于废疾，多感外物而得之，父母养之，或不尽理而使之然，仁人痛深，不忍不服。故礼不为作降杀，不得同殇例也。」（《通典》一百一）
　　问曰：「昆弟骨肉以罪恶徒流死者，诸侯有服不？」智答曰：「凡以罪恶徒者，绝之；国君于兄弟有罪者，亦绝也。旧说，诸侯于兄弟有吊服，服。此不服，则无，素服而已，不吊临其丧也。诸侯之身，体先君，奉祭祀，是以不得尽其情于所绝耳，然则不为父後者，则服之矣。」《通典》一百一
　　问者曰：「久而不葬，丧主不除。若其父远征，军败死于战场，亡失骸骨，无所葬，其服如何？」智云：「此《礼》文所不及也。以理推之，凡礼使为主者不除，不谓众子独可无哀，诚以既变，人情必杀，丧虽在殡，不为主者可以无服。然则为主者之服，可以哀独多也。以丧柩在，不可无凶事之主故也。今无所葬，是无尸柩也。凶服无施，则为後者宜与众子同除矣。讫葬而变者，丧之大事毕也。若无尸柩，则不宜有葬变，寒暑一同，正服之终也。是以除首而练冠也。亡失亲之骸骨，孝子之情所欲崇也。可令因周练乃服变衰。虽无故事，而制之所安也。」

</div>
    <div class="pagination">
<a href="全上古三代秦汉三国六朝文_page276.html">上一页</a><span>...</span><a href="全上古三代秦汉三国六朝文_page272.html">272</a><a href="全上古三代秦汉三国六朝文_page273.html">273</a><a href="全上古三代秦汉三国六朝文_page274.html">274</a><a href="全上古三代秦汉三国六朝文_page275.html">275</a><a href="全上古三代秦汉三国六朝文_page276.html">276</a><span class="current-page">277</span><a href="全上古三代秦汉三国六朝文_page278.html">278</a><a href="全上古三代秦汉三国六朝文_page279.html">279</a><a href="全上古三代秦汉三国六朝文_page280.html">280</a><a href="全上古三代秦汉三国六朝文_page281.html">281</a><a href="全上古三代秦汉三国六朝文_page282.html">282</a><span>...</span><a href="全上古三代秦汉三国六朝文_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
