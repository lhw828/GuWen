<!DOCTYPE html>
<html>
 <head>
  <meta charset="utf-8"/>
  <title>
   吴都文粹续集 - 第 66 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴都文粹续集 - 第 66 页/共 102 页
  </h1>
  <div class="content">
   谷口望未引前林烟未滋寤言明星夕独向青山时稍稍众峰出荧荧孤月随遥过石梁去庻以邈心期虎山桥在光福西接太湖宋嘉泰中重建元泰定甲子改为圎洞三遂以纪年名泰定桥成化乙未重修郡人陈颀记
　　吴郡溪渎三桥记　　　　　陈霁
　　吴郡横山之麓震泽之濆疏流溉壤以通舟楫陆途四达故多桥其东属吴江为越来溪春秋时越伐吴兵从之入故名南距泽水二百里为越地兹寔吴之故邮也桥曰溪桥溪之支流为笔港脩直如笔取象类也桥曰管渎其南属吴为管渎因以名桥襟山帯泽厥维要区饶稼旧为木梁朽折且尽溪渎皆垒石为之亦且堕齧水中钜石危欹嶪嶪欲奔徒者却顾胁息趋而过舟行者望而忧之经其下惊悸凛汗回视皆相贺或不惮迂路绕出之盖三桥之弗葺先后数年矣尚书工部都水司郎中新喻傅公奉玺书督水利于三吴兴废防滞钜细毕举既二年行郡经震泽临视兹土集耆老问状曰是葺之庶其加崇乎然毋劳尔民下属邑理其役发帑鸠工伐木聚材民争趋之隄堑偕作工用次举缮危以安代木以石拓旧规新高广有加焉糜公私钱十有八万役夫千人始作于治辛酉春三月成于其冬之十月综其事者吴令邝君璠判官吴君秉吴江令刘君泽邑丞于君旺竣事诸吏民谋曰公恵民深矣兹一役也功倍而利博废而克完亟而勿劳不有述也其奚攷引公徳以诏于后乃相与来请为列其事以书于石
　　吴邑重建永安诸桥记　　　　浦应祥
　　吴为苏之首邑而苏寔古都防览周职方延连三江浸滙五湖其波流冲射为濠为堑为溪为渎为津港为陂塘者难以计数茍可以通舟楫处必资桥梁以利涉焉故桥之为数攷之地志城内官桥凡三百九十自其郭外言之则所谓徒杠舆梁者奚啻数倍也承平百年来多所倾圮行者病涉间有好义者欲修葺而作新之顾上之人无有以劝相而倡率之遂至于废坠而不举良可惜也治己未工部郎中新喻傅公奉敕总督江南水利来苏治水之余令曰桥梁道路利于民者不细乃檄有司出公帑为倡而民之好施乐助者听一时要津孔道穷僻陬隅朱防碧甃防不聿新诚盛举也兹者自胥门之西二十里许至木渎为桥者三曰永安永济永福自木渎之东南不数里许有塘曰兴福为桥者四咸是邑公爰咨邑令邝侯璠劝农簿喻君秉躬董其役卑者崇之狭者广之倾者圮者固之上可以通车舆下可以通巨舰信久逺之良圗而非直目前之美观其所以利于民者诚溥且博矣公涖政三载将复明天子命乡之被公之利泽者胥谓予曰公之徳政施于他方者咸有名笔以记公之盛今公去为明天子留而不复至也则公之休美施及吾乡者嵗月流迈能不有所遗忘乎吾辈敢砻砺坚珉请执事文于上庸以树于通衢以昭示于来者执事无靳焉予是其请遂不辞而书之里民姓氏当别叙于碑隂故于此而畧
　　圭普二泾通水建桥记　　　　杨循吉
　　苏之郭惟西为盛而吴寔司之有水焉来自太湖引大濠而别注者南曰圭泾北流三里至途而止北曰普安泾南流亦三里至田而止中隔小溪涉不及膝村民以资澣濯灌溉莫之能贯焉治辛酉胥门浮桥兴邑令任丘邝侯相水至斯叹曰噫是固有别津而人不知也决途凿田其克有济乎于时廵按侍御长沙袁公方只奉上命孜孜治道郡侯汝宁曹公尽力民事尤敦恵爱侯具以请皆慨然许可乃集地之耆年而敏事者语以故咸曰兹川堙塞且数百年今故形具在厐眉之老思复其旧而不可得大夫有意吾侪其何幸则又谕田者俾售之果以地献防日斵土庻民子来不旬月功告成凡用役一千开地四十丈而南壅之决于一日者不与焉沿流而行又随在防剔其遇地之侵官而屋其上者必斥无贷豪强共命惟恐后伐树祛蕴洞为流波一望洋洋靡有阻遏于是鼓楫而过者无虚晷临流而宇者竞厥居黎庻相庆胥来聚观若天造地设理固有定而适乎成也方役之始侯欲广渠容巨舰虑匪卑梁可纳乃作十桥跨其上在北者首普安领其五曰昌禄寿安永福积善富民在南者首圭泾领其三曰通恵张盛丰利七之用石三之用木率取隆显壮于里防朱防緑波照映逺近级以备两徒者便之然后乡人以为舟之出是有二美焉胥不能阻阊不能险是民志也乃谋伐石书伟功谓愚居与水迩宜不得辞愚惟物郁则思通然必遭而后济功成则不朽然必协而后克观之斯渠昔否今亨通于大川其不有遭乎上下一心以建厥勋其不谓协乎虽然由是以求执政之贤不可以不志惟侍御公以公忠持法而宪体振惟郡侯公以亷正率下而牧道立惟令侯承之以勤能洁修而邑政用举是故吾人安堵乐业熈熈乎无所不遂也若夫浚河作梁乃一时余事流泽布庥而亦垂之无穷君子居位而荷通物之任乘建功之基既行之矣可无纪乎哉是以敢笔其详以示于后世与兹流永久
　　饶稼桥记　　　　　　　　莫正
　　桥以饶稼名志丰年也丰年所以为生民立命也召丰年而立民命岂无自而然哉必有大徳大功以涵煦于其间而人莫之知也桥在郡西南二十里南周村之上跨越来溪之支流左右居民务于耕稼亦有以儒为业者是以人无怠荒而俗多谨厚焉桥之创始不可攷旧垒石为堍上横以木嵗久倾摧将有厉掲之患里士卢纲欲葺之而未能也其子雍以文学受知于钦差提督水利工部郎中新喻傅公间以白焉公檄吴县簿喻君秉诣示之君谋于大尹邝侯璠给公钱重建而里之好义者皆乐助乃悉以石为之经始于治辛酉春三月四日落成于夏四月二十八日遂为溪山伟观而行者便焉纲谓不可无述以诏后乃以资财立亭于桥之北块而以碑文见属予惟王政以食为首农事以时为先农事失时而欲为民食足也难矣此桥之所以饶稼名欤抑于是而窃有感焉吴于元末干戈之际沦于僣防苦于虐政尚何饶稼之望哉而我圣祖龙飞为中华主命将出师讨张士诚空其巢穴遂以平吴为畿辅重地今百四十余年惟见黄童白叟熈熈然耕田凿井以乐其乐孰知上之功徳所以涵煦者如此则夫一桥虽小揭以饶稼岂不足以昭上赐而与民同乐也哉余家去桥不逺一里往来于斯习知农事今愿与诸父老率其子弟从事于耒耕之间暇则诵诗书习礼义使父子慈孝兄弟友恭夫妇保守乡里雍睦兴礼让息争讼自然和气薫蒸丰年可望而所谓业儒者亦将出膺时需以圗报于盛时也夫然则是桥之建岂止免厉揭之忧也哉公名潮字日防今礼部尚书体斋公之弟以名进士累今官所至俱有成绩桥梁若越来溪管渎之数处俱为重建非止是而己也谨记
　　吴县康履桥记　　　　　　杨循吉
　　苏环水而城其西曰阊门泾防者五奔流蹙束湍益急舟过輙恐由是前人凿新河以避之而其上因有桥焉以航以涂水陆咸頼利维在人邑政是观先是坏且有年罔率振兴石脱几堕为行游者忧岌如也邝侯任丘人也以名进士来令吴力官勤民百废咸作至是得其宜修状乃召里之谨愿有力者十人俾任其事咸以为当民心开永利欣然共命则使良工伐美石易故以新寔其中而饬其外非迩之圗惟久之谟而侯朝夕临视具授以法増隆之凡二尺车马孔宜大舟得通以其昔危今安克良于行因名之曰康履皆侯意也其经始于治八年十月仅百日工成父老咸曰自侯之来也强革弱宁四境丰晏吾人受康多矣今也又康吾桥其能无书乎盖众谋方合而经生朱臣以具石告夫桥仁举也百冗充庭而能及于是则措心邑事宜无遗焉抑以知贤牧之在上才大而余功建义感而民力随其泽人殆如是也是诚宜碑故述焉而以附十人者之名侯名璠字廷瑞有志康世者也兹邑其小试乎
　　重建胜安桥记　　　　　　夏玑
　　苏城西北虎丘山塘之半有桥曰胜安始于唐旧以木为之至宋端平时里人金暹易以石梁迨我国朝积嵗倾圮不堪于行正统己未廵抚文襄周公郡守况公重建以广旧制自成化以后累遭大水冲激日底于坏甚于往昔行者病之治己未耆民周怿郭鉴劝里中义士蒋琼陆荣为首倡又举寿圣住山僧圎智里人陆钊劝募朱继等相为出资以圗重建白其事于钦差总督河道水部正郎傅公曰此王政之一事乃吾责也又请于郡伯曹公公以为宜时通府陈君长洲刘君吴邑邝君贰尹窦君又复劝谕而奨导之由是琼等遂经始于是年三月乙酉鸠工聚石财皆民助晨夕监督不惮劳苦匠氏効力而落成于夏六月癸未髙加三尺广十有六尺翼以防石行者始免病涉之劳胜安之西不二里许又有桥名范店者亦病于涉公复命粮长江仁老人朱恵等成之于是逺近靡不赞颂水部公之徳且谓不可无记乃筑亭于桥左请予文以刻石垂于永久则琼等体公之心可见桥成公厚劳之莫不踊跃闻风兴起岂曰小补噫天下之道皆然遇水而不贯者非桥梁则患于徒涉也涉水者必桥梁以相济也桥之济物如此况以道兼济天下者是盖傅公相天下之志也民知向义而乐于为善岂非善政之所致欤敬用刻石以为义者之所劝云
　　重建渡水桥记　　　　　　　杨循吉
　　东洞庭峙太湖中心厥惟吴邑之重镇民居鳞次随高下结屋若古桃源耕田树果殆无寸地隙人力作耐勤苦以俭为事防陌经络不下万井其往来上城邑日憧憧然在途摩接无弃隂而宴处者是故道路之宜修急于通都勿可以荒逺视也具区港界二峰之间西五里曰莫厘峰东二里曰武峰其南北贯于太湖太湖本具区也以其水恒出是故以为号焉其流广而且急隔越行旅为必由之要津故有石梁曰渡水废四十年矣里人虑其工巨勿敢圗架木以济高危凛凛每风雨晨夕人之提携负荷过者多恐怖兢业或仆而溺者有之居武峰之下有曰前赋长吴天禬谨愿人也病人之厄慨然思作之邑令邝侯美其志白之郡守史公公大善之遣吏奨劝曰汝必亟成乃绩无终懈惟汝名侯亦曰汝成予其义汝天禬感厉益勉厥事旧石材恶弗可尽用弃之别购材之良者甃焉遂以治九年之九月告成凡长一十六丈高二丈九尺东西为石隄延袤又各四十余丈其费金将百挺而不吝工部姚公方督水利事亦懿而旌之然后山之人大悦勿忧于雨勿惕于夜坦途下视风涛不惊能即驩焉咨嗟以为盛举而今赋长吴恪周元鼎寔具石以来愿有书也余闻立政以泽人为大泽而不费抑又善焉若夫利害非其独有而欲使之倾材以济众非劝其孰能成之于此以见是役之举虽营于下而寔出乎上以二三执政之仁而成斯人之义皆永世不可刋也己其能无述乎然天禬之为是不遗其力而务广其恵故又有余绩者三若迁傍泾之梁出之隄上而道不迂若作屋三楹其旁以迓来往而客有息若浚桥之东故井且亭之而暍者勿病皆其事也是宜得牵连而书故余勿敢畧焉
　　渡水桥在东洞庭一名具区风月桥旧以横木元周富七郎始易以石国朝成化九年吴天禬重建
　　如京桥记　　　　　　　　叶挺
　　皇帝践阼二十一年将有事于规恢饬诸郡守臣治桥梁除道路以便王师征行吴郡古都防由全蜀荆襄湖广江淮而下危樯巨舸往来相衔盘门运河环城尤号要津有桥如虹惟波涛汹荡车马蹙蹑嵗久隤圮且路多濒湖坎窞骅骝过者病焉叅政张公文昌李公俱以硕徳重望来殿是邦朞年调度亦既具举谓桥道勿治未称上防以吴县尉罗相刻意事功乃命经理之尉承命勿避勿疑亟募道者徐妙行帅徒鸠工首甃驿衢达于松江几五十里其旁旧桥有三继踵营治悉用坚整至是桥也益加其工光阐故坝易陶以石夹防云绕巍防翼飞洞门天成面埶山屹在官无费在民无扰厥功告成闻者惊叹因相与言曰凡四方贡赋之所输百工技艺商贾之所辏搢绅豪杰文人隽士之所萃九夷八蛮朝聘防同之所归莫过于京师厥今驻跸钱唐异时还都中原兹桥适孔道寔逺近所必经从者盖以如京名之众曰韪哉合桥与路积工五万为费三十万有竒经始于嘉泰四年正月成于开禧丙寅四月既望民既落之因并识其事朝请郎新知岳州军州事叶挺记朝散郎直龙圗阁新知赣州军州事邹应龙书
　　如京桥即盘门虹桥宋开禧二年重建改今名周虎书三大字刻其下
　　重建越城桥记　　　　　　　张习
　　吴邑西南横山之下衍石湖之水而东注者曰越来溪溪之上湖之澨有石桥名越来溪桥又谓之越城桥盖今之新郭即春秋时句践筑城以伐吴之地筑城彷佛具存而桥与之尤近故名按之所始悉可据可騐者重建于前元之至正再修于国朝永乐之乙未风激湖波日夜淘啮嵗久渐圮邑令文侯为令之三年政安民和常号于众曰王政之一事非杠梁之谓乎其頽而未举伊谁之任乎有以是桥白者侯即首出俸资以率邑之愿助者听选民之耆而良者徐衢等董其事仍谕以其风波冲荡之故锤矴提杙务力倍蓰坚固经始于成化乙亥五月之朔落成于明年丙子六月六日崇广若干丈视旧各加以尺计者二旁増石防下袤石址由是人之所履物之所载咸出焉入焉而无少窒也佥感侯之徳以习为邑人授以石庸记焉攷诸成周之言曰辰角见而雨毕天根见而水涸雨毕而除道水涸而成梁此有司济人分内事也夫何政不果若司民社者视治道梁成事为泛常故民往往有病涉之叹况吴为泽国舟楫之所通行者侯颖敏好古勇于为义凡诸废弛必举而新之则他日为我国家谋猷之逺大岂不犹之治一邑也耶侯名贵字天爵辽阳人成化乙未进士兹奉天章召入宪台司风纪并系此所以慰民去思之槩云越城桥在石湖北口旧名越来溪桥至正间重修
　　重修行春桥记　　　　　　范成大
　　太湖日应咸池为东南水防石湖其派也吴防越垒对立两峙危峰高浪襟帯平楚吾州胜地莫加焉石梁卧波空山映发所谓行春桥者又据其防胥门以西横山以东往来憧憧如行圗画间凡游吴中而不至石湖不登行春则与未始游无异嵗久桥坏人且病涉湖之万景亦偃蹇若无所弹压过者为之叹息豪有力之家相顾环视莫恤漫以诿之官前令陈益刘棠皆有意而勿果作淳熈丁未冬诸王孙赵侯至县甫六旬问民所疾苦则曰政孰先于舆梁徒杠者乃下令治桥补覆石之缺易籍木之腐増为扶防中四周而两旁翼之嵗十二月鸠工讫于明年之四月保伍不知工役不预邑人来观欢然落成而己今天下仕者视剧县如鼎沸屛气怵惕犹惧不既侯于此时从容兴废盖亦甚难四乡之人不能出力倾助者至是始有愧心则相与商畧他日将作亭其上以憇倦游者尚庶几见之今姑识治桥之嵗月亭成将备书云侯名彦真字徳全旧名彦能隆兴元年进士擢第后改今名桥成之明年日南至资政殿学士通议大夫提举临安府洞霄宫范成大记
　　重建行春桥记
　　洪武戊午嵗春三月重建行春桥成设大防以落之邦人士暨道俗防者数千人先是宋淳祐间径山淮海禅师寔来行桥有文在石于是乃请今径山以中禅师行桥以修故事人谓相距百三十有余年犹一日也既事众请揭其槩示诸来者按状洪武七年四月桥坏公私大沮计无所出盖桥当郡西北孔道又山水回合为吴中竒观据要领胜桥不可一日废也明年优婆塞正宗方事经始惧弗克终乃以属长洲僧善成成倾诚劝募寒暑匪懈由是人孚其化钱布米粟之施日至乃大鸠工发财悉撤而新之取石必坚佣工必良植枋必宻以深以为石湖乃具区之委至是束为澄渊湍流剽疾喜与石鬪弗若是不足以支久也役且半防将作大有缮营尽括匠氏以去役几中止秀州人钱元济素习桥事机智便巧并善袭断泅深履险易甚平地来未期月而遂以告完桥之修广制度一仍其旧而坚致过之见者惊喜以为天寔有相之道焉夫桥梁有司之事也使谂于有司则必赋于民民将观望抵牾其能弗扰而集乎就令勿扰而集也则取其苦窳又可冀其坚乆耶佛以慈悲济利天下而桥梁居八福田之一鼓其善以劝而人乐趋之故无烦官厉民而卒溃于成也然嵗丁连侵百费腾涌劬躬尽瘁犹阅三嵗更三手而后成抑何其难也二三子之勤亦已至矣来者思其成之不易尚毋忘嗣葺以永其利可无述乎乡之好义赞助者尚多有人则书于左
　　嵗晩行春桥　　　　　　　王宠
　　弥弥泛星渚翩翩蹑虹桥青山正落日霞彩散层霄天吴静不发广川无纎飚苍林起长烟千丈曝氷绡紫翠杳无端姿态歘横超南畴稻花吐北渚荷香飘禅室隐森荟涌塔翔嶕峣傲然睨天衢鸾鹤纷相邀寝瘵屏中园烦心剧旌揺兹辰散轻策万象同逍遥了得养生理长歌白云謡
　　月夜卧湖梁之上咏苏长公赤壁赋诸子和而歌之乐甚罾人适致白鱼乃遂觞于松下而赋是诗
　　长公胸中足磈礧横览江山发长忾一时感遇迹已陈千年古月今犹在古月今人代不同倐忽浮云日千态我曾高卧石湖梁彷佛赤壁江流长长公不死倐来往风马云车游帝乡琅然夜咏窈窕曲惊起沙上防鸳鸯四山草木猬毛竦星河为之久低昻绡人无声老蛟泣水面金跃虾蟆光气酣风急月正午便须一饮倾千觞白鱼出水如人长鸾刀飞割犹崛强三三五五坐松下翛然落雪隂山凉古来贤达皆如此何必山林减朝市嵇康不厌黄公垆郦生放诞高阳里人生有身贵自适枉向侯门蹑珠履君不见夫差宫句践垒狐兎纷纷啸山鬼
　　夜憇行春桥
　　夏夜繁林莽星桥蹑太虚市朝真翕爀江海一萧踈白露横空下金波满意舒王乔殊可接腾踏五云车中秋夜同王子美朱日宣行春桥看月
　　袁袠
　　欲赏中秋月来陪达旦游月当今夜好客为故人留皓魄浑疑昼寒光更挟秋乘槎吾兴发直欲问牵牛
　　其二
　　月白蟾疑动秋清桂欲凋金波浮绮席彩晕射星桥云遏袁宏啸风传子晋箫遥思牛渚防未必胜今宵
　　八月十三夜行春桥赏月
　　皎月升清汉金波散碧湍光揺牛渚动气敛鹊桥寒乍拟弓将满还愁扇未圑不能明达旦秉烛尽余懽行春桥在横山东茶磨屿下跨石湖上与越城桥聫有石洞一十八
　　重建安里桥记　　　　　　　姜渐
　　苏州府城之东南曰葑门其水陆之要冲有桥曰安里自宋歴元嵗久滋废里人周君初时修真于城东之丹霞馆悯其人民之艰于行也谋于里父老撤而新之经始于甲午秋八月毕工于冬之十一月欲求余文以为记而遭世变故不果阅六年庚子复请记之尝为之言曰文之有记所以志其制作之勤盖古人经久之意也近世承平日久碑铭墓碣无处无之可谓盛矣自兵革屡兴皆靡有孑遗虽古今士大夫之文传不传未可知未尝不窃叹碑之不幸也向使初得予文而刻之则其存可复冀乎矧欲以予不足传之言刻之于既毁之后其不为达人之所慨者希矣辞不获则书其言俾刻之而初亦以多故未遑也大明建国之元年师临于吴凡附城之舆梁悉为内兵所毁独是桥頼今大丞相信国公驻师其前不敢废坏及克城之日师由是而进桥有力焉初窃自庆其功之不冺也复来请曰吾始为是役将以济夫病涉者也又岂知造物者俾我新之留以济夫王师也不然何故毁而新独全乎是宜重记之以夸于无穷也噫余之言其果可传者欤然自甲午至于今盖十有六年一求余文而不果一为记之而不暇刻凡再罹于兵而桥幸不毁终济王师以成大功则予之言果可待而传焉者矣是不可以不记故不辞而具载之使来者有所攷焉
　　安里桥在葑门外
　　葑门塘改造二桥记　　　　　吴寛
　　吴城东为长洲境其南曰葑门门之东有河河上下有塘塘之东曰梅里泾又东曰金泾旧皆有木桥以通七区之人往来者嵗久倾圮人以为患里有义士卢珪廷玉者居常曰珪遗腹子也惟吾父母早世防鞠于伯父以长年十七即自树立成家今幸有田庐而衣食不缺者岂珪之自能哉吾父母积徳之所由也且闻吾父母尝有意于义举而不及为使吾吝所积而不肯为人不惟谓我愚而亦为吾父母辱矣然吾虽常为之顾无以及于众也惟二桥人迹必由者是宜伐石改造为经久计乃召工市材择日兴工以治十年二月始造梅里泾桥桥成里人佥名曰通济明年十月再造金泾桥桥成佥以廷玉之功不可忘也则名曰卢家桥以记之工部郎中张君守之与卢姻家也以其亊当载于文来请且曰葑门有塘长六七里居民稠宻而上塘尤甚塘以土筑土既善崩迨天雨更泥泞行者不便数年前廷玉尝甃以石其费亦不少也乞附书之予尝观于今之人凡积之厚者性必吝故好积者早夜汲汲惟其家是圗自门以外与众共者不肯植一木甃一石者皆是久之其财与身同于澌尽而已不然遭不肖子孙败之至于踈财者异于是然而家益盛身益康子孙又传之久久者于人亊若相反而天道则好还有不可诬者予识廷玉已久固知其为人其治生也无悖入之货其待人也有周急之心及视二桥使若他吝者不以为意必至于大壊人将病涉矣至于泥途不治若无大害然行者有沾濡之苦仆跌之危亦仁人之所不忍也今廷玉不求于闾里不烦于官府一旦捐数百金为此义举不谓之贤哉夫义举人多为之有好名而求人知者有求福田利益如佛氏之徒者君子皆无取焉今廷玉念其父母所谓欲报之徳善继其志者则又出于孝思不又谓之贤哉廷玉常出粟助有司赈饥授承事郎平生义事尚多不能全载予特因守之之请为书此云
　　金泾桥一名卢家桥在葑门塘东
　　重建寳帯桥记　　　　　　陈循
　　苏州府城东南半舎古运河之西有桥曰寳帯按运河自汉武帝时开以通闽越贡赋首尾亘震泽东壖百余里风涛冲激不利舟楫唐刺史王仲舒始作巨隄障之以为挽舟之路寔今为郡之要道也然河之支流断隄而入吴淞江以达于海者隄不可遏桥所为建也仲舒鬻所束寳帯以助工费故因以名宋元以来修葺不继遂至倾圮无遗有司架木以济行旅每有覆溺之患正统七年庐陵周公恂如以工部右侍郎廵抚兹地覩之兴慨乃与知府朱胜谋曰是役工费浩繁不可輙为乃戒有司预备工材之用又四年为十一年公率知府及长洲知县张旻吴县知县叶锡往讣度之所积咸具而俾耆民李禧等董其工桥长千三百二十丈洞其下凡五十有三而高其中之三以通巨舰其用材计石二千六百丈木四万二千五百株灰二十四万三千六百觔铁一万四百觔米二千六百石桥既成咸赞颂曰此周公与朱侯经画之得宜县大夫奉命程督之有方其惠甚大不可无记防锡以攷绩至京师来求为文夫为政之道在于惠民惠民之事茍有所当为虽圣贤亦未尝嫌于劳而不为孔子言政之美而曰惠而不费劳而不怨孟子之谓王政亦曰嵗十一月徒杠成十二月舆梁成而民不病于涉盖谓事之闗于王政虽费且劳亦不为过而况于不劳者乎况于惠而不费者乎诸公之为惠于是邦而能勉圣贤之所乐为其超出于众人之所从政也逺矣斯桥之建舟楫得往来之安行旅无徒涉之患商贾免盗贼之虞郡邑省屡葺之苦其于惠也孰大焉予故嘉之而为记
　　寳帯桥与履吉同赋　　　　袁袠
　　分野表三吴星桥控五湖天河乌鹊起灵渚防虹孤陆海环荒服江淮委具区济川懐壮业駈石想雄图
　　同前　　　　　　　　　　王宠
　　春水桃花色星桥寳带名鲸呑三岛动虹卧五湖平表里闗形壮东南海势倾当知题柱者犹是一书生寳带桥去郡城十里跨澹防湖南北长三十余丈今呼小长桥相传唐王仲舒捐带助建故名宋绍定五年郡守邹应博重治之正统间廵抚周忱又为修治
　　重建尹山桥记　　　　　　钱溥
　　天顺六年秋七月长洲县重建尹山桥成其冬予使交南还县耆老浦嗣昌迓予而请曰尹山距吴城东南十里许有土岿然起若覆笠而枕于运河之阳旧有石梁跨其上废凡四十余年有司惮工钜而费殷仅驾木为梁既高且危每风雨晨夕间商旅提携樵苏负荷而往返者不无奔仆跌溺之虞都宪万安刘公廵抚东吴丛务既饬大慰人望爰命郡守黄岩林侯曰是尹山为民涉之病盍易木以石乎捐俸以倡之桥不逾年而底于成长凡二十二丈三尺高四丈二尺而广视其高三分之一以石计四千五百五十以工计四千九百有竒坚致宏壮视昔有加先是灭渡寳带二桥正统初大司空庐陵周公尝命郡守况侯成之尹山虽同峙吴城之南独遗之而勿举岂非有待二君子乎噫桥聿成于久废之余功甚难也刘公能廓先辈之宏规林侯存心爱物将有过于前守之为者宜其同徳协谋成此有不难也愿为文志之以为颂予曰事出于昔人之所难而成于今日之所易非恵而知为政乎郑子产春秋恵人也捐乘舆以济人于溱洧孟子讥之盖为政有大于此者诸葛武侯尝言治世以大徳不以小恵至于治蜀而桥梁道路靡不缮理然则冬月成梁氏自免于病涉矣何必市恵以邀名哉二君子可谓知为政矣苏人歌颂将逾于乘舆人之颂推是徳于人人当不止于治吴也系以诗曰
　　尹山有桥界于吴域石既云隤木贻其戚都宪治吴大施厥徳命彼郡侯俾复以石过者思焉永其无斁尹山桥跨运河久废天顺六年郡守林一鹗重建
　　重修夹浦桥记　　　　　　　沈焘
　　吴号泽国诸水防于具区流而为三江以入于海水由地中行其最冲要者莫有甚于夹浦其地去郡城四十里在鮎鱼口之下流众流所经水势迅疾舟楫不能横絶中流而渡南通闽浙北接淮扬寔为漕运孔道时或烈风甚雨篙人棹卒每多告艰宋绍兴初建为石桥人皆称便桥有五空因以五星为名西纳具区之水由吴淞以达诸海奔流日夜靡有停息遂为深渊人疑其下伏蛟龙我朝宣徳间一夕大风雨遂倾圮久未有复之者前廵抚工部侍郎文襄周公忱创为浮桥以代之造船一十六艘鎻以铁绳架为浮桥上济渡下通泄权宜无逾此制嵗久屡葺屡坏行者亦每间阻迩者都察院右副都御史泾徐公源与其弟南昌经歴君澄数过此窃以为忧适冬官正郎傅公潮奉敇治水乃具利害白之公临视数四拟复建石梁谋于郡守曹公鳯乃集乡人野老计之濶三十六丈深如五之一或又疑其成之难者乃命长洲尹刘君珂吴江尹孙君杰络绎往返议皆如前公仰思甚切有间曰得之矣毋易前人成制吾但集材鼎新捐荒圗丰而己又令通判沈君溥陈君暐县尹刘君泽复视之皆曰宜然遂増船四艘并旧凡二十选真楠募良工俾县丞窦君喻君秉协董其事自浦南迤北其维之贯之之具悉备于前斤之构之之工咸精于昔又衡于梁者加丰厚之木系于防者尽巩固之方步而履之有若平地俯而视之顿忘其险更置守者六人人有厚给寓有安居旁建屋数楹行而劳者有所憇治庚申季冬十九日桥成乡人聚而观之咸曰休哉不烦吾众而溥其利而享其安其功岂小补哉爰征文于焘刻石以昭不朽焘以为知水道者事防濬利徒涉者建桥梁桥梁建立寔有碍于防濬之势防濬川泽每多畧乎桥梁之举二者将安处乎求其水道防通而桥梁修举并行不悖而彼此均利莫如浮桥其孰能与于此哉传曰如智者亦行其所无事则智亦大矣是役也其庻几乎率由美政步武芳躅不倍乎防濬之道而得乎博济之术则其识量宏逺夫岂晩生末学所能窥哉因叙其颠末俾后之人知所攷云
　　夹浦桥在鮎鱼口下流吴淞江由此起水势迅疾疑有深渊下伏蛟龙宋绍兴初建为石桥国朝宣徳间风雨倾圮遂不复侍郎周忱创造船十六艘锁以铁索架为浮桥至今因之治间都水郎傅潮又为増置倍于昔矣
　　长洲县建官渎朱泾二桥记　　都穆
　　工部郎中新喻傅公以朝命涖吴水利于兹三年凡政之可以利民而行逺者公悉心为之防惮劳瘁而州县亦奉行惟谨莫之敢后公尝谓桥梁者水利之首务惟长洲官渎朱泾二桥在郡东北旧于县寔当要冲嵗久倾坏以为此而弗修则行者病而水道壅非所以为政也乃出在公之银以为之倡而县民马璘曹源等复乐助焉公命县丞窦君専董斯役撤其旧而一新之经始于治庚申秋八月至辛酉春二月而工告完官渎旧修十有五寻崇三寻有四尺广减崇之二朱泾旧修八寻有四尺崇不及二寻广减崇过半今视旧减崇三尺广倍之而洞其下者亦然事虽董于有司趋于小民而所以规画之者大抵皆出乎公是故成之之易而其坚厚雄伟则又可以久逺而非利于一时者也穆尝稽之郡志桥梁之盛唐称三百有九十以今视之其数葢不止是但旧之司水利者皆州县之佐官无専员其任弗隆往往坠废自如而水旱迭患迩年以来涖以廷臣由是其事始重而况忠勤谅直如公者哉是举也官不知费民不告劳而徒者舟者莫不感叹谓公之爱民如此水道之通诚有借焉公之恵不其溥哉窦君俾穆为记将刻诸石示不忘公之功穆吴人也葢尝受公之知而目覩其事故敢执笔而记之公名潮字日防由科甲进士典内翰而至今官政事文学与其兄大宗伯体斋齐名于时
　　官渎桥在娄门外跨至和塘元至正二年建朱泾桥在齐门外
　　冶长泾普济桥记　　　　　杜启
　　长洲县属里有地名野场泾其处多居大家欲重其地美其名也故易云冶长犹陈太史谓相川沈氏之思贤泾也然亦足以知其民之好事易于为义矣泾逶迤若干里西首鹅湖巨浸南尾漕湖相值葢众水之潴也郊原四出则为常熟昆山无锡百里间贸易耕牧吊庆医卜往返之所必由故有木桥名曰普济废己久矣陆行不通若干年治之七年居民周方等欲创为之募钱于众得若干贯间歉岁不时集又虑藏之于私家非便白于郡而贮之官既三年嵗稍稔请钱于官时典郡者他费之且半仅给余钱甃成桥堵自是募缘不属堑坝阻水不通舟行者又三年既而都水郎中傅公奉敇来督三吴水利廵行至其地询知桥事始末以为于官与民有不得不举者存归召知县刘侯议之侯曰如命究厥费数以补给之尚未敷也公又出公帑若干缗俾之尽斥旧规乃磨巨石为之命水利县丞窦董之价充材备民乐趋之不两月告成纵计一百五十尺横一十六尺隆三十三尺上为悬虹之势中穹两垂影饮河流下为偃月之形洞空轮廓帆樯径度直防横楯伟观村落不夸改名以便称谓于是诸用事者请纪石以表公绩呜呼民之义举而几废于官阅歴数年公则兴之侯乃承之始毕民志亦维艰哉固宜书之以示后者劝惩存焉作冶长泾普济石桥记公名潮字日防别号静斋江右新喻人成化辛丑进士歴今官公勤亷恕于凡河道事毕尽心力以为民利类此桥者尤多侯名珂湖广兴国人治丙辰进士初试县为政修整窦山西隰州人出身太学生奉事克谨俾姓名刻于隂
　　普济桥在冶长泾西一名南桥
　　长洲县十字河重建两石桥防　马愈
　　伏以子产以乘舆济人恵而不知为政恵州以犀带布施亦是方便存心虽非雪拥蓝闗马不前奈此流水断桥人不渡因成短防共结良縁恭惟苏州府长洲县乃江南奥区武邱乡彩云里寔吴中胜地水出五湖巨浸地有十字大河南通长荡而北贯鹅津岂但有两个黄鹂鸣翠柳东注漕河而西连野荡却那看几林红叶送秋蝉其东河原有三虹木桥其北桥亦有縻城旧杓苏松常镇行走者旁午相通商贾农工往来者络绎不絶奈何嵗年长久频遭雨雪崩頺又被水势奔冲以致堍石壅塞路途阻滞舟楫难行凡遇公私急务因而溺已者有之更兼风雨不时从而覆舟者无数深为未便良可哀怜于是耆儒施文徳者有轸于中义士虞以勤者愿攸济举两桥不通之利害荷二尹李公之贤明询其所成大为明便爰令防计经营其寔工程浩大其东长二十二丈环洞髙三丈五尺有竒其北桥长一十丈环洞髙视东为弱石防石块今无秦始皇用术鞭来石券石梁安得女娲氏通神炼就杉木打桩桩木千余根尽须钱买油灰陷石石灰数百担也用柴烧騃大去挑坭难道着他忍饿鲁般来下斧也须算与工钱所费不赀急难措手是以持防踵门仰叩达官长者捐金甃石俯求君子贤良庶踊跃而同成胜事浩大而广种善根独力难成巧妇怎煮没米粥众擎易举消得龙王几阵风便须垒石成山全仗挥金似土宋郊度蚁尚然感动天心蔡守黏蛏岂不大为隂隲向此际人人欢喜舍祝己后步步好前程东桥造就要看高似升仙北券落成竚见平如圮下更有相如题柱岂无黄石传书十一月徒杠成十二月舆梁成民何病涉三百年灰不朽三千年石不坏福利无穷谨防成化二十三年四水星舎辛未四月佛诞日大劝縁道人赐进士出身刑部河南清吏司主事在告太湖钓者马愈抑之甫着并书
　　募修韩墅通济桥防　　　　朱存理
　　谚曰脩桥梁利人为事亦曰舍钱财善者发心窃见韩墅村有个板桥年深坏烂倾圯瑞云观伊谁道士日来布施营修是桥也东为龙江西接九里湖寺口而南则同里北即陆道判庄头通济之名其斯得矣方便之事谁不为之吾等不敢狥私匿己公辈犹当见义勇为他日桥成共刻芳名于千古后来过客常觉风景之一新谨疏
　　葑门外马路北募造石桥疏上傅水部
　　伏以出葑门距城三里行由马路望处一桥寔为舟车之要冲勿惮人烟之冷僻陆以直通娄齐门去水则逺接吴淞江来若干将墩尚存古迹而金泾港直泝上游每叹嵗深板桥之欹更愁霜晓泥涂之滑将以鼎新革故施财须仗髙明务欲易石鸠工作事必期永久盛徳万人方便义名千古传扬江国云开突见波淩蝃蝀沙隄柳拂笑看人倚防干谨防辛酉正月
　　修彩云桥防　　　　　　　袁袠
　　彩云桥者据横塘之灵境跨吴防之通津葢四达之所经趋九衢之所辐辏者也年悠嵗久石圮防崩行人咨嗟居民慨叹既妨防息亦病舆徒嘉靖己亥有胥台袁子营别业于斯丘继而处行王翁考新宫于兹壤务躭幽僻永谢尘烦肆顾倾頽爰谋改作于是云门道人矢心发誓差日鸠工展宏基于曩规无烦驱石之费揭雄观于今构兾免从桥之危凡我十方各捐一木务使星辉月偃卧苍龙于水中蝀舞虹骞塡乌鹊于河表自今伊始驷马瞻题柱之人亿万斯年匏叶免褰裳之咏

　　吴都文粹续集巻三十五
　　钦定四库全书
　　吴都文粹续集巻三十六　　明　钱谷　撰桥梁
　　文学桥铭　　　　　　　　黄士毅
　　鲁邹而降道为絶学千五百年起濓续洛寥寥闽派久几复絶再起沧洲教脩日揭无极二五在人一源故不同地时生圣贤吴通上国公即防鲁胡然歴世莫踵公武覩迹亦昧吁方肇祠是用作记意严洒讥嗟予小子世闽产吴敢诵所自沧洲之徒登桥而思刻铭述记期我同心如水洊至能令后学本末易明伪行不作踵公自今
　　文学桥在县治东北子游巷口旧名言偃桥又名醋库宋庆厯五年録事夏秀建国朝初里人陈贞重建
　　重建跨塘桥记　　　　　　　曹纬
　　琴川去京畿八驿而近境大壤平舟车走集东吴之望邑也东吴泽国千泾万渎悠然逝隤然止而皆渚于三江浮于震泽萦帯而下至琴川分为五浦而后入于海其经络于阛阓之间旁注而侧出者乃其一也旧有桥曰跨塘凡迎肃朝廷之命令接劳四方之賔客摩肩总辔憧憧于逵路者莫不由斯嵗籥绵稔雨涝冲毁来往患之邑人欲更为石梁久矣上之人狱讼是务踵武怗视莫肯一屑意淳熈癸卯邑大夫曽公为政之明年也嵗物丰成闾里康阜缙绅父老合辞以请公曰众之所欲茍惮其劳是委民寄于草莽也其可乎然役钜费伙非号召能集要当以身先乃出公帑之余为之倡于是逺近士民靡不感动协议毕力克伸僝功故材不赋而美工不发而多曽不逾时汔奏成绩公谓是桥之新也玉虹蜿蜒直县数百步寔东西取道之首一境阡陌之防名不可以不称乃以邑之地名之曰琴川自公改斵苍珉结址盘固而高广有加也登焉引目则千里在睫晨霏夕霭春秾秋瘠征帆飚见飞鸟明灭瓌竒万态间见层出骚人高士过之心景宜防则停骖啸傲躧步微吟江山之乐自适于意之表虽簪缨之风防月榭仙释之纡岩缭壑兼得之也真所谓处喧嚣而接遐旷者欤何向晦而今显自非公之精诚逸韵其能经营裁画之如是邪且桥梁之兴废先贤以是观人之政岂细事哉子产以乘舆济人于溱洧而孟子讥其恵而不知为政公成梁于暇日民无褰裳濡轨之患过子产逺甚济川之功兆于此矣公天资纯粹以文学世其家于书无所不窥施于有政则应机立断钩隐察伏洞见精宻而归于忠厚凡民五过丽刑缿筩投词有至于庭者涉笔批解而人无不得其情不以吏追民不以政为吏设施见于日用者先定其规模而后从事庭庑肃如也至若通漕渠而贾舰得以贸迁浚福山白茅二浦溉荒芜为膏腴兴学校而子弟知为善之可乐若是者未易一二而详大凡天下胜处非人莫传滁山之林泉以醉翁亭而传西湖之景物以苏公隄而传此桥以公之善政遂为一方之超观将振耀而传无穷也邑人求文以识其事公之治绩赫赫不可掩何待覼缕哉盖人之向慕倾戴而不足者非刋之金石无以垂不冺而慰后人之拳拳也故为之书吉州司理叅军曹纬记
　　跨塘桥旧名信义在县治直南宋淳熈十年县令曽棨建
　　韩氏修造桥梁道路记　　　　桑悦
　　天下之事成于义而败于利义之为字一而己矣视之无形求之无迹颓宇遇之巍巍翼翼曲路得之平平直直城池倾圮有之则饬廪箧落寞值之则溢我为则勇我战则力大至为臣死忠为子死孝扶天纲立人极义其可少之邪是故事以义成不犯五刑物以义得不劳神力交以义结窭贱不絶甚矣哉天下不可无义也练川之娄溪有故家子韩君玞字良玉寔魏国忠献公后平生读书仗义年至六旬顾后无继因慨然曰吾蓄之富聚之则利散之则义可不为济人计邪顾娄溪至邑桥梁俱有未修民或病涉邑侯青城孙君玺以名进士宰本邑政通人和百废具兴兹桥心惧烦民尚未之及遂捐已资自韩泾新圑泾谭泾周泾新漕泾袁泾俞项泾庄泾孙泾为桥者俱以木易石足为久逺计共费白金数百两又造北门城隍桥及砌娄溪街三十丈皆垂成初桥成孙侯申文钦差工部郎中傅公潮大加赏叹批答云一毫不预慨世俗之可憎九桥连修覩斯人之独异又曰与其厚之以币孰若华之以文用旌尚义之贤并作守钱之戒令侯备防帐俾县教谕周成彰之以词并侑以羊尊侯亲下其庐鼓乐前导舆从塞途光辉满路里巷之人无不荣之夫桥之成道路之修使出于官所损不知几家所刑不知几人良玉以独力成之于乡之人前无所损而后有益是岂易得也耶夫藏经有曰积财不施者自己无分五家子有分今良玉以五家之物为万民之利所得不既多乎良玉素以乏嗣为忧桥功之就即产一佳儿名锡有符孙侯昔日奨谕之言他日见之成立而阅诸桥或期驷马之过或咏青龙之现必有待也余以文字为职业因为记其事即可勒之于石以垂永久
　　诸桥在嘉定县
　　常熟县新建迎春桥记　　　　王宗锡
　　常熟县治之东南路接昆山太仓为县通衢旧有桥以木为之易于朽腐修理维艰自吾邑侯下车之明年政事以和即兴废举坠凡学校城隍庙以至诸司公廨东南济农诸仓悉一新之因念桥之颓圮行者病涉且虑木之不能久也乃易以坚石申请于今总理河道工部正郎傅公跃然曰此诚经久圗也即命以行于是召匠计之仍命义民唐政侯佩瞿旭董理其事经始于治己未六月十五日落成于十一月二十八日未几桥即巍然焕然如长虹驾空见者惊喜桥之麓多侯姓旧名侯家桥邑中积嵗迎春皆从大东门地颇近北外有观音堂甚卑隘不堪即亊攷之节令春从东方来非北地所宜况官吏师生粮塘里老以及通县旄倪羣聚而观地不足容邑侯因易以东门总收仓场即事毕经行此桥其地寛其方正父老欢呼咸曰百年因袭之一洗而新之遂改名迎春桥傅公又曰此盛事也不可无言以记其寔邑侯与诸僚佐谓予染指卜商之学征言志之窃惟郑子产以乘舆济人于溱洧孟子讥其恵而不知为政若此桥之建举之者邑侯也成之者傅公也二君子存公平正大之体而有纪纲法度之施所以集此数百年之事功不煦煦为仁鳃鳃为恵利泽及人真可书也他如福山唐墅小山湖桥皆常熟要津旧悉倾圮侯复次第鼎新均未有记亦缺典也兹并入记中以见侯之恵泽如水行地岂特一桥一事己哉邑侯姓杨名子器浙之慈溪人以名进士起家授知昆山高平常熟三县今应召而起大用有期傅公名潮江右新喻世家奉命东南大兴水利功业未量若治农官赵祥县丞张翰杨明主簿郝尚质董资皆能赞襄惟谨可以书矣呜呼后之视今亦犹今之视昔继斯邑者尚当勿替引之是为记
　　迎春桥在东门
　　利往桥记　　　　　　　　钱公辅
　　出姑苏城南走五十里民屋数百间蕞然沙渚之上者今吴江县也东湖之流寔贯城之中隔限南北横可以渡者今吴淞江也隐然长虹截湖跨江便来济往安若履道者初作利往桥也桥本无有庆厯七年冬大理寺丞知县事李问县尉王廷坚嗟邑民之陋鲜慕学者将改立至圣文宣王庙侈大黉馆以进延诸生呼富民譬晓以奉释氏不若助县官兴学民始听且骇居一日心晓意解欢然从命遂输缗钱数百万未几诏禁郡县不可新立学二人胥与谋曰民既从财既输矣倘不能作一利事以便人吾何以谢百姓遂合佣僝工桥役兴焉东西千余尺市木万计闻者异之沮议百端不两月功忽大就即桥之心侈而广之构宇其上登以四望万景在目曰垂虹亭并桥之两涯各翼以亭而表桥之名于其下使往而来者可指以称曰此某桥也初县城为江流所判民半居其东半居其西晨暮往来事无巨细必舟而后可故居者为不利县当驿道川奔陆走者肩相摩橹相接也卒然有风波之变则左江右湖漂泊无所故行者为不便及桥之成行者便而忘向所谓不便居者利而忘向所谓不利议者皆舌强不敢发噫贤人君子措一意兴一役岂直为游观之美登赏之乐哉往往有悦其景物清絶脱落人世者若居之利行之便则茫乎其莫称也虽然湖光万顷与天接白洞庭荐碧云烟战清月秋风夏嚣灭埃断牧讴渔吟喑呜间发榜声棹歌呕哑互引后盼前睨千里一素是亦有足乐焉庭坚之字曰世美精敏沉毅顾其胸中不止乎佐一邑李丞仁厚通雅喜其有能而信从之视事几数月涂巷室闾斩然一变若是桥利大功博可传可记者余固不可以一二书也余观今世人平居燕议时孰不欲求位以伸道试縻以一职则曰职小位隘吾无以伸惟龌龊奉法保己之不暇若世美尽力其任不以小隘自系者余未之见也始则欲设庠序恢教本使民知尧舜周孔之尊及诏条尼之遂能合财力兴功利为永久之便其周旋进退无一不中于道噫岂常人而能至哉世美余友也欲余之文以信本末余尝学春秋太史氏法乃书曰庆厯八年六月二十八日苏州吴江县初作利往桥成
　　吴江州重建长桥记　　　　　袁桷
　　震泽东受羣川汪洋巨浸至吴江尤广衍地为南北冲千帆竞发驶风怒涛舂激喷薄一失便利卒莫能制唐刺史王仲舒筑石隄以顺牵挽宋庆歴八年邑宰李某始建长桥由是各舍舟以途来往若织水啮木腐嵗不一葺葢为民病泰定兀年冬州判张君显祖始涖事曰兹寔首政稽工程财莫知攸出当茂于民民有调役惟浮屠善计度长衢广殿瞬息以具吾语诸众有获广济僧崇敬寔来敬言木为梁弗克支逺易以石其迄有济参知政事黙古斯以督运至吴乃采其议周询以筹首捐资以劝敬复曰作事谋始不可不慎有善士姚行满嘉兴人能任大工役必屈必委绘圗相攸经画毕具咸服姚议于是参政委郡守郭侯鹏翼役未兴丞相达尔罕公朝京师回道由吴江郡白桥议丞相曰吾必首倡即捐万缗而府县士民相胥以劝平章高公贯乃由湖广江西来江浙乃属张均俾终是工杜侯真来守是土亦曰张之言然二年闰正月建桥明年二月桥成长一千三百尺有竒揵以巨石下达层渊积石既高环若半月为梁七十有二酾以剽悍广中三梁为尺三百以通巨舟层防狻猊危石赑屭甃以文甓过者如席旧有亭名垂虹周遭嵯峨因名以増荣观焉是役也敬师鸠徒输财寔三之二赢财十万复以为寳带桥助姚总其纲张均首议出于政事有脗合而是州兴役见知于丞相诚出大幸厥今运舟相聨驿使旁午咸曰丞相谋猷经逺张均美绩由是得书将永无极系之以诗
　　茫茫禹甸昔隣于鱼维四载功兹为具区有失其防群嗷喁喁曰维李侯构兹虹梁经始孔艰任负扬扬嵗老石泐临履若惊张侯涖官饬我初政曰兹桥匪修涉者益病召维耆老货布莫竟相国之来六辔徐徐询行审宜以究以图割其民钱俾民乐输桥既成矣虹飞于江千柱承宇群流廻矼俨予层城烂其轩窗张君筹思相国成之彼清净士式克承之千载永頼庸以铭之
　　吴江长桥铭【有序】　　　　　　释大防
　　泰定间盐官海溢江浙故相托欢公忧之有祷于天竺山谓予言比过吴江见僧作长桥不烦于官而工敏于事吾以万缗助之又阅诸郡志若桥井道路昔之人悉委之僧岂僧有才智而不如耶吾以海患国縻其费民竭其力闵己之劳而羡彼之有成功也予复之曰古之缮修委之僧者非其才智有余恐吏縁奸而工若贾不尽得其宜故托之僧亦权宜尔且事有人力而成之者有修诸人而仰成于天者是不可防论也今言者方兴水利地道不宁公能用葢公之言治以清净使民自安而何有于缮修哉公曰然既而政化大行言水利者亦罢而海循故道矣中外望公如曹参以相齐者相天下而公遽薨惜哉时公所见作桥者僧从雅师立总其役崇敬率众以给其费居士姚行满任劳以终事叅政黙古斯州判张显祖倡义以赞成之桥若干尺费若干缗经始于泰定乙丑二月期年而成后九年州守徳济哈雅作钜阁奉观音像于上以师立之徒永福居之复置田以继其食他日从雅求记于予予以雅尝从中峰于天目宜宏其教以拯夫三界之昬垫而为井为梁为筏之谕且不可得况拘拘从事于木石哉虽然道无不在为与无为中峰之教人如是崇敬敦笃好义度量廓然尝交于予予又受知于托欢公故追忆其语而记其事系之以铭铭曰
　　国之食货资于东南邮传星驰朝吴暮燕万艘千骑水陆防同昔危而安今絶而通岩岩之石我砺我砥孰先履之相君至止君之忧民如援其溺辅以吾道乃煦乃翼天啬其施天下痛之我心匪石敢负所知霖潦夜惊鼍吟风作我安如山禅定寂若寂而恒用人跻寿域于以阐教于以报国
　　重修垂虹桥记　　　　　　钱溥
　　成化十有七年嵗在辛丑暮春之初重修垂虹桥成桥旧名长桥在吴江县治东三里许泄太湖所滀三郡六县之水注三江以入于海书所谓三江既入震泽底定是也然水无所泄必有震凌之患人失其济必有阻溺之虞则是桥也寔据两浙八闽之冲驿使檄递者在焉南北兴贩者往焉葢要地也桥袤千有余尺下开七十二洞跨鲸波之濶耸鳌背之峻人行其上苐见洞庭诸山出没于烟霞缥缈之间而东驶诸海日夜不息此真胜境也歴嵗滋久崩隤日甚殆三之一行者病焉去年冬廵按御史高唐刘公魁过而见之召其治县者修之工钜费繁未易规复其邑有故义官屠晟之妻赵氏闻之抚其姑遗孤承宗叹曰而父积钜资以贻汝兄弟今汝兄弟己殁汝安能保其所有邪令孙壻周禋告于县曰幸毋黩于官毋扰于众愿自为之庻扬夫名于不朽保防孙于有成于是县达于公公且喜曰以一嫠妇若此非有烈丈夫志者不能宜令县学官礼于其门奨励之苏卫指挥杨端董治之周禋则禀赵以酬应之鸠材庀工筹议克合乃出白金千余两经始于其冬不二月遄复其旧焕然维新乃请于公愿立石以记述公曰吾闻春秋常事不书此修桥亦常事也奚容书独以彼称丈夫者多保利蔑义虽至死不悟而赵乃能之宜书以为积而不散者之劝赵亦遣禋谢曰妇人无闻惟公廵我东吴威声义闻自足感人而兴起焉非有所为而为之也余乃叹曰此乃一事而数善并焉公能使民以义而加犬劝人之礼赵能舍财取义而存夫保防之仁况端与禋内外谋合上不负公之托下卒成赵之志皆得牵连书之使后之有事于斯桥者宁不视以为劝乎诗曰
　　诸水牙凑滙成具区霪潦泛溢东海是趋辇石为梁横亘天衢轩豁呈露防测端倪垂虹中断病涉艰虞绣衣使者不言自孚感兹孀妇善保其孤一挥千金惟新是图坱坱修造广袤范模龙翔虎伏玉砌金铺工甫三月雨霁虹舒势控山湖秀敓堪舆檄奏书传如履坦途如矢斯直曽不少迂勒石告成有永不磨
　　长桥　　　　　　　　　　王安石
　　三江五湖口地与天不隔日月所蔽亏东西然白漫漫浸北斗浩浩浮南极谁投此虹蜺欲济两间阨中流杂蜄气防楯相承翼初疑神所为灭没在顷刻晨兴坐其上傲兀至中昃犹怜变化工不谓因人力今君持酒浆谈笑顾宾客颇夸九州物壮丽此无敌荧煌丹砂柱璀璨黄金壁中间不虑始助我皆豪殖喟乎独不可还当采民力
　　同前　　　　　　　　　　叶梦得
　　长桥跨空水弥漫北望登天去无岸洞庭自涌东西山惊涛忽起行人断禹功十年在坤舆东南大浸惟五湖如何狂澜不少限铁马万骑翻长驱
  </div>
  <div class="pagination">
   <a href="吴都文粹续集_page65.html">
    上一页
   </a>
   <span>
    ...
   </span>
   <a href="吴都文粹续集_page61.html">
    61
   </a>
   <a href="吴都文粹续集_page62.html">
    62
   </a>
   <a href="吴都文粹续集_page63.html">
    63
   </a>
   <a href="吴都文粹续集_page64.html">
    64
   </a>
   <a href="吴都文粹续集_page65.html">
    65
   </a>
   <span class="current-page">
    66
   </span>
   <a href="吴都文粹续集_page67.html">
    67
   </a>
   <a href="吴都文粹续集_page68.html">
    68
   </a>
   <a href="吴都文粹续集_page69.html">
    69
   </a>
   <a href="吴都文粹续集_page70.html">
    70
   </a>
   <a href="吴都文粹续集_page71.html">
    71
   </a>
   <span>
    ...
   </span>
   <a href="吴都文粹续集_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
