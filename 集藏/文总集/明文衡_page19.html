<!DOCTYPE html>
<html>
<head>
    <meta charset="UTF-8">
    <title>明文衡 - 第 19 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文衡 - 第 19 页/共 53 页</h1>
    <div class="content">　　一市桥所南有镇夷北有昌江而本所居中且近实为虚设如将本所移置芹站以控御镇夷闗本闗止令土兵守之如此则镇夷隘留有相守之利卫所官军免轮守之患
　　一归化石廪闗上通云南临安下贯嘉兴三带水陆数百里寥寥无一城守万一有警仰之扵谁莫若扵临安卫摘拨二所官军扵临安府垜集三所民兵立一卫扵归化州如潼闗泽州犬牙相制之例以控制上下地方便益
　　一丘温坡垒隘留三卫所原垜广西土兵近年以来官不得人逃亡之数十去七八其一二分在役者率皆老幼贫弱代身有名无实是致盗常窃发路每不通如扵广西调一都指挥仍领原调官军扵丘温镇守就行总督前项卫所土兵更选土官之能事者管之严禁不许雇倩代役务要正身将带当房家小常川在役如此庶便
　　一广西镇州府去本处镇夷闗不逺彼处兵强弩利谅山一带夷人畏之即今田州府知府为事发随韩总兵立功如将本人改授武职令选本府民兵三五千名亲领扵镇夷闗立卫控制不但服夷情抑且通道路
　　一靖安州万寕等县近接云屯海口并连广东钦州地方最为险要如将钦州千户所添军立卫或拨彼处卫所官军或垜彼处附近有司民兵以充其数内摘一所扵万宁等处设立以控靖安地方以通广东水路便益
　　一本处土兵首贼未就擒时急扵用人许将各处人民聴从土官自行招集而有司官谨扵奉命无敢有违有狥情取占亲戚者有挟雠捉去耆正吏卒者有全县之民俱被占取者亦有一家父子兄弟各自充兵及单丁贫窘自充一兵者后虽委都布司官清理而土官纷纷言少又不准除归并因循茍且至扵今日今随征者月乆不归家业狼籍屯田者粮征不足荆土连绵是致逃亡今已过半若不从新整理必致法废事壊难救其失必湏再令都司布政司官严督府州县官将原集土兵并官下影占家人田奴尽行取勘见数汰其老幼单弱者当民差选其富实丁多者为兵役先议合用若扵卫所应垜若干土兵然后照数垜集总小甲千百长选管如例每兵须以三丁共之官不许沓以庸才兵不许杂以冗滥选集既定即分地方以近就近置立城堡或四六或中半各専屯守不许乱差有警不拘其管军官伴当亦如旧例就扵所管土兵内定数拨用仍造花名贯址文册三司各收一本照证按察司仍常委官点闸不许废弛如此庶便
　　一各处伪官头目及先曽授官后又从逆今招出降此等歹仄之徒宜为区处或量与官爵或分给田地使之得所以终余年不可置扵闲散懐抑郁抱不平以贻后患

　　与行在户部诸公书　　周忱

　　伏闻治民之道在扵禁惰游以一其志劝耕稼以敦其业盖惰游禁则土著固而避劳就逸者无所容耕稼劝则农业崇而弃本逐末者不得纵由是赋役可均而国用可足茍或不然则戸口耗而赋役不可得而均地利削而国用不可得而给先王制六乡六遂之法以维持其民而均其土地者正为此也迩者皇上念天下人民有因饥窘逃移者累降勅旨设抚民之官颁寛恤之条令天下郡邑招而抚之诸公颁布奉行克谨无怠天下之民感戴圣恩扶老携幼竞返桑梓惟独蘓松之民尚有逺年窜匿未尽复其原额而田地至今尚有荒芜者岂优恤犹未至乎凡招回复业之民既蒙蠲其税粮复其徭役室庐食用之乏者官与赈给牛具种子之缺者官与借贷朝廷之恩至矣尽矣如此而犹不复业者亦必有其说焉盖苏松之逃民其始也皆因艰窘不得已而逋逃及其后也见流寓者之胜扵土著故相扇成风接踵而去不复再懐乡土四民之中农民尤甚何以言之天下之农民固劳矣而蘓松之民比扵天下其劳又加培焉天下之农民固贫矣而蘓松之农民比扵天下其贫又加甚焉天下之民常懐土而重迁蘓松之民则常轻其乡而乐扵转徙天下之民出其乡则无所容其身苏松之民出其乡则足以售其巧忱尝厯询其弊盖有七焉何谓七弊一曰大户苞荫二曰豪匠冒合三曰船居浮荡四曰军囚牵引五曰屯营隠占六曰邻境蔽匿七曰僧道招诱其所谓大户苞荫者豪世富贵之家或以私债准折人丁男或以威力强夺人子息或全家佣作或分房托居赐之姓而目为义男者有之更其名而命为仆隶者有之凡此之人既得为其役属不复更其粮差廿心倚附莫敢谁何由是豪家之役属日增而南畆之农夫日以减矣其所谓豪匠冒合者苏松人匠丛聚两京乡里之逃避粮差者往往携其家眷相依同住或开造房居或开张铺店冒作义男女婿代与领牌上工在南京者应天府不知其名在北亰者顺天府亦无其籍粉壁题监局之名木牌称髙手之作一户当匠而冒合数户者有之一人上工而隠蔽数人者有之兵马司不敢问左右邻不复疑由是豪匠之生计日盛而南畆之农民日以衰矣其所谓船居浮荡者蘓松乃五湖三泖积水之乡海洋海套无有浮涯载舟者莫知踪迹近年以来又因各处闗隘废弛流移之人挈家扵舟以买卖办课为名冒给邻境文引及河泊所由帖往来扵南北二亰湖广河南淮安等处停泊脱免粮差长子老孙不识乡里暖衣饱食陶然无忧乡都之里甲无处根寻外处之廵司不复诘问由是船居之丁口日蕃而南畆之农夫日以削矣其所谓军囚牵引者蘓松竒技工巧者多所至之处屠沽贩买莫不能之故其为事之人充军扵中外卫所者輙诱乡里贫民为之余丁摆站扵各处河岸者又招乡里之小户为之使唤作富户扵北亰者一家有数处之开张为民种田扵河间等处者一人有数丁之子侄且如懐安二卫蘓州充军者不过数名今者填街塞巷开铺买卖皆军人之家属矣仪真一驿苏州摆站者不过数家今者连甍接栋造楼居住者皆囚人之户丁矣官府不问其来厯里胥莫究其所从由是军囚之生计日成而南畆之农夫日以消矣其所谓屯营隠占者太仓镇海金山寺卫青村南汇呉松江等所棊列扵蘓松之境皆为边海城池官旗犯罪例不调伍因有所持特使豪强遂使避役奸氓转相依附或入屯堡而为之布种或入军营而给其使令或窜名而冒顶军伍或更姓而假作余丁遗下粮差负累乡里为有司者尝欲挨究矣文书数数行移卫所坚然不答为里甲者常欲根寻矣足迹稍稍及门已遭官旗之毒手由是屯营之藏聚日多而南畆之农夫日以耗矣其所谓邻境蔽匿者近年有司多不得人教导无方禁令废弛遂使蚩蚩之民流移转徙居东乡而藏于西乡者有焉畏在彼县而匿于此县者有焉粮重者必就无粮之乡畏差勤者必投无差之处舍瘠土而就膏腴者有之营新居而弃旧业者有之倐往倐来无有定志官府之勾摄者因越境而有所不行乡村之讥察者毎容情而有所不问由是邻境之客户日众而南畆之农夫日以寡矣其所谓僧道招诱者天下之寺观莫盛扵蘓松故蘓松之僧道弥满扵四海有名器者因保举而为住持初出家者因逰方而称挂搭名山巨刹在处有之故其乡里游惰之民率皆相依而为之执役眉目清俊称为行童年纪强壮者称为善友假服缁黄伪持锡钵或合伴而修建斋醮或沿街而化縁财物南北二京及各处镇市如此等辈莫非蘓松之人以一人住持而为之服役者常有数十人以一人出家而与之幇闲者常有三五軰由是僧道之徒侣日广而南畆之农夫日以狭矣凡此七者特举其大畧而天下郡县此弊俱无纵使有之亦未必有如是之甚此等之人善作巧伪变乱版图户口则揑他故而脱漏田粮则挟他名而诡报惰游已乆安肯复归田里从事耕稼况其缺乏税额累累如配见在之户其中颇有智能者见其得计亦思舍畎畆弃耒耜而效其所为惟愚騃无用之人方肯始终从事扵农业然坐受其弊亦岂无避免之心乎凡天下之事不可有一人之侥幸茍有一人侥幸而获免则必有一人不幸而受其弊蘓松侥幸之民如此其多则不幸而受其弊者从可知矣是宜土著之农夫日减月除而无有底止矣忱尝以太仓一城之戸口考之洪武年间见丁授田十六畆二十四年黄册原该六十七里八千九百八十六户今宣德七年造册止有一十里一千五百六十九戸核实又止有见户七百三十八戸其余又皆逃絶虚报之数户虽耗而原授之田俱在夫以七百三十八户而当洪武年间八千九百八十六户之税粮欲望其输纳足备而不逃去其可得乎窃恐数岁之后见户皆去而渐至扵无征矣是皆惰游不禁耕稼不劝故奸民得以避劳就逸弃本逐末如前之所云者诚宜立法以检制之抚民之官固未易以招之也愚以驽钝之才滥叨重寄昼夜劳心莫知所措伏望该部列位卿相与在朝公卿大臣详加讲究明白奏请将蘓松等府逃移人戸不拘通例别立一法以清理而检制之庶几户口可增田畆可辟税粮可完忱事出激切不觉覼缕之至惟冀详察而恕其狂妄幸甚

　　明文衡卷二十七

　　●钦定四库全书

　　明文衡巻二十八

　　（明）程敏政 编

　　○书

　　奉王冡宰书　　周叙

　　太保冡宰抑庵大人先生阁下叙惟吾吉自有宋逮今贤才軰出为世道之重乡邦之光者九贤也由兹以降匪无其人而俊伟光明卓然著称为无瑕之玉无疵颣之珠者殆亦鲜见焉叙扵永乐宣德间尝仰望少师东里先生可当之然迹其举措究其底里工夫公论不容掩也窃自计之堂堂名郡际今圣明大一统之时岂无复有欧阳子胡澹庵周平园杨诚斋文信公其人者出邪为之徘徊叹息翘伫思慕者乆矣兹乃扵大人先生而见之得非吾吉贤才之运国家飬士之效之所锺哉非特叙与吾郡之士动喜天下士大夫亦莫不为之更庆而交贺也伏惟先生处在屯之际翼戴今皇帝嗣大统处大事济大难其时其事视诸前軰又甚难者窃谓膺天下之重任必当心天下之大忧成天下之大计而后可以有济其要无他在扵用君子逺小人而已若两存之譬如持衡之势此重则彼轻彼轻则此重难并行不悖也盖小人易进难退君子未有不为所挤者当兹维新之始主上内外惟先生是倚得不毅然任其责而无少有回顾之虑乎使少有回顾非惟朝廷大事难济扵夫所谓为世道之重乡邦之光者亦难望其全矣叙闲中窥察其人若今某公某及某公某公若君子也其已同朝者宜倾竭倚注之彼在逺在家者宜即日叠驿召以来之与之朝夕圗惟同心同德以处大事济大难幸甚逺小人之道宜徐为之谋强壮者俾膺重镇扵一方年老者许弹劾致仕扵其家余未有显著之迹藴堪用之才者存之彼自相发奋洗濯琢磨为君子之归矣其它内外防微之政宜与三四君子因人所建白不动声色以渐处之可也得非谨始执要之一几邪易曰知几其神乎书曰有终于始又曰惟克果断乃罔后艰窃思我朝当三杨先生辅政之初一几也不深思熟虑身任其责惟阳敛阴施掩人耳目虽曰自保其实误国故致今岁七月之祸此时先生与诸君子辅政之初又一几也宜鍳覆辙为宗社生灵永逺之谋开天下后世太平之治俾欧阳子周平园之事业复见今日顾不伟哉失今不圗恐异日噬脐之悔莫及矣岂得即能效张子房之从赤松子裴晋公之营緑野堂之时伏愿先生断断若殷之伊傅宋之韩范以天下为已任为心毋徒诿曰尚有某有某而不敢自専为辞若然史臣軰将执彤管磨崖石以纪勒先生之大勲垂示无穷之不暇则天下之大忧大计可收厥效矣叙赖朝廷之恩先生惠以一介书生官至学士荣矣叨居南京秩清务简乐矣此外无繊毫求进之心况冒膺宋史之修倘不即死成此一事窃名穹壤间他富贵皆无所望第学识浅陋不足以当耳所念者国家安则臣民皆安叙軰亦或可偷生毕其素志今岁以来因朝廷屡有更张事不敢避祸亦屡有所陈无非为求天下之安故也未审朝议以为可采否自是以徃亦不复敢渎告一语矣伏乞先生垂仁诱掖曲全之感徳感徳叙两岁患脾疾今秋复作兼以左身风痹未知可逭生否恃平昔从游门墙兼辱教爱故不得不有言然前此未尝敢一奉问也兹因论拯时急务不免覼缕干冒崇严恕纳不宣

　　答国子监丞阎禹锡　　李贤

　　昨得足下手书反复披阅足见才识髙逺出扵寻常万万比尝痛恨自巳立志不坚无所成就不免虚过一生得见足下笃志进学如此亦为幸矣故以书相勉且道理无穷虽古之圣贤亦未敢自以为足足下谓扵道半明半暗未得打成一片而受用虽云谦辞盖亦自知之明有益求长进之意在扵不言之表矣但谓向上一节无谁与讲是以舌本乆强教无所施详味其言则向上一节惟足下自知更无一人可讲可教者夫向上一节岂易知而天下之士岂易轻邪虽周程张朱造道之深何尝自谓独知向上一节遂为天下之士不可与讲而教无所施也况在巳扵向上一节或未能尽知而教人之具或未必无缺遽谓不可与讲而无所施毋乃忽扵自察乎且既自以为半明半暗是模范未备扵巳而谓教无所施可乎既自以为教无所施是师道已足乎已又何亲炙扵人而赖其资乎所引韩退之云莫为之前虽美而不彰莫为之后虽盛而不传自为不敢如此且退之与于襄阳书有所于求故发此相须之言以挟制之期扵必听岂圣贤道德之言邪况扵此书前后笃志进学之意亦不相类而足下引用其中诚所末喻夫以足下致书尽礼如此岂可輙扵辞语之间洗垢索瘢诚爱足下之深务期造扵醇正之地故耳幸勿以为狂耄而鄙外也及观佳作数篇辞意髙古可喜但为文贵条畅只看晦庵草芦之文如行云流水理明意到初无险碍读之令人快然扵心二儒诗文累牍可谓多言矣扵道不惟无害而且有所发明更望足下取法焉

　　与安南国王书七　　钱溥

　　一（委广西南寜府差官赍至本国界）
　　钦差袭封正使翰林院侍读学士钱溥副使礼科给事中王豫会同钦差司礼监太监柴升奉御张荣端肃致书扵摄安南国王窃惟善处世者贵逹经权之道而善知人者在察诚伪之几使知经常可守而不逹权时之宜胶柱鼔瑟之人尔焉望世之能处哉人多欺伪之弊而已无先见之明坐井观天而巳尔尚何人之能知哉此天下不能无是事也窃欲为王言之王实始封安南国王之孙传父及兄至王盖四世矣况王材足以靖乱贤足以得国礼请天朝名正而言顺可谓适经而与权一诚而无伪者而何待扵言为哉今王发政施仁之始正百官承式之时使往事之未明恐后疑之复启故言之不能以自已也初黎氏得国于陈我朝廷念陈日煃率先归附世贡不絶忍视其子孙灭亡而不顾哉一举俘获以为内属且俟其子孙之可复者奈讫无可复之人而王祖又为国人所依附遂俯顺其封以奠我南服传及三世好同一家岂意琮贼以庶簒嫡昧死来求且曰游湖自溺意在不吊其忘君之心见矣朝廷速命信使徃封冀朝发而夕至其国询及溺死之故则琮必难为言曰君其问诸水濵也归言于朝岂无偏师及境以一正其罪邪使将及境琮已就讨且告讣请封之使来即遣行人往祭而犹恐复有如琮之请者乃遣锦衣使者偕广西廵按御史及镇守三司官私于境上而知王为第四子母子皆贤礼所当立然后命溥等为使以锡封焉则我朝所以保黎氏而惟恐立非其正者岂下扵保陈氏哉凡遣使至京翱翔万里聴其所往懋易有无入市不变如子扵父母家任便取适而巳岂有宻切伪为之计哉此皆王之所知也又闻太祖髙皇帝平定之初安南首至而朝鲜稍后且不诚圣谕切责之曰汝所恃者一海尔汝能恃之我亦能渡之遂格心向化表于东土几百年矣顷与女直等国有僭越志诸国来闻使行人私焉颇得其迹遣给事中张宁赍诏徃问王即蒲伏叩地至不能起且责之封人而已不知（闻安南累侵占城故臣言及此）哈宻越在流沙万里外实西域诸畨之门户其王为下所弑母老子幼势亦殆矣母太妃来闻遣通事沙廷玉率其类数十人徃立其子得元恶十有八人太妃曰此天朝所得宜即天刑遂槛赴京师以正其罪（安南连岁簒夺未尝请正天讨故臣使闻之）则我朝扵四方万国抑强扶弱植颠起仆使之各宁土宇而同享富贵于无不覆载之中实父母其心天地其量而日月其照临也较之安南臣伏南陲谨守礼法而声教之外不烦于我一使者宜保其后待其使有加于诸国也而何我使初入则言语不交主仆星散迂渉峻岭迫迩兵械使人撼顿抑塞而不安如待以暴客然者其果出扵诚乎既至而待之则自徐侍郎等来以东西向坐边行人等来以南北向坐至黄卿等来则书往复数畨辩至七日而始定为并南向坐然则何为是不同乎岂颠倒我豪杰而使之为间乎抑礼始粗备至是而将定乎愿明以告我也元史载世祖诏安南曰来奏有一家之言今闻纳喇丹云彼多回鹘禁约不扣交谈果如是言一家之礼有如是邪其后俗终不变卒至兵连祸结而国仅存幸入我朝而始靖岂更化又百年而习俗终未变邪传曰鲁不弃周礼未可动也又曰晋未可偷也其朝多君子季札聘鲁见舞箫韶而叹盛徳孔子见郯子得闻官制而曰天子失官学在四夷是皆以礼乐制度维持其国于周室倾危之时罔以内外而有间也况我朝之扵安南一惟礼文相与而各极事大字小之诚而何独不诚扵待使邪或者居先王之左右者好是狡伪以为功也故扵王初即政而言之溥等叨天子侍从密勿之臣加以太监等又帷幄宠臣故特简命与之偕来王亦知非往使比矣果能改而待之以诚否乎王宜速令使者出境相候择定吉日并迎接开读宴会坐向等仪注来勿事退让以勤徃复务酌古而凖今之宜革薄而从忠之厚将于是乎观礼毋徒诮曰未见颜色而言谓之瞽也溥等肃奉
　　二（回仪注）
　　钦差袭封正使翰林院侍读学士钱溥副使礼科给事中王豫会同钦差司礼监太监柴升奉御张荣端肃致书扵摄安南国王惟安南素称文物邦其畏天事大之诚固无所不至而独扵待使之礼尚有所不一者故溥等奉圣天子恩命触万里炎热而来方抵南寜即驰书扵王愿闻所以不一之故庶将事之际有恪而无疑也比入闗二日王遣阮善来曰不敢回书惟见教王之意厚矣然锺未有不扣而自鸣者故谕善以复曰王其无书决难定礼且使闻诸执政者曰国于是时当开心见诚勉圗中道以成吉礼不宜往复论辩使王心不安为此言者譬人之受病误饵其药则病杂矣后之医者不发其源而救之将何以臻效故善回甫五日果以王书来始知所以不一者礼虽无据言则可信是受病之源已见而求疗之心亦笃矣然犹持二端而未一者尚恐投剂之复误乎噫是未暇与深辩也今夫礼者所以辩上下而定民志也辩以明其分之不一定则恊其志于克一大抵一则诚二则杂书曰徳惟一动罔不吉徳二三动罔不凶此之谓也兹欲合二三而一之盖有祖宗之定制在定制者何大明集礼一书我太祖议礼以一天下者也其间载安南宴坐与夫颁诏仪注甚详何王之先君不此之求而惟以洪武礼制诏行司府者言之宜有以来并坐向南之说也虽然昌歜薄味也而周公辞之为无徳不敢以当备物之享繁缨小物也而孔子惜之谓名器不可以假人古之谨礼扵微也如此而况我祖宗定制布在方册昭如日月而敢昧之以贪殊礼况今颁诏授封领勅之礼并行谨按集礼所载而参以礼制及古礼之可行者共为仪注六条王其严命有司行之岂惟有以新子之国亦克永世而无愆矣幸毋惑扵故老之谈曰吾先君未之行也而忽焉溥等肃奉
　　三（论礼不行）
　　钦差袭封正使翰林院侍读学士钱溥副使礼科给事中王豫会同钦差司礼监太监柴升奉御张荣端肃致书扵摄安南国王前书回云宴坐之礼前軰讲定至黄卿始为不足法刘行人能不改其旧此皆无据之言而可以服吾軰乎可以服天下后世乎宜黄卿执之为是也仆等想王之为此言者技止乎此故不复与辩而直以古今大礼相与讲而行之盖以洪武礼制所载皆诏行有司而未及蕃国大明集礼所载有诏行蕃国而未及封拜故酌古准今而成此使其昧此而一以礼制并坐向南执之则王亦何辞以辩而仆存此心其如国之山川鬼神何王不复察此又欲易国卿之礼如殿坐之仪则已自王之矣何必请命九重之上而劳人万里之外哉若曰王命未宣而未敢遽相劳则天下岂有不饮食而行事者盖与王初见又在礼不在物也噫惟天不可以伪欺惟人不可以伪感王其察焉若夫汉语国音并用两不相疑何失之有冕服之制以俟奏请而行可也诚欲相见请改书以从溥等谨覆
　　四（再论礼）
　　钦差袭封正使翰林院侍读学士钱溥副使礼科给事中王豫会同钦差司礼监太监柴升奉御张荣端肃书致摄安南国王窃以出郊迎劳之礼当尽宾主南北之说者公馆非殿也冠服犹卿非王也是宜执礼度扵分内溢慰论扵言表然后导迎恩命宣扬国都东西宴会以如仪彼此交驩而成礼岂不隆一代之美谈彰一时之盛事哉是皆发乎至情合乎中道可以坦然由之而无疑者而王独不此之信谓天命不足畏而可以坐致之谓天使不足敬而可以王礼忽之将犹楚子受玉而惰成子受脤不敬之归矣岂知鲁公如晋悼出国都以接之向戌来鲁襄盟于刘以待之而皆不以为过者哉今王天资髙迈学问渊笃礼足以行已和足以得众宜有出境待人之谦而无惰与不敬之失矣然犹致是之纷纷未决者毋乃异论以惑之乎继今当召自宫中府中以及街衢奔走游说之徒而问曰天使驻节扵近郊有日矣当以卿礼接之乎抑以王礼加之乎彼必无贵无贱无长无幼无逺无近咸应之曰宜以卿礼接之王得封而后可然后遣一介来曰王悟矣敢犒于执事则仆等何辞之有亦何烦异论之有兹承阮堵阮廷羙来询动止遂布此以闻惟王勉自处焉溥等谨复
　　五（辞送礼物）
　　钦差袭封正使翰林院侍读学士钱溥副使礼科给事中王豫端肃书复安南国王伏自寓馆以来王之牢醴饩廪日盈扵始而谦撝敬慎不替扵终行人何以臻此濒行又辱赆遗感愧何量然尝闻之宋人或得玉献之子罕子罕勿受献玉者曰以示玉人玉人以为寳也故敢来献子罕曰尔以玉为寳我以不贪为寳若以与我皆丧寳也不若人有其寳兹者奉徳音扬清光惟恐弗职以忝恩命若受之岂惟失寳抑速戾兹甚矣古人有曰事大在共其时命字小在恤其所无王之事大虽国所无亦克惟命是共矣此未之能恤也而况厚赆之复加哉用此敢辞不宣溥等同拜
　　六（辞送私赠）
　　钦差袭封正使翰林院侍读学士钱溥副使礼科给事中王豫端肃致书于安南国王昨者迎恩亭上荷王执杯眷恋之深送舟凝竚之乆斯情何以云喻又况赠贿之辞未毕而纳善之礼复加舟次之拒已絶而驰逺之使即来此将物以表其情也殊不知物尽则情亦尽矣曷若泯其物而使斯情恒悬悬于中哉关山迢递日逺日深瞻仰无由岂胜慨念不宣溥等肃奉
　　七（再辞私赠）
　　钦差袭封正使翰林院侍读学士钱溥副使礼科给事中王豫端肃致书于安南国王奉违以来蒙遣近臣黎弘毓阮堵等伴宿二人学行周洽寔王所任使亲信之臣不可以一日离者特彻以祖送至于浃辰之久几乎千里之逺而不恤是固敬事朝廷以及行人之礼然而加厚斯文之情亦有在矣孰意行顷复出所辞纳善之金以溷我行李则王所以爱之者又何若是其凉哉夫礼无加货事无二成古之使者甞谨于此矣用是返璧幸无见谴非此二人不能尽其情也乗此清风欲归去而南望青冥不过一轮明月共照此心而已溥等肃奉

　　与王大理同节论文书　　刘定之

　　阴德三积之序殆非司马君实之言考于本集无之昔者孟子谓今之人修天爵以要人爵董子谓仁人正谊不谋利明道不计功以其所修所正所明者虽是而其要之谋之计之者其心非也若君实云积阴徳以为子孙长久之计则亦今之人而非仁人矣司马君实者孟子舆董仲舒之徒也而为此言尚安得从二子之后以至今立于孔子之庑乎君实之相其主以改新法也人惧之以祸则曰天若祚宋必无此事病且殆犹曰死生命也为之益力夫改新法而不避后患岂有积阴徳而欲图后福也哉故愚谓此非君实之言也今人以此言为出于君实者取信于赵子昻所书子昻要为不足以知君实者其画人马竹梅工书能诗盖王摩诘李伯时之流当其存日见轻于姚燧良有以也且多写老释二氏之书其自称曰三教弟子何足以知君实哉本其以宋宗室立宋之朝宋亡而臣元大节已失故自放于诗酒书画之域后之君子不于其言行取信焉可也

　　明文衡卷二十八

　　●钦定四库全书

　　明文衡卷二十九

　　（明）程敏政 编

　　○记

　　阅江楼记　　宋濂

　　金陵为帝王之州自六朝迄于南唐类皆偏据一方无以应山川之王气逮我皇帝定鼎于兹始足以当之由是声教所暨罔闲朔南存神穆清与天同体虽一豫一游亦可为天下后世法京城之西北有狮子山自卢龙蜿蜒而来长江如虹贯蟠遶其下上以其地雄胜诏建楼于巅与民同游观之乐遂锡嘉名为阅江云登览之顷万象森列千载之秘一旦轩露岂非天造地设以俟大一统之君而开千万世之伟观者欤当风日清美法驾幸临升其崇椒凭阑遥瞩必悠然而动遐思见江汉之朝宗诸侯之述职城池之髙深闗阨之严固必曰此朕栉风沐雨战胜攻取之所致也中夏之广益思有以保之见波涛之浩荡风帆之下上蕃舶接迹而来廷蛮琛聨肩而入贡必曰此朕徳绥威服覃及内外之所及也四裔之逺益思有以柔之见两岸之间四郊之上耕人有炙肤皲足之烦农女有捋桑行馌之勤必曰此朕拔诸水火而登于衽席者也万方之民益思有以安之触类而推不一而足臣知斯楼之建皇上所以发舒精神因物兴感无不寓其致治之思奚止阅夫长江而已哉彼临春结绮非不华矣齐云落星非不髙矣不过乐管弦之淫响藏燕赵之艳姬一旋踵间而感慨系之臣不知其为何说也虽然长江发源岷山委蛇七千余里而始入海白涌碧翻六朝之时往往倚之为天堑今则南北一家视为安流无所事乎战争矣然则果谁之力欤逢掖之士有登斯楼而阅斯江者当思圣徳如天荡荡难名与神禹疏凿之功同一罔极忠君报上之心其有不油然而兴邪臣不敏奉旨撰记故上推宵旰图治之切者勒诸贞珉他若留连光景之辞皆畧而不陈惧亵也

　　琅琊游记

　　洪武八年十有一月壬子皇上以皇太子暨诸王久处宫掖无以发舒精神命西幸中都沿道校猎以讲武事濂实奉诏扈从十有二月戊午次滁州驿濓进启曰臣闻琅琊山在州西南十里晋元帝潜龙之地帝尝封琅琊王山因以名颇闻秀丽伟拔为淮东竒观愿一游焉而未能也敢请皇太子驩然可之即约四长史同行秦王府则林伯恭晋王府则朱伯贤楚王府则朱伯清靖江王府则赵伯友遂自驿西南出过平皋约三里所望丰山盘互雄伟出琅琊诸峯上唐梁载言十道志又云丰亭山山上有汉髙祖祠又有饮马池世俗妄传汉髙祖曾饮马于此国朝以山麓为畜牧之场别凿池饮马仍揭以旧名居人指云山下有幽谷地形低洼四面皆山其中有紫微泉宋欧阳公修所发泉上十余步即丰乐亭直丰乐之东数百步至山椒即醒心亭由亭曲转而西入天宁寺今皆废唯凉烟白草而已濂闻其语为怅然者久之山东南有栢子潭潭在深谷底延袤亩余色正深黒即欧阳公赛龙处上有五龙君祠皇上初龙飞屯兵于滁会旱暵亲挟雕弓注矢于潭者三约二日雨如期果大雨及御宝厯为作栏楯护潭且新其庙庙侧有时若亭濂坐亭上问潭侧双燕洞及其南白鸽洞以肆穷览人无知者乃止复西行约三里许有泉泻出于两山之间分流而下曰酿泉潺湲清澈可鉴毛髪傍岸有亭曰渐入佳境今亦废唯四大字勒崖石间淳熙中郡守张商卿等题名尚存沿溪而上过薛老桥入醉翁亭亭久废名人石刻颇伙兵后焚炼为垩殆尽亭后四贤堂亦废亭侧有玻瓈泉又名六一泉石阑覆之阑下压以巨石中疏一窍通泉径可五六寸手掬饮之温是日天阴雪花翩翩而飘伯清倡曰雪作矣不还将何为濂游兴方浓掉头去弗顾其步若飞厯石径一里所至回马岭伯友追而至伯清继之伯友曰二客足力弱不能从矣二客伯贤伯恭也其谓回马者建炎冦盗充斥郡守向子伋因山为寨植东西三门西曰太平东乃回马也岭之东有醴泉又其东南有栲栳山山之南有桃花洞又南有丫头山山之下有熙阳洞皆未暇往蛇行磬折黄茅白苇间莽不知所之宋熙宁初僧崇定获佛舍利六百垒石为四十九塔于道隅累累如贯珠塔虽废幸有遗址可凭径行无疑其路若穷又复轩豁葢峯回路转九锁而至开化禅院院在琅琊山最深处惜乎山皆童而无蔚然深秀之趣唐大厯中刺史李幼卿与僧法深同建此院即张文定公方平写三生经处三门外有观音泉入院皆瓦砾之区唯构屋三楹间中施佛像僧绍宁出速坐方定龙兴院僧徳学同太子赞善孟益秦王伴读赵鐄吴王伴读王骥楚王伴读陈子晟闻濂入山咸来会晟云太子正字桂彦良憇六一泉上亦足弱不能进恐随二客归矣宁具饭饭客饭已宁引观庶子泉泉出山罅中乃幼卿所发李阳氷所篆铭铭已亡张亿书三字碑亦断裂卧泉下石崖上多诸儒题名陷为一方镌勒其中自皇佑淳熙干道以来皆有之字或篆或隶或楷或可辨或不可辨山之东西在在皆然不特此泉也泉之南有白龙泉祷雨多验童行堂下有明月溪稍南有吴道子画观音及须菩提像刻石壁上傍镌淮东部使者八八舜臣琅琊山记颇不合文体为之破颜一笑又稍南有华严池由明月而上入归云洞访千佛塔遗址过石屏路俯窥大厯井井亦幼卿所凿沿山腰陟磨陀岭逺望大江如练锺阜若小青螺在游气冥茫中岭下有琅琊洞洞广两室中有一穴深不测名人题识无异庶子泉惧日夕复不暇往焉自幼卿博求胜迹凿石引泉以为溪左右建上下坊作禅室琴台后人颇继其风山中之亭几二十所而日观望月为尤胜今荆榛弥望虽遗迹亦无从求之可叹哉夫亭台废兴乃物理之常奚足深嘅所可嘅者世间竒山川如琅琊者何限第以处于偏州下邑无名胜士若幼卿者黼黻之故潜伏而无闻焉尔且幼卿固能使琅琊闻于一方自非欧阳公之文安足以达于天下或谓文辞无闗于世果定论邪然公以道徳师表一世故人乐诵其文不然文虽工未必能久传也传不传亦不足深论独念当元季绎骚窜伏荒土朝不能谋夕今得以厕迹朝班出陪帝子巡幸而琅琊之胜遂获穷探岂非圣徳广被廓清海■〈宀禹〉之所致邪非惟濂等获沾化育生成之恩而山中一泉一石亦免震惊之患是宜播之声歌以侈上赐游观云乎哉因取醉翁亭记中语风霜交洁水落石出字为韵各赋一诗授主僧绍广刻诸山石云

　　游荆涂二山记

　　濂既游琅琊山起行至池河驿适邮卒递内使监公牒至及开缄中藏濠梁古迹一巻宸翰亲题其外令濂搜访与青宫言之濂因启曰临濠古迹唯涂荆二山最着图经涂山在昔锺离县西九十五里荆山亦在县西八十三里二山本相聨属而淮水绕荆山之背神禹凿开使水流二山间其疏凿之踪故在人思其功迄今弗能忘青宫曰至中都当往游焉余将渡淮狩于王庄先生宜泝流而上届今懐逺县以俟濂奉教行以洪武乙夘冬十一月乙巳发舟庚午日曛始泊县西门而青宫已驻跸于门东五里矣辛未濂上谒青宫下令以壬申游二山濂至期约懐逺文学掾王景彰宿舟中黎明棹舟至涂山足曳杖入山山傍废址旧皆民庐前度石梁复斗折而北累石为墉多艺椒之园行可三里余视大磬石青绿间错颓然欹足坐谛视之干藓交封之耳闻有草生石上髙一尺其花可玩不假土力人取悬檐间呼为石莲华复行四里所岩石荦确挿起道左危倾欲飞坠复二里所微径入灌莽抵岩罅贮泉一泓味甚甘覆以茆茨曰圣水亭取水以禜雨多验复一里余至山巅禹庙在焉庙已毁唯颓垣破础存游目四顾长淮西来涡河北汇而寿春临濠宿州之境皆在冥茫昏杳中缅想南北战争屯戍处为慨者久之山之下聚落甚盛庙史云名禹会林乃禹会诸侯之地庐舍之比如栉移踵入庙庙前杏树一章大可蔽二牛二栢参差左右树东寘小瓮杏柯之水时津津滴其中庙史云当晨雾四集水愈多其来如泉可代井石碣二一大书有夏皇祖之庙六字下方刻宋庆元初州守刘仲光自造祷雨记一亦记祷雨事皇甫斌绍熙庚戍来为郡命锺离尉丁夫荣作石未泐文尚可读复从庙西循石坡而下巨石危立如人形遥望之一妪俨然也相传为启毋石庙史云居人毎刲羊豕祭之至以粉黛饰其貌闻之不觉失笑山岰旧有僧房今废久俟鹤驾不来忽使者至云扈从士马多无桥可以渡河青宫不复至矣言未既但见旌旗如锦绣摇曳上荆山矣濂亦下麓入鲧庙见所题碑神号鄙俚弃而不睨出读祖无择所赋歌京口孙临为书碑葢无择谪守寿春过此而作也复北经县治折而东行约三里所至荆山梁魏交鬬时就山筑堰以灌寿春其遗迹犹班班可见复行三十步崖厂如屋侧身而入石平如床座可坐人号为卞和洞自西上复一里所过避雨石石斜倚可避雨故名复六十步至产玉坂竒石骈立玄质而白縁粲如雪西有玉池榛荆迷路不可寻景彰欲导至青峯庵足倦遂止时青宫已猎逺郊濂因登舟先还中都云惟二山见诸载记者其说多乖舛以涂山言之春秋左氏传云禹会诸侯于涂山杜预注云在寿春县东北说者云今濠州是也国语史记则又云禹会诸侯于会稽故会稽亦有涂山吴越春秋亦以涂山在会稽又兼载涂山之歌应劭云涂山在永兴北说者云今会稽萧山县是也是二说已不能归于一致矣至于苏鹗演义又云涂山有四一会稽二渝州三濠州四当涂然其处皆有禹迹或者遂谓禹之治水固当徧厯宇内而会诸侯实在会稽之涂山栁子厚涂山铭苏子瞻子由涂山诗指在濠州者皆非是濂之存疑未决者一也以荆山言之荆山楚山也楚之先王熊绎僻在荆山筚路蓝缕以处草莽传至成王始盛又七传至昭王始迁都郢昭王有言曰自古先王受封望不过江汉河非所获罪则楚之封疆可知郢即今江陵其地有荆山一名景山荆故楚号也有之诚宜世则谓在濠州濠州古锺离子国与寿春密迩楚自昭王之后又厯十一传至考烈王始徙都寿春韩非子所载卞和献玉事乃在厉武文三王之际昭王上接武王已越十世当三王时锺离何尝属楚而强谓卞和至此山邪新序又谓抱玉而泣在共王之时杂记又谓在懐王及其子平王之时平王乃昭王之父下距懐王九世共王上至武王亦六世何至颠倒错乱如是邪濂之存疑未决者二也大抵山川遗迹非本诸经史者多不可信葛洪丹井与郭景纯之墓在在有之縦以髙世之智将何自辨其真伪邪必欲可信涂山当稽之左氏以寿春为正荆山当证诸史传以江陵为正有谓涂山氏乃故国名禹曽娶其女者别是一说与此殊不相涉也濂耄矣诸书遗忘欲尽所记忆者未必无舛讹辄縁纪逰因挂漏书之以发同游者一笑同游者葢太子正字桂彦良晋府长史朱伯清吴府伴读王致逺及景彰云后一月某日记

　　宋九贤遗像记

　　濂溪周子颜玉洁额以下渐广至颧而微收然颐下丰腴修目末微耸须疏朗微长颊上稍有髯三山帽后有带紫衣褒袖縁以皂白内服缘如之白裳无縁舄赤色袖而立清明髙逺不可测其端倪程子色微苍甚莹貌长微有颧眉目清峻气象粹夷髯四垂过领袍土黄色无縁内服领以白皂缁帽檐髙白履和气充浃望之崇深伊川程子貌劲实颧微收色黄而澹目有棱角髯白而稍短在颊者尤短而翩翩若飞动帽袍与履咸如明道俨而立刚方庄重凛然不可犯康节邵子色微紫广颡身颀然有颧特然其下癯骨爽而神清须长过领内服皂领帽有翼围之袍缁履如伊川耸肩低袖手立而睨视坦而庄和而能恭横渠张子面圆目以下微满而后收色黄须少短微浓衣帽类康节履亦如之髙拱正立气质刚毅徳盛而貌严温国公司马子色黄貌癯目峻凖直须疎而微长半白在耳下者亦半垂耳轮阔微向面幅巾深衣大带加组方履黒质白絇繶纯綨前微下而张拱指露袪外有至诚一徳不以富贵动其心之意晦庵朱子貌长而丰色红润髪白者半目小而秀末修类鱼尾望之若英特而温煦之气可掬须少而疎亦强半白鼻与两颧微齄齄微红右列黒子七如北斗状五大二小六在眉目傍一在颧外一在唇下须侧耳微耸毫生窍前冠缁布冠巾以纱御上衣下裳皆白以皂縁之裳则否束缁带蹑方履履如温公拱手立舒而能恭南轩张子姿貌恢伟眉目耸秀白而润丰下少须神采?然椰冠纱巾道服青皂縁系以绦履白坦然明白使人望而敬之东莱吕子形貌丰伟颜色温粹眉厚而秀髭浅而有衣道服皂缘冠幅巾蹑皂履望之似严毅就之如入春风中金华宋濂曰天生九贤葢将以明斯道也今九京不可作矣濂寤寐思之而无以寄其遐情辄因世传家庙像影叅以诸家所载作九贤遗像记时而观之则夫道徳冲和之容俨然于心目之间至欲执鞭从之有不可得于戏九贤亦夫人哉

　　新雨山房记

　　诸暨为绍兴属邑与婺邻国初得婺时伐伪吴张氏相持未决兵守诸暨界上张氏恃诸暨为藩篱乘间出兵侵掠两军屠戮无虚时故诸暨被兵特甚崇甍巨室焚为瓦砾灰烬竹树花石伐斵为楼橹戈炮樵薪之用民惩其害多徙避深山大谷间弃故址而不居过者伤之今国家平定已十余年生民各安其业吾意其中必有修饰室庐以复盛时之观者而未之见今年邑士方伯修为余称其友张君仁杰居诸暨北门之外故宅昔已毁及兵清事息始辟址夷秽创屋十余楹旁植修竹数百四时之花环艺左右琴床酒炉诗画之具咸列于室仁杰未乱时尝有禄养至今郡县屡辟之辄辞不赴以文墨自娱甚适号其室曰新雨山房愿得余记之一室之废兴为事甚微然可以占世之治乱人之劳佚非徒然也方兵革之殷人有子女金帛惧不能保虽有居室宁有完葺而知其安乎糗粱刍茭之需叫号征逮者填于门虽有花木之美诗酒之娱孰能乐之乎今仁杰获俯仰一室以察时物之变穷性情之安果谁使然也非上之人拨乱致治之功耶自古极治之时贤且能者运于上陇畆之民相安于下而不知其所由然饫饱歌呼秩然成文成周盛时之诗是也安知今不若古之时耶仁杰其试为之余他日南归驾小车过北门求有竹之家而问焉仁杰尚歌以发我余当鼔缶而和焉

　　五泄山水志

　　五泄山在婺杭越三州境上北距富春南据勾吴东接浦阳其山水最号竒峭齐谢玄卿尝以采药深入其中而宋刁景纯吴处厚亦颇游焉自西坑岭入过遇龙桥北行二十步始入西潭前横一溪水甚寒履之如氷由溪而前径小潭傍有怪石突起类大瓮斜覆乃扪石而登一失足辄坠又行二里所地稍夷旷怪石四瞰峯峦环列献状其纹萦萦然类神工鬼斧所雕刻者山多猴游人或恐之撒石乱下如雨又前行半里所泉自石窦中出浏浏作声若琴若笙竽泉西流汇为小洼莹澈泓澄毫髪不隠鯈鱼数尾洋洋往来如行琉璃瓶中见人至潜去洼左大树离立极怪伟倒影入水中如画又前行五十步大石阏道相传有岩角肖鹰喙忽夜大雷雨喙崩下声闻二十里又行三十步榛筱成林翠光浮映衣袂成碧色山虫崖虺奔遶后先瞬目失所在至此则气象阴幽絶不类人世如升蓬峤坐水晶宫生平烟火气消尽又自山腰縁葛而前竹箨覆地厚动足辄仆又过十步许抵小潭小潭上曰西潭流水倾沬成白帘阔可七八尺冉冉下注滑而无声两傍石崖峭立苔蚀藓晕时有水珠毵毵滴下岁旱乡民祷龙于此遇祷泉或涌取蜥蜴入瓶盂中持以归多验自遇龙桥至此约可五六里皆蛇盘磬折路行若穷又复轩敞其中胜致难得具述或言潭上有石河从石河至三台塔人迹罕至莫详也寻他路而出斜迤而东过香炉峯峭拔上有石类香炉故名香炉北有峯圆而童名钵盂峯或曰肖东瓯鴈荡又名鴈荡峯过鴈荡而南时有白云覆于谷者曰雪峯屹然人立者名玉女峯崭崭势欲柱天者名天柱峯其它诸峯星聨肺附登名图籍者葢七十有二焉复从崖东折度畧彴桥趋三学士院院唐灵黙禅师道场师尝降龙于此遗迹尚存由院北深入又百余步至东潭潭上飞瀑可二十丈瀑怒暴倒击崖窍中若运万斛雪从天掷下白光闪闪夺人目睛至潭底辄复逆上有声如辊雷人笑语咫尺不能辨犹闻瓮中声居人云毎天风一号四山林木震撼欲折黒云下罩杳不知昏晓岁旱祷龙者其多验如西潭复北折而西泝潭之源登响铁岭度紫阆山村人多舍篁苇间有平皋数百畆可耕溉傍沿石河又行一里所地名石鼔足顿之冬冬呜越十步至第一潭潭如井睨之正黒投以小石锵若佩环又越十余步至第二潭圆如锜釡面广而底敞大水驱乱石聚其内迨满复泄去潭下石壁百余尺险不可寘足从其右悬藤坠下至第三潭潭甚深以线缒之下不见底其形方狭而长天向阴常有云气从中起疑有蛟龙潜其下人恒以幽悄为病第四潭咸不敢往或以绹围腰系巨杙俯崖而瞰潭左右皆枫木其形大槩如第二潭而广袤倍之侧有晋刘龙子墓相传龙子尝钓于潭得骊珠吞之化龙飞去后人为垒石作冢或云龙子之母塟焉世逺不可辨又其下至第五潭即东潭因其水五级故名之为泄云噫造物之委形山水者其竒峭有是哉

　　尚节亭记　　刘基

　　古人植卉木而有取义焉者岂徒为玩好而已故兰取其芳谖草取其忘忧莲取其出污而不染不特卉木也佩以玉环以象坐右之器以欹或以之比徳而自励或以之惩志而自警进徳修业于是乎有禆焉会稽黄中立好植竹取其节也故为亭竹间而名之曰尚节之亭以为读书游艺之所澹乎无营乎外之心也予观而喜之夫竹之为物柔体而虚中婉婉焉而不为风雨摧折者以其有节也至于涉寒暑蒙霜雪而柯不改叶不易色苍苍而不变有似乎临大节而不可夺之君子信乎有诸中形于外为能践其形也然则以节言竹复何以尚之哉世衰道微能以节立身者鲜矣中立抱材未用而早以节立志是诚有大过人者吾又安得不喜之哉夫节之时义大易备矣无庸外而求也草木之节实枝叶之所生气之所聚筋脉所凑故得其中和则畅茂条达而为美植反之则为瞒为液为瘿肿为樛屈而以害其生矣是故春夏秋冬之分至谓之节节者阴阳寒暑转移之机也人道有变其节乃见其节也者人之所难处也于是乎有中焉故让国大节也在泰伯则是在季子则非守死大节也在子思则宜在曽子则过必有义焉不可胶也择之不精处之不当则不为畅茂条达而为瞒液瘿肿樛屈矣不亦逺哉传曰行前定则不困平居而讲之他日处之裕如也然则中立之取诸竹以名其亭而又与吾徒游岂茍然哉

　　畏所记　　胡翰

　　常山邑丞刘彦英尝自溧水辟地抵吾婺数过从论学及领邑事又数于衢郡见之间语余曰吾于世无所取长自家庭子弟从师受学长而服官政随牒四方恒若弗胜也弗逮也人以吾为畏焉吾念之固然计吾得者以畏也失者亦未必非畏也因名其室曰畏所愿乞记于下执事余谢不敏今年闻余病且免归其请益固乃作而言曰君子处天下之至约而不戚服天下之至贱而不愧履天下之至险遇天下之至变而不骇且乱中立而不倚内省而不疚恶乎畏也茍得志虽富且贵焉当大任于庙堂之上决大议于人主之前一言定国不变色而利泽加于民若举而措之恶乎畏也吾闻之天体物而不遗人物之生日用之间莫非天命之流行念虑有一不诚焉言动有一非礼焉虽至隠至微也而人伪叅之天命几乎息矣操舍之顷存亡之几也敬怠之萌吉凶之辨也今君之畏讵不以是乎则吾知之矣以是而畏之唐虞三代之圣人犹兢兢业业孜孜栗栗翼翼亹亹不能一朝夕宁也书曰迪畏蹈而畏之也又曰寅畏敬而畏之也又曰抑畏谦而畏之也皆所以畏天也诗曰胡不相畏小人无所忌惮不知天者也不知天者不当为而为之知天者不当为而不为当为而不敢不为之故其畏也非恇怯也非委靡也又非有操切之者昊天曰旦与尔游衍昊天曰明与尔出王君子知之故无不畏仲尼着其三其致一也余与刘君皆学仲尼之学者而余恇怯委靡恒患不振窃观于刘君方兵兴时脱身危亡疾疫之中奉其母夫人以行厯数岁而返于乡闾髙年无恙不失人子之道一弟二子自为师友不废义方之训虽仕宦非其志也邑人亲之官事不严而集其立心行已加于余矣在易之干以惕无咎在震以恐致福君何失乎以君懐恐惕之心求免于戾则非也天下有任重道逺而贲育不与焉者吾于君之名室宁不重有警云

　　青霞洞天游记

　　道家所谓青霞洞天者世名烂柯山即晋王质观奕棋处在今信安之兴贤里余客信颇久非有吏事恒愿游以乏同志不果今年夏六月七日龙泉章公三益求按郡乃会诸生出城南门舆行十里至武坪又数里渡沙步溪又出入篁筱中十余里抵山之麓有寺曰宝岩观曰仙集栋宇皆已剥陊日午热甚道士具茗列坐久之湫隘犹民家耳道士除道遂循观右拾级而上飞梁横亘通趾顶皆石蜷如蝃蝀其下划然可居得地如坻者东西深百余尺广半之巨木蔽空公与诸生皆集飘风泛木叶虚徐漫衍后先不絶凉满襟袖如坐碧云苍雪间求昔人之遗刻唐宋以来陆庶钱顗徐霖游钧诸名辈往往可识其它漫漶虽欲识之不可得然惟庶碑最古侍者行酒数行已余与客吴思道旁丝石磴登山之脊出所坐梁石上四顾皆林阜溪流蛇行野中东南诸峯矗立苍翠晻霭则紫微也最后公亦挟一童登之复坐纵谈问道士故梅岩精舍所在莫有知者日且暮怅然有懐质与余皆东阳人书石曰阏逢执徐之岁有晋樵者之里人胡翰入山与客六人共饮未醉辄去翰记

　　香溪仁惠庙祷雨记

　　洪武十有一年夏六月不雨环郡之邑厥田髙者衅拆下者刚燥陂泽既竭原泉不通稼日就槁农民告病郡邑修祷祀之礼吁天叩神或应或否而旱熯如故洎秋七月不雨农民告病益急从政者患之兰溪距郡五十里其邑旱不为灾踰邑而西又二十五里为香溪入其疆则其泽之竭者演而注其土之焦者淖而沃田间芃芃皆美稼也余为愕且喜问诸父老皆曰先是固旱矣农告病矣赖吾司征之长吉安刘君思忠而免于歉乃六月己丑君率父老祷千里之偃王庙合百神而享之明日丙寅入蟠山祷于天津庙庙故有大神曰泽润曰泽沛葢司龙者也迎而致之及途而雨越三日戊辰又大雨犹未洽也七月癸酉君露跣道上祷之益虔明日甲戌神应之以雨越三日戊寅又大雨吾稼仰之以足靡不就实是则神之赐也君之贶也吾民戴之毎食恨不尸而祝焉余闻而愈愕刘君非有民社者曷为而及是哉既而过友人之门陈如圭氏吴徳璋氏皆曰诚如父老言然不唯宁是往年祷雨脱我于藴隆之毒亦惟君慺慺以将事吾惧无以报之则着为咏歌之辞而今又重蒙徳焉其感而应也灼有攸征矣向使吾二人言之人孰信之使吾乡人言之虽信而未必深也今先生幸辱临兹土而寓目焉咨及下走走不敢隠惧余言不足以侈君之贶不于先生图之而孰图之先生茍不鄙夷得托诸文字庶其传信矣乎余谢而退他日童良仲至郡则具其事以请春秋讥不闵雨而着喜雨善其有志于民也今郡邑犹古侯伯之国从政者孰不有志于民宁风旱逆时雨凡礼之所当为者悉致力焉而犹莫能致其所难必刘君一司征耳其职不过榷货财督税课取诸商贾之类与郡邑有民社者异矣顾不忍农人之无稼殚厥心而拯之天亦辄应之岂有他哉宇宙分事即吾分事昔江西陆子尝有是言君固习闻之矣况其近者一视同仁而无间可也天之仁爱吾民恒欲厚其生不幸而丁斯之旱岂使之无孑遗哉故一夫致其格一乡遂其育积诚之至则天心顺成之矣余取乡人之言论着君之美以见喜雨者能闵雨也不临民而有志于民尤所善也此春秋之义是宜书之以告来者
</div>
    <div class="pagination">
<a href="明文衡_page18.html">上一页</a><span>...</span><a href="明文衡_page14.html">14</a><a href="明文衡_page15.html">15</a><a href="明文衡_page16.html">16</a><a href="明文衡_page17.html">17</a><a href="明文衡_page18.html">18</a><span class="current-page">19</span><a href="明文衡_page20.html">20</a><a href="明文衡_page21.html">21</a><a href="明文衡_page22.html">22</a><a href="明文衡_page23.html">23</a><a href="明文衡_page24.html">24</a><span>...</span><a href="明文衡_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
