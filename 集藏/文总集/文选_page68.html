<!DOCTYPE html>
<html>
<head>
    <meta charset="UTF-8">
    <title>文选 - 第 68 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选 - 第 68 页/共 102 页</h1>
    <div class="content">　　于是殉华大夫　袁本、茶陵本「殉」作「徇」，注同。案：此盖尤校改为「殉」。晋书作「殉」，但善未必同彼也。
　　注「遡向风也」　袁本、茶陵本无「风」字，是也。
　　注「山海经曰二负」　袁本、茶陵本「二」作「贰」，是也。
　　注「崱崚嶒而龙鳞」　袁本、茶陵本「崚嶒」作「缯绫」。案：二本是也，尤误改之，说详前。钟山诗「崚嶒起青嶂」下晋书作「层陵」。
　　遡九秋之鸣飙　案：「遡」当作「愬」。注云「愬」与「遡」同。若正文作「遡」，不当有此注。盖五臣改为「遡」，各本所见乱之。晋书上文「遡长风」及此皆作「愬」，下文「遡惠风于蘅薄」亦然，疑善皆作「愬」也。月赋「愬皓月而长歌」，西京赋「咸遡风而欲翔」，张载魏都赋注引作「愬」，皆可互证。
　　零雪写其根　茶陵本云五臣作「零」。袁本云善作「云」。案：「云」但传写误，此尤校改也。晋书作「雰」。
　　注「杨雄解嘲曰」　袁本、茶陵本「嘲」作「难」。案：「难」字是也。解难亦载本传，与解嘲迥不相涉，不知者误改耳。
　　注「操伯牙之号锺兮」　袁本、茶陵本「伯」作「百」。案：此尤校改之也。
　　挥危弦则涕流　袁本云善作「流涕」。茶陵本云五臣作「涕流」。案：「流涕」但传写倒，此尤校改正之也。晋书不误。
　　注「苍颉曰」　何校「颉」下添「篇」字，陈同。各本皆脱。
　　注「宋玉风赋曰」　案：「风」当作「讽」。各本皆讹。
　　注「汲古文曰」　案：「汲」下当有「郡」字。各本皆脱。
　　雕阁霞连　案：「雕」当作「彤」。晋书不误。彤，赤也。故曰「霞连」，与上句「翠观岑青」，正为一例。此亦如侍游曲阿后湖作之误「彤云」为「雕云」，皆失其文义，所当订正。
　　注「画龙虬」　案：「虬」当作「蛇」，误用正文中「虬」字改也。上注云「虬龙也」，故复引此以申明之耳。或据此谓招魂别有作「虬」之本，大误。
　　遡蕙风于衡薄　袁本、茶陵本「蕙」作「惠」，「衡」作「蘅」。案：晋书同此，尤校改也。各本善注中字皆作「蕙」、「衡」，考魏都赋注及洛神赋，乃「惠」、「蘅」之误。尤所改非。
　　注「杜预左氏传曰」　何校「传」下添「注」字，是也。各本皆脱。
　　拔灵芝　袁本云善作「云」。茶陵本云五臣作「灵」。案：此尤校改也。详善引西京赋以注「灵芝」，「灵」字似是，晋书亦作「灵」。
　　注「管仲之始治也」　袁本、茶陵本「治」作「化」，是也。
　　注「轻武卒名也」下至「奏严鼓之嘈」　袁本、茶陵本无此二十五字。案：无者最是。此或记于旁，以驳善「轻武戎刚四车名」之解。尤延之不察，误取以增多。
　　注「环为营」　袁本、茶陵本「环」上有「自」字，是也。
　　注「或云飞罗」　案：此四字不当有，各本皆衍。
　　注「音●夫」　案：「夫」当作「天」。各本皆讹此必出郭璞音。
　　注「然羉罠一以为对恐互体广雅曰罠罟也」　袁本、茶陵本作「然罠也」四字。案：各本皆误，无以考也。
　　画长豁以为限　袁本、茶陵本「豁」作「壑」，云善作「豁」。案：「豁」字义不可通，恐各本所见传写误。晋书亦作「壑」。
　　叩钲数校　案：晋书「数」作「散」。详注云「散为陈列而行」，是善自作「散」。袁、茶陵所载五臣向注云「以数立功校之法」，是五臣乃作「数」，各本皆以五臣乱善而失着校语，非。
　　注「待获射者」　何校「射」上添「待」字，「者」下添「中」字，是也。各本皆脱。
　　云回风烈　袁本、茶陵本下有「声动响飞形移景发」二句，尤本脱去，当补。晋书亦有。
　　齀林蹶石　案：「齀」当作「●」。各本皆误。详善音五忽切，此字从「兀」明甚。集韵十一没云「●，兽以鼻摇动」，最可证。晋书亦误「齀」。音义云音「瓦」。「瓦」卽「兀」之误。
　　注「史记曰蜚廉」　袁本、茶陵本「蜚」作「飞」，是也。
　　注「伍胥曰」　袁本、茶陵本「伍」下有「子」字。案：各本皆误，当作「申包胥曰」。
　　注「郑玄礼仪注曰」　茶陵本「礼仪」作「仪礼」，是也。袁本亦误倒。
　　注「镤或谓为鍱」　案：「谓」字不当有。各本皆衍。
　　注「如雷霆之震也」　袁本、茶陵本作「而雷之震电之霍」。案：此尤延之用今本庄子说剑校改。
　　注「则莫若益野驹也」　袁本、茶陵本「」作「腾」。案：「」卽「腾」别体字。
　　子岂能从我而御之乎　袁本云善无「能」字。茶陵本云五臣有。案：二本所见无者传写脱。此尤延之校改添之也。晋书亦有。
　　注「煎鲭臛雀」　案：「鲭」当作「鰿」。各本皆误。此所引大招文。
　　注「取其远方物之美也」　袁本、茶陵本「取其远方物之」六字，作「约」一字。案：二本是也。今本味篇注正如此，未悉尤增多何据也。
　　注「寒方苓之巢龟」　案：「方」当作「芳」，各本皆讹。
　　注「鹨鸟大鸲鶵」　袁本、茶陵本无「鸲」字，「鶵」下有「也」字。案：二本是也。此所引「隹」部「雡」，下文善谓「鹨」卽「雡」耳。
　　注「韩诗外传曰郑交甫遵彼汉皋台下」　案：此十四字不当有。上云「汉皋已见南都赋」，复出，非也。各本皆衍。
　　注「或曰楱」　案：此文当有脱文。各本皆同，无以补之。
　　注「吴地理志曰」　何校「吴」下添「录」字，陈同，是也。各本皆脱。
　　耽口爽之馔　案：「口爽」当作「爽口」。袁本云善作「口爽」。茶陵本云五臣作「爽口」。各本所见皆传写误。善注引「五味令人口爽」以注「爽口」，卽但取义同，不拘语倒之例。不知者泥之，改正文以顺注，失之甚矣。晋书亦作「爽口」。又案：下文「诱我以聋耳之乐」，善引「五音令人耳聋」，更例之可知者也。
　　注「国语曰」下至「仕者世禄」　袁本、茶陵本无此二十八字，有「文」字，属下「王处岐」为句，是也。
　　注「尚书曰汤既黜夏命」　陈云「书」下脱「序」字，是也。各本皆脱。
　　囿栖三足之乌　何校「乌」改「鸟」。袁本云善作「乌」。茶陵本云五臣作「鸟」。案：「鸟」字协韵，善不得作「乌」，但传写误。袁、茶陵据所见为校语，非。晋书亦作「鸟」。
　　故靡得应子　袁本、茶陵本「得」下有「而」字。案：有者是也。晋书亦有。
　　　诏
　　
　　诏
　　汉武帝
　　诏曰：盖有非常之功，必待非常之人。故马或奔踶而致千里，善曰：言马不良，或奔或踶，御之以道，而致千里之涂。声类曰：踶，蹑也，杜计切。士或有负俗之累而立功名。晋灼曰：被世讥论也。善曰：越绝书曰：有高世之材者，必有负俗之累也。夫泛驾之马，跅弛之士，亦在御之而已。应劭曰：泛，覆也。马有余气力，乃能败驾。泛，方奉切。如淳曰：弛，废也。士行卓异，不入俗检，如见斥逐也。跅音拓，或曰音尺。其令州县察吏民有茂才异等，应劭曰：旧言秀才，避光武讳，改称茂才。异等者，越等轶羣，不与凡同也。善曰：察，观也。察审知然后荐之也。可为将相及使绝国者。善曰：桓子新论，雍门周曰：远赴绝国，无相见期。
　　贤良诏
　　汉武帝
　　朕闻昔在唐虞，画象而民不犯。应劭曰：二帝但画衣冠章服，而民不敢犯也。善曰：尚书大传曰：唐、虞象刑而民不敢犯。墨子曰：画衣冠而民不犯。日月所烛，罔不率俾。善曰：大戴礼，孔子曰：昔舜出入日月，罔不率俾。孔安国尚书传曰：无不循化而使也。周之成康，刑措不用，德及鸟兽；善曰：纪年曰：成康之际，天下安宁，刑措四十年不用。毛诗序曰：文王受命，乐其有灵德以及鸟兽焉。尸子曰：汤之德及鸟兽矣。教通四海，海外肃慎。晋灼曰：东夷传，肃慎，今挹娄地是也，在天余之东北千余里，大海之滨。善曰：大戴礼，孔子曰：昔舜，西王母来献其白玉管，云教通于四海，海外肃慎。挹，于甲切。北发渠搜，氐羌来服。晋灼曰：北发，似国名也。应劭曰：禹贡，析支、渠搜属雍州，在金河关之西。善曰：北发，国名也。大戴礼，北发、渠搜，氐、羌来服。郑玄诗笺曰：氐、羌，夷狄国别，在西方也。星辰不孛，日月不蚀，山陵不崩，川谷不塞。善曰：大戴礼曰：圣人有国，则日月不蚀，星辰不孛，川泽不竭，山不崩解，陵不绝矣。麟凤在郊薮，河洛出图书。善曰：礼记曰：圣王所以顺，故凤凰骐麟，皆在郊薮。周易曰：河、洛出图书，圣人则之。呜呼！何施而臻此乎？
　　今朕获奉宗庙，夙兴以求，夜寐以思，若涉渊水，未知所济。善曰：尚书曰：予唯小子，若涉渊水，予惟往求朕攸济。猗欤伟欤！何行而可以彰先帝之洪业休德？如淳曰：犹诗曰猗欤那欤也。猗，美也。伟，大也。欤，辞也。言美而且大。上参尧舜，下配三王，朕之不敏，不能远德，此子大夫之所覩闻也。善曰：国语，越王勾践曰：苟闻子大夫之言。贾逵曰：亲而近，故曰子大夫也。贤良明于古今王事之体，受策察问，咸以书对。着之于篇，朕亲览焉。
　　文选考异
　　罔不率俾　袁本、茶陵本「罔」作「莫」，注同。案：二本是也。汉书正作「莫」。
　　注「在金河关之西」　何校「金」下添「城」字，陈同，是也。各本皆脱。
　　若涉渊水未知所济　袁本、茶陵本云善无「涉」字。案：汉书有，此尤延之校添之也。
　　朕之不敏不能远德　袁本、茶陵本云善无「不敏」二字。案：汉书有，此尤延之校添之也。
　　　册说文曰：册，符命也。诸侯进受于王，象其礼，一长一短，中有二编也。
　　册魏公九锡文范晔后汉书曰：曹操自为魏公，加九锡。韩诗外传曰：诸侯之有德，天子锡之。一锡车马，再锡衣服，三锡虎贲，四锡乐器，五锡纳陛，六锡朱户，七锡弓矢，八锡鈇钺，九锡秬鬯，谓之九锡也。
　　潘元茂文章志曰：潘勖，字符茂，献帝时为尚书郎，迁东海相，未发，拜尚书左丞，病卒。魏锡，勖所作。
　　制诏：蔡邕独断曰：制诏者，王之言必为法制也。诏，犹诰也。三代无其文，秦、汉有也。使持节丞相领冀州牧武平侯：魏志曰：建安元年，天子假太祖节钺，封武平侯。建安九年，领冀州牧也。朕以不德，少遭闵凶，越在西土，迁于唐卫。朕，谓献帝也。左氏传，楚子曰：不谷不德，少主社稷。又，楚少宰如晋师曰：寡君少遭闵凶。又，厚成叔吊于卫曰：闻君不抚社稷而越在佗境。尚书曰：矣西土之人。范晔后汉书献帝纪曰：初平元年，迁都长安。兴平二年，车驾东归。李●复追战，王师败，帝渡河，幸安邑。建安元年六月，幸闻喜。七月，车驾至洛阳。汉书，河东郡有安邑县、闻喜县，然自闻喜入洛，必涂经河内，河内本卫国，河东本唐尧所封，故曰唐卫也。当此之时，若缀旒然，公羊传曰：君若赘旒然。何休曰：旒，旗旒也。赘，犹缀也。以譬者，言为下所执持东西耳。宗庙乏祀，社稷无位，羣凶觊觎，分裂诸夏，左氏传，师服曰：民服事其上而下无觊觎。杜预曰：下不冀望上位也。说文曰：觊，幸也。觎，欲也。一人尺土，朕无获焉。孟子曰：纣之去武丁未久也，尺地莫非其有也，一民莫非其臣也。卽我高祖之命，将坠于地，朕用夙兴假寐，震悼于厥心。论语，子贡曰：文武之道，未坠于地。毛诗曰：夙兴夜寐。又曰：假寐永叹。楚辞曰：心震悼而不敢。曰：惟祖惟父，股肱先正，其孰恤朕躬。尚书曰：臣作朕股肱耳目。又曰：亦惟先正，克左右昭事厥辟。又曰：惟祖惟父，其伊恤朕躬。郑玄曰：先正，先臣为公卿大夫也。乃诱天衷，诞育丞相左氏传，宁武与卫人盟曰：用昭乞盟于尔大神，以诱天衷。毛苌诗传曰：诞，大也。郑玄曰：大矣后稷之生也。保乂我皇家，弘济于艰难，朕实赖之。尚书，周公曰：天寿平格，保乂有殷。又曰：用敬保元子钊，弘济于难。左氏传，然明曰：郑国其实赖之。今将授君典礼，其敬听朕命：
　　昔者，董卓初兴国难，羣后失位，以谋王室。君则摄进，首启戎行，此君之忠于本朝也。魏志曰：董卓废帝为弘农王而立献帝，将军袁绍等同时俱赴。卓兵强，莫敢先进。太祖遂引兵西。左氏传，王子朝告于诸侯曰：释位以间王政。又曰：会于洮，谋王室也。服虔曰：诸侯释其私政而佐王室。后及黄巾，反易天常，侵我三州，延于平民。君又讨之，剪除其迹，以宁东夏，此又君之功也。魏志曰：青州黄巾，众有百余万，入兖州，遂转入东平。太祖遂进兵击黄巾于寿张东，破之。黄巾至济北，乞降。左氏传，太史克曰：颛顼氏有不材子，以乱天常。尚书曰：蚩尤惟始作乱，延及平民。韩暹杨奉，专用威命，又赖君勋，克黜其难。魏志曰：韩暹、杨奉以天子还洛阳，奉别屯梁，太祖遂至洛阳，遯走。公征奉，奉南奔袁术，遂攻其梁屯，拔之。遂建许都，造我京畿，设官兆祀，不失旧物，天地鬼神，于是获乂，此又君之功也。魏志曰：建安元年，洛阳残破，太祖都许。至是宗庙社稷制度始立。周礼曰：设官分职。又曰：兆五帝于四郊。郑玄曰：兆为坛之营域也。左氏传，五员曰：少康祀夏配天，不失旧物。袁术僭逆，肆于淮南，慑惮君灵，用丕显谋，蕲阳之役，桥蕤授首，魏志曰：袁术，字公路，欲称帝于淮南。术侵陈，公东征之。术闻公自来，弃军走，留其将桥蕤。公击破蕤等，斩之。左氏传曰：肆于民上。杜预曰：肆，施也。蕲县属沛，在陈之东也。棱威南厉，术以殒溃，此又君之功也。魏志曰：术为太祖所败，欲至青州从袁谭，发病，道死。汉书，武帝报李广曰：威棱憺乎邻国。郑玄论语注曰：厉，严整也。左氏传曰：民逃其上曰溃。回戈东指，吕布就戮，魏志曰：吕布，字奉先，五原人也，为兖州牧。建安三年，公东征，大破之，布乃还固守。公遂决泗、沂水以灌城，禽布，杀之。长杨赋曰：回戈邪指，南越相夷乘轩将反，张扬沮毙，眭固伏罪，张绣稽服，此又君之功也。魏志曰：张扬，字稚叔，云中人。董卓以为建义将军。建安四年，公还昌邑，张扬将杨丑杀扬以应太祖，扬将眭固杀丑将其众，欲北合袁绍。太祖遣史涣邀击之，杀固。又曰：张绣，武威人，骠骑将军济族子也。济死。绣领其众屯宛。太祖南征，军育水，绣等举降。左氏传曰：楚王告令尹，改乘辕而北之。毛苌诗传曰：沮，坏也。袁绍逆常，谋危社稷，凭恃其众，称兵内侮。魏志曰：袁绍，字本初，汝南人。天子以绍为太尉。会太祖迎天子都许，绍择精卒十万，骑万匹，将攻许也。当此之时，王师寡弱，天下寒心，莫有固志。寒心，已见上文。周易曰：执用黄牛，固志也。君执大节，精贯白日，论语，曾子曰：临大节而不可夺。战国策，唐雎谓秦王曰：聂政之刺韩傫也，白虹贯日。奋其武怒，运诸神策，致届官渡，大歼丑类，魏志，建安五年，公军官渡。袁绍遣车运谷，使淳于琼送之。公击琼，斩之，绍众大溃，绍弃军走。毛诗曰：致天之罚，届于牧之野。郑玄曰：致天所以罚殛纣也。尔雅曰：歼，尽也。丑，众也。俾我国家，拯于危坠，此又君之功也。说文曰：出溺为拯也。济师洪河，拓定四州，青、冀、幽、幷也。袁谭高干，咸枭其首。魏志曰：绍出长子谭领青州。又曰：建安十年，公攻袁谭，破之，斩谭。又曰：袁绍以甥高干领幷州牧，公征干，干遂走荆州，上洛都尉王琰捕斩之。汉书音义曰：悬首于木上曰枭。海盗奔迸，黑山顺轨，此又君之功也。魏志曰：公东征海贼管承至淳于，遣乐进击破之，承走入海。又曰：黑山贼张燕率其众降，封为列侯。乌丸三种，崇乱二世，袁尚因之，逼据塞北，魏志曰：三郡乌丸，承天下乱，破幽州，略有汉民。袁绍皆立其酋豪为单于。辽西单于蹹顿尤强，故尚兄弟归之，数入塞为害。尚书，周公曰：乃大降罚，崇乱有夏。孔安国云：崇，重也。束马悬车，一征而灭，此又君之功也。魏志曰：君北征三郡乌丸，袁尚、袁熙与蹹顿、辽西单于楼班、右北平单于巨祗等数万骑逆军，公纵兵击之，虏众大崩，斩蹹顿，尚奔辽东，辽东太守公孙康卽斩尚、熙等，传其首。管子曰：桓公征孤竹之君，悬车束马，踰太行至卑耳之山。刘表背诞，不供贡职，王师首路，威风先逝，百城八郡，交臂屈膝，此又君之功也。魏志曰：建安十三年，公南征刘表。表卒，其子琮降。左氏传，楚伯州犂谓郑行人挥曰：子姑忧子皙之欲背诞也。管仲曰：尔贡苞茅不入，王祭不供。广雅曰：首，向也。战国策，张仪曰：交臂而事齐、楚。檄蜀文曰，匈奴屈膝请和。马超成宜，同恶相济，滨据河潼，求逞所欲，殄之渭南，献馘万计，遂定边城，抚和戎狄，此又君之功也。魏志曰：建安十六年，关中诸将马超、韩遂、成宜等反，超等屯潼关，公西征，与超等夹关战，公乃分兵结营于渭南，贼夜攻营，伏兵击破之，斩成宜。周书，太公曰：同恶相助，同好相趋。思贤赋曰：飘飘神举，求逞所欲。小雅曰：殄，尽也。毛诗曰：在泮献馘。郑玄曰：馘，所格者左耳也。羽猎赋曰：杖鏌而羅者以萬計。长杨赋曰：永无边城之灾。左氏传，晋侯谓魏绛曰：子教寡人和诸戎狄。鲜卑丁令，重译而至，箄于白屋，请吏帅职，此又君之功也。鲜卑、丁令，二国名。重译，已见上文。张茂先博物志曰：北方五狄：一曰匈奴，二曰秽貊，三曰密吉，四曰箄于，五曰白屋。然白屋，今之●羯也；箄于，今之契丹也。本并以箄于为单于，疑字误也。箄，音必计切。刘渊林魏都赋注曰：北羁单于白屋。范晔后汉书曰：单于谓耿恭曰：若降者当封为白屋王。汉书曰：邛笮请吏，比西南夷也。又曰：滇王降请吏，然请吏，请汉为之置吏也。君有定天下之功，重以明德，左氏传，史赵曰：舜重以明德，宣德于远也。班叙海内，宣美风俗，旁施勤教，恤慎刑狱。尚书曰：旁作穆穆，弗迷文、武勤教。又曰：钦哉钦哉，惟刑之恤哉。又曰：文王罔逌兼于庶狱。庶，慎也。吏无苛政，民不回慝，礼记曰：孔子过山侧，有妇哭于墓者，而使子贡问之，曰：昔者吾舅死于虎，夫又死焉，吾子又死焉。夫子曰：何不去也？曰：无苛政。左氏传，季文子曰：少皡氏有不才子，曰：靖谮庸回，邪服搜慝。杜预曰：回慝，恶也。敦崇帝族，援继绝世，旧德前功，罔不咸秩。尚书曰：敦叙九族。郑玄诗笺曰：崇，厚也。论语曰：继绝世。周易曰：食旧德，贞厉终吉。尚书曰：咸秩无文。虽伊尹格于皇天，周公光于四海，方之薎如也。尚书曰：时则有若伊尹格于皇天。孝经曰：孝悌之至，通于神明，光于四海。法言曰：俗称东方生之盛，其遗书薎如也。毛苌诗传曰：薎，无也。
　　朕闻先王并建明德，胙之以土，分之以民，左氏传曰：子鱼曰，昔武王选建明德，以蕃屏周。又，众仲曰：天子建德，因生以赐姓，胙之以土，而命之氏。又，子鱼曰：武王分康叔殷人七族。崇其宠章，备其礼物，所以蕃卫王室，左右厥世也。郑玄礼记注曰：崇，犹尊也。礼记曰：以为旗章，以别贵贱。郑玄曰：章，识也。尚书曰：统承先王，修其礼物。又曰：率由典常，以蕃王室。又曰：予欲左右有民。其在周成，管蔡不靖，尚书曰：武王既丧，管叔及其羣弟乃流言于国。又曰：西土之人亦不靖。惩难念功，乃使邵康公锡齐太公履，东至于海，西至于河，南至于穆陵，北至于无棣，五侯九伯，实得征之。左氏传，管仲对屈完之辞。世胙太师，以表东海。左氏传，王使刘定公赐齐侯命曰：世胙太师，以表东海。杜预曰：表，显也。爰及襄王，亦有楚人，不供王职。又命晋文，登为侯伯，锡以二辂，虎贲鈇钺，秬鬯弓矢，大启南阳，世作盟主。左氏传曰：晋侯及楚人战于城濮，楚人败绩。王策命晋侯为侯伯，赐之大辂戎辂，秬鬯一卣，虎贲三百人。又曰：晋文侯朝王，王与之阳樊攒茅之田，于是始启南阳。又，范宣子曰：晋主夏盟。杜预曰：为诸夏盟主也。故周室之不坏，繄二国是赖。二国，齐、晋也。左氏传，王使刘定公赐齐侯命曰：王室不坏，繄伯舅是赖。杜预曰：繄，发声也。今君称丕显德，明保朕躬，奉答天命，导扬弘烈，尚书曰：王曰，公明保予冲子，称丕显德，以予小子，扬文武烈，奉答天命。绥爰九域，罔不率俾，尚书曰：绥爰有众，曰亡戏怠。韩诗曰：方命厥后，奄有九域。薛君曰：九域，九州岛也。尚书注曰：海隅日出，罔不率俾。功高乎伊周，而赏卑乎齐晋，朕甚恧女六切焉。汉书，哀帝诏曰：惟念德报未殊，朕甚恧焉。朕以眇身，托于兆民之上，汉书，宣帝诏曰：朕以眇身，奉承宗祖。又曰：托于兆民之上也。永思厥艰，若涉渊水，非君攸济，朕无任焉。尚书曰：肆予冲人，永思厥艰。又曰：已予惟小子，若涉渊水，予惟往求朕攸济。今以冀州之河东河内魏郡赵国中山巨鹿常山安平甘陵平原凡十郡，封君为魏公，使使持节御史大夫虑，授君印绶册书，金虎符第一至第五，竹使符第一至第十，魏志曰：天子使御史大夫郗虑持节策命公为魏公。司马彪续汉书曰：虑字鸿豫，山阳人。应劭汉官仪曰：金铜虎符五，竹使符十。范晔后汉书，杜诗上书曰：旧制发兵，皆以虎符，其余征调竹使符。锡君玄土，苴以白茅，爰契尔龟，用建冢社。尚书纬曰：天子社，东方青，南方赤，西方白，北方黑。上冒以黄土，将封诸侯，各取方土，苴以白茅以为社。毛诗曰：爰始爰谋，爰契我龟。毛苌曰：契，问也。郑玄曰：契灼其龟。毛诗曰：乃立冢社，戎丑攸行。毛苌诗传曰：冢土，大社也。昔在周室，毕公毛公，入为卿佐，尚书曰：乃召毕公、毛公。孔安国曰：毕、毛，皆国名，入为天子公卿。周邵师保，出为二伯，尚书曰：召公为保，周公为师。郑玄毛诗笺曰：召伯，姬姓也。作上公，为二伯。外内之任，君实宜之。其以丞相领冀州牧如故。今更下传玺，肃将朕命，以允华夏，其上故传武平侯印绶。应劭风俗通曰：诸侯有传信，乃得舍于传。故既下新传，命上故传及印绶也。尚书曰：肃将天威。又曰：夙夜出纳朕命，惟允。尔雅曰：允，信也。今又加君九锡，其敬听后命。左氏传，宰孔曰：且有后命。以君经纬礼律，为民轨仪。家语，孔子曰：唐叔封于晋，以经纬其民。王肃曰：经纬，犹织以成之。国语，泠州鸠曰：尔民轨仪也。使安职业，无或迁志，是用锡君大辂戎辂各一，玄牡二驷。杜预左氏传注曰：大辂，金辂；戎辂，戎车也。君劝分务本，啬民作，左氏传，臧文仲曰：贬食省用，务啬劝分。杜预曰：劝分，有无相济也。汉书，诏曰：农，天下之本也，而人或不务本而事末。尚书曰：惰农自安，弗作劳。粟帛滞积，大业惟兴，是用锡君衮冕之服，赤舄副焉。韦昭汉书注曰：滞，积久也。易曰：富有之谓大业。韦昭汉书注曰：衮，卷龙衣，玄上纁下。冕，冠也。周礼曰：王之服屦，赤舄青絇也。君敦尚谦让，俾民兴行，杜预左氏传曰：尚，上也。孝经曰：陈之以德义而民兴行，先之以敬让而民不争。少长有礼，上下咸和，左氏传，晋侯观师曰：少长有礼，其可用也。孝经，子曰：上下无怨。尚书曰：用咸和万人。是用锡君轩悬之乐，六佾之舞。周礼曰：小胥掌正乐悬之位，诸侯轩悬。郑司农曰：轩悬，去一面也。左氏传曰：公问羽数于众仲，众仲对曰：诸侯用六。杜预曰：六六三十六人也。君翼宣风化，爰发四方，尚书曰：予欲左右有民，汝翼；予欲宣力四方，汝为。毛诗曰：赋政于外，四方爰发。远人回面，华夏充实，剧秦美新曰：海外遐方，回面内向。汉书班固昭纪赞曰：匈奴和亲，百姓充实也。是用锡君朱户以居。服虔汉书注曰：朱户，天子之礼也。朱户，赤户也。潘勖集曰：制诏魏公，朱户纳陛，就所治作。君研其明哲，思帝所难，郑玄周易注曰：研，喻思虑。哲，尚书，咎繇曰：在知人。禹曰：咸若时，惟帝其难之，知人则哲，能官人。官才任贤，羣善必举，尚书，伊尹曰：任官惟贤才。论语，子曰：举善而教，不能则劝。是用锡君纳陛以登。汉书音义，如淳注曰：刻殿基以为陛，以有两旁上下安也。孟康曰：谓凿殿基际为陛，不使露也。孟说是也，尊者不欲露而升陛，故内之溜也。君秉国之均，正色处中，毛诗曰：秉国之均，四方是维。尚书，王曰：正色率下。纤毫之恶，靡不抑退，谢承后汉书曰：李咸奏曰，春秋之义，贬纤介之恶，采毫毛之善。是用锡君虎贲之士三百人。虎贲三百人，已见上文。君纠虔天刑，章厥有罪，国语，敬姜曰：太史司载纠虔天刑。韦昭曰：纠，察也。虔，敬也。刑，法也。尚书曰：降灾于夏，以章厥罪。犯关干纪，莫不诛殛，左氏传，季孙盟臧氏曰：无或如臧孙纥干国之纪，犯门斩关。孔安国尚书传曰：殛，诛也。是用锡君鈇钺各一。苍颉篇曰：鈇，椹也，质也。又曰：钺，斧也。君龙骧虎视，旁眺八维，邹阳上书曰：蛟龙骧首。周易曰：虎视眈眈。楚辞曰：引八维以自导也。揜讨逆节，折冲四海，毛苌诗传曰：揜，大也。汉书，主父偃说上曰：今以法割诸侯，则逆节萌起。晏子春秋，孔子曰：不出樽俎之间，而折冲千里之外，子之谓也。是用锡君彤弓一，彤矢百，玈弓十，玈矢千。杜预左氏传注曰：彤，赤也。玈，黑也。弓一矢百，则矢千弓十矣。君以温恭为基，孝友为德，毛诗曰：温温恭人，惟德之基。又曰：张仲孝友。明允笃诚，感乎朕思，左氏传曰：高阳氏有子，明允笃诚。是用锡君秬鬯一卣，珪瓒副焉。孔安国尚书传曰：黑黍曰秬，酿以鬯草。卣，中樽也。以圭为杓，谓之圭瓒。魏国置丞相以下羣卿百僚，皆如汉初诸王之制。君往钦哉！敬服朕命。简恤尔众，时亮庶功，用终尔显德，对扬我高祖之休命。尚书，王曰：简恤尔命，用成尔显德。又曰：惟时亮天功。又曰：敢对扬天子休命。
　　文选考异
　　册注「象其礼」　案：「礼」当作「札」，各本皆误。
　　分裂诸夏　袁本、茶陵本作「连带城邑」。案：魏志作「分裂诸夏」，尤延之据彼校改也。但善不必与彼同，似仍以二本为是。
　　注「为公卿大夫也」　陈云「为」，「谓」误，是也。各本皆误。
　　注「弘济于难」　袁本、茶陵本「于」下有「艰」字，是也。
　　羣后失位　袁本、茶陵本「失」作「释」，云善作「失」。案：善引左传注「释位」，是自作「释」，但传写误为「失」耳。陈云「失」，「释」误，是矣。魏志亦作「释」。
　　注「遯走」　陈云「遯」上脱「暹」字，是也。各本皆脱。
　　造我京畿　袁本、茶陵本「我」作「其」。案：魏志作「我」，尤据改。
　　乘轩将反　袁本云善作「轩」。茶陵本云五臣作「辕」。陈云据注似善本亦作「辕」。案：「轩」但传写误也。魏志亦作「辕」。
　　致届官渡　袁本云善作「度」。茶陵本云五臣作「渡」。案：魏志作「渡」，尤据改。各本注中字皆作「渡」，恐涉五臣耳。凡善「度」、五臣「渡」，其大槩也，亦不尽出。
　　注「致天之罚届」　陈云「罚」字衍，是也。各本皆衍。
　　注「君北征三郡乌丸」　陈云「君」，「公」误，是也。各本皆误。
　　注「尚奔辽东」　袁本、茶陵本无「尚」字。陈云脱「尚熙」二字，是也。
　　求逞所欲　茶陵本「逞所」作「所逞」，云五臣作「逞所」。袁本云善作「所逞」。案：善引思玄赋注「逞所欲」，是，但传写误倒。魏志亦作「逞所」。
　　注「思贤赋曰飘飘神举求逞所欲」　袁本、茶陵本「贤」作「玄」，无「求」字，是也。
　　箄于白屋　袁本、茶陵本「箄」作「单」。案：二本是也。注云「本并以箄于为单于，疑字误也」。可见正文作「单」，故善依博物志定为「箄」。若先作「箄」，与注不相应矣。尤延之校改，似是实非。魏志作「单」，卽善所谓「本并以为单」者。
　　注「刘渊林魏都赋注曰北羁单于白屋」　案：此有误也。张载注魏都，不得言刘渊林。又「单」依文当作「箄」，今彼注作「北羁单于于白屋」，盖亦误。
　　注「文王罔逌兼于庶狱庶慎也」　袁本、茶陵本「逌」作「攸」，是也。案：此必尤误改。
　　注「孔子过山侧」　案：「山」上当有「太」字。各本皆脱。
　　注「邪服搜慝杜预曰回」　袁本、茶陵本「邪服」作「服谗」。案：二本是也。「回」下当有「邪」字。此尤校添而错误。
　　繄二国是赖　茶陵本「是」上有「之」字，云五臣无。袁本云善有。案：魏志无，尤据改。
　　注「奉承宗祖」　袁本、茶陵本「宗祖」作「祖宗」，是也。
　　注「又曰已」下至「予惟往求朕攸济」　袁本无此十八字，有「攸济已见上文」六字，是也。茶陵本有，例改复出耳。
　　注「范晔后汉书」　袁本、茶陵本无此五字。案：无者是也。凡引诸文在本传者多不冠大题，此其一耳。尤校添之，盖未悉善例。
　　注「乃立冢社」　茶陵本「社」作「土」，是也。表本亦误「社」。
　　注「尔民轨仪也」　案：「尔」当作「示」。各本皆讹。
　　注「弗作劳」　袁本、茶陵本「」作「暋」。案：依二本善正文似作「暋」。魏志作「」，或下当有「」「暋」异同之注，今未全也。
　　注「杜预左氏传曰」　何校「传」下添「注」字，陈同。各本皆脱。
　　注「子之谓也」　陈云「子」上脱「晏」字，是也。各本皆脱。
　　文选卷第三十六
　　
　　令教文
　　　令
</div>
    <div class="pagination">
<a href="文选_page67.html">上一页</a><span>...</span><a href="文选_page63.html">63</a><a href="文选_page64.html">64</a><a href="文选_page65.html">65</a><a href="文选_page66.html">66</a><a href="文选_page67.html">67</a><span class="current-page">68</span><a href="文选_page69.html">69</a><a href="文选_page70.html">70</a><a href="文选_page71.html">71</a><a href="文选_page72.html">72</a><a href="文选_page73.html">73</a><span>...</span><a href="文选_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
