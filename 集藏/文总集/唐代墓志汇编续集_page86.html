<!DOCTYPE html>
<html>
<head>
    <meta charset="UTF-8">
    <title>唐代墓志汇编续集 - 第 86 页/共 131 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐代墓志汇编续集 - 第 86 页/共 131 页</h1>
    <div class="content">表弟奉天定难功臣经略副使左金吾卫大将军试鸿胪卿五原郡王李太清刻字。
（录自《隋唐五代墓志汇编》陕西卷第四册）
№贞元０２４
【盖】
无。
【志文】
砖。
大唐前国子监□□王巨川夫人高阳公孙女墓志铭并序□□□□□，河东高阳人也。曾祖武□，皇□□□□□蔚州刺史；祖□□太原府□马□□□□□府兵曹参军，□□□□□长女也。□□□＊，禀性贤明，言□□□□□□□□，□於琅耶王巨川，温恭妇德，□□□□□□□□，□昭厥美，可谓士林之□□也。以贞元七年八月六日寝疾，针药屡进，有加□□，未逾浃辰，弥留大渐，至十三日，终於海陵县私第□□，年三十二。其月二十一日权窆於县西宜陵乡白□□，礼也。王君以□有懿亲之故，见斯文。铭曰：
令仪令□，如如璋，敦诗□□，□□□□。爰自初笄，归於王氏，王馈□□，不□□□，□□桃杏，夏□□霜，□□□□□□□东附□□□□□□□□□□□于此。
（泰州博物馆藏石）
№贞元０２５
【盖】
失。
【志文】
唐故银青光禄大夫兵部尚书上柱国汉阳郡公□太子少保马公墓志铭并序　中大夫国子司业上骑都尉赐紫金鱼袋郑叔规撰马氏之先尚矣。有若伯益典舜虞，仲衍为殷御，造父事穆天子，叔带臣晋文侯。夙仕晋为世卿，后□开国，奢破秦，封马服，由此命氏。至西汉侍中通始，自邯郸徙茂陵，代为关右著姓。厥後太师宫以高洁致公相，司空成以勋劳傅爵邑，伏波之建标铜柱，捕虏之图像圣台，南郡之文雅经术，武威之□谋忠勇。晋宋以降，冠盖相望，郁其前烈，宜广後裔。公讳炫，字抱元。五代祖岫，梁安州刺史，西魏拔以授荆州刺史，後梁赠太尉、荆州牧，谥曰肃。高祖乔卿，梁襄州主簿。
曾祖君才，隋末为蓟令，遇大业版荡，群盗充斥，贼帅窦建德高开道等攻逼四境，竞克保完，以功迁上大将军、开府仪同三司。及圣朝受命，奉燕王李艺表入奏，擢拜右武候大将军、封南阳郡公，故尚书郎赵郡李华撰碑文备载名迹。王父珉，州举明经高第，三命为开州万岁令，赠工部尚书。烈考季龙，有文武才略，天后朝□安王武攸宜出镇蓟门，广延时彦，奏充要籍，超加戎秩，开元中，连帅萧嵩、李皆特器异，累迁右金吾卫郎将、大同军副使、岚州刺史、累赠尚书左仆射。
公即仆射府君第三子也。承休裕之繁祉，禀义方之明训，蹈中履顺，经德秉哲，有大易之直方易简，有四教之文行忠信。少博学，工为文，而雅好□遁，不求闻达。尝隐居苏门山，慕孙阮高踪，有终焉之志。会天宝末，祸起河朔，因避地汾浍间。於时故太尉李公光弼镇太原，素闻其名，表授孝义尉，且为戎幕管记，军府之务，悉以咨之。其後太尉翦强寇於嘉山，大患於盟津，出入人中外，经纶夷险，奇功茂绩，公实参之。累迁殿中侍御史、太子中允、比部、刑部二郎中。
广德中，仆射田神功镇大梁。朝论以田武臣，宜得良佐，除公检校兵部郎中，悴其戎政，转郓州刺史，理有异绩。是岁，兖部诸郡虫蝗为灾，而独不入东平之境。
朝廷嘉之，徵拜检校吏部郎中。俄而出守阆州，复如东平之理。迁大理少卿。议谳平怒，号为称职。建中初，上方励精为理，慎择吏二千石，故又命公出典润州。
果著殊效，允膺高眩黜陟使故相柳载以状闻，徵为太子右庶子，迁左散骑常侍。
论思献纳，多所匡补。公介弟司徒、兼侍中、北平郡王以宏略靖寇，虐以大猷，辅□□化，出为上将，入践元台。以鸾台骑省，当以亲避，由是转公为刑部侍郎。
花萼相鲜，埙篪合韵，弟兄两大，中外绝伦。公退轸若惊之怀，深览知心之诫，抗琉移疾，悬车告老，封章累上，雅志难夺。上重违其请，特拜兵部尚书，优许致政焉。呜呼！公含道体仁，清真浩素，才足以继世务，行足以厚人伦，周旋必由於礼，进退不失其正，诗所谓既明且哲者，公其得之。以贞元七年九月二日薨於京师安邑里私第，春秋七十有九。夫人河南贺兰氏，相州刺史、侍御史温之孙，大理司直兼金部员外郎贲之女，勋华茂绪，婉淑德，实佐君子，克闲有家。景命不永，先公而殁。嗣子陶，志荷先构，学通旧史，官至太子中舍人，不幸早世。
大司徒至性友悌，哀过乎礼，命陶也之子曰寅、曰贻庆、曰邈等，迁护公及夫人之丧，以八年二月十七日葬於颍阳县颍原乡御井原，礼也。司徒以叔规久忝府佐，备闻家声，命刊琬琰，永志陵谷。其铭曰：
□阳之□，伯益济美。自殷历周，参列多士。处晋为赵，因封命氏。两汉以还，英贤继轨。荆州鹰扬，底绩□□。武侯蝉蜕，疏封我唐。尚书毓醇，厥後其昌。仆射垂裕，由斯发样。少保，简粹含道。俄建□□学□□封。亦既筮仕，爰初振藻。飞书运筹，持斧起草。出临三郡，政号神明。□践土列，才推直清。
乃登常伯，乃作秋卿。□则行道，终然戒盈。我有令弟，国之元弼。致君唐虞，六合宁宣。介然惊宠，□尔辞疾。帝嘉□诚，优进崇秩。位极身退，名高德全。
未养上庠，俄悲逝川。连岗古地，幽珑新阡。百□千祀，馀芳蔼然。
侄孙朝请郎行太原府参军盎书并篆额（录自《隋唐五代墓志汇编》洛阳卷第十二册）
№贞元０２６
【盖】
失。
【志文】
大唐故京兆□李府君基志铭并序府君讳崇，字善夫，本贯长安，移居淮楚，今遂为扬州人矣。祖讳敬文，父仆元，门传清□礼义之风，处世温和，居然自守。府君孝□承家，□性柔顺。内外之亲，皆传贤明。何期天不与寿，染疾经□，医药无助，於贞元八年岁次壬申三月十六日奄＊扬州江阳县仁义里私第，享年四十有一。娶清河张氏，生男女二人：男曰士奇，女王氏。子女等泣血号诉，即以其年八月己酉二十四日卜於葬□□东道化场之原，礼也。恐岁月久远，陵谷□变，刻兹贞石，以纪年代。乃为铭曰：
猗欤府□，主□□明．□□□□，□□□□。唯俭於勤，□□□来，□□□□，□□□□。卜葬平原，□悲风□。
（绿自《隋唐五代墓志汇编》江苏山东卷第一册）
№贞元０２７
【盖】
大唐故王府君墓志铭
【志文】
唐故左神策军散将左骁卫大将军太原王府君墓志铭　前宁州司马刘　弼撰公讳偕，字士平，京兆县人也。昔太原府国公之苗裔。祖讳解，赠万州刺史使持节诸军事。考讳梁卿，皇宝应功臣、陇右节度副使、开府、兼太常卿，封开国公。自天宝前河陇建功，累承荣宠。顷属艰阻，元从克复，争战京都，总领戎律，历事四主，警卫两街。内外无勃乱之亲，朋列免刑戮之耻。抑亦英豪阙下，图为丹墀。君从官妙年，博学多识，文武兼著，艺术备通，结忠良，竭节王事。
升进未几，奄谢旋锺。以贞元八年八月六日寝疾於京兆府长安县延寿里之私第，春秋卅有四。悲伤少夭，行路喟然。以其年十月二日同先君窆於故里皂原旧茔，礼也。勒庶子承宗习继後嗣，小女尚乳，方位未分。妻杨氏抚幼痛亡，悲号泣血。
舅袁韶，汝南令族，立比清规，悲恋既深，躬□丧事。本兵马使、开府、兼太子詹事、长沙郡王安公等，忠义行首，故旧不移，祭敬发筵，哽咽庭宇。余忝姻戚，痛君妙年，壮志已亏，风流安在？乃恐陵谷迁变，坟垄崩摧，集於□藏，斯文以记耳。乃为铭曰：
文武兼才，道术为媒，军□才许，奄忽泉台。结忠义，争名朝市，壮实之年，英雄已矣。庶男承祖，□□□□，举因支离，哀哉泉路。卜兆故乡，茔同先亡，灵亻亲将往，辙发兰堂。归泉台兮永别，痛冥路兮茫茫。
武德白清克字
№贞元０２８
【盖】
唐故宋府君墓志铭记
【志文】
唐故西河宋府君墓志铭并序君讳嘉进，字八弘，其先晋州临汾县人也。承殷□之後。父讳秀，□□君心，诺书养志，傲王侯而不争，漱泉石以命终。君达节超行，□莫能名，孝友居家，文武济代。属中原叛换，为国输忠，斩将搴旗，名□四远，遂别敕授节度总管、宁远将军、□左武卫大将军，仍赐上柱国。奈何隙骑易往，逝水难留，□□□□，风摧梁木。春秋六十有四，以贞元八年五月十三日营救匪效，终於潞府私第。比缘日月未□□安□命，以其年壬申岁十一月十四日奉窆於潞府城西南十里平原，礼也。上地□□，宅兆形胜，悲风忽起，漳水长冷。凤群□□□□□青松之堕泪。
以桑田改变，陵谷迁移，刊石□□，记之永古。其铭曰：
昭昭君子，斐然意□，松篁结志，冰雪为心。如何不淑，溘兮以沉，泉覆龙剑，尘翳瑶琴。河之表，凤浦之阴，千秋兮埋没，荒丘兮长吟。
（录自《文物》一九八九年第六期）
№贞元０２９
【盖】
大唐赠兵部侍郎樊公墓志铭
【志文】
大唐故太原府祁县尉黔□道采访判官赠尚书兵部侍郎南阳樊公墓志铭并序　金紫光禄大夫上柱国常山郡开国公于邵撰公讳泳，字泳，其先周武王灭殷，封母弟仲於虞，厥後以字为族姓。洎神降山□，□宣王中兴佐命，实曰樊侯，子孙因封受氏，今为南阳人也。西侯舞阳，东侯寿张，赫□□□，□庆流光，惟公是膺，似续攸兴，始其微乎。曾王父皇朝请大夫，太子左谕德；□□□□中大夫金州刺史；烈考元珍，太中大夫、摄左金吾将军。公神假秀特，和衷炳灵，□□□□，言以行著，达斯洞澈，广斯弘博，於焉道遥，以随於时。开元中，有诏徵天下□□方正。公应辟观光，对＊清问，时与故相国王公缙、太原尹邓公景山同登甲科，授濮州鄄城县尉，历深州饶阳、太原祁县尉，非其好也，从□君命也。君子以为官惟难，非好恶所系，是以正色以当之，勤固以干之，哀敬而不贷，忠恕以一贯。故三邑士子至於今称之。天宝初，朝臣萧克济持节兼黔中采访使，希公明达吏事，咨为副车。公以知己重违，谁谓去远，爰跋爰涉，奉以周旋，道不虚行，廉风大扇，阳休方盛，文雅弥高，风水将激，云翼斯坠。以天宝十一年七月遘疾，终於官舍，春秋七。旅榇铭旗，归葬东周之先茔。不及中身。悲哉！夫人高阳齐氏，太公望之封国也。表以东海，及桓而霸，我姓自齐，绵二千祀，衣冠人物，载世为大。曾祖仁，楚州别驾；祖本，魏州馆陶令，父余敬，沧州清池令、赠舒州刺史。夫人即舒州第六女也。笄而归我，以容以功，子妇之道，孝者敬者，率由听从，家人用和。既而府君下世，哀缠未亡，恤纬之余，必本禅寂矣。有子三人，伯仲皆苗而不秀；季子泽，今为礼部尚书、御史大夫，分阃汉南，再兼襄州刺史。年甫九岁，暗合丧纪。夫人哀而抚之，思期勤斯，以慈以惠，示以家法，俾有见焉。性本天纵，器申礼备，百行聚身，如山如河。自对策上第，擢居衮职，从而补之，有默皆可，六经造膝，由是沃心，曾不十年，三换节制，上游南岘，随虽更之；歼魁去猾，惟是专故长佩六印，为诸侯雄。朝廷报功，追夏官之赠；闺门传范，授信都之封。故夫人以生荣，先君以殁哀，子道之弘，於斯为盛！前镇汉阳也，而夫人在堂，定省承顺，奉觞拜寿，内外煌，家之道也。至若九重宣恩，四方称庆，维筐与篚，信使旁午，则奉上而臣忠，敬亲而子悦，竹帛之傅罕矣。贞元三年八月廿五日，夫人寝疾告终，享年七十二。绝浆七日，泣血无时，跣从裳帷，扶扈道路。州司表上，翌日诏还。半途而杖承命，夺□而金革是寄。虽号诉累日，乞恩告天，而墨已降於中禁矣。礼不致毁，时不可□，君君臣臣，在此行也。顷者日月未从，苍茫异穴，蓍龟既协，今则便年。贞元九年岁次癸西十月丁未朔三日已酉，合於洛师之邙原，礼也。以邵春秋之徒，尝追飞沼，不远千里，俾扬前休，敢备斯文，昭假终古。铭曰：
周道中微，宣王承之。山甫佐命，兴复其期。建侯于樊，绩劳宣翰。子孙受氏，保此□□。□诞祁君，服儒以文。才寿两背，天胡匪仁。古亦有言，我生不振。储鸿蕴粹，必□於□。是降精英，尚书挺生。峨峨朱门，赫赫祟勋。言赠言封，追□显亲。府君之逝，夫人之□。存亡□□，数纪年中。穴久不同，室亦夙异。桓楹羽葆，□会子贵。北芒新阡，东周旧地。归（下残）媚。松行贾列，春还秋至。振振绳绳，百禄来暨。
前扬州海陵县主簿（下残）
（录自《隋唐五代墓志汇编》洛阳卷第十二册）
№贞元０３０
【盖】
大唐故尚书左仆射赠司空李公墓志铭
【志文】
唐故华州潼开镇国军陇右节度支度营田观察处置临洮军等使开府仪同三司检校尚书左仆射兼华州刺史御史大夫武康郡王赠司空李公墓志铭并序　朝议大夫守国子司业上轻车都尉杜确纂公本安姓，讳元光，其先安息王之胄也。轩辕氏廿五子在四裔者，此其一焉。
立国传祚，历祀绵远。乃归中土，犹宅西垂，家於凉州，代为著姓。三明盛族，每联姻媾；五凉霸图，累分组。曾祖羡，皇左骁卫将军。祖延，左武卫翊府中郎将、赠代州都督。考塞多，易州遂城府折冲、赠幽州大都督。武习将门，文传儒行，载德不陨，贻庆无疆。公神爽气雄，量弘识远。鹗立其峻，鹰扬其威。环奇拓落之才，感激踪横之志，烧牛＊马之变，沉船破釜之决。动必合宜，举无遗算。实惟天假，匡我王国。少居幽蓟，历职塞垣，否倾泰授，方归京邑。以才干见推，列在环卫；以将校是选，爰副戎昭。迁太子詹事，充潼关镇国军防御副使。
元戎在州，实总留事，训练绥抚，俾知向方，凡十数岁矣。建中末，贼Г伪署何望之等轻骑奄至，陷我郡城，公纠合师徒，鼓行电击，扑灭收复，曾不崇朝。深惟远图，莫若持久，是用大卒乘，创立城池，被练盈於万人，登陴逾於百雉。
诏加御史中丞，寻迁御史大夫、华州刺史、潼关防御使、镇国军使，又加工部尚书。庸勋且使能也。夏五月，诏公与副元帅李晟进收上都。师次川，垒培未设，贼众悉出，以逸待劳。□公成列先驰，所向皆靡，是日之捷，独冠诸军。进次苑东。公又前合，凌峻＊，隳缭垣，骑翼舒，步云会。凶党决死，既精且坚。公以小利＊之，奇阵误之，鼓亻疾驱，旗靡毒逐。曾未旬息，杂然奔溃，元恶突走，胁从降附。宫省已静，都人未知。清帝座於太阶，候皂舆於平道。秋七月，大驾还宫，诏加尚书右仆射，实封九百户，锡以甲第，申之女乐。旌殊效也。怀光携贰，蒲津阻绝，相府东讨，俾公副之。累建长策，竟歼大憝。盟戎之役，实领後军。戎以恶来，我以整待，贼不敢蹑，全师以归。寻丁内艰，毁瘠过甚，诏旨频降，起入视事，累表陈乞，天心莫从。加右金吾卫上将军，复领旧职，寻又赐姓李氏，同属籍也。改名元谅，昭诚节也。四年春，诏加陇右节度支度营田观察处置临洮军等使。良原古城，陇东要塞，虏骑入寇，於焉中休。诏公移镇以遏侵轶，迁尚书左仆射。诸侯戍兵，爰俾总统。规李牧守边之议，择充国屯田之谋，驱狐狸，剪榛棘，补残堞，旧隍，筑新台，彀连弩。扑断陶■，垦发耕耘，岁收甫田数十万斛。寻又进据便地，更营新城，土开疆，日引月长。贼来寇抄，师辄击却。由是豳泾陇，人获按堵矣。岁月逾迈，霜露云侵，美疹发於生疡，凶灾成於梦竖。太医御药，频降自天，有加无瘳，呜呼不淑。贞元癸酉岁十有一月十五日，薨於良原镇之公馆，享年六十七。诏赠司空，裒有功也。圣情震悼，废朝追念，爰命使臣宣制临吊，赙赠粟帛，加於常等，归於上都开化里之正寝。
其明年十一月廿八日灵盾启路，葬於华阴县潼乡原之新茔，礼也。笳箫鼓吹，瞿干卤，骑士介夫，夹道卫毂，哀荣之典，於焉毕备。生惟徇节，殁也归全，忠孝并矣。油幢启戟，胙土命氏，功业茂矣。参佐皆当时之选，偏裨亦百夫之特，殊俗其威声，部人怀其惠爱，皆名臣之大节也。周曰申甫，汉惟耿贾，异时共贯，我何谢焉。夫人河南阿史那氏，北海郡夫人，代北著姓也。建国沙朔，为汉藩辅，言德工容，克遵典礼，苹蘩沼，允叶南风。以大历六年十月廿七日先公早终，谋於箸龟，乃建兆域。遗命葬，勿令改迁。长子朝散大夫、前太子右赞善大夫平，次子朝请郎、前将作监主簿莘，令德孝恭，有闻於代。虔□□□远日，复启旧埏，爰命不才，式铭洪烈。词曰：
天祚圣代，挺生良臣，俾蕴明略，以康时屯。建中之难，狂寇窃发，天临下都，盗入北阙。能以众正，肃将九□，推锋，决机，既昼亦月。克复本郡，增修外城，叶力渭，进图上京。击败凶党，前临贼营，坏垣突人，敦阵骈衡。珍气席卷，泰阶砥平。河东险涩，承制诛讨，胜在战前，师临电扫。陇外犹梗，授公拥旄，东连折摭，西尽临洮。增修保鄣，芟蓬蒿，戎马迁迹，舆徒不劳。在镇累载，休有成绩，董领众军，师长百辟。寒暑外侵，勤劳中积，远图未申，大限俄迫。将星坠耀，关月复魄，圣心震悼，邦人痛惜。天子三吏，实惟司空，□优诏追赠，以酬茂功。郁郁佳城，式昭令终，巍巍太华，长与比崇。颂我遗烈，凛然清风，贞石不朽，嘉名无穷。
孤子平书。
（录自《隋唐五代墓志汇编》陕西卷第四册）
№贞元０３１
【盖】
夫。
【志文】
故绵州西昌县河内常府君夫人河南史氏墓志铭并序　孙婿将仕郎守秘书省正字陈讽述惟皇唐贞元十年七月廿一日，故绵州西昌县令常君承之夫人河南史氏终於长安崇贤里之私第，享年七十四。粤十一年二月十一日，嗣子前京兆府礼泉主簿彩从先王之制，得龟兆之吉，启殡合於长安县龙首原之先茔，礼也。夫人弃姓降祉，世诞勋贤，蝉联缨缕，必闻邦国。曾祖元庆，皇朝左骁卫将军；祖延，皇朝新秦郡司马；父揖，皇朝右武卫郎将。夫人即郎将第五女也。妣彭城刘氏。夫人家傅素范，幼习清风，合柔谦於礼经，端仪矩於物表。年十四，以淑问早茂，慎求嘉姻，玉鸣凤飞，归於常氏。多天克家，主馈知敬，蕴皓洁之行，宣恭和之容，妇德著于闺闱，母仪闻於姻族。自西昌府君即世，十有六年，以恭俭成家，忧勤主祀。孟剥侍子，义方有闻；姜妇秉仪，周旋得礼。呜呼！知疾生无妄，灾遘高龄。晤道归心，乐天知命。诚存敦义，殁有余诲，可谓德符大雅，道合中庸者焉。嗣子彩哀缠乐棘，礼过於文，愿纪行傅芳，以虞陵谷。谓讽业从文进，迹忝末姻，见为铭，以志玄□。□曰：
不绝元庆，流於德门，贞明淑慎，母德之尊。道茂家肥，传芳後祀，女配子立，人伦大义。保善□□，□情所贵。秦原西祉，真宅攸寄。礼从时，匡铭幽隧。
（录自《考古与文物》一九八八年第三期）
№贞元０３２
【盖】
唐故陈府君合墓志
【志文】
唐故颍川陈府君扶风辅氏夫人合墓志铭并序府君讳彦，字文中，其先颍川人也。昔敬仲明受，苴芋太丘，道应辰宿，冠盖逦迤，簪□□延，因官□居，今则海陵人也。祖光裕，父全，□□以俭让，贲於丘园。府君则之裔孙，全之元子也。敦诗习礼，执素弘真，垂懿德於後昆，□□谋於前轨。以贞元十一年二月十□日寝疾，终於常乐坊之□□□□□□有三。
其年三月十三日，□□还□□□□□□□□□□□□□夫人姓辅氏，讳真□，其先扶风人，□□□之时□□晋□□□□避地而为辅氏。夫人则魏□□□之□□唐处上河之□女也。年及笄，总归於□□持□恍□□□□□□□□□待宾客，妇德弘懿，母仪克明，以十六年而府君幽晦□□□□之以昼哭，敬姜之贤也。三十八□夫人抚育幼□□□之以义方，大家之德也。呜呼！以大和六年三月十九日终於私第，遐龄八十有四。令子二人：长曰岳，次曰邑，□章凤姿，名重□□，为礼乐之□□，□邦家之＊绅，并泣血□□□□精□，以其年六月廿九日□□□夫人舆柩合葬於府君之西茔，尽饰终之礼也。恐岁纪□□，□野更变，刊之贞石，铭以傅芳。词曰：
萧萧兮佳城□郁，薤露既□兮悲歌愈出，合兮永黄沙，埏燧重缄兮长辞白日。□□□焉，往何能述。族侄将仕郎姚召述（录自《隋唐五代墓志汇编》江苏山东卷第一册）
№贞元０３３
【盖】
失。
【志文】
故江陵郡太君高氏墓志大唐故明威将军守左清道率府率杨公夫人江陵郡太君高氏即朔方营田副使试太常卿献诚之长女也。夫人性操淳和，容止柔顺。幼能逊悌，长奉母仪。德行著闻，礼则昭哲。年廿二乃归於杨氏之门。恭行妇道，琴瑟克谐。承顺安颜，孝敬怡色。闺门肃睦，亲戚雍和。唯长一男，是丧君子。孀居四十余载。有恨不同偕老，怵惕过於岁时。抚孤，不易松筠之节。呜呼！死生有命，修短何常。人寿百龄，各有定分。以贞元十一年正月十五日终於布政里之私第，时年六十有七。
亦以其年二月廿二日合於京兆万年县崇义乡南姚村。嗣子神威军使押衙前朔方节度先锋十将同讨击副使奉天定难功臣定远将军守左金吾卫大将军同正上柱国平林郡王食实封五十户光宪，哀同高柴之泣血，孝等桑虞之茹藿。感恩罔极，叩地号天，欲报无阶，悲哀请志。铭曰：
禀质天资，节操神契。雍雍容仪，肃肃自励。勤恳家门，铃键无替。妇德彰闻，母道昭克。抚孤孀居，守志不忒。义既斯崇，人其可则。年过耳顺，俄归夜台。死生之道，古往今来。悲风惨忉，愁云徘徊。传流德行，永叹尘埃。
（录自《隋唐五代墓志汇编》陕西卷第二册）
№贞元０３４
【盖】
大唐故萧府君墓志铭
【志文】
唐故朝散大夫行太子洗马上柱国萧公墓志铭并序　银青光禄大夫行尚书兵部侍郎汉阳县开国男韩章撰　通直郎守太府寺丞杜沔书维贞元十一祀秋七月二日，有唐太子洗马萧公终於京师怀远里之私第，享年六十有八。呜呼哀哉！朝廷悼焉，朋友伤焉，此有以见公之经德秉彝之至矣。公讳季江，字季江，其先兰陵人也。肇源自远，绵庆则深。世有明哲，时归令范。
曾祖文岳，皇庐州别驾。祖延昌，皇太子文学。父良绍，皇左清道率。咸以名迹见称於代。公少秉殊操，不群於物，聪明颖悟，尤善玄言。王於历代之典谟，先儒之奥旨，可以补於王化，酌於人伦者，罔不该综焉。弱冠以道举出身。天宝十三载，属玄宗思和至化，徵召贤良。亲自临轩，用加策试。公时应洞晓玄经举，与独孤郎声动寰中，名高朝右。虽古之晁错、公孙和之射策，又何逾焉。信为盛矣。寻以贼臣肇乱，遂流寓於汉中。因授梁州功曹参军，非其所好。洎皇舆返正，又授京兆府咸阳县尉，累转兴平县丞。大历二年复应茂才异行举，策入高等。制授长安县尉。自後累居京剧，三掾神州，出入府庭垂载，所至皆以勤恪廉慎称，信可谓时之良才矣。逮满岁，调补太子司议郎。久之，又迁太子洗马。虽居散位，竟不屑怀。当朝名公，屡有推荐，谓宜登践右职，式允佥谐。景命不融，遽随运往。不其悲欤！即以其年八月十二日迁窆於万年县毕原，礼也。夫人清河崔氏，以柔懿之德，虔奉母仪。恨结终天，痛深昼哭。公无子。今所执丧主祭昔皆出於夫人焉。哀戚之中，又足哀矣。顾惟□敏，见斯文。爰纪徽音，庶传终古。铭曰：
天与盛才兮而不登显位，神资明德兮而不遂雅志。嗟矣昊苍，惜哉名器。终焉不偶，没复无嗣。孀妇主丧，亲朋陨泪。谁忍生人之酷，孰知天地之意。
</div>
    <div class="pagination">
<a href="唐代墓志汇编续集_page85.html">上一页</a><span>...</span><a href="唐代墓志汇编续集_page81.html">81</a><a href="唐代墓志汇编续集_page82.html">82</a><a href="唐代墓志汇编续集_page83.html">83</a><a href="唐代墓志汇编续集_page84.html">84</a><a href="唐代墓志汇编续集_page85.html">85</a><span class="current-page">86</span><a href="唐代墓志汇编续集_page87.html">87</a><a href="唐代墓志汇编续集_page88.html">88</a><a href="唐代墓志汇编续集_page89.html">89</a><a href="唐代墓志汇编续集_page90.html">90</a><a href="唐代墓志汇编续集_page91.html">91</a><span>...</span><a href="唐代墓志汇编续集_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
