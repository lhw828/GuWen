<!DOCTYPE html>
<html>
<head>
    <meta charset="UTF-8">
    <title>香艳丛书 - 第 164 页/共 467 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>香艳丛书 - 第 164 页/共 467 页</h1>
    <div class="content">　　正是春申春色好，朅来此地问苍茫。 

　　盈盈一水占风流，花月春江据上游。 
　　西国输琛来食货，南方作镇此襟喉。 
　　出城芳草连天碧，拔地层台得气秋。 
　　欲问卅年前往事，不堪榛莽说从头。 

　　子野闻歌唤奈何，繁华无着叹狂波。 
　　果然知己天涯少，未觉苦人世上多。 
　　流水似车龙是马，散花有女梦称婆。 
　　剧怜走遍章台容，知否春光日易过。 

　　载酒寻花事事非，谁家双影下重帏。 
　　横塘梦入文鸳稳，明月魂惊杜宇归。 
　　乍别乡园愁自易，试谈身世事偏违。 
　　放怀且作逢场戏，珍重吴娘金缕衣。 
　　龋蹈无铸，自鸣寡和，亦复置之。意有未尽者，续得四绝，托之罕譬。《海市》云： 
　　地通南北往来安，天使东西户牖宽。 
　　舟揖楼台成海市，祗愁海市逊奇观。 
《屋楼》云： 
　　城阙芙蓉幻紫霞，氤氲偏抱远风嗟。 
　　珠帘十里分明见，错被人疑气是花。 
《花天》云： 
　　翻怜织女阻银河，长笑琼楼住素娥。 
　　数到西方称极乐，西来翻觉美人多。 
《酒地》云： 
　　休将醒眼看人忙，人世偏宜鲍老场。 
　　我自欲眠卿且去，醉乡争似黑甜乡！ 
附录于此，以志旧因。 

　　花间冠首楹对 
　古人楹联，通无冠首，试翻撷《楹联丛话》，及国朝人诸杂着可见。俗虽重之，亦惟百工之肆，乡僻之塾为然，大雅不尚也。若施诸妓室，则用合其宜。以妓女之名，率纤桃小巧，取而联之，不见其拙，祗见其趣。钱塘袁翔甫大令，好为此体，今据《沪游杂记》摘入。五言如雪兰云：“雪是天公戏，兰为王者香。”七言如凤云云：“凤箫式按求凰曲，云锦新裁叠雪衣。”二宝云：“二月莺花三月燕，宝儿风貌雪儿歌。”素卿云：“素面真堪朝玉阙，卿心难得鄙金夫。”十全云：“十分春色有如此，全部烟花合让卿。”阿三云：“阿子歌宜纤口唱，三辰酒待小鬟催。”五宝云：“五铢衣称轻盈体，宝相花宜绰约姿。”醉香云：“醉我不关数行酒，香君自有千载名。”少卿云：“少年几辈趋香国，卿相何人抵艳名。”等联，并皆佳妙。 
　花间楹对，不必拘拘冠首也，即仅嵌芳名于句中亦佳。盖此等联式，并无定体，只取纤巧而已。忆昔壬辰夏秋间，偕亡室东门女士避暑鹭门，地多流莺，即俗所谓档子班也。有吴冬莲者，工大小曲，颇饶声誉。友人嬲余访之。貌可中人，而酬应殊雅。陈设亦复爽洁，壁上楹联甚多。初有拟长句云：“是人物祗管风流，切莫唱大江东去；任菩萨能空色相，也有时并蒂莲开。”冬莲请于余曰：“侬名冬字，非东字也。有以联赠侬者，率嫌误书。先生肯补一联，以正相沿之误，斯免墨池久浸耳。”余额之，忽忽未就。他日返我乡居，辄书二语以寄。句曰：“冬山如睡春山笑，莲子为心凤子腰。”人还，访悉香巢已徙，燕去梁空矣。余其负此一诺哉！ 
　　 
　　子同生解 
　《两般秋雨庵随笔》谓见作灯谜者，“公与文姜如齐，齐侯通焉。”射四书一句：“然则有同与。”因案《春秋经》于十一公之生皆不特记，而独于桓公六年九月丁卯庄公之生记之，其中岂无深意？文姜淫乱，越境成奸。恐后之读史，或有赢吕之嫌，故特于夫人姜氏如齐之前，大书特书“子同生”，明其的系吾君之子也。《谷梁传》曰：“志疑”者，盖非传疑，乃以释疑云云。似此读书有识，可与论古。（朱竹咤先生旧说与秋雨庵同，可知善读书者，无不别具只眼也。） 
　　 
　　天然足 
　余于第一卷作缠足考，第二卷录弓鞋诗，亦云世人不言好，独我知可怜矣。而六寸肤圆，则鲜然无述。得无笑我拙者之将议其后乎？请补述之，以资谈助。蜀江古号佳丽地，文君、薛涛，实产是邦。故多瑰姿殊色，独至裙下双钩，恒不措意。居恒辄跣其足，无膝衣，无行缠，行广市中。闻之，初颇尚弓弯，自流贼之乱，惨遭茶毒，（张献忠屠四川，刖妇人纤足，聚成山尖，以为笑乐）故至今群以为戒。以余所见，粤俗亦然。除广州三数大县，缠足不缠足叅半外，馀县咸不贵缠足。闲则曳屐，两足白如霜，不着鸦头袜也。潘兰史曾有诗云： 
　　姗姗响屧出回廊，底用金莲贴地香？ 
　　解识肤圆光致致，怜香吾独爱冬郎。 
　　比玉能红比雪香，不笼藕覆昵檀郎。 
　　一番合德温黁过，敢信昭阳有异香。 
　　细腻熨贴，情景俱到，固知非过来人，不能作此隽语。他若津门雏莺有讹为旗妆者，沪上佣妇，有来自苏州者。榕垣歌妓，其籍隶渔户者，同一白足，各具丰神，较诸行缠矫揉，索索然一无生气者，不更征天然之足贵乎？至若斗帐微酣，温生素玉，正自可令人销魂也。外此与国，均不缠足。光致圆润，自以东洋女子为第一。秀削轻健，莫如欧洲诸国。降及南洋群岛，环如列星。其俗土人，虽皆白足，姿首黎黑，无足可观，姑置勿论。惟外国尝以中国缠足为非，思有以易之。集同志妇女百数十人于沪上，博论此事，美其名曰“天然足会”。此去岁乙未间事。其意藉以易俗行仁，有足称者，尤吾国士大夫所当自为提倡者也。 

　　袁芗亭香奁诗十三首 
　　钱塘袁芗亭太守（树）《红豆村人诗稿》，效《疑雨集体》十三首，尝见采其兄简斋先生《随园诗话》。浓情绮思，络绎行间，笔笔如画。或讥其过于丽淫，殊失齐梁艳体正轨。余谓古有无题诗，有香奁诗。无题须风格性情并茂，乃不卑靡。若一味缘情而作，风流靡曼，取悦听者，是香奁也。芗亭太守明言效《疑雨集体》，其词或过绮靡，自所弗检。然至第十三首忽以庄论结之，尚知曲终奏雅之意。想其当日编集，亦经几许参详，而未肯割爱者乎？随园云：“愚兄阅历柔乡一世，能体贴到此，亦未能传神到此。”倾倒至矣。宜其脍炙人口，传诵至今也。谨翻原稿，为之备载左方。 
其一 
　　碧城锦瑟恨偏长，咏到无题事渺茫。 
　　明月未妨呼作姊，青山原可唤为郎。 
　　诗笺罪孽留遗稿，襟袖嫌疑惹暗香。 
　　朝暮阳台神女梦，古人词赋已荒唐。 
其二 
　　回廊百折转堂坳，阿阁三层锁凤巢。 
　　金扇暗遮人影至，玉扉轻借指声敲。 
　　脂含垂熟樱桃颗，香解重襟豆蔻梢。 
　　倚烛笑看屏背上，角巾钗索影先交。　 
其三 
　　窗下停针竹下吟，暂时小别亦追寻。 
　　羞闻软语情犹浅，许看香肌爱始深。 
　　他日悲欢凭妾命，此身轻重恃郎心。 
　　须知千古文君意，不遇相如不听琴。 
其四 
　　一帘花影拂轻尘，路认仙源未隔津。 
　　密约夜深能待我，吃虚心细善防人。 
　　喜无鹦鹉偷传语，惟有流莺解惜春。 
　　形迹怕教同伴妒，嘱郎见面莫相亲。 
其五 
　　窗外闻声暗里迎，胆娘有胆亦心惊。 
　　常防过处留灯影，偏易行来触瑟声。 
　　条脱光寒连臂颤，流苏春暖放钩轻。 
　　枕边梦醒低声唤，消受香郎两字名。 
其六 
　　闻说将离意便愁，驻郎无计泪交流。 
　　身非精卫难填海，心似齐纨怕及秋。 
　　散影落花随马勒，系情香饵在蟾钩。 
　　锦衾角枕凄凉味，从此相思又起头。 
其七 
　　同心巧叠寄书函，字字簪花细细缄。 
　　紫凤已飞空记曲，青蝇虽小易生谗。 
　　一襟秋水怀新月，遍体馀香惜故衫。 
　　安得射来双孔雀，教他带绶一齐衔。 
其八 
　　为恋恩深取次过，佳期屡卜总蹉跎。 
　　不如意事机偏巧，但有心人恨便多。 
　　强别难抛初热酒，含愁怯渡未填河。 
　　清溪桃叶迎双桨，一寸相思百尺波。 
其九 
　　碧桃花下访临邛，流水溪边夜色溶。 
　　带一分愁情更好，不多时别兴尤浓。 
　　枕衾先自留虚席，衣扣迟郎解内重。 
　　亲举纤纤偎颊看，分明不是梦中逢。 
其十 
　　知郎无赖喜诙谐，刻意承欢事事偕。 
　　学画鸳鸯调翠黛，戏签蝴蝶当荆钗。 
　　减他绣事来磨墨，助我诗情坐向怀。 
　　百种温柔千婉转，不留踪迹与同侪。 
其十一 
　　惺惺最是惜惺惺，拥翠偎红雨乍停。 
　　念我惊魂防姊觉，教郎安睡待奴醒。 
</div>
    <div class="pagination">
<a href="香艳丛书_page163.html">上一页</a><span>...</span><a href="香艳丛书_page159.html">159</a><a href="香艳丛书_page160.html">160</a><a href="香艳丛书_page161.html">161</a><a href="香艳丛书_page162.html">162</a><a href="香艳丛书_page163.html">163</a><span class="current-page">164</span><a href="香艳丛书_page165.html">165</a><a href="香艳丛书_page166.html">166</a><a href="香艳丛书_page167.html">167</a><a href="香艳丛书_page168.html">168</a><a href="香艳丛书_page169.html">169</a><span>...</span><a href="香艳丛书_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
