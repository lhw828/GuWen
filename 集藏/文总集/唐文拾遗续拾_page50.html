<!DOCTYPE html>
<html>
<head>
    <meta charset="UTF-8">
    <title>唐文拾遗续拾 - 第 50 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐文拾遗续拾 - 第 50 页/共 96 页</h1>
    <div class="content">    右窃以事畏人知，切惭自炫。孟侧奔殿，终著美於鲁论；郄至骤称，果兴讥於晋乘。妍蚩可鉴，今古何殊。顷者铜柱南标，金墉西建，开八百里之险路，则云将驱石，雷师劈山；筑四十里之新城，则水神渗泉，地媪供土。盖乃感忠诚於上鉴，标壮观於外藩，敢言简在帝心，实匪率由人力。今则八蛮归化，万乘省方，既能有备无虞，亦所当仁不让。去年尝传雅旨，欲览微功，乃徵於墨妙笔精，遍写彼长途峻垒，宛如缩地，不止移山。远遣寄呈，略希展阅。必谓桂阳卫飒，诚琐琐焉；亦知蜀国张仪，是区区者。恃深养老而不拘小节，激壮图而无讶大言。伏惟云云。
    ○徐泗时司空
    〈物色。〉
    右伏经缟带纻衣，鲁史乃先其所出；投桃报李，周诗用表于相知。永言沼沚之毛，岂让琅玕之宝，盖防阙礼，只贵申诚。前件物等，虽曰土宜，亦由波及，实惭华丽，况至鲜微。难把八行，尽写传心之语；唯凭一介，聊陈藉手之仪。伏惟眷私，特赐检纳云云。
    ○田令孜军容送器物
    右窃以气曀未销，道途尚梗，久乖专信，略达微诚，每忧於远莫致之，不敢以多为贵者。前件器物，货非难得，器实易盈，虽惭鏐铣之名，愿接樽罍之列，辄将寄献，远表依攀。伏望无挂意於四知，幸流恩於一诺，特垂容纳云云。
    ○振武赫连铎尚书谢马狗
    右特蒙眷知，远有惠赍，无庾亮的颅之害，有陆机共耳之能，敢谓备於左牵右牵，实为酬於执勒执绁。宁唯致远，况解防奸。既驱荣之有期，固指踪而无失。仰承重贶，倍荷殊私，未有报酬，益多愧悚，伏惟云云。
    ○幽州李可举大王
    〈青毡帐一口、金铜装铰具。〉
    右伏蒙恩私，特赐惠赉，委之专介，卫以壮夫，遥陟危途，得张官舍。不假栋梁交构，能令户牖全开，出观则一朵莲峰，入玩则千重锦浪，加以顶标晓日，额展晨霞，静吟而筠箔摇风，俯视而地衣铺雪，舒卷皆成其壮观，行藏永佩於深仁，莫不炫沙漠之奇模，骇江淮之众听。卧龙窃誉，固当高枕无忧；虏豹成功，必可运筹决胜。唯期克捷，全赖庇庥，荷戴所深，启陈何及。伏惟云云。
    ○檄黄巢书（以下书）
    广明二年七月八日，诸道都统检校太尉某告黄巢：
    夫守正修当曰道，临危制变曰权，智者成之於顺时，愚者败之於逆理。然则虽百年系命，生死难期，而万事主心，是非可辨。今我以王师则有征无战，军政则先惠後诛，将期克复上京，固且敷陈大信。敬承嘉论，用戢奸谋。且汝素是遐甿，骤为勍敌。偶因乘势，辄敢乱常，遂乃包藏祸心，窃弄神器，侵凌城阙，秽黩宫闱，既当罪极滔天，必见败深涂地。
    噫！唐虞已降，苗扈弗宾，无良无赖之徒，不义不忠之辈，尔曹所作，何代而无？远则有刘曜、王敦，觊觎晋室；近则有禄山、朱泚，吠噪皇家。彼皆或手握强兵，或身居重任，叱吒则雷奔电走，喧呼则雾搴烟横，然犹暂逞奸图，终载丑类。日轮阔辗，岂纵妖氛；天网高悬，必除凶族。况汝出自闾阎之末，起於垅亩之间，以焚劫为良谋，以杀伤为急务，有大愆可以擢发，无小善可以赎身。不唯天下之人，皆思显戮；抑亦地中之鬼，已议阴诛。纵饶假气游魂，早合亡神夺魄。凡为人事，莫若自知，吾不妄言，汝须审听。
    比者我国家德深含垢，恩重弃瑕，授尔节旄，寄尔方镇，尔犹自怀鸩毒，不敛枭声，动则啮人，行唯吠主。乃至身负玄化，兵缠紫微，公侯则奔窜危途，警跸则巡游远地。不能早归德义，但养顽凶，斯则圣上於汝有赦罪之恩，汝则於国有辜恩之罪，必当死亡无日，何不畏惧於天。况周鼎非发问之端，汉宫岂偷安之所，不知尔意，终欲奚为？汝不听经乎《道德经》云：“飘风不终朝，骤雨不终日，天地尚不能久，而况於人乎？”又不听乎《春秋》传曰：“天之假助不善，非祚之也，厚其凶恶而降之罚。”今汝藏奸匿暴，恶积祸盈，危以自安，迷以不复。所谓燕巢幕上，漫恣骞飞；鱼戏鼎中，即看ㄡ烂。我缉熙雄略，纠合诸军，猛将云飞，勇士雨集。高旌大旆，围将楚塞之风；战舰楼舡，塞断吴江之浪。陶太尉锐於破敌，杨司空严可称神，旁眺八维，横行万里。既谓广张烈火，彼鸿毛；何殊高举泰山，压具鸟卵。即日金神御节，水伯迎师，商风助肃杀之威，晨露涤昏烦之气，波涛既息，道路即通。当解缆於石头，孙权後殿；伫落帆於岘首，杜预前驱。敢复京都，克期旬朔。
    但以好生恶杀，上帝深仁；屈法申恩，大朝令典。讨官贼者不怀私忿，谕迷途者固在直言，飞吾折简之词，解尔倒悬之急。汝其无成胶柱，早学见机，善自为谋，过而能改。若愿分茅列土，开国承爱，免身首之横分，得功名之卓立，无取信於面友。可传荣於耳孙。此非儿女子所知，实乃大丈夫之事。早须相报，无用见疑。我命戴皇天，信资白水，必须言发响应，不可恩多怨深。或若狂走所牵，酣眠未寤，犹将拒辙，固欲守株。则乃批熊拉豹之师，一麾扑灭；鸟合鸱张之众，四散分飞。身为齐斧之膏，骨作戎车之粉，妻儿被戮，宗族见诛，想当燃腹之时，必恐噬脐不及。尔须酌量进退，分别否臧，与其叛而灭亡，曷若顺而荣贵。但所望者，必能致之。勉等壮士之规，立期豹变；无执愚夫之虑，坐守狐疑。某告。
    ○招赵璋书
    都统太尉驰问赵璋：古人有言曰：“大厦成而燕雀相贺，汤沐具而虮虱相吊。”审其贺之与吊，由彼依之与违。且尔同恶相成，异谋斯构，遽为犯顺，尚收偷安。今我水陆微军，天人助信，久审风云之会，远扬雷电之威，即当行展豹韬，立擒枭帅，克取城阙，静划烟尘。想计尔曹，具知吾意。但以先春而後秋者天之道，垂赏而轻罚者君之恩，遂乃驰吾咫尺之书，问尔方寸之事。
    尔等依凭大憝，猾乱中朝，罪已贯盈，理须诛剪。然若黄巢狠性能改，雄心自新，望其国封，建彼家社，勋业可超今迈古，恩荣可付子传孙。必为致之，速相报也。如或螗螂努臂，磨牙，辄欲拒张，必当扑灭。尔须审详至理，劝诱元凶。欲令天下知名，早申忠节；奈何草间求活，终作叛徒。况居成算之中，即在覆巢之下，死生有命，祸福无门，唯审是非，可知成败。所谓燕雀相贺，虮虱相吊，实在於知与不知，顺与不顺。良时易失，嘉会难逢，生为有害之人，死作无知之鬼，深可耻也，深可痛也！勉惟去就，早副指踪。悉之。
    ○告报诸道会兵书
    中和二年五月十二日，具衔某谨告某州府节度使：逆贼黄巢，自乱天常，亟移得律，纵使擢其贾发，诘罪难穷；未能舂彼狄喉，稔奸斯极。神诛可俟，鬼怪何凭？而敢鸱张凤城，熊据龙阙。至於五尺童子，犹欲请缨；况在四方诸侯，忍为投袂。偶属朝廷密施广画，先倚甸侯，不劳十道徵驱，必谓一麾荡定。岂料军令虽殊於儿戏，将名莫验於童谣，未暇搴旗，旋聆反旆，遂使犬犹狂吠，猿不惊号，徒招玩寇之讥，孰擅弭兵之誉。圣上暂飞日驭，亲省风谣。荫行恩，睿虑则虽劳罪己；慕膻结望，群情则却怨後予。然而自幸龟城，久停銮辂，秦云远隔，蜀柳再芳。每兴霜露之怀，圣情可想；未灭烟尘之患，臣节何安？
    某去年羽檄先驰，牙璋後举，唱义声於遐迩，养勇气於偏裨。偏差是广徵陶侃之舡，久握辛毗之钺，画齐飞於雪浪，樯乌高转於烟空。必欲帆张晓风，旗寝夜月，才离楚岸，便到汉江，直驱背水之师，永破滔天之孽。而乃未施豹略，频降凤书，民政局知诸道进军，不许远藩离任。诏旨云：“为朕全吴越之地，遣朕无东南之忧。”是以再阅纶音，遂回组甲，盖乃仰遵帝命，固非敢缓师期。
    今则万里专征，谁能奋翼；三年纵敌，尚许磨牙。贼巢虽戏鼎中，已居机上。掘尾狗子，辄曾发狂；断头将军，难可释怒。某幸忝握兵之要，固当仗义而行。近奉诏条，遍徵戎旅，一呼巡属，四集骁雄，不唯被练三千，实有控弦十万。已取今月十八日，部领兵士，发离本镇，必得直趋汴道，径入潼关，立划枭巢，去迎銮驾，引舜风之无外，睹汉日之再中。况都统王令公暗运智机，别操戎柄，已提劲卒，即屐奇功，足可相应军谋，共兴王略。诸道自从贼盛，皆峻官荣。凡为食土之毛，尽思效命；矧乃荷天之宠，岂合安身？且大丈夫之在世也，壮气难申，良时易失，苟或美事让他人之手，殊恩负圣主之心，则莫测肺肝，何施面目？固应各勤训练，同愿诛锄，瞻帝辇而魂飞，拥戎轩而眦裂。早看行色，勿怀儿女之悲；须把战勋，永作子孙之福。谨告。
    ○告报诸道徵促纲运书
    谨告某州节度使：夫忠於国者，无以家为。是故汉代微臣，有倾产助边之请；魏朝烈士，有举宗陈力之言。况乃边寄荣身，兵符在手，遇大朝之多难，见上宰之董戎，而不能役致泛舟，令行挈畚，使战士犹多饥色，将军未献捷书，但忝分忧，实为忍耻。某昨从中夏，再集大军，不惭素饱之名，已誓无哗之众。仍差都押衙韩汶，先赍金帛百万疋，救接都统令公军前。既装运舡，将扣飞楫，言遵汴道，径指圃田，必值徐戎，来侵淮□，扼断河路，攻围郡城。近者又拥凶徒，直冲近境，敢凭胃结，欲恣鲸吞。当道既见阻艰，暂须停驻，遂乃拣徵骁勇，往讨顽凶。伫静封疆，便登道路，必可豁通纲运，广备供输。行称东道主人，非无意也，立斩南阳太守，窃有志焉。诸道久荷深恩，各居重任，纵以家门宝纲，犹合赡军；况将州县赋舆，岂宜壅利？其宣武、忠武、天平、昭义、泰宁、平卢、河阳等道，尽发雄师，咸从统命，其依馈运，各已通流。其浙东、浙西、宣州、江西、鄂州、荆南、湖南、岭南、福建等道，今欲逾年，未聆发运，若由水路，须入汴河，如此稽留，何因济集？必计杜畿美化，遍得人心；任峻奇谋，兼施兵力。速请同勤馈辇，继发纲舡，齐至都统军前，早期收复京阙。其徐州实为国蠹，岂止邻雠，盖以天暂容奸，地犹聚慝。昔为庞勋叛乱，早合潴宫；昨因时溥猖狂，更宜涂地。偶属朝廷未诛大憝，不问小瑕，贵悦军情，骤加爵赏，而乃时溥罔遵诏旨，尚构奸谋，去年曾犯淮山，今夏又侵泗水，乃作黄巢外应，久妨诸道进军。先须划当路之豺狼，後可殄坏堤之蝼蚁。冀使隋皇新路，杨柳含春；无令汉祖旧乡，荆榛扑地。凡承宠寄，共察忠诚。谨告。
    ○答浙西周司空书
    某白：忽览来示，惊愤雨深，是何见事之乖，如此发言之过。且赵公约者，背军逃走，行□追擒，遽投迹於贵藩，遂偷生於逋薮。今则异端斯构，细作为名，若能怀上士之心，岂可信下人之口，谭何容易，事不酌量。来示云：“位极上公，权尊都统，别兴异见，遽起他谋，以何悔尤，欲为烧劫。”此乃稍殊雅责，仅涉秽词。鼠尚有皮，盖讥无礼；驷难及舌，亦诫慎言。岂是不为虐兮，诚非所可道也。
    司空晚岁，纵不以学识为□；从事隽才，亦合以智谋相赞。虚成饭，难望和羹，未谕是非，须陈本末，具标五信，无贮一疑。且此三世立功，无非报国；四方出镇，曾不安家。身持将相之权，手握恩威之柄，岂独抚淮边之俗，终期安海内之人。方切缉绥，何言侵伐？其可信而不合疑者一也。况今黄巾尚炽，翠辇未归，方驱貔虎之师，欲破豺狼之窟。远离弊镇，深托善邻，临危而犹冀依凭，守静而更除损害。其可信而不合疑者二也。司空早联中外，永保初终，言既馥於芝兰，操弥贞於松桂。曾无衅隙，每有音书，偏深鲁卫之情，永绝张陈之事。其可信而不合疑者三也。浙西始为交代，未得多时，陶公之官柳谁移，召伯之遗棠不让。至於贼垒，犹将信义招降；况是旧藩，岂以兵戎侵逼。其可信而不合疑者四也。昨自师过江浦，令肃雪霜，军门则击柝夜严，行路则衔枚昼静。岂有任从海则登舫，赵公约则隔帘，通报既不难为，指麾又何易得？直至上流嘉客，不瑕接迎；是何下等健儿，敢来亲近。其可信而不合疑者五也。粗申大较，可察中心，何乃凭叛卒之谗词，失贤人之事体。以此陈奏圣主，以此传告诸侯，非我无辞，是谁有过？细寻来旨，莫测贵怀。为当老耄所侵，末年多变；为复狂迷偶作，忠节遽乖。
    夫耳不辨五声曰聋，耳不分五采曰昧。司空久当重寄，已谓元臣，因何妄发莠言，或似自怀蓬性。不知彭宠，此时有按剑之疑；却恐廉颇，他日无负荆之处。噫！将帅则空荣列土，君王则尚远蒙尘，更无匡复之诚，唯有猜嫌之事，祗隔一条水脉，便兴万种风言。必计心虚，遂成□实。大凡献酬以礼，来往为书，理失其中，事生非小，且须审谛，勿恣豪强。於此难尽私诚，其他备载公牒，无遗後悔，并弃前功。某白。


    ●卷三十九
    ☆崔致远（六）
    ○答江西王尚书
    十二月六日，某白：阁下远损长书，深贻善谕，一览而发皇耳目，再窥而惊越神却魂。是何词彩之彬彬，能致言端之恳恳，既知约我以礼，方信起予者商。况乃事徵於羑里圣人，道媲於首阳义士，切磋虽至，刻画何胜，敬佩良箴，专铭鄙抱，然虑虚声易应，真宝难知，美唇吻以铄金，众皆妙手；拭瞳眸而辨玉，多是清盲。苟非原始要终，则必唱予和汝，是以略陈梗概用察根源。匪欲广援古今，所希暂晓左右，仅同伐善，岂免兴惭，君其审之，仆所望也。
    仆与浙帅周司空，早於凤里相识，亦为鸰原往还，接载笑载言之时，展如兄如弟之分。况作建旟交代，真为结绶相知，既睦比邻，罢扃外户。江南江北，祗斗行春，三楚三吴，尽喧来暮。方谓凭我友岁寒之节，解吾君宵旰之忧，岂料苍乌高飞，翠华远狩。仆以久叨重寄，便决专征，偶缘兵力未加，人心尚慑，遂於春首，先发羽书，仍请都统判官顾云协律，议共成之事，谋相见之期。固非阅被庐之军，微夹谷之会，实欲亲谋歃血，方写痛心，若能接济师徒，粗得振扬声势。而乃周司空却自弃同即异，不能舍短从长，忽疑惑於渑池，谓矜夸於践土，便见戒严城壁，阻塞津途，构猜嫌而信有小人，遗故旧而曾无大过。仆虽逢彼怒，但守吾真。及至中夏出军，外方多事，异安弊镇，旁倚近邻，又令幕客过江，请为都统副使。岂炫弓旗之礼，邀辟元戎；祗凭钛钺之威，抚绥近境。周司空确乎阻意，莞尔兴讥，不从固请之言，自惜有馀之刃，频移曩顾，但积沉猜。见此初屯下濑之师，未设中流之誓，犹淹水道，久候天风，军声既振於四邻，人意自防於两岸。
    偶有背军官健赵公约者，走投浙西，钓以巧言，构为细作，便移长牒，妄说异端。其书云：“位极上公，权尊都统，别兴异见，遽起他谋，以何悔尤，欲为烧劫。”仆以赵襄子之忍辱，念兹在兹；蔺相如之慎微，有始有卒。遂驰书牒，具述事情。闻司空尚发怨言，自怀作色，与宣护景虔贞、徐帅时溥者，暗资积衅，相应密谋，各兴梗路之兵戈，遍告沿江之郡邑，以至练成战阵，锁断征途。仆若不辞险阻之虞，必致杀伤之患，坐甲而未期破竹，回车而用待负荆。寻属继奉丝纶，不令离镇，遂驱组练，却已班师。虽云帝命期遵，实乃邻兵所阻。
    彼宣州者，亦有所因。春初寇犯黟州，势侵旬水。况值前廉己去，新帅未来，既无御捍之权，恐落奸凶之便。遂差押衙冯绶，暂令安抚郡城，盖缘曾奉诏书，特许便宜从事。凡於制置，得以指麾。景虔贞常侍菽麦不分，兰莸莫辨，谓言专辄，遽有侵凌，杀害军人，劫掠财物。冯绶几临死所，劣得生还。自此隋国怨兴，谢城信绝，将投彼鼠，其如有碍之时；欲偾於豚，又是无端之事。且为舍忍，未及通和，必知横被织罗，巧成贝锦，传之於远，谁曰不然。噫！兆兆者天下皆同，君子所耻；泛泛如水中自乐，壮夫不为。但问事之若何，则知曲之在彼。
    今则特垂教督，益验奖怜，自缘有理可申，岂便无辞以对，固非饰过，不敢凭虚。庄生不云乎，其智适足以知人之过，而不知其所以过，若非辱殷勤之旨，何以息睚眦之词？仆也不能嫉恶如仇，唯以用和为贵，但以贤愚共惑，本末未彰，复书而不觉词繁，比事而弱惭理短。身修三省，勉寻曾子之规；心敬一言，永荷伯阳之惠。幸垂鉴志，某顿首。
    ○答徐州时溥书
    六月十六日，某白仆射足下：特辱长牒，仍移公牒，细详来旨，颇涉多端。有同戏以前言，无乃惊於众听，难倚兵强力壮，其如作伪心劳。且泗州旧隶仁封，新标使额，固非郡守专辄，盖是朝廷指挥。为在顷年，独全忠节，遂编名於防御，永传赏於骁雄。近者久结邻仇，盖遵国典，独行直道，固守危城，当瞻争先，断头非苦，此亦古人云“宁为忠鬼，不作叛臣”之义也。况于尚书有定国恩威，有栗磾武勇，自安疲俗，甚洽群情。每将勾践单醪，均沾无党；不独臧洪薄粥，分啜有馀。固当散三年之储，充一日之费，寡能敌众，安可待劳，岂比於筑室反耕，杜门却扫者哉！
    忽睹来示，云“泗州独阻淮河，自牢城垒，使四方多阻，诸道莫通。而又每於朝廷，妄为讪谤。今有城中将校，潜来计图，请少振兵戎，即便期开泰”者。大凡人事，莫若知知。足下去年忍隽不禁，求荣颇切，暂奋横行之气，果成顺守之权。是以累受国恩，远膺藩寄，岂可尊身忽物，是己非人，偏致嫌於蔺生，终归过於季氏。其於淮河久阻，道路不通，皆因贵府出兵，不是泗滨为梗。是非可辨，远近所聆。去岁夏初，早蒙侵伐，呼蚁军於涟水，拒虎旅於淮山。此缘将援亲仁，难逃善战；爰谋薄伐，用救倒悬。君异荀吴，莫振受降之誉；仆惭吕布，有亏解斗之言。泗州以实奏陈，岂为谤讟；仆也虽惭知己，尝敢荐贤。亦曾录诏寄呈，必合垂情见悉。谁料既逾望始，翻起衅端，甲兵继兴，疆场频骇。
    所云“泗州城中将校，频来计图”，此乃巧饰雄城，遍行长牒，尽知谲讠兆，孰肯诡随。朝迁以足下身处雄城，刃多馀地，委推纲运，冀济权宜。但自戢敛兵车，必得通流馈辇，今则却云“奉朝廷意旨”，收徐泗封疆，广出师徒，难穷事意，必若足下训戎勇锐，报主忠勤，何不亲总全军，往歼巨憝，早立非常之效，以酬不次之恩。而乃知仆再次西征，即谋北渡，便浸泗境，来犯淮壖，负国家之宠荣，构州县之患害。幸其贼势，阻此师期，未谕雅怀，何辜圣奖？言但繁於枝叶，事莫究於根源。
    来示又云“此皆庐州海州，皆为背叛，累来投款，不遣措词”者。强谓恩情形於书札，颜虽不厚，心且何安？彼东海、庐江，偶聚奸恶。异端斯起，既非郑有人焉；同气相求，说是跖之徒也。足下己居重任，不徇危谋，自守诏条，何烦饰说？仆累将军食，频救临淮，为分顺逆之踪，令保始终之志，实以泗州曾非杞子之无礼，亦类展禽之有词，每当告急告穷，唯以行仁行义。
    唯望足下暂息馀怒，深量远图，且先报国之诚，无急伐邻之役。兼睹诏书奖谕，请与忠武协和，足见睿情，俾销微憾，在於臣子，合更慎思，求将安抚氓黎，速自追回士卒。苟或上负君命，下违物情，隔碍征途，侵凌近境，则亦难辞借一，用试当千，必见伤禽易惊，困兽犹斗，悔须防後，险已居前。矧乃泗州以抱节为命，贵镇以玩兵为务，泗州则唯遵王化，贵镇则虚构牒词。以较否臧，可知曲直。是敢远申忠告，冀绝後诬，正当圣主蒙尘，未除祸难；何忍诸侯列土，更起兵戎。猛发忠言，懒为谄笑，勉思大体，勿暴小瑕。必因此日所箴，却得後时见谢，幸从诚信，无损功名。某官顿首。
    ○答襄阳郄将军书
    中和二年七月四日，具衔高某谨复书於将军阁下：某侧窥前史，尝慕古贤。赠人以至言，则老聃垂诫；成我者良友，则管仲知恩。但恨季俗寝讹，芳规仅丧，岂期今日，得睹馀风。将军唯恐掩瑜，欲令磨玷，特劳彩翰，远辱长笺。初寻归美之奖词，汗惊浃背；後览扶危之箴谕，泪迸沾颐。既乃粲然可观，焉敢率尔而对？辄凭毫素，仰疏血诚，科冀恩私，略垂采览，幸甚幸甚！
    某自去年春，知寇侵秦甸，帝幸蜀川，欲会兵於大梁，遂传檄於外镇。练成军伍，选定行期，便被武宁，忽兴戎役，先侵泗境，後犯淮壖，声言则狼顾旧封，裥民则鲸吞弊镇，长驱猛阵，直犯近疆。是以分遣偏裨，果歼凶丑，及当中夏，乃出大军。既知其北路阻艰，遂决於西征利涉。寻奉诏旨云：“卿手下甲兵数多，眼前防虑处多，但保淮南之封疆，协和浙右之师旅，为朕全吴越之地，遣朕无东南之忧。言其垂功，固亦不朽。”某以兵机固难自滞，君命有所不从，已事征行，必期进发，占风选日，只欲奋飞。又奉七月十一日诏旨云：“诸道师徒，四面攻讨，计度收克，旦夕可期。卿宜式遏寇戎，馈辇粟帛，何必离任，则是勤王。或恐馀孽遁逃，最要先事布置。”以此再承纶旨，遂驻舟理由，唯广利权，宜供戎费。殊不知进退唯命，始终无亏，却被近镇谗诬，圣朝猜虑。食駃騠之良肉，何敢望焉？绊骐骥之骏蹄，无能为也。遂使忠诚未展，睿奖难期，非敢自辜海内之人心，但养淮边之兵力。询之於理，良有所因。
    将军以泗州旧属彭门，谓某妄为占护，必虑未详狡计，或援浮词。且徐州昨自侜张，更无戢敛，威权既盛，暴虐转深。见某自五月初再谋征讨，已排劲卒，欲援令公，兼差都押衙韩汶，先赍一百万贯，救济都统军前，尽载舟船，将临道路，又兴兵甲，来扰疆陲，把断淮河，蔟成寨栅。是以行计犹阻，群情莫安，细察徐州所为，是作黄巢外应。不然，则何以每见当军临发，即将凶党奔冲？又乃□□泗滨，阻绝汴路。且临淮则城孤气寡，劣保疲羸；彭门则地险兵强，恐行狂悖。以兹斟酌，可见端倪。况无诸道纲船，曾过泗州本路，今则皆因此寇，却滞诸纲，近则浙东、浙西，远则容府、广府，并未聆馈运，何济急难？
    某见发楚师，俾诛馀孽，一则遵行诏旨，救援邻封；二则得静长淮，欲登征路；固非贪泗民之租税，排徐师之兵戎，盖分曲直之端，将保初终之节。泗州二年闭垒，一境绝烟，织妇停梭，耕夫释耒。满城军食，犹仰给於弊藩；阖郡赋舆，固难徵於疲俗。将军谓某藉其地利，构此邻雠，细阅来言，难知深意。泗州不独咸通之际，得振雄声；曾於天实之中，亦遵直道。况于涛尚书政条既举，武略兼精，收百姓之欢心，得三军之死力。将军便令弃而不问，理复如何？徐州实有大愆，固非小患，若将助虐，岂谓输忠？
    某今所俟者，戮当道之豺狼，奋乘秋之雕鹗，星言夙迈，电击专征，必与王令公腹心见知，首尾相应，齐驱蛇阵，豁转豹韬，克复上京，奉迎大驾，亦不敢负秣陵之节度，争强弩之功名。所冀得继前劳，自防後患。使蔺相如之谦德，不损雄威；费无极之谗徒，皆归显戮。舍此之外，馀无所云。敬佩良箴，岂离愚抱，伏惟鉴察。某再拜。
    ○淅西周宝司空书
    昨奉公牒，云当道临淮叛卒，过江来投，集众广场，已受降讫。三复来示，言难不酬。且降之为名，其理甚大，虞舜之七旬苗格，晋侯之三日原归，此皆以于纪乱常，起兵动众，缓之则稔成患害，急之则横致杀伤，遂假小慈，终施大信，能敷德化，俾革奸凶。若有偶聚茌蒲，散为榛梗者，共须扑灭，勿使晏安。今相公幸此邻灾，乐其军祸，莫能嫉恶，翻欲惠奸，恐乖杖钺之威，虚炫倒戈之捷。且如去年陈儒徒伴，唐突贵镇封疆，仅有六万馀人，宣州曰告危急。此时相公何不招谕，致令侵凌，却见琐琐顽凶，即自勤勤诱引。莫测高旨，实辜众心。《传》不云乎，夫召外盗；《书》不云乎，为逋逃主。稍详至理，无信虚词。昔汉朝匈奴叛党来附，景帝便欲与之封。周亚夫曰：“彼背其主而见赏，何以责人臣之节？以小喻大，可量事情。”况临淮一郡，早从淝上行营，及淮边战敌，每有优赏，曾无偏颇，自是临财则竞起贪心，遇贼则皆无斗志，旋为逗挠，犹与矜宽。昨又请换都头，已依众请，殊不知大易兴於狂，豕难制於喧豗，未尽诛擒，便谋奔窜，幸且未离近境，固合同塞奸源，在此既已不忠，於彼亦应非利。石祁子所云：“天下之恶一也，恶於宋而保於我，保之何补？”其在兹乎！
    况凡邻府事宜，一彼一此，互相救援，同致安宁。是以前年六月中，贵镇有天平、潞府元从兵士，背叛奔逃，数仅百人，为患非小。遂蒙移牒，请为追擒。当使差都将梁楚，部领马军，所在讨袭，并各帖管内诸州，令差精兵，同力捕逐。寻即诸镇及东塘游奕使相次收获三十八人，才见擒来，便令押送。续得梁楚状报，到濠州界赶及残孽，杀得三十馀人，其馀漏网之徒，尽以伤弓而走。所生擒之凶党，皆就戮於贵藩。能致彼之快心，实赖此之劳力。今则却见临淮叛卒，特向沿江招呼，便称受降，仍□补职，累牒咨请，不送过江。蒐慝何多，养奸斯甚，敢言以怨报德，实恐在安忘危。《诗》云：“投我以木瓜，报之以琼琚。匪报也，永以为好。”此乃《国风》遗训，昭晰可观。相公通仁，略赐详度，无自贾天下之戮笑也。其他已具回牒，伏惟俯赐昭察。
    ○浙西护军焦将军书
    昨有临淮背叛兵士，咏擒不尽，奔迸过江。便蒙贵镇相公特许归降，遍加补署，兼移公牒，颇构虚词。既乖七纵之谋，谁谓三驱之礼，盖是幸灾乐祸，固非抚士安人，自古受降之义也。叛而伐之，服而舍之，忠信能敷，德刑乃就。或以贼数则动盈千万，奸谋则难测二三，若欲战争，恐多伤杀，或吹笳感动，或书箭招呼，免致膏锋，俾从肉袒。其或蕞伞凶狡，率在叛离，兔奔冈而终必自颠，鼠失穴而欲将安往？在於接境，合与同擒。不料豁开叛换之门，深作逋逃之薮。慰安蝼蚁，虽欲好生；训练熊罴，有何用处？才招稔恶之辈，遽炫受降之名，蕴豹韬而略不施张，对龙节而恐须惭愧。
    鲁史云：“晋楚设誓，无相加戎，同恤灾危，备救凶患。若有害楚，则晋伐之；在晋，楚亦如之。文贽往来，道路无壅，谋其不协，而讨不庭。”此则古时敌国，犹保话言；今日善邻，岂伤师律？况晋楚则各在远地，扬润则只隔长江，会无交恶之端，岂有相欺之事。实惊众听，甚爽远图。已无蚕女争桑，永安两境；宜效农夫去草，静划本根。伏惟将军远护兵符，共成王事，必不欲和之如响，知而不言，唯望稍致良箴，终除巨弊，永使必诚必信，谁云莫往莫来，此既无噂沓以背憎，彼亦免忸怩於颜厚，幸垂采听，特惠终始，伏惟云云。（以上《桂苑笔耕集》十一） 
    ○滁州许勍委曲（以下委曲）
    报许勍：得状，知妻刘氏将从征讨，愿效勤劳，嘉尚之怀，谕言不及。吾尝览《後魏书》，见杨大眼者，武伎绝伦，战功居最。其妻潘氏，颇善骑射，至於攻战游猎之际，潘亦戎装齐镳并驱。及至远营，同坐幕下，对诸寮佐，笑言自得。大眼时指诸人曰：“此潘将军也。”吾思见若人，为日已久，不期今夕，得举妙才，此亦可谓刘将军矣。想鼓鼙方振，琴瑟相随，既在同心，可知竭力，教战则必欺孙武，解围则可假陈平。勉致殊功，即行懋赏。悉之，不具云云。
    ○昭义成璘
    报成璘大夫：鲁史云：“臣一主二。”《汉书》曰：“一心可以事百君。”则知下有离心，盖为上无全德。侄孙仆射夙亏家训，骤荷国恩，累忝藩方，曾微绩效，每於抚俗，略下随时，恩威岂得并行，宽猛无由相济。况近关西之贼窟，持山北之兵权，战伐既劳，缉绥莫至，固知军情溃散，物议喧张。大夫名既超伦，事能从众，息貔貅之愤怒，慰黎庶之疲羸。实谓有三隽才，谁云犯五不韪，古之所有，今也何疑。远遣专人，迎取家口，傥或行程龃龉，且令彼处婆娑。如能断送出来，便与支持发遣。一踦坠屦，犹能牵念旧之心；百口孤孀，何忍见含愁之色？必应慰暖，免至饥寒，倚望所多，谕言无及。彼但勤修政理，伫荷宠荣，不令外盗侵凌，必见大君委寄。冬寒，慎为将息，节级各与安存。悉之。
    ○庐江县令李清
    报李令：昔有桓荣祖者，少曾学武。或曰：“何不学书？”答云：“上马构槊，下马谈经，方可谓不负饮食矣。若无自全之伎，何异於犬羊乎？”昨见所申，众情可奖。昔也一百里之疲俗，托在神君；今则十八砦之义兵，请为军帅。若非宽将猛济，惠与威行，则何以黾乇怀仁，各能遂性；熊罴聚党，尽得降心。姑抛堂上之琴，便握匣中之剑，所谓文一变而至於武者也。况李令族联天派，名比水源，才机为一代之雄，心术是万人之敌，足得以指麾锐卒，扫荡叛徒，不惟除郡邑之灾，亦可定国家之难。然而军务既常独理，职衔须有可称，未见所求，固难抑致。为复愿兼知戎役，却守县曹，为复欲改辙从知，乘机立事。察斯二者，决取一途，专期奏论，早与飞报。且如班超投笔，蒯恩舍萏，当池蛟得水之秋，有天骥追风之便。古诗云：“宁为百夫长，羞作一书生。”信知倜傥之人，懒守低亻回之节，勉成勋业，永荷宠光。戎务方殷，善自将息，诸寨将士，各与慰问。悉之。
    ○淮口镇李质
    报李质：览所申状，慰惬良多。李再兴未革狼心，敦张蜂目，构称虚事，违负本军，初凭逐寇之名，却设起戎之计。赖质深怀智策，善审兵机，一唱义声，四围逆党，状疾风之扫危叶，如烈火之飞蓬。再兴将见诛夷，果当慑窜。然既是伤弓之物，必为衅鼓之资。兼知质男裕，黄口上儿，血气未定，偶亏严父之训，以涉叛夫之谋。质又徇公绝私，舍曲取直，爱而知恶，义以灭亲，削其舐犊之言，遵彼烹枭之理。若非忠勇，何得如斯？古语有之：“蝮蛇在手，则壮士断其节。”是乃忍小痛而除大患也。况石昔传芳於鲁史，日磾载美於《汉书》，故事斯存，令名不朽，足以见质有大丈夫之气，有真君子之心，权兵而动必成功，镇境而静能守节。前劳後效，日就月将，固当荣盛可期，勿以滞淹为恨。勉安军旅，善保勋名，以古况今，惟吾知汝。悉之。
    ○光州李罕之
    报李罕之：成<间见>有言：“彼丈夫也，我丈夫也。”然则成功立节，不独古人；仗顺输忠，正当今日。近奉敕书手诏，无非激励众心，兼除王令公充都统，西门军容充都监，此乃藩镇功亏，朝廷计尽，遂将大任，专付老儒，虽漫传声，必难济事。此去年齐驱猛锐，将扫顽凶，寻奉丝纶，俾安淮海。诏书云：“为朕全吴越之地，遣朕无东南之忧。”遂乃旋师，不敢违命，然则审详物议，参酌军期，关中有执斧之徒，阃外无枕戈之志。谁能竭力，实可痛心；吾若不行，众将焉往？今欲直趋汴路，便入潼关，伫复凤城，奉迎銮驾，永使流传万代，终能肃静四方。罕之己处分忧，久为养勇，必欲拣精练锐，以期伐叛摧凶。今录敕书手诏白寄往，仰窥圣旨，必励忠诚，便决征行，共图富贵。时不可失，吾子勉之。故此告知，速宜飞报。悉之。
    ○楚寿两州防秋回戈将士
    报王承间等：久劳防戍，又役战征，知得远归，良多慰惬。《诗》称束楚，不免怨思；《传》载及瓜，亦尝愤恚。古之难事，今见忠诚。况承问限过三年，训齐一旅，值国家之多难，息乡井之怀归。言下忘身，军前效命，遂得永别伍符之列，高登八座之荣。固知实勤，岂虑虚掷。且往年被练而去，今日衣锦而回。孙权努力之言，已成显验；王昶实身之诫，更慎操持。深秋远行，善自将息，节级将士，遍与安存。遣此不具。
    ○归顺军孙端
    报孙端将军：自从归投，久处闲散，想多郁悒，不暂弭忘。但以端职秩已高，官资须称，使司累具奏荐，朝廷则有指挥。且仰安抚师徒，伫迎恩命，古人贵其晚达，君子诫其速成。王化既无偏无颇，宠章必尽善尽美，勉期顺守，勿念躁求。秋晚其凉，切慎将息，节级遍与慰问。悉之。
    ○楚州张雄
    报张雄中丞：得状，知己点练兵士，兼请出军西去，讨逆贼徒。愤气勃兴，忠词恳切，览之嘉叹，深置於怀。且每值寇戎，稍侵疆圉，雄必心腾勇略，首唱义声。去年己建殊功，今日又申丹请，不辞危於马革，愿展用於豹韬，实谓起予者雄，始可与言兵已矣。则帝委之以郡侯，吾待之以国土，永扬茂绩，固在良时。然彼州司事力犹困，未可便谋征役，且宜更候指挥，兵士各与慰安。秋深，善自将息，驰此不具。
    ○楚州张义府
    报张义府：得状，兼送罚钱，引咎自责，足验用心。古语有之：人谁无过？过而能改，善莫人焉。馈饩之义，《春秋》所重，在於属部，岂可外交？勿为饥则附人，别欲申於知己，将灭白圭之玷，遂以金作赎刑。细览来词，似怀他虑，肤受之，固不行焉。但慎始终，永图富贵。悉之。
    ○滁州许勍
    报许勍：语曰：“兵食可去，无信不立。”则知守信之道，乃是立身之本欤！苟若坏隳，自为颠覆。访知近日浙西周相公，频差上元镇使马暨，专赍书曲，兼将金银，送到和州，说诱秦彦，令归浙岸，许授川。信使继来，事情甚细，则未知秦彦终欲如何。且浙西素乏勋劳，骤沾恩宠，谓得长久，遽为骄矜，殊不知人尽指楹，鬼多瞰室，恶既天稔，道唯日亡。今更阻绝我通津，动摇我属郡，已乖众议，可见前途。以勍直木千寻，精金百炼，固无忧於邪曲，终不改於贞刚。况乃邦媛相随，家肥是保，永除异虑，必享同荣。或恐未审浙西所为，先此告示，悉之。
    ○寿州张翱
    报张翱：知已部领兵士，将赴令公军前，言念远征，倍所加念。且杖钺者比诱阃外，分者略满寰中，而乃顾家产为远图，划国仇为闲事，唯矜肉食，孰肯身先？今则翱首唱义声，躬提锐卒，骋大丈夫之志气，副上宰相之指踪。况知素蕴机谋，久施训炼，伫伸壮节，必树奇功。当五马离乡，远地之芳声独振；及六龙归阙，前程之变化难量。暂此苦辛，善为将理。今附衣段、银器、茶药等往，到宜检领。春寒，慎为行李，将士倍与慰安，驰此不具云云。
    ○庐州杨行敏
    报杨行敏：使至得状，送芝草图一轴，览之嘉叹，喜有馀怀。且草木之祥异也，虽自天成，皆因地秀，物有所应，吾何以堪。行敏始假郡符，已彰瑞谍，天其诫尔，尔宜慎之。况乡号千年，村名谷禄，足验一百年之寿，与二千石之资，固保前程之富贵矣。将酬美贶，更励忠诚，非吝奖词，虑骄锐志，悉之。夏热，切好将息。使回，附此不具云云。
    ○和州秦彦
    报秦彦尚书：使至得状，兼送羊五百口。勤诚斯展，其数实繁，所谓尔羊来思，我爱其礼。况彦虽荣建隼，能效悬鱼，远传廉慎之名，深举抚绥之政。而乃特申恳悃，倍所叹嘉，既无虑於触藩，勉致功於荷。使回，附此不具。
    ○卢传
    报卢传：殿中监裴尚书将到洪州武宁县人吏百姓及僧道等状，举论传前後战敌贼徒、保全县邑功绩一十五件。细览事实，慰惬满怀。《传》不云乎：“公侯子孙，必复其始传。”能资馀庆，无怠聿修，自值危时，便扬壮节，一呼义旅，四讨凶徒，兄弟二人，义声俱唱，遂得疲获赖，廉使见知。始提百里之权，寻假六条之寄，忠诚所至，宠命非遥。勉慎始终，稳图富贵，所希荐举，必不弭忘。悉之。
    ○戴卢
    报戴卢：殿中监裴尚书经过彼县日，得百姓僧道等状，举论卢自乾符五年主镇兼知县事课绩一十三件，事皆摭实，情切举能，词理灿然，良增慰惬。卢竭诚报国，倾产忘家，纠集义军，训齐宗族，抚宁羸瘵，捕袭寇戎，六年於兹，一邑获赖。有功不伐，唯善是从，遂领县曹，永安乡党。古者田称续命，邑号义兴，求之於卢，未足多也。既增嘉叹，不忘荐论，勉保忠诚，终邀美命。悉之。
    ○光州王绪
    报王绪：天不容奸，人唯助顺，苟违至理，必乱常刑。知绪昨因颜璋久藏祸心，果致众怒，璋既诛戮，绪乃奔逃。何不束手戎场，投身义域，而敢更谋啸聚，尚恣喧张。自招相鼠之讥，莫识牵羊之礼。未知尔意，终欲奚为。此乃先惠後诛，武经所重；好生恶杀，王化斯行。豁开诱善之门，俾蹑归仁之路，遂加诲谕，试问端倪，速仰割捐本情，指陈他望，待详来状，即与指麾。《礼》云：“志不可满。”《传》曰：“恶不可长。”绪之今日，其意若何，勿驱齐，枉入罪网。秋冷，切好将息，节级各与慰问。悉之。
    ○楚州营田判官綦毋苹
    报綦毋评事：夫欲均调兵食，固须妙选公才，供亿既多，料量非易。评事自匡郡政，甚洽物情，割而案无滞词，淬磨而笔有馀刃。今委兼判顺国军粮料，举牒同封寄往。孔圣犹为委吏，萧何亦作功曹，唯托干能，无辞猥屑，欲令小人怀惠，伫看君子劳心。悉之。
    ○郓州耿元审
    报耿元审：古来名将，多是耿家，恭、贾、秉、，徽音相继，永言苗裔，固赡机谋。元审虽名异双声，而志能独立，伫申忠勇，别俟恩荣。况逢危难之秋，实建勋名之日，勉存终始，慎守行藏。其他并令樊谷面述。今寄衣一副、鸟觜茶二斤，到宜一一领之。秋凉，切好将息。悉之。
    ○海陵镇高霸
    报高霸：得进奏院状报，知转授右散骑常侍。永言欣惬，霈然满怀。昔周盘龙破虏有功，继沾爵赏，齐世祖戏之曰：“卿替貂蝉，何如兜鍪？”对曰：“此貂蝉乃自兜鍪中出耳。”当时以为名对，前史标之美谈。今此官荣，实彰君宠，唯在专勤戍遏，固守边陲，更俟大来，永扬忠节。知之。
    ○淮口李质
    报李质：得进奏院状报，知质转授右卫大将军。且自数年君恩溥洽，官荣职赏，可谓均沾。然而成功可为，受爵无愧者，屈指而数，能复几人？唯质久戍淮Й，远防寇孽，勤劳最至，品秩尚卑。今授大将军之名，乃满烈丈夫之望。更宜慎守，无虑湮沉，慰惬叹嘉，不离怀抱，遣此不具云云。（以上《桂苑笔耕集》十二）
    ●卷四十
    ☆崔致远（七）
</div>
    <div class="pagination">
<a href="唐文拾遗续拾_page49.html">上一页</a><span>...</span><a href="唐文拾遗续拾_page45.html">45</a><a href="唐文拾遗续拾_page46.html">46</a><a href="唐文拾遗续拾_page47.html">47</a><a href="唐文拾遗续拾_page48.html">48</a><a href="唐文拾遗续拾_page49.html">49</a><span class="current-page">50</span><a href="唐文拾遗续拾_page51.html">51</a><a href="唐文拾遗续拾_page52.html">52</a><a href="唐文拾遗续拾_page53.html">53</a><a href="唐文拾遗续拾_page54.html">54</a><a href="唐文拾遗续拾_page55.html">55</a><span>...</span><a href="唐文拾遗续拾_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
