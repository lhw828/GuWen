<!DOCTYPE html>
<html>
<head>
    <meta charset="UTF-8">
    <title>文选详注 - 第 105 页/共 153 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文选详注 - 第 105 页/共 153 页</h1>
    <div class="content">王征君养疾
窈蔼潇湘空，翠磵澹无滋。窈蔼，深远之貌。杜育蕣赋曰：怀丰穰之滋润。寂历百草晦，欻吸鹍鸡悲。寂历，雕疏貌。说文曰：晦，尽也，谓雕尽也。一曰：毛苌诗传曰：晦，昧也。凡草木华实荣茂谓之明，枝叶雕伤谓之晦，欻吸，疾貌。楚词曰：鹍鸡嘲哳而悲鸣。清阴往来远，月华散前墀。前墀，已见上文。炼药瞩虚幌，泛瑟卧遥帷。说文曰：炼，化金也。炼与练古字通。又集略曰：幌，以帛萌窗也。文赋曰：同朱弦之清泛。朱弦，瑟弦也。水碧验未黩，金膏灵讵缁。水碧，已见上文。苍颉篇曰：黩，垢黩也。穆天子传，河伯曰：示汝黄金之膏。毛苌诗传曰：缁，黑色也。北渚有帝子，荡瀁不可期。楚词曰：帝子降兮北渚，目眇眇兮愁予。阮籍咏怀诗曰：荡瀁焉可能。怅然山中暮，怀痾属此诗。淮南子曰：怅然若有所亡。楚辞曰：幽独处乎山中。又曰：抒中情而属诗。
袁太尉从驾淑
袁太尉从驾
宫庙礼哀敬，枌邑道严玄。颜延年拜陵庙诗曰：哀敬隆祖庙。枌，枌榆社也。汉书曰：高祖祷丰枌榆社。说文曰：玄，幽远也，谓神道幽远也。恭絜由明祀，肃驾在祈年。毛诗曰：敬恭明祀。又曰：祈年孔夙。诏徒登季月，戒凤藻行川。孔安国尚书传曰：登，升也。羽猎赋曰：玄冬季月。凤皇，车名。甘泉赋曰：乃登凤皇兮翳华芝。行川，所行之川也。行，犹道也。云旆象汉徙，宸网拟星悬。高唐赋曰：建云旆。宸网，天毕也。西京赋曰：天毕前驱。薛综曰：毕，网也，象毕星。鲁灵光殿赋曰：浮柱岧嵽以星悬。朱棹丽寒渚，金鍐映秋山。朱棹，以朱漆饰棹也。蔡邕独断曰：金鍐者，马冠也，高广各五寸。羽卫蔼流景，彩吹震沈渊。羽卫，负羽侍卫也。彩，发吹也。淮南子曰：浮吹以虞。沈川，鳞介也。辩诗测京国，履籍鉴都壥。礼记曰：天子五年一巡狩，命太师陈诗以观民风。孙卿子曰：履天子之籍，听天下之断。甿谣响玉律，邑颂被丹弦。沈约宋书曰：调乐金石，有一定之声。故造锺磬者，先律调之，然后施之于箱悬。司马彪续汉书曰：候气之法，殿中候用玉律十二，唯二至乃候灵台，用竹律六十。颜延年曲水诗序曰：途歌邑颂。尚书大传曰：大琴朱弦。蔡邕琴赋曰：丹弦既张，八音既平。文轸薄桂海，声教烛冰天。礼记曰：书同文，车同轨。尚书曰：外薄四海。孔安国曰：薄，迫也，言至海也。南海有桂，故云桂海。上林赋曰：经乎桂林之中，过乎泱漭之野。尚书曰：朔南暨声教。苍颉篇曰：烛，照也。淮南子曰：八纮，北方曰积冰。高诱曰：北方寒冰所积，因以为名积冰也。和惠颁上笏，恩渥浃下筵。礼记曰：笏，诸侯以象。颜延年观北湖田牧诗曰：温渥浃舆隶，和惠属后筵。幸侍观洛后，岂慕巡河前？尚书中候曰：天乙在亳，东观乎雒，黄鱼双跃，出跻于坛，化为黑玉。孝经钩命决曰：舜即位，巡省中河，录图授文。服义方无沫，展歌殊未宣。服义，已见上文。沫，亡贝切。广雅曰：沫，已也。楚词曰：展诗兮会舞。王逸曰：展，舒也。言舒展诗曲，作为雅乐者也。
谢光禄郊游庄
谢光禄郊游
肃舲出郊际，徙乐逗江阴。楚词曰：乘舲船余上沅兮，齐吴榜以击汰。王逸曰：舲，船窗牖也。徙乐，行乐也。说文曰：逗，止也。翠山方蔼蔼，青浦正沉沉。广雅曰：蔼蔼，盛貌。上林赋曰：沉沉隐隐。凉叶照沙屿，秋荣冒水浔。刘渊林吴都赋注曰：屿，海中洲，上有山石也。说文曰：浔，傍深也。风散松架险，云郁石道深。松枝可以为架，故因谓之架焉。静默镜绵野，四睇乱曾岑。庄子曰：静默可以补病。谷梁传曰：绵地千里。气清知鴈引，露华识猿音。云装信解黻，烟驾可辞金。云装，云衣也。苍颉篇曰：绂，绶也。黻与绂通。烟驾，烟车也。金，金印也。始整丹泉术，终觌紫芳心。抱朴子曰：黄帝南到员陇，采若干之华，饮丹峦之泉。外国图曰：员丘有赤泉，饮之不老。紫芳，紫芝也。邹润甫游仙诗曰：紫芝列红敷，丹泉激阳渎。行光自容裔，无使弱思侵。楚辞曰：云旗兮电骛，儵忽兮容裔。
鲍参军戎行昭
鲍参军戎行
豪士枉尺璧，宵人重恩光。吕氏春秋，传曰：文王饰其辞令，币帛以礼豪士，以璧礼贤。已见上文。淮南子曰：圣人不贵尺璧。春秋孔演图曰：宵人之世多饥寒。宋均曰：宵，犹小也。郑玄毛诗笺曰：为龙为光。言天子恩泽光曜被及者也。殉义非为利，执羁轻去乡。庄子曰：彼所殉仁义，则俗谓之君子。又曰：小人则以身殉利，士则以身殉名。礼记曰：执羁靮而从。靮音的。去乡，已见上文。孟冬郊祀月，杀气起严霜。礼记曰：孟冬之月，天子迎冬于北郊。又曰：仲秋之月，杀气浸盛，阳气日衰。楚词曰：冬又申之以严霜。戎马粟不暖，军士冰为浆。陆机苦寒行曰：渴饮坚冰浆。晨上成皋阪，碛砾皆羊肠。薛综东京赋注曰：旋门阪在成皋。上林赋曰：下碛砾之坻。高诱吕氏春秋注曰：羊肠，其山盘纡似羊肠。寒阴笼白日，太谷晦苍苍。夏侯湛叹秋赋曰：阴笼景而下翳。曹植赠白马王诗曰：太谷何寥廓，山树郁苍苍。尔雅曰：雾谓之晦。郭璞曰：苍苍，昏冥也。息徒税征驾，倚剑临八荒。嵇康赠秀才诗曰：息徒兰圃。法言曰：仲尼之驾税矣。宋玉大言赋曰：方地为舆，员天为盖，长剑耿介，倚天之外。甘泉赋曰：八荒协兮万国谐。鹪敕不能飞，玄武伏川梁。乐纬曰：鹪敕状似凤皇，身礼，戴信，婴仁，膺智，负义。宋均曰：身礼，质赤色。思玄赋曰：玄武缩于彀中兮，腾蛇蜿而自纠。铩翮由时至，感物聊自伤。淮南子曰：飞鸟铩羽。许慎曰：铩，残羽也。古诗曰：感物怀所思。竖儒守一经，未足识行藏。汉书，高祖曰：竖儒，几败乃公事。韦昭曰：竖，犹小也。论衡曰：能说一经为儒生。论语，子谓颜渊曰：用之则行，舍之则藏，唯我与尔有是夫。
休上人别怨
沈约宋书曰：沙门惠休，善属文，徐湛之与之甚厚，世祖命使还俗。本姓汤，位至杨州从事也。
休上人别怨
西北秋风至，楚客心悠哉。日暮碧云合，佳人殊未来。魏文帝秋胡行曰：朝与佳人期，日夕殊不来。露采方泛艳，月华始徘徊。曹子建七哀诗曰：明月照高楼，流光正徘徊。宝书为君掩，瑶琴讵能开？道学传曰：夏禹撰真灵之玄要，集天官之宝书。书以南和丹缯，封以金英之函，检以玄都之印。瑶琴，已见上文。相思巫山渚，怅望阳云台。高唐赋曰：妾在巫山之阳。蔡邕诗序曰：暮宿河南怅望。子虚赋曰：楚王乃登云阳之台。膏炉绝沈燎，绮席生浮埃。炉，熏炉也。取其芬香，故加之膏；烟而无焰，故谓之沈。西京杂记，邹阳酒赋曰：绡绮为席，犀璩为镇。桂水日千里，因之平生怀。言因桂水以通情也。桂水，已见上文。李陵诗曰：浮云日千里。洛神赋曰：托微波而通辞。锺会怀士赋曰：记远念于兴波。
文选考异
注「杂体诗序曰」：袁本、茶陵本有「并序」二字在前「杂体诗三十首」下，无此五字，其以下全载序作正文，乃五臣从文通集取之添入耳。袁本有校语云「善序与此同，仍简略，更不录」，可为显证。茶陵本不着校语，大误。尤所见得善注之真，最是。
注「虞义送别诗曰」：陈云「义」当作「羲」，是也。各本皆误。
注「渊鱼鳞鱼也」：袁本、茶陵本「鳞」作「？」，是也。
注「人心罔结」：袁本、茶陵本「罔」作「同」。案：皆非也，当作「固」。
注「君之泽未流」：茶陵本「未」作「不下」二字，是也。袁本亦误「未」。
去乡三十载：袁本、茶陵本「三」作「二」，有校语云善作「三」。案：各本所见非也。考仲宣以初平西迁后之荆州，至建安十三年刘琮以荆州降，垂二十年，故云尔。至注所引「去乡三十载」，但取语意相同为证，不限「二」「三」互异也。或因此改正文作「三」，遂与仲宣去乡年数弗符，非善如此，其五臣无说，反存诗旧，今藉以正之。
注「蜩与鷽鸠笑之」：茶陵本「鷽」作「鸒」，下同。袁本作「鷽」，与此同。案：作「鸒」者是也。庄子有两本，一作「鷽」，音于角反；一作「鸒」，音预，俱见释文。此引作「鸒」之本为注，不知者以「鷽」改之。又案：下注引咏怀诗「鸒斯飞桑榆，海鸟运天池」云云，是嗣宗读庄子从「鸒」，文通拟之亦然，无疑矣。
潘黄门悼亡：袁本、茶陵本「悼亡」作「述哀」。案：二本是也。后拟郭璞游仙注云「已见拟潘黄门述哀诗」，可证。此盖尤误改。
注「楚诗曰青春爰谢」：何校「诗」改「词」，陈同，是也。「爰」当作「受」。各本皆伪。
驰马遵淮泗：袁本「驰」作「驱」，云善作「驰」。茶陵本云五臣作「驱」。案：各本所见皆非也。善引「驱马悠悠」为注，「驰」但传写误。
注「实河海源也」：袁本、茶陵本「河」作「唯」。何校「唯」改「河」，去「海」字。案：此尤改「海」为「河」，而误当「唯」字处耳。「唯」「河」当两有。
注「曹子建求通亲表曰」：袁本、茶陵本「通」作「亲」。案：此尤添「通」字而误改去上「亲」字耳。当两有，作「求通亲亲」。
注「阳九日」：案：「九」下当有「厄」字，「日」当作「曰」。各本皆脱误。
注「易传所谓阳九日厄会也」：袁本、茶陵本「日」作「之」，是也。「会」上当有「百六之」三字，所引即孟康注。各本皆脱。
时或苟有会：袁本、茶陵本「或」作「哉」，是也。
注「冯衍显志序曰」：案：「志」下当有「赋」字。各本皆脱。
注「如鼓琴瑟」：茶陵本「琴瑟」作「瑟琴」，是也。袁本亦误顺正文。案：善注例不拘语倒，已详前。
注「出于旸谷」：案：「旸」当作「汤」。各本皆伪。余屡引可证。
张廷尉：案：「张」当作「孙」。茶陵本有校语云「张」五臣作「孙」。袁本亦作「张」，无校语。考此三十首，善于其人之不见选中者，必为之注。如许征君、休上人是也。其刘琨、郭璞称赠官，亦必为之注。善例精密乃尔，倘果别有张廷尉绰，不当反不注，可见善自作「孙」，因游天台山赋下注其「寻转廷尉卿」讫，故不须注也。袁本所用正文，系五臣，「而」字作「张」，疑五臣乃误为「张」。茶陵本校语恐倒错。何校云五臣作「孙」，是，陈同，误认茶陵校语为善真作「张」、五臣真作「孙」，虽知江题之作「孙」，而未得善理也。
注「于身无穷」：陈云「于」，「终」误，是也。各本皆伪。所引天下篇文。
注「若其可折」：案：「折」当作「析」，下同。各本皆伪。
注「角里先生」：袁本「角」作「甪」。案：「角」是，「甪」非也。《广韵》「一屋」云：角里先生，汉书四皓，又音「觉」，可见。宋时尚别无「甪」字。袁本系后改耳。茶陵本不误，而与此同，前入华子岗诗注「载山居图」作「禄」，史记索隐引孔安国秘记亦作「禄」，「禄」、「角」古字通。今汉书索隐以及法言等每为人改成「甪」，而王震泽刻史记未伪，隶释「四皓神祚机」字影宋本作「角」，极其明画，近亦改「甪」，恐读者习见误本，附订之如此。
注「见一丈夫」：何校「夫」改「人」，是也。各本皆伪。所引天地篇文。
注「时人皆钦爱之」：袁本、茶陵本「人」下有「士」字，是也。
注「动于静故万物离并动作」：何校于上添「起」字，「离」改「虽」，陈同，是也。各本皆脱误。
碧鄣长周流：茶陵本「鄣」作「障」。袁本云善作「障」。案：此所见不同。灵运晚出西射堂诗作「鄣」。注引上正「鄣」。丘希范旦发渔浦潭诗作「障」，注同。此拟谢似宜为「鄣」也。五臣改作「嶂」，盖不知「鄣」、「障」皆与尔雅释山之「章」通用。
注「子虚赋曰石则赤玉玫?」：袁本、茶陵本作「上林赋曰赤玉玫?也」。案：此尤延之检本篇而改，其实善误记，亦每有之。
注「莫与智者论」：案：「莫」当作「冀」。各本皆误。
重阳集清气：袁本、茶陵本「气」作「氛」，云善作「气」。案：详下云「气生川岳阴」文必相避，盖善自作「氛」，与五臣非有异，但传写伪「气」。各本所见皆非。
测恩跻踰逸：袁本「踰」作「愉」，云善作「踰」。茶陵本云五臣作「愉」。案：善以「耽乐」注之，是自作「愉」，非与五臣有异，但传写伪「踰」。各本所见皆非。陈云「踰」，「愉」误，得之。
荣重馈兼金：茶陵本云五臣作「承荣重兼金」。袁本云善作「荣重馈兼金」。案：各本所见皆非也。「承荣」与「巡华」俪，「兼金」与「盈瑱」俪，「重」、「过」同意。善不容与五臣有异，作「荣重馈兼金」，金非句例，必传写误也。
注「献康乐诗曰」：案：「献」上当有「谢惠连」三字。各本皆脱。
岧亭南楼期：案：「岧」当作「苕」。苕亭，即西京赋所谓「状亭亭以苕苕」，彼注云「高貌也」。盖单言之则曰「苕亭」，重言之则曰「苕苕亭亭」，字义全同，不烦更注。又「苕苕」屡见，俱不作「岧」，但传写形近伪耳。袁本、茶陵本皆作「苕」，云善作「岧」，五臣于重言者多改为「迢迢」，而此以单言不改，正与善同。各本所见皆非。
注「又诗序曰」：袁本、茶陵本无「诗」字，是也。
注「孔安国尚书曰」：案：「书」下当有「传」字。各本皆脱。
注「又詶谢惠连诗曰」：袁本、茶陵本无「谢」字，是也。
炼药瞩虚幌：案：「炼」当作「练」，注云「炼与练古字通」，谓诗之「练」与所引说文金部之「炼」通也。若正文先已作「炼」，无烦此注矣。必五臣改为「炼」，各本所见乱之，而失着校语。凡五臣每以注改正文也。又四子讲德论「精练藏于矿朴」，五臣作「炼」，正与此同。
注「又集略曰」：案：「又」当作「文字」二字。各本皆误。隋志云文字集略六卷，梁文贞处士阮孝绪撰。七命注亦引此，正作「文」字，可证。
注「以帛萌窗也」：陈云「萌」，「明」误，是也。各本皆误。案：七命注引作「明」，可证。
注「敬恭明祀」：案：「祀」当作「神」。各本皆误。
甿谣响玉律：案：「甿」当作「萌」。茶陵本作「萌」，云五臣作「甿」，袁本云善作「萌」。尤本以五臣乱善，失之。说已见前长杨赋「遐萌」下，可互证也。
注「观北湖田牧诗曰」：何校「牧」改「收」，陈同，是也。各本皆伪。
徙乐逗江阴：茶陵本云「乐」五臣作「药」。袁本作「药」，云善作「乐」。案：各本所见皆非也。下有「丹泉术」「紫芳心」之云，此言「药」无疑。袁本载五臣翰注云「徙药，行药也」，又载善注「徙药，行乐也」。茶陵但载善「徙乐，行乐也」，五臣删此一句，当是。正文善自作「药」，与五臣不异，其五臣之注为全袭善语，传写误善正文及注作「乐」，据之作校语者不辨，尤亦同其误也。鲍明远有行药至城东桥诗，在二十二卷。
注「广雅曰蔼蔼盛貌」：袁本、茶陵本无此七字。
注「郭璞曰苍苍」：案：「苍苍」二字不当有。各本皆衍。
休上人别怨：袁本、茶陵本「别怨」作「怨别」，是也。
怅望阳云台：陈云「阳云」二字当乙。今案：陈所说非也。注引「楚王乃登云阳之台」，善例既不拘语倒，难以据改。又子虚赋茶陵本作「云阳」，有校语云五臣作「阳云」。袁本作「阳云」，无校语。考史记、汉书皆作「阳云」，恐茶陵及尤所见未必非，传写误，此注亦然，其不当辄改决然矣。





离骚经 九歌四首
目录 [隐藏]
1 骚上
1.1 离骚经
1.1.1 文选考异
1.2 九歌四首
1.2.1 东皇太一
1.2.2 云中君
1.2.3 湘君
1.2.4 湘夫人
1.2.5 文选考异
骚上

离骚经

离骚经
序曰：离骚经者，屈原之所作也。屈与楚同姓，仕于怀王，为三闾大夫。同列大夫上官、靳尚妒害其能，共谮毁之。王乃流屈原。原乃作离骚经，不忍以清白久居浊世，遂赴汨渊自投而死也。
屈平
王逸注
帝高阳之苗裔兮，苗，胤也。裔，末也。高阳，颛顼有天下之号也。帝系曰：颛顼娶于滕隍氏女而生老僮，是楚先。其后熊绎事周成王，封为楚子，居于丹阳。其孙武王，求尊爵于周，周不与，遂僭号称王，始都于郢。是时生子瑕，受屈为客卿，因胤末之子孙，恩深而义厚也。朕皇考曰伯庸。朕，我也。皇，美也。父死称考。诗曰：既右烈考。伯庸，字也。屈原言：我父伯庸，体有美德，以忠辅楚，世有令名，以及于己。摄提贞于孟陬兮，太岁在寅曰摄提。孟，始也。贞，正也。于，于也。正月为陬。惟庚寅吾以降。惟，辞也。庚寅日降下也。寅为阳正，庚为阴正。言己以太岁在寅，正月始春，庚寅之日，下母之体。皇览揆余于初度兮，皇，皇考也。览，睹也。揆，度也。肇锡余以嘉名。肇，始也。锡，赐也。嘉，善也。言己美父伯庸，观我始生年时，度其日月皆合天地正中，故始锡我以美善之名。名余曰正则兮，正，平也。则，法也。字余曰灵均。灵，神也。均，调也。言平正可法则者，莫过于天；养物均调者，莫神于地。高平曰原，故伯庸名我为平以法天，字我曰原以法地。夫人非名不荣，非字不彰。故子生，父思善应而名字之，以表其德，观其志也。
纷吾既有此内美兮，纷，盛貌。又重之以修能。修，远也。言己之生，内含天地之美气，又重有绝远之能，与众异也。扈江离与辟芷兮，扈，披也。楚人名披为扈。江离、芷，皆香草也。辟，为幽也。芷，幽而香。纽秋兰以为佩。纽，索也，兰，香草也，秋而芳。佩，饰也，所以象德。言己修身清洁，乃取江离、辟芷以为衣被，纽索秋兰以为佩饰，博采众善以自约束。汨余若将不及兮，汨，去貌，疾若水流也。恐年岁之不吾与。言我念年命汨然流去，诚欲辅君，心汲汲常若不及。又恐年忽过，不与我相待而身老。朝搴阰音毗之木兰兮，搴，取也。阰，山名。夕揽洲之宿莽。揽，采也。水中可居者曰洲。草冬生不死者，楚人名曰宿莽。言己旦起升山采木兰，上事太阳，承天度也。夕入洲泽采取宿莽，下奉太阴，顺地数也。动以神祇，自敕诲也。木兰去皮不死，宿莽遇冬不枯。屈原以喻谗人虽欲困己，己受天性，终不可变易。日月忽其不淹兮，淹，久也。春与秋其代序。代，更也。序，次也。言日月昼夜常行，忽然不久，春往秋来，以次相代。言天时易过，人年易老。惟草木之零落兮，零，落，皆堕也。草曰零，木曰落。恐美人之迟暮。迟，晚也。美人，谓怀王也。言天时运转，春生秋杀，草木零落，岁复尽矣。而君不建立道德，举贤用士，则年老暮晚，而功不成。不抚壮而弃秽兮，年德盛曰壮。弃，去也。秽，行之恶也，以喻谗佞。百草为稼穑之秽，谗佞亦为忠直之害也。何不改此度也？改，更也。言愿君务及年德盛壮之时，修明政教，弃远谗佞，无令害贤。改此惑误之度，修先王之法也。乘骐骥以驰骋兮，骐骥，骏马也，以喻贤智。言乘骏马，一日可致千里，以言任贤智，即可至于治也。来吾导夫先路！言己如得任用，将驱先行，愿来随我，遂为君导入圣王之道。
昔三后之纯粹兮，昔，往也。后，君也，谓汤、禹、文王也。至美曰纯。齐同曰粹。固众芳之所在。众芳，喻群贤也。言往古夏禹、殷汤、周王，所以能纯美其德，而有声明之称者，皆举用众贤，使在显职，故道化兴而万国宁也。杂申椒与菌桂兮，申，重也。椒，香木。其芳小，重之乃香。菌，熏也。叶曰蕙，根曰熏也。岂维纽夫蕙茞？纽，索也。蕙、茞，皆香草也，以喻贤者。言禹、汤、文王虽有圣德，犹杂用众贤，以致于化，非独索蕙茞，任一人也。彼尧舜之耿介兮，耿，光也。介，大也。既遵道而得路。遵，循也。路，正也。言尧、舜所以能有光明大德之称者，以修用天地之道，举贤任能，使得万事之正也。何桀纣之昌披兮，昌披，衣不带貌。夫唯快捷方式以窘步！捷，疾也。径，邪道。窘，急也。言桀、纣愚惑，违背天道，施行惶遽，衣不及带，欲涉邪径，急疾为治，故身触陷阱，至于灭亡。惟党人之偷乐兮，党，朋也。论语曰：群而不党。偷，苟也。路幽昧以险隘。幽昧，不明也。险隘，谕倾危也。言己念彼谗人相与朋党，嫉妒忠直，苟且偷乐，不知君道不明，国将倾危，以及其身。岂余身之惮殃兮，惮，难也。殃，咎也。恐皇舆之败绩。皇，君也。舆，君之所乘也。以谕国也。绩，功也。言我欲谏争者，非难身之被殃咎也。但恐君国倾危，以败先王之功。忽奔走以先后兮，及前王之踵武。踵，继也。武，迹也。诗曰：履帝武敏歆。言己急欲奔走先后，以辅翼君者，冀及先王之德，继续其迹，而广其基也。奔走先后，四辅之职也。诗曰：予聿有奔走，予聿有先后。是之谓也。荃不察余之忠情兮，荃，香草也，以谕君也。人君被服芬香，故以香为谕。恶数指斥尊者，故变言荃也。反信谗而齐怒。齐，疾也。言怀王不徐察我忠信之情，反信谗言而疾怒。余固知謇謇之为患兮，謇謇，忠言貌也。易曰：王臣謇謇，匪躬之故。忍而不能舍也。舍，止也。言己忠言謇謇，谏君之过，必为身患，然中心不能自止而不言也。指九天以为正兮，指，语也。九天，谓中央八方也。正，平也。夫唯灵修之故也。灵，神也。修，远也。能神明远见者君德，故以谕君。言己将陈忠策内虑之心，上指九天，告语神明，使平正之。唯用怀王之故，欲自尽也。初既与余成言兮，后悔遁而有他。遁，隐也。言怀王始信任己，与我平议国政，后用谗言，中道悔恨，隐遁其情，而有他志。余既不难离别兮，近曰离，远曰别。伤灵修之数化。化，变也。言我竭忠见过，非难与君离别也；伤念君信用谗言，志数变易，无常操也。
余既滋兰之九畹兮，滋，莳也。十二亩为畹。又树蕙之百亩。树，种也。二百四十步为亩。言己虽见放流，犹种莳众香，修行仁义，勤身自勉，朝暮不倦。畦留夷与揭车兮，留夷，香草也。揭车，亦香草，一名?舆。五十亩为畦。杂杜衡与芳芷。杜衡、芳芷，皆香草名也。言己积累众善，以自絜饰，复植留夷、杜衡，杂以芳芷，芬香益畅，德行弥盛也。冀枝叶之峻茂兮，冀，幸也。峻，长也。愿俟时乎吾将刈。刈，获也。言己种植众芳，幸其枝叶盛长，实核成熟，愿待天时，吾将获取收藏而成其功也。以言君亦宜畜养众贤，以时进用，而待仰其治也。虽萎绝其亦何伤兮，萎，病也。绝，落也。哀众芳之芜秽。言己所种芳草，当刈未刈，蚤有霜雪，枝叶虽蚤萎病绝落，何能伤我乎？哀惜众芳摧折，枝叶芜秽而不成也。以言己修行忠信，冀君任用，而遂斥弃，则使众贤志士，失其行也。
众皆竞进以贪婪兮，竞，并也。爱财曰贪，爱食曰婪。凭不猒乎求索。凭，满也。楚人名满为凭。言在位之人，无有清絜之志，皆并进取贪婪于财利，中心虽满，犹复求索不知猒饱。羌内恕己以量人兮，羌，楚人语词也。以心揆心为恕。量，度也。各兴心而嫉妒。害贤为嫉，害色为妒。言在位之臣，心皆贪婪。内以其志恕度他人，谓与己不同，则各生嫉妒之心，推弃清絜，使不得用也。忽驰骛以追逐兮，非余心之所急。言众人所以驰骛惶遽者，追逐权贵求财利也，故非我心之所急务。众急于利，我独急于义者也。老冉冉其将至兮，冉冉，行貌。恐修名之不立。立，成也。言人年命冉冉而行，我之衰老将以速至，恐修身建德，而功不成名不立也。朝饮木兰之坠露兮，坠，堕也。夕餐秋菊之落英。言己旦饮香木之堕露，吸正阳之津液；暮食芳菊之落英。言吞阴阳之精橤，动以香净自润泽。苟余情其信姱苦瓜以练要兮，苟，诚也。练，简也。长顑呼感颔亦何伤。顑颔，不饱貌也。言己饮食好美，中心简练而合道要，虽长顑颔，饥而不饱，亦无所伤病也。揽木根以结茞兮，揽，持也。贯薜荔之落橤。贯，累也。薜荔，香草也。缘木而生。落，堕也。橤，实貌。言己施行，常揽木引坚，据持根本；又贯累香草之实，执持忠信，不为华饰之行也。矫菌桂以纫蕙兮，矫，直也。索胡绳之纚纚。胡绳，香草也。纚纚，索好貌。言己行虽据根本，犹复矫直菌桂芬芳之性，纫索胡绳，令之泽好，以善自约束，终无懈已。謇吾法夫前修兮，非时俗之所服。言我忠信謇謇者，乃上法前代远贤，固非今时俗之人所可服行也。虽不周于今之人兮，周，合也。愿依彭咸之遗则。彭咸，殷贤大夫，谏其君不听，自投水而死。遗，余也。则，法也。言己所行忠信，虽不合于今之人，欲愿依古之贤者彭咸余法，以自率厉也。长太息以掩涕兮，哀人生之多艰。言己自伤施行不合于俗，将效彭咸沈身于渊。乃太息长悲，哀念万民，受命而生，遭遇多艰，以陨其身也。余虽好修姱以鞿羁兮，鞿羁，以马自喻也。缰在口曰鞿，革络头曰羁。言为人所系累也。謇朝谇而夕替。谇，谏也。诗云：谇予不顾。替，废也。言己虽有绝远之智，姱好之姿，然以为谗人所鞿羁而系累矣。故朝谏謇謇于君，夕暮而身废弃也。既替余以蕙纕兮，纕，佩带也。又申之以揽茞。又，复也。言君所以废弃己者，以余带佩众香，行以忠正之故也。然犹复重引芳茞以自结束，执志弥笃也。亦余心之所善兮，虽九死其犹未悔。悔，恨也。言己履行忠信，执守清白，亦我心中之所美善也。虽以见过支解，九死终不悔恨也。怨灵修之浩荡兮，灵修，谓怀王也。浩，犹浩浩。荡，犹荡荡。无思虑貌也。终不察夫人心。言己所以怨恨于怀王者，以其用心浩荡，骄敖放恣，无有思虑，终不见省察万民善恶之心。故朱紫相乱，国将倾危也。众女嫉余之娥眉兮，众女，谓臣众也。娥眉，好貌。谣诼谓余以善淫。谣，谓毁也。诼音啄，犹谮也。淫，邪也。言众女嫉妒娥眉美好之人，谮而毁之，谓之善淫，不可信也。犹众臣妒嫉中正，言己淫邪不可任也。固时俗之工巧兮，偭规矩而改错。偭，背也。圆曰规，方曰矩。错，置也。言今时之工，才知强巧，背去规矩，更造方圆，必不坚固，败材木也。以言佞臣巧于言语，背违先圣之法，以意妄造，必乱政化危君国也。背绳墨以追曲兮，追，随也。绳墨所以正曲者。竞周容以为度。周，合也。度，法也。言百工不随绳墨之直道，随从曲木，屋必倾危而不可居也。以言人臣不修仁义之道，背弃忠直，随从枉佞，苟合于世，以求容媚，以为常法，身必倾危而被刑戮。忳郁邑余侘傺兮，忳，徒昆切，忧貌也。侘傺，失志貌也。侘，丑加切，犹堂堂立貌也。傺，丑世切，住也。楚人名住曰傺。吾独穷困乎此时也！言我所忳忳而忧，中心郁邑，怅然住立而失志者，以不能随从时俗，屈求容媚，故独为时人所穷困也。宁溘死以流亡兮，溘，犹奄也。余不忍为此态也！言我宁奄然而死，形体流亡，不忍以忠正之性，为邪淫之态也。鸷鸟之不群兮，鸷，执也。谓能执服众鸟，鹰鹯之类也。以谕忠正。自前代而固然。言鸷鸟执志刚厉，特处不群，以言忠正之士，亦执分守节，不随俗人。自前代固然，非独于今。何方圆之能周兮，夫孰异道而相安！言何所有圆凿受方枘而能合者，谁有异道而相安邪？言忠佞不相为谋也。屈心而抑志兮，抑，案也。忍尤而攘诟。尤，过也。攘，除也。诟，耻也。言己所以能屈案心志，含忍罪过而不去者，欲以除去耻辱，诛谗佞之人，如孔子诛少正卯也。伏清白以死直兮，固前圣之所厚。言士有伏清白之志，以死忠直之节者，固乃前代圣王所厚哀也。故武王伐纣，封比干之墓，表商容之闾也。
悔相道之不察兮，悔，恨也。相，视也。察，审也。延伫乎吾将反。延，长也。伫，立貌也。诗云：伫立以泣。言己自恨视事君之道不明察，当若比干仗节死义。故长立而望，将欲还反终己之志也。回朕车以复路兮，回，旋也。及行迷之未远。迷，误也。言及旋我之车以反故道，反迷己误欲去之路，尚未甚远也。同姓无相去之义，故欲还也。步余马于兰皋兮，步，徐行也。泽曲曰皋。驰椒丘且焉止息。土高曰丘，四堕曰椒丘。言己欲还，则徐徐行，步我之马于芳泽之中，以观听怀王，遂驰高丘而止息，以须君命。进不入以离尤兮，退将复修吾初服。退，去也。言己诚欲遂进竭其忠诚，君不肯纳，恐重遇祸，将复去修吾初始清絜之服制芰荷以为衣兮，制，裁也。芰，?也。荷，扶蕖也。集芙蓉以为裳。芙蓉，莲华也。上曰衣，下曰裳。言己进不见纳，犹复制裁芰荷，集合芙蓉，以为衣裳。被服愈絜，修善益明。不吾知其亦已兮，苟余情其信芳。高余冠之岌岌兮，岌岌，高貌。长余佩之陆离。陆离，参差众貌也。言己怀德不用，复高我之冠，长我之佩，尊其威仪，整其服饰，以异于众也。芳与泽其杂糅兮，芳，德之臭也。泽，质之润也。玉坚而有泽。糅，杂也。唯昭质其犹未亏。唯，独也。昭，明也。亏，歇也。言我外有芬芳之德，外有玉泽之质，二美杂会，兼在于己，而不得施用，故独保明身，无有亏失而已。所谓道行则兼善天下，不用则独善其身。忽反顾以游目兮，将往观乎四荒。荒，远也。言己欲进忠信以辅事君，而不见省，故忽然反顾而去，将游目往观四远之外，以求贤君也。佩缤纷其繁饰兮，缤纷，盛貌。芳菲菲其弥章。菲菲，犹勃勃也。芳，香貌也。章，明也。言己虽欲之四荒，犹整饰仪容，佩玉缤纷而众盛，忠信勃勃而愈明，不以远故改其行。人生各有所乐兮，余独好修以为常。言万人禀天命而生，各有所乐，或乐谄佞，或乐贪淫，我独好修正直以为常行。虽体解吾犹未变兮，岂余心之可惩。惩，艾也。言己好修忠信以为常行，虽获罪支解，志犹不艾也。
女嬃之婵媛兮，女嬃，屈原姊也。婵媛，犹牵引也。申申其詈予。申，重也。言女嬃见己施行不与众合，以见放流。故来牵引数怒，重詈我也。曰鲧婞直以亡身兮，曰，女嬃词也。鲧，尧臣也。帝系曰：颛顼后五叶而生鲧。婞音胫，很也。终然夭乎羽之野。蚤死曰夭。言尧使鲧治洪水，婞很自用，不顺尧命，乃殛之于羽山，死于中野。女嬃比屈原于鲧，不承君意，亦将遇害。汝何博謇而好修兮，纷独有此姱节？女嬃数谏屈原，言汝何为独博采往古，好修謇謇姱异之节，不与众同，而见憎恶于世。薋菉葹以盈室兮，薋，蒺?也。菉，王刍也。葹，枲耳也。诗曰：楚楚者薋。又曰：终朝采菉。三者皆恶草也，以喻谗佞盈满也。判独离而不服。判，别貌也。女嬃言众人皆佩薋菉枲耳，为谗佞之行，满于朝廷，而获富贵；汝独服兰蕙，守忠直，判然离别，不与众同，故斥弃也。众不可户说兮，孰云察余之中情！屈原外困群佞，内被姊詈，知时莫识。言己心志所执，不可户说人告，谁当察我中情之善否？世并举而好朋兮，夫何茕独而不予听！茕，孤也。诗曰：哀此茕独。予，我也。言时俗之人，皆行佞伪，相朋党，并相荐举；忠直之士，孤茕特独，何肯听用我言而纳之也。
依前圣之节中兮，节，度也。喟凭心而历兹。历，数也。言己所言皆依前代圣王之法，节其中和，喟然舒愤懑之心，历前代成败之道，而作此词者也。济沅湘以南征兮，沅、湘，水名也。就重华而陈词。重华，舜名也。帝系曰：瞽叟生重华，是为帝舜，葬于九疑山，在于沅、湘之南。言己依圣王法，而行不容于俗，故欲度沅、湘之水南行，就舜陈词。自说稽疑圣帝，冀闻秘要，以自开悟。启九辩与九歌兮，启，禹子也。九辩、九歌，禹乐也。言禹平治水土以有天下。启能承志，续叙其业，育养品类。故九州岛之物，皆可辩数；九功之德，皆有次叙而可歌也。左传曰：六府三事，谓之九功。九功之德，皆可歌也，谓之九歌。水、火、金、木、土、谷，谓之六府。正德、利用、厚生，谓之三事。夏康娱以自纵。夏康，启子太康也。娱，乐也。纵，放也。不顾难以图后兮，五子用失乎家巷。图，谋也。言夏太康不遵禹、启之乐，而更作淫声，放纵情欲以自娱乐。不顾患难，不谋后叶，卒以失国。兄弟五人，家居闾巷，失尊位也。书序曰：太康失国，昆弟五人，须于洛汭，作五子之歌。此逸篇也。羿淫游以佚田兮，羿，诸侯也。田，猎也。又好射夫封狐。封狐，大狐也。言羿为诸侯，荒淫游戏，以佚田猎，又射杀大狐。固乱流其鲜终兮，鲜，少也。浞又贪夫厥家。浞，寒浞，羿相也。厥，其也。妇谓之家。言羿因夏衰乱，代之为政，娱乐田猎，不恤人事，信任寒浞，使为国相。浞行媚于内，施赂于外，树之诈慝，而专其权势。羿田将归，使家臣众逄蒙射而杀之，贪取其家以为妻也。羿以乱得政，身即灭亡，故言鲜终也。浇身被服强圉兮，浇，寒浞子也。强圉，多力也。纵欲而不忍。纵，放也，言浞取羿妻而生浇，强梁多力，纵放其情，不忍其欲，以杀夏后相也。日康娱而自忘兮，康，安也。厥首用夫颠陨。首，头也。自上下曰颠。陨，堕也。言浇既杀夏后相，安居无忧，日作淫乐，忘其过恶，卒为相子少康所诛，其首颠陨而堕也。论语曰：羿善射，奡荡舟，俱不得其死然。自此以上，羿、浇、寒浞事，皆见于左传。夏桀之常违兮。乃遂焉而逢殃。殃，咎也。言夏桀上背于天道，下逆于人理，乃遂以逢殃咎，为殷汤所诛灭。后辛之葅醢兮，辛，殷之亡王纣名也。藏菜曰葅，肉酱曰醢。殷宗用而不长。言纣为无道，杀比干，醢梅伯。武王把黄钺，行天罚，殷宗遂绝，不得久长也。汤禹严而祗敬兮，严，畏也。祗，敬也。周论道而莫差。周，周家也。差，过也。言殷汤、夏禹、周之文王，受命之君，皆畏天敬贤，论议道德，无有过差。故能获神人之助，子孙蒙福也。举贤而授能兮，修绳墨而不陂。陂，倾也。言三王选士不遗幽陋，举贤用能，不顾左右；循用先圣法度，无有倾失。故能绥万国、安天下也。易曰：无平不陂。皇天无私阿兮。窃爱为私，所佑为阿。览人德焉错辅。错，置也。辅，佐也。言皇天明神，无所私阿。观万民之中有道德之者，因置以为君，使贤辅佐，成其志也。故桀为无道，传与汤；纣为淫虐，传与文王。夫维圣哲以茂行兮，哲，智也。茂，盛也。苟得用此下土。苟，诚也。下土，谓天下也。言天下之所立者，独有圣明之知，盛德之行，故得用事天下，而为万人之主。瞻前而顾后兮，顾，视也。相观人之计极。相，视也。计，谋也。极，穷也。言前观禹、汤之所以兴，顾视桀、纣之所以亡，足以观察万民忠佞之谋，穷其真伪。夫孰非义而可用兮，孰非善而可服。服，服事也。言人臣谁有行仁义而不可任用，谁有不行信义而可服事者乎？言人非义则德不立，非善则行不成。阽余身而危死兮，阽，犹危也。览余初其犹未悔。言己正言危行，身将危亡。上观初代伏节之士，我志所乐，终不悔恨。不量凿而正枘兮，量，度也。正，方也。固前修以葅醢。言工不度其凿，而方正其枘，则物不固而木破矣。臣不量君贤愚，竭其忠信，则被罪过而身殆也。自前代修名之人以获葅醢，龙逢、梅伯是也。曾歔欷余郁邑兮，曾，累也。歔欷，惧貌也。哀朕时之不当。言我累息而惧，郁邑而忧者，自哀生不当举贤之时，而值葅醢之日。揽茹蕙以掩涕兮，茹，柔耎也。沾余襟之浪浪。沾，濡也。衣皆谓之襟。浪浪，流貌也。言自伤放在山泽，心悲泣下，沾濡我衣，浪浪而流，犹引取柔耎香草以自掩拭，不以悲故失仁义也。
跪敷衽以陈词兮，敷，布也。耿吾既得此中正。耿，明也。言己睹禹、汤、文王修德以兴天下，见羿、浇、桀、纣行恶以亡，中知龙逢、比干执履忠直，身以葅醢。乃长跪布衽，俛首自省念，仰诉于天，中心晓明，得此中正之道，情合真人，神与化游。故得乘云驾龙，周历天下，以慰己情，缓忧思也。驷玉虬以乘鹥兮，有角曰龙，无角曰虬。鹥，凤皇别名也。山海经曰：鹥，身有五采。溘埃风余上征。溘，犹奄也。埃，尘也。言我设往行游，将乘玉虬，驾凤车，淹尘埃而上征，去离时俗，远群小也。朝发轫于苍梧兮，轫，支轮木也。苍梧，舜所居。夕余至乎县圃。县圃，神山。淮南子曰：县圃，在昆仑阊阖之中，乃维上天。言己朝发帝舜之居，夕至县圃之山。受道圣王，而登神明之山。欲少留此灵琐兮，灵以喻君。琐，门镂也。文如连琐，楚王之省合也。日忽忽其将暮。言己诚欲少留于君之省合，以须政教，日又忽去，时将欲暮，年岁且尽。言己衰老也。吾令羲和弭节兮，羲和，日御也。弭，按也。望崦嵫而勿迫。崦嵫，日所入之山也。迫，附也。言我恐日暮年老，道德不施，欲令日御按节徐行，望日所入之山，且勿附近，冀及盛时遇贤君也。路曼曼其修远兮，修，长也。吾将上下而求索。言天地广大，其路曼曼，远而且长，不可卒遍。吾方上下左右以求索贤人，与己合志者也。饮余马于咸池兮，咸池，日所浴也。总余辔乎扶桑。总，结也。扶桑，日所拂木也。淮南子言：日出旸谷，浴于咸池，拂于扶桑，爰始将行，是谓朏明。我乃往至东极之野，饮马于咸池，与日俱浴，以絜己身。结我车辔于扶桑，以留日行，幸得不老延年寿。折若木以拂日兮，若木，在昆仑西极，其华照下地。拂，击也。聊须臾以相羊。聊，且也。须臾、相羊，皆游也。言己总结日辔，恐不能制，年时卒过，故复转之西极，折取若木，以拂击日，使之还去。且相羊而游，以俟君命也。或谓拂，蔽也。以若木蔽日，使不得过。前望舒使先驱兮，望舒，月御也。月体光明，以喻臣清白。后飞廉使奔属。飞廉，风伯也。风为号令，以谕君命。言己使清白之臣，如望舒先驱求贤，使风伯奉君命于后，以告百姓。鸾皇为余先戒兮，鸾，俊鸟也。皇，雌凤。以喻明知之士也。雷师告余以未具。雷为诸侯以兴君。言己使仁知之士如鸾皇，先戒百官将往适道，而君怠墯，告我严装未具。吾令凤皇飞腾兮，又继之以日夜。言我使凤皇明知之士，飞行天下，以求同志，续以日夜，冀逢遇之。飘风屯其相离兮，回风曰飘。飘风，无常之风，以兴邪恶。帅云霓而来御。云霓，恶气。以喻佞人。御，迎也。言己使凤皇往求同志之士，欲与俱共事君；反见邪恶之人相与屯聚，谋欲离己。又遇佞人相帅来迎，欲使我变节以随之。纷总总其离合兮，总总，犹僔僔，聚貌也。班陆离其上下。班，乱貌也。陆离，分散也。言己游观天下，但见俗人竞为谗佞，僔僔相聚，乍离乍合，上下之义，班然散乱而不可知之也。吾令帝阍开关兮，帝，谓天帝也。阍，主门者。倚阊阖而望予。阊阖，天门也。言己求贤不得，嫉恶谗佞，将上愬天帝，使阍人开关。又倚天门望而距我，使我不得入也。时暧暧其将罢兮，暧暧，昏貌。罢，极也。结幽兰而延伫。言时世昏昧，无有明君。周行罢极，不愚贤士。故结芳草而长立，有还意也。世溷浊而不分兮，溷，乱也。浊，贪也。好蔽美而嫉妒。言时世君乱臣贪，不别善恶，好蔽美德，而嫉妒忠信。
朝吾将济于白水兮，济，度也。淮南子曰：白水出昆仑之源，饮之不死。登阆风而绁马。阆风，山名，在昆仑上。绁，系也。言我见中国溷浊，则欲度白水，登神山，屯车系马而留止。白水絜净，阆风清明。言己修絜白之行，不懈怠也。忽反顾以流涕兮，哀高丘之无女。楚有高丘之山。女以喻臣。言己虽去意不能已，犹复顾念楚国无有贤臣，心为之悲而流涕。溘吾游此春宫兮，溘，奄也。春宫，东方青帝舍。折琼枝以继佩。继，续也。言我游奄然至于青帝宫，观万物始生，皆出仁义，复折琼枝以续佩，守行仁义，志弥固也。及荣华之未落兮，荣华，喻颜色也。落，堕也。相下女之可贻。相，视也。贻，遗也。言己既修行仁义，思得同志，愿及年德盛时，颜貌未老，视天下贤人，将持玉帛聘而遗之，与俱事君也。吾令丰隆乘云兮，丰隆，云师。求宓妃之所在。宓妃，神女也，以喻隐士。言我令云师丰隆乘云周行，求隐士清絜若宓妃者，欲与并力也。解佩纕以结言兮，纕，佩带也。吾令蹇修以为理。蹇修，伏羲氏之臣也。理，分理，述礼意也。言既见宓妃，则解我佩带之玉，以结言语，使古贤蹇修而为媒理也。伏羲时淳朴，故使其臣。纷总总其离合兮，忽纬繣其难迁。纬繣，乖戾也，呼麦切。迁，徙也。言蹇修既持其佩带通言，而谗人复相聚毁败，令其意一合一离，遂以乖戾而见距绝。言所居深僻，难迁徙也。夕归次于穷石兮，次，含也。再宿为信，过信为次。淮南曰：弱水出于穷石，入于流沙。朝濯发乎洧盘。洧盘，水名也。禹大传曰：洧盘之水，出崦嵫之山。言宓妃体好清絜，暮所归舍穷石之室，朝沐洧盘之水，遁世隐居，而不肯仕。保厥美以骄傲兮，倨简曰骄，侮慢曰傲。日康娱以淫游。康，安也。言宓妃用志高远，保守美德，骄傲侮慢，日自娱乐以游戏，无事君之意也。虽信美而无礼兮，来违弃而改求。违，去也。改，更也。言宓妃虽有美德，骄傲无礼，不可与共事君；来去相弃，而更求贤也。览相观于四极兮，周流乎天余乃下。言我乃复往，观视四极，周流求贤，然后乃来下。望瑶台之偃蹇兮，偃蹇，高意。见有娀之佚女。有娀，国名也。佚，美也。谓帝喾之妃契母简狄也。简狄配圣帝，生贤子，以喻贞贤也。诗曰：有娀方将，帝立子生商。吕氏春秋曰：有娀氏有美女，为之高台而饮食之。言己望瑶台高峻，睹有娀氏美女，思得与共事君也。吾令鸩为媒兮，鸩，恶鸟也。明有毒杀人，以喻谗贼。鸩告余以不好。言我使鸩鸟为媒以求简狄，其性谗贼，不可信用。还诈告我言不好。雄鸠之鸣逝兮，逝，往也。余犹恶其佻巧。言又使雄鸠衔命而往，其性轻佻巧利，多语而无要实，复不可信也。心犹豫而狐疑兮，欲自适而不可。适，往也。言己令鸩为媒，其心谗贼，以善为恶。又使雄鸠，多言少实，故中心狐疑犹豫。意欲自往，礼又不可也。凤皇既受诒兮，恐高辛之先我。高辛，喾有天下号也。帝系曰：高辛氏为帝喾，次妃有娀氏女，生契。言己既得贤智之人若凤皇，受礼遗，将恐帝喾以先我得简狄也。欲远集而无所止兮，聊浮游以逍遥。言己既求简狄，复后高辛。欲远集他方，又无所之。故且游戏观望，以忘忧也。及少康之未家兮，留有虞之二姚。少康，夏后相之子也。有虞，国名也。姓姚氏，舜后也。昔寒浞使浇杀夏后相，少康逃奔有虞。虞因妻以二女，而邑于缗，有田一成，有众一旅，能布其德以收夏众，遂诛灭浇，复禹旧绩。屈原放至远方之外，博求众贤，索宓妃则不肯见，求简狄又后高辛。少康留止有虞而得二妃，以成显功也。是不欲远去貌。理弱而媒拙兮，拙，钝。恐导言之不固。言己欲效少康，留而不去，又恐媒人弱钝，达言于君，不能坚固，复使回移。时溷浊而嫉贤兮，好蔽美而称恶。再言时溷浊者，怀、襄二世不明，故群下好蔽中正之士，而举邪恶之人。闺中既邃远兮，小门谓之闺。邃，深也。哲王又不寤。哲，知也。寤，觉也。言君处宫殿之中，其闺邃远，忠言难通，指语不达。自明智之王，尚不觉善恶之情，高宗杀孝己是已。何况不智之君，而以闇蔽，固其宜也。怀朕情而不发兮，余焉能忍与此终古！言我怀忠信之情，不得发用，安能久与此闇乱之君终古居乎？意欲复去也。
索琼茅以筳篿兮，索，取也。琼茅，灵草也。筳，小破竹也。楚人名结草折竹卜曰篿。筳音廷。篿音专。命灵氛为余占之。灵氛，古明占吉凶者也。言己欲去则无所集，欲止则又不见用，忧懑不知所从，乃取神草竹筳结而折之，以卜去留，使明知灵氛，占其吉凶。曰：两美其必合兮，孰信修而慕之？灵氛言以忠臣而就明君，两美必合。楚国谁能信明善恶，修行忠直，欲相慕及者乎？己宜以时去之也。思九州岛之博大兮，岂唯是其有女？言我思念天下博大，岂独楚国有君臣可止乎？曰：勉远逝而无疑兮，孰求美而释女？何所独无芳草兮，尔何怀乎故宇？尔，女也。怀，思也。宇，居也。言何所独无贤芳之君，何必思故居而不去也？此皆灵氛之词。时幽昧以眩曜兮，眩曜，惑乱貌。孰云察余之美恶？屈原答灵氛曰：当时之君，皆暗昧惑乱，不知善恶。谁当察我之善情而用己乎？是难去之意。人好恶其不同兮，惟此党人其独异。党，乡党，谓楚国也。言天下万人之所好恶，其性不同，此楚国尤独异也。户服艾以盈要兮，艾，白蒿也。盈，满也。谓幽兰其不可佩。言楚人户服白蒿，满其要带，以为芬芳；反谓幽兰臭恶，为不可佩也。以言君亲爱谗佞，憎远忠直而不近也。览察草木其独未得兮，察，视也。岂珵美之能当？珵，美玉也。相玉书言：珵大六寸，其曜自照。言时人无能识臧否，观视众草尚不能别其香臭，岂当知玉之美恶乎？以为草木易别于禽兽，禽兽易别于珠玉，珠玉易别于忠佞。知人最难。苏粪壤以充帏兮，苏，取也。充，满也。壤，土也。帏谓之幐。幐，香囊也。谓申椒其不芳。言取粪土以满香囊，佩而带之，反谓申椒臭而不香。言近小人而远君子也。
欲从灵氛之吉占兮，心犹豫而狐疑。言己欲从灵氛劝去之占，则心狐疑。念楚国也。巫咸将夕降兮，巫咸，古神巫也，当殷中宗之世降下也。怀椒糈而要之。椒，香物，所以降神。糈，精美，所以享神。言巫咸将夕从天上下来，愿怀椒糈要之，使筮吉凶。百神翳其备降兮，九疑缤其并迎。翳，蔽也。缤，盛貌也。九疑，舜所葬也。言巫咸得己椒糈，则将百神蔽日来下，舜又使九疑之神纷然近我。知己之意。皇剡剡其扬灵兮，皇，皇天也。剡剡，光貌。告余以吉故。言皇天扬其光灵，使百神告我当去，尤吉善也。曰：勉升降以上下兮，勉，强也。上谓君，下谓臣也。求矩矱之所同。矩，法也。矱，于缚切，度也。言当自勉，上求明君，下索贤臣，与己合法度者，因与同志，共为化也。汤禹俨而求合兮，俨，敬也。合，匹也。挚皋繇而能调。挚，伊尹名，汤臣也。咎繇，禹臣也。调，和。言汤、禹至圣，犹敬承天道，求其匹合，得伊尹、咎繇，力能调和阴阳，而安天下。苟中情其好修兮，何必用夫行媒。行媒，谕左右之臣也。言臣能中心常好善，则精感神明，贤君自举用之，不必须左右荐达之。说操筑于傅岩兮，说，傅说也。傅岩，地名。武丁用而不疑。武丁，殷之高宗也。言傅说抱怀道德而遇刑罚，操筑作于傅岩。武丁思想贤者，梦得圣人，以其形像使求之，因得说，登以为公，道用大兴，为殷高宗。吕望之鼓刀兮。吕，太公之氏姓也。鼓，鸣也。遭周文而得举。言太公避纣，居东海之滨，闻文王作兴，盍往归之，至于朝歌，道穷困，自鼓刀而屠，遂西钓于渭滨。文王梦得圣人，于是出猎而遇之，遂载以归，用为师。宁戚之讴歌兮，宁戚，卫人。齐桓闻以该辅。该，备也。宁戚修德不用，退而商贾，宿齐东门外。桓公夜出，宁戚方饮牛，叩角而歌。桓公闻之，知其贤，举用为卿，备辅佐也。及年岁之未晏兮，晏，晚也。时亦犹其未央。央，尽也。言己所以汲汲欲辅佐君者，冀及年未晏晚，以成德化。然年时亦未尽若三贤之遭遇也。恐鷤鴃之先鸣兮，鷤鴃，一名买??，常以春分鸣也。鷤，弟。鴃，桂。使百草为之不芳。言我恐鷤鴃以先春分鸣，使百草华英摧落，芬芳不成。以喻谗言先，使忠直之士被罪过也。
何琼佩之偃蹇兮，偃蹇，众盛貌。众薆然而蔽之。言我佩琼玉，怀美德偃蹇，而众人薆然而蔽之。伤不得施用也。惟此党人之不亮兮，信，亮也。恐嫉妒而折之。言楚国之人，不尚忠信之行，恐妒我正直，欲必折挫而败也。时缤纷其变易兮，又何可以淹留！言时俗溷浊，善恶变易，不可以久留，宜速去也。兰芷变而不芳兮，荃蕙化而为茅。荃、蕙，皆香草也。言兰芷之草，变其体而不复香；荃蕙化而为茅，失其本性也。以言君子更为小人，忠信更为佞伪。何昔日之芳草兮，今直为此萧艾也。言往昔芬芳之草，今皆直为萧艾而已。以言往日明智之士，今皆佯愚。岂其有他故兮，莫好修之害也。言士人所以变直为曲者，以上不好用忠正之人，害其善士之故。余以兰为可恃兮，兰，怀王少弟司马子兰也。恃，怙也。羌无实而容长。实，诚也。言我以子兰能进贤达能。可怙而进。不意内无诚信之实，但有长大之貌，浮华而已。委厥美以从俗兮，委，弃也。苟得引乎众芳。言子兰弃其美质正直之性，随从谄佞，苟欲引于众贤之位，而无进贤之心也。椒专佞以慢慆兮，椒，楚大夫子椒也。慆，淫也。樧又欲充其佩帏。樧，茱萸也，似椒而非。以喻子椒似贤而非贤也。帏，盛香之囊也。以喻亲近。言子椒为楚大夫，处兰芷之间，而行淫慢谄谀之志。又欲援引面从不贤之类，皆使居亲近，无有忧国之心。责之也。既干进而务入兮，干，求也。又何芳之能祗？祗，敬也。言子兰、子椒苟欲求进，自入于君，身得爵禄而已，复何能敬爱贤者而举之乎。固时俗之从流兮，又孰能无变化？言时世俗人随从上化，若水之流。二子复以谄谀之行，众人谁有不变节而从之者乎？疾之甚也。览椒兰其若兹兮，又况揭车与江蓠。言观子椒、子兰变节若此，岂况朝廷众臣，而不为佞媚以容其身邪。惟兹佩之可贵兮，委厥美而历兹。历，逢也。兹，此也。言己内行忠正，外佩众芳，此诚可贵，兹不遭明君，弃其至美而逢此咎也。芳菲菲而难亏兮，亏，歇也。芬至今犹未沫。沫，已也。言己所行芬芳，诚难亏歇，至今犹未已也。和调度以自娱兮，聊浮游而求女。言我虽不见用，犹和调己之行度，执守忠贞以自娱乐，且徐浮游以求同志。及余饰之方壮兮，周流观乎上下。上谓君，下谓臣也。言我愿及年德方盛壮之时，周流四方，观君臣之贤，欲往就之。
</div>
    <div class="pagination">
<a href="文选详注_page104.html">上一页</a><span>...</span><a href="文选详注_page100.html">100</a><a href="文选详注_page101.html">101</a><a href="文选详注_page102.html">102</a><a href="文选详注_page103.html">103</a><a href="文选详注_page104.html">104</a><span class="current-page">105</span><a href="文选详注_page106.html">106</a><a href="文选详注_page107.html">107</a><a href="文选详注_page108.html">108</a><a href="文选详注_page109.html">109</a><a href="文选详注_page110.html">110</a><span>...</span><a href="文选详注_page106.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
