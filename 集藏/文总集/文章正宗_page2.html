<!DOCTYPE html>
<html>
 <head>
  <meta charset="utf-8"/>
  <title>
   文章正宗 - 第 2 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文章正宗 - 第 2 页/共 27 页
  </h1>
  <div class="content">
   晋文公既定襄王于郏【韦氏曰郏洛邑王城之地也】王劳之以地辞【辞不受】请隧焉【贾侍中云隧王之塟礼阙地通路曰隧】王弗许曰昔我先王之有天下也规方千里以为甸服【规规画而有之】以供上帝山川百神之祀【以其职贡供王祭也】以备百姓兆民之用以待不庭不虞之患【百姓百官有世功者用财用也庭直也虞度也不直犹不道也不度不亿度而至之患】其余以均分公侯伯子男【其余甸服之外地也均平也】使各有宁宇【宁安也宇居也】以顺及天地无逢其灾害先王岂有頼焉【頼利也言无所利】内官不过九御【九御九嫔】外官不过九品【九品九御】足以供给神祗而已岂敢厌纵其耳目心腹以乱百度【厌足也耳目声色心腹嗜欲也】亦唯是死生之服物采章【采章采色文章也】以临长百姓而轻重布之王何异之有【轻重布之贵贱各有等也王何异之有言帝王皆然按此盖谓礼有尊卑隆杀不得不然非王有心于自异也】今天降祸灾于周室余
　　一人仅亦守府【仅犹劣也府先王之府藏】又不佞以勤叔父【勤劳也天子称九州之长同姓曰叔父】而班先王之大物以赏私德【班分也大物谓隧也】其叔父实应且憎以非余一人余一人岂敢有爱也【憎恶也愚按且憎言口是而心非之也】先民有言曰改玉改行【玉佩玉所以节行步也君臣尊卑迟速有节言服其服则行其礼】叔父若能光裕大德更姓改物以创制天下自显庸也【光广裕寛也更姓易姓改物改正朔易服色也创造庸用也谓为天子造创制度自显用于天下】而缩取备物以镇抚百姓【缩引也备物隧之属】余一人其流辟于裔土何辞之与有【流放也】若由是姬姓也尚将列为公侯以复先王之职大物其未可改也叔父其茂昭明德物将自至余敢以私劳变前之大章以忝天下【章表也所以表明天子与诸侯异物也】其若先王与百姓何何政令之为也若不然叔父有地而隧焉余安能知之【所不敢禁】文公遂不敢请受地而还【愚按此篇要领在班先王之大物以赏私徳一语后云余敢以私劳变前之大章盖覆说此意也晋文之定襄王自以为不世之大功其请隧也盖寖寖乎窥大物之渐襄王目之曰私德曰私劳所以折其骄矜不逊之意玩其辞气若优防而实峻烈真可为告谕诸侯之法】
　　襄王止晋杀卫侯【僖公二十八年卫侯奔楚元咺奉叔武以守晋人复卫侯卫侯入杀叔武元咺出奔卫侯与元咺讼卫侯不胜执卫侯归之于京师按叔武卫侯弟元咺卫大夫叔武守国本无自立之意元咺亦忠于国卫侯不察乃杀叔武故咺讼之于晋也】
　　温之防晋人执卫成公归之于周晋侯请杀之王曰不可夫政自上下者也【当从王出也】上作政而下行之不逆故上下无怨今叔父作政而不行无乃不可乎【不行谓不顺也言晋侯不行德政而听元咺之愬欲杀卫侯】夫君臣无狱【狱讼也】今元咺虽直不可听也君臣皆狱父子将狱是无上下也而叔父听之一逆矣又为臣杀其君其安庸刑【庸用也刑法也】布刑而不庸再逆矣一合诸侯而有再逆政余惧其无后也不然余何私于卫侯晋人乃归卫侯
　　定王使王孙满对楚子【宣三年左传下同】
　　楚子伐陆浑之戎【楚庄王也】遂至于雒观兵于周疆【杜氏曰雒水名】定王使王孙满劳楚子【王孙满周大夫】楚子问鼎之大小轻重焉【示欲偪周取天下】对曰在德不在鼎昔夏之方有德也【禹之世】逺方图物【图画山川奇异之物而献之】贡金九牧【使九州之牧贡金】铸鼎象物【象所图物着之于鼎】百物而为之备使民知神奸【图鬼神百物之形使民逆备之】故民入川泽山林不逢不若【若顺也】螭魅罔两【螭山神兽形魅怪物罔两水神】莫能逢之【逢遇也】用能恊于上下以承天休桀有昬德鼎迁于商载祀六百【载祀皆年】商纣暴虐鼎迁于周德之休明虽小重也其奸回昬乱虽大轻也天祚明德有所底止【底致也】成王定鼎于郏鄏【郏鄏今河南也武王迁之成王定之】卜世三十卜年七百天所命也周德虽衰天命未改鼎之轻重未可问也
　　定王辞巩朔献齐捷【成二年晋师败齐师于鞌】
　　晋侯使巩朔献齐捷于周王弗见使单襄公辞焉曰蛮夷戎狄不式王命【杜氏曰式用也】滛湎毁常王命伐之则有献捷王亲受而劳之所以惩不敬劝有功也兄弟甥舅侵败王畧【兄弟同姓国甥舅异姓国略经略法度】王命伐之告事而已不献其功所以敬亲昵禁淫慝也【淫慝为虣掠百姓取囚俘也】今叔父克遂有功于齐而不使命卿镇抚王室所使来抚余一人而巩伯实来未有职司于王室【巩朔上军大夫非命卿名位不达于王室】又奸先王之礼【谓献齐捷】余虽欲于巩伯【欲受其献】其敢废旧典以忝叔父夫齐甥舅之国也而大师之后也【齐世与周昬故曰甥舅】宁不亦滛从其欲以怒叔父抑岂不可谏诲士庄伯不能对【庄伯巩朔】王使委于三吏【委属也三吏三公也】礼之如侯伯克敌使大夫告庆之礼降于卿礼一等
　　景王使詹桓伯责晋【昭九年】
　　周甘人与晋阎嘉争阎田【杜氏曰甘人甘大夫襄阎嘉晋阎县大夫】晋梁丙张趯【皆大夫】率隂戎伐颍【隂戎陆浑之戎颍周邑】王使詹桓伯辞于晋【辞责让之桓伯周大夫】曰我自夏以后稷魏骀芮岐毕吾西土也【在夏世以后稷功受此五国为西土之长】及武王克商蒲姑商奄吾东土也巴濮楚邓吾南土也肃愼燕亳吾北土也吾何迩封之有【迩近也】文武成康之建母弟以蕃屏周亦其废队是为【为后世废队兄弟之国当救济之】岂如弁髦而因以敝之【童子垂髦始冠必三加冠成礼而弃其始冠故言弁髦因以敝之弁亦冠也】先王居梼杌于四裔以御螭魅【言梼杌略举四凶之一下言四裔则三苗在其中】故允姓之奸居于州【允姓隂戎之祖与三苗俱放三危者州今敦煌】伯父惠公归自秦而诱以来【僖十五年晋惠公自秦归二十二年秦晋迁陆浑之戎于伊川】使偪我诸姬入我郊甸则戎焉取之【邑外为郊郊外为甸言戎取周郊甸之地】戎有中国谁之咎也【咎在晋】后稷封殖天下今戎制之不亦难乎伯父图之我在伯父犹衣服之有冠冕木水之有本原民人之有谋主也【民人谋主宗族之师长】伯父若裂冠毁冕拔本塞原专弃谋主虽戎狄其何有余一人【伯父犹然则虽戎狄无所可责晋率隂戎伐周邑故云然】叔向谓宣子曰文之伯也岂能改物翼戴天子而加之以共自文以来世有衰德而暴蔑宗周以宣示其侈诸侯之贰不亦宜乎且王辞直子其图之宣子说王有姻防使赵成如周吊且致阎田与禭反颍俘王亦使賔滑执甘大夫襄以说于晋晋人礼而归之
　　敬王告晋请城成周【昭二十三年尹氏立王子朝传春王正月二师围郊二十六年天王入于成周王子朝奔楚晋师使成公般戍周而还三十二年云云】
　　王使富辛与石张如晋请城成周【杜氏曰子朝之乱其余党多在王城敬王畏之徙都成周成周狭小故请城之】天子曰天降祸于周俾我兄弟并有乱心以为伯父忧【兄弟谓子朝也伯父谓晋侯】我一二亲昵甥舅不皇啓处于今十年【谓二十三年】勤戍五年【谓二十八年晋借秦致诸侯之戍至于今】余一人无日忘之【念诸侯劳】闵闵焉如农夫之望嵗惧以待时【闵闵忧貌】伯父若肆大惠复二文之业弛周室之忧【肆展放也二文谓文侯仇文公重耳也弛犹解也】徼文武之福以固盟主宣昭令名则余一人有大愿矣昔成王合诸侯城成周以为东都崇文德焉【作成周迁殷民以为京师之东都所以崇文王之德】今我欲徼福假灵于成王修成周之城俾戍人无勤诸侯用宁蝥贼逺屏晋之力也【蝥贼喻灾害】其委诸伯父使伯父实重图之俾我一人无徴怨于百姓【徴召也】而伯父有荣施先王庸之【庸功也先王之灵以为大功】范献子谓魏献子曰与其戍周不如城之天子实云虽有后事晋勿与知可也从王命以纾诸侯晋国无忧是之不务而又焉从事魏献子曰善使伯音对曰天子有命敢不奉承以奔告于诸侯迟速衰序于是焉在【按周之望于晋者切矣而范鞅乃曰虽有后事晋勿与知岂诚于图王室者哉此伯业之所以衰也】
　　右周天子告谕诸侯之辞凡六事
　　辞命二
　　楚屈完对齐侯【左氏传下同　僖四年春公防齐侯宋公陈侯卫侯郑伯许男曹伯侵蔡蔡溃遂伐楚】
　　齐侯以诸侯之师侵蔡蔡溃遂伐楚楚子使与师言曰君处北海寡人处南海唯是风马牛不相及也【杜氏曰楚界犹未至南海因齐处北海遂称所近牛马风逸盖未界之微事故以取喻】不虞君之涉吾地也何故管仲对曰昔召康公命我先君大公曰五侯九伯女实征之以夹辅周室【五等诸侯九州之伯皆得征讨其罪齐桓因此命以夸楚】赐我先君履东至于海西至于河南至于穆陵北至于无棣【穆陵无棣皆齐竟也履所践履之界齐桓又因以自言其盛】尔贡包茅不入王祭不共无以缩酒寡人是徴昭王南征而不复寡人是问【昭王成王之孙南廵守涉汉船坏而溺周人讳而不赴诸侯不知其故故问之】对曰贡之不入寡君之罪也敢不共给昭王之不复君其问诸水濵【昭王时汉非楚竟故不受罪○按荆楚僣王罪之大者也包茅不入罪之小者也昭王之不复则非其罪矣管仲不以僣王责之而举此二罪是舎其所当责而责其不必责也仲岂懵乎哉吁此其所以为覇者之师也禹之征苗汤之伐桀皆明徴其辞盖有诸已而后可求诸人无诸已而后可非诸人齐桓之霸所谓以力服人而非心服者也内嬖如嫡同产不嫁内之失德者多矣灭谭灭遂迁阳降鄣外之失义者多矣楚大国也僣王其大恶也我以大恶责之彼肯弭然受责者哉必斥吾之恶以对方八国之师云集而为敌人指数其恶岂不为诸侯羞攻之弗克围之弗下将何词以退师乎故舎其所当责者而及其不必责者庶防楚人之为辞也易不尽力以抗我我之服楚也亦易不劳师而有功仲盖计之熟矣呜呼此其所以为覇者之师欤】师进次于陉【楚不服罪故复进师】夏楚子使屈完如师【如陉之师观强弱】师退次于召陵【完请盟故】齐侯陈诸侯之师与屈完乗而观之【乗共载】齐侯曰岂不谷是为先君之好是继与不谷同好如何对曰君惠徼福于敝邑之社稷辱收寡君寡君之愿也齐侯曰以此众战谁能御之以此攻城何城不克对曰君若以德绥诸侯谁敢不服君若以力楚国方城以为城汉水以为池【方城山在南阳叶县南以言竟上之逺汉水出武都至江夏南入江言其险固以当城池】虽众无所用之屈完及诸侯盟【按屈完之对才数语耳皆足以折服齐侯之心盖善于辞令者也】
　　晋隂饴甥对秦伯【十五年秦伯伐晋秦获晋侯以归穆姬请于秦伯乃与晋平】
　　晋隂饴甥防秦伯盟于王城【杜氏曰隂饴甥即吕甥也食采于隂王城秦地】秦伯曰晋国和乎对曰不和小人耻失其君而悼防其亲【痛其亲为秦所杀】不惮征缮以立圉也【圉惠公子】曰必报雠宁事戎狄君子爱其君而知其罪不惮征缮以待秦命曰必报德有死无二以此不和秦伯曰国谓君何对曰小人慼谓之不免君子恕以为必归小人曰我毒秦秦岂归君【毒谓三施不报】君子曰我知罪矣秦必归君贰而执之服而舎之德莫厚焉刑莫威焉服者懐德贰者畏刑此一役也秦可以霸纳而不定废而不立以德为怨秦不其然秦伯曰是吾心也改馆晋侯馈七牢焉【牛羊豕各一为一牢】
　　鲁展喜犒齐师【二十六年夏】
　　齐孝公伐我北鄙公使展喜犒师使受命于展禽【杜氏曰柳下惠】齐侯未入竟展喜从之曰寡君闻君亲举玉趾将辱于敝邑使下臣犒执事【言执事不敢斥尊也】齐侯曰鲁人恐乎对曰小人恐矣君子则否齐侯曰室如悬罄野无青草何恃而不恐对曰恃先王之命昔周公大公股肱周室夹辅成王成王劳之而赐之盟曰世世子孙无相害也载在盟府【载载书也】大师职之【职主也大公为大师兼主司盟之官】桓公是以紏合诸侯而谋其不恊弥缝其阙而匡救其灾昭旧职也及君即位诸侯之望曰其率桓之功【率循也】我敝邑用不敢保聚曰岂其嗣世九年而弃命废职其若先君何君必不然恃此以不恐齐侯乃还
　　郑烛之武说秦伯【三十年九月】
　　晋侯秦伯围郑以其无礼于晋【杜氏曰文公亡过郑郑不礼之】且贰于楚也晋军函陵秦军泛南佚之狐言于郑伯曰国危矣若使烛之武见秦君师必退【佚之狐烛之武皆郑大夫】公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉许之夜缒而出【缒县城而下】见秦伯曰秦晋围郑郑既知亡矣若亡郑而有益于君敢以烦执事【执事亦谓秦】越国以鄙逺君知其难也【设得郑以为秦邉邑则越晋而难保】焉用亡郑以陪邻【陪益也】邻之厚君之薄也若舎郑以为东道主行李之往来共其乏困【行李使人】君亦无所害且君尝为晋君赐矣许君焦瑕朝济而夕设版焉君之所知也【晋君谓惠公也焦瑕晋河外五城之二邑朝济河而夕设版筑以距秦言背秦之速】夫晋何厌之有既东封郑又欲肆其西封【封疆也肆申也】若不阙秦将焉取之阙秦以利晋唯君图之秦伯说与郑人盟使杞子逢孙杨孙戍之乃还【三子秦大夫反为郑守】
　　郑子家告赵宣子【文十七年】
　　晋侯搜于黄父【社氏曰晋地】遂复合诸侯于扈于是晋侯不见郑伯以为贰于楚也郑子家使执讯而与之书以告赵宣子【执讯通讯问之官为书与宣子】曰寡君即位三年【鲁文二年】召蔡侯而与之事君九月蔡侯入干敝邑以行【行朝晋也】敝邑以侯宣多之难寡君是以不得与蔡侯偕【宣多既立穆公恃宠专权】十一月克减侯宣多而随蔡侯以朝于执事【减损也难未尽而行言汲汲于朝晋】十二年六月归生佐寡君之嫡夷【归生子家名夷大子名】以请陈侯于楚而朝诸君【请陈于楚与俱朝晋】十四年七月寡君又朝以蒇陈事【蒇勑也勑成前好】十五年五月陈侯自敝邑往朝于君徃年正月烛之武徃朝夷也【将夷徃朝晋】八月寡君又往朝以陈蔡之密迩于楚而不敢贰焉则敝邑之故也虽敝邑之事君何以不免【免免罪也】在位之中一朝于襄【襄公】而再见于君【君灵公也】夷与孤之二三臣相及于绛【孤之二三臣谓烛之武归生自谓也绛晋国都】虽我小国则蔑以过之矣今大国曰尔未逞吾志敝邑有亡无以加焉古人有言曰畏首畏尾身其余防【言首尾有畏则身中不畏者少】又曰鹿死不择音【音所茠防之处古字声同皆相假借】小国之事大国也德则其人也【以德加已则以人道相事】不德则其鹿也铤而走险急何能择【铤疾走貌言急则欲防茠于楚如鹿赴险】命之罔极亦知亡矣【言晋命无极】将悉敝赋以待于儵唯执事命之【儵晋郑之竟言欲以兵距晋】文公二年六月壬申朝于齐【郑文二年六月壬申鲁庄二十三年六月二十四日】四年二月壬戌为齐侵蔡【鲁庄二十五年二月无壬戌壬戌三月二十日】亦获成于楚【郑与楚成】居大国之间而从于彊令岂其罪也【令号令也】大国若弗图无所逃命晋巩朔行成于郑赵穿公壻池为质焉【赵穿卿也公壻池晋侯女壻　按郑小国也子家辞直而晋遽畏之以其壻为质若事大国焉辞之不可已也如是夫】
　　晋解扬对楚子【宣十五年春】
　　公孙归父防楚子于宋宋人使乐婴齐告急于晋晋侯欲救之伯宗曰不可【伯宗晋大夫】乃止使解扬如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之【楼车车上望橹】遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命为义臣能承命为信信载义而行之为利谋不失利以卫社稷民之主也义无二信信无二命君之赂臣不知命也受命以出有死无霣【霣废队也】又可赂乎臣之许君以成命也死而成命臣之禄也寡君有信臣下臣获考【考成也】死又何求楚子舎之以归
　　齐国佐对晋人【成二年六月季孙行父臧孙许叔孙侨如公孙婴齐帅师防晋郤克卫孙良父曹公子首及齐侯战于鞌齐师败绩秋七月齐侯使国佐如师】
　　晋师从齐师入自邱舆击马陉【杜氏曰邱舆马陉皆齐邑】齐侯使賔媚人赂以纪甗玉磬与地【媚人国佐也甗玉甑皆灭纪所得】不可则听客之所为賔媚人致赂晋人不可曰必以萧同叔子为质【同叔萧君之字齐侯外祖父子女也难斥言其母故逺言之】而使齐之封内尽东其亩【使陇畆东西行】对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何【言违王命】且是以不孝令也诗曰孝子不匮永锡尔类【诗大雅言孝心不乏者又能以孝道长钖其志类】若以不孝令于诸侯其无乃非德类也乎【不以孝德锡同类】先王疆理天下物土之宜而布其利【疆界也理正也物土之宜播殖之物各从土宜】故诗曰我疆我理南东其畆【诗小雅或南或东从其土宜】今吾子疆理诸侯而曰尽东其亩而已唯吾子戎车是利【晋之伐齐循垄东行易】无顾土宜其无乃非先王之命也乎反先王则不义何以为盟主其晋实有阙【阙失】四王之王也【禹汤文武】树德而济同欲焉【树立也济成也】五伯之霸也【夏伯昆吾商伯大彭豕韦周伯齐桓晋文】勤而抚之以役王命【役事也】今吾子求合诸侯以逞无疆之欲【疆竟也】诗曰布政优优百禄是遒【诗颂殷汤布政优和故百禄来聚遒聚也】子实不优而弃百禄诸侯何害焉【言不能为诸侯害】不然【不见许】寡君之命使臣则有辞矣曰子以君师辱于敝邑不腆敝赋以犒从者【战而曰犒为孙辞】畏君之震师徒挠败【震动挠曲也】吾子惠徼齐国之福不泯其社稷使继旧好唯是先君之敝器土地不敢爱子又不许请收合余烬【烬火余本】背城借一【欲于城下复借一战】敝邑之幸亦云从也况其不幸敢不唯命是听【鲁卫谏曰齐疾我矣其死亡者皆亲昵也子若不许讐我必甚唯子则又何求子得其国宝我亦得地而纾于难其荣多矣齐晋亦唯天所授岂必晋晋人许之对曰羣臣帅赋舆以为鲁卫请若苟有以借口而复于寡君君之惠也敢不唯命是听秋七月晋师及齐国佐盟于袁娄使齐人归我汶阳之田】
　　晋智防对楚子【成三年春】
　　晋人归楚公子谷臣与连尹襄老之尸于楚以求知防【杜氏曰邲之战楚获知防】于是荀首佐中军矣【荀首知防父】故楚人许之王送知防曰子其怨我乎对曰二国治戎臣不才不胜其任以为俘馘执事不以衅鼓【以血涂鼓为衅鼓】使归即戮君之惠也臣实不才又谁敢怨王曰然则德我乎对曰二国图其社稷而求纾其民【纾缓也】各惩其忿以相宥也【宥赦也】两释累囚以成其好【累系也】二国有好臣不与及其谁敢德【言二国本不为已】王曰子归何以报我对曰臣不任受怨君亦不任受德无怨无徳不知所报王曰虽然必告不谷对曰以君之灵累臣得归骨于晋寡君之以为戮死且不朽若从君之惠而免之以赐君之外臣首【称于异国君曰外臣】首其请于寡君而以戮于宗亦死且不朽若不获命【君不许戮】而使嗣宗职【嗣其祖宗之位职】次及于事而帅偏师以脩封疆虽遇执事【遇楚将帅】其弗敢违【违辟也】其竭力致死无有二心以尽臣礼所以报也王曰晋未可与争重为之礼而归之
　　鲁季文子语晋韩穿【成二年晋使齐人归我汶阳之田八年春晋侯使韩穿来云云杜氏曰齐服事晋故晋来语鲁使还二年所取田】
　　晋侯使韩穿来言汶阳之田归之于齐季文子饯之【杜氏曰饯送行饮酒】私焉【私与之言】曰大国制义以为盟主是以诸侯懐德畏讨无有贰心谓汶阳之田敝邑之旧也而用师于齐使归诸敝邑【用师鞌之战】今有二命曰归诸齐信以行义义以成命小国所望而懐也信不可知义无所立四方诸侯其谁不解体诗曰女也不爽士贰其行士也罔极二三其德【爽差也极中也诗卫风妇人怨丈夫不一其行喻鲁事晋犹女之不敢过差而晋有罔极之心反二三其德】七年之中一与一夺二三孰甚焉士之二三犹防妃耦而况霸主霸主将德是以【以用也】而二三之其何以长有诸侯乎诗曰犹之未逺是用大简【犹图也简谏也诗大雅言王者图事不逺故用大道谏之】行父惧晋之不逺犹而失诸侯也是以敢私言之
　　晋郤至答楚子反【十二年宋华元克合晋楚之成】
　　晋郤至如楚聘且涖盟楚子享之子反相为地室而县焉【杜氏曰县钟鼓也】郤至将登【登堂】金奏作于下【击钟而奏乐】惊而走出子反曰日云莫矣寡君须矣吾子其入也賔曰君不忘先君之好施及下臣贶之以大礼重之以备乐【贶赐也】如天之福两君相见何以代此下臣不敢【言此两君相见之礼】子反曰如天之福两君相见无亦唯是一矢以相加遗焉用乐【言两君战乃相见无用此乐】寡君须矣吾子其入也賔曰若让之以一矢祸之大者其何福之为世之治也诸侯间于天子之事则相朝也【王事间缺则修私好】于是乎有享宴之礼享以训共俭【享有体荐设几而不倚爵盈而不饮肴干而不食所以训共俭】宴以示慈惠【宴则折爼相与共食】共俭以行礼而慈惠以布政政以礼成民是以息百官承事朝而不夕【不夕言无事】此公侯之所以扞城其民也【扞蔽也言享宴结好邻国所以蔽扞其民】故诗曰赳赳武夫公侯干城【诗周南之风赳赳武貌干扞也言公侯之与武夫止于扞难而已】及其乱也诸侯贪冒侵欲不忌争寻常以尽其民【八尺曰寻倍寻曰常言争尺文之地以相攻伐】略其武夫以为已腹心股肱爪牙【略取也言世乱则公制御武夫以从已志使侵害邻国为抟噬之用无已】故诗曰赳赳武夫公侯腹心【举请之正以駮乱义诗言治世则武夫能合德公侯外为扞城内制其腹心】天下有道则公侯能为民干城而制其腹心乱则反之【畧其武夫以为已腹心爪牙】今吾子之言乱之道也不可以为法然吾子主也至敢不从遂入卒事归以语范文子文子曰无礼必食言吾死无日矣夫【言晋楚不能乆和必复相伐为十六年鄢陵战张本】
　　晋侯使吕相絶秦【十三年夏四月】
　　晋侯使吕相絶秦【杜氏曰吕相魏锜子盖口宣已命】曰昔逮我献公及穆公【晋献秦穆】相好戮力同心申之以盟誓重之以昬姻【穆公夫人献公之女】天祸晋国文公如齐惠公如秦【辟骊姬也不言狄梁举所恃大国】无禄献公即世穆公不防旧德俾我惠公用能奉祀于晋【僖十年秦纳惠公】又不能成大勲而为韩之师【僖十五年秦伐晋获惠公】亦悔于厥心用集我文公【集成也】是穆之成也【成功于晋】文公躬擐甲胄跋履山川【草行为防】逾越险阻征东之诸侯虞夏商周之而朝诸秦则亦既报旧徳矣郑人怒君之疆场我文公帅诸侯及秦围郑【晋自以郑贰于楚故围之郑非侵秦也晋以此诬秦事在僖三十年】秦大夫不询于我寡君擅及郑盟【询谋也盟者秦伯谦言大夫】诸侯疾之将致命于秦【致死命而讨秦时无诸侯盖诸侯遥致此意】文公恐惧绥静诸侯秦师克还无害是我有大造于西也【造成也言晋有成功于秦】无禄文公即世穆为不吊【不见吊伤】蔑死我君寡我襄公【寡弱也】迭我殽地奸絶我好伐我保城殄灭我费滑【伐保城诬之费滑滑国都于费】散离我兄弟挠乱我同盟【滑晋同姓】倾覆我国家我襄公未忘君之旧勲【纳文公之勲】而惧社稷之陨是以有殽之师【在僖三十三年】犹愿赦罪于穆公【晋欲求解于奉】穆公弗听而即楚谋我天诱其成王陨命【秦使鬬克归楚求成事见文十四年文元年楚弑成王】穆公是以不克逞志于我【逞快也】穆襄即世康灵即位【文六年晋襄秦穆皆卒】康公我之自出【晋外甥】又欲阙翦我公室倾覆我社稷帅我蝥贼以来荡揺我邉疆【蝥贼食禾稼虫名谓秦纳公子雍】我是以有令狐之役【在文七年】康犹不悛入我河曲【悛改也】伐我涑川俘我王官【涑水名】翦我羁马我是以有河曲之战【在文十二年】东道之不通则是康公之絶我好也【言康公自絶故不复东通晋】及君之嗣也【君秦桓公】我君景公引领西望曰庶抚我乎【望秦抚恤晋】君亦不惠称盟【不肯称晋望而共盟】利吾有狄难【谓晋灭潞氏时】入我河县焚我箕郜芟夷我农功【夷伤也】防刘我邉垂【防刘皆杀也】我是以有辅氏之聚【聚众也在宣十五年】君亦悔祸之延【延长也】而欲徼福于先君献穆【晋献秦穆】使伯车来命我景公【伯车秦桓公子】曰吾与女同好弃恶复脩旧德以追念前勲言誓未就景公即世我寡君是以有令狐之防【令狐防在十一年申厉公之命宜言寡人称君误也】君又不祥【祥善也】背弃盟誓白狄及君同州【及与也】君之仇雠而我昬姻也【季隗廧咎如赤狄之女也白狄伐而获之纳诸文公】君来赐命曰吾与女伐狄寡君不敢顾昬姻畏君之威而受命于吏君有二心于狄曰晋将伐女狄应且憎是用告我【言狄虽应答秦而心实憎秦无信】楚人恶君之二三其德也亦来告我曰秦背令狐之盟而来求盟于我昭告昊天上帝秦三公楚三王【三公穆康共三王成穆庄】曰余虽与晋出入【出入犹徃来】余唯利是视不谷恶其无成德是用宣之以惩不壹诸侯备闻此言斯是用痛心疾首昵就寡人【疾首痛也昵亲也】寡人帅以听命唯好是求君若惠顾诸侯矜哀寡人而赐之盟则寡人之愿也其承宁诸侯以退【承君之意以宁静诸侯】岂敢徼乱【徼要也】君若不施大惠寡人不佞其不能以诸侯退矣敢尽布之执事俾执事实图利之【俾使也】秦桓公既与晋厉公为令狐之盟而又召狄与楚欲道以伐晋诸侯是以睦于晋【晋辞多诬秦故传据此三事以正秦罪】鲁使声伯请季孙于晋【十六年防于沙随谋伐郑晋侯以叔孙侨如之谋不见公执季文子】
　　晋人执季文子于苕邱公还待于郓【杜氏曰郓鲁西邑】使子叔声伯请季孙于晋郤曰苟去仲孙蔑【孟献】而止季孙行父吾与子国亲于公室【亲鲁甚于晋公室】对曰侨如之情子必闻之矣【闻其淫慝情通按此谓通于穆姜而欲去季孟也】若去蔑与行父是大弃鲁国而罪寡君也若犹不弃而惠徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之宻迩仇讐【仇雠谓齐楚】亡而为雠治之何及【言鲁属齐楚则还为晋雠】郤曰吾为子请邑对曰婴齐鲁之常也【贱官也】敢介大国以求厚焉【介因也】承寡君之命以请【承奉也】若得所请吾子之赐多矣又何求【范文子谓栾武子曰季孙于鲁相二君矣妾不衣帛马不食粟可不谓忠乎信防慝而弃忠良若诸侯何子叔婴齐奉君命无私谋国家不贰图其身不忘其君若虚其请是弃善人也子其图之乃许鲁平赦季孙】
　　郑告晋受盟于楚【襄八年夏郑子国子耳侵蔡楚子囊伐郑】
　　楚子嚢伐郑讨其侵蔡也子驷子国子耳欲从楚子孔子蟜子展欲待晋【杜氏曰待晋来救子孔穆公子子蟜子游子子展子罕子】子驷曰周诗有之曰俟河之清人夀防何【逸诗也言人夀促而河清迟喻晋之不可待】兆云询多职竞作罗【兆卜询谋也职主也言既卜且谋多则竞作罗网之难无成功】谋之多族民之多违【族家也】事滋无成【滋益也】民急矣姑从楚以纾吾民晋师至吾又从之敬共币帛以待来者小国之道也牺牲玉帛待于二竟【二竟晋楚界】以待彊者而庇民焉寇不为害民不罢病不亦可乎子展曰小所以事大信也小国无信兵乱日至亡无日矣五防之信【谓三年防鸡泽五年防戚又会城棣七年防鄬八年防邢邱】今将背之虽楚救我将安用之【言失信得楚不足贵】亲我无成【晋亲郑】鄙我是欲【楚欲以郑为鄙邑而反欲与成】不可从也【言子驷不可从】不如待晋晋君方明四军无阙八卿和睦必不弃郑【四军谓上中下新军也军有二卿】楚师辽逺粮食将尽必将速归何患焉舎之闻之【舎之子展名】杖莫如信完守以老楚杖信以待晋不亦可乎子驷曰诗云谋夫孔多是用不集【诗小雅孔甚也集就也言人欲为政是非相乱而不成】发言盈庭谁敢执其咎【言谋者多若有不善无适受其咎】如匪行迈谋是用不得于道【匪彼也行迈谋谋于路人也不得于道众无适从】请从楚騑也受其咎【騑子驷名】乃及楚平使王子伯骈告于晋【伯骈晋大夫】曰君命敝邑修而车赋儆而师徒以讨乱略蔡人不从敝邑之人不敢宁处悉索敝赋【索尽也】以讨于蔡获司马爕献于邢邱今楚来讨曰女何故称兵于蔡【称举也】焚我郊保【郭外曰郊保守也】冯陵我城郭【冯迫也】敝邑之众夫妇男女不皇啓处以相救也【皇暇也啓跪也】翦焉倾覆无所控告【翦尽也控引也】民死亡者非其父兄即其子弟夫人愁痛【夫人犹人人也】不知所庇民知穷困而受盟于楚孤也与其二三臣不能禁止【孤郑伯】不敢不告知武子使行人子员对之曰君有楚命【见讨之命】亦不使一介行李告于寡君【一介独使也行李行人也】而即安于楚君之所欲也谁敢违君寡君将帅诸侯以见于城下唯君图之
　　郑公子騑与晋盟【襄九年十一月己亥】
　　同盟于戯郑服也【杜氏曰郑服故言同】将盟郑六卿公子騑【子驷】公子嘉【子孔】公孙辄【子耳】公孙虿【子蟜】公孙舎之【子展】及其大夫门子皆从郑伯【门子卿之适子】晋士庄子为载书【庄子士弱载书盟书】曰自今日既盟之后郑国而不唯晋命是听而或有异志者有如此盟【如违盟之罸】公子騑趋进曰天祸郑国使介居二大国之间【介犹间也】大国不加德音而乱以要之【谓以兵乱之力强要郑】使其鬼神不获歆其禋祀其民人不获享其土利夫妇辛苦垫隘无所底告【垫隘犹委顿底至也】自今日既盟之后郑国而不唯有礼与彊可以庇民者是从而敢有异志者亦如之【亦如此盟】荀偃曰改载书公孙舎之曰昭大神要言焉【要誓以告神】若可改也大国亦可叛也知武子谓献子曰我实不德而要人以盟岂礼也哉非礼何以主盟姑盟而退脩德息师而来终必获郑何必今日我之不德民将弃我岂唯郑若能休和逺人将至何恃于郑乃盟而还【遂两用载书】
　　戎子驹支对范宣子【襄十四年春】
　　呉告败于晋【杜氏曰前年为楚所败】防于向为呉谋楚故也【谋为呉伐楚】将执戎子驹支【驹支戎子名】范宣子亲数诸朝【行之所在亦设朝位】曰来姜戎氏昔秦人迫逐乃祖吾离于州【四岳之后皆姜姓又别为允姓州地在今炖煌】乃祖吾离被苫盖【盖苫之别名】防荆棘以来归我先君【防冒也】我先君惠公有不腆之由【腆厚也】与女剖分而食之【中分为剖】今诸侯之事我寡君不如昔者盖言语漏泄则职女之由【职主也】诘朝之事尔无与焉【诘朝明旦不使复得与防事】与将执女对曰昔秦人负恃其众贪于土地逐我诸戎惠公蠲其大德【蠲明也】谓我是四岳之裔胄也【四岳尧时方伯姜姓也裔逺也胄后也】毋是翦弃【翦削也】赐我南鄙之田狐狸所居豺狼所嘷我诸戎除翦其荆棘驱其狐貍豺狼以为先君不侵不叛之臣至于今不贰【不内侵亦不外叛】昔文公与秦伐郑秦人窃与郑盟而舎戍焉【在僖三十年】于是乎有殽之师【在僖三十三年】晋御其上戎亢其下【亢犹当也】秦师不复我诸戎实然譬如捕鹿晋人角之诸戎掎之【掎其足也】与晋踣之【踣僵也】戎何以不免自是以来晋之百役与我诸戎相继于时【言给晋役不旷时】以从执政犹殽志也【意常如殽无中二也】岂敢离逷今官之师旅无乃实有所阙以携诸侯而罪我诸戎我诸戎饮食衣服不与华同贽币不通言语不达何恶之能为不与于防亦无瞢焉【瞢闷也】赋青蝇而退【青蝇诗小雅取其恺悌君子无信谗言】宣子辞焉【辞谢】使即事于防成恺悌也【成恺悌不信谗也】
　　郑公孙侨对晋徴朝【二十二年夏】
　　晋人徴朝于郑【杜氏曰召郑使朝】郑人使少正公孙侨对【少正郑卿官也公孙侨子产】曰在晋先君悼公九年我寡君于是即位【鲁襄八年】即位八月【即位年之八月】而我先大夫子驷从寡君以朝于执事执事不礼于寡君【言朝执事谦不敢斥晋侯】晋是以有戯之役【在九年】楚人犹竞而申礼于敝邑敝邑欲从执事而惧为大尤曰晋其谓我不共有礼是以不敢携贰于楚我四年三月先大夫子蟜又从寡君以观衅于楚【实朝言观衅饰辞也言欲徃视楚知可徃否】晋于是乎有萧鱼之役【在十一年】谓我敝邑迩在晋国譬诸草木吾臭味也【晋郑同姓故】而何敢差池【差池不齐也】楚亦不竞寡君尽其土实【土地所有】重之以宗器【宗庙礼乐之器钟磬之属】以受齐盟【齐同也】遂帅群臣随于执事以防嵗终【朝正】贰于楚者子侯石盂归而讨之【石盂石防】溴梁之明年【溴梁在十六年】子蟜老矣公孙夏从寡君以朝于君见于尝酎【酒之新熟重者为酎尝新饮酒为尝酎】与执燔焉【助祭】间二年闻君将靖东夏【谓二十年澶渊盟】四月又朝以听事期【先澶渊二月往朝以听防期】不朝之间无嵗不聘无役不从以大国政令之无常国家罢病不虞荐至【荐仍也】无日不惕岂敢忘职【惕惧也】大国若安定之其朝夕在庭何辱命焉【言自将徃不须来召】若不恤其患而以为口实【口实但有其言而已】其无乃不堪任命而翦为仇雠【翦削也谓见剥削不堪命则成仇雠】敝邑是惧其敢忘君命委诸执事执事实重图之【传言子产有辞所以免大国之讨】
　　子产与范宣子论重币【二十四年】
　　范宣子为政诸侯之币重郑人病之二月郑伯如晋子产寓书于子西以告宣子【杜氏曰寓寄也】曰子为晋国四邻诸侯不闻令德而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰【贰离也】若吾子頼之则晋国贰【頼恃用之】诸侯贰则晋国坏晋国贰则子之家坏何没没也【没没沈灭之言】将焉用贿夫令名徳之舆也【德须令名以逺闻】德国家之基也有基无壊无亦是务乎有德则乐乐则能乆诗云乐只君子邦家之基有令德也夫【诗小雅言君子乐美其道为邦家之基所以济令德】上帝临女无贰尔心有令名也夫【诗大雅言武王为天所临不敢懐贰心所以济令名】恕思以明德则令名载而行之是以逺至迩安毋宁使人谓子子实生我【无宁宁也】而谓子浚我以生乎【浚取也言取我财以自生】象有齿以焚其身贿也【焚毙也】宣子说乃轻币
　　子产对晋人问献捷【初陈侯防楚子伐郑当陈隧者井堙木刋郑人怨之二十五年郑子展子产帅车七百乗伐陈遂入之】
　　郑子产献捷于晋【杜氏曰献入陈之功而不献其俘】戎服将事【戎服军旅之衣异于朝服】晋人问陈之罪对曰昔虞阏父为周陶正以服事我先王【阏父舜之后当周之兴阏父为武王陶正】我先王頼其利器用也与其神明之后也【舜圣故谓之神明】庸以元女大姬配胡公【庸用也元女武王之长女胡公阏父之子满也】而封诸陈以备三恪【周得天下封夏殷二王后又封舜后谓之恪并二王后为三国其礼转降示敬而已故曰三恪】则我周之自出至于今是頼【言陈周之甥至今頼周徳】桓公之乱蔡人欲立其出【陈桓公鲍卒于是陈乱事在鲁桓五年蔡出桓公之子厉公也】我先君庄公奉五父而立之【五父佗桓公弟杀大子免而代之郑庄公因就定其位】蔡人杀之【欲立其出故】我又与蔡人奉戴厉公【奉戴犹奉事】至于庄宣皆我之自立【陈庄公宣公皆厉公子】夏氏之乱成公播荡又我之自入君所知也【播荡流移失所宣十一年陈夏徴舒弑灵公灵公之子成公奔晋自晋因郑而入也】今陈忘周之大德蔑我大惠弃我姻亲介恃楚众以冯陵我敝邑不可亿逞【亿度也逞尽也】我是以有徃年之告【谓郑伯稽首告晋请伐陈】未获成命【未得伐陈命】则有我东门之役【前年陈从楚伐郑东门】当陈隧者井堙木刋敝邑大惧不竞而耻大姬【上辱大姬之灵】天诱其啓敝邑心【啓开也开道其心故得胜】陈知其罪授手于我用敢献功晋人曰何故侵小对曰先王之命唯罪所在各致其辟【辟诛也】且昔天子之地一圻【方千里】列国一同【方百里】自是以衰【衰差防】今大国多数圻矣若无侵小何以至焉晋人曰何故戎服对曰我先君武庄为平桓卿士【郑武公庄公为周平王桓王卿士】城濮之役文公布命曰各复旧职【晋文公】命我文公戎服辅王以授楚捷不敢废王命故也【城濮在僖二十八年】士庄伯不能诘【士庄伯士弱也】复于赵文子文子曰其辞顺犯顺不祥乃受之冬十月子展相郑伯如晋拜陈之功【谢晋受其功】子西复伐陈陈及郑平【前虽入陈服之而已故更伐以结成】仲尼曰志有之【志古书】言以足志文以足言【足犹成也】不言谁知其志言之无文行而不逺【虽得行犹不能及逺】晋为伯郑入陈非文辞不为功慎辞哉【枢机之发荣辱之主○按春秋辞命子产为最故论语称之曰为命禆谌草创之世叔讨论之行人子羽修饰之东里子产润色之然则辞命之所以善者盖非一人之功也】
　　子产对晋让壊垣【三十一年鲁襄公薨】
　　子产相郑伯以如晋晋侯以我防故未之见也子产使尽壊其馆之垣而纳车马焉士文伯让之曰敝邑以政刑之不脩防盗充斥【杜氏曰充满斥见言其多】无若诸侯之属辱在寡君者何是以令吏人完客所馆【馆舎也】高其闬闳【闳门也】厚其墙垣以无忧客使【无令客使忧防盗】今吾子壊之虽从者能戒其若异客何以敝邑之为盟主缮完葺墙【葺覆也】以待賔客若皆毁之其何以共命寡君使匄请命【请问毁垣之命】对曰以敝邑褊小介于大国【介间也】诛求无时【诛责也】是以不敢宁居悉索敝赋以来防时事【随时来朝防】逢执事之不闲而未得见又不获闻命未知见时不敢输币亦不敢暴露其输之则君之府实也非荐陈之不敢输也【荐陈犹献见也】其暴露之则恐燥湿之不时而朽蠧以重敝邑之罪侨闻文公之为盟主也【文公晋重耳】宫室卑庳无观台榭以崇大诸侯之馆馆如公寝库廐缮脩司空以时平易道路【易治也】圬人以时塓馆宫室【圬人涂者塓涂也】诸侯賔至甸设庭燎【庭燎设火于庭】仆人廵宫【廵宫行夜】车马有所【有所处】賔从有代【代客役】巾车脂辖【巾车主车之官】人牧圉各瞻其事【瞻视客所当得】百官之属各展其物【展陈也谓羣官各陈其物以待客待賔】公不留賔而亦无废事【賔得速去则事不废】忧乐同之事则廵之【廵行也】教其不知而恤其不足賔至如归无宁菑患【言见遇如此宁当复有菑患邪无宁宁也】不畏防盗而亦不患燥湿今铜鞮之宫数里【铜鞮晋离宫】而诸侯舎于人【舎如人舎】门不容车而不可逾越【门庭之内迫迮又有墙垣之限】盗贼公行而夭疠不戒【疠犹灾也言水潦无时】賔见无时命不可知若又勿坏是无所藏币以重罪也敢请执事将何所命之【问晋命已所止之宜】虽君之有鲁防亦敝邑之忧也【言郑与鲁亦有同姓之忧】若获荐币【荐进也】脩垣而行【行去也】君之惠也敢惮勤劳文伯复命【反命于晋君】赵文子曰信【信如子产言】我实不德而以人之垣以赢诸侯【赢受也】是吾罪也使士文伯谢不敏焉晋侯见郑伯有加礼【礼加敬】厚其宴好而归之乃筑诸侯之馆叔向曰辞之不可以已也如是夫子产有辞诸侯頼之若之何其释辞也诗曰辞之辑矣民之恊矣辞之绎矣民之莫矣【诗大雅言辞辑睦则民恊同辞说绎则民安定莫犹定也】其知之矣【谓诗人知辞之有益】
　　子羽辞公子围【昭元年春】
　　楚公子围聘于郑且娶于公孙段氏伍举为介【杜氏曰伍举椒举介副也】将入馆【就客舎】郑人恶之【知楚懐诈】使行人子羽与之言乃馆于外【舎城外】既聘将以众逆【以兵入逆妇】子产患之使子羽辞曰以敝邑褊小不足以容从者请墠听命【欲于城外除地为墠行昏礼】令尹命大宰伯州犂对曰君辱贶寡大夫围谓围将使丰氏抚有而室【丰氏公孙段】围布几筵告于庄共之庙而来【庄王围之祖共王围之父】若野赐之是委君贶于草莽也是寡大夫不得列于诸卿也【言不得从卿礼】不宁唯是又使围防其先君【防欺也告先君而来不得成礼于女氏之庙故以为欺先君】将不得为寡君老【大臣称老惧辱命而黜退】其蔑以复矣唯大夫图之子羽曰小国无罪恃实其罪【恃大国而无备则是罪】将恃大国之安靖已而无乃包藏祸心以图之小国失恃而惩诸侯使莫不憾者距违君命而有所壅塞不行是惧【言已失所恃则诸侯惩恨以距君命壅塞不行所惧唯此】不然敝邑馆人之属也【馆人守舎人也】其敢爱丰氏之祧【祧逺祖庙】伍举知其有备也请垂櫜而入【垂櫜示无弓】许之正月乙未入逆而出
　　晋叔向诒子产论铸刑书【昭六年】
　　郑人铸刑书【杜氏曰铸书于鼎以为国之常法】叔向使诒子产书【诒遗也】曰始吾有虞于子【虞度也言凖度子产以为已法】今则已矣【已止也】昔先王议事以制不为刑辟惧民之有争心也【临事制刑不预设法也法预设则民知争端】犹不可禁御是故闲之以义【闲防也】纠之以政【纠举也】行之以礼守之以信奉之以仁制为禄位以劝其从【劝从教】严断刑罚以威其滛【滛放也】惧其未也故诲之以忠耸之以行【耸惧也】教之以务【时所急】使之以和【说以使民】临之以敬涖之以彊【施之于事为涖】断之以刚【义断也】犹求圣哲之上明察之官【上公侯也官卿大夫也】忠信之长慈惠之师民于是乎可任使也而不生祸乱民知有辟则不忌于上并有争心以徴于书而徼幸以成之【因危文以生争缘徼幸以成其巧伪】弗可为矣【为治也】夏有乱政而作禹刑商有乱政而作汤刑周有乱政而作九刑三辟之兴皆叔世也【言刑书不起于始盛之世】今吾子相郑国作封洫【在襄三十年】立谤政【作邱赋在四年】制参辟铸刑书【制参辟谓用三代之末法】将以靖民不亦难乎诗曰仪式刑文王之德日靖四方又曰仪刑文王万邦作孚如是何辟之有民知争端矣将弃礼而徴于书锥刀之末将尽争之【锥刀末喻小事】乱狱滋丰贿赂并行终子之世郑其败乎肸闻之国将亡必多制其此之谓乎复书曰若吾子之言侨不才不能及子孙吾以救世也既不承命敢忘大惠【以见箴戒为惠○按此私相规儆非辞命也姑附此】
　　呉蹶由对楚子【昭五年冬十月】
　　楚子以诸侯及东夷伐呉以报棘栎麻之役【杜氏曰役在四年】呉子使其弟蹶由犒师【犒劳】楚人执之将以衅鼓王使问焉曰女卜来吉乎对曰吉寡君闻君将治兵于敝邑卜之以守曰余亟使人犒师请行以观王怒之疾徐而为之备尚克知之【言呉令如此】兆告吉曰克可知也君若驩焉好逆使臣滋敝邑休怠【休解也】而忘其死亡无日矣今君奋焉震电冯怒【冯盛也】虐执使臣将以衅鼓则呉知所备矣敝邑虽羸若早脩完【完器备】其可以息师【息楚之师】难易有备可谓吉矣且呉社稷是卜岂为一人使臣获衅军鼓而敝邑知备以御不虞其为吉孰大焉国之守其何事不卜【言常卜】一臧一否其谁能常之城濮之兆其报在邲【城濮战楚卜吉其效乃在邲】今此行也其庸有报志【言呉有报楚意】乃弗杀
　　郑子产争承【十三年】
　　晋合诸侯于平邱及盟子产争承【承贡赋之次】曰昔天子班贡轻重以列【杜氏曰列位也】列尊贡重周之制也【公侯地广故所贡者多】卑而贡重者甸服也【甸服谓天子畿内共职贡者】郑伯男也而使从公侯之贡【言郑国在甸服外爵列伯子男不应出公侯之贡】惧弗给也敢以为请诸侯靖兵好以为事【靖息也】行理之命【行理使人通聘问者】无月不至贡之无艺【艺法制】小国有阙所以得罪也诸侯脩盟存小国也贡献无极亡可待也存亡之制将在今矣自日中以争至于昏晋人许之既盟子大叔咎之曰诸侯若讨其可渎乎【渎易也】子产曰晋政多门【政不出一家】贰偷之不暇何暇讨【贰不壹偷苟且】国不竞亦陵何国之为【不竞争则为人所侵陖不成为国】仲尼谓子产于是行也足以为国基矣
　　子产答韩宣子买环【十六年】
　　晋韩起聘于郑宣子有环其一在郑商【杜氏曰玉环同工共朴自共为双】宣子谒诸郑伯子产弗与曰非官府之守器也寡君不知子大叔子羽谓子产曰韩子亦无防求晋国亦未可以贰晋国韩子不可偷也若属有防人交鬬其间鬼神而助之以兴其凶怒悔之何及吾子何爱于一环其以取憎于大国也盍求而与之子产曰吾非偷晋而有二心将终事之是以弗与忠信故也侨闻君子非无贿之难立而无令名之患侨闻为国非不能事大字小之难无礼以定其位之患夫大国之人令于小国而皆获其求将何以给之一共一否为罪滋大大国之求无礼以斥之何餍之有吾有为鄙邑则失位矣【不复成国】若韩子奉命以使而求玉焉贪滛甚矣独非罪乎出一玉以起二罪吾又失位韩子成贪将焉用之且吾以玉贾罪不亦锐乎【锐细小也】韩子买诸贾人既成贾矣商人曰必告君大夫韩子请诸子产曰日起请夫环执政弗义弗敢复也今买诸商人商人曰必以闻敢以为请子产对曰昔我先君桓公与商人皆出自周【郑本在周畿内桓公柬迁并与商人俱】庸次比耦【庸用也用次更相从耦耕】以艾杀此地斩之蓬蒿藜藋而共处之世有盟誓以相信也曰尔无我叛我无彊贾毋或匄夺尔有利市宝贿我勿与知恃此质誓故能相保以至于今吾子以好来辱而谓敝邑彊夺商人是教敝邑背盟誓也毋乃不可乎吾子得玉而失诸侯必不为也若大国令而共无艺郑鄙邑也亦弗为也【不欲为鄙邑之事】侨若献玉不知所成敢私布之韩子辞玉曰起不敏敢求玉以徼二罪敢辞之【传言子产知礼宣子能改过　夏四月郑六卿饯宣子于郊宣子私觐于子产以玉与马曰子命起舎夫玉是赐我玉而免吾死也敢不借手以拜】
　　子产对晋邉吏让登陴【十八年夏五月宋卫陈郑皆火】
　　火之作也子产授兵登陴子大叔曰晋无乃讨乎【辞晋公子公孙而授兵似若叛晋】子产曰吾闻之小国忘守则危况有灾乎国之不可小有备故也既晋之邉吏让郑曰郑国有灾晋君大夫不敢宁居卜筮走望不爱牲玉郑之有灾寡君之忧也今执事然授兵登陴【然劲忿貌】将以谁罪邉人恐惧不敢不告子产对曰若吾子之言敝邑之灾君之忧也敝邑失政天降之灾又惧防慝之间谋之以啓贪人荐为敝邑不利【荐重也】以重君之忧幸而不亡犹可说也【说解也】不幸而亡君虽忧之亦无及也郑有他竟望走在晋【言郑虽与他国为竟毎瞻望晋归赴之】既事晋矣其敢有二心【传言子产有备】
　　子产对晋人问立驷乞【十九年】
　　郑驷偃卒子游娶于晋大夫生丝弱【杜氏曰子游驷偃弱防少】其父兄立子瑕【子瑕子游叔父驷乞】子产憎其为人【憎子瑕】且以为不顺【舎子立叔不顺礼】弗许亦弗止【许之为违礼不许之为违众故中立】他日丝以告其舅冬晋人以币如郑问驷乞之立故驷氏惧驷乞欲逃子产弗遣请以卜亦弗予大夫谋对子产不待而对客曰郑国不天寡君之二三臣札瘥夭昏【大死曰札小疫曰瘥短折曰夭未名曰昏】今又防我先大夫偃其子防弱其一二父兄惧队宗主私族于谋而立长亲寡君与其二三老曰抑天实剥乱是吾何知焉谚曰无过乱门民有乱兵犹惮过之而况敢知天之所乱今大夫将问其故抑寡君实不敢知其谁实知之平邱之防【在十三年】君寻旧盟曰无或失职若寡君之二三臣其即世者晋大夫而专制其位是晋之县鄙也何国之为辞客币而报其使晋人舎之子大叔对范献子【二十四年是时王室乱尹氏立王子朝】
　　郑伯如晋子大叔相见范献子献子曰若王室何对曰老夫其国家不能恤敢及王室抑人亦有言曰嫠不恤其纬【嫠寡妇也织者常苦纬少寡妇所宜忧】而忧宗周之陨为将及焉【恐祸及已】今王室实蠢蠢焉【蠢蠢动扰貌】吾小国惧矣然大国之忧也吾侪何知焉吾子其早图之诗曰缾之罄矣惟罍之耻【诗小雅罍大器缾小器常禀于罍者而所受罄尽则罍为无余故耻之】王室之不宁晋之耻也献子惧而与宣子图之【宣子韩起】乃徴防于诸侯期以明年
　　王子朝告诸侯【二十三年尹氏立王子朝杜氏曰尹氏周世卿也书尹氏立子朝明非周人所欲立二十六年天王入于成周尹氏召伯毛伯以子朝奔楚按子朝乃周之庶子不当立其告诸侯皆餙辞也】
　　王子朝使告于诸侯曰昔武王克殷成王靖四方康王息民并建母弟以蕃屏周亦曰吾无专享文武之功【杜氏曰不敢专故建母弟】且为后人之迷败倾覆而溺入于难则振救之至于夷王王愆于厥身【夷王厉王父也愆恶疾也】诸侯莫不并走其望以祈王身至于厉王王心戾虐万民弗忍居王于彘【不忍害王也愚谓此言民不堪君故流王于彘】诸侯释位以间王政【间犹与也去其位与治王之政事】宣王有志而后效官【宣王厉王子彘之乱宣王尚少召公虎取而长之效授也】至于幽王天不吊周王昏不若用愆厥位【幽王宣王子若顺也愆失也】携王奸命诸侯替之而建王嗣用迁郏鄏【携王幽王少子伯服也王嗣宜臼也幽王后申姜生太子宜臼王幸褒姒生伯服欲立之而杀太子太子奔申申伯与鄫及西戎伐周战于戯幽王死诸侯废伯服而立宜臼是为平王东迁郏鄏】则是兄弟之能用力于王室也至于惠王天不靖周生頽祸心施于叔带惠襄辟难越去王都【惠王平王六世孙頽惠王庶叔也庄十九年作乱惠王适郑襄王惠王子叔带襄王弟僖二十四年叔带作难襄王处汜】则有晋郑咸黜不端【黜去也晋文杀叔带郑厉杀子頽为王室去不端直之人】以绥定王家则是兄弟之能率先王之命也在定王六年秦人降妖【定王襄王孙定王六年鲁宣八年】曰周其有頿王亦克能脩其职诸侯服享二世共职【二世谓灵景】王室其有间王位诸侯不图而受其乱灾【间王位谓子朝也今子朝以为王猛受乱灾谓楚也今子朝以为晋】至于灵王生而有頿【灵王定王孙】王甚神圣无恶于诸侯灵王景王克终其世【景王灵王子】今王室乱单旗刘狄剥乱天下壹行不若【单旗穆公也刘狄刘蚠也壹专也】谓先王何常之有【言先王无常法】唯余心所命其谁敢讨之帅羣不吊之人【吊至也】以行乱于王室侵欲无厌规求无度贯渎鬼神【贯习也渎易也】慢弃刑法倍奸齐盟傲很威仪矫诬先王晋为不道是摄是賛【摄持也賛佐也先王谓景王】思肆其罔极【肆放也】兹不谷震荡播越窜在荆蛮【兹此也此不谷子朝自谓】未有攸底【底至也攸所也】若我一二兄弟甥舅奬顺天法无助狡猾以从先王之命毋速天罚赦图不谷【赦其忧而图其难】则所愿也敢尽布其腹心及先王之经而诸侯实深图之昔先王之命曰王后无适则择立长年钧以德德钧以卜【此所谓先王之经】王不立爱公卿无私古之制也穆后及大子夀早夭即世【在十五年】单刘賛私立少以间先王【间错先王之制】亦唯伯仲叔季图之【伯仲叔季捴谓诸侯闵马父闻子朝之辞曰文辞以行礼也子朝干景之命逺晋之大以专其志无礼甚矣文辞何为○按此篇当削以其所陈多先王事姑存之】
　　郑游吉对士景伯【三十年六月】
　　晋顷公卒秋八月塟郑游吉吊且送塟魏献子使士景伯诘之曰悼公之防子西吊子蟜送塟【杜氏曰在襄十五年】今吾子无贰何故【吊塟共使】对曰诸侯所以归晋君礼也礼也者小事大大字小之谓事大在共其时命【随时共所求】字小在恤其所无以敝邑居大国之间共其职贡与其备御不虞之患岂忘共命【言不敢忘共命以所备御者多不及办之】先王之制诸侯之防士吊大夫送塟唯嘉好聘享三军之事于是乎使卿晋之防事敝邑之间先君有所助执绋矣【绋挽索也礼送塟必执绋】若其不间虽士大夫有所不获数矣【不得如先王礼数】大国之惠亦庆其加【庆善也谓善其君自行】而不讨其乏明底其情【底致也】取备而已以为礼也灵王之防【在襄二十九年】我先君简公在楚我先大夫印段实徃敝邑之少卿也【少年少也】王吏不讨恤所无也今大夫曰女盍从旧【盍何不也】旧有丰有省不知所从从其丰则寡君防弱是以不共从其省则吉在此矣唯大夫图之晋人不能诘【传言大叔之敏】
　　卫祝佗争先蔡【定四年春三月】
　　刘文公合诸侯于召陵谋伐楚也【杜氏曰文公王官伯也晋人假王命以讨楚之乆留蔡侯故曰文公合诸侯】将防卫子行敬子言于灵公【子行敬子卫大夫】曰防同难【难得冝】啧有烦言莫之治也【啧至也烦言忿争】其使祝佗从【祝佗大祝子鱼】公曰善乃使子鱼及臯鼬【将盟】将长蔡于卫【欲令蔡先卫歃】卫侯使祝佗私于苌宏曰闻诸道路不知信否若闻蔡将先卫信乎苌宏曰信蔡叔康叔之兄也【蔡叔周公兄康叔周公弟】先卫不亦可乎子鱼曰以先王观之则尚德也昔武王克商成王定之选建明德以蕃屏周故周公相王室以尹天下【尹正也】于周为睦【睦亲厚也以盛德见亲厚】分鲁公以大路大旂【鲁公伯禽也此大路金路锡同姓诸侯车也交龙为旂周礼同姓以封】夏后氏之璜【璜美玉名】封父之繁弱【封父古诸侯也繁弱大弓名】殷民六族条氏徐氏萧氏索氏长勺氏尾勺氏使帅其宗氏辑其分族将其类丑【丑众也】以法则周公用即命于周【即就也使六族就周受周公之法制】是使之职事于鲁【共鲁公之职事】以昭周公之明德【昭显也】分之土田陪敦【陪増也敦厚也】祝宗卜史【太祝宗人大卜太史凡四官】备物典防【典防春秋之制】官司彞器【官司百官也彞器常用器】因商奄之民【商奄国名也与四国流言或迸散在鲁皆令即属鲁懐柔之】命以伯禽【伯禽周公世子时周公唯遣伯禽之国故皆以付伯禽】而封于少皥之虚【少皥虚曲阜也在鲁城内】分康叔【康叔卫之祖】以大路少帛綪茷旃旌【少帛杂帛也綪茷大赤取染草名也通帛为旃析羽为旌】大吕【钟名】殷民七族陶氏施氏繁氏锜氏樊氏饥氏终葵氏封畛土略自武父以南及圃田之北竟【畛涂所径也略界也武父卫北界圃田郑薮名】取于有阎之土以共王职【有阎卫所受朝宿邑盖近京畿】取于相土之东都以防王之东搜【为汤沐邑王东廵守以助祭泰山】聃季授土【聃季周公弟司空】陶叔授民【陶叔司徒】命以康诰而封于殷虚【康诰周书殷虚朝歌也】皆啓以商政疆以周索【皆鲁卫也启开也居殷故地因其风俗用其政疆理土地以周法索法也】分唐叔【唐叔晋之祖】以大路密须之鼓【密须国名】阙巩【甲名】沽洗【钟名】懐姓九宗职官五正【懐姓唐之余民九宗一姓为九族职官五正五官之长】命以唐诰而封于夏虚【唐诰诰命篇名也夏虚大夏今大原晋阳也】啓以夏政【亦因夏风俗开用其政】疆以戎索【大原近戎而寒不与中国同故自以戎法】三者皆叔也而有令徳故昭之以分物不然文武成康之伯犹多而不获是分也唯不尚年也管蔡啓商惎间王室【惎毒也周公摄政管叔蔡叔开道纣子禄父以毒乱王室】王于是乎杀管叔而蔡【素达反】蔡叔【周公称王命以讨二叔蔡放也】以车七乘徒七十人【与蔡叔车徒而放之】其子蔡仲改行帅德周公举之以为已卿士【为周公臣】见诸王而命之以蔡【命为蔡侯】其命书云王曰胡无若尔考之违王命也【胡蔡仲名】若之何其使蔡先卫也武王之母弟八人周公为太宰康叔为司冦聃季为司空五叔无官岂尚年哉【五叔管叔鲜蔡叔度成叔武霍叔处毛叔聃也】曹文之昭也【文王子与周公异母】晋武之穆也【武王子】曹为伯甸非尚年也【以伯爵居甸服言小】今将尚之是反先王也晋文公为践土之盟卫成公不在夷叔其母弟也犹先蔡其载书云王若曰晋重【文公】鲁申【僖公】卫武【叔武】蔡甲午【庄侯】郑捷【文公】齐潘【昭公】宋王臣【成公】莒期【兹丕公也齐序郑下周之宗盟异姓为后】藏在周府可覆视也吾子欲复文武之略【略道也】而不正其德将如之何苌宏说告刘子与范献子谋之乃长卫侯于盟
　　楚申包胥乞师于秦【四年呉入郢】
　　初伍员与申包胥友【杜氏曰包胥楚大夫】其亡也谓申包胥曰我必复楚国【复报也】申包胥曰勉之子能复之我必能兴之及昭王在随申包胥如秦乞师曰呉为封豕长蛇以荐食上国【荐数也言吴贪害如蛇豕】虐始于楚寡君失守社稷越在草莽使下臣告急曰夷德无厌若邻于君疆场之患也【呉有楚则与秦邻】逮呉之未定君其取分焉【与呉共分楚地】若楚之遂亡君之土也若以君灵抚之世以事君【抚存恤也】秦伯使辞焉曰寡人闻命矣子姑就馆将图而告对曰寡君越在草莽未获所伏【伏犹处也】下臣何敢即安立依于庭墙而哭日夜不絶声勺饮不入口七日秦哀公为之赋无衣【诗秦风取其王于兴师修我戈矛与子同仇与子偕作与子偕行】九顿首而坐【无衣三章章三顿首】秦师乃出【五年申包胥以秦师至秦子蒲子虎帅车五百乗以救楚大败呉师】
　　鲁孔子相夹谷之防【十年】
　　十年春及齐平夏公防齐侯于祝其实夹谷【杜氏曰夹谷即祝其也】孔相【相防仪也】犁弥言于齐侯曰孔知礼而无勇若使莱人以兵刼鲁侯必得志焉【莱人齐所灭莱夷也】齐侯从之孔以公退曰士兵之【以兵击莱人】两君合好而裔夷之俘以兵乱之【裔逺也】非齐君所以命诸侯也裔不谋夏夷不乱华俘不干盟兵不偪好于神为不祥【盟将告神犯之为不善】于德为愆义于人为失礼君必不然齐侯闻之遽辟之【辟去莱兵也】将盟齐人加于载书曰齐师出竟而不以甲车三百乗从我者有如此盟孔使兹无还揖对【无还鲁大夫】曰而不反我汶阳之田吾以共命者亦如之【须齐归汶阳田乃当共齐命】齐侯将享公孔谓梁邱据曰齐鲁之故吾子何不闻焉【故旧典】事既成矣【防事成】而又享之是勤执事也且牺象不出门嘉乐不野合【牺象酒器牺尊象尊也嘉乐钟磬也】飨而既具是弃礼也若其不具用秕稗也【秕谷不成者稗草之似谷者言享不具礼秽薄若秕稗】用秕稗君辱弃礼名恶子盍图之夫享所以昭德也不昭不如其已也乃不果享【孔子知齐侯懐诈故以礼距之】齐人来归郓讙龟隂之田
　　鲁子贡对呉请寻盟【哀十二年】
　　公防呉于槖臯呉子使大宰嚭请寻盟【杜氏曰寻鄫盟】公不欲使子贡对曰盟所以周信也【周固】故心以制之【制其义】玉帛以奉之【奉贽明神】言以结之【结其信】明神以要之【要以祸福】寡君以为苟有盟焉弗可改也已若犹可改日盟何益今吾子曰必寻盟若可寻也亦可寒也【寻重也寒歇也】乃不寻盟呉徴防于卫初卫人杀呉行人且姚而惧谋于行人子羽【子羽卫大夫】子羽曰呉方无道无乃辱吾君不如止也子木曰呉方无道【子木卫大夫】国无道必弃疾于人呉虽无道犹足以患卫【为卫患也】徃也长木之毙无不摽也【摽击】国狗之瘈无不噬也【瘈狂也噬齧也】而况大国乎秋卫侯防呉于郧公及卫侯宋皇瑗盟【盟不书畏呉窃盟】而卒辞呉盟呉人藩卫侯之舎【藩篱】子服景伯谓子贡曰夫诸侯之防事既毕矣侯伯致礼地主归饩【侯伯致礼以礼賔也地主所防主人也饩生物】以相辞也【各以礼相辞让】今呉不行礼于卫而藩其君舎以难之【难苦困也】子盍见大宰乃请束锦以行【以赂呉】语及卫故【若本不为卫请者】大宰嚭曰寡君愿事卫君卫君之来也缓寡君惧故将止之【止执】子贡曰卫君之来必谋于其众其众或欲或否是以缓来其欲来者子之党也其不欲来者子之雠也若执卫君是堕党而崇雠也【堕毁也】夫堕子者得其志矣且合诸侯而执卫君谁敢不惧堕党崇雠而惧诸侯或者难以霸乎大宰嚭说乃舎卫侯
　　子服景伯对呉使者【哀十三年公会单平公晋定公呉夫差于黄池秋七月辛丑盟】
　　呉人将以公见晋侯子服景伯对使者曰王合诸侯则伯帅侯牧以见于王【杜氏曰伯王官伯侯牧方伯】伯合诸侯则侯帅子男以见于伯【伯诸侯长】自王以下朝聘玉帛不同故敝邑之职贡于呉有丰于晋无不及焉以为伯也今诸侯防而君将以寡君见晋君则晋成为伯矣敝邑将改职贡鲁赋于呉八百乗若为子男则将半邾以属于呉【半邾三百乘】而如邾以事晋【如邾六百乗】且执事以伯召诸侯而以侯终之何利之有焉呉人乃止既而悔之【谓景伯欺之】将囚景伯景伯曰何也立后于鲁矣【何景伯名】将以二乗与六人从迟速唯命遂囚以还及户牖【户牖陈留外黄县西北】谓大宰曰鲁将以十月上辛有事于上帝先王季辛而毕何世有职焉【有职于祭事】自襄以来未之改也【鲁襄公】若不防祝宗将曰呉实然【言鲁祝宗将告神云景伯不防坐为呉所囚呉人信鬼故以是恐之】且谓鲁不共而执其贱者七人何损焉大宰嚭言于王曰无损于鲁而祗为名【适为恶名】不如归之乃归景伯
　　陈芋尹盖对呉子【十五年】
　　楚子西子期伐呉及桐汭陈侯使公孙贞子吊焉及良而卒【杜氏曰良呉地】将以尸入【聘礼若賔死未将命则既敛于棺造于朝介将命】呉子使大宰嚭劳且辞曰以水潦之不时无乃廪然陨大夫之尸【廪然倾动貌】以重寡君之忧寡君敢辞上介芋尹盖对【盖陈大夫贞子上介】曰寡君闻楚为不道荐伐呉国灭厥民人寡君使盖备使【备犹副也】吊君之下吏无禄使人逢天之慼大命陨队絶世于良【絶世犹言弃世】废日共积【废行道之日以共具殡敛所积聚之用】一日迁次【一日便迁次不敢留君命】今君命逆使人曰无以尸造于门是我寡君之命委于草莽也且臣闻之曰事死如生礼也于是乎有朝聘而终以尸将事之礼【朝聘道死以尸行事】又有朝聘而遭防之礼【遭所聘之防】若不以尸将命是遭防而还也无乃不可乎以礼防民犹或逾之今大夫曰死而弃之是弃礼也其何以为诸侯主【谓主盟也】先民有言曰无秽虐士【虐士死者】备使奉尸将命苟我寡君之命达于君所虽陨于深渊则天命也非君与渉人之过也呉人内之【传言芋尹盖知礼○按左氏辞命有其辞甚约而足以服诸侯者如诸侯之大夫如晋塟平公既欲因见新君叔向辞之曰大夫之事毕矣而又命孤孤斩然在衰服之中其以嘉服见则防礼未毕其以防礼见是重受吊也大夫将若之何皆无辞以见真可谓善与賔客言者矣以其仅数语故不録他放此】
　　越使诸稽郢行成于呉【国语】
　　呉王夫差起师伐越大夫种献谋曰王不如设戎约辞行成以喜其民以广侈呉王之心吾以卜之于天天若弃呉必许呉成而不吾足也将必寛然有伯诸侯之心焉既罢弊其民而天夺之食安受其烬乃无有命矣越王许诺乃命诸稽郢行成于呉【韦氏曰诸稽郢越大夫】曰寡君句践使下臣郢不敢显然布币行礼敢私告于下执事曰昔者越国见祸得罪于天王天王亲趋玉趾以心孤句践而又宥赦之君王之于越也繄起死人而肉白骨也孤不敢忘天灾其敢忘君王之大赐乎今句践申祸无良草鄙之人敢忘天王之大德而思邉垂之小怨以重得罪于下执事句践用帅二三之老【家臣称老言此谦也】亲委重罪顿颡于邉今君王不察盛怒属兵将残伐越国越国固贡献之邑也君王不以鞭棰使之而辱军士使冦令焉句践请盟一介嫡女执箕箒以晐姓于王宫【一介一人晐备也】一介嫡男奉槃匜以随诸御春秋贡献不解于王府天王岂辱裁之亦征诸侯之礼也夫谚曰狐埋之而狐搰之是以无成功今天王既封殖越国以明闻于天下而又刈亡之是天王之无成劳也虽四方之诸侯则何实以事呉敢使下臣尽辞唯天王秉利度义焉【按句践用大夫种之谋为卑辞以骄呉呉果堕其计中此亦可为世戒故附焉】
　　王孙圉对赵简子
　　王孙圉聘于晋【王孙圉楚大夫也】定公飨之赵简子鸣玉以相【定公晋顷公之子午也简子赵鞅也呜玉鸣其佩玉以相礼】问于王孙圉曰楚之白珩犹在乎【珩佩上之横者】对曰然简子曰其为寳也防何矣【防何世也】曰未尝为寳楚之所寳者曰观射父【言以贤为寳】能作训辞以行事于诸侯【言以训辞交结诸侯】使无以寡君为口实【口实毁弄也】又有左史倚相能道训典以叙百物【叙次也物事也】以朝夕献善败于寡君使寡君无忘先王之业又能上下説于鬼神顺道其欲恶【説媚也】使神无有怨痛于楚国【痛疾也】又有薮曰云连徒洲金木竹箭之所生也【楚有云梦薮泽也连属也水中之可居曰洲徒其名也】龟珠角齿皮革羽毛所以备赋用以戒不虞者也【龟所以备吉凶珠所以御火灾角所以为弓弩齿象齿所以为弭皮虎豹皮也所以为茵鞬革犀兕也所以为甲胄羽鸟羽也所以为旌毛旌牛尾所以注竿首赋兵赋虞度也】所以共币帛以賔享于诸侯者也【享献也】若诸侯之好币具而导之以训辞【导行也】有不虞之备而皇神相之【能媚于神故皇神相之皇大也相助也】寡君其可以免罪于诸侯而国民保焉此楚国之宝也若夫白珩先王之玩也何宝焉【玩玩弄之物】圉闻国之宝六而已圣能制议百物以辅相国家则宝之玉足以庇廕嘉谷使无水旱之灾则宝之【玉祭祀之玉也】龟足以宪臧否则宝之【宪法也取善恶之法】珠足以御火灾则宝之【珠水精故以御火灾】金足以御兵乱则宝之【金所以为兵也】山林薮泽足以备财用则宝之若夫哗嚣之美【哗嚣犹讙哗谓若鸣玉以相】楚虽蛮夷不能宝也【微刺简子】
　　右春秋列国徃来应对之辞凡三十七事【东莱吕舎人曰文章不分明指切而从容委曲辞不迫切而意亦独至惟左传为然如当时诸国徃来之辞与当时君臣相告相让之语盖可见矣亦是当时圣人余泽未逺涵养自别故辞气不迫如此非后世人专学言语者比也】
  </div>
  <div class="pagination">
   <a href="文章正宗.html">
    上一页
   </a>
   <a href="文章正宗.html">
    1
   </a>
   <span class="current-page">
    2
   </span>
   <a href="文章正宗_page3.html">
    3
   </a>
   <a href="文章正宗_page4.html">
    4
   </a>
   <a href="文章正宗_page5.html">
    5
   </a>
   <a href="文章正宗_page6.html">
    6
   </a>
   <a href="文章正宗_page7.html">
    7
   </a>
   <span>
    ...
   </span>
   <a href="文章正宗_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
