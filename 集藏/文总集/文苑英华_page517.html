<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 517 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 517 页/共 634 页
  </h1>
  <div class="content">
   与顾记室书一首
　　上雍州髙长史书一首
　　节度下【刺史附】
　　与于襄州【集作阳】书　　　　　韩　愈
　　七月三日将仕郎守国子四门博士韩愈谨再【集无再字】奉书尚书阁下夫士之能享大名显当世者莫不有先逹【集作进】之士负天下之望者为之前焉士之能垂休光照后世者亦莫不有后进之士负天下之望者为之后焉莫为之前虽美而不彰莫为之后虽盛而不传是二人者未始不相须也然而千百载乃一相遇焉岂上之人无可援下之人无可推欤何其相须之殷而相遇之疎也以故在下之人负其能不肯謟其上上之人负其位不肯顾其下故髙材多慼慼之穷盛位无赫赫之光是二人者之所为皆过也未尝干之不可谓上无其人未尝求之不可谓下无其人愈之诵此言乆矣而未尝敢以闻于人侧闻阁下抱不世【别本一有出人二字】之才特立【集有而字】独行道方而事实巻舒不随乎时文武惟其所用岂愈所谓其人哉抑未闻后进之士有遇知于左右获礼于阁【集作门】下者岂求之而未得耶将志存乎立功而事专乎报主虽遇其人而未暇礼耶何其宜闻而乆不闻也愈虽不才其自处不敢后于恒人阁下将求之也【集无也字】而未得欤古人有言曰【集无曰字】请自隗始愈今者惟朝夕刍米仆赁之资是急是【集无是字】不过费阁下一朝之宴【集作享】而足也如曰吾志存乎立功而事专乎报主虽遇其人未暇礼焉则非愈之所敢知也世之龌龊者既不足以【集作与】语之磊落竒伟之人又不能听焉则信乎命之穷也谨献旧所为文一十八首如赐观览亦足以知其志之所存焉【集无焉字】愈恐惧再拜
　　上【集作与】张徐州荐薛公逹书
　　愈闻士有已未逹而逹人者大夫意宁实之哉小子诚其人今言则无故过濡恩惠思以极报之谓也伏惟阁下仁义风天下任帝室宏竒名誉之美刑政之威化道【集作导】之事使四方无声色之娱【集作则无四方声色之娱】金帛之富车服之制以从之【一无此三字】则亦称显位雍容暇豫而【一作于】又何求则可以取特逹不覊之士奉之以非常之礼俾耀名天下答天子鸿恩侧见河东薛公逹年二十有六抱惊世之伟材发言挺志夐絶【集作抜】天秀服仁食义融内光外直刚简质与世不常想其升朝廷议凛莹氷玉隐慝潜奸灭心铄谋然今尚幽塞未光【集作弥非】缩铦利静【集作靖】居河洛惟髙公之清风驱马千里文以为贽求拜华轩公则见之矣【集作以】遇采【集作未】甚厚惧左右者不明喜蔽能善黩视听不以今之誉言【九字集作黩听不令之言】故小子忘惧激愤献此惟公明之夫垂纎饵溟泉冀吞舟之鱼则疎施薄礼天下取特逹之士亦难大夫其裁之
　　代张籍与李浙东逊书
　　日月前某官某谨东向再拜寓书浙东观察使中丞李公阁下籍闻议论者皆云方今居方伯连帅之职坐一方得【集作能】专制于其境内者惟阁下心事荦荦与俗辈不同籍固以藏之【集作于】胷中矣近者阁下从事李协律翺到京师籍于李君友也不见六七年闻其至驰徃省之问无恙外不暇出一言且先贺其得贤主人李君曰子岂尽知之乎吾将尽言之数日籍益闻所不闻籍私独喜常以为自今已【集作以】后不复有如古人者于今忽有之退而自悲不幸两目不见物无用于天下胷中虽有知识家无钱财寸步不能自致今去李中丞五千里何由致其身于其人之侧开口一吐出胷中之竒乎因饮泣不能语既数日复自奋曰无所能人乃宜以盲废有所能人虽盲当废【集有弃字】于俗辈不当废于行古人之道者浙水东七州户不下数百万不盲者何限李中丞取人固当问其贤与不贤不当计其盲与不盲也当今盲于心者皆是也若籍自谓独盲于目尔其心则能别【集作固能计】是非若赐之坐而问之其口固能言也幸未死实欲一吐出【蜀本有心中二字】平生所知见阁下能信尚置【蜀本作致】之于门耶籍又善于【集作为】古诗使其心不以忧衣食乱【集有也字】阁下无事时一致之座侧使跪进其所有阁下凭几而听之未必不如听【集作聆】吹竹弹丝敲金击石也夫盲者业专于艺必精故乐工皆盲籍倘可与此辈比并乎使籍诚不以蓄妻子忧饥寒乱心有钱财以济医药其盲未甚庶几复见天地日月目得不废则自今至死之年皆阁下之赐也阁下济之以已絶之年赐之以既盲之视其恩轻重大小籍宜如何报也阁下裁之【集无之字】度之籍慙腼再拜
　　上贾滑州书
　　愈闻儒服者不敢用他艺【蜀本作术】干进又惟古执贽之礼窃整顿旧所着文一十五章【集作首】以为贽而喻所以然之意于此曰丰山上有钟焉人所不可至霜既降则铿然鸣盖气之感非自鸣也愈年二十有三读书学文十五年言行不敢戾于古人愚故【集作固】泯泯不能自计周流四方无所适归伏惟阁下昭融古之典义含和【蜀本作华】发英作唐徳元【集作臣】简弃诡说保任皇极是宜小子刻心竦慕又焉得不感而鸣哉徒以献策阁下方勤行役且有负薪之疾不得稽首轩堦遂拜书家仆【集作童】待命于郑之逆旅伏以小子之文可见于十五章之内小子之志可见于此书与之进敢不勉与之退敢不从【集作退】进退之际实惟阁下裁之
　　与京西节度使刑部尚书书
　　月日客有昌黎韩愈者谨再拜上书阁下布衣之士身居穷约不借势于王公大人则无以成其志王公大人功业显著不借誉于布衣之士则无以广其名是故布衣之士虽甚贱而不謟王公大人虽甚贵而不骄其事势相须其【文粹作而】先后相资也今阁下为王爪牙为国藩垣威行如秋仁行如春戎狄弃甲而逺遁朝廷髙枕而不虞是岂负大丈夫平生之志愿哉是岂负明天子非常之顾遇哉赫赫乎洸洸乎功业逐日以新名声随风而流宜乎讙呼海隅髙谈之士奔走天下慕义之人使或愿驰一传或愿操一戈纳君于唐虞收地于河隍然而未至乎【一作于】是者亦盖有其说云【集作盖亦有说云】岂非待士之道未甚厚遇士之礼未甚优请粗言其事阁下试详而听之夫士之来也必有求于阁下夫以贫贱而求于富贵正其宜也阁下之财不可以徧施于天下在择其人之贤愚而厚薄等级之可也假如贤者至阁下乃一见之愚者至不得见焉则贤者莫不至而愚者日逺矣假如愚者至阁下以千金与之贤者至亦【集作又】以千金与之则愚者莫不至而贤者日逺矣欲求得【集作待】士之道尽于此而已矣欲求士之贤愚在于精鉴博采之而已矣精鉴于已【集有也字】固已得其十七八矣又博采于人百无一二遗者焉若果能【集作行】是道愈见天下之竹帛不足【蜀本有以字】书阁下之功徳天下之金石不足【蜀本有以字】颂阁下之形容矣愈也固布衣之士也生七岁而读书十三而能文二十五而擢第于春官以文名于四方前古之兴亡未尝不经于心也当世之得失未尝不留于意也尝【集作常】以天下之安危在邉故六月于迈来观其师及至此都徘徊而不能速去者诚恱阁下之义愿少立于堦墀之下【集作际】望见君子之威仪也居十日而不敢进谒者诚以左右无先为容也惧阁下以众人视之则杀身不足以灭耻徒悔恨于无穷故先陈此书序其所以来之【集有之字】意阁下其毋以为狂而以礼进退之幸甚【集本叠幸甚字】韩【集无韩字】愈再拜
　　与池州李使君书　　　　　杜　牧
　　景业足下仆与足下齿同而道不同足下性俊逹坚明心正而气和饰以温慎故处世显明无罪悔仆之所禀濶畧疎易轻微而忽小然其天与其心知邪柔利已偷茍谗謟可以进取知而不能行之非不能行之抑复见恶之不能忍一同坐与之交语故有知之者有怒之者怒不附已者怒不恬言柔舌道其盛美者怒守直道而违已者知之者皆齿少气锐读书以贤才自许但见古人行事真当如此未得官职不亲形势防防小【集作少】辈之徒也怒仆者足以裂仆之肠折仆之胫知仆者不能持一饭与【集作资】仆仆之不死已幸况为刺史聚骨肉妻子衣食有余乃大幸也敢望其他然与足下之所受性固不得伍列齐立亦抵足下疆垅畦畔间耳故足下怜仆之厚仆仰足下之多在京城间家事人事终日促束不得日出所怀以自晓自然不敢以辈流间期足下也去岁乞假自江汉间归京乃知足下出官之由勇于为义向者仆之期足下之心果为不谬私自喜贺足下果不负天所付与仆所期向二者所以为喜且自贺也幸甚幸甚夫子曰吾少也贱故多能鄙事复曰不试故艺圣人尚以少贱不试乃能多能有艺况他人哉仆与足下年未三十为诸侯幕府吏未四十为天子廷臣不为甚贱不为不试矣今者齿各甚壮为刺史各得小郡俱处僻左幸天下无事人安谷熟无兵期军须逋负诤诉之勤足以为学自强自勉于未闻未见之间仆不足道虽能为学亦无所益如足下之才之时真可惜也向者所谓俊逹坚明心正而气和饰以温慎此才之可惜也年四十为刺史得僻左小郡有衣食无为吏之苦此时之可惜也仆以为天资足下有异日名声绩业光于前后正在今日可不勉之仆常念生百代之下未必为不幸何者以其书具而事多也今之言者必曰使圣人微旨不传乃郑辈为注疏【集作解】之罪仆观其所觧释明白完具虽圣人复生必挈置数子坐于游夏之位若使辈解释不足为师安得圣人复生如周公夫子亲授微旨然后为学是则圣人不生终不为学假如圣人复生即亦随而汨【一作滑】之矣此则不学之徒好出大言欺乱常人耳自汉以降其有国者成败废兴事业踪迹一二亿万青黄白黒据实控【集作空】有皆可图画考其来由裁其长短十得四五足以应当时之务矣不似古人穷天凿蹑于无踪筭于忽微然后能为学也故曰生百代之下未必为不幸也夫子曰三人行必有我师焉此乃随所见闻能不亡失而思念至也楚王问萍实对曰吾徃年闻童謡而知之此乃以童子为师耳既参之于上古复酌之于见闻乃能为圣人也诸葛孔明曰诸公读书乃欲为博士耳此盖滞于所见不知适变名为腐儒亦学者之一病仆自元和以来以至今日其所见闻名公才人之所讨论典刑制度征伐叛乱考其当时参于前古能不忘失而思念亦可以为一家事业矣但随见随忘随闻随废轻目重耳之过此亦学者之一病也如足下天与之性万万与仆相逺仆自知顽滞不能苦心为学假使能学之亦不能出而施之恳恳欲成足下之美异日冀受足下之教于一官一局而无过失而已自古未有不学而能垂名于后代者足下勉之大江之南夏候郁湿易生百疾足下气俊胷臆间不以悁忿是非贮之邪气不能侵慎隂【一作防】是脱大醉继饮其他无所道牧再拜
　　与宣州崔大夫书
　　某再拜阁下以徳行文章有位于明时如望江汉见其去之呇天洸汪澶漫不知其所为终始也复自开幕府已来辟取当时之名士礼接待遇各尽其意后进防防以节业自持者无不愿受阁下廻首一顾舒气快意自以满足今藩镇之贵土地兵甲及生杀与夺在一出口终日矜髙与门下后进之士权得失去就分寸铢黍【一作两】间多是其人也独阁下不自矜髙不设堑垒曲垂情意以尽待士之礼然后知后进防防以节业自持者无不愿受阁下廻首一顾舒气决意自以满足此固然也非敢茍佞其词以取媚也不知阁下俯仰延遇之去就币帛筐篚之多少饮食献酬之和乐各用何道闲夜永日三五相聚危言峻论知与不知莫不愿尽心于阁下夀考福禄祝之无穷牧虽不肖则亦千百间其一人数也鹿鸣宴羣臣诗曰既饮食之复实币帛筐篚以将其厚意然后忠臣嘉賔得尽其心矣吉日诗曰宣王能慎微接下无不尽心以奉其上焉自古虽尊为天子未有不用此而能得多士尽心也未有不得多士之尽心而得树功立业流于歌诗也况于诸侯哉夫子曰君子疾没世而名不称司马迁曰自古富贵其名磨灭不可胜纪静言思之令人感动激发当寐而寤在饥而饱伏希阁下濬之益深筑之益髙缄鐍之益固使天下之人异日奉阁下之徳不替今日则为宰相长育人材兴起教化国朝房杜姚宋不足过也某于流辈无所知识承风望光徒有输心効节之志今谨录杂诗一巻献上非敢用此求知盖欲导其志无以为先也徃年应进士举曾投献笔语亦防亟称于时今十五年矣于顽懵中为之不已矣【集作乆】于其事【一有不字】能不稍工不敢再录新述恐烦尊重无任惶惧某再拜
　　与浙西卢郎中【集作大夫】书
　　牧顿首再拜牧年二十六由校书郎入沈公幕府自应举得官凡半载既非生知复【集作亦】未渉人事齿少意锐举止动作一无所据至于报効施展朋友与防吏事取舍之道未知东西南北宜所趋向此时郎中一顾【一本有而字】怜之手擕指画一一诱教叮宁纎悉两府六年不嫌不怠使牧无大过而粗知所以为守者实由郎中之力也去岁乞假路由汉上员外七官以牧尝获知于郎中惠然不疑推置于肺腑【集作肝】间牧恃郎中之知亦敢自道其志公私谋议各悉所懐一俯一仰如乆而深者久欲资郎中员外之为阶级逺干尊重欲望收防防笔伸纸以复逾于三四因曰既阶级矣爰【集作步】欲升堂与排闼而入者事不同日式微诗曰何其处也必有与也言必有仁义与我所以处而不去也进退计忖不宜得罪今敢谨写所为文一十四首编为一巻继进于后爱之不倦为之不已不至于工今以为献无任慙惶然特为进说之端非敢因此求知不胜攀恋惕惧之至牧再拜
　　幕职上【此非郡幕】
　　与顾记室书　　　　　　　徐　陵
　　吾伏事天朝本非旧殿下殊恩逺垂荐拔故常战战栗栗甘心痛谨庶其愚老无负明据近者既居台辖惟务奉公去年正月十五日尚书官大朝元凯既集丞郎肃然忽有陈庆之见陈暄者防簪钉额绦布裹头虏袍通踝胡靴至膝直来郎座遍相排抱或坐或立且歌且咏吾即呼舎吏责列不答而走反为憾恚妄相防辱至六月初遂作盲书便见诬谤圣朝明鉴悉知虚罔惟云吾取徐枢为台郎南司检问了不穷推承训劾为信言致成隳免此事寃枉天下所无吾市徐枢宅为钱四万任人市估文胜歴然不防申理见枉虚巧二者枢是故少府卿鳞之子鳞殒身侯景之役又为西台所赠兖州左卫官位甚髙未知其子何忝郎署魏晋之前如为又逺宋齐以降其例甚多如徐爱阮佃夫之子可不得郎官耶纪文卿公向璡皆为列棘岂冗杂曹郎乎三者枢入身梁朝解褐岳阳王小府墨曹承圣时为故敬常晋安王讽席文墨具存陜西官爵乃多浮滥更补台郎不为胜擢未知何忽推宅货官四者徐领军节度自啓枢为郎勅付选序吾既不啓据又不为选职所可相闗止是得中侯相闻为呈啓而已以此见罪一何寃滥吾昔在承华是弟所悉行年六十无复侪俦非意余生忽此诬谤尧有惊于谗说孔将惑于拾尘虽复圣主机明不能委照殿下徳髙两献风美二南亿兆归心衣冠有托乆愿通啓披诉圣明伏见军戎【一作戎机】多务所以不敢祈冐弟与吾逰眷烝【一作亟】廻星纪故人如此宁不矜叹耶侍言有便云何且为啓闻一防神鉴照其枉直方殖幽泉无恨灰壤伏觐谒帝承明绪言多次服矜遗老曲赐湔濯则殿下前时妄泽匪复偏私遂吴良延荐之恩无王丹所举之谬吾得方辞武骑永附梁賔虽魏【疑作愧】家丞庶呈秋实缘弟深眷故此敬凭干谒非宜益懐悚慨徐陵白
　　上雍州髙长史书　　　　　李　峤
　　八月十五日三原县尉赵国李峤谨再拜奉书明长史【一作长史明公】执事尝闻诸师曰易称君子或出或处盖君子与【一作以】时消息从道污隆故其处则闭重坐虚白龙盘凤跱【一作峙】桂郁兰芬下生川岳之气上发星辰之象其出则摛景光吐文质风云相召日月争明抚八翼而登太阶提七星而酌元气夫然故终始享吉进退利贞今峤当休明之期权去就之分沧州宻迩未贞嘉遁之名【一作爻】阊阖洞开不列亨衢之步顾尝希仕尺寸徇禄升斗僮仆之与邻趋走之为使婆娑尘垢之下踸踔藩篱之际区区短怀亦云可见矣抑贫贱实难降志颠沛不可违仁是用终夜九廻一朝三省惧斯言之或玷将细徳之为累至于有文无害之政得玉防寳之谈服以周旋庶乎闻逹然以守其愚直任此拙难【一作艰】入门无为言之侣出谷罕求声之援生平琴曲唯以下调相哀畴昔朋逰讵有中人见识诚不几乎幽兰芳蕙实有愧乎枯木朽株自获忝微班预闻贱事佩纷纶之雅训承肃穆之清尘有日矣亦曾越严序趋下风希口吻之芳音候眉宇之阳气而堂上百里鬷明无撤器之因门下三年毛遂乏处囊之地虽愿披心胆欲进欵诚云汉逾邈风流遂逺夫客果有能【或作客至不孤】不孤【或作果有】弹劒之石士实难尽谁知执矢之工此昔人所以慷慨于神交慇懃于知已者也伏惟君侯日门翔照天池抚翼厨开铭鼎庭列歌钟吐亹亹之言植堂堂之望河阳春树开四照于词林洞庭秋水清九流于心镜若夫标置度量权衡物理萧公画策不深【一作探】逺之规孟子持筹未极精微之数粤若启【一作登】金阁排玉堂利见九五差踪二八或奏昌言伏丹地【一作墀】而心啓或【一作乃】廽天奬立【一作凭】紫枢而自逸南宫秘署出入生光西京神辅指麾成俗固已羽仪振鹭黼藻羣龙者焉下走家本燕南君侯昔临赵北负书懐刺方致维桑之礼贲帛翘车行【一作幸】枉错薪之驾恺悌之慈允洽敷腴之好不忘洎解褐中林易农下邑希光东壁犹是贫女旧邻激水西江非复逹人前惠鄙贱【一作陋】之质未改提奬之恩巳别昔时姜桂早因得地而生今兹桃李翻以无言受弃岂非时亨其防命基【一作塞】其通者乎今余秩无几解巾有日便当敛襟初服收拙后尘何去何从罢策之臧否自开自落任天地之荣枯宜其巻舌吞声灭形削迹不干执事之纪无烦左右之听徒恨勤诚累岁而丹慊不通服道弥年而白头成谚所以低廽【一作徊】岐路杼轴蓬心搦翰操觚而不能自已者也夫引徃纳来江海所以深广损上益下乾坤所以光大是故虚已之求有屈位而伸道泛接之爱或开怀而受物若乃崇峻宫垣扃钥阃奥使属睇之目隔愈深而照穷仰止之心限弥髙而望絶仰【一作御】宾以之失位篲客以之亡【一作无】门将恐慕义之夫思为黄鹄之举企景之客不作真龙之逰愿君侯垂古人之风申国士之分假其白璧之契接以黄金之言不忽当年要之卒岁则重如熊掌府中饶敢【一作取】义之賔轻若鸿毛节下有徇生之士矣敢荐狂斐【一作妄】惟君侯择焉峤再拜






　　文苑英华巻六百七十二
　　钦定四库全书
　　文苑英华巻六百七十三　宋　李昉等　编幕职下
　　上绛州上官司马书一首
　　与京西幕府书一首
　　州县部
　　与雍州崔录事司马录事书一首
　　与夏县崔少府书一首
　　刑法部上
　　狱中上陈后主书一首
　　狱中上隋髙祖书一首
　　上廵察覆囚使歴城张明府书一首
　　幕职下
　　上绛州上官司马书　　　　王　勃
　　月日龙门百姓某谨再拜奉书于司马上官公足下盖闻灵化出于窈防帝图寄于寥廓圣人生而万物覩太阶平而四国防故曰有非常之后者必有非常之臣有非常之臣者必有非常之绩至今雷奔雨啸风前【疑作旋】电转拾青紫于俯仰取公卿于朝夕云台廹汉南宫列元宰之图霜防罗门北阙据名臣之第尝见之矣至若时非我与雄略顿于穷途道不吾行髙材屈于卑势孔宣父之英逹位未列于陪臣管公明之杰秀名近终于郡属有时无主贾生献流涕之书有志无时孟轲养浩然之气则亦有焉岂非妙造无端盛衰止乎其域神期有待动静牵乎所遇向使太公失于周伯则旗亭之屠父韩信屈于萧何则辕门之饿又焉得鹰扬豹变吐纳风云者哉故曰知与不知用与不用观夫得失之际亦穷逹之有数乎其有邀时誉忘防耻狥茍得设向背于朝廷立纵横于势利举三寸之舌屈辱豪门奉咫尺之书逡廵下席皆自谓材足以动俗智足以济时钟鼎辉其顾盼冠盖生其籍甚岂知夫四海君子攘袂而耻之乎五尺微童所以固穷而不为也此盖庄周有言所以得意而忘象得象而忘言语曰谈何容易易称书不尽言知谈之不易而欲言之尽以是思之良可知矣下官者康衢之贱耳尝闻阙里之言颇挂平舆之目岂不知尘形俗状游水镜而多慙抱皷援鼙偶雷门而自失而欲刻鹄饰鳬唐突扃余【疑】者邪徒以登山泛海庶测髙深执炬传萤希增日月三奔九合下官闻管仲之风千载一时君侯受鲍卿之托是以敢陈其径庭【一作挺】不然则秋风明月西江留独徃之因桂峤松岩南山有不羣之地矧区区者而重髙明之阃阈君侯极天分构振琼树而韬霞帯地疏源握珠胎而冠月鳞轩羽殿瑶台降卿相之荣鹊印蝉簪金社发公侯之始青臯独唳望鸿渐而翻霞丹穴髙鸣对鹓池而矫雾严助以贤良待诏未厌承明汲黯以方正拾遗终荣卧理藩维克振既防来暮之歌邦国不空自有康沂之相加以雄材广度散琬琰于胷怀逸气遒文运风霜于掌握廹青霄而构舎烟霞之涯涘莫寻振沧渤以流谦江汉之波澜未测耀灵桂于赵席垂棘知归辨羣籁于庄轩悬匏自记【一作托】賔阶夕敝清河销骥贽之虞虚榻晨披心【疑】礼得龙驱之地方当翊赞宸极羽仪台屛岂徒偃仰州县劳事藩庭而巳哉借如仆者言不满于乡党声不出于堂阈东海取乐于箪瓢南山毕志于文史飡花佩叶入兰室而谈挹露攀霞坐松扃而啸逸扬子云之澹泊心窃慕之嵇叔夜之逍遥真其好也未尝露才扬已饰小智以惊愚假势凭时托中人而树迹遍逰天下寒【一作容】心于将相之门独守太侧身于名利之境尝谓奉琴巵于北牖咏诗礼于南陔坐商洛而折【一作浙】云英临江湖而采烟液生愿毕矣而属鸾扃停逸频虚不次之阶鹤板徴贤累发非常之诏天下有道吾岂匏承逹人一顾之荣辱公车再辟之礼平津侯之博物终屈奉常贾大夫之才名犹逢绛灌况庸者而可免于此乎君侯要津先据图海盛于当时下官覆篑方勤为山始于今日虽陵深谷变终非入室之宾而昼咏宵吟敢预升堂之列夫以幽明不测尺标见天下之心巨细相倾寸管合羲舒之度岂非道存斯贵理在必亨覇畧近发于舆歌皇图不隔于刍议故有荣枯絶等奉推毂而欣然年势不侔受分庭而罔愧风规可接惟君侯体之今古未殊则下官愿矣常恨霜松列涧万寻无罩月之期露草滋山寸茎有梢云之望斯则声实困于兼济才位难于俱立况乎地势不足以夸俗容貌不足以动人遑遑薮泽安足以奉髙明之咳唾也所冀蝇阶贱质附云足而追飚蚋序轻姿托霜毛而絶海委名励已蛟镡伸独断之能偶迹当仁骊珠鲜闇投之惧天衢可望指鹏程而三休巨壑难逰伏龙门而一息死罪云云
　　与京西幕府书　　　　　　刘　蜕【见文粹集本】
　　汉武帝闻子虚赋初恨不与相如同时既而复喜其人之在世也若然者居蓬蒿而名闻于天子富贵固不足疑其来爵土固不足畏其大今按其本传云官则止于使者居家初则甚贫呜呼有才如相如有好才如武帝然而不逹者蜕知之矣于时武帝以四境为心中国耗弱爵土酬于谋臣金帛竭于战士虽念一篇之子虚固不能减十夫之口食宜矣蜕也生值当时天下无事以文争胜得居第一独蜕居家甚困白身三十过于相如者盖无人先闻子虚于天子今又不然使有闻之于今藩翰大臣则其人自不废弃老死者也呜呼时异矣事古矣相如之时虽遇天子不能致富贵于今之时遇藩翰大臣则足以叙材用伏惟执事以文学显用士之得失无不经于心谓小子之言何如哉
　　州县部
　　与雍州崔录事司马录事书　李　峤
　　月日三原县尉赵国李峤谨再拜致书于崔录事司马录公【一作事】执事峤闻彩异彰施不足以遇离娄之目声殊操畅未可以接延陵之耳况乎黄莫主宫徴舛节将何以移于好事借赏知音者乎伏惟公等思侔天假道合神契清襟与秋水俱映缛藻共春葩竞发风云感其声律墙仭深其阃奥羽陵缃简遥开博综之门洞庭金石近入铿锵之韵固以重规坐右连华史笔深思匠之真筌毕文心之能事峤学术芜浅才艺寡薄弓冶遗业独事斯文而衣冠后进多慙接武顷以三余暇景四时风月斗酒娱乐嘤鸣感召春还江北时兴楚客之謡木落淮南乍动潘生之思有同狂简无近雅什不意频降徳音猥垂访逮恭承嘉惠揣摩虚寡鉴淄水而慙容遵夀陵而恧步但以萤烛光耀尚增辉于旸谷畎浍微流且朝宗于水府敢缘斯义上呈如别大夫摅思空拟于登髙小子裁章顾羞于调下某再拜
　　与夏县崔少府书
　　安成足下伏闻髙义之日乆矣缅惟徽范防想徳音山川濶契风月劳心何尝不煎九廻苦百虑向清风而披襟仰髙门而企躅然执事者庸讵知哉盖理或宜符虽违必契物有彚感虽逺必臻龙虎郁风云鱼龙【一作鸟】归林壑同声相应孔父精微之书同翼共飞马生通博之史仆窃不逊仰希古人以为天下襟期【一作帯非】四海兄弟欵平生于千载感气义【一作意气】于一言道或乖胶漆不能同其异志茍合楚越无以异其同万里比邻宁须羣聚而防百年叶契何必偃伏而逰昔者钟君西入邀蒋生为臭味延陵北逰欵国侨为旧识斯并未言而信不介而亲芬若椒兰婉同琴瑟何哉诚相期之有素也若下官者落拓无系支离少合向尝効一艺于友朋闗【一作开】一竒于卿相形沦散冗名弃草泽通人未曾接赏谈士不以挂言行为诮累动成嗤鄙然敢献区区之心者徒以萤烛之光不逮日月而禀照之理同涓滴之水无觊江河而体润之原一也故輙布之于左右以为魏蜀两俊可复生于今吴郑两贤不独美于古此褊心所度足下岂有意耶且仆智不効于一官谋不周于千虑徳慙季路诉甚伯寮畏此简书就兹文墨首路之日驰情下风不为燕雀聨翩鸿鹄已逺形留神徃室迩人遐孤此宿心延竚何极然喜遇贤季得抒幽襟直置心许居然目击窃以通家自任更将覩奥为欢聊下拂尘之榻便登勒铭之座芝兰在室乆乆逾芳花蕚连枝韡韡交映徒观其室居闲旷庭草芜没髙窓纳景宻树栖烟筵有丘中之琴案多濠上之帙懐情落落无事草虚馆隂隂自然纯白此傲吏之遗赏髙人之逺致也加复披玩华藻终朝忘倦珠明玉润云蔚霞舒符彩相烛稀声间起雕逾绘素采夺华虫之饰韵动旋宫响入飞龙之奏三月忘味畴足为多一朝投笔于是乎在想望光景若覩清顔下官才不逮人学非通敏徒以闻长者之余论忝好事之末流有时感激斐然牵课但短绠之才嗟于不及挈瓶之智患在屡空顷者闗塞覊游风尘旅泊抒情歌事畧有短篇未足追踵词人亦以言其所志窃不自外思简知音所冀南郢之声时参委巷东里之润或被庸章则驽骀获荐于九方腹背可俦于六翮矣仍恐豚肩祷薄未足享盈车之报犗饵非香不能致吞舟之获耳仆事巳清白寻就西辕仰承背夏渉秋方期戾止契濶不【一作未】防我劳如何勉敬风猷时敦景行李某谘【一作白】
　　此篇六百八十七巻重出今削去注异同为一作刑法部上
　　狱中上陈后主书　　　　　傅　縡
　　夫人君【陈书作君人】者恭事上帝子爱下民【南史作黔黎】省嗜欲逺謟佞未明求衣日旰忘食是以泽被区宇庆流子孙陛下顷来酒色过度不防郊庙之神专媚淫昏之鬼小人在侧宦竖弄权见【陈书作恶】忠直若仇讐视黎民【南史作百姓陈书作生民】如草芥宫女【陈书作后宫】曵绮绣廐马食菽粟百姓离散【南史作兆庶流离】转【陈书作僵】尸蔽野货贿公行帑藏损耗神怒民【南史作人】怨众叛亲离恐东南王气自斯而尽矣【后主怒赐死】
　　狱中上隋髙祖书　　　　　于仲文【见隋书本传】
　　臣闻春生夏长天地平分之功子孝臣诚人伦不易之道曩者尉廻逆乱所在影从臣任重闗河地居冲要尝胆枕戈誓以必死廻时购臣位大将军邑万户臣不顾妻子不爱身命冐白刃溃重围三男一女相继沦没披露肝胆驰赴阙廷防陛下授臣以髙官委臣以兵革于时河南凶冦狼顾鸱张臣以羸兵八千扫除氛祲摧刘寛于梁郡破檀让于蓼堤平曹州复东郡安城武定永昌觧亳州围殄徐州贼席毗【尉廽将也英华作貔虎非】十万之众一战土崩河南蚁聚之徒应时戡定当羣凶问鼎之际黎元乏主之辰臣第二叔翼先在幽州摠驭燕赵南邻羣冦北捍旄头内外安抚得免罪戾第五叔智建旟黑水与王谦为邻式遏蛮陬镇绥蜀道臣兄觊作牧淮南坐制勍敌乗机勦定传首京师王谅谦窃据二江叛涣三蜀臣第三叔义受赈朝廷恭行天讨自外父叔兄弟皆当重寄或衔命危难之间或侍卫钩陈之侧合门诚欵冀有可明伏愿垂泣辜之恩降云雨之施追草昧之始录涓滴之功则寒灰更燃枯骨还肉不胜区区之至谨冐死以闻
　　上廵察覆囚使歴城张明府书
　　李　峤
　　月日泾州安定县尉赵国李峤谨再拜上书明公足下侧闻幽明三光止水洞穷神之察雷电六爻连山绎噬肤之象是以金祗献序肃帝典于秋霜瑞节宣风播皇华于春泽鷞鸠司谳黄渉【疑作沙】俟清问之仁神獬推奸素简飞惠文之笔賔舜门而伫穆指轩郊而静害分听之寄其在兹乎伏惟某公孤官授社昻臣疏宗登雅誉于羣鳬照袗黻于瑞鹊青衣西指标玉垒之英词紫盖南浮变金陵之间气若乃地华承懿天才嗣武连十珥于中阳垒双都于上国遗编默览粹识表于神聪化池昭业精艺邻于圣道仙查泊宿悬河通博望之津天口飞钳鬼谷谭纵横之术文用足矣学而优矣然后铜章底务弦佩维襟泱泱大风泛防歌而成韵岩岩崇岫应宓琴而度曲诚招异感春狎仁童徳禅灵游夜呼神女属二星齐骛八骏骈驱议马良规兹承不寃之裔诛狼俊槩是寄埋轮之风廼者绣衣贰日锦傅询风下璿枢而禀涣剂玉闗而致职宰鲜东夏旧辩淄渑道防西源近分泾渭镐池十朱【疑】端衡制其轻重清河二天直绳纠其枉紊故使晨鸡辍唱于酸吻夜鹊缄謡于苦哀寘棘刬束薪之苛食苗惬甘荼之戮矣峤西垂之贱吏耳技非専业未始存于劒书迹惟太简居然弊于刀笔顷以亨衢覩物穷途迷方自谷罕求声之资挺险无择隂之暇是用沿流委逝遇抵而止乗日愒景沍隂斯【一作期】庇而涸鳞不悬于枯肆更想江湖哀羽未摧于坠缴缅窥云汉退求鄙尚旋顾微躯虽质异凤毛饰慙豹鞟然嗣徽良冶挹道圣衢至于组织身文筌蹄意象照神交于千载得奥旨于三复贞筠范操秉楛羽以铭丹秀蕤敷简搴菁华而抒素砥砺希割铅之効巾缇庶沾玉之资岂期事以命迍迹随冗摈沉泣与泾泥共滓悲歌将陇泉俱咽彩叨灵鉴觖三献而孤愤影昧天机懐九方而累悒顾以为探幽诣极宰之贞分阅秘甄微知音之妙赏且夫清英傃云出于煨烬之末光华孕日生自泥沙之下是知贱有可尊明眸不忽陋而或寳清耳无遗明公衔綍帝廷彯缨天阙片言之赏飞阚言【疑】于日署尺一之奏抗陈徳于星阶伏冀晰鉴兰苗缀思茅茹俾夫集萤收曜攀若华而繄【疑作翳】景射鲋堙流泝扶津而饮液野籁叶编钟之韵甘黎味和鼎之滋则树李其缄反抛【疑】知执昔鳀濵据地抗嘉言于直指龙门蹈阃邀逺好于司两賔不嫌于黩进二主无忤于欢接并雕芳宪序灼美清流然则古之望今亦犹今之视昔矣投翰魄沮授简心驰不宣某顿首






　　文苑英华巻六百七十三
　　钦定四库全书
　　文苑英华巻六百七十四　宋　李昉等　编刑法部下
　　谏刑书二首
　　申宗人寃狱书一首
　　救李邕书一首
　　谏刑书【武后】　　　　　　　陈子昻
　　将仕郎守麟台正字臣陈子昻谨顿首冐死诣阙上疏臣本蜀之匹夫官不望逹陛下过意擢臣草莽之下升在麟台之间【集作阁】光宠自天卓若日月微臣固陋将何克负然臣闻忠臣事君有死无二懐佞不谏罪莫大焉况在明圣之朝当不讳之日方复钳口下列俛仰偷荣非臣之始愿也不胜愚惑輙奏狂昧之说伏惟陛下少加察焉臣闻古之御天下者其政有三王者化之用仁义也覇者威之任权智也强国胁之务刑罚也是以化之不足然后威之威之不变然后刑之故至于刑则非王者之所贵矣凡【集作况】欲光宅天下追功上皇専任刑杀以为威断可谓策之失者也伏覩陛下圣徳聪明逰心太古将制静宇宙保乂黎人发号施令出于诚慊天下苍生莫不想望圣风冀见神化道徳为政将待于陛下矣且臣闻之圣人出必有驱除盖天人之符应休命也日者东南微孽敢谋乱常陛下顺天行诛罪恶咸服岂非天意欲彰陛下神武之功哉而执事者不察天心以为人意恶其首乱唱祸法合诛屠将息奸源穷其党与遂使陛下大开诏狱重设严刑冀以惩创于天下逆党亲属及其交游有迹渉嫌疑词相逮引莫不穷捕考劾枝蔓【集作叶】蟠拏大或流血小御魑魅至有奸人荧惑乗险相诬紏告疑似冀图爵赏呌于阙下者日有数矣于时朝廷惶惶莫有固志海内倾听以相惊恐頼陛下仁慈悯斯危惧赐以恩诏许其大功巳上一切勿论时人获泰谓生再造臣愚【集作愚臣】窃亦欣然贺陛下圣明得天下之机也不谓议者异见又执前图比者刑狱纷纷复起陛下不深思天意以顺休期尚以督察为理威刑为务使前者之诏不信于人愚臣昧焉窃恐非三皇五帝伐罪吊人之意臣窃观当今天下百姓思安乆矣曩属北胡侵塞西戎冦邉兵革相图【集作屠】向歴十载闗河自北转输幽燕秦蜀之西驰骛湟海当时天下疲极矣重以大兵之后屡遭凶年流离饥殍【集作饿】死防略半幸頼陛下以至圣之徳抚宁兆人邉境获安中国无事隂阳大顺年谷累登天下父子始得相养矣故扬州搆祸始有五旬而海内晏然纎尘不动岂非天下蒸庶厌凶乱哉臣以此卜之知百姓思安乆矣今陛下不务默以救疲人而反任威刑以失其望欲察察为政肃理寰区愚臣暗昧窃有大惑且臣闻刑者政之末节也先王以禁暴整乱不得巳而用之今天下幸安万物思泰陛下乃以末节之法察理乎人臣愚以为非适变随时之义也顷年巳来伏见诸方告宻囚累百千计大抵所告皆以扬州为名及其穷竟百无一实陛下仁慈又屈法容之傍诉他事亦为推劾遂使奸恶之党决意相讐睚眦之嫌即称有宻一人被讼百人满狱使者推捕冠盖如市或谓陛下爱一人而害百人天下喁喁莫知宁所臣闻自古圣人不有外患必有内忧理之然也臣不敢以逺古言之请借隋而况臣闻长老言隋之末代天下犹平炀帝不恭穷黩威武厌居皇极自总元戎以百万之师观兵辽海天下始骚然矣遂使杨感挟不臣之势有大盗之心欲因人谋以窃皇业乃称兵中夏将据洛阳哮阚之势倾宇宙矣然乱未逾月而首足异处何者天下之弊未至土崩蒸人之心犹望乐业炀帝不悟暗忽人机自以为元恶既诛天下无巨猾也皇极之任可以刑罚理之遂使兵部尚书樊子盖専行屠戮大穷党与海内豪士无不罹殃遂至杀人如麻流血成泽天下靡然始思为乱矣于是萧铣朱粲起于荆南李宻窦建徳乱于河北四海云摇遂并起而隋族亡矣岂不哀哉长老至今谈之委曲如是臣窃以此上观三代夏殷周兴亡下及【集下逮】秦汉魏晋理乱莫不皆以毒刑而致败壊也夫大狱一起不能无滥何者刀笔之吏寡识大方断狱能者多在急刻文深网宻则共称至公爰及人主亦谓其奉法于是利在杀人罕能平恕故狱吏相诫以杀为词非憎于人也而利在已故上以希人主之防下以图荣身之利徇利既多则不能无滥滥及良善则淫刑逞矣夫人情莫不自爱其身陛下以此察之岂能无滥也寃人吁嗟感伤和气悖乱羣生疠疫水旱随之则有凶年人既失业则祸乱之心焉而生矣顷来亢阳愆候宻云而不雨农夫释耒瞻望嗷嗷岂不由陛下之有圣徳而不降泽于【一有天字】下人也傥旱遂过春废于时种今年稼穑必有损矣陛下何不敬承天意以泽恤人臣闻古者明王重慎刑罚盖惧此也书不云乎与其杀不辜宁失不经陛下奈何以堂堂之圣犹务彊覇之威哉愚臣窃为陛下不取也且愚人安则乐生危则思变故事有招祸而法有起奸傥大狱未休支党日广天下疑惑相恐无辜人情之变不可不察昔汉武帝时巫蛊狱起江充行诈惑乱京师致令太子奔走兵交宫阙无辜被害者以千万数当此之时刘氏宗庙几倾覆矣頼武帝得壶闗三老上书廓然感悟夷江充三族余狱不论天下以【一作少】安耳臣每读汉书至此未尝不为戾太子流涕也古人云前事之不忘后事之师伏愿陛下念之臣不避汤镬之罪以蝼蚁之命轻触宸严臣非不恶死而贪生也诚恐负陛下恩遇臣不敢以微命蔽塞聪明亦非敢欲陛下顿息刑罚望在恤刑耳乞与三事大夫图其可否徃者不可谏来者犹可追无以臣微而忽其奏天下幸甚臣子昻诚惶诚恐死罪死罪
　　二
　　承务郎守右卫曹防军臣陈子昻谨顿首昧死上言臣闻昔者圣人务理天下者美在太平太平之美者在于刑措臣伏见陛下务太平之理而未美太平之功贱臣顽微窃惑下列臣前防天恩召见恩制赐臣曰既遇非常之主何不进非常之策臣草木微品天恩降休伏刻肌骨不敢忘舍今陛下创三皇之业务三皇之理大统已集神化光明虽伏羲神农昔有天下诚未足比臣敢不竭节以効愚忠臣闻自古圣王谓之大圣者皆云尚徳崇礼贵仁贱刑刑措不用谓之圣徳不称严刑猛制用狱为礼者也故周有天下八百余岁而唯颂成康汉有天下四百余岁而独称文景皆由几致刑措者也何则刑者政之末节非太平之资臣窃考之于天天贵生成验之于人人爱生育旁稽于圣圣务胜残皆不云以刑为徳者然则圣王养天下者固当上务顺天下务顺【集作济】人不天不人不可谓理故曰唯天为大唯尧则之又曰唯天地万物父母唯人万物之灵亶聪明作元后元后作民父母然则为民父母固当贵于徳养不可务于刑杀臣伏惟陛下圣徳至大矣应天受命有三皇之功顺人正位有三皇之业拜图廵洛有三皇之符尊名显号有三皇之册明堂神【一作又】构万象宣威风雨顺时百谷昌熟可谓足为万代之规也今天下百姓抱孙弄子鼔腹以望太平之政矣陛下为天地父母固将务徳以顺养之登于太和以协皇极今陛下之政虽尽善矣然太平之理犹屈于狱官何以言之太平之朝务上下乐化不宜乱臣贼子日犯天诛比者大狱增多逆徒滋广愚臣顽昧初谓皆实乃去月十五日陛下特察诏囚李珍等无罪明魏真宰有功【一有又字】召见髙正臣又重推元万顷百僚庆恱皆贺【集作荷】圣明臣乃知亦有无罪之人挂于疎网者陛下务在寛典狱官务在急刑以伤陛下之仁以诬太平之政臣窃私恨之頼陛下又独决天断寛荡羣刑死囚张楚金郭正一弓彭祖王令基等以凶恶之罪特防全活朽骨更肉万死再生天地神祗实用同庆何以知之臣伏见去年【集无此字】八月以来天苦霖雨自陛下赦李珍等罪天朗气清又九月十八日明堂享防庆云抱日五彩纷郁龙章竟天万品咸观宇宙同庆又其月二十一日恩勑免楚金等死初有风雨变为景云司刑官属皆所共见臣闻隂惨者刑也阳舒者徳也庆云者佳【集作喜】气也臣伏考之洪范验之六经圣人法天天亦助圣休咎之应必不虚来陛下法天垂仁天助陛下仁化狱吏急法则惨而隂雨陛下赦罪则舒而阳和君臣欢娱则嘉【集作喜】而见庆云天意如此陛下岂可不承顺之夫刑者怒也不可以承喜气今又隂雨臣恐过在狱官况陛下明堂之理本以崇徳配天之业不以务刑今垂拱法宫且犹议杀布政衢室而未措刑贱臣顽愚尚疑未可况巍巍大圣光宅天下哉今者系狱囚徒多极法者道路之议或是或非陛下何不悉召见之自诘其罪罪真实者显示明刑罪有滥者严诛狱吏使天下咸服人知政刑以清太平之治用登仁夀之域岂非至徳克明哉昔邓太后以天降旱亲决洛阳囚徒良史书之而以为徳况陛下大圣亿万超于邓后者乎夫狱吏不可信多弄国权自古败亡圣王所诫陛下万代之业千载之名固不可使竹帛书之有亏于此也伏愿熟察以美太平之风贱臣不胜愚恳忠愤之至輙投谏匦昧死上闻
　　申宗人寃狱书【武后】
　　臣闻古人言为国忠臣者必【集作半】死【集有而字】为国谏臣者必死然而至忠之臣不避死以谏主至圣之主不恶直以废忠臣幸逢陛下至圣大明好忠爱直每正言直谏特见优容今陛下丕【集作方】御寳图以临阳舘崇阐化宁济苍生固臣真心洁意愿陛下至徳与三皇比矣然臣伏见陛下有至圣之徳左右无至忠之臣犹使上下不通内外壅隔臣窃惧之恐后代或以为圣朝无至忠之臣故臣敢冐万死越职上奏伏乞天恩寛臣喘息毕尽忠言臣闻上有圣君下无枉臣昔舜诛四凶尧不罪舜周公诛管蔡成王不罪周公霍光诛燕王昭帝不罪子孟何者此数公皆为国讨贼为君殄雠假虽擅权犹不可罪况奉君命而执法者乎臣伏见宗人嘉言有至忠之诚抱徇公之节执法不挠为国殄雠顷者逆子贼臣隂构祸难潜图宻计将危社稷当时逆节初露朝野震惊頼陛下神武之威天机电断得奉圣决恭顺天诛不顾躯命不避彊御唯法是守唯恶是雠幸能察罪明辜穷奸极党使伏法者自首情实天衢得以清泰万国得以欢宁诚是陛下神断之明抑亦尽忠之效陛下所以自监察御史擢拜为凤阁舎人者岂不以表其臣节报其竭诚使天下之人知其忠恳者也当此之时忠必见信行必见明自谓専一事君无二也今乃遭诬罔之罪被构架之词防见疑之辜困无验之告【集作诘】幽穷诏狱吏不见明肝血赤心无所控告母年八十老病在牀抱疾喘息朝不保夕今日身幽狱户死生断絶朝防国荣夕为孤囚臣窃痛之顷者至忠而今日受赂辜负圣主忧及慈亲诚足痛恨臣比者固知不免此祸不能度徳量力贪荣冒【集作昧】进以讼受服谁能免尤向使辞宠让荣陈力就列雷同众辈勤恪在公与全躯保妻子之臣恭默圣代臣固知今日未招此患何者古人云盗憎主人被尧诛者不能无怨顷来执法诛罪多是国之权豪父雠子怨岂可胜道亲党隂结同恶相从假使为脯肉为葅醢【集作假使肝为脯肉为醢】宗诛族灭肝脑涂地彼凶雠者【集作也】未足以快其心况防国宠荣位显朝列凶雠切齿怨讟何穷臣窃恐今日之辜巳是雠怨者相结构矣陛下至圣明察岂不为之照鉴【集作降照】哉傥万一雠诬滥罪使凶嚚者得计忠正者见辜为贼报雠岂不枉苦夫孤直者众邪之所憎至公者羣恶之所疾寡不敌众孤不胜羣共【集作羣一作构】诬成罪圣不能救自古所有非止于今古者吴起事楚抑削庶族以尊楚君楚国既彊吴起防戮商鞅事秦専讨庶孽以明秦法秦国既覇商鞅极刑晁错事汉诸侯威彊七国骄侈【集作奢】将陵王室错削弱其势以尊汉景帝不悟惑奸臣之说遂族灭晁氏以此三臣岂不尽忠愿保其君然而身死族灭为雠者所快皆当代不觉而后代伤之圣主明君可不为之痛伤耶臣以嘉言虽无三子之智窃恐获罪或与之同伏惟陛下仁慈矜怜悯察且臣闻汉高祖谋楚与陈平金四万斤及其为帝不问金之出入何者立大功者不责小疵有大忠者不求小过所谓圣主之至道者也陛下豁逹大度至圣寛仁超于汉髙祖固巳逺矣龌龊小吏何足为陛下深责哉伏愿天恩矜愚赦罪念功补过乞其终养老母获尽余年岂非圣主之恩仁君之惠有礼有训善始善终哉臣于嘉言亲非骨肉同姓相善臣知其忠然非是丘园之贤道徳之茂大雅明哲能保其身假使获罪于天身首异处盖如一蝼蚁耳亦何足可称然臣念其曾一日承恩防圣主任【集作驱】使而不以赤诚取信今乃负罪见疑臣实痛之恐累圣主之明伤其老母之夀身污明法为后代所悲臣知其忠岂能无惜所以敢冒万死乞见矜怜臣若言非至忠茍有侥幸请受诛斩伏表惶恐魂魄飞扬
　　救李邕书【见六百一十八巻表门】　　　　孔　璋
　　文苑英华巻六百七十四
　　钦定四库全书
　　文苑英华巻六百七十五　宋　李昉等　编谏诤上
　　谏陈后主书一首
　　谏唐太宗诘难公卿书一首
　　谏灵驾入京书一首
　　谏政理书一首
　　论时政书一首
　　谏陈后主书【书奏即日斩之】　　　　章　华【见陈书本传】
　　昔髙祖南平百越北诛逆虏世祖东定吴防西破王琳【湘州刺史王琳不应命世祖平之】髙祖克复淮南辟地千里三祖之功亦至勤矣陛下即位于今五年不思先帝之艰难不知天命之可畏溺于嬖宠惑于酒色祀七庙而不出拜妃嫔而临轩老臣宿将弃之草莽謟佞谗邪升之朝廷今疆场日蹙隋军压境陛下如不改易张臣见麋鹿复游姑苏台矣
　　谏唐太宗诘难公卿书【已见六百二十三巻】
　　刘　洎
　　谏灵驾入京书【中宗即位初年】　　　陈子昻
　　梓州射洪县草莽愚臣陈子昻谨顿首冒死献书阙下臣闻明主【旧唐书作王】不恶切直之言以纳忠烈士不惮死亡之诛以极谏故有非常之策者必待非常之时有【一作得】非常之时者必待非常之主然后危言正色抗议直辞赴汤镬而不廻至诛夷而无悔岂徒欲诡代夸俗厌生乐死者哉实以为杀身之害小存国之利大故审计定议而甘心焉况乎得非常之时遇非常之主言必获用死亦何惊千载之迹将不朽于今日矣伏惟大行皇帝遗天下弃羣臣万国震惊百姓屠裂陛下以徇齐之圣承宗庙之重天下之望喁喁如也莫不冀防圣化获【唐书作以】保余年太平之主将复在于今【一作兹】日矣况太后又以文母之贤叶轩宫之耀军国大事遗诏决之唐虞之际于斯【唐书有为字】盛矣臣伏见诏书梓宫将迁坐京师【一作西京】銮舆亦欲陪幸计非上策智者失图庙堂未闻【一有有字】骨鲠之谋【一作谟】朝廷多【一有见字】有顺从之议愚臣窃惑【唐书无此字】以为过矣伏自思之生圣日沐皇风摩顶至踵莫非亭育不能歴丹凤抵濯龙北面玉阶东望【唐书作面】金屋抗音而正谏者圣王之罪人也所以不顾万死乞见【唐书作陈】一言愿蒙听览甘就鼎镬伏惟陛下察之臣闻秦据咸阳之时汉都长安之日山河为固天下服矣然犹北假胡苑【一作宛】之利南资巴蜀之饶自渭入河转闗东之粟逾沙絶漠致山西之寳然后能削平天下弹压诸侯长辔利策横制宇宙今则不然燕代迫匈奴之侵巴陇婴吐蕃之患西蜀疲老千里运【一作嬴】粮北国丁男十五乗塞岁月奔命其弊不堪秦之首尾今为阙矣即所余者独三辅之间尔顷遭荒馑人被荐饥自【新唐书作薄】河而西无【一作莫】非赤地循陇已【集作以】北罕逢青草莫不父兄转徙妻子流离委家防业膏原润莽此朝廷之所备知也赖以宗庙神灵皇天悔祸去岁薄稔前秋稍登使羸饿之余得保沉【一作性】命天下幸甚可谓厚矣然而流人未返田野尚芜白骨纵横阡陌无主至于蓄积犹可哀伤陛下不料其难贵从先意遂欲长驱大驾按节秦京千乗万骑何方取给况山陵初制穿复未央土木工匠必资徒役今欲率疲之众兴数万之军徴发近畿鞭朴羸老凿山采【唐书作载】石驱以就功但恐春作无时秋成絶望凋瘵遗噍再罹饥【一作艰】苦傥不堪其有一【一作必有】逋逃子来之颂其将何词以述【六字一作将何以述之】此亦宗庙之大机不可不深【一作审】图也况国无兼岁之储家鲜匝时之蓄一旬不雨犹可深忧忽如水旱人何以济陛下不深察始终独违羣议臣恐三辅之不止如前日矣且天子以四海为家圣人包六合为宇歴观邃【一作逺】古以至于今何尝不以三王为仁五帝为圣故虽周公制作夫子着明莫不祖述尧舜宪章文武为百王之鸿烈作千载之雄图【一作贞规】然而舜死陟方葬苍梧而不返禹防羣后殁稽山而永终岂其爱蛮夷之乡而鄙中国哉实欲将【一作将欲】示圣人之【一无之字】无外也故能使坟籍以为美谈帝王以为髙【一作懿】范况我巍巍大圣轹帝登皇日月所照【一作临】莫不率俾何独秦丰之地可置山陵河洛之都不堪园寝陛下岂【一有可字】不察之愚臣窃为陛下惜也且景山崇丽秀冠羣峯【一作岑】北【一作南】对嵩邙西望汝海居祝融之故地连太昊之遗墟帝王图迹纵横左右园陵之美复何加焉陛下曾未察之谓其不可愚臣鄙见良足尚矣况瀍涧之中天地交防北有太行之险南有宛叶之饶东压江淮食湖海之利西驰崤渑据闗河之寳以聪【一作圣】明之主养淳【一作纯】粹之人天下和平恭已正南面而巳陛下不思瀍洛之壮观闗陇之荒芜遂【唐书作乃】欲弃太山之安履焦原之险忘神器之大寳徇曾闵之小节愚臣暗【一作防】昧以为甚也陛下何不览谏臣之策采行路之謡谘谟【集作谋】太后平章宰辅使【一作协】苍生之望知有所安天下岂不幸甚昔者平王迁周光武都洛山陵寝庙不在东京宗社坟茔并居西土然而春秋美为始王汉书载为代祖岂其不愿孝哉何圣贤褒贬于斯滥矣实以时有不可事有不然盖欲遗小存大去祸归【一作存】福圣人所以为贵也夫小不忍则乱大谋仲尼之至诫愿【一作伏惟】陛下察之若以臣愚不用朝议遂行臣恐闗陇之忧无时休也【一作息】臣又闻太原蓄钜万之食洛口积天下之粟国家之寳【唐书作资】斯为大矣今欲舍而不顾背以长驱使有识惊嗟天下失望傥防窃狗盗万一不图西入陜州之郊东犯武牢之镇盗敖仓一杯之粟陛下何以遏之此天下之至机不可不深惧【唐书作料】也虽则盗未旋踵诛刑巳及灭其九族焚其妻子泣辜虽恨将何及焉故曰先谋后事者逸先事后图【一作谋】者失然而【一无此字】国之利器不可以示人斯言不徒设【一作云】也愿陛下念之臣西蜀野人本在林薮幸属交泰得逰王国故知不在其位者不谋其政亦欲退身岩谷灭迹朝廷窃感娄敬委辂干其非议图汉策于万全取鸿名于千古臣何独怯而不及之哉所以敢触龙鳞死而无恨庶万有一中或垂察焉臣子昻诚惶诚恐顿首顿首死罪死罪
　　一作皆文粹
　　谏政理书【武后垂拱初】
　　月日梓州射洪县草莽愚臣陈子昻谨冒死稽首百【集作再】拜献书阙下臣子昻西蜀草茅贱臣也以事亲余暇得读书窃少好三皇五帝王覇之经歴观丘坟旁览代史原其政理察其兴亡自伏羲神农之初至于周隋之际驰骋数百年虽未得其详而略可知也莫不先本人情而后化之过此以徃亦无神异独轩辕氏之代欲问广成子以至道之精理于天下臣虽竒之然其说不经未足信也至殷髙宗亦延问傅说然才救弊未能宏逺自此之后殆不足称臣每在山谷有愿朝廷常恐没代而不得见也岂知霑沐圣化未天天年幸得逰京师覩皇风亲逢大圣之诏布于天下问于贤士大夫曰何道可以调元气贱臣孤陋诚未足知然臣窃观自古帝王问政之原备矣未有能深思逺虑卓絶今古【集作古今】如陛下者也故贱臣不胜区区愿竭固陋以闻见言之虽未足对扬天休然或万一有可观者敢冒昧阙廷奏书以闻伏惟皇太后陛下少加察焉臣闻之于师曰元气者天地之始万物之祖王政之大端也天地之道莫大乎隂阳万物之尊莫大【新唐书作灵】乎黔首王政之贵莫大【唐书作先】乎安人故人安则隂阳和隂阳和则天地平天地平则元气正矣是以古先帝代见人之通于天也天之应乎人也天人相感隂阳相和灾害之所以不生嘉祥之所以作遂【一作遂作】则观象于天察法于地财成天地之道辅相天地之宜以左右民于是养成羣生奉顺天徳故人得安其俗乐其业甘其食美其服隂阳太和元气以正天瑞降地符升风雨以时草木不落【唐书作茂遂】龙麟凤在郊薮矣洎颛顼唐虞之间不敢荒宁亦克用理故其书曰百姓昭明协和万邦黎民于变时雍乃命羲和钦若昊天歴象日月星辰敬授人时亦能和也【唐书作和之得也】至夏徳衰亡殷政微防桀纣昏暴乱于天道杀戮无罪放弃忠良遂竭天下之力殚天下之货作为瑶台起乎琼室极荒娱之乐穷耳目之玩倾宫之女至数千人竒技淫巧以亿万计信巫鬼听谗邪遂为糟丘酒池炮烙之刑一朝牛饮者三千人龙逢不胜其忧谏而死箕子不堪其愤囚为奴于是隂阳大乖【唐书作乖行】天地震怒山川鬼神发见灾异【唐书作发妖见灾】疾疫大兴妖孽并作而桀纣不悔卒以灭亡此【集无此字】和之失也逮周文武创业顺天应人诚信忠厚加于百姓徳泽休泰兴乎颂声成康之时刑措三【唐书作四】十余年天人之道始和矣幽厉之末复乱厥常苛慝暴虐诟黩天地百川沸腾山冡崒崩人以【唐书作用】愁怨疾疠为作故其诗曰昊天不佣降此鞠凶昊天不惠降此大厉【唐书作戾】不先不后为瘥【唐书作虐】为瘵天地生人之理复悖于兹矣呜呼岂不哀哉岂不哀哉近者有隋氏亦不克终厥初隋髙帝之有天下也以六合为家方将对越天人传之万代至炀帝承平自以贵为天子富有四海欲穷宇宙之观极逰宴之乐以为人主之急务也于是乃凿御渠决黄河自伊洛之间而属之扬州生人之力既弊天地之藏又泄炀帝方欣然以为得计将后宫防女数百千人遂泛龙舟逰三江五湖之间当其得意也视天下如脱屣耳其后百姓搔弊灾变数兴吏人贪暴其政日乱隂阳感怒彗孛以出炀帝不悟自以为天下安于泰山方率百万之师以事辽东当时山东父子不得相保也天厌暴政人懐乱亡故辽东之役未归而中国之难已起身死逆【唐书作人】手宗庙以隳【唐书作为墟】其故何哉逆天人【唐书作元气】之理也是以臣每察天人之际观祸乱之由迹帝王之事念先师之说昭然着明信不欺尔不意陛下以大圣之虑见天人之心将欲调元气之纲返淳和之治自非陛下合【唐书作含】天地之徳有日月之明谁能渺然逺思欲求太和于元气哉此昔日伏羲氏之所以本天人而为三皇首也愚臣暗昧不胜大愿愿陛下为大唐建万代之策恢三圣之功传乎子孙永作鸿业千百年间使继文之主有所守也非甚无道不失厥嗣陛下可不务之哉臣伏见天皇大帝得天地之统封于太山盛徳大业与天比崇矣然尚未建明堂之宫遂朝【唐书作享】上帝使万代鸿业今犹阙然臣愚意者岂非天皇大帝知陛下圣明必能起中兴之化留此盛徳发挥陛下哉不然何所与让而未作也今陛下欲调元气睦人伦跻俗仁夀兴风礼让舍此道也于何理哉故臣不胜区区蝼蚁之诚思愿陛下念先帝之休意恢大唐之鸿业于国南郊建立明堂使宇宙黎元遐荒夷貊昆虫草木天地鬼神灿然知陛下方兴三皇五帝之事与天下更始不其盛哉昔者黄帝合宫有虞总章唐尧衢室夏后代室羣圣所以调元气理隂阳于此教也臣虽未学窃尝闻明堂之制也有天地之则焉有隂阳之统焉二十四气八风十二月四时五行二十八宿莫不率备故顺其时而为政也则风雨时寒暑平万物扬茂五谷丰稔元气不错隂阳以和逆其时而为政也则水旱兴疾疫起虫螟为害霜雹成灾隂阳不和元气以错故昔者圣人【集有所字】以为政教之大业也是以臣愿陛下为大唐建万代之策者意在兹乎陛下若不以臣微而废其言乞以臣此章与三公九卿贤士大夫议之于朝【集作廷】傥事便于今道不逺古即请陛下徴天下鸿生钜儒贤良豪俊之士博通古今皇王政理之术与之按周礼月令而建之臣必知天下庶人子来不日而成也乃正月孟春陛下乗銮辂驾苍龙载青旂佩苍玉三公九卿贤士大夫鸿儒硕老衣冠之伦朝于青阳左个负斧扆凭玉几南面以听天下之政于是遂发大号宣布四方各顺十二月之令无敢有逆乃命太史守典奉法司天日月星辰之行无失经纪以初为常陛下遂躬籍田亲蚕以劝天下之农桑养三老五更以教天下之孝悌明讼恤狱以息天下之淫刑除残去暴以致天下之仁夀脩文尚徳以止天下之干戈察孝兴防以除天下之贪吏鳏寡孤独疲癃羸老不能自存者赈恤之后宫美人非三妃九嫔八十一御女之数者出嫁之珠玉锦綉雕琢伎巧之饰非益于理者悉弃之巫鬼淫祀诳【唐书作营】惑良人者禁杀之陛下务以至诚躬服质素以为天下先愚臣以为不出数年之间将见太平之化也天人之际既洽鬼神之望允塞然后作雅乐洁粢盛宗祀天皇于明堂以配上帝使万国各以其职来祭岂不休哉臣伏惟陛下至徳明圣未有能越行此道者也故臣窃以为此化一成则人伦之道自睦刑罚之原自息兵革之事不兴还淳之途可见仁夀礼让稼穑农桑不言而自致也是以贱臣未得为陛下一二论之何者圣人之教在于可大可久者故臣欲陛下振领提纲使天下自理也然臣窃独有私恨者恨陛下方欲兴崇大化而不知国家太学之废积岁月矣堂宇芜秽【唐书作皇堂埃芜】殆无人踪诗书礼乐罕闻习者陛下明诏尚未及之愚臣所以有私恨也臣伏闻天子立太学可以聚天下英贤为政教之首故君臣上下之礼于是兴焉揖让罇俎之节于此生焉是以天子得贤臣由此道也今则荒废委而不论而欲睦人伦兴礼让失之于本而求之于末岂可得哉况君子三年不为礼礼必壊三年不为乐乐必崩奈何天子之政而轻礼乐哉臣所以独窃有私恨者也陛下何不诏天下胄子使归太学而习业乎其【集作斯】亦国家之大务也臣愚防所言事未曲尽者恐烦圣览陛下恕臣昏昧请赐他日别具奏闻
　　论时政书【睿宗景云中】　　　　　柳　泽
　　顷者【一有因字】韦氏险诐【新唐书作蛊乱】奸臣同恶赏罚紊弛纲纪纷沦政以贿成官因宠进言正者获戾行殊者见疑海内寒心实将莫救頼神祗【旧唐书作明】祐徳宗庙降灵天讨有罪人心不休【诸本作人用不保】陛下睿谋神圣勇智聪明安宗庙【一作社】于巳危拯【新唐书作振】黎庶于将溺今厐眉鲐背欢欣踊跃望圣朝之抚辑听圣朝之徳音今陛下蠲烦省徭法明徳举万邦恺乐室家胥庆臣又闻危者安其位也亡者保其存也乱者有其治也【危者至理也十八字一作危者安其位者也乱者有其治者也】伏惟陛下安不忘危治不忘乱存不忘亡则克享天心国家长保矣【一作也】诗曰罔【一作靡】不有初鲜克有终伏惟陛下慎厥终惟其初非礼勿视非礼勿听非礼勿言非礼勿动书曰尔【一无此字】惟徳罔小万邦惟庆尔【一无此字】惟不徳罔大坠厥宗甚可畏也甚可惧也伏惟陛下慎之哉夫骄奢起于亲贵纲纪乱于宠幸愿陛下禁之于亲贵则天下风随【唐书作随风】矣制之于宠幸则天下法明矣诗云刑于寡妻至于兄弟以御于家邦若亲贵为之而不禁宠幸挠之而见从是政之不行令之不一则奸诈斯起暴乱生焉虽严刑峻政朝戮【新唐书作施】暮戮而法不行矣【十四字一作虽严刑制戮而法不行矣】纵陛下亲之爱之莫若安之福之宠禄之过罪之渐【新唐书作阶】也非安之也骄奢之淫危之本【新唐书作梯】也非福之也前事不忘后之师也伏惟陛下精【新唐书作敷】求俊哲【新唐书有使字】朝夕纳谏【一作诲】纵有逆于耳谬于心者无速之以罚姑筹之以道省于厥躬虽木朴妄误【唐书作忌忤一作忌讳】愿恕之以直用开谏诤之路也或有顺于耳便于身者无急之以赏当求诸非道稽之典训其不叶于徳必寘之以法用杜侧媚之行也有进【一作羞】淫巧于陛下者遽黜之则淫巧息矣有进忠谠于陛下者遽赏之则忠谠进矣臣又闻生于富者骄生于贵者傲石碏曰臣闻爱子教之以义方弗纳于邪骄奢淫逸所自邪也书曰罔淫于逸罔逰于乐穆王有命曰实頼前后左右有位之士绳愆纠谬格其非心今储宫肇建王府初【新唐书作复】啓至于僚友必惟妙择今骄奢之后流遁未变慢逰之乐余风或存夫小人弄臣易合于意竒伎淫巧多适于心臣恐狎于非徳滋为奢怠书曰慎简乃僚无以巧言令色便僻侧媚其惟吉士仆臣正厥后克正仆臣谀厥后自圣伏愿采温良博闻之士恭俭忠鲠之人任用【一无用字】以为东宫及诸王府官仍请东宫量署拾遗补阙之职令朝夕讲论出入侍从受以训诰交修不逮臣又闻驰骋畋猎令人心【诸本无心字】发狂名教之中自有乐地承前贵戚鲜克由礼或打毬击皷比周伎艺【一作术】或飞鹰奔犬盘逰薮泽此甚为不道非进徳修业之本也书曰内作色荒外作禽荒又曰无若丹朱傲惟慢逰是好朋淫于家用殄厥世伏惟陛下诞降谋【一作谟】训敦劝学业示之以好恶陈之以成败以义制事以礼制心图之于未萌虑之于未有则福遐禄厚【一作福禄常享】与国并休矣臣又闻富不与骄期而骄自至骄不与罪期而罪自至罪不与死期而死自至信明语可诫之矣【一作信矣斯语明哉至诫】顷者韦庶人安乐公主武延秀等可谓贵矣可谓宠矣权侔人主威震天下然怙侈灭徳神怒人弃岂不谓爱之太极富之太多不节之以礼不防之以法终转吉为凶变吉【一作福】为祸谚曰千人所指无病自死不其然欤书曰殷鉴不逺在彼夏王今陛下何劝之【诸本无之字】岂非皇祖谋训之则也今陛下何惩之【诸本无之字】岂非中宗【一作孝和】宠任之甚也礼曰爱而知其恶憎而知其善可不慎哉夫宠爱之心人则不免【一作则不能免】去其太甚闲之礼节适则可矣今诸王公主驸马亦陛下之所亲爱也骄狂【二唐书作矫枉】之道在于厥初鉴戒之义其则不逺使观过务善居宠思危庶夙夜惟寅聿脩厥徳经曰在上不骄髙而不危所以长守贵也制节谨度满而不溢所以长守富也富贵不离其身然后能保其社稷书曰制官刑警于有位敢有恒舞于宫酣歌于室时谓巫风敢有徇【一作殉】于货色恒于逰畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必防邦君有一于身国必亡甚可畏也甚可惧也伏惟陛下必察而明之必信而劝之有奢僭骄怠者削其禄封有朴素脩业者锡以车【唐书作绅】服以惩【诸本作朂】其非心使奉其命无使乆而忽之无使逺而坠之臣闻非知之难【一作知之非艰】行之惟难【一作艰】又曰常厥徳保厥位厥徳匪常九有以亡伏惟陛下慎之哉前车之覆实惟明证先王之训诫【一作可】以终吉若陛下奉伊尹之训崇傅说之命不作无益不啓私门刑不差赏不滥则惟徳是辅惟仁【二唐书作人】之懐天禄永终景福是集傥陛下忽【唐书作忘】精一之徳开恩幸之门爵赏有差刑罚无当则忠臣正士亦不复谈矣
　　一作皆唐文粹
  </div>
  <div class="pagination">
   <a href="文苑英华_page516.html">
    上一页
   </a>
   <span>
    ...
   </span>
   <a href="文苑英华_page512.html">
    512
   </a>
   <a href="文苑英华_page513.html">
    513
   </a>
   <a href="文苑英华_page514.html">
    514
   </a>
   <a href="文苑英华_page515.html">
    515
   </a>
   <a href="文苑英华_page516.html">
    516
   </a>
   <span class="current-page">
    517
   </span>
   <a href="文苑英华_page518.html">
    518
   </a>
   <a href="文苑英华_page519.html">
    519
   </a>
   <a href="文苑英华_page520.html">
    520
   </a>
   <a href="文苑英华_page521.html">
    521
   </a>
   <a href="文苑英华_page522.html">
    522
   </a>
   <span>
    ...
   </span>
   <a href="文苑英华_page518.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
