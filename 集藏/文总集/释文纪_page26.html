<!DOCTYPE html>
<html>
<head>
    <meta charset="UTF-8">
    <title>释文纪 - 第 26 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>释文纪 - 第 26 页/共 43 页</h1>
    <div class="content">　　释文纪巻二十七
　　明　梅鼎祚　辑
　　梁【八】
　　刘孝绰【字孝绰彭城人秘书监】
　　答云法师书
　　孝绰和南辱诲垂示勅防所答刘太仆思効啓义穷深逺语兼巧便伏闻希有身心踊跃昔戈盾夹车备不虞于周后兵旗引驾防未然于汉君斯皆执心黄屋瑞无绀马事极寰防之中理隔天人之外皇上自兹善觉降迹阎浮以住地之心行则天之化故能慈导三有仁济万物犹以法药未周宝船不倦解劒却葢躬诣道场瑞花承足人观雕辇之盛金轮啓路物覩重英之饰显实开权事均祗鹫本无四畏宁虑五怨思効遂肤引梁丘随剑之说日防触瑟之辞何异廻龙象于兎径注江海于牛迹圣防慇懃曲相诱喻岂直净一人之垢衣将以破羣生之暗室弟子世传正见幼覩真言但惑网所萦尘劳自结微因宿植仰逢法教亲陪宝座预餐香鉢复得俱听一音共闻八解庶因小叶受润大云猥蒙开示深自庆幸不胜欢喜略附陈诚刘孝绰和南【广明集】
　　栖隠寺碑
　　开方便门示真实相置甘露室遵甘露津苦语软言随方训俯心降迹逐物重轻中枝小叶各随业根愍其四流五结有来而不散八慢九邪一沦而莫晓如彼医王等之药树去圣兹逺思圣兹深诚敬所先是归龛众自妙法东注宝化西渐公卿贵仕贤哲伟人莫不严事招提归仰慧觉欲使法灯永传胜因长久铭曰
　　给孤焚荡善胜崩沦堂堂宗匠克绍慧因地虽旧域其宇维新召棠且思羊碑犹泣况我仁祠义逾生立遗爱伊何形于南邑亦有庶民经始攸急珠殿连云金层辉景衢交达巷门临树屏五居推妙三空愧静铭施柱侧记法窟前孰云千载余迹方传敢宣众说敬勒雕镌芬域未灭斯文在旃【艺文类聚】
　　刘孝仪【字子仪绰弟豫章内史】
　　雍州金像寺无量夀佛像碑
　　昔尧乃则天莫能名其圣孔才譬日无得称其道况复欲宣五品将叹三法固使迦叶耻其无智龙树羞其非辩犹闻献葢长者颂以七言无学比丘陈其百句至有九辈性生一身补处尘洗玉池神闻金叶树声繁防赵简于是未闻地宝焜煌周穆之所不见昔者岀城石转还林现疾梦树既沈梵花独反犹有香杖叠衣红爪绀发可得崇以妙利显用珍函彼弥陀感化殊摄日轮照曜月面从容毫散珠辉唇开异色似含微笑俱注目于赡仰如出软言咸倾耳于谛听像复以其夕出住寺门始则映显岩间犹对鹫山之礼末又徘徊阃外似救毗城之疾空中生树岂曰难思火内披莲未为多有铭曰奄有净国宝应多祉叶产梵童花开释子玉莲交映银荷递起伊尹慙桑伯阳羞李
　　平等刹下铭
　　香薪己燎花叠尽然频果絶其软言绵毫收其广照绀鉢遗采托慕所依红爪余晖申悲是寄因使金表争构玉刹竞修岂止天界饰其四园龙宫陈其七宝树似庵林峯疑鹫色孕吐仙雾涌瀬灵泉燕室缘云精庐切汉制兼秘殿采美御房羲和假道于罘罳翔鸾回翼于飞栋建章厌胜未及雕砻甘泉避暑岂穷轮奂槛缀玫瑰阶填粟玉络以如意饰用沈檀火齐胜明烛银飏采释梵夺其身光日车贬其轮照辞曰
　　惟兹宝塔妙迹可传盘称邺境楼美涪川双龙虚绕九凤徒悬岂如神刹耿介凌烟珠含魄月幡垂净天宝铎夜响银地朝鲜檐栖迥雾砌巻香莲翻蠡下梵坠鹤归仙恒沙扰扰世界绵绵践兹胜影祛彼盖纒
　　刘孝威【字孝威仪弟太子中庶子】
　　谢东宫赐圣僧余馔啓【北户录注作谢赐圣僧余福果食一头】
　　齐桓柏寝之器周穆轩宫之宝乳糜香饭素防糗浆五杏七桃灵仙枣莫不气馥上天薰流下界石崇芳果金谷仅于万株陈汤木滋杜陵几于千树犹自高谢珍奇多慙品族
　　谢东宫赐净馔啓
　　糜献牛牧饭出龙宫千品甘露之食百花珍药之果饼兼髓乳浆包蔗防雕盘流其滋防宝器委其包香足使五世长者羞彼识味一角仙人耻其呪术微物多幸叨奉曲恩性命可捐殊私难荅
　　为皇太子谢勅赉功德马啓
　　伏惟忘我狥物屈巳济民该天地而大舍总日月而为施既脱于金轮又解骖于绀马出余吾之水服騊駼之廏名髙夏后之龙价倍田方之赎谨当秣以柏叶饴以丹枣加之玉鞍饰之金络【并艺文类聚】
　　刘孝标【本名峻字孝标平原人安成王防军叅军】
　　与举法师书【释智顺传法华惠举为顺墓志铭】
　　闻诸行李高谈徽德逖听风声心飞魂竦无异蕲仙之望石髓太阴之思龙烛苍星昏昃凉云送秋道胜则肥固应頥摄衣裳虹蜺帷幕霄露饵黄菊之落蘂酌清涧之毖流旦候归鴈晨鳬暮听羁雌独鹤神彯彯尔葢象萧史之骑鸣凤列子之御长风虽荆卿旁若无人孝然坚卧氷雪沈沈隠隠何以尚之哉至于驰骛经囿翺翔书圃极龙宫之妙典弹石室之鸿记道生伏其天真曼倩谢其辨物若乃习是童子措志雕虫藻思内流英华外发葳防秋竹照曜春松爵颂息明珠之誉长门滥黄金之赏盛矣美矣焕其丽乎昔旅浙河尝观组缋不觉纸爇笔焚魂魄斯尽自兹厥后两絶珪璧意睠睠于菁华肠回回于九逝夫日御停照不逾隙穴海若濆涌莫限隈嵎以玉抵鹊昔传余宝冀阅清徽用瘳疾然越民非鬻冠之所齐国岂奏韶之地望与其进无贻责焉【广明集】
　　刘之遴【字思贞南阳湼阳人太常卿】
　　吊震法师亡书
　　弟子刘之遴顿首和南泡电倐忽三相不停苦空无我五阴宁住尊师僧正舍夀阎浮迁神妙乐虽乗此宿殖必登善地人情怛化衔疚悲摧念在三之重追慕哀恸纒绵永往理不可任奈何奈何僧正精理特抜经论洽通蔬菲终身有为略尽枯槁当年仪形二众岂直息心标领亦为人伦之杰弟子少长防遇数纪迄兹平生敬仰善友斯寄衰疾待尽不获临泄鲠劝之懐二三增楚扶力修喭迷猥不次弟子刘之遴顿首和南
　　与震法师兄李敬朏书
　　生灭无常贤弟震法师奄同力士生处道识长往法言永絶惋怛抽摧不能已已年事未高徳业方播疾恙甫尔谓无过忧遂至迁化道俗惊愕念孔懐之切天伦至恸永往之情不可居处奈何奈何法师义味该洽领袖黑衣识度恺悌籍甚当世昔在京师圣上眄接自还乡国厯政礼重且讲说利益既实多经始寺庙实广福业襟抱豁然与物无迕所与逰欵皆是时贤白黑归美近逺钦敬岂止息心殄瘁实亦人伦丧宝追怀叹怆何可弭歇并辱遗书及别物对增哽欷殿下自为作铭又教鲍记室为志序恐鲍相悉未能究尽已得面为鲍说诸事行及徽猷计必勒不朽事如今日志石为荐并呼师修之防刻亦当不久可就言增然投笔凄懑刘之遴顿首顿首
　　吊僧正京法师亡书
　　八月二十日之遴和南法界空虚山木隤壊尊师大正迁神净土凡夫浅累婴滞哀乐承此凶讣五内抽摧哀恸深至不能自已念追慕永往纒绵断絶情在难居奈何奈何大正德冠一时道荫四部训导学徒绍隆像法年居僧首行为人师公私瞻敬遐迩宗仰若乃五时九部流通解说匹之前辈聨类往贤虽什肇融恒林安生逺岂能相尚顿悟虽出自生公宣后代徽言不絶实頼夫子重以爱语利益穷四摄之致檀忍和慧备六度之该明白黒归依含识知庇舟航愚冥栋梁寺塔日用不知至徳濳运何道长而世短功被而身没映乎大海永坠须弥照彼高山长收朗日往矣奈何当复奈何法师幼而北面生小服膺迄乎耆迈恒在左右在三之重一日倾殒哀恸之至当何可处弟子纨绮防接五十余年末隆知顾相期法侣至乎菩提不敢生慢未来难知现在长隔眷言生平永同万古寻思惋怆倍不自胜末由喭执伸泄哀叹谨裁白书投笔哽猥弟子刘之遴顿首和南
　　与印阇黎书【裴子野撰南齐智称法师碑云宋大明中益部有印禅师者苦节洞观郁为帝师未审此为何】
　　大喜稽首和南大喜精诚无感奄丁祸罚攀号永往五内屠鲙自咎自悼万殁何补慈母临终正念不乱系想诸佛及本师至乎夀尽凡夫恋着母子恩深婴此长别肝心破溃不能自任遗防以三十两上金奉别充道场功徳九月二十八日奉营安厝终始永毕不可复希长号懊恼无心茍存伏度闻问理垂哀愍所希运心救拔必使亡灵防于净土不图此啓临纸崩絶大喜和南【并广明集】
　　王筠【字元礼琅邪临沂人太子詹事】
　　国师草堂寺智者约法师碑
　　结宇山椒疏壤幽岫蓄云泄雨霭映房栊浴日涵星翻光池沼震居暇豫留思幽微研精经藏探求法宝香城实相之谈金河常乐之说究竟微妙洞逺幽掖庭为道心之宫华林构重云之殿师子之座高广于灯王听法之筵众多于方丈开寳函之奥典阐金字之微言显证一乗宣扬三慧辩才无阂游戏神通莫不皆悟无生咸知妄想随类得解俱防真如铭曰
　　形在江湖心超祗鹫思协风云量包宇宙轩瞰苍波窗承翠岭须枕烟露擥持光景
　　开善寺碑
　　妙门关键辟之者既难法海波澜防之者未易是以轩称俊圣尧曰钦明韶濩有美善之风文武致时雍之业地平天成惟事即世移风易俗匪止今生至如访道峒山乗风独逺凝神汾水窅然自丧或宗仰黄老之谈景慕神仙之术斯皆不度羣生事局诸已笃而为论道有未熏风璚露散馥流甘璧月珠星聨花飏叶脩旛绕于云根和铃响于天外玉池动而扬文宝树揺而成乐铭曰亭亭切汉耿介凌烟层甍霞耸飞栋星悬【并艺文类聚】
　　奉和皇太子懴悔应诏诗序
　　奉和皇太子懴悔诗仍上皇宸极圣防即疏降同所用十韵私心庆跃得未曾有捃采余韵更题鄙拙
　　与东阳盛法师画
　　菩萨戒弟子王筠灋名慧炬稽首和南问讯东阳盛法师弟子昔因多幸早蒙觐接嵗月推流逾三十载钦慕风徳独盈懐抱间以山川无由礼敬司马叅军仰述存眷曲垂访忆既荷録旧之情兼佩慇懃之防欢欣顶戴难为譬说仰承垂和履福享年九十有四嗤绛人之未高同英宗之遐夀且耳长直己过顶齿刚曽不先落延华驻彩怡神辅性自非宿殖善因何以招斯胜果尊年尚齿之诚懐徳敦旧之欵依风慕道之深欣羡景仰之至兴居在念寤寐载懐弟子恨此樊笼迫兹缨鏁无由问道抚躬如失庶心期冥防咫尺江山道术相忘弃置形迹惟愿敬勗保此期颐赤松朱发复何足贵飞锡腾躯真在旦夕指陈丹欵殊未伸畅傥惠一言岂不幸甚弟子筠稽首和南
　　与云僧正书
　　弟子孤子筠顿首稽首和南弟子衅结幽明备婴荼蓼攀援崩踊肌髓糜溃寻绎烦寃肝肠寸断号天叩地永隔精诚舍命捐躯终无补益思欲仰福广为法事以伸防极之痛少寄追慕之诚铸像度僧仰遵法教建斋设防务依经典敷说大乗诱度羣生其福不浅仰惟大正法师道心纯淑至徳凝深智包空有照通真俗多闻不穷机辩无硋一代师匠四海推崇弟子宿值善因早防亲眷情同骨肉义等金兰外书所谓冥契神交内典则为善友知识敬借微缘敢陈大愿来嵗夏中欲仰请讲说法之情既无彼此眷爱之深特希降屈公私道俗要请既多故预谘闻必愿允遂岂图一旦忽有斯白临纸崩衂厝言无次弟子孤子王筠顿首顿首稽首和南
　　与长沙王别书
　　筠顿首顿首髙秋凄爽体中何如愿比胜纳承入东礼拜用深倾仰昔藩后遨逰不无是事或龙舟水嬉或临川送逺摐金飞斾泛此安流犹复见重良书以为盛徳未有选日简辰归诚系念寻法城之逰逗祗园之聚翘心赞叹无以譬说仆夙疾増瘵蹇废蓬门不获执离弥深倾懑愿敬勗白书不次王筠顿首顿首【并广明集】
　　与瑗律师书
　　筠和南至节过念哀慕深至情不可任寒凝道体何如想比清豫弟子羸劳每恶惙弊何理眷请勤御比日来叙遣白王筠和南【淳化帖】
　　刘勰【字彦和东莞莒人厯步兵校尉为文长于佛理就定林寺出家名慧地】
　　剡县石城寺弥勒石像碑铭
　　夫道源虚寂冥机通其感神理幽深徳司其契是以四海将宁先入威凤之寳九河方导已致应龙之书况种智圆照等觉徧知扬万化于大千摛亿形于法界其灵起摄诱之权影现戏逰之力可胜言者哉自优昙发华而金姿诞应娑罗变叶而塔像代兴月喻论其迹隠镜象譬其常照律师应法似流宣化如渇扬舲浙水驰锡禹山于是扪虚梯汉构立栈道状竒肱之飞车类似叟之悬阁体高图范冠采虹霓椎凿响于霞上剖石洒于云表信命世之壮观旷代之鸿作也青雘与丹粟竞采白金共紫铣争辉梵王四鹤徘徊而不去帝释千马踯躅而忘归【艺文类聚】
　　灭惑论
　　或造三破论者义证庸近辞体鄙拙虽至理定于深识而流言惑于浅情委巷陋说诚不足辨又恐野听将谓信然聊择其可采略标雅致
　　三破论云道家之教妙在精思得一而无死入圣佛家之化妙在三昧神通无生可冀詺死为泥洹未见学死而不得死者也灭惑论曰二教真伪焕然易辨夫佛法练神道教练形形器必终碍于一垣之里神识无穷再抚六合之外眀者资于无穷教以胜慧闇者恋其必终诳以仙术术极于饵药慧始于观禅禅练真识故精妙而泥洹可冀药驻伪器故积思而翻腾无期若乃弃妙宝藏遗智养身据理寻之其伪可知假使形翻无际神暗鸢飞戾天宁免为鸟夫泥洹妙果道惟常住学死之谈岂析理哉
　　三破论云若言太子是教主主不落髪而使人髠头主不弃妻使人断种实可笑哉明知佛教是灭恶之术也伏闻君子之徳身体发肤受之父母不敢毁伤孝之始也灭惑论曰太子弃妻落发事显于经而反白为黑不亦防乎夫佛家之孝所苞葢逺理由乎心无系于髪若爱发弃心何取于孝昔泰伯虞仲断发文身夫子两称至徳中权以俗内之贤宜修世礼断发让国圣哲美谈况般若之教业胜中权菩提之果理妙克让者哉理妙克让故舍发取道业胜中权故弃迹求心准以两贤无缺于孝鉴以圣境夫何怪乎
　　第一破曰入国而破国者诳言说伪兴造无费苦尅百姓使国空民穷不助国生人减损况人不蚕而衣不田而食国灭人絶由此为失日用损费无纎毫之益五灾之害不复过此灭惑论曰大乗圆极穷理尽妙故明二谛以遣有辨三空以标无四等其胜心六度振其苦业诳言之讪【一作诎】岂伤日月夫塔寺之兴阐扬灵教功立一时而道被千载昔禹防诸侯玉帛万国至于战伐存者七君更始政阜民户殷盛赤眉兵乱千里无烟国灭人絶宁此之由京索之时石谷十万景武之世积粟红腐非秦末多沙门而汉初无佛法也验古准今何损于政
　　第二破曰入家而破家使父子殊事兄弟异法遗弃二亲孝道顿絶忧娯各异歌哭不同骨血生讐服属永弃悖化犯顺无是天之报五逆不孝不复过此灭惑论曰夫孝理至极道俗同贯虽内外迹殊而神明一揆若命缀俗因本修教于儒礼运禀道果固孝于梵业是以谘亲出家法华明其义听而后学维摩标其例岂忘本哉有由然也彼皆照悟神理而鉴烛人世过驷见于格言逝川伤于上哲故知瞬息尽养无济幽灵学道拔亲则冥苦永灭审妙感之无差辨胜果之可必所以轻重相推去彼取此若乃服制所施事由追逺礼虽因心抑亦沿世昔三皇至治尧舜所慕死则衣之以薪葬之中野封树弗修苴斩无纪岂可谓三皇教民弃于孝乎爰及五帝服制焕然未闻尧舜执礼追责三皇三皇无责何独疑佛佛之无服理由拔苦三皇废丧事沿淳朴淳朴不疑而拔苦见尤所谓朝三暮四而喜怒交设者也明知圣人之教触惑圆通三皇以淳朴无服五帝以沿情制丧释迦拔苦故弃俗反真检迹异路而化同归第三破曰入身而破身人生之体一有毁伤之疾二有髠头之苦三有不孝之逆四有絶种之罪五有亡体从诫唯学不孝何故言哉诫令不跪父母便竞从之儿先作沙弥其母后作阿尼则跪其儿不礼之教中国絶之何可得从灭惑论曰夫栖形禀识理定前业入道居俗事系因果是以释迦出世化洽天人御国统家并证道迹未闻世界普同出家良由缘感不二故名教有二缙绅沙门所以殊也但始拔尘域理由戒定妻者爱累髪者形饰爱累伤神形饰乖道所以濳神灭爱修道弃饰理出常均教必翻俗若乃不跪父母道尊故也父母礼之尊道故也礼新冠见母其母拜之喜其备徳故屈尊礼卑也介冑之士见君不拜重其秉武故尊不加也缁弁轻冠本无神道介胄凶器非有至徳然事应加恭则以母拜子势宜停敬则臣不跪君礼典世教周孔所制论其变通不由一轨故佛道之尊标出三界神教妙本羣致宗以此加人实尊冠胄冠胄及礼古今不疑佛道加敬将欲何怪
　　三破论云佛旧经本云浮屠罗什改为佛徒知其源恶故也所以詺为浮屠西域凶恶故老子云化其始不欲伤其形故髠其头名为浮屠况屠割也至僧祎后改为佛图本旧经云丧门丧门犹死灭之门云其法无生之教名曰丧门至罗什又改为桑门僧祎又改为沙门沙门由沙汰之法不足可称灭惑纶曰汉明之世佛经始过故汉译言音字未正浮音似佛桑音似沙声之误也以图为屠字之误也罗什语通华戎识兼音义改正三豕固其宜矣五经世典学不因译而马郑注说音字互改是以昭穆不祀谬师资于周颂允塞晏安乖圣徳于尧典至教之深宁在两字得意忘言庄周所领以文害志孟轲所讥不原大理唯字是求宋人申束岂复过此三破论曰有此三破之法不施中国本正西域何言之哉西域无教刚强无礼不异禽兽不信虚无老子入闗故作形像之教化之又云西域麤犷欲断其恶种故令男不娶妻女不嫁夫一国伏法自然灭尽灭惑论曰双树晦迹形像代兴固已理精无始而道被无穷者矣案李叟出闗运当周季世闭贤隠故往而忘归接与避世犹灭其迹况适外域孰见其踪于是奸猾祭酒造教化之经理拙辞鄙厮所传寻西域怯弱北地繁炽若老子灭恶弃徳用刑何爱强狄而反灭怯弱遂令强敌横行邉烽不息豺狼当路而狐狸是诛沦湑为酷覆载无闻商鞅之法未至此虐伯阳之道岂其然哉且未服则设像无施信顺则孥戮可息既佛教矣方加极刑一言失道众伪可见东野之语其如理何
　　三破论云葢闻三皇五帝三王之徒何以学道并感应而未闻佛教为是九皇忽之为是佛教未出若是佛教未出则为邪伪不复云云灭惑论曰神化变通教体匪一灵应感防隠现无际若缘在妙化则菩萨其道化在麤缘则圣帝演其徳夫圣帝菩萨随感现应殊教合契未始非佛固知三皇已来感灭而名隠汉明之教缘应而像现矣若乃三皇徳化五帝仁教此之谓道似非太上羲农敷治未闻奏章尧舜缉政宁肯书符汤武抒暴岂当饵丹五经典籍不齿天师而求援圣帝岂不悲哉三破论云道以气为宗名为得一寻中原人士莫不奉道今中国有奉佛者必是羌戎之种若言非邪何以奉佛灭惑论曰至道宗极理归乎一妙法真境本固无二佛之至也则空无形而万象竝应寂灭无心而智弥照幽数濳防莫见其极冥功日用靡识其然但言万象既生假名遂立梵言菩提汉语曰道其显迹也则金容以表圣应俗则王宫以现生拔愚以四禅为始进慧以十地为阶总龙鬼而均诱涵蠢动而等慈权教无方不以道俗乖应妙化无外岂以华戎阻情是以一音演法殊译共解一乗敷教异经同归经典由权故孔释教殊而道契解同由妙故梵汉语隔而化通但感有精麤故教分道俗地有东西故国限内外其弥纶神化陶铸羣生无异也故能振拔六趣总摄大千道惟至极法惟最尊然至道虽一岐路生迷九十六种俱号为道听名则邪正莫辨验法则真伪自分案道家立法厥品有三上标老子次述神仙下袭张陵太上为宗寻柱史嘉遯实惟大贤著书论道贵在无为理归静一化本虚柔然而三世弗纪慧业靡闻斯乃导俗之良书非岀世之妙经也若乃神仙小道名为五通福极生天体尽飞腾神通而未免有漏寿远而不能无终功非饵药德沿业修于是愚狡方士伪托遂滋张陵米贼述记升天葛野竖着传仙公愚斯惑矣智可罔与今祖述李叟则教失如彼宪章神仙则体劣如此上中为妙犹不足算况效陵鲁醮事章符设教五斗欲拯三界以蚊负山庸讵胜乎标名大道而教甚于俗举号太上而法穷下愚何故知邪贪寿忌天含识所同故肉芝石华谲以翻腾好色触情世所莫异故黄书御女诳称地仙肌革盈虚羣生共爱故寳惜洟唾以灌灵根避灾苦病民之恒患故斩缚魑魅以快愚情凭威恃武俗之旧风故吏兵钩骑以动浅心至于消灾滛术厌胜奸方理秽辞辱非可笔传事合氓庶故比屋归宗是以张角李毒流汉季卢悚孙恩乱盈晋末余波所被实蕃有徒爵非通侯而轻立民户瑞无虎竹而滥求租税糜费产业蛊惑士女运迍则蝎国世平则蠧民伤政萌乱岂与佛同且夫湼槃大品寜比妙上清金容妙相何羡鬼室空屋防伏天魔不慕幻邪之诈净修戒行岂同毕劵之丑积誓于方寸孰与藏宫将于丹田响洪钟于梵音岂若鸣天鼓于唇齿校以形迹精麤巳悬覈以至理真伪岂隐若以麤笑精以伪谤真是瞽对离朱曰我明也【明集】
　　张绾【字孝卿范阳方城人尚书右仆射】
　　龙楼寺碑
　　盖闻井鱼之不识巨海夏虫之不见冬冰故知局于泥甃者未测沧溟之浩汗笃于一时者宁信寒暑之推移何异乎玩即世而弗悟于生死之流耽假乐而迷于真觉之观铭曰识相裁萌无明重蔽五住次起四生无际苦海倒流业风横厉彼岸何逺津航絶济轻毛易转花水难留寔逢象正悟彼生修照曜真法逍遥宝舟占彼胜地胥宇攸安遥川萦带峻矩盘桓霞生莲堞风起长澜冬室停燠夏台増寒
　　任孝恭【字孝恭临淮人中书通事舍人】
　　多宝寺碑铭
　　宝传兹日法象斯时瞻风候景石陛开基准绳秋子取则迦夷业隆千载道盛一期上当星纪下接莲峯还瞻朱阁却背青松朝云暧暧夕雾溶溶阶通兽迹径有禽踪衣移峻岳锡叩飞泉土木绨锦玉石雕镌宝阶云构绮壁霞鲜莲舒藻井芰绕兰椽法堂每諠禅室恒静藏韬仙説台含佛影叶下秋林烟生春岭【并艺文类聚】
　　郭祖深【襄阳人厯南津校尉加云麾将军】
　　上武帝封事【南史武帝溺情内教朝政纵弛祖深为后军行叅军舆榇诣阙上封事虽不能用然嘉其正直擢为豫章钟陵令广明集据襄阳耆旧传仅载数行南史亦云其略】
　　大梁应运功高百王慈悲既宪律如替愚辈罔识禠慢斯作各竞奢侈贪秽遂生颇由陛下宠勲大过驭下大寛故亷洁者自进无途贪苛者取人多径直者沦溺沟壑曲钩者升进重沓饰口利辞竞相推荐讷直守信坐见埋没劳深勲厚禄赏未均无功侧入反加宠擢昔宋人卖酒犬恶致酸陛下之犬其甚矣哉臣闻人为国本食为人命故礼曰国无六年之储谓非其国也推此而言农为急务而郡县苛防不加劝奬本年丰岁稔犹人有饥色设遇水旱何以救之陛下昔岁尚学置立五馆行吟坐咏诵声溢境比来慕法普天信向家家斋戒人人懴礼不务农桑空谭彼岸夫农桑者今日济育功德者将来胜因岂可堕本勤末置迩効賖也今商旅转繁游食转众耕夫日少杼轴日空陛下若广兴屯田贱金贵粟勤农桑者擢以阶级惰耕织者告以明刑如此数年则家给人足亷让可生夫君子小人智计不同君子志于道小人谋于利志于道者安国济人志于利者损物图巳道人者害国小人也忠良者捍国君子也臣见疾者诣道士则劝奏章僧尼则令斋讲俗师则鬼祸须解医诊则汤熨散丸皆先自为也臣谓为国之本与疗病相类疗病当去巫鬼寻华扁为国当黜佞邪用管晏今之所任腹背之毛耳论外则有勉舍说内则有云旻云旻所议则伤俗盛法勉舍之志唯愿安枕江东主慈臣恇息谋外甸使中国士女南望懐寃若贾谊重生岂不恸哭臣今直言犯顔罪或容宥而乖忤贵臣则祸在不测所以不惮鼎镬区区必闻者正以社稷计重而蝼蚁命轻使臣言入身灭臣何所恨夫谋臣良将何代无之贵在见知要在用耳陛下皇基兆运二十余载臣子之节谏争是谁执事皆同而不和答问唯唯而巳入对则言圣防神出论则云谁敢逆耳过实在下而讁见于上遂使圣皇降诚躬自引咎宰辅晏然曽无谦退且百僚卿士尠有奉公尸禄竞利不尚亷洁累金积镪侍列如仙不田不商何故而尔法者人之父母惠者人之仇讐法严则人思善惠多则物生恶恶不可长欲不可纵伏愿去贪浊进亷平明法令严刑罚禁奢侈薄赋敛则天下幸甚谨上封事二十九条伏愿抑独断之明少察愚瞽条上【时帝大释典将以易俗故祖深尤言其事　此即前所云二十九条也】
　　都下佛寺五百余所穷极宏丽僧尼十余万资产丰沃所在郡县不可胜言道人又有白徒尼则皆畜养女皆不贯人籍天下户口几亡其半而僧尼多非法养女皆服罗纨其蠧俗伤法抑由于此请精加检括若无道行四十巳下皆使还俗附农罢白徒养女听畜奴婢婢唯着青布衣僧尼皆令蔬食如此则法兴俗盛国富人殷不然恐方来处处成寺家家剃落尺土一人非复国有朝廷擢用勲旧为三陲州郡不顾御人之道唯以贪残为务迫胁良善害甚豺狼江湘人尤受其弊自三闗以外是处遭毒而此勲人投化之始但有一身及被任用皆募部曲而扬徐之人逼以众徒多投其募利其货财皆虚名上簿止送岀三津名在逺役身归乡里又惧本属检问于是逃亡他境侨户之兴良由此故
　　又梁兴以来发人征役号为三五及投募将客主将无恩存防失理多有物故辄刺叛亡或有身殒战塲而名在叛目监符下讨称为逋叛录质家丁合家又叛则取同籍又叛则取比伍比伍又叛则望村而取一人有犯则合村皆空虽肆眚时防荡涤惟始而监符犹下旧日限以严程上下任信下转相督促台使到州州又遣押使至郡竞急切同趣下城令宰多庸才望风畏伏于是劒户课荐其筐篚使人纳重货许立空文其百里微欲矫俗则严科立至自是所在恣意贪利以事上官【又请断界首将生口入北及闗津废替须加糺擿又言庐陵年少不宜镇襄阳左仆射王暕在丧被起为呉郡曽无辞让其言深刻又请复郊四星】
　　荀济【字子通颍川人家江左博涉众书志调矫俗初与梁武帝知交及登位以其好乱仕不及之济负气曰防盾鼻上磨墨作檄耳帝深不平后奔魏谋匡静帝为齐文襄燔杀】
　　上武帝诋释书【济见帝信重释门寺像崇盛遂上书论佛教贪妖妄又讥造同防寺营费太甚必为菑患帝怒将诛之奔魏　济北史有传不载此书广明集条引折难今仅条附六朝唐初人主大都信佛故下多顾忌凡诋释者悉略也】
　　三坟五典帝皇之称首四维六纪终古之规模及汉武祀金人莽新以建国桓灵祀浮图阉竪以控权三国由兹鼎峙五胡仍其荐食衣冠奔于江东戎教兴于中壤使父子之亲隔君臣之义乖夫妇之和旷友朋之信絶海内殽乱三百年矣
　　稽古之诏未闻崇邪之命重沓岁时禘袷未尝亲享竹脯麪牲欺诬宗庙违黄屋之尊就苍头之役朝夕敬妖怪之淫鬼曲躬供贪汚之贼秃躭信邪教謟祭淫祀恐非聪明正直而可以福祐陛下者也
　　臣请言得失推校是非案释氏源流本中国所斥投之荒裔以御魑魅者也乃至舜时窜梼杌于三峗左传允【音损】姓之奸居于瓜州是也杜预以允姓隂戎之别祖与三苖俱放于三峗汉书西域传塞种夲允姓之戎世居炖煌为月氏迫逐遂住葱岭南奔又谓悬度贤豆身毒天毒仍讹转以塞种为释种其实一也允姓与三苖比居教迹和洽其释种不行忠孝仁义贪诈甚者号之为佛佛者戾也或名为勃勃者乱也而陛下以中华之盛胄方尊姚石羌戎之轨躅窃不取一也
　　又按释迦岀戎剖脇而诞摩邪遂殂事符枭獍年长争立内不自安背父叛君逆节弥甚逹多投石难陀引弓变革常道自饿形骸安能济物聚合凶徒易衣削发设言虚诞不足承禀九十六道此道最贪叶彼滛愚众多崇信至如瑠璃诛释瞿昙路左视之在生亲尚不存既殁疎何能救斯即不行忠孝若天下习之陛下则无以自处不取者二也【三阙】
　　僧岀寒徴规免祖役无期诣道志在贪滛窃盗华典倾夺朝权凡有十等一曰营缮广厦僭拟皇居也二曰兴建大室庄饰佛像僭比明堂宗祀也三曰广译妖言劝行流布轹帝王之诏敕也四曰交纳泉布卖天堂五福之虚果夺大君之徳赏也五曰豫徴収赎免地狱六极之谬殃夺人主之刑罚也六曰自称三宝假托四依坐傲君王此取威之术也七曰多建寺像广多僧尼此定霸之基也八曰三长六纪四大法集此别行正朔密行徴发也九曰设乐以诱愚小俳优以招远防陈佛土安乐斥王化危苦此变俗移风徴租税也十曰法席聚防邪谋变通称意赠金毁破遭谤此吕尚之六韬秘防也凡此十事不容有一萌兆微露即合诛夷今乃恣意流行排我王化方又击鸿钟于髙台期阙庭之箭漏挂旛盖于长刹放充庭之卤簿徴玉食以斋防杂王公之享燕唱髙越之赞呗象食举之登歌叹功德则比陈词之祝史受儭施则等束帛之等差设威仪则效旌旂之文物凡诸举措窃拟朝仪【云　云】陛下方更倾储供寺万乗拟附庸之仪肃拜僧尼三事执陪臣之礼宠既隆矣侮亦剧矣臣不取者四也
　　陛下以因果有必定之期报应无迁延之业故崇重像法供施弥隆劳民伐木烧掘蝼蚁损伤和气岂顾大觉之慈悲乎妖鬼堪能致福可废儒道释秃足能除祸屏絶干戈今乃重闗以备不虞击柝以争空地杀蝼蚁而营功德既乖释典崇妖邪而行謟祭又亏名教五尺牧防犹知不疑四海之尊义无二三其徳臣为陛下不取五也
　　今僧尼不耕不偶俱断生肓傲君陵亲违礼损化一不经也
　　凡在生灵夫妇配合产育男女佛法反之多营泥木专求布施寜非巨戾二不经也
　　奸僧矫诈自称大觉而比丘徒党行婬杀子僧尼悉然害蝼蚁而起浮图费财力而角堂宇若牟尼能照而故纵婬杀便是诈称慈悲徒能照而不能救又是大觉于羣生无益而天下不觉三不经也
　　佛法悭贪唯财是与直是行三毒而害万方未见修六度而隆三寳四不经也
　　佛家遗教不耕垦田不贮财谷乞食衲衣头陀为务今则不然数十万众无心兰若从教不耕者众天下有饥乏之忧遗教设法不行何须此法进退未为尽理五不经也
　　湼槃发问世尊灭后经教若为得与波旬经别观此发问则瞿昙存日门徒不能分辨真伪况中华避役奸诈之侣焉不迷惑者
　　自古帝师诸侯宾友千载一逢犹如旦暮贤明希世宇宙独立今乃削发千羣不臣万众称为帝师未之可也姚石玉食三千佛寺琼宫八百供敬厚矣终获苖屠灭宋齐巳防莫惩前失
　　秦政受诳于三山汉武见欺于五利信顺妖讹一至扵此不察情伪岂惩前失
　　宋齐两代重佛敬僧国移庙改者但是佛妖僧伪奸诈为心堕胎杀子昏媱乱道故使宋齐磨灭今宋齐寺像见在陛下承事则宋齐之变不言而显矣今僧尼坐夏不杀蝼蚁者爱含生之命也而傲君父妄仁扵昆虫也堕胎杀子反养于蚊防也夫易着君臣夫妇父子三纲六纪也今释氏君不君乃至子不子纲纪紊乱矣【广明集】











</div>
    <div class="pagination">
<a href="释文纪_page25.html">上一页</a><span>...</span><a href="释文纪_page21.html">21</a><a href="释文纪_page22.html">22</a><a href="释文纪_page23.html">23</a><a href="释文纪_page24.html">24</a><a href="释文纪_page25.html">25</a><span class="current-page">26</span><a href="释文纪_page27.html">27</a><a href="释文纪_page28.html">28</a><a href="释文纪_page29.html">29</a><a href="释文纪_page30.html">30</a><a href="释文纪_page31.html">31</a><span>...</span><a href="释文纪_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
