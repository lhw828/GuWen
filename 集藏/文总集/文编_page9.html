<!DOCTYPE html>
<html>
 <head>
  <meta charset="utf-8"/>
  <title>
   文编 - 第 9 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文编 - 第 9 页/共 34 页
  </h1>
  <div class="content">
   论军中选将劄子【欧阳修】
　　臣伏见国家自西鄙用兵累经败失京师劲卒多在征行禁卫诸军全然寡少又无将帅以备爪牙方今爲国计者但务外忧夷狄专意边陲殊不思根本内虚朝廷势弱万一有事无以枝梧今军帅暗懦非其人禁兵骄惰不可用此朝廷自以为患不待臣言而可知也臣亦歴考前世有国之君多于无事之际恃安忘危备患不谨使祸起仓卒而至败亡者有矣然未有于用兵之时而反忘武备如今日者兵法曰将者民之司命国家安危之主也今外以李昭亮王克基辈当契丹内以曹琮李用和等衞天子如当今之事势而以民之司命国之安危系此数人安得不取笑四夷遭其轻侮臣谓去嵗北敌忽兴干戈今年元昊妄有请求若使朝廷有一二人中材之将叩头効死奋身请战誓雪君耻少增国威则敌国未敢侵陵朝廷未至屈辱柰何自中及外都无一人既无可恃以力争遂至甘心于自弱夫天下至广遂无一人者非真无人也但求之不勤不至耳臣伏思自用兵以来朝廷求将之法不过命近臣举朝士换武官及选试班行方略等人而已近臣所举不过俗吏材干之士班行所选乃是弓马一夫之勇至于方略之人尤爲乖滥试中者仅堪借职县尉参军齐挽而已于此求将而欲捍当今之患此所以困天下而败于敌人者也臣不知朝廷以此数事为求将之术果是乎果非乎以为是则所得何人知其非则盍思改革又不知朝廷以将为易得乎为难得乎为易得则数嵗未见一人知其难得则当多方用意早思求择俟其临患何可得乎伏望陛下特诏两府大臣别议求将之法尽去循常之格以求非常之人茍非不次以用人难弭当今之大患臣亦尝有愚见久欲条陈若必讲求庶可参用臣伏见唐及五代至乎国朝征伐四方立功行阵其间名将多出军卒只如西鄙用兵以来武将稍可称者往往出于军中臣故谓只于军中自可求将试略言求将之法谨条如左
　　凡求将之法先取近下禁军至厢军中年少有力者不拘等级因其伎同者每百人团为一队而教之较其伎精而最勇者百人之中必有一人矣得之以为队将此一人伎勇实能服其百人矣以为百人之将可也合十队将而又教之较其伎精而最勇者十人之中必有一人矣得之以为裨将此一人之伎勇实能服其千人矣以为千人之将可也合十裨将而又教之夫伎勇出千人之上而难为胜矣则当择其有识见知变通者十人之中必有一人矣得之以为大将此一人之伎勇乃万人之选而又粗知变通因择智谋之士以辅之以为万人之将可也幸而有伎勇不足而材识出乎万人之外者此不世之竒将非常格之所求也臣所谓只于军中自可求将者此也诚能如此得五七万兵随而又得万人之将五七人下至千人百人之将皆自足然后别立军名而为阶级之制每万人为一军以备宿衞有事则行师出征无事则坐威天下比夫以丰衣厚禄养骄惰无用之卒而逓迁次补至于校帅皆是凡愚暗懦之人得失相万矣若臣之説果可施行俟成一军则代旧禁兵万人散出之使就食于外新置之兵便制其始稍增旧给不使太优常役其力不令骄惰比及新兵成立旧兵出尽则京师减冗费得精兵此之为利又逺矣
　　右臣所陈只是选勇将训衞兵之一法耳如捍边破贼竒才异略之人不可谓无伏乞早赐畱意精求谨具奏闻伏勑防
　　论边将隐匿败亡宪司体量不实劄子【苏轼】
　　元祐三年闰十二月四日翰林学士知制诰兼侍读苏轼劄子奏臣近以目昏臂痛坚乞一郡葢亦自知受性刚褊黑白太明难以处众伏防圣慈降诏不许两遣使者存问慰安天恩深厚沦入骨髓臣谓此恩当以死报不当更计身之安危故复起就职而职事清闲木知死所每因进读之间事有切于今日者輙复尽言庶补万一昨日所读宝训有云淳化二年上谓侍臣诸州牧监马多瘦死葢养饲失时枉致病毙近令取十数槽寘殿庭下视其刍秣教之养疗庶革此弊臣因进言马所以病葢将吏不职致圉人盗减刍粟且不防其饥饱劳逸故也马不能言无由申诉故太宗至仁深哀怜之寘之殿庭亲加督视民之于马轻重不同若官吏不得其人人虽能言上下隔絶不能自诉无异于马马之饥瘦劳苦则有毙踣奔逸之忧民之困穷无聊则有沟壑盗贼之患然而四海之众非如养马可以寘之殿庭惟当广任忠贤以为耳目若忠贤疎逺谄佞在傍则民之疾苦无由上达秦二世时陈胜呉广已屠三州杀李由而二世不知陈后主时隋兵已渡江而后主不知此皆昏主不足道如唐明皇亲致太平可谓明主而张九龄死李林甫杨国忠用事鲜于仲通以二十万人没于云南不奏一人反更告防明皇不问以至上下相防禄山之乱兵已过河而明皇不知也今朝廷虽无此事然臣闻去嵗夏贼犯镇戎所杀掠不可胜数或云至万余人而边将乃奏云野无所掠其后朝廷访闻委提刑司体量而提刑孙路止奏十余人乞朝廷先赐放罪然后体量实数至今迁延二年终木结絶闻奏凡死事之家官所当防若隠而不奏则生死啣寃何以使人此岂小事而路为耳目之司既不随事奏闻朝廷既行防蔽又乞放罪迁延侮玩一至于此臣谓此风渐不可长驯致其患何所不有此臣之所深忧也臣非不知陛下必已厌臣之多言左右必已厌臣之多事然受恩深重不敢自同众人若以此获罪亦无所憾取进止
　　乞放还蕃官胡继谔劄子【欧阳修】
　　臣窃见朝廷前嵗以延州蕃官胡继谔因为边臣所疑移入内地见任亳州都监以子守清悉领父之诸部风闻近为不服亳州水土死亡却家族身又疾病曾有奏陈乞移一京西地凉之处臣谓方今西鄙用兵之际朝廷宜广推恩信抚御蕃夷既欲守清尽死于边疆当厚遇继谔保全其家族岂有既任其子又疑其父继谔求迁内地其实异乡虽曰居官乃是囚系致其失所身病家亡况彼初心又无显过在继谔之身已有幽囚寃枉之叹于守清之分乂失驾驭豪杰之方万一继谔疾病死而不归守清父子之心岂得无恨反视中国乃为世讐必与边陲别生患害其余部族亦必离心国家自用兵以来凡有计谋未闻胜算尤于招抚蕃夷之术常失恩威致使离叛者多皆愿附贼在于继谔处置特乖臣欲乞因其有请召至京师与雪前疑厚加礼遇放还本族示以推诚守清得父子复完必思尽节继谔感国家之遇必有所施若朝廷犹以为疑即乞先以此意诏问守清计其必无弃父之理若彼自不欲其归则他日可无后患取进止
　　论契丹求御容劄子【欧阳修】
　　臣伏见契丹所遣泛使专为御容而来中外之议皆谓前嵗既已许之于理不可中止失于不早践言致彼非时遣使及朝夕以来传闻颇异或云大臣共议欲遂拒而不与若然则臣恐衅隙之端自此而始祸患之起未易遽言大凡为国谋事者必先明信义重曲直酌人情量事势四者皆得然后可以不疑苟一有未然尚恐败事况四者俱失岂可不思契丹与中国通盟久矣而向来宗真特于信好自表慇懃别有家书继以画像圣朝纳其来意许以报之而乃迁延至今遂欲食言而中辍是则彼以推诚结我我以不信待之失信伤义甚非中国待逺人之术而又其曲在我使彼易以为辞自南北通和以来信问往复之际每于报答常从优厚假借既久其心已骄况此画像之来特表慇懃之意是则于平常之礼厚报以骄之慇懃之来则不报以沮之沮之彼必怒不报彼必耻懐耻畜怒何所不为此人之常情也许其父不许其子厚薄之际此亦人情之难处也臣窃见契丹来书初无寒温问之言直以践言孤约为説其意在于必得若此时被沮势必更来事既再三岂能坚执若待其失于逊顺已成衅隙然后与之则重为中国之辱又使敌人谓中国难以恩意交惟可以势力胁因之引惹别有他求则为后患何可涯哉今敌主虽弱而中国边备未完庙谋未胜未可生事而欲执我曲彼直之议以起戎而结祸夫察彼事势必不能中止量我事势又未能必沮之臣故曰四者俱失也臣又闻敌使入境之日地震星陨变异非常先事深防犹恐不及失计招祸岂可自为臣愿圣慈出于独断勿沮其善意无失我信言臣今欲乞回谕契丹告以如约直今冬因遣常使特与之则于事体稍便伏乞速下两府商议上系国家利害臣不敢不言今取进止
　　论河北守备事宜劄子【欧阳修】
　　臣伏见朝廷方遣使与西贼议通和之约近日窃闻边臣频得北界文字来问西夏约和了与未了茍实如此事深可忧臣以谓天下之患不在西戎而在北敌纵使无此文字终湏贻患朝廷契丹通好仅四十年无有纤介之隙而輙萌奸计妄有请求窃以敌人贪惏难驯易动遇强则伏见弱便欺见我无谋动皆屈就谓我为弱知我可欺故添以金缯未满其志更邀名分抑使必从无事而来尚犹如此若更因西事揽以为功别有过求将何塞请此天下之人无愚与智共为朝廷寒心者也今若果有文字来督通和之事则臣谓契丹狂计其迹已萌不和则诘我违言既和则论功责报不出年嵗恐须动作茍难曲就必至交兵至于选将练师既难卒办御戎制胜当在机先臣窃怪在朝之臣尚偷安静自河以北絶无处置因循弛慢谁复挂心岂可待敌使在庭宼兵压境然后计无所出空务张皇而巳哉今国家必谓两意虽乖尚牵盟誓边防处置未敢张皇以臣思之莫若精选材臣付与边郡使其各图御备宻务修完此最为得也况今边防处置百事乖方惟有择人最为首务今北边要害州军不过十有余处于文武臣寮中选择十余人不为难得各以一州付之使其各得便宜如理家事完城垒训兵戎习山川蓄粮食凡百自办不烦朝廷经度以兹预备尚可枝梧至如镇定一路最为要害张存昔在延州以不了事罢去今乃委以镇府王克基凡庸轻巧非将臣之材而任定州其余州郡多匪其人臣欲乞陛下特诏两府大臣取见在边郡守臣可以御敌捍城训兵待战者畱之其余中常之材不堪边任者悉行换易若秋风渐劲敌衅有端陛下试思边鄙之臣谁堪力战朝廷之将谁可出师当臣初授谏职之时见朝廷进退大臣陛下鋭意求治必谓羣臣自此震慑百事自此修举西北二事最为大者自当处置不待人言及就职以来巳数十日而政令之出渐循旧弊惟言事之臣拾遗补阙者勉强施行其一二至如讲大利害正大纪纲外制四方内纾百姓凡庙堂帷幄之谋未有一事施行于外者臣忝司谏诤岂敢不言伏望陛下不忘社稷之深耻无使邉境之交侵骏发天威督励臣下仍乞询问两府大臣西鄙和与不和能保契丹别无辞説否茍有所説能以庙谋竒算沮止之否茍无谋以止之则练兵选将备边待契丹至而后图能不败事否臣愿陛下勿谓去嵗六符之来可以贿解今而有请则事难从矣勿谓累年西贼为患习以为常若此事一动则天下揺矣臣所言者社稷之大计也愿陛下畱意而行之取进止
　　论乞不遣张子奭使元昊劄子【欧阳修】
　　臣窃闻昊贼来人议论数日全无逊顺之意朝廷又欲遣张子奭复往贼中仍闻且只在延州伺贼意待其来迎方敢前进不知果有如此议否若实有之大为不便臣谓方今两议未决正是各争名分之时尤不可自亏事体元昊既见朝廷议论不合必料边防预为凖备其伪以好辞来迎子奭使我望和而少弛然后不意以出攻子奭或被拘畱或遭虐害以为中国万世之辱则悔何及焉虽不如此使子奭端坐延州不来省问欲归则又虑来迎久待则寂然无报进退不得何耻如之葢元昊已与中国一次商量必知难合子奭之往又别无议论未尽之事彼不急求相见则于臣二説虑有一焉臣不知朝廷以昊贼为可臣乎不可乎若有可臣则自当以重兵压境仍选忠厚智谋之士直入贼中説令臣伏如其不可则何必遣人或但欲迁延嵗月不拒絶之则只当因如定之回赐以甘言许其厚赂谕以若能逊顺则使通意边臣俟得其实然后定议乃是未絶其来之意也不可令天子使臣待贼命而进退万一遭其拒絶或被拘执则于事无益空损国威为今计者不若速遣范仲淹严备边境徐放如定等还当自为谋以求胜算取进止
　　论元昊来人不可令朝臣管伴劄子【欧阳修】
　　臣风闻朝防欲以殿中丞任颛管领元昊遣来一行人等臣窃知元昊此来全无好意不肯称臣索物太多其志不小乃是欲以强相廹胁尔朝廷既不能从则待其来人凡事不可过分至于礼数厚薄赐与多少虽云小事不足较量然于事体之间所系者大凡兵交之使来入大国必湏窥伺将相勇怯觇察国家强弱若见朝廷威怒未息事势未削则必内忧斩戮次恐拘畱使其偶得生归自为大幸则我弱形未露壮论可持今若便损国威过加厚礼先为自弱长彼骄心使其知我可欺则议论愈难合矣必若成就其事尤湏镇重为先况其议必不成可惜空损事体前次元昊来人至少朝廷只差一班行待之今来渐多遂差朝士若其后次来者渐盛则必湏差近侍矣是彼转自强我转自弱况闻邵良佐昨来往彼仅免屈辱而还则彼虽戎狄不谓无谋今其来人必湏极骋强辞以图相胜若能先薄其礼以折之亦挫贼之一端也其元昊来人欲乞更不差官管领送置驿中不湏急问至于监视馈犒传道语言一了事班行足矣臣料今国家若不能曲从其意则虽尊宠来人厚加礼遇元昊不免出兵攻寇逞彼忿心等是不和何必自亏事体不若急脩边备以图胜算取进止
　　论乞与元昊约不攻置勒斯赉劄子【欧阳修】
　　臣风闻鱼周询余靖孙抃等奉使契丹皆有事宜为【一无为字】契丹中诘问元昊通和之意将来必须因此别与朝廷生患又闻契丹已欲议移界至渐示相侵祸乱之萌其端可见臣自去年春始防圣恩擢在谏列便値朝廷与西贼初议和好臣当时首建不可通和之议前后具奏状劄子十余次论列皆言不和则害少和则害多利害甚详恳切亦至然天下之士无一人助臣言朝廷之臣无一人采臣説今和议埀就祸胎已成而韩琦自西来方言和有不便之状余靖自北至始知彼利急和之谋见事何迟虽悔无及当臣建议之际众人方欲急和以臣一人诚难力夺众议今韩琦余靖亲见二国事宜中外之人亦渐知通和为患臣之前説稍似可采但愿大臣不执前议早肯回心则于后悔之中尚有可为之理昨来许贼之物数已太多然尚有禁青盐还侵地等事非贼所利幸其因此自絶不遣人来朝廷深戒前非慎自持重因而罢议不落贼计则转祸为福后防可为若贼志愈骄贪心未满复遣【一作驰】人使更有湏求则假此为名亦可拒絶今通和之事为中国之患大为敌人之利深万一西贼贪深利而不惜侵地更无他求急来就和则此时取舍便系安危陛下宜诏执议之臣定果决之计认贼肯和之意知我害彼利之谋尤湏多方以事拒絶臣计西贼无故而请和者不止与北敌通谋共困中国兼欲诈谋欵我并力以吞置勒斯赉摩正辖戬之类诸族地大力盛然后东向以攻中国耳今若未有他计拒其来和则当赐以诏书言置勒斯赉等皆受朝廷官爵父子为国蕃臣今若讲和则不得攻此数族且攻此数族是贼本心所贪闻我此言必难听约用此为説亦可解和臣所以区区惟愿未和者葢臣愚虑知不和患轻易为处置和后患太不可枝梧臣前后奏章论列已备此乃天下安危大计圣心日夜所忧臣为言事之官见利害甚明若不极言罪当诛戮伏望圣慈特赐省览取进止
　　论与西夏大斤茶劄子【欧阳修】
　　臣伏覩昨者西贼来议通和朝廷许物数目不少内茶一色元计五万斤縁中国茶法大斤小斤不同当初拟议之时朝廷谋虑不审不曾明有指定斤数窃虑西贼通和之后湏要大斤若五万斤大斤是三十万小斤之数如此则金帛二十万茶三十万乃是五十万物真宗时契丹大举至澶州只用三十万物三十年后乘国家用兵之际两国交争方添及五十万今元昊一隅之敌一口便与五十万物臣请略言为国家大患一两事不知为国计者何以处之三十万斤之茶自南方水陆二三千里方至西界当今民力困乏陛下不耻屈志就和本为休民息力若嵗般辇不絶只此一物可使中国公私俱困此大患一也计元昊境土人民嵗得三十万茶其用已足然则两场舍茶之外湏至别将好物博易贼中无用之物其大患二也契丹常与中国为敌国指元昊为小邦若见元昊得物之数与彼同则湏更要增添何以应付不过云茶不比银绢本是麤物则彼必湏亦要十数万大斤中国大货利止于盐茶而已今西贼一嵗三十万斤北敌更【一作乂】要三二十万中国岂得不困此其大患三也昨于西贼议和之初大臣急欲事就不顾国家利害唯恐许物不多及和议将成契丹语泄两府方有悔和之色然许物已多不可追改今天幸有此一事尚可罢和臣乞陛下特召两府大臣共议保得久逺供给四夷中国不困则虽大斤不惜若其为患如臣所説不至妄言即乞早议定计取进止
　　论水洛城事宜乞保全刘沪等劄子【欧阳修】
　　臣近风闻狄青与刘沪争水洛城事枷禁沪等奏来窃以边将不和用兵大患况狄青刘沪皆是可惜之人事体湏要两全利害最难处置臣闻水洛城自曹玮以来心知其利患于难得未暇经营今沪能得之则于沪之功不小于秦州之利极多昨韩琦等自西来闻有论奏非以水洛为不便但虑难得而难成今沪能得之又有成之之志正宜专委此事责其必成而狄青所见不同遂成衅隙其间利害臣请详言国家近年边兵屡败常患大将无权今若更沮狄青释放刘沪则不惟于狄青之意不足兼沿边诸将皆挫其威此其不便一也臣闻刘沪经营水洛城之初奋身展効不少先以力战取胜然后诱而服从乃是党畱诸族畏沪之威信今忽见沪先得罪带枷入狱则新降生户岂不惊疑若使翻然复叛则今后边臣以威信招诱诸族谁肯听从不惟【一作特】水洛城更无可成之期兼沿边生户永无可招之理此其不便二也自用兵以来诸将为国立事者少此水洛城不惟自曹玮以来未能得之亦闻韩琦近在秦州尝欲经营而未暇今沪奋然力取其功埀就而中道获罪遂无所成则今后边将谁肯为国家立事此其不便三也臣又闻水洛之戍虽能救援秦州而湏借渭州应付今刘沪既与狄青异议纵使水洛筑就他时万一缓急狄青怒沪异已又欲遂其偏见稍不应付则水洛必湏复失其不便四也縁此之故遂移青于别路则是因一小将移一部署此其不便五也此臣所谓利害甚多最难处置者也臣谓今宜遣一中使处分鱼周询等速令和解务要两全必先宻谕狄青曰沪城水洛本有所禀非是擅为役众筑城不比行师之际沪见利坚执意在成功不可以违节制加罪沪宜释放朝廷不欲直放恐挫卿之威卿自释之使感卿惠若他时出师临阵有违进退之命者任卿自行军法然后宻谕沪曰汝违大将指挥自合有罪朝廷以汝于水洛展効望汝成功故谕青使赦汝责尔卒事以自赎俟水洛功就则又戒青不可因前曾异议坚执不修惟幸失之遂已偏见今后水洛缓急尤湏极力应付万一小有疎失则是汝挟情故防之必有重责如此则水洛之利可成蕃户之恩信不失边将立事者不懈大将之威不挫茍不如此未见其可葢罪沪既不可罢水洛城又不可沮狄青又不可事闗利害伏望圣虑深思取进止
　　再论水洛城事乞保全刘沪劄子【欧阳修】
　　臣伏见朝廷近为修水洛城事虽已差鱼周询等就彼相度风闻周询近有奏来为水洛蕃族见狄青枷取刘沪等因致惊骚周询却乞将带沪等往彼以此足验刘沪能以恩信服彼一方朝廷必知水洛为利而不欲废之非沪守之不可然沪与狄青尹洙已立同异难使共了此事臣谓必不得已寜移尹洙不可移沪尚虑议者必谓不可因小将而动大将今若但移洙而不动狄青即不是特移大将矣若却移路分更升差遣或召拜他官茍不类前后因事移替之人即不是因沪被移矣如此则于洙无损于沪获全其功于边防利便三者皆获其利若曲为尹洙狄青却将立功将校轻沮则其害有三大凡文武官常以类分武官常疑朝廷偏厚文臣假有二人相争实是武人理曲然武人亦不肯服但谓执政尽是文臣递相党防轻沮武士况今沪与洙争而沪实有功効其理不曲若曲罪刘沪则沿边武臣尽鼓怨怒其害一也自有西事以来朝廷擢用边将极多能立功効者絶少惟范仲淹筑大顺城种世衡筑青涧城沪筑水洛耳臣亦闻三者惟沪尤为艰辛是功不在二人之下今若曲加轻沮则今后武臣不肯为朝廷作事其害二也沪若不在水洛则蕃族恐他人不能绥抚别致生事则今后边防永不能招缉蕃部其害三也今三利三害其理甚明但得大臣公心不于尹洙曲有党庇则不与边防生患此系国家利害甚大伏望圣意断而行之取进止
　　因擒果庄论西羌夏人事宜劄子【苏轼】
　　元祐二年九月八日翰林学士朝奉郎知制诰兼侍读苏轼劄子奏臣窃见近者熙河路奏生擒果庄百官称贺中外同庆臣愚无知窃谓安危之机正在今日若应之有道处之有术则安边息民必自是始不然将骄卒惰以胜为灾亦不足怪故臣区区欲乞陈前后致寇之由次论当今待敌之要虽狂愚无取亦臣子之常分昔先帝用兵累年虽中国靡弊然夏人困折亦几于亡横山之地沿边七八百里不敢耕者至二百余里嵗赐既罢和市亦絶虏中疋帛至五十余千其余老弱转徙牛羊堕壊所失葢不可胜数饥羸之余乃始欵塞当时执政大臣谋之不深因中国厌兵遂纳其使每一使赐予贸易无虑得绢五万余匹归鬻之其民疋五六千民大悦一使所获率不下二千万缗使五六至而累年所罢嵗赐可以坐复既使虏因吾资以徳其民且饱而思奋又使其窥我厌兵欲和之意以为欲战欲和权皆在我以故轻犯边陲利则进否则复求和无不可者若当时大臣因虏之请受其词不纳其使且诏边臣与之徃返啇议所获新疆取舍在我俟其词意屈服约束坚明然后纳之则虏虽背恩反覆亦不至如今日之速也虏虽有易我意然不得西蕃解仇结好亦未敢动夫鄂特凌古栋戬之贼臣也挟契丹公主以杀其君之二妻栋戬死匿防不发逾年众定乃诈称嗣子伪书果庄温锡沁等名以请于朝当时执政若且令边臣审问果庄等以鄂特凌古当立不立若朝廷从汝请遂授节钺鄂特凌古真汝主矣汝能臣之如栋戬乎若此等无词则是诸心服既立之后必能统一都部吾又何求若其不服则衅自彼爵命未下曲不在吾彼既一国三公则吾分其恩礼各以一近上使额命之果庄等各得所欲宜亦无患当时执政不深虑此专以省事为安因其妄请便授节钺鄂特凌古自知不当立而忧果庄之讨也故欲借力于西夏以自重于是始有解仇结好之谋而果庄亦不平朝廷之以贼臣君我也故怒而盗边夏人知诸羌之叛也故起而和之此臣所谓前后致宼之由明主不可不知者也虽既往不咎然可以为方来之鉴元昊本懐大志长于用兵亮祚天付凶狂轻用其众故其为边患皆歴年而后定今梁氏专国素与人多不协方内自相图其能以创残呻吟之余久与中国敌乎料其奸谋葢非元昊亮祚之比矣意谓二圣在位恭黙守成仁恕之心着于逺迩必无用武之意可肆无厌之求兰防诸城鄜延五寨好请不获势胁必从猖狂之后求无不获计不过此耳今者窃闻朝廷降诏诸路勑励战守深明逆顺曲直之理此固当今之急务而诏书之中亦许夏人之自新臣窃以为开之太急纳之太速曾未一战而厌兵欲和之意己见乎外此复蹈前日之失矣臣甚惜之今若闻果庄之防或渐有欵塞之谋必将为恭狠相半之词而继之以无厌之请若朝廷复纳其使则是欲战欲和权皆在虏有求必获不获必叛虽媮一时之安必起无穷之衅故臣愿明主断之于中深诏大臣宻勑诸将若夏人欵塞当受其词而却其使然后明勑边臣以夏人受恩不赀无故犯顺今虽欵塞反覆难保若实改心向化当且与边臣商议茍词意未甚屈服约束未甚坚明则且却之以示吾虽不逆其善意亦不汲汲求和也彼若心服而来吾虽未纳其使必不于往返商议之间遽复盗边若非心服则吾虽荡然开懐待之如旧能必其不叛乎今嵗泾原之入岂吾待之不至邪但使吾兵练士饱斥精明虏无大获不过数年必自折困今虽小劳后必坚定此臣所谓当今待敌之要亦明主不可以不知者也今朝廷意在息民不惮屈已而臣献言乃欲艰难其请不急于和似与圣意异者然古之圣贤欲行其意必有以曲成之未尝直情而径行也将欲翕之必固张之将欲取之必固予之夫直情而径行未有获其意者也若权其利害究其所至则臣之愚计于安边息民必久而固与圣意初无小异然臣窃度朝廷之间似欲以畏事为无事者臣窃以为过矣夫为国不可以生事亦不可以畏事畏事之弊与生事均譬如无病而服药与有病而不服药皆可以杀人夫生事者无病而服药也畏事者有病而不服药也乃者鄂特凌古之请人人知其不当予而朝廷予之以求无事然事之起乃至于此不几于有病而不服药乎今又欲遽纳夏人之使则是病未除而药先止其与几何臣于侍从之中受恩至深其于委曲保全与众独异故敢出位先事而言不胜恐悚待罪之至取进止
　　乞召还边吏无进取及论果庄事宜劄子【苏轼】
　　元祐二年九月二十七日翰林学士朝奉郎知制诰兼侍读苏轼劄子奏臣闻善用兵者先服其心次屈其力则兵易解而功易成若不服其心惟力是恃则战胜而冦愈深况不胜乎功成而兵不解况不成乎顷者西方用兵累年先帝之意全在吊伐而贪功生事之臣惟务杀人争地得尺寸之土不问利害先筑城堡置州县使四夷争畏中国以为朝廷专欲得地非尽灭我族类不止是以并力致死莫有服者今虽朝廷好生恶杀不务逺略而此心未信憎畏未衰心既不服惟有鬭力力屈情见胜负未可知也今日新获果庄威震邉境边臣贾勇争欲立功以为河南之地指顾可得正使得之不免筑城堡屯兵置吏积粟而守之则中国何时息肩乎乃者王韶取熈河全师独克使韶有逺虑诛其叛者乃以忠顺即用其豪酋而已则今复何事其所以兵连祸结罢敝中国者以郡县其地故也往者既不可悔而来者又不以为戒今又欲取讲武城曰此要害地不可不取方唐盛时安西都防去长安万里若论要害自此以西无不可取者使诸羌知中国有进取不已之意则宼愈深而兵不解其祸岂可量哉臣愿陛下深诏边吏叛则讨之服则安之自今已往无取尺寸之地无焚庐舍无杀老弱未及朞年诸羌可传檄而定然朝廷至意亦自难知将帅未必从也虽日行文书终恐无益宜驿召陜西转运使一员赴阙面勑戒之使归以安将帅而察其不如诏者臣又窃闻朝论谓果庄犯顺罪当诛死然譬之鸟兽不足深责其子孙部族犹足以陆梁于边全其首领以累其心以为重质庶获其用此实当今之良防然臣窃料果庄凶豪素贵老病埀死必不能甘于困辱为久生之计自知生存终不得归徒使其臣子首鼠顾忌不敢复讐必将不食求死以发其众之怒就使不然老病愁愤自非久生之道果庄若死则其臣子专意复讐必与鄂特凌古合而北交于夏人此正呉越同舟遇顺风之势其交必坚而温锡沁介于鄂特凌古夏人之间地狭力弱其势必危若见并而吾不能救使二防合三面以窥熙河则其患未可以一二数也如臣愚计可诏边臣与果庄约若能使其部族讨鄂特凌古而纳赵纯忠者当放汝生还质之天地示以必信果庄若从则稍富贵之使其信臣而喻至意焉果庄既有生还之望不为求死之计其众必从以果庄之众与温锡沁合而讨鄂特凌古其势必克既克而纳纯忠虽放还果庄可以无患此必然之势也西羌本与夏人世仇而果庄本与鄂特凌古不协若许以生还其众必相攻纵未能诛鄂特凌古亦足以使二盗相疑而不合也昔太史慈与孙防战防杀防防后得慈释不诛放还豫章卒立奇功李愬得呉元济将李祐解缚用之与同卧起卒擒元济非豪杰名将不能行此度外事也议者或谓果庄之获兼用近界酋豪力战而得之仇怨已深若放生还此等必无全理臣以谓不然若果庄死于中国其众讐此等必深若其生还其讐之亦浅此等依中国为援足以自全自古西羌之患惟恐解仇结盟若所在为讐敌正中国之利无可疑者臣出位言事不胜恐悚待罪之至取进止
　　乞约果庄讨鄂特凌古劄子【苏轼】
　　元祐二年十月七日翰林学士朝奉郎知制诰兼侍读苏轼劄子奏臣近者窃见刘舜卿贺表具言鄂特凌古罪状又窃闻舜卿乞削鄂特凌古官爵又窃闻鄂特凌古上章请命议者或欲许其自新以臣愚虑二者之説皆未为得何者鄂特凌古凶狡反覆必无革面洗心之理今闻其女巳嫁梁沁布之子度其久逺必湏协力致死共为边患今来上章请命葢是部族新破众叛亲离恐吾乘胜致讨力不能支故匿情忍垢以就大事若得休息数年蓄力养鋭假吾爵命以威胁诸羌诛不附己者羽翼既成西北相应必为中原之忧非独一方之病也且夏贼逆天犯顺本因轻料朝廷以为必不能讨已今若便从鄂特凌古之请则其所料良不为过西蕃小丑朝为叛逆暮许通和则夏国之请理无不许二宼滔天自若欲战欲和无不可者则西方之忧无时而止矣然遂从舜卿之请削夺官爵即湏发兵深入致讨彼新丧大首领举国戒惧我师深入茍无他竒恐难以得志臣愚以谓当使边将发厚币遣辩士以离其腹心壊其羽翼今闻温锡沁等诸族已为所质势未能动而森摩凌戬在其肘腋迹同而心异若用臣前计使边臣与果庄约若能使其部族与温锡沁凌戬等合而讨鄂特凌古纳赵纯忠即许以生还此正所谓以盗贼攻盗贼计无出此者若朝廷便许鄂特凌古通和即湏推示赤心待之如旧不可复用计谋以图此贼数年之后必自飞扬此所谓养虎自遗患者也故臣愿朝廷既不纳其通和之请又不削夺其官爵存而勿论置之度外隂使边臣以计图之似为得防臣屡渎天听罪当诛死取进止
　　论沂州军贼王伦事宜劄子【欧阳修】
　　臣近闻沂州军贼王伦等杀却忠佐朱进打刼沂宻海杨泗楚等州邀呼官吏公取器甲横行淮海如履无人比至高邮军已及二三百人皆面刺天降圣防指挥字号其王伦仍衣黄衫据其所为岂是常贼骤闻可骇深思可忧臣窃见自古国家祸乱皆因兵革先兴而盗贼继起遂至横流后汉隋唐之事可以为鉴国家自初兵兴必知湏有盗贼便合先事为备而谋国之臣昧于先见致近年盗贼纵横不能扑灭未形之事虽或有所不及已兆之患岂可因循不为臣遍思天下州军无一处有备假令王伦等周逰江海之上驱集罪人徒众渐多南越闽广而断大岭西走巴峡以窥两蜀所在空虚谁能御之若不多为方略窃恐未可剪除而朝廷之臣尚若常事不过差一两人使臣领兵捕捉此外更无处置窃以去患宜速防祸在微伏望陛下深惧祸端督责宰辅早为擘画务速剪除臣亦有短见数事谨具条列以禆万一
　　一乞访防被杀朱进或有儿男便与一官令其捕贼以复父讐仍许令乘驿随逐指射兵士随行
　　一窃知王伦在沂宻间只有四五十人及至高邮已二三百人皆是平民被其驱胁欲乞除军贼不赦外特赦驱胁之人先与安慰其家各令家人以书招谕有能杀军贼脱身自归者等第重与酬赏可使自相疑贰壊散凶徒
　　一窃虑江淮诸处先有贼盗渐与王伦合势则凶徒转炽卒难剪灭欲乞指挥募诸处未获盗贼有能谋杀军贼者亦等第重行酬奬可使贼心自疑徒党难集
　　一乞出榜招募诸处下第举人及山林隠士负犯流落之人有能以身入贼算杀首领及设计误贼防于可败之地者重与酬奬所贵凶党懐疑不肯招延无頼之人以为谋主
　　一窃见朝廷虽差使臣领兵追捕而凶贼已遍刼江淮深虑赶趂不及徒党渐多欲乞特差中使驰骑先计防沿江淮诸路州军防合廵检县尉预先等截续发禁兵随后追逐所贵不至走透
　　右臣所陈五事伏乞详择施行外有先被王伦胁从人等首告者百余人其中有当与酬赏及合行分配者乞早赐施行用安反侧谨具状奏闻
　　论盗贼事宜劄子【欧阳修】
　　臣近因军贼王伦等事累有论奏为见天下空虚全无武备指陈后汉隋唐亡国之鉴皆因兵革先兴而盗贼继起不能扑灭遂至横流又见国家纲纪隳頽法令寛弛赏罚不立善恶不分体弱势危可忧可惧欲乞朝廷讲求御盗之术峻行责下之法兼闻搢绅之内忧国者多日有封章皆论贼事臣但谓朝廷见已形之患闻众多之言必动于心略知恐惧及闻枢宻院戒励进奏官不使外人知事方认两府厌苦献言之人又见自和州奏破王伦之后更不讲求御贼之策又认上下已有偷安之意殊不知前贼虽灭后贼更多今建昌军一火四百人桂阳监一火七十人草贼一火百人其余池州解州邓州南京等处各有强贼不少皆建旗鸣鼔白日入城官吏逢迎饮食宴乐其敢如此者葢为朝廷无赏罚都不足畏盗贼有生杀时下湏从臣恐上下因循日过一日国家政令转弱盗贼威势转强使畏贼者多向国者少天下之势从兹去矣臣窃闻京西提防刑狱张师锡为部内使臣与贼同坐吃酒及廵检县尉不肯用心曾有论奏其言甚切臣旧识师锡其人恬静长者迟缓优柔不肯生事今尚有此奏则臣谓天下无贤愚皆为国家忧之独不忧者朝廷尔嗟夫古之智士能虑未形之机今之谋臣不识已形之祸以患为乐以危为安见盗贼虽多而时有败者遂生翫宼之意见言事者众而听之已熟遂有忽人之心臣近曾求对便殿伏防陛下语及贼事忧形于色及退见宰辅闲暇从容天下之事深可忧矣今建昌桂阳贼数不少想其为害尤甚王伦在于逺处更合留意今自京发兵则道逺不及外处就拨则处处无兵欲乞严勑大臣鉴此已成难救之患速讲定御盗之法颁行天下使四方渐为备御及早擘画剪扑诸处见在贼数自有贼已来羣臣上言者皆为自来寛法致得不肯用心捉贼皆乞峻行法令近见池州官吏各只罚铜五斤乃知言者皆不防听纳臣谓大臣为国计者宁厌忠言之多不厌盗贼之多乃如此行事尔臣前后上言贼事文字不少仍乞类聚择其长者讲定法制陛下欲知大臣不肯峻国法以绳官吏葢由陛下不以威刑责大臣此乃社稷安危所系陛下之事也伏望留意而行之取进止
　　论江淮官吏劄子【欧阳修】
　　臣闻江淮官吏等各为王伦事奏案已到多时而尚未闻断遣仍闻议者犹欲寛贷臣闻昨来江淮官吏或敛物献送或望贼奔迎或献纳兵甲或同饮宴臣谓伦一叛卒偶肆猖狂而官吏敢如此者葢知贼可畏而朝廷不足畏也今若更行寛贷则纪纲隳壊盗贼纵横天下大乱从此始矣何以知之昨王伦事起江淮官吏未行遣之间京西官吏又已弃城而走望贼而迎若江淮官吏不重行遣则京西官吏亦湏轻恕京西官吏见江淮官吏已如此则天下诸路亦指此两路为法在处官吏皆迎贼弃城献兵纳物矣则天下何由不大乱也臣伏思祖宗艰难创造基图陛下忧勤嗣守先业而一旦四境外叛盗贼内攻其壊之者谁哉皆由前后迂缪之臣因循寛弛使朝威不振纲纪遂隳今巳壊之至此而犹不革前非以寛济寛何以救弊如晁仲约等情法至重俱合深行议者无由曲解或闻以谓自是朝廷素不为备不可全罪外官假如有杀父与兄者岂可只言自是朝廷素无教化而不罪杀亲之人又如有人掠夺生人男女金帛不可只言自是朝廷素无礼让而不罪刼人之贼迂儒不可用可笑如此李熙古岂独是朝廷素有备之州傅永吉岂独是朝廷素练之兵葢用命则破贼矣今朝廷素无御备为大臣者又不责之守州县者合有罪又寛之天下之事何人任责窃縁韩纲是大臣之家父子兄弟并在朝廷权要之臣皆是相识多方营救故先于江淮官吏寛之只要韩纲行遣不重今大臣不思国体但树私恩惟陛下以天下安危为计出于圣断以励羣下则庶几国威粗振赏罚有伦其晁仲约等乞重行朝典乞不寛恕取进止
　　论讨蛮贼任人不一劄子【欧阳修】
　　臣尝患朝廷虑事不早及其临事草草便行应急仓皇常多失误昨湖南蛮贼初起自升州差刘沆知潭州授龙图阁学士令专了蛮事沆未到湖南乂差杨畋作提刑又令专了蛮事畋未到续后又差周陵为转运使令专了蛮事周陵差勑未到又自朝廷遣王丝安抚令专了蛮事王丝方在路又自淮南遣徐的往彼令专了蛮事不惟任人不一难责成功兼此数人一时到彼不相统制凡于事体见各不同使彼一方从谁则可若所遣皆是才者则用才不在人多若遣不才虽多适足为害此臣所谓临事仓皇应急草草之失也今刘沆自守方面不可动杨畋周陵自是本路不可动徐的于数人中最才又是朝廷最后差去可以专委责成其间惟有王丝一人在彼无用可先抽回近闻丝有奏请欲尽驱荆南土丁往彼捉杀臣曾谪官荆楚备知土丁子细若果如此则必与国家生患朝廷已不从之然丝处事可见矣若丝到彼黙然端坐并无所为一任徐的等擘画则丝在彼何用自可召还若以其身是台官出禀朝命耻以不才黙坐于中强有施为窃虑的等不能制丝又州县畏丝是朝廷差去从其所见误事必多尚恐大臣有主张丝者遂非偏执曲庇于丝不欲中道召回彰已知人之失防其不才之耻未肯抽回即乞谕徐的专了贼事只令丝至一路州军遍行安慰讫即速还庶不败事取进止
　　论湖南蛮贼可招不可杀劄子【欧阳修】
　　臣风闻杨畋近与蛮贼鬭敌杀得七八十人首级仍闻入彼巢穴夺其粮储挫贼之锋增我士气畋之勇略固亦可嘉然朝廷谋虑事机宜思久逺窃恐上下之心急于平贼闻此小防便形虚喜不能镇静外示轻脱其间二事尤合深思一曰不待成功便行厚赏二曰谓其可杀更不肯招茍或如此则计之大失而事之深害也今湖南捕贼者杀一人头赏钱十千官军利赏见平人皆杀平人惊惧尽起为盗除邓和尚李花脚等数十头项外其余随大小成火者不可胜数今畋所击只一洞所聚已二千余人于二千人中杀七八十人是二十分之一其余时暂鸟散必湏复集臣见自古蛮蜑为害者不闻尽杀湏是招降昨縁邵饰等失信于黄捉鬼遂恐更难招诱今若因畋小胜示以恩威正是天与招服之机不可失也若令畋自作意度招取大头项者因此小胜传布防声其余诸处结集者分行招诱借此声势必可尽降旬日之间湖南定矣若失此时渐向夏热以我所病【一作病暑】之兵当彼惯习水土之贼小有败衂则彼势复坚不惟为害湖南必虑自此贻朝廷忧患今于未了之间便行厚赏则诸处廵检捕贼官等见畋获赏争杀平人而畋等自恃因战得功坚执不招之议朝廷亦恃畋小胜更无招辑之心上下失谋必成大患其杨畋等伏乞且降勑书奬谕授与事宜俟彼招安便行厚赏今湖南贼数虽多然首恶与本贼絶少其余尽是枉遭杀戮逼胁为盗之徒在于人情岂忍尽杀惟能全活人命多者则其功更大仍乞明説此意谕与杨畋其赏典乞少迟畱庶合事体取进止
　　再论湖南蛮贼宜早招降劄子【欧阳修】
　　臣风闻湖南蛮贼近日渐炽杀戮官吏锋不可当新差杨畋鋭于讨击与郭辅之异议不肯招降又王丝去时朝廷亦别无处分虑丝到彼与畋同谋葢蛮贼止可招携卒难剪扑而畋等急于展効恐失事机今深入而攻则山林险恶巢穴深逺议者皆知其不可若以兵外守待其出而击之则又未见其利也葢以蛮所依山在衡州永州道州桂阳监之间四面皆可出寇若官兵守于东则彼出于西官兵守于南则彼出于北四面尽守则用兵太多分兵而邀之则兵寡易败此进退未有可击之便也今盘氏正蛮已为邓和尚黄捉鬼兄弟所诱其余山民莫徭之类亦皆自起而为盗窃闻常宁一县殆无平民大小之盗一二百火推其致此之因云莫徭之俗衣服言语一类正蛮黄邓初出之时捕盗官吏急于讨击逢蛮便杀屡杀平人遂致莫徭惊惶至此以此而言则本无为盗之心固有可招之理然欲诸盗肯降必湏先得黄邓昨邵饰等初招黄捉鬼之时失于恩信致彼惊逃防捕获之断其脚筋因而致死今邓和尚等若指前事为戒计其必未轻降如云且招终恐难得必湏示以可信之事推以感动之恩若得黄邓先降其余指麾可定今深入而攻既不可待其出而击之又不可且杀且招又不可以臣思之莫若罢兵曲赦示信推恩庶几招之可使听命臣亦广询南方来者云我若推信彼不难招邓和尚等大则希一班行其次不过殿侍足矣正蛮叛者得一团主之名亦足矣莫徭之类使安耕织而嵗输皮粟得为平民乃彼大幸不徒足志而已今若击之不已则其为害愈深渐近夏暑南方燀湿士卒不习水土湏虑死伤仍恐追之太急则潭彬全邵诸寨向化之蛮皆诱胁而起则湖南一路可为国家之忧臣欲乞速令两府大臣深究招杀之利害共思长策决定庙谋若迁延后时致彼猖炽不幸官吏频遭杀害则朝廷之体难为屈法而招彼以其罪既多必恐不能自信则兵久不解害未有涯伏望圣明断之在早取进止
　　论监牧劄子【欧阳修】
　　臣所领羣牧司近凖宣差呉中复王安石王陶等同共相度监牧利害事窃以国马之制置自祖宗嵗月既深官司失守积习成弊匪止一时前后因循重于改作今者幸防朝廷因言事之官有所陈述选差臣寮相度更改臣以谓监牧之设法制具存条目既繁弊病亦众若祗坐案文籍就加增损恐不足以深革弊源如欲大为更张剏立制度则凡于利害难以遥度必湏目见心晓熟于其事然后可以审详裁制果决不疑葢谋于始也不精则行于后也难久况此是臣本职岂敢辞劳欲乞权暂差臣仍于呉中复等三人内更差一人与臣同诣左右厢监牧地头躬亲按视至于土地广狭水草善恶嵗时孳牧吏卒勤惰以至牝牡种类各随所宜棚井温凉亦有更否向何以致马之耗减今何以得马之蕃滋既羣究其根源兼旁采于众议如此不三数月间可以周遍然后更将前后臣寮起请与众官叅详审处与其坐而遥度仓卒改更其为得失不可同日而论也臣又窃思今之马政皆因唐制而今马多少与唐不同者其利病甚多不可悉举至于唐世牧地皆与马性相宜西起陇右金城平凉天水外暨河曲之野内则岐幽泾宁东接银夏又东至于楼烦皆唐养马之地也以今考之或防没夷狄或巳为民田皆不可复得惟闻今河东岚石之间山荒甚多及汾河之侧草地亦广其间草软水甘最宜牧养往时河东军马常在此处牧放今马数全少闲地极多此乃唐楼烦监地也可以兴置一监臣以谓推迹而求之则天池元池三监之地尚冀可得又臣往年因奉使河东尝行威胜以东及辽州平定军见其不耕之地甚多而河东一路山川深峻水草甚佳其地高寒必宜马性及京西唐汝之间久荒之地其数甚广欲乞更下河东京西转运司差官就近于辖下访求草地有可以兴置监牧处如稍见次第即乞朝廷差官与羣牧司官员同共往彼踏行擘画若可以兴置新监则河北诸监内有地不宜马处却可议行废罢惟估马一司利害最为易见若国家广捐金帛则劵马利厚来者必多于其多中时得好马若有司惜费则蕃部利薄马来渐少兼亦好马不来然而招诱之方事非一体亦湏知其委曲欲乞特差羣牧司或礼賔院官一员直至秦州以来体问蕃部劵马利害凡此三者虽暂差官比及呉中复等检阅本司文字讲求商议未就之间已各来复可以参酌相度庶不仓卒轻为改更如允臣所请乞赐施行取进止
　　相度牧马所举薛向劄子【王安石】
　　臣等窃观自古国马盛衰皆以所任得人失人而已汧渭之间未尝无牧而非子独能蕃息于周河陇之间未尝无牧而张万嵗独能蕃息于唐此前世得人之明效也使得人而不久其官久其官而不使得专其事使得专其事而不临之以赏罚亦不可以成功今臣等相度陜西一路买马监牧利害大纲已具奏闻伏见权陜西转运副使薛向有力强果达于政事河北使籴陜西盐皆有已试之效今来相度陜西马事尤为详悉臣等前奏已乞就委薛向提举陜西买马及监牧公事今欲一降指挥许令久任縁今来马价多出于解池盐利三司所支银防绢等又许令于陜西转运司兑换见钱今薛向既掌解盐又领陜西财赋则通融变转于事为便兼臣等访问得薛向陜西有官空地可以兴置监牧处甚多若将来稍成次第即可以渐兴置葢得西戎之马牧之于西方不失其土性一利也因未尝耕垦之地无伤于民二利也因向之材而就令经始三利也又河北有河防塘泊之患而土多舄卤不毛戎马所屯地利不足诸监牧多在此路所占草地多是肥饶而马又不堪未尝大致孳息若陜西兴置监牧渐成次第河北诸监有可有者悉以陜西良马易其恶种有可无者悉以肥饶之地赋民于地不足而马所不宜之处以肥饶之地赋民而收其课租以助戎马之费于地有余而马所宜之处以未尝耕垦之地牧马而无伤于民此又利之大者也如允臣等所奏即乞薛向自举官员及论改旧弊朝廷一切应付成功则无爱赏败事则无惮罚如此则臣等保任薛向必能上副朝廷改法之意如将来败事臣等各甘同罪取进止
　　论大理寺断寃狱不当劄子【欧阳修】
　　臣风闻大理寺近奏断徳州公案一道为一班行王守度谋杀妻事止断杖六十私罪其守度所犯情理极恶本因逾滥欲诱一求食妇人为妻自持刃杖恐逼正妻阿马令其诬以奸事髠截头髪又自以绳索付与阿马守度持刀在旁逼令自缢其命埀尽只为未有棺器却且解下其后又与绳索令自缢阿马偶得生逃臣略闻此大槩其他守度凶恶之状备于案牍人不忍闻阿马幽苦寃枉如此而法吏止断诬奸降以杖罪窃以刑在禁恶法本原情今阿马之寃于情可悯守度所犯其恶难容若以法家断罪举重而论则守度诬奸不实之罪轻廹人以死之情重原其用意合从谋杀凡谋杀之罪其类甚多或有两相争恨理直之人因发忿心杀害理曲之人者死与未死湏被谋杀之刑岂比守度曲在自身阿马本无所争备极凌辱廹以自裁虐害之情深于谋杀逺矣臣尝伏读真宗皇帝赐谏臣之诏曰寃枉未申赏刑逾度者皆许论列今之寃妇臣职当言者也岂有圣主在上国法方行而令强暴之男而敢逼人以死臣恐守度不诛则自今强者凌弱踈者害亲国法遂隳人伦败矣其王守度一宗公案伏望圣慈特令中书细详情理果如臣之所闻即乞行刑法以止奸凶取进止
　　论开孙村河劄子【苏辙】
　　臣为户部右曹兼领金仓二部任居天下财赋之半适当中外匮竭不继之时日夜忧惶常恐败事窃见左藏见缗一月出纳之数大抵皆五十余万略无赢余其他金帛诸物虽小有羡数亦不足頼臣之愚怯常恐天灾流行水旱作沴西羌旅距邉鄙绎骚河议失当赋役横起三事有一大计不支虽使桑羊刘晏复生计无从出矣而况于臣之驽下乎今者幸頼二圣慈仁恭俭天地埀贶诸道秋稼稍复成熟虽京西陜西灾旱相接而一方之患未为深忧羌人困穷旋闻欵塞惟有黄河西流议复故道事之经嵗役兵二万人蓄聚梢椿等物三千余万方河朔灾伤困敝之余兴必不可成之功吏民窃叹劳苦已甚而莫大之役尚在来嵗天启圣意均知民心特召河北转运司官吏访以得失近闻回河大议巳寝不行臣平日过忧顿然释去然尚闻议者固执开河分水之策虽权罢大役而兵功小役竟未肯休如此则河北来年之忧亦与今年何异今者小呉决口入地巳深而孙村所开丈尺有限不独不能回河亦必不能分水况黄河之性急则通流缓则淤淀既无东西皆急之势安有两河并行之理哉纵使两河并行不免各立隄防其为费耗又倍今日矣臣闻自古圣人不能无过过而能改善莫大焉故君子之过如日月之食过也人皆见之更也人皆仰之朝廷举动义当如此今议河失当知其害人中道而复本何所愧虽使天下知之亦足以明二圣忧民之深为之改过不吝今乃顾惜前议未肯旷然更张果于遂非难于迁善臣实为朝廷惜之然臣闻议者初建开分水之策其説有三其一曰御河堙灭失馈运之利其二曰恩冀已北涨水为害公私损耗其三曰河徙无常万一自北界入海边防失备凡有所以荧惑圣聪沮难公议皆以三説借口矣夫河决西流势如登屋虽使三説可信亦莫如之何矣况此三説皆未必然臣请得具言之昔大河在东御河自懐卫经北京渐歴边郡餽运既便商贾通行今河既西流御河堙灭失此大利谁则不知天实使然人力何及然议者能复澶渊故道则御河有可复之理今河自小呉北行占压御河故地虽使如议者之意自北京以南折而东行则御河堙灭已一二百里亦无由复见矣此御河之説不足听一也河之所行利害相半夏潦涨溢浸败秋田濵河数十里为之破税此其害也涨水既去淤厚累尺粟麦之利比之他田其收十倍寄居丘冡以避淫潦民习其事不甚告劳此其利也今河水在西势亦如此逺为隄防不与之争正得汉贾逊治河之意比之故道嵗省兵夫稍芟其数甚广而故道已退之地桑麻千里赋税完复为利不赀安用逆天地之性移西流之忧为东流之患哉此恩冀以北涨水为害之説不足听二也河昔在东自河以西郡县与敌接境无山河之限边臣建为塘水以捍戎马之冲今河既西行则西山一带戎马可行之地已无几矣其为边防之利不言可知然议者尚恐河复北徙则海口出敌界中造舟为梁便于南牧臣闻敌中诸河自北南注以入于海葢地形北高河无北徙之道而海口深浚势无徙移臣虽非目见而习北方之事者为臣言之大略如此可以遣使按视图画而知此河界边防失备之説不足听三也臣愿以此説质之议者则开河分水之説诚不足复为矣又臣访闻今嵗四五月间河上役兵劳苦无告尝有数百人持板筑之械访求都水使者意极不善頼防逻之卒拥拒而散盛夏苦疫病死者相继使者恐朝廷知之皆于埀死放归本郡毙于道路者不知其数若今冬放冻来嵗春暖复调就役则意外之患复当如前臣不知朝廷何苦而不罢此役哉今建议之臣耻于不效而坚持之于上小臣急于利禄不顾可否随而和之于下上下胶固以罔朝廷其间正言不避权要才一二人耳然事非本职亦不敢尽言臣以户部休戚计在此河若复缄黙谁当言者惟断自圣心尽罢其议则天下不胜幸甚
　　再论回河劄子【苏辙】
　　臣顷闻朝廷议罢回河来年当用役兵开河分水臣以为天下财赋匮竭河朔灾伤之后民力未复未堪此役輙奏言不便既而采察众议闻河北转运使谢卿材到阙倡言于朝曰黄河自小呉决口乘高注下水势奔快上流隄防无复决怒之患而下流湍驶行于地中日益深浚朝廷若以河事付臣臣请不役一夫不费一金十年之间保无河患大臣以其异已罢归本任而使王孝先俞瑾张景先三人重画回河之计三人利在回河虽言其便而亦知其难成故于议状之末复言若将来河势变移乞免修河官吏责罚都下汹汹传笑以为口实葢回河之非断可知矣然近日复闻内批降付三省如云若河流不复故道终为河朔之患外廷疎逺不知此説信否然众心忧惧深恐羣臣由此观望不敢正言得失臣职在财赋忧责至深不敢畏避诛戮愿毕陈其説方今回河之防中外讲之熟矣虽大臣固执亦心知其非无以借口矣独有边防一説事系安危可以竦动上下伸其曲説陛下深居九重羣言不得尽达是以迟迟不决耳昔真宗皇帝亲征澶渊拒破契丹因其败亡与结欢好自是以来河朔不见兵革几百年矣陛下试思之此岂独黄河之功哉昔石晋之败黄河非不在东而祥符以来非独河南无邉患河北亦自无兵患由此观之交接外国顾徳政何如耳未闻逆天地之性引趋下之河升积高之地兴莫大之役冀不可成之功以为设险之计者也昔李埀孙氏等号知河事尝建言乞导河西行复禹旧迹以为河水自西山北流东赴海口河北诸州尽在河南平日契丹之忧宋可无虑今因天祚中国不因人力河自西流行正合昔人之策自今以往北岸决溢渐及敌境虽使异日河复北徙则敌地日蹙吾土日纾其为忧患正在契丹耳而大臣过计以为中国之惧遂欲罄竭民力导河东流其为契丹谋则多为朝廷虑则疎矣议者或谓河入敌境彼或造舟为梁长驱南牧非国之利臣闻契丹长技在鞍马舟楫之利固非所能且跨河系桥当先两岸进筑马头及伐木为船其功不细契丹物力寡弱势必不能就使能之今两界修筑城栅比旧小增輙移文诘问必毁而后已岂有坐视大役而不能出力止之乎假设契丹遂成此桥黄河上流尽在吾地若防河州郡多作战舰养兵聚粮顺流而下则长艘巨缆可以一炬而尽形格势禁彼将自止矣臣窃怪元老大臣久更事任而力陈此説意其谋已出口重于改过而假此不测之忧以取必于朝廷耳不然岂肯于天下困敝河朔灾伤之后兴数十万夫费数千万物料而为万无一成之功哉夫大役既兴势不中止预约功料有少无多官不独办必行科配官出其一民出数倍公私费耗必有不可胜言者矣茍民力穷竭事变之出不可复知饥饿相逼必为盗贼昔秦筑长城以备边城既成而民叛今欲回大河以设险臣恐河不可回而民劳变生其计又出秦下异日虽欲悔之不可得也陛下数年以来休养民力如恐伤之今河以安流契丹无变而强生疮痏以扰之非计之得也故臣愿陛下断之于心罢此夫役留神察之自河决小呉于今九年不为不久然虏情恭顺与事祖宗无异陛下诚重违大臣姑复以三年观之事久情见大臣之言与天下公议可以坐而察也












　　文编巻十七
　　钦定四库全书
　　文编巻十八
　　明　唐顺之　编
　　论史馆日厯状【欧阳修】
　　右臣伏以史者国家之典法也自君臣善恶功过与其百事之废置可以埀劝戒示后世者皆得直书而不隠故自前世有国者莫不以史职为重伏见国朝之史以宰相监脩学士脩撰又以两府之臣撰时政记选三馆之士当升擢者乃命脩起居注如此不为不重矣然近年以来员具而职废其所撰述简略遗漏百不存一至于事闗大体者皆没而不书此实史官之罪而臣之责也然其弊在于脩撰之官惟据诸司供报而不敢书所见闻故也今时政记虽是两府臣僚修纂然圣君言动有所宣谕臣下奏议事闗得失者皆不纪録惟书除目辞见之类至于起居注亦然与诸司供报公文无异修撰官只据此铨次系以月日谓之日厯而已是以朝廷之事史官虽欲书而不得书也自古人君皆不自阅史今撰述既成必録本进呈则事有讳避史官虽欲书而又不可得也加以日厯时政记起居注例皆承前积滞相因故纂録者常务造修累年前事而嵗月既逺遗失莫存至于事在目今可以详于见闻者又以追修积滞不暇及之若不革其弊则前后相因史官永无举职之时使圣朝典法遂成废坠矣臣窃闻赵元昊自初僭叛至复称臣始终一宗事节皆不曾书亦闻修撰官甚欲纪述以修纂后时追求莫得故也其于他事又可知焉臣今欲乞特诏修时政记起居注之臣并以徳音宣谕臣下奏对之语书之其修撰官不得依前只据诸司供报编次除目辞见并湏考验事实其除某官者以某功如狄青等破侬智高文彦博等破王则之类其贬某职者坐某罪如昨来麟州守将及并州厐籍縁白草平事近日孙沔所坐之类事有文据及迹状明白者皆备书之所以使圣朝赏罚之典可以劝善惩恶昭示后世若大臣用情朝廷赏罚不当者亦得以书为警戒此国家置史之本意也至于其他大事并许史院据所闻见书之如闻见未详者直牒诸处防问及臣寮公议异同朝廷裁置处分并书之已上事节并令修撰官逐时旋据所得録为草巻标题月分于史院躬亲入柜封鎻诸司供报齐足修为日厯仍乞每至嵗终命监修宰相亲至史院防检修撰官纪録事迹内有不勤其事隳官失职者奏行责罚其时政记起居注日歴等除今日以前积滞者不住追修外截自今后并令次月供报如稍迟滞许修撰官自至中书枢宻院催请其诸司供报拖延及史院有所防问诸处不画时报应致妨修纂者其当行年分并许史院牒开封府勾追严断其日厯时政记起居注并乞更不进本所贵少修史职上存圣朝典法此乃臣之职事不敢不言
　　论禁止无名子伤毁近臣状【欧阳修】
　　右臣窃见前年宋庠等出外之时京师先有无名子诗一首传于中外寻而庠罢政事近又风闻外有小人欲中伤三司使王尧臣者复作无名子诗一篇略闻其一两句臣自闻此诗日夕疑骇深思事理不可不言伏以陛下视听聪明外边事无小大无不知者窃恐此诗流传渐广湏达圣聪臣忝为陛下耳目之官不欲小人浮谤之言上惑天聴合先论列以杜奸谗况自兵兴累年继以灾旱民财困竭国帑空虚天下安危系于财用虚实三司之职其任非轻近自姚仲孙罢去之后朝廷以积年蠧弊贫虚窘乏之三司付与尧臣仰其办事乃是陛下委信责成之日尧臣多方展効之时臣备见从前任人率多顾惜禄位寜可败事于国不肯当怨于身如尧臣者领职以来未及一月自副使以下不才者悉请换易足见其不避嫌怨不狥人情竭力救时以身当事今若下容谗间上不主张则不惟材智之臣无由展効亦恐忠义之士自兹解体臣思作诗者虽不知其姓名窃虑在朝之臣有名位与尧臣相类者嫉其任用故欲中伤只知争进于一时不思沮国之大计伏自陛下罢去吕夷简夏竦之后进用韩琦范仲淹以来天下欣然皆贺圣徳君子既防进用小人自恐道消故共喧然务腾谗口欲惑君听欲沮好人不早絶之恐终败事况今三司蠧弊已深四方匮乏已极尧臣必湏大有更张方能集事未容展効已被谤言臣近日已闻浮议纷然云尧臣更易官吏专权侵政今又造此诗语揺惑羣情若不止之则今后陛下无以使人忠臣无由事主谗言罔极自古所患若一启其渐则扇惑羣小动揺大臣贻患朝廷何所不至伏望特降诏书戒励臣下敢有造作言语诬搆隂私者一切禁之及有转相传诵则必推究其所来重行朝典所贵禁止谗巧保全善人
　　论两制以上罢举转运使副省府推判官等状【欧阳修】
　　右臣近凖御史台牒为臣寮上言待制以上举省府推判官转运使副等事奉圣防去年勑命更不行用令臣知委者臣窃详臣寮上言悉渉虚妄葢因近日陛下进退大臣改更庶事小人希合欺罔天聪臣试请辨之据上言者云若令两制以上保举则下长犇竞之路方今上自朝廷下至州县保举之法多矣只如台官亦是两制以上举以至大理详断审刑详议刑部详覆等官三路知州知县通判选人改京官学官入国学班行迁阁职武臣充将领选人入县令下至天下茶盐场务场及课利多处酒务凡要切差遣无大小尽用保举之法皆不闻以犇竞而废之岂可独于省府等官独长犇竞而可废此其欺罔可知也上言者又云遂令端士并起驰骛且驰骛尽系【一作自是】小人岂名端士至如自来举官之法多矣岂能尽絶小人干求况自颁新勑以来何人旧是端士顿然改节驰骛于何门而得举乞赐推究姓名若果无之则见其欺妄可知也上言者又云不因请托人莫肯言此又厚诬之甚也今内外臣寮无大小曾受人举者十八九岂可尽因请托而得自两府大臣而下至外处通判以上人人各曾举官岂可尽因请托而举若云其它举官不请托只此勑举官须请托即非臣所知也今两制之中好人不少繁难要害之地皆已委信任用岂可不如外郡通判等不堪委任举官况两制之臣除此勑外亦更别许举官岂可举他官则尽公惟此勑则顿徇私请此其欺妄可知也又云每嵗举一百五十人致人多而争差遣臣算一人有三人举主方敢望差遣一百五十人须一嵗内有四百五十员两制为举主今两制不及五十人使人人嵗举三人即才各是一人举主岂敢便争差遣况有不曾举人者或举不及三人者乞赐检防去年终两制以上举到人数便可知其恣情欺妄也近日改更政令甚多惟此一事尤易辨明故臣不避烦言而辨者伏冀陛下因此深悟小人希合而欺妄也縁自去年陛下用范仲淹富弼在两府値累年盗贼顿起天下官吏多不得力因此屡建举官之议然亦不是自出意见皆先检祖宗故事请陛下择而行之所以元降勑文首引国书为言是也当时臣寮并不论议近因仲淹等出外与朝廷经画边事谗嫉之人幸其不在左右百端攻击只此事朝廷不暇审察便与施行臣昨见富弼自至河北縁山傍海经画勤劳河北人皆云自来未有大臣如此其经画所得事亦不少归至国门临入而黜使河北官吏军民见其尽忠而不知其罪状小人贪务希合又不为朝廷惜事体凡事攻击至今未巳况朝廷用人屡有进退岂有一人才出便不问是非尽改所行之事若大臣一度进退政令一度改更如此纷纭岂有定制伏望陛下重察爱憎之私辨其虚实之説凡于政令更慎改张臣检详元降举官勑意亦【一作本】是于国书检用祖宗所行之法今上言者却云因谏官论列致差遣不定而有更张事渉臣身不敢自辨然臣在谏署日言事无状致今来臣寮指以为辞岂可尚冐宠荣不能自劾请从黜罚以弭人言臣伏见陛下圣徳仁慈保全忠正之士进退之际各有恩意此所以能使忠臣义士忘身报国至死而不巳也其今后臣寮希附上言攻击前两府所行之事乞赐辨明择其实有不便者方与改更庶全大体则天下幸甚也臣伏覩去年八月二日元降勑命节文云比于国书择【一作撮】诸治要见其官人之际尤慎外台之选又云然其进任必属近臣又今告示赏罚之命皆三朝之攸行此是元议举官因依乞赐详酌臣无任激切祈天待罪之至
　　论防官上言按察使状【欧阳修】
　　右臣伏覩近降朝防约束诸路按察使备载台官所上之言意谓按察使等所奏之人多不实或因迎送文移之间有所阙失挟其私怒枉奏平人朝廷都不深思轻信其説臣自闻降此约束日夕忧嗟窃思国家方此多事难了之时正是贵人展効之际奬之犹恐不竭力疑之谁肯尽其心昨大选诸路按察之际两府聚防数日尽破常例不次用人中外翕然皆谓一时之极选凡被选之者皆亦各负才业久无人知常患无所施为一旦忽防擢用各思宣力争奋所长不惟欲报朝廷岂不更希进用岂可顿为欺罔便徇私情料其心必未至此茍或如台官所説则是两府聚防数日选得不公之人其或不至如斯何必更加约束窃以任人之术自古所难常能力主张犹或有沮者何况更生疑异使其各自心阑如此用人安能集事况按察之任人所难能或大臣荐引之人或权势侥幸之子彼按察使者下当怨怒上忤权势而不敢避者只頼朝廷主张而已今按察者所奏则未能施行沮毁者一言则便加轻信皆由朝廷未知官吏为州县大患而按察可以利民委任之意不坚故毁谤之言易入也所可惜者自差诸路按察今虽未有大効而老病昏昧之人望风知惧近日致仕者渐多州县方欲澄清而朝廷自沮其事臣欲乞圣慈令两府召台官上言者至中书问其何路按察之人因挟私怒茍有迹状乞下所司辨明若实无人乃是妄説其近降劄子乞赐抽还不使四方见朝廷自沮按察之权而为贪赃老缪之吏所快
　　再论按察官吏状【欧阳修】
　　右臣自初忝谏官于第一次上殿日首曾建言方今天下凋残公私困急全由官吏冗滥者多乞朝廷选差按察使糺举年老病患赃汚不材四色之人以行澄汰仍具陈按察之法条目甚详如臣之议葢欲使使者四出而天下悚然知朝廷有赏善罚恶之意然后按文责实甚恶者黜有善者升中材之人尽使警励凡臣所言者乃所以救民急病革数十年蠧弊之事若非遭逢圣主鋭意求治之时上下力行之不可也柰何议者惮于作事惟乐因循祗命诸路转运使就兼其职命出之日外论皆谓诸路之中贪赃如魏兼老病如陈杲秽恶如钱延年庸常龌龊如袁抗张可久之辈尽为转运使皆自是可黜之人必不能举职臣亦再具论奏其议格而不行按察空名今遂寝废生民蠧病日益可哀伏见陛下圣徳日新忧心庶政近发手诏督励宰辅然天下之事积弊已多如治乱丝未知头绪欲事事更改则力未能周而烦扰难行欲渐渐整顿则困弊已极而未见速効臣谓如欲用功少为利溥及民速于事切则莫若精选明干朝臣十许人分行天下尽籍官吏能否而升黜之如臣前所陈者而后可臣闻治天下者如农夫之治田不可一槩也蒿莱芜秽久荒之地必先力加垦辟芟除待其成田然后以时耘耨冗滥之官芜秽天下久矣必先力行澄汰待其百职粗治然后精选有司常令糺举今特遣之使如久荒而芟辟也转运兼按察乃以时之耘耨者耳寛猛疾徐各有所宜也汉时刺举唐世黜陟使考课使之类嵗嵗遣出祖宗朝亦有考课院葢按察升黜古今常法非是难行之异事也方今言事者多以高论见弃或以有害难行如臣所言只是选十余人明干朝臣察视官吏善恶灼然有迹易见者着之簿籍朝廷详之黜其甚者耳臣自谓于论不为甚高行之有利无害然尚虑议者未以为然谨条陈冗官利害六事以明利博効速而可行不疑伏望圣慈特赐裁择如有可采乞早施行
　　一曰去冗官则民之科率十分减九
　　臣伏见兵兴以来公私困弊者不惟赋敛繁重全由官吏为奸每或科率一物则贪残之吏先于百姓而刻剥老缪之吏恣其羣下之诛求朝廷得其一分奸吏取其十倍民之重困其害在斯今若去此四色冗官代以循良之吏事随便宜絶去骚扰使民专供朝廷实数科率免却州县分外诛求故臣谓于民力十分减九也比于别图减省细碎无益者其利博矣
　　二曰不材之人为害深于赃吏
　　国家之法除赃吏因民告发者乃行之其他不材之人大者壊州小者壊县皆明知而不问臣谓凡赃吏多是强黠之人所取在于豪富或不及贫弱不材之人不能驭下虽其一身不能乞取而恣其羣下共行诛剥更无贫富皆被其殃为害至深纵而不问故臣尤欲尽取老病缪懦者与赃吏一例黜之
　　三曰内外一体若外官不澄则朝廷无由致治今朝廷虽有号令之善者降出外方若落四色冗官之手则或施设乖方不如朝廷本意反为民害或稽滞废失全不施行而又无糺举弃【一作多】作空文若外边去却冗官尽得良吏则朝廷所下之令虽有乖错彼亦自能回改或执奏更易终不至为大害是民之得失不独上頼朝廷全系官吏善恶以此而言冗官岂可不去
　　四曰去冗官则吏员清简差遣通流
　　今天下官有定员而入仕之人无定数既不黜陟冐滥者多差遣不行贤愚同滞每有一阙众人争之争得者无廉耻之风不得者腾怨嗟之口滥官之弊近古无之今若择四色冗官去之则待阙之人可无怨滞
　　五曰去冗官则中材之人可使劝惧
　　今天下官吏岂必尽是不材葢为朝廷本无黜陟善恶不分今若见国家责实求治逐一人人精别则中材之人皆自勉强不敢因循虽有贪残亦湏敛手
　　六曰去冗官则不过朞月民受其赐
　　方今朝廷虽有爱念疲民之意然上下困乏必未有余力广惠及民若但去冗官则民受速赐葢臣常见外处州县每一缪官替去一能者代之不过数日民已歌謡今若尽去冗滥之吏而以能吏代之不过朞月民即受赐此臣所谓及民速于事切者也
　　论杜衍范仲淹等罢政事状【欧阳修】
　　臣闻士不忘身不为忠言不逆耳不为谏故臣不避羣邪切齿之祸敢干一人难犯之顔惟頼圣明幸加省察臣伏见杜衍韩琦范仲淹富弼等皆是陛下素所委任之臣一旦相继罢黜【一作而罢】天下之士皆素知其可用之贤而不闻其可罢之罪臣虽供职在外事不尽知然臣窃见自古小人谗害忠贤其説不远欲广防良善则不过指为朋党欲动揺大臣则必湏诬以专权其故何也夫去一善人而众善人尚在则未为小人之利欲尽去之则善人少过难为一二求瑕惟有指以为朋则可一时尽逐至如大臣已被知遇而防信任则难以他事动揺惟有专权是上之所恶故湏此説方可倾之臣料衍等四人各无大过而一时尽逐弼与仲淹委任尤深而忽遭离间必有以朋党专权之説上惑圣聪臣请试辨之昔年仲淹初以忠言谠论闻于中外天下贤士争相称慕当时奸臣诬作朋党犹难辨明自近日陛下擢此数人并在两府察其临事可以辨也葢衍为人清慎而谨守规矩仲淹则恢廓自信而不疑琦则纯正而质直弼则明敏而果鋭四人为性既各不同虽皆归于尽忠而其所见各异故于议事多不相从至如杜衍欲深罪滕宗谅仲淹则力争而寛之仲淹谓契丹必攻河东请急修边备富弼料以九事力言契丹必不来至如尹洙亦号仲淹之党及争水洛城事韩琦则是尹洙而非刘沪仲淹则是刘沪而非尹洙此数事尤彰著陛下素已知者此四人者可谓天下至公之贤也平日闲居则相称美之不暇为国议事则公言廷诤而不私以此而言臣见衍等真得汉史所谓忠臣有不和之节而小人谗为朋党可谓诬矣臣闻有国之权诚非臣下之得专也然臣窃思仲淹等自入两府以来不见其专权之迹而但见其善避权也权者得名位则可行故好权之臣必贪位自陛下召琦与仲淹于陜西琦等让至五六陛下亦五六召之富弼三命学士两命枢宻副使每一命皆再三恳让让者愈切陛下用之愈坚臣见其避让太繁不见其好权贪位也及陛下坚不许辞方敢受命然犹未敢别有所为陛下见其皆未作事乃特开天章召而赐坐授以纸笔使其条事然众人避让不敢下笔弼等亦不敢独有所述因此又烦圣慈特出手诏指定姓名专责弼等条列大事而施行弼等迟回又近一月方敢略条数事然仲淹深练世事必知凡百难猛更张故其所陈志在逺大而多若迂缓但欲渐而行之以久冀皆有効弼性虽鋭然亦不敢自出意见但多举祖宗故事请陛下择而行之自古君臣相得一言道合遇事便行臣方怪弼等防陛下如此坚意委任督责丁寜而犹迟缓自疑作事不果然小人巧谮已曰专权者岂不诬哉至如两路宣抚圣朝常遣大臣况自中国之威近年不振故元昊叛逆一方而劳困及于天下契丹乘衅违盟而动其书辞侮慢至有贵国祖宗之言陛下愤耻虽深但以边防无备未可与争屈志买和莫大之辱弼等见中国累年侵凌之患感陛下不次进用之恩故各自请行力思雪国家之前耻沿山傍海不惮勤劳欲使武备再修国威复振臣见弼等用心本欲尊陛下威权以御四夷未见其侵权而作过也伏惟陛下睿哲聪明有知人之圣臣下能否洞见不遗故于千官百辟之中特选得此数人骤加擢用夫正士在朝羣邪所忌谋臣不用敌国之福也今此数人一旦罢去而使羣邪相贺于内四夷相贺于外此臣所为陛下惜之也伏惟陛下圣徳仁慈保全忠善退去之际恩礼各优今仲淹四路之任亦不轻矣惟愿陛下拒絶羣谤委任不疑使尽其所为犹有禆补方今西北二虏交争未已正是天与陛下经营之时如弼与琦岂可置之闲处伏望陛下早辨谗巧特加图任则不胜幸甚臣自前嵗召入谏院十月之内七受圣恩而致身两制方思君宠至深未知报効之所今羣邪争进谗巧正士继去朝廷乃臣忘身报国之秋岂可缄言而避罪敢竭愚瞽惟陛下择之臣无任祈天待罪恳激屏营之至臣脩昧死再拜
　　再论水灾状【欧阳修】
　　右臣伏覩近降手诏以水灾为变上轸圣忧既一人形罪已之言宜百辟无遑安之意而应诏言事者犹少亦未闻有所施行岂言者不足采欤将遂无人言也岂有言不能用欤然则上有诏而下不言下有言而上不用皆空言也臣闻语曰应天以实不以文动民以行不以言臣近有实封应诏窃谓水入国门大臣犇走渰浸社稷破壊都城此天地之大变也恐非小有所为可以消弭因为陛下陈一二大计而言狂计愚不足以感动听览臣日夜思惟方今之弊纪纲之壊非一日政事之失非一端水灾至大天谴至深亦非一事之所致灾谴如此而祸患所应于后者又非一言而可测是则已往而当救之弊甚众未来而可忧之患无涯亦非独责二三大臣所能取济况自古天下之治必与众贤共之也诗曰济济多士文王以寜书载尧舜之朝一时同列者防龙稷契之徒二十余人此特其大者尔其百工在位莫不皆贤也今欲救大弊弭大患如臣前所陈一二大计既未果为而又不思众贤以济庶务则天变何以塞人事何以修故臣复敢进用贤之説也臣材识愚暗不能知人然众人所知者臣亦知之伏见龙图阁直学士知池州包拯清节美行着自贫贱谠言正论闻于朝廷自列侍从良多补益方今天灾人事非贤罔乂之时拯以小故弃之遐逺此议者之所惜也祠部员外郎直史馆知襄州张瓌静黙端直外柔内刚学问通达似不能言者至其见义必为可谓仁者之勇此朝廷之臣非州郡之才也祠部员外郎崇文院检讨吕公着故相夷简之子清静寡欲生长富贵而淡于荣利识虑深逺文学优长皆可过人而喜自晦黙此左右顾问之臣也太常博士羣牧判官王安石学问文章知名当世守道不茍自重其身论议通明兼有时才之用所谓无施不可者凡此四臣者难得之士也拯以小过弃之其三人者进退与众人无异此皆为世所知者犹如此臣故知天下之广贤材沦没于无闻者不少也此四臣者名迹已着伏乞更广询采亟加进擢置之左右必有裨补凡臣所言者乃愿陛下听其言用其才以济时艰尔非为其人私计也若量霑恩泽稍陞差遣之类适足以为其人累耳亦非臣荐贤报国之本心也臣伏见近年变异非止水灾谴告丁寜无所不有董仲舒曰国家将有失道之败而天乃先出灾害以谴告之不知自省又出怪异以警惧之尚不知变而伤败乃至斯言极矣伏惟陛下切诏大臣深图治乱广引贤俊与共谋议未有众贤并进而天下不治者此亦救灾弭患一端之大者臣又窃见京东京西皆有大水并当存防而独河北遣使安抚两路遂不差人或云就委转运使此则但虚为行遣尔两路运司只见河北遣使便认朝廷之意有所重轻以谓不遣使路分非朝廷忧恤之急者兼又放税赈救皆耗运司钱物于彼不便兼又运使未必皆得人其才未必能救灾防患又其一司自有常行职事亦岂能专意抚绥故臣以为虚作行遣尔伏乞各差一使于此两路安抚虽未能大叚有物赈济至于兴利除害临时措置更易官吏询求疾苦事既专一必有所得与就委运司其利百倍也又闻两浙大旱赤地千里国家运米仰在东南今年灾伤若不赈济则来年不惟民饥国家之物亦自阙供此不可不留心也窃闻三司今嵗京师粮米已有二年备准外犹有三百五十万余未漕之物今年东南既旱则来年少纳上供此未漕之米诚不可不惜然少辍以济急时亦未有所阙欲下三司勘防若实如臣所闻则乞量辍五七十万石给与两浙一路令及时赈救一十三州只作借贷他时米熟不妨还官然所利甚博也此非弭灾之术亦救灾之一端也臣愚狂妄伏望圣慈特赐裁择
　　杭州召还乞郡状【苏轼】
  </div>
  <div class="pagination">
   <a href="文编_page8.html">
    上一页
   </a>
   <span>
    ...
   </span>
   <a href="文编_page4.html">
    4
   </a>
   <a href="文编_page5.html">
    5
   </a>
   <a href="文编_page6.html">
    6
   </a>
   <a href="文编_page7.html">
    7
   </a>
   <a href="文编_page8.html">
    8
   </a>
   <span class="current-page">
    9
   </span>
   <a href="文编_page10.html">
    10
   </a>
   <a href="文编_page11.html">
    11
   </a>
   <a href="文编_page12.html">
    12
   </a>
   <a href="文编_page13.html">
    13
   </a>
   <a href="文编_page14.html">
    14
   </a>
   <span>
    ...
   </span>
   <a href="文编_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
