<!DOCTYPE html>
<html>
 <head>
  <meta charset="utf-8"/>
  <title>
   文选 - 第 32 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 32 页/共 102 页
  </h1>
  <div class="content">
   注「将命者出」　茶陵本「出」下有「户」字，是也。袁本亦脱。
　　注「周大夫行役」下至「又方禾黍油油」　袁本、茶陵本无此四十三字。
　　注「作雅声曰」下至「不我好」　袁本、茶陵本无此十九字。
　　注「李斯者」下至「论要斩咸阳」　袁本、茶陵本无此二百六十三字。
　　注「斯出狱与其中子三川守由俱执」　袁本、茶陵本「斯」上有「李」字，无「与其」至「俱执」十字。
　　注「出上蔡东门逐狡岂可得乎」　袁本、茶陵本「出」上有「俱」字，「可」上无「岂」字。
　　注「遂父子相哭」下至「辄决于高」　袁本、茶陵本无此二十二字。案：此一节，尤延之增多者，皆甚误。
　　注「五行运转遇人所遇之吉凶也」　袁本、茶陵本无「人所遇之」四字。
　　注「司马彪曰」下至「或合或开」　袁本、茶陵本无此二十一字。
　　叹逝赋并序
　　陆士衡王隐晋书曰：陆机，字士衡，吴郡人也。少为牙门将军。吴平，太傅杨骏辟为祭酒，转太子洗马。后成都王颖以机为司马，参大将军军事，遂为颖所害，临刑，年四十有三。叹逝者，谓嗟逝者往也。言日月流迈，人世过往，伤叹此事而作赋焉。
　　昔每闻长老追计平生同时亲故，论语曰：久要不忘平生之言。孔安国曰：平生，少时也。或凋落已尽，或仅有存者。何休曰：仅，方也。贾逵国语注曰：仅，犹言纔能也。余年方四十，而懿亲戚属，亡多存寡；左氏传，富辰曰：兄弟虽有小忿，不废懿亲。昵交密友，亦不半在。尔雅曰：昵，近也。孙林曰：亲之近也。长笛赋曰：密友近宾。或所曾共游一涂，同宴一室，十年之外，索然已尽。索，尽貌。以是思哀，哀可知矣！家语，孔子谓哀公曰：君以此思哀，则哀可知矣。乃作赋曰：
　　伊天地之运流，纷升降而相袭。伊，惟也。升降，谓天地气上下也。礼记曰：地气上齐，天气下降，而百化兴焉。郑玄曰：齐，读曰跻。跻，升也。孔安国尚书传曰：袭，因也。日望空以骏驱，节循虚而警立。警，犹惊也。言日月望空骏驱而去，时节循虚惊动而立。嗟人生之短期，孰长年之能执？能执，言不能执持得长年也。素问，雷公曰：请问短期。黄帝曰：在经论中。管子曰：导血气而求长年。时飘忽其不再，老晼晚其将及。楚辞曰：时不可兮再得。思玄赋曰：辰倐忽其不再。楚辞曰：白日晼晚其将入。晼晚，言日将暮也。怼琼之无征，恨朝霞之难挹。字林曰：怼，怨也。西京赋曰：屑琼以朝，必性命之可度。楚辞曰：嗽正阳而含朝霞。毛苌诗传曰：挹，也。挹，音揖。，音俱。望汤谷以企予，惜此景之屡戢。山海经曰：汤谷上于扶桑，一日方至，一日方出。郭璞曰：上于扶桑，在上也。一日至，一日出，言交会相代也。毛诗曰：谁谓宋远，跂予望之。郑玄曰：跂足则可望见之。企与跂同。字林曰：企，举踵也。贾逵国语注曰：惜，痛也。戢，藏也。
　　悲夫！川阅水以成川，水滔滔而日度。高诱淮南子注曰：阅，总也。毛诗曰：滔滔江汉。世阅人而为世，人冉冉而行暮。夫世之得名，缘于君上。人之父子相继，亦取其名。故以一代之人，通呼为世。暮，言人之年老也。楚辞曰：老冉冉而逾绝。广雅曰：冉冉，进也。人何世而弗新，世何人之能故。言皆灭亡而不能故。野每春其必华，草无朝而遗露。野每春其必华，喻人何世而弗新。草无朝而遗露，喻世何人之能故。夫露之在草，无一朝有余；以喻人之居世，无一时而能故也。王逸楚辞注曰：遗，余也。经终古而常然，率品物其如素。楚辞曰：长无绝兮终古。周易曰：品物咸亨。郑玄礼记注曰：素，故也。譬日及之在条，恒虽尽而弗寤。言命之行逝，譬乎日及，虽至于尽而不能寤。尔雅曰：椵，木槿；榇，木槿。郭璞注曰：别二名，似李树。枣朝生夕陨，可食，或呼为日及，一曰王蒸。潘尼朝菌赋曰：朝菌者，世谓之木槿，或谓之日及。虽不寤其可悲，心惆焉而自伤！广雅曰：惆，痛也。亮造化之若兹，吾安取夫久长？尔雅曰：亮，信也。淮南子曰：大丈夫无为，与造化逍遥。痛灵根之夙陨，怨具尔之多丧。灵根，祖祢也。具尔，兄弟也。南都赋曰：固灵根于夏叶。毛诗曰：戚戚兄弟，莫远具尔。笺曰：莫，无也。具，犹俱也。尔，谓进之也。王与族人燕，兄弟之亲，无远无近，王俱揖而进之。悼堂构之隤瘁，城阙之丘荒。尚书曰：厥子乃弗肯堂，矧肯构。瘁，犹毁也。毛诗曰：在城阙兮。亲弥懿其已逝，交何戚而不忘。咨余今之方殆，何视天之芒芒。尔雅曰：咨，嗟也。芒芒，犹梦梦也。毛诗曰：民今方殆，视天梦梦。郑玄曰：梦梦，乱也。尔雅曰：殆，危也。伤怀凄其多念，戚貌瘁而尠欢。苍颉篇曰：瘁，忧也。瘁与悴古字通。尔雅曰：尠，少也。幽情发而成绪，滞思叩而兴端。舞赋曰：幽情形而外揭。惨此世之无乐，咏在昔而为言。毛诗曰：自古在昔。
　　居充堂而衍宇，行连驾而比轩。弥年时其讵几，夫何往而不残。充满于堂，盈衍于宇。何往而不残，残，毁也。尔雅曰：弥，终也。或冥邈而既尽，或寥廓而仅半半，平声，协韵。说文曰：冥，窈也。广雅曰：寥，深也。廓，空也。信松茂而柏悦，嗟芝焚而蕙叹。毛诗曰：如松之茂。淮南子曰：巫山之上，顺风纵火，紫芝与萧艾俱死。柏悦蕙叹，盖以自喻。苟性命之弗殊，岂同波而异澜。言人之性命，脆促不殊，譬水同波，而无异澜也。瞻前轨之既覆，知此路之良难。此路，卽死路也。晏子春秋曰：前车覆，后车戒。启四体而深悼，惧兹形之将然。论语曰：曾子有疾，召门弟子曰：启予足，启予手。毒娱情而寡方，怨感目之多颜。广雅曰：毒，痛也。归田赋曰：聊以娱情。方，术也。多颜，谓亡者既多，而非一状也。日思往没之人，多在颜也。
　　谅多颜之感目，神何适而获怡。尔雅曰：怡，乐也。寻平生于响像，览前物而怀之。夫响以应声，像以写形，今形声既亡，故寻其响像。鲁灵光殿赋曰：忽瞟眇以响像。步寒林以凄恻，翫春翘而有思。翘，茂盛貌。毛诗曰：翘翘错薪。触万类以生悲，叹同节而异时。言春秋与往同，然存亡异时。河图曰：地有九州岛，以包万类。魏文帝与吴质书曰：节同时异。年弥往而念广，涂薄暮而意迮。楚辞曰：年洋洋而日往。史记，伍子胥曰：日暮涂远，故倒行而逆施之。声类曰：迮，迫也，阻格切。亲落落而日稀，友靡靡而愈索。落落，稀貌。靡靡，尽貌。索，协韵，所格切。顾旧要于遗存，得十一于千百。旧要，犹久要也。遗，余也。言顾久要于遗存之中。得十一于千百之内，十一者，谓通千百而计之，十分而得其一，言亡多而存寡也。久要，已见上注。乐隤心其如忘，哀缘情而来宅。忘，失也。宅，居也。言乐易失而哀易居也。薛君韩诗章句曰：隤，犹遗也。托末契于后生，余将老而为客。言我将欲老死，与汝为客也。说文曰：契，约也。论语，子曰：后生可畏。古诗曰：人生天地间，忽如远行客。
　　然后弭节安怀，妙思天造。楚辞曰：夕弭节于北渚。王逸曰：弭，安也。论衡曰：孔子作春秋，妙思自出胸中。周易曰：天造草昧。精浮神沦，忽在世表。表，外也。言精神不定。世表，在世之表也。寤大暮之同寐，何矜晚以怨早。寤，觉也。大暮，犹长夜也。原夫生死之理，虽则长短有殊，终则同归一揆。言觉斯理，则晚死者何足矜，早夭者何伤也。缪熙伯挽歌曰：大暮安可晨。寐，犹死也。古诗曰：潜寐黄泉下。指彼日之方除，岂兹情之足搅？言既寤之，则彼死日之方除，岂能乱我情乎？言不足乱也。毛诗曰：日月其除。又曰：秪搅予心。毛苌曰：搅，乱也。感秋华于衰木，瘁零露于丰草。在殷忧而弗违，夫何云乎识道。言达人之志，混齐死生。今反感木衰之秋华，悲丰草之零露，是乃在殷忧而不去，何云识道乎？言未识也。毛诗曰：零露团兮。又曰：在彼丰草。韩诗曰：耿耿不寐，如有殷忧。毛苌曰：违，去也。法言曰：委大圣而好乎诸子者，恶覩其识道也。殷，深也。将颐天地之大德，遗圣人之洪宝。言将养生而遗荣也。尔雅曰：颐，养也。遗，弃也。周易曰：天地之大德曰生，圣人之大宝曰位。解心累于末迹，聊优游以娱老。末迹，喻老。言解世俗之心累于末，聊优游卒岁以娱老年。庄子曰：解心之缪，去德之累。容动色治气意六者，缪心者也；恶欲喜怒哀乐六者，累德者也。累，犹负也。优游，已见上文。班固汉书述曰：疏克有终，散金娱老。
　　文选考异
　　注「太傅杨骏辟为祭酒」　袁本、茶陵本「为祭酒」三字作「机」。
　　注「参大将军军事」　袁本、茶陵本无此六字。
　　注「临刑」下至「而作赋焉」　袁本、茶陵本无此三十三字。
　　注「何休曰仅方也」　袁本、茶陵本无此六字。
　　注「孙林曰亲之近也」　陈云「林」疑当作「炎」，是也。各本皆误。
　　乃作赋曰　案：「作」当作「为」，袁本、茶陵本无「作」字。校语云善有「为」字。
　　注「伊惟也」下至「上下也」　袁本、茶陵本无此十二字。
　　注「言日月望空」下至「惊动而立」　袁本、茶陵本无此十七字。
　　注「能执」下至「得长年也」　袁本、茶陵本无此十一字。
　　注「晼晚言日将暮也」　袁本、茶陵本无此七字。
　　注「一日方至」　袁本、茶陵本无此四字。
　　注「谁谓宋远」　袁本、茶陵本无此四字。
　　注「通呼为世」　袁本、茶陵本「世」下有「人」字。
　　注「暮言人之年老也」　袁本、茶陵本无此七字。
　　注「尔雅曰」下至「一曰王蒸」　袁本、茶陵本无此三十五字。
　　虽不寤其可悲　袁本、茶陵本校语云善作「悟」。案：本篇前后皆不作「悟」，二本但据所见为校语，未必是。
　　注「笺曰莫无也」下至「俱揖而进之」　袁本、茶陵本无此三十三字。
　　戚貌瘁而尠欢　袁本、茶陵本「戚」作「戚」，校语云善作「戚」。案：此亦但据所见为校语，未必是。
　　注「苍颉篇曰瘁」　案：「瘁」当作「悴」，观下注可见。各本皆误。
　　注「何往而不残残毁也」　袁本、茶陵本无「何往而不残」五字，有「皆」字。
　　注「卽死路也」　袁本、茶陵本无「卽」字。
　　注「日思往没之人多在颜也」　袁本、茶陵本无此十字。
　　谅多颜之感目　袁本云善作「谅」，茶陵本云五臣作「亮」。案：本篇「亮造化之若兹」，不作「谅」。二本据所见为校语，未必是。
　　注「言春秋与往同然存亡异时」　袁本、茶陵本无此十一字。
　　注「忘失也宅居也」　袁本、茶陵本无此六字。
　　注「言我将欲老死与汝为客也」　袁本、茶陵本无此十一字。
　　注「言精神不定世表在世之表也」　袁本、茶陵本无此十二字。
　　注「寤觉也」　袁本、茶陵本无此三字。
　　注「言既寤之」下至「言不足乱也」　袁本、茶陵本无此二十二字。
　　注「言未识也」　袁本、茶陵本无此四字。
　　注「遗弃也」　袁本、茶陵本无此三字。
　　注「末迹喻老」下至「以娱老年」　袁本、茶陵本无此二十二字。
　　怀旧赋并序　怀旧赋者，怀，思也，谓思于亲旧而赋也。
　　潘安仁
　　余十二而获见于父友东武戴侯杨君，臧荣绪晋书曰：岳父芘，琅邪内史。潘岳杨肇碑曰：肇字秀初，荥阳人，封东武伯，薨，谥曰戴。芘，音毗。始见知名，遂申之以婚姻，言岳有名誉，为肇所知。汉书曰：官皇帝知名者。贾弼之山公表注曰：杨肇女适潘岳。左氏传，晋吕相绝秦曰：相好，勠力同心，申之以婚姻。尔雅曰：壻之父母相谓为昏姻。而道元公嗣，亦隆世亲之爱。贾弼之山公表注曰：肇生潭，字道元，太中大夫。次韶，字公嗣，射声司马。臣松之注魏志引刘晔传曰：杨暨，字肇，晋荆州刺史。子潭，字道源。次韶，字公嗣。不幸短命，父子凋殒。论语，哀公问孔子弟子孰为好学，孔子曰：有颜回者，不幸短命死矣，今也则亡。余既有私艰，且寻役于外，私艰，谓家难也。毛诗曰：未堪家多难，余又集于蓼。寻役，谓之任也。王充论衡曰：充罢州役。不历嵩丘之山者，九年于兹矣。陆机洛阳记曰：嵩高在洛阳东南五十里。今而经焉，慨然怀旧而赋之曰：
　　启开阳而朝迈，济清洛以径渡。洛阳记曰：大兴在开阳门外。应劭汉官仪曰：开阳门始成，未有名。夜有一柱来楼上。琅邪开阳县上言：南门一柱飞去。光武使视之，因刻记其年月日，以名门焉。楚辞曰：不能复陵波以径渡。晨风凄以激冷，夕雪暠以掩路。埤苍曰：暠，白也。掩，覆也。辙含冰以灭轨，水渐轫以凝冱。颜延年纂要解曰：车迹曰轨。车轮谓之轫。王逸楚辞注曰：轫，支轮木也。广雅曰：渐，渍也。字林曰：凝，冰也。杜预曰：冱，闭也。涂艰屯其难进，日晼晚而将暮。周易曰：屯，难。楚辞曰：白日晼晚其将暮。仰睎归云，俯镜泉流。傅毅七激曰：仰归云，遡游风。西都赋曰：镜清流。前瞻太室，傍眺嵩丘。山海经曰：太室之山。郭璞曰：卽中岳嵩高山也，今在阳城县西。汉书曰：太室，嵩高也。戴延之西征记曰：嵩高，中岳也。东谓太室，西谓少室，总名嵩也。小说曰：昔傅亮北征，在河中流，或人问之曰：潘安仁作怀旧赋曰：前瞻太室，傍眺嵩丘。嵩丘、太室一山，何云前瞻傍眺哉？亮对曰：有嵩丘山去太室七十里，此是写书误耳。河南郡图经曰：嵩丘在县西南十五里。东武托焉，建茔启畴。如淳汉书注曰：茔，冢田也。贾逵国语注曰：一井为畴。岩岩双表，列列行楸。崔豹古今注曰：尧设诽谤之木，今华表也，以横木交柱头，古人亦施之于墓。尔雅曰：槚大而皵，楸。郭璞曰：老乃皮麤皵者为楸。望彼楸矣，感于予思。尚书曰：予思日孜孜。既兴慕于戴侯，亦悼元而哀嗣。坟垒垒而接垄，柏森森以攒植。古乐府诗曰：还望故乡郁何垒。广雅曰：垒，重也。说文曰：垄，丘也。仲长子昌言曰：古之葬，植松柏梧桐以识其坟。郑玄周礼注曰：植，根生之属。森森，一作榛榛。垒，平声。何逝没之相寻，曾旧草之未异。礼记曰：朋友之墓，有宿草而不哭焉。郑玄曰：宿草陈根。
　　余总角而获见，承戴侯之清尘。毛诗曰：总角丱兮。孔安国尚书传曰：承，奉也。楚辞曰：闻赤松之清尘。名余以国士，眷余以嘉姻。史记，豫让曰：智伯以国士遇我，我故以国士报之。自祖考而隆好，逮二子而世亲。欢携手以偕老，庶报德之有邻。毛诗曰：君子偕老。家语，孔子曰：诗云，皇皇上帝，其命不忒。天之与人，必报有德。论语，孔子曰：德不孤，必有邻。今九载而一来，空馆其无人。周易曰：窥其户，其无人。埤苍曰：，静也。陈荄被于堂除，旧圃化而为薪。郑玄礼记注曰：宿草，陈根也。方言曰：荄，根也，音皆。说文曰：除，殿阶也。步庭庑以徘徊，涕泫流而沾巾。说文曰：庑，堂下周屋。礼记曰：孔子泫然流涕。张平子四愁诗曰：侧身北望涕沾巾。泫，胡犬切。宵展转而不寐，骤长叹以达晨。毛诗曰：展转伏枕。汉书曰：刘向或夜观星宿，不寐达旦。独郁结其谁语，聊缀思于斯文。楚辞曰：遭沈浊而污秽兮，独郁结其谁语。
　　文选考异
　　注「尔雅曰」下至「为昏姻」　袁本、茶陵本无此十二字。
　　注「臣松之注魏志」下至「字公嗣」　袁本、茶陵本无此三十字。陈云按魏志田豫传，中领军杨暨举豫。注云：臣松之案暨事见刘晔传。暨子肇，晋荆州刺史，云云。刘晔传中无「暨子肇」以下诸语，注微误。案：此或记于旁而其人读裴注未谛，尤延之辄取以增多耳。陈不知今所行选注，经尤校改，每非善旧，故尚不加遽斥，其实善无是语也。
　　注「哀公问孔子弟子孰为好学」　袁本、茶陵本无此十一字。
　　注「死矣今也则亡」　袁本、茶陵本无此六字。
　　注「楚辞曰不能复陵波以径渡」　袁本此十一字作「径度已见上文」，是也。茶陵本复出，非。
　　注「掩覆也」　袁本、茶陵本无此三字。
　　注「车轮谓之轫」　袁本、茶陵本「车」作「轨并」二字。案：此亦尤校改耳。
　　注「楚辞曰白日晼晚其将暮」　袁本此十字作「晼晚已见上文」，是也。茶陵本复出，非。
　　注「河南郡图经曰」下至「十五里」　袁本、茶陵本无此十五字。
　　注「森森一作榛榛垒平声」　袁本、茶陵本无此九字。
　　寡妇赋并序　寡妇者，任子咸之妻也。子咸死，安仁序其寡孤之意，故有赋焉。少而无夫曰寡。
　　潘安仁
　　乐安任子咸贾弼之山公表注曰：任护字子咸，奉车都尉。有韬世之量，与余少而欢焉！广雅曰：韬，藏也。言度之大，包藏一世也。虽兄弟之爱，无以加也。范晔后汉书曰：姜肱与二弟仲海、季江，友爱天至。不幸弱冠而终，不幸、弱冠，并已见上。良友既没，何痛如之！毛诗曰：伐木丁丁，鸟鸣嘤嘤。虽有兄弟，不如友生。孙卿子曰：夫人必将择良友而友之。其妻又吾姨也，贾弼之山公表注曰：杨肇次子适任护。尔雅曰：妻之姊妹，同出为姨。郭璞曰：同出，谓俱已嫁也。毛诗曰：邢侯之姨。左氏传曰：蔡哀侯娶于陈，息侯亦娶焉。息妫将归过蔡，蔡侯曰：是吾姨也。杜预注曰：妻之姊妹曰姨。少丧父母，适人而所天又殒，家语曰：女年十五，有适人之道。适，谓往嫁也。杜预左氏传注曰：妇人在室，则父天，出则夫天。丧服传曰：父者子之天，夫者妇之天。蔡伯喈女赋曰：当三春之嘉月，将言归于所天。孤女藐焉始孩，潘岳集任泽兰哀辞曰：泽兰者，任子咸之女也，涉三龄，未没丧而殒。余闻而悲之，遂为其母辞。左氏传，晋献公使荀息侍奚齐，公疾召之曰：以是藐诸孤，辱大夫，其若之何？注曰：言其幼稚，与诸子县藐。广雅曰：藐，小也。字林曰：小儿笑也。孟子，孩提之童，无不知爱其亲者。赵岐曰：孩提，谓二三岁之间，始孩笑可提抱者。礼记内则曰：子生三月孩而名。斯亦生民之至艰，而荼毒之极哀也。尚书曰：不忍荼毒。孔安国曰：荼毒，苦也。昔阮瑀既殁，魏文悼之，并命知旧作寡妇之赋。魏文帝寡妇赋序曰：陈留阮元瑜，与余有旧，薄命早亡，故作斯赋，以叙其妻子悲苦之情，命王粲等并作之。余遂拟之以叙其孤寡之心焉。其辞曰：
　　嗟予生之不造兮，哀天难之匪忱。毛诗曰：闵予小子，遭家不造。天难匪忱，言天行祸难，不由诚信也。尔雅曰：忱，信也。少伶俜而偏孤兮，痛忉怛以摧心。伶俜，单孑貌。偏孤，谓丧父也。古猛虎行曰：少年惶且怖，伶俜到他乡。伶，力丁切。俜，匹成切。毛诗曰：劳心忉忉。又曰：劳心怛怛。毛苌曰：忉忉，忧劳也。又怛怛，犹忉忉也。览寒泉之遗叹兮，咏蓼莪之余音。寒泉，谓母存也。蓼莪，谓父母俱亡也。毛诗曰：爰有寒泉，在浚之下。有子七人，母氏劳苦。又曰：蓼蓼者莪，匪莪伊蒿。哀哀父母，生我劬劳。蓼，音陆。莪，音俄。情长戚以永慕兮，思弥远而逾深。长笛赋曰：长戚戚不能闲居兮。曹子建应诏诗曰：长怀永慕。
　　伊女子之有行兮，爰奉嫔于高族。毛诗曰：女子有行，远父母兄弟。笺曰：行，道也。妇人生而有适人之道。尚书曰：嫔于虞。孔安国曰：奉行妇道于虞氏。承庆云之光覆兮，荷君子之惠渥。庆云，喻父母也。史记曰：若烟非烟，若云非云，郁郁纷纷，萧索轮菌，是谓庆云。楚辞注曰：庆云，喻尊显。君子，谓夫也。毛诗曰：既见君子，不我遐弃。诗传曰：渥，厚也。顾葛藟之蔓延兮，托微茎于樛木。葛、藟，二草名也。言二草之托樛木，喻妇人之托夫家也。毛诗曰：南有樛木，葛藟累之。毛苌曰：木下曲曰樛。累，犹蔓也。藟，力水切。樛，居虬切。累，力追切。惧身轻而施重兮，若履冰而临谷。曹植鹦鹉赋曰：怨身轻而施重，恐往惠之中亏。丁仪妻寡妇赋曰：恐施厚而德薄，若履冰而临渊。毛诗曰：惴惴小心，如临于谷。又曰：战战兢兢，如履薄冰。遵义方之明训兮，宪女史之典戒。蔡邕袁公夫人碑曰：义方之训，如川之流。毛苌诗传曰：古者后夫人必有女史。奉蒸尝以效顺兮，供洒扫以弥载。礼记曰：天子诸侯宗庙之祭，春礿夏禘，秋尝冬蒸。又曰：女于大夫，曰备扫洒。毛苌诗传曰：洒，扫也。又曰：教成之祭，牲用鱼，芼之以苹藻，所以成妇顺也。毛苌诗传曰：洒、洒同。班婕妤自伤赋曰：供洒扫于帷幄，永终死以为期。尔雅曰：弥，终也。
　　彼诗人之攸叹兮，徒愿言而心痗。毛诗曰：愿言思伯，使我心痗。毛苌传曰：痗，病也，音妹。何遭命之奇薄兮，遘天祸之未悔。魏文帝善哉行曰：自惜奇薄，少离凶殃。尔雅曰：遘，遇也。言夫之早陨者，遇天未悔祸之时。言天降祸于己，未有悛悔之心也。左氏传曰：天其悔祸于我。荣华晔其始茂兮，良人忽以捐背。丁仪妻寡妇赋曰：荣华晔其始茂，所将奄其俱泯。楚辞曰：及荣华之未落。王逸曰：荣华，喻颜色也。孟子曰：齐人有一妻一妾而处室者，其良人出，必猒酒肉而后反。刘熙曰：妇人称夫曰良人。孔安国曰：捐，弃也。静阖门以穷居兮，块焭独而靡依。丁仪妻寡妇赋曰：静闭门以却扫，块孤惸以穷居。易锦茵以苫席兮，代罗帱以素帷。丁仪妻寡妇赋曰：刷朱阙以白垩，易玄帐以素帱。桓子新论曰：吾谓杨子曰：君数见乘舆，锦绣茵席。礼记曰：父母之丧，寝苫枕块。尔雅曰：盖谓之苫。注：茅苫也，江东呼为盖。楚辞曰：蒻阿拂壁罗帱张。尔雅曰：帱，谓之帐。纂要曰：在上曰帐，在旁曰帷，单帐曰帱。帱，丈尤切。命阿保而就列兮，览巾箑以舒悲。列女传曰：齐孝孟姬曰：后妃下堂，必从傅母保阿。就列，就其房列之位也。箑，扇也。口呜咽以失声兮，泪横迸而沾衣。韩诗外传曰：呜，叹声也。毛苌诗传曰：咽，忧不能息也。家语曰：公父文伯卒，其妻妾行哭失声。丁仪妻寡妇赋曰：涕流迸以淋浪。字书曰：迸，散走也，波诤切。愁烦寃其谁告兮，提孤孩于坐侧。谁告，言告谁也。丁仪妻寡妇赋曰：含惨悴其何诉，抱弱子以自慰。王粲寡妇赋曰：提孤孩兮出户，与之步兮东箱。坐侧，灵坐之侧也。
　　时暧暧而向昏兮，日杳杳而西匿。楚辞曰：时暧暧其将罢。王逸曰：暧暧，昏昧貌。楚辞曰：日杳杳而西颓。丁仪妻寡妇赋曰：时翳翳而稍阴，日亹亹以西坠。曹植赠白马王诗曰：白日忽西匿。雀羣飞而赴楹兮，鸡登栖而敛翼。秦嘉赠妇诗曰：啾啾鸡雀，羣飞赴楹。丁仪妻寡妇赋曰：鸡敛翼以登栖，雀分散以赴羣。尔雅曰：鸡栖于弋为榤，凿垣而栖为榯。栖，鸡宿处。归空馆而自怜兮，抚衾裯以叹息。楚辞曰：私自怜兮何极。毛诗曰：抱衾与裯，寔命不犹。毛苌诗传曰：衾，被也。裯，单被也。思缠绵以瞀乱兮，心摧伤以怆恻。张升与任彦坚书曰：缠绵恩好，庶蹈高踪。楚辞曰：中瞀乱兮迷惑。又曰：心闷瞀之屯屯。王逸曰：瞀，乱也。瞀，莫遘切。
　　曜灵晔而遄迈兮，四节运而推移。楚辞曰：耀灵晔而西征。广雅曰：曜灵，日也。易干凿度，孔子曰：天有春秋冬夏之节，故主四时。颜延年曰：春夏秋冬曰四时，时名一节，故言四时。遄，速也。古历九秋篇曰：寒暑推移。遄，速也。天凝露以降霜兮，木落叶而陨枝。毛苌诗传曰：陨，坠也。仰神宇之寥寥兮，瞻灵衣之披披。曹植九咏曰：葛蔓滋兮冒神宇。广雅曰：寥，深也。空廓，寥廓也。楚辞曰：灵衣兮披披。退幽悲于堂隅兮，进独拜于床垂。楚辞曰：日暮黄昏羌幽悲。王粲神女赋曰：登筵对兮倚床垂。耳倾想于畴昔兮，目仿佛乎平素。左氏传，羊斟曰；畴昔之羊，子为政。杜预曰：畴昔，犹前日也。楚辞曰：时髣以遥见。曹植任城王诔曰：目想宫城，心存平素。字林曰：仿，相似也。佛，不审也。素，昔也。言平生昔日之时也。虽冥冥而罔觌兮，犹依依以凭附。冥冥，幽昧也。苏武诗曰：胡马失其羣，思心常依依。依依，思恋之貌。小雅曰：凭，依也。痛存亡之殊制兮，将迁神而安厝。丁仪妻寡妇赋曰：痛存亡之异路，将迁灵以大行。厝，置也。孝经曰：下其宅兆，而安厝之。龙轜俨其星驾兮，飞旐翩以启路。丁仪妻寡妇赋曰：驾龙轜于门侧，旐嫔纷以飞扬。尔雅曰：缁广充幅长寻曰旐。礼记有龙輴。郑玄注曰：龙輴，画辕为龙也。说文曰：轜，丧车也，音而。毛诗曰：星言夙驾。礼记曰：孔子之丧，公西为志焉。设旐，夏也；然旐，丧柩之旌也。尔雅曰：广幅曰旐。凶幡，卽今之旒旐。楚辞曰：前飞廉以启路。轮按轨以徐进兮，马悲鸣而局顾。李陵诗曰：辕马顾悲鸣。楚辞曰：仆夫悲余怀兮，马蜷局而不行。局与局古字并通，渠足切。潜灵邈其不反兮，殷忧结而靡诉。殷忧，见上文。毛诗曰：心之忧矣，如或结之。靡诉，言无所告诉也。睎形影于几筵兮，驰精爽于丘墓。家语曰：俯察机筵，其器存而不覩其人。说文曰：睎，望也。广雅曰：睎，视也。左氏传，乐祁曰：心之精爽，是谓魂魄。
　　自仲秋而在疚兮，踰履霜以践冰。丁仪妻寡妇赋曰：自衔恤而在疚，履春冬之四节。韩诗曰：惸惸余在疚。凡人丧曰疚。郑玄毛诗笺曰：在忧病之中。周易曰：履霜坚冰至。雪霏霏而骤落兮，风浏浏而夙兴。丁仪妻寡妇赋曰：风萧萧而日劲，雪翩翩以交零。毛诗曰：雨雪霏霏。楚辞曰：秋风浏以萧萧。王逸曰：浏，风疾貌。溜泠泠以夜下兮，水溓溓以微凝。丁仪妻寡妇赋曰：霜凄凄而夜降，水溓溓而晨结。说文曰：溜，屋水流也。又曰：溓溓，薄冰也，力检切。意忽怳以迁越兮，神一夕而九升。老子曰：惚兮怳兮，其中有象。楚辞曰：惟郢路之辽远，魂一夕而九逝。庶浸远而哀降兮，情恻恻而弥甚。东观汉记，上赐东平王苍书曰：岁月骛过，山陵浸远。愿假梦以通灵兮，目烱烱而不寝。陈琳神女赋曰：仪营魄于髣，托嘉梦以通精。楚辞曰：夜烱烱而不寐。烱，公冷切。夜漫漫以悠悠兮，寒凄凄以凛凛。夜漫漫，已见上文。楚辞曰：去白日之昭昭，袭长夜之悠悠。毛诗曰：秋日凄凄。说文曰：凛凛，寒也。气愤薄而乘胸兮，涕交横而流枕。丁仪妻寡妇赋曰：气愤薄而交萦，抚素枕而歔欷。长笛赋曰：泣血泫然，交横而下。亡魂逝而永远兮，时岁忽其遒尽。丁仪妻寡妇赋曰：神爽缅其日永，岁功忽其已成。楚辞曰：岁忽忽而遒尽。毛苌诗传曰：遒，终也。广雅曰：遒，忽也。容貌儡以顿兮，左右凄其相。家语曰：儡乎若丧家之狗。礼记曰：丧容儡儡。郑玄曰：儡，羸貌。鹦鹉曰：容貌惨以。丁仪妻寡妇赋曰：顾颜貌之艵艵，对左右而掩涕。洞箫赋曰：桀跖鬻博儡顿。说文曰：儡，败也，洛罪切。艵，普楹切。感三良之殉秦兮，甘捐生而自引。毛诗秦风曰：黄鸟，哀三良也。国人刺穆公以人从死，而作是诗。左氏传，文公六年，秦穆公卒，以子车氏之三子奄息、仲行、针虎为殉，皆秦之良也。杜预曰：以人从葬为殉。妻言愿亦如三良死从于夫也。自引，自杀也。汉书，主簿谓王嘉曰：君侯宜引决。鞠稚子于怀抱兮，羌低徊而不忍。王粲寡妇赋曰：欲引刃以自裁，顾弱子而复停。史说曰：楚怀王稚子兰。毛诗曰：母兮鞠我，出入腹我。毛苌曰：鞠，养也。郑玄曰：腹，怀抱也。独指景而心誓兮，虽形存而志陨。韩诗曰：谓余不信，有如皎日。楚辞曰：辞灵修而陨志。
　　重曰：仰皇穹兮叹息，私自怜兮何极！皇穹，天也。省微身兮孤弱，顾稚子兮未识。如涉川兮无梁，若陵虚兮失翼。周易曰：利涉大川。楚辞曰：江河广而无梁。丁仪妻寡妇赋曰：鸟凌虚以徘徊。上瞻兮遗象，下临兮泉壤。象，谓形像也。以其已化，故谓之遗也。窈冥兮潜翳，心存兮目想。魏太祖祭桥玄文曰：幽灵潜翳，心存目想。奉虚坐兮肃清，愬空宇兮旷朗。愬，亦诉字。廓孤立兮顾影，块独言兮听响。楚辞曰：廓抱影而独倚。丁仪妻寡妇赋曰：贱妾焭焭，顾影为俦。顾影兮伤摧，听响兮增哀。遥逝兮逾远，缅邈兮长乖。国语，声子曰：椒举奔郑，缅然引领南望。贾逵曰：缅，思貌也。
　　四节流兮忽代序，岁云暮兮日西颓。楚辞曰：日月忽其不淹，春与秋兮代序。毛诗曰：岁聿其暮。古诗曰：凛凛岁云暮。说文曰：颓，坠也。霜被庭兮风入室，夜既分兮星汉回。韩子曰：卫灵至濮水，夜分而闻有鼓琴者。魏文帝杂诗曰：天汉回西流。梦良人兮来游，若阊阖兮洞开。楚辞曰：倚阊阖而望兮。王逸曰：阊阖，天门。怛惊悟兮无闻，超怳兮恸怀。方言曰：怛，痛也。悟，觉也。庄子曰：君然若有。怳，已见上文。恸怀兮奈何，言陟兮山阿。尔雅曰：大陵曰阿。墓门兮肃肃，修垄兮峨峨。毛诗曰：墓门有棘。方言曰：无坟谓之墓。秦、晋之间，或谓冢为垄。孤鸟嘤兮悲鸣，长松萋兮振柯。楚辞曰：秋风兮萧萧，舒芳兮振条。广雅曰：振，动也。哀郁结兮交集，泪横流兮滂沲；楚辞曰：郁结纡轸兮。又曰：涕流交集。班婕妤自伤赋曰：双泪下兮横流。毛诗曰：涕泗滂沲。蹈恭姜兮明誓，咏柏舟兮清歌。毛诗序曰：柏舟，恭姜自誓也。卫世子早死，其妻守义，父母欲夺而嫁之，誓而不许。终归骨兮山足，存凭托兮余华。班婕妤自伤赋曰：愿归骨于山足，依松柏之余休。要吾君兮同穴，之死矢兮靡佗。毛诗曰：柏舟，恭姜自誓也。卫世子恭伯早死，其妻守义，父母欲夺而不许。注：恭伯，僖侯之世子也。曹植文帝诔曰：愿投骨于山足，报恩养于下庭。毛诗曰：谷则异室，死则同穴。又曰：髧彼两髦，实维我仪，之死矢靡佗。毛苌曰：矢，誓也。之，至也。言至己之死，信无佗心。
　　文选考异
　　注「毛诗曰」下至「不如友生」　袁本、茶陵本无此十九字。
　　注「尔雅曰」下至「谓俱已嫁也」　袁本、茶陵本无此二十一字。
　　注「杜预左氏传注曰」下至「则夫天」　袁本、茶陵本无此十八字。
　　注「潘岳集」下至「遂为其母辞」　袁本、茶陵本无此三十六字。
　　注「使荀息侍奚齐公疾召之」　袁本、茶陵本无此十字。注「辱大夫」下至「小儿笑也」　袁本、茶陵本无此三十一字。
　　注「礼记内则曰」下至「孩而名」　袁本、茶陵本无此十二字。
　　注「长戚戚不能闲居兮」　案：下「戚」当作「之」，「兮」当作「焉」。各本皆误。
　　注「笺曰行」下至「而有适人之道」　袁本、茶陵本无此十四字。
　　注「言夫之早陨者遇天未悔祸之时」　袁本、茶陵本此十三字作「天祸未悔」四字。
　　注「尔雅曰」下至「江东呼为盖」　袁本、茶陵本无此十六字。
　　注「纂要曰」下至「曰帱」　袁本、茶陵本无此十五字。
　　注「就列就其房列之位也」　袁本、茶陵本无此九字。
　　注「尔雅曰」下至「栖鸡宿处」　袁本、茶陵本无此十九字。
　　注「寔命不犹」　袁本、茶陵本无此四字。
　　注「又曰」下至「瞀乱也」　袁本、茶陵本无此十四字。
　　注「广雅曰曜灵日也」　袁本、茶陵本无此七字。
　　注「颜延年曰」下至「遄速也」　袁本、茶陵本无此二十二字。
　　注「遄速也」　袁本、茶陵本无此三字。案：此于上所增多为复，乃误中之误。
　　注「空廓寥廓也」　袁本、茶陵本下「廓」字作「寥」。案：陈云「廓」，「寥」误，卽据别本也。
　　注「字林曰仿」下至「言平生昔日之时也」　袁本、茶陵本无此二十二字。
　　注「尔雅曰」下至「曰旐」　袁本、茶陵本无此十一字。
　　注「公西为志焉」　茶陵本「西」下有「赤」字，是也。袁本亦脱。
  </div>
  <div class="pagination">
   <a href="文选_page31.html">
    上一页
   </a>
   <span>
    ...
   </span>
   <a href="文选_page27.html">
    27
   </a>
   <a href="文选_page28.html">
    28
   </a>
   <a href="文选_page29.html">
    29
   </a>
   <a href="文选_page30.html">
    30
   </a>
   <a href="文选_page31.html">
    31
   </a>
   <span class="current-page">
    32
   </span>
   <a href="文选_page33.html">
    33
   </a>
   <a href="文选_page34.html">
    34
   </a>
   <a href="文选_page35.html">
    35
   </a>
   <a href="文选_page36.html">
    36
   </a>
   <a href="文选_page37.html">
    37
   </a>
   <span>
    ...
   </span>
   <a href="文选_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
