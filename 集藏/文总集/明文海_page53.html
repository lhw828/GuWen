<!DOCTYPE html>
<html>
 <head>
  <meta charset="utf-8"/>
  <title>
   明文海 - 第 53 页/共 134 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明文海 - 第 53 页/共 134 页
  </h1>
  <div class="content">
   明文海卷二百六
　　钦定四库全书
　　明文海卷二百七　　　　　余姚黄宗羲编书
　　吏治
　　与张呉县书【皇甫濓】
　　某无似韬迹山壑未尝轻诣有司昨还自京师伏闻道体违和偃卧斋阁呉民负持槁禾无所控防樵悴颠顿哀号道路公不强起何以慰之况今嵗之旱异于往时赤魃为灾荧惑见象河亁不激井泥无禽七十老人目所未见窃念公自下车刋除苛法布以仁恩照彻庶情泽濡万物而灾祥不时何耶昔夏桀之虐祸延有商刘英之寃忧在楚相天之积沴既乆而民之怨毒已深矣然幸其及公之身而降之是天之不即弃民于死亡也盖公之徳在民心民之所与天必享之公能强起为民请祷又何感之不通请之不得也大雩之説有为神农之书者备言之矣叅于谷梁之著论仲舒之已行恐无不騐也吴有白龙之神载在祀典凡祭守令必亲至其祠后乃遣摄以往至用吏胥不已防乎王淯南时旱甚躬往请之见其祠宇倾圯祝曰雨降而新之旋车而龙见入郛而雨沛淯南擢去祠犹昔也人则不信于神何有胡可泉下车适旱令有司畧放神农之法为龙形祠而呼之躬帅吏民徒歩坛社一时户设几筵水置蜥蜴儿童幡幢灯香歌呼阗溢应时而雨比之随车今一屠宰而不能断吏则不防于神何有某又闻郡守有闵雨之诚按公讲救灾之政某妄意今日所急莫大于释系缓刑次之蠲逋次之弛禁次之劝分次之防盗次之六者皆举庶乎其能镇抚之矣盖吴自南岷公为郡讼牒纷积两造摄至抶而囚之逾时厯嵗不复讯鞫囹圄之中缧絏成羣府治之前桎梏如市气欝而不泄疫延而不已京房曰归狱不解兹谓追非南岷虽去其犹在故曰莫大乎释系理官持法不平恒狥上意以为轻重故情伪不得出入在心非辜而服上刑不道而获平反者有之矣迩乃赤日之下执囚而刑之虽罪在不赦亦足上干天和传曰刑罚妄加羣隂不附则阳气胜而恒旸者非耶故曰缓刑次之往令催科无状遗逋积负十有余年肃斋在郡荒歉所停一切亩算籍登司徒为害莫甚一旦征之民力竭矣值此灾沴朝夕不给何暇治桔橰哉怨谤之气发于歌謡所谓蜩螗沸羮虚哗积乱失在过差者也故曰蠲逋次之吴人好贷富者利在得息故多頼而不吝贫者利在周给故倍偿而不难负担之子百钱之资可给其饔餐锄犁之夫三时之頼若取诸外府迩者私责之罪重于奸赃偿纳之令严于禁锢民趋一时之法而不知今日之嗷嗷无所顾望者是谁之过与传曰号令不顺人心其罚恒旸此其一耳故曰弛禁次之米价腾踊居贾持赢以射利外郡遏籴以自储三寳不通泉布不流亦以致旱吴郡八州居粟之家红腐于廪积金之室贯朽于囊诚能怀之以仁示之以信十出三四散粟于牙侩平粜乡井而纳其价责金于耆艾通商远迩而反其金吏籍收之复归其人使富者之有不失锱铢而贫者之益奚啻千万故曰劝分次之旱伤百谷则有防盗上下俱忧其极忧也今白昼之中挞小儿而夺之食薄暮之时逢妇女而取其妆盗征见矣星星不扑必燎于原涓涓不塞将成滔天此又有司之责也故曰防盗次之某无徐孺之贤以下陈蕃之榻乏樊英之徳能救成都之灾所以为公喋喋者以公为知言故也公闻某言奋然强起吴民幸甚吴民辛甚
　　与李龙冈邑令【唐顺之】
　　嵗凶民莩贤矦为之心恻而百方图之者深矣轻赍一说向已面白兹复具之于书以为可以佐百姓之急而禆万一于贤侯百方之图则不敢以出位为嫌也窃惟国家之赋其水旱可得而减免者兑运以外之数也虽水旱必不可得而减免者兑运以内之数也水旱不可以不恤而兑运又必不可减免于是有轻赍之法盖米自江南而输于京师率二三石而致一石则是国有一石之入而民有二三石之输若是以银折米则是民止湏一石之输而国已不失一石之入其在国也以米而易银一石犹一石也于故额一无所损其在民也以轻而易重今之输一石者昔之输二三石者也于故额则大有所减矣国家立为此法盖于不可减免之中而寓可以通融之意不必制其正赋之盈缩而但制其脚价之有无不必裁之以丰凶之敛散而但裁之以本折之低昂一无损于国而万有利于民此其法之尽善而可久者也以武进一县言之嵗该儧运米五万四千五百八十一石三斗四合此其入于国之正额也本色正耗水脚平米七万九千六百八十三石七斗三合八勺四抄折色银九千一百五十一两四钱六分五厘五毫二丝此其费于民之羡数也若以银而权米石以值五钱为率米七万九千六百八十三石有竒为银四万九千八百四十两有竒与折色银共五万八千九百两有竒若得从轻赍之例石折银五钱计银二万七千二百两有竒而足纵使加折至于六钱七钱计三万七千八百两有竒而足则是民每嵗出五万八千九百两有竒之中而今出其三万七千余两之数以不失国家之定额而实私其二万余之羡以自润也夫五钱者江南之平价也七钱者折色之极则也若使江南米贵自五钱以上而防恩折色或减至七钱以下则其所私之羡固当倍之且蓰矣倍之为四万则是十万人凶年一月之食也则是国家不出一粟不费一钱而为凶年十万人续一月之命也为民父母者何惮而不以告乎司国计者亦何靳而不为乎且夫国家漕运四百万石之中固尝定有轻赍四十万石以待四方之以水旱来告者矣盖其嵗之凶与否与嵗凶所在之地不可知而所谓轻赍嵗四十万之额以待四方之以水旱来告者将安用之况自古经费其本折之权率视缓急而为之操纵今国家所以远输于江南不惮二三石而致一石者正以江南米贱而京师米贵耳近闻京师之米直自七钱而减至四钱而江南米值自七钱而增至九钱其为贵贱特异常时则是江南以二三石致一石而又不当一石之用也今若取银于江南而用银以给京军之当给米者江南无远输之费京军无贱粜之困此正今日之便宜耳然则非惟无损于国盖深有利于国而得乎操纵缓急之权者也夫损国以益民犹且为之国家发内帑以赈灾者往往有收矣又况无损于国而有利于民而又况国与民并受其利者乎此事在不疑而必可行者也为民父母者何惮而不以告乎司国计者何所靳而不为乎嘉靖十数年间江南屡告灾国家亦屡尝以轻赍与之此其近例试求之故籍可覆案也查得嘉靖十四年蘓松等处灾伤廵抚侯都御史等奏户部覆准除蠲免外兑运四百万石内准折银粮一百五十万石兑运米毎石折银七钱改兑米每石折银六钱其被灾尤重者量准十万石于临徳二仓支运每石止征脚价银一钱五分自此而上嘉靖十二年折兑一百万石十年折兑二百一十万石八年折兑一百七十万八千石无嵗不有灾伤则无嵗不有折兑此其因灾伤而折兑者常例也又伏读嘉靖九年诏书兑运米以十分为率量准五分是时常州一府该得折兑八万一千石此其不因灾伤而折兑者例外之恩也由此言之盖有因灾伤而行支运以大寛民力者矣未有灾伤而不行折兑以重困吾民者也盖有不因灾伤而折兑以广例外之恩者矣未有灾伤而不行折兑以啬于例外之恩者也此祖宗之良法美政圣天子之深恩厚泽于丰时足国之中而寓救灾恤患之至意虽旱亁水溢而民免为沟中瘠者诚戴圣泽之厚于无穷也
　　与郡守刘沂东【何良傅】
　　昨因来使附闻计已彻矣明公下车以来化行令肃所以仰副圣明愓励政令一新此诚治安一大机也孤远之臣闻之不胜喜慰兹因乡人来议及论粮加耗事例云近有海濵穷民诉于抚公得行台下议处窃有刍荛之愚敢质于左右夫松江加耗论粮实出文襄周公独得之见今人言其不便者有二说焉盖谓田额本有轻重若论粮加耗则重者益重轻者益轻此一说也又谓轻粮多在大户重粮多在小户今欲议复论粮加耗之例者皆出大户之意此又一说也然其中实有不尽然者且如苏郡吴江则其田皆美其粮皆重嘉定则其田皆瘠其粮皆轻一县之中相去不远至于吾松如华亭一县其附郭与在黄浦左右谓之中乡其田与税皆均平似无容议其西傍湖泖者则极其膏腴每嵗收米可得三石之外取租者每亩可得一石五六斗又便于灌溉一夫可种田二十五亩计其所入即每亩出税数斗而自有余故其额重其东乡濵海塘者则地势高亢而土脉瘠卤民皆于田内凿沟以求灌溉竭一夫之力所种不过五亩收米常不及一石或棉花四五十觔或黄豆几斗而已取租者又半之计其所入其能有几故其额轻一县之中美恶利弊相去悬絶如此文襄公昔日廵抚江南前后二十余年每乘小艇循行篱落间或遇乡之父老可与言者即与抵足共卧讨求利其用心亦已勤矣诚知吾松事体与他郡不同故定为论粮加耗之例而又以银布轻赍专归重税以禆之良法美意至矣尽矣行之百年法久不能无弊亦止湏就其法而为补偏救之方非其法之不善也治正徳之间亦有好事者欲变移之行之不一二年即以不便仍复其旧至嘉靖乙未丙申之间欧阳石江乃尽举其法而变之其人素猎虚名号称经济其说遂行而沿不敢废遂使文襄平生精力委弃无余而松之民其膏腴之地则粒米狼戾奢侈荡费而瘠卤之区终嵗嗷嗷一遇凶荒则填委沟壑良可悲也且富豪之家多膏腴之地而穷海之濵多颠连无告之徒郡中士夫之家収置产业多在沃壤而巾靴浮谈之士乃借大户多轻粮小户多重额以文其说以致牢不可破乡先正东江顾文僖公郡之老成文献也污不至阿其所好其脩郡志谓文襄加耗之法尽美无遗算守之则治紊之则乱至嘉靖六年复刻文襄年谱于家塾而以复旧规革便民案附于后顾公西乡产也岂有私于濵海之民哉诚以郡中生灵所系不得不着典章为司国计者告耳窃查未经文襄廵抚之先苏松逋负嵗计百万文襄既定加耗之后蘓松起运颗粒无欠又得余剩以赈贫乏两乡之民亦各饶足自欧阳石江一变文襄之法郡中逋负堆积至不可算而民日凋耗此其明效大騐也且近例正粮五斗以外已免加耗矣其二斗者大率每斗加六亦抵今日论亩之数惟三斗四斗者似为加重可以轻赍法通融补之且膏腴之地多而斥卤之地惟粮长八九区以众之有余济寡之不足在明公必有转移之道若不为之处分窃恐数区之民不死则徙他日又劳召募开垦是又增一青浦矣海濵穷民得遭遇明公为之父母怜其防溺而拯援之此千载一时也仆产于东乡目覩其穷苦之状不敢避嫌谨以所闻奉告左右并以东江公所刻文襄年谱注掲奉览不敢谓以为必然惟髙明洞览而照彻之中有异同亦望赐教幸甚幸甚













　　明文海巻二百七
　　钦定四库全书
　　明文海卷二百八　　　　　余姚黄宗羲编书
　　适情
　　答郡守聘五经师书【宋濓】
　　十一月二十七日承遣使者来山中赐以书币强濓为五经之师闻命惊愕不知所云虽然执事之意则甚善也昔舒人文翁为蜀郡守招下县年少者为学官弟子每行县尽从学官诸生明经饬行者与俱蜀地大化比齐鲁焉执事亦舒产是宜汲汲孜孜欲追躅于文翁也然而兴学在乎明经明经在乎选傅得良傅则止鹄设而射志定土笵齐而铸器良声流教溢俗转风移反是则政堕矣此则执事不可不慎者也濓也不敏防即多病若艺黍稷与肇牵车牛远服商贾之事皆力所不任静自念之吾将何执以阅世乎适家藏古书数千卷因取繙阅习久成性遂不欲弃去然亦借是以自遣耳非有所能也是故家庭之间未尝以知经称之岂直家庭哉至于乡党州闾亦未尝谓其通经也执事者不之察一旦强儒之使服深衣大带张拱徐趋于讲堂之上吾恐人无不笑之而所笑者又恐不止于区区也执事何为欲强之乎况五经自孟氏后无兼通之者如施雠之易大小夏侯之书辕固韩婴之诗尹更始之春秋庆普郑兴之礼各仅仅成家而已濓视数子之间曽不足负羁絏以从执事采浮华而忘本实但见耳目具者辄聘以为师执事倡之曰某可师也左右畏威莫敢谏白又从而和之曰某实可师也所以滥及于濓濓纵不顾清议曲狥执事意而匍匐从之衿佩森如立竹执经问难欲屏之邪则所职何事欲应之邪则环视其中枵然无所有其于窘迫实有不堪执事何为欲强之乎古之通经者非思腾簸口舌以聋瞽时俗实欲学为忠孝而孝者又百行之冠冕茍于孝道有阙则虽分析经义如蚕丝牛毛徒召辱耳阳城为学官时谓诸生曰凡学者学为忠与孝也诸生有不省亲者乎其有不省亲者即斥去之此古人鉴也濓有严父年垂八十旦莫弄雏亲侧以尽爱日之诚犹惧不足乃使弃之以临诸生诸生将何以取法乎诸生尚不欲久去膝下况为师者乃可尔乎世岂无阳城将何面目以见之也执事何为欲强之乎师严然后道尊理势然也濓以轻浮浅躁之资习懒成癖近益之以踈顽不耐修饬乱发被肩累日不冠时同二三友徒跣梅花之下轰笑竟日不然则解衣偃卧看云出岩扉中有类麋鹿然见人至辄惊遁欲危坐一刻亦不可得自知获罪名教痛思惩艾卒不可变此执事素所知非今日造此饰词如此之人不弃絶则已安可使仪刑后进执事何为欲强之乎濓虽不能造文性乐之甚当操觚沉思时阖扉凝坐不欲闻歩履声虽犬猫不使之近即近辄拊几大呼人咸指为狂易传以为笑傥章不能就击磬绕室中行或使小苍头简发如捕虱状或摩搔膺腹使气隆隆然降升乃已若一入城市众人丛居又无邃房曲阁可下关键未书半行狙伺猿视大鸣小噪败人兴趣宁失万金之产乃不怨茍废此乐不如无生执事何为欲强之乎平生朴戆视人世百为颠倒变幻动如神或握手视肺肝乃宿刀剑之惨或鬭争纷不可解则暗敦玉帛之好如此之类不一而足明以告我尚不能通晓况启之以端欲使其揣摩测度邪自料决不能与此辈周旋茍与之相周旋宁免其见卖乎况兼目有短视疾虽月下可读蝇头之字距寻尺间白昼则不见人不相知者必以我为简非挟人以济如水母之目虾必有祸我者素无所仰于人不知奚故而自求苦乃如此执事何为欲强之乎又自婴祸患以来得怔忡疾见一夫负防而趋心辄惊怖若杵击上下面无色泽口噤不能对人近年衰孱日甚酬答稍烦则肩髀頽堕重如压石急呼枕熟寐一二时然后渐复其旧自度亦不久在人世者所居之北有一峻甚俗以其如冯翊夏阳之山因号曰小龙门其间多闲旷之地思诛茅架草室三间以奉老亲则志愿毕矣此足一出众事皆弃尝日夜计之与执事相契亦驩甚初无不共戴天之讐执事何为欲强之乎昔者卫人有西乞牟问禇师睔曰世传五鳯信祥征乎曰有东方则发明南方则焦明西方则肃爽北方则幽昌其见或有孽焉唯中央号鳯凰乃至瑞耳曰可获之乎曰否有徳则见尔非可以力致也禇师弗之信出千金号诸岐山之阳岐山民疑之罗彩鷮售焉禇师持归夸诸人人皆笑之执事之所为无乃有类于是乎吾婺为东莱倡道之邦而龟山考亭之正宗又往往传诸学者故阀阅之家多尊道徳而薄功利据案谈经比比皆是执事不彼之即而独此是强岂弃瑞鳯而爱彩鷮乎古人有云经师易得人师难遇执事于易得者尚不鉴其伪真况所为难遇者耶窃为执事不取也虽然执事孜孜汲汲以兴学为意何让乎蜀之文翁但未能选良师傅其术为少疎耳今之为守牧者不为不多也而溺冠跨项亦有之矣如执事者又何可少哉又何可少哉濓非明经者愧不能成执事之意化吾邦如齐鲁故厯疏鄙衷之不可强者如此惟执事采择焉傥嬲之不置则黄冠野服负亲而逃东海之上岂能悖性狥物亹亹随人作上下邪礼币随使者还千万情辞笔不可尽
　　与孔元夫书【胡翰】
　　仆自去年于公署之侧有以见阁下之用仆鄙人耳何足以知君子窃于易而得之焉盖阳为君子隂为小人阳刚而隂柔阳舒而隂惨其气相反其在人也似之尝以是博求天下之士其人正大刚明者也公平易直者也则其为君子必矣其人深险柔佞者也囬邪狡戾者也则其为小人也必矣隂阳之类也故小人难知而君子易见阁下在省为端人按部为贤使者其谋猷言旨经纬献替所以简在帷幄措之中外者仆固不能悉闻之悉见之则谓之不知阁下可也今遽以古君子为言者岂茍相慕悦哉阁下见人不脩边幅握黜陟之柄下视诸生犹故等夷与人言不存形迹曰是而是耳曰非而非耳开心见诚譬之青天白日虽庸人竪子皆以为磊落明白则仆之与阁下有不待悉闻悉见而知其用心者盖以此也以阁下之刚明正大公平易直有古君子之风则凡有懐而不能喻喻而不能逹者又安得自隐于左右仆委巷之人也非有高蹈远引之意以偃蹇傲俗又非有良田广宅优游卒嵗以自足而尝从问学岂不知君臣之义无所逃于天地之间邪顾惟孱弱多病中年屡更忧患頥颔发一痈疽溃血数斗卧而呻吟者数月亲友不忍其即死力拯之始愈少延视息已近废人口辅偏哆齿牙揺落出言謇澁举食久乃下咽如是者十余年矣比罹兵火窜身山谷忧惧迫于内淫邪袭于外自腰至髀遂成重膇仓卒弗治驯至足疾幸其不发则周旋进退接武少壮间若无异然或发而不制则痛楚通夕莫识有生之乐如是者又数年矣平生迂拙百事堕人后今五十有九矣形影相顾子女无一息慰左右先世敝庐焚荡不存薄田嵗入奉租税不暇自治每上先人坟墓则痛心疾首不知涕泣之所从阁下视仆如此以为于世何如也往嵗朝廷急于求才过听人言移文见征有司敦迫就道及至金陵入觐主上退谒今相国李公于中书一省之属见之始知仆诚羸疾人也留省署两月察其学与才益又知其迂濶不及事者也遂以学校之职授之特不欲以儒见弃耳承乏既久虚糜廪食无补名教时取故书读之目眵视短未能终卷即已遗忘将叙次一二文字拟诸作者而酬答累之亦莫能就学业愒弛莫此为甚今年士人家见録至公文仕宦及贤良人才残疾老病者容其乞身不觉喜形于色及闻阁下持节再莅东浙则又益喜庶其陈列自明有投策之日矣今乃有非所料者一旦欲以不肖之名举而进之夫亦过听人言不探其防独衰病有大不可者乎此虽得之传闻万有一焉则仆之身与家将俱废矣恐累阁下知人之明且今贤才軰出忼慨倜傥之士一切出其所长驰就功名岂少如仆者乎幸察其慺慺之心非有险诐狙诈如世所谓小人者则亦可哀之甚也韩子云天地神临之在旁仆岂欺阁下者哉天地神实监临之阁下为时求才宜亦为时保飬人才可也夫防而学壮而行老而休者士之常也
　　与傅民部【邢侗】
　　张文凡三寓言三致隆指也主臣何以当先生肺腑哉新酿才离糟床敬上二噐此麴真用白莲花浆合成清芬颇饶舌鼻间先生大赏东秦酒汁弟尚未降服沧酒亦在品下似不去菊花市肆气菊固佳然入酒殊滞酒香乃浊如都城黒龙挂尔广川近法汉酎或两重三重清如玉髓此以酌苎萝浣女雅足相当登黄金沓砌璧帯金缸间回视苎萝不无寒乞广川酌其不免鸱夷委地乎弟前向省下诸公言刁家赵家两樽俱不堪大嚼及大釂诸老极相颔赏座有青州从事仅胜歴下露不甚醇醲耳小酌微醺揷花半残宁馨儿不足隤吾玉山也往在吴聆弇州公妙论酒具有才徳才分十八徳分十二乃着风采广川新様其无乃清胜拟伯夷乎伊尹将于何处生活非犂丘生过任请问诸舌
　　畣王昌太史【屠隆】
　　道民屏居江壖蓬蔂当路蟏蛸翳门白防黄縧遯影方外军持木患栖神化书纬真寳炁万累悉捐悟寂观空一丝不罣即海内旧游车辙杳然竿牍久罢雅如隔世亦如避秦二六时自审胷懐空洞都无生灭都无起伏偶一念兴不出道民蒲团生活防跏絶瞑游乎混沌息乎鸿蒙外不复知山河大地内不复知四大形骸又何论人间世变幻闪烁駴电聚沫事哉放废以来五易裘葛无一字抵长安诸故人非欲引抗自高诚穆穆愦愦念不及此顷赵奉常归忽以足下手书见遗累累百千言掩抑沉顿情寄深遐向无生平何遽有此犹忆曩出国门祖帐如云倾都扼逮返初服遂絶寒暄今日数千里椷题申章相念乃属昌足下陈义一何高乎书辞谓仆防诟受诬抱此愤懑宜如子长之报任少卿李陵之与苏属国刳腹膓于纸上写涕泪于毫端黄河砰湃五岳隠起磊块心迹千载犹新使昌读之无云而震不寒而栗风潇潇从易水来讵不雄豪飒爽快人哉乃不知道民年壮心尽矣夫大愤触虹大寃感天湘累悲风灵胥怒涛长沙凄其夜郎摧惋壮夫烈士意气则然殷中军名理诣形神超越信安之徙穷愁咄咄坐而书空则妄称大小品道民尝私心陋之道民重以宿业招彼毒喙伯嚭塜旁实生彼夫子兰谗屈登徒毁宋传之逺近惊怪异事然而古来瓌竒倜傥之士多不免于恶口含沙之虫何代无之如必以遭谗被讥为贤则彼皭然者当何指摘如必以防诟负耻为不肖则古大圣贤亦尝被流言此披裘所以畏皮相管鲍所以贵心知也道民方且立霄窕之圃翔广莫之乡饮恬愉之津咀窅眺之腴而忘言漠乎无诤业感足下相念之雅诚欲冲冠投袂作愤激不平之谭则学道降心之谓何欲塞兑杜机遵老氏沉黙之防则又胡以仰副知已之万一故敢以生平梗概崖略言之往者彼夫以仇故攟摭中伤非复人理维时当宁洞烛诬罔显绌其人羣情愤然咸持公议道民仰天一笑而挂冠脱我今日之红尘还我旧时之白云竹迳松关不减兰省鹿骖鹤驾安事马蹄猘犬犹狺鸿已远顾何用复置呶呶则为知已耳道民生而蚤慧天性坦直未尝学少年蒿目俊佻凌蹈欲以雕虫华于当世亦不解开门置驿树党广交游大人以成名家贫少藏书耳目俭狭操管吾伊其于艺也渉之甚浅每顾影自照鄙哉么防何所比数时吐一辞纵心矢口本无意专精取妍语出而时人好之诚不自知其所以好也而海内贤豪渐以昵就面被影貌语被挦撦性复柔和开朗絶去町畦无贤愚贵贱雅俗至则推心置之亦将借以磨链身心陶镕习气安见明镜之疲于累照安见源泉之惮于数汲又好称人之长防人之短德人之恩忘人之仇防人之穷急人之难悔吝繇起性不善麴君不解佻达居恒读晋书见当时名流散情蔑礼害义伤教心甚非之体无惰容口无媟语防乐欵洽絶不为盘礴讙呼而远聴不詧徒见王何任诞嵇阮通伟古文士并尔今何独不然而道民齐物轻外忘机坦中颇与旷士同趣又吴越间人好刻画妆防阐扬风流道民交游既多不无稍通酒人豪客溷嬲浸渍迹疑同浴事类褰裳谓屠生必是天之放民仇家将挟其私动指旷逸好事欲快其口逓传风神谭者易行闻者易信噏訿喧嚣百不得一不知道民实拘拘翦翦者手桮杓则攅眉对歌舞则闭目时而发兴大剧不过清言解頥潇潇泠泠为畼而已令东臯接膝供奉连肩未免撒手唾去夫夫裹青布巾行朴遬俗礼者何足与语达而海内误传屠生侠如朱家狂如鼓吏痴人前何可说梦往仆当出国门一忌者倡说曰人言长卿狂傲亡之盖大都以名与客败名者美好噐物忌多取多取不祥长卿居都客无贤愚贵贱雅俗咸及其门不及其门至不比人数士何至使人若此能无及乎知我者解之曰子谬矣长卿不附名名附长卿客实好之而趋之长卿者胡尝日开门挈铃而呼客乎人皆自爱其精神其乐喧聒耗磨而以自敝也彼盖廹之而应直无用遁逃而假以了縁应迹者也客实就之又举以为罪乎嗟嗟其知我矣今者道民名败而世之趋名者不前官败而世之趋官人者不前家徒四壁立而世之趋利者不前播越江介而故人之在远道者不前天去其疾矣尽日而庭无履綦门可罗雀时繙贝叶时诵蘃珠时讨宗时耽禅悦收视返聴葆頥霛光金木交并虚室生白亦既冲和融液故聴妙处自知起而散歩防唫鱼跳藻上鸟鸣花间身游上皇趣在濠濮岂不亦翛憀幽寂有致哉世之人当其处喧婴物则作烦躁想当其逃虚屏幽则作落莫想夫其烦躁所以落莫道民于此两者之观齐矣繄岂惟世縁即所称艺文少尝好之今亦刬除不甚留意伧父椎鄙往往攻掊文人摽其无行舛哉王子猷之言曰井丹高洁不如相如慢世是使后世以为口实者也世亦有无行文人岂谓文人必无行耶文章家谭性命称先王宣丽藻扬鸿钜广览衡鉴多闻善败高者通彻灵窍下者顾惜皮毛何为而必无行乎务华絶根厥有凉徳言高于青天行卑于黄泉文园窃妻执防附莽路粹倾险潘岳谄佞延清躁竞崔湜淹洿世亦有之乃圣门自游夏而下屈大夫左丘明贾长沙董江都郑康成服子慎孔安国班叔皮张平子孔文举皇甫元晏张茂先陆平原束广微夏侯孝若陶靖节萧统子云任彦升徐孝穆张曲江蘓许公杜少陵韩昌黎白香山孟襄阳司空文明欧阳文忠蘓端明诸公行义踔絶粹美无瑕者上下数千载莫可缕指而谓文士悉皆无行如乌之必黔鹄之必白亦敢于厚诬古人矣然则世之操履纯备者断属之闾阎鄙民而古今明徳大贤岂皆椎鲁不识一丁者邪即尼父训于六籍犹龙垂文于五千要亦不可为不文矣夫要结人誉者恒饰行而祗畏神理者多谨而慎独惟淫凶恣肆无忌者忽焉道民佩仁义于姬孔脩性命于老释二六时中一念错迕神聴罔私一事乖违帝鉴有赫伐毛洗髓荡累涤滓惟恐不尽夫克己亦大难矣輙自谓无过则吾岂敢而或乃搤而下等之恣肆无忌者又何能受而甘心耶足下谓道民孝友纯笃亷介刻厉颍上青浦古称循吏何以加诸岂有如此人而頽然自放大闲也乎道民窃媿此言叹息知我矣道民为令六年上报朝廷下惠黔首毛髪无爱嚬笑不茍即今削籍归来四壁萧然八口恒馁而犹怡娱自得向道弥防士勤身苦行若是而猥必加以恶名窃恐违人道之正伤天地之和也道民学道者委命于宿业降心难堪怡然不屑耳若遭遇于未闻道之先以其壮心乘彼寃气即抉目刎头击风飞霜何难焉嗟乎屠某越国男子进不得树休烈于云台退犹可践大道于霛寳生不得享令闻于竹素死犹可书嘉名于上清大海以东则有梅岑山梅尉隠处阜乡亭马秦桃花诸岭安期脱玉舄东去可问蓬莱紫霞洞近在几席洛伽小白华山磐陀石则大士道场在焉红莲开十丈垂海面白足踏之香冉冉生于布韈内地则有四明洞天刘纲丹灶尚在樊榭无恙是皆道民结局处夫含垢忍辱和光埋照学人所保此之不保而尚尔铮鍧闛鞳击鼓以求亡羊不亦左乎第恐世人不詧大声传譌令愳罪者惮于修辞不文者借以藏拙良可惜矣是道民之所为不能已于呶呶者也君不见乎黒云上升雷雨晦冥过而太空朗如狂颷下击洪涛汹起过而平波若镜道民偶为知巳发辞吐气若此投笔而登蒲团何物不遣何念不空矣若足下执而以荆轲篇疑柴桑翁雄心未尽无乃犹属皮相乎道民顷以凝神之久实遇异人饵上药度世大事稍有欛柄眼前得失聚散蠛蠓果蠃无足为知已称说者冯开之散朗是我辈人生平分义皦日靡渝往道民新得罪庙堂不欲以不祥之身为故人累东归稍稍引避吾自疎之销声灭影开之不得前其踪迹则尔乃吾两人金石之义岂有间焉而世人遂疑开之二三取谷风儆有位讵不又大寃乎盖好事之不詧往往如此嗟嗟多言数穷以急知已余过矣余行向神明懴之矣
　　答刘子威侍御【屠长卿】
　　陆表侄至自金昌奉先生尺牍来累累千言瑰丽闳肆笼罩百氏提挈隂阳抽关启钥椎破神理夫世不可与庄语不佞何幸而得庄语于先生矣又归美不佞齐物轻外洞览超然则何敢当虽然亦窃尝刳心观化小觑一切虚幻夫溟涬一理混乎真常因形有妄因妄有结大地山河依妄而立胎卵湿化依妄而生于是有生灭起伏得失荣枯是非人我怨亲仇恩妄结中之最小者桃虫食桃壤虫据壤蛀穿蠧蚀螘夺蜗争蜋勇蛙怒蜣抟蛛网朝生暮死营营何为不佞登乎丘墓旷览平野烟黄日澹牛羊散牧其上盖尝有朱门大第歌钟粉黛焉不佞临大海望白波连山弥天无岸其下隠隠犹见城郭街衢俯仰而叹剖判以来古人无一人在者令古人而有一人在即吾庻几有望焉今何望矣古之人自许豪杰负虚防之气骋闪之姿殚智毕力规其所图囊括席巻气扬意得方且建万年之策极无穷之驩一朝徂霣槁叶断蓬虽复取人鱼为膏金银为殉设乐置伎铜台上食彼白骨何知悲哉愚推而论之玉阶金埒茅茨席门金张豪华扬雄寂莫王谢鼎盛任昉凋零淮隂王亚父死陆生贵郦生烹错也东市袁丝纡朱田蚡开第灌夫伏诛路粹倾融绛灌谗贾孟玖防陆孙秀仇潘当其时举皆锋刄其口辘轳其肠先发者雄后时者凶得则愉快失则悲嗟荣而汰盈瘁而惨沮胜则轩眉吐气败则俛首凄凉转盼之间悉为陈迹东土托意于浮云西方示教于露电防哉嗟乎粪蛆之甘粪人则秽之蝇之触纸人则愚之蛆乎蝇乎固不自知知之则勿复为尔而人劻劻勷勷于百年之内力恒恐其不竭而机恒恐其不深所营几何当其迷时不自知苦瞥焉而悟则向日种种之忧劳焦迫者皆可笑也梦者之得寳也或有所苦也殆不胜其喜惧觉而咄之梦也当其梦时人虽告之梦不信一觉而后知觉举非实境人生百年亦何以异于未觉之梦乎彼夫呶呶分人我脩恩怨欲以快其心意丰其口腹荣其妻孥彼方熟在梦乡虽呼之其能醒乎嗟余觉矣又安能与彼夫同梦也不佞少有大志慨然欲以文章功业自表见于世文章视其材力不佞材力浅薄既无当作者方出为吏辄捐身忘家冀勉竪尺寸命不其然乃有物败之夫殷中军谢太傅其先皆晋室名士系望苍生逮其既起一则勲垂竹帛一则名没蒿莱相距万里夫较长絜短此两人之才伯仲耳谢乘骄敝卒立功名殷当劲雄遂取摧废世人皮相右谢左殷实命不同仆则知之故太公兴周伯夷采薇子房佐刘四皓茹芝元侯绾印狂奴垂竿孔明龙骧厐公豹隐法和助梁通明避世乖崕救火图南栖真丈夫失时则藏得时则驾为龙为蛇各有其时人见列星起版筑昴宿奋功曹应侯本亡命平津登牧豕晋公自饿儒狄青始黥徒咸谓其材能自取之不知是亦有命焉古今躬絶代之姿负盖世之畧而时无根柢白首穷巷者岂尠哉夫神界可探灵踪可蹑素书可读丹检可寻故五湖不必覇越赤松不必封矦华阳不必东都九仙不必一品功名富贵二物时来则为之必待二物而后回首回首无时矣不佞勲业为彼夫所败便当立灰世念撒手烟霞遇境乘流又何顾焉孔明卧龙人亭亭物表彼岂不讲于尊生之道者哉乃为先主三顾竭精尽瘁卒夭天年是老父之所以哭龚生也使其不遭三顾终卧隆中含神葆光以了性命度世何难而以彼易此达者惜之即今日以仆为不幸者众庻之见耳先生朗踔絶故宜以贺不以唁仆天性踈澹寡嗜少营然闻之刬物净根一丝不断犹属牵滞仆百虑尽灰能保无一丝不断乎有不断则非所以了道而归真也是仆之所以日夜疚心也若身外空花泡沫何暇计哉先生爱我教我至矣故敢披露里言请正有道何以规之敬俟后命
　　与董宗伯【屠长卿】
　　某客嵗薄游吴兴得因伯念令孙通贱姓名门下辱明公开顔推诚与之抵掌谭千秋业津津宏奬若以不佞某可与于斯文某自知甚明结髪操不律拈弄家贫少藏书尠窥岣嵝二酉之秘腹枵如也为文不欲字摹句勦优孟古人好临镜冩态随物布形脱落皮毛链养神骨而才不逮心学不充力以故速则伤易长则伤冗鬪藻则浮骋气则掉铺文则丽印格则疎流畅之意多沉欝之思少一时或驾千秋实难近颇自知斯病可得改图而复以年来壮心顿销世味行尽形累既遣名根亦空大道可希清都不远安事白首雕虫作王弼墓下生活以斯欲烧笔研兀矣枯禅即名山不收文苑不列何害东阿之不如左元放也右军之不如许远游也休文之不如陶通明也太白之不如司马子防也亦章章明矣某自浔上一别归便闭门竿牍不通交游尽絶环堵萧冷釡鬵累虚麦饭菜羮甘心穷约不敢以八口干人自惟上不能努力文章立名身后下不能拾取富贵快意目前第脩身寡过以还造化旧物夫石户披裘于斯两者皆不用也先生以为何如令孙北行掩关人坐不闻不及作一语赠行兹王季夏编脩人去便附此为讯长者春秋高矣加餐自爱相望为驰
　　论受戒【尹民兴】
　　弟顷从西林古和尚受少分戒窃以不得于心空为虎鞟耳昔齐桓束牛防盟一时大诸侯逡廵牛耳之下或曰强哉牛也然髙用牛十二莫怵秦穆之师桓束一牛何以恇怯诸大国则曰威出于桓无关牛事其后桓公死尸虫横纵其肌肉岂邹鲁晋卫之君不如斯虫之雄强也今以无得之戒伏滔天之情是以高之贾牛希葵丘之牲烈中干之小白摄贪饕之多虫何为生桓成吾戒覇【阙】















　　明文海卷二百八
　　钦定四库全书
　　明文海卷二百九　　　　　余姚黄宗羲编书
　　游览
　　答王参政论游览山水书【皇甫濓】
　　濓顿首道思足下忆昔公参藩于汴政事之暇时辱枉顾敝庐剧谈清话教益良多自辛丑春郭园之别嵗序荐更忽复十载仰念高风可胜向往今年春三月始得公去冬书札情笃意勤如奉顔色乃谬以鄙人为可与言者而商及游览之事大意谓古人游迹传诸后世者多覊旅寄寓之士而仕宦者恒无闻焉惓惓以阮公之蓬池杜髙李之吹台为说吾窃以为不然古人杖履所临其迹不泯者亦惟其人之可重言之可传云尔而显荣之与漂泊固在所弗论也昔谢灵运为永嘉太守每遇佳山水辄留咏如宵济渔浦潭旦及富春郭扬帆采石华挂席拾海月人至今诵之嗣为临川内史初发石头城而曰游当罗浮行息必庐霍期入华子冈而曰且申独徃意乘月弄潺湲遂为古今佳话谢晖为宣城太守出新林浦向阪桥而曰天际识归舟云中辨江树晚登三山述望京县而有澄江静如练之句迄今脍炙人口夫二子分阃专城隼旟熊轼岂覊旅寄寓者而杖履所临其迹不灭如此矧尤有不为二子者乎公行谊醇雅词翰两絶茍振衣一出海内名流望风迎候治具以从愿侍几席者当随地有之不知几何人公顾忧其被侮见讥粮不继而树遭伐何过计之甚也吾自丙戍免归杜门不出者逾二十年乙已之春游兴偶发漫有河北防山之行聿入王屋陟天坛濯缨济池造李愿之盘谷还经邑过山阳讯竹林遗迹迤逦至六真山寻列仙丹灶弭驾共城登苏门山酌酒啸台之巅循岭而下憇孙登土窟酹邵子安乐窝盘桓旬日兴尽而返凡得杂诗暨文若干首吾方自愧荒陋人不足重言不足传欲毁弃其稿而前廵抚池阳柯公见之乃惊叹以为竒遂锓梓以相传吾欲掩其丑而不可得矣属者复拟出游将东登泰山蹑日观坐待鸡鸣眺日出之景下上山阪观秦松汉柏及古帝王封禅处停骖曲阜谒阙里庙览夫子所植桧问陋巷舞雩所在西游嵩山跨卢鸿岩逍遥箕山之阳因吊许由冢云乂欲南游武当诸宫观玉芝瑶草行或见之便道趋隆中访诸葛氏草庐旧址而后归此区区之夙志也束装戒发客有沮吾游者曰古之高贤真逸如陶渊明尚矣然其兴之所寄不越乎曰园篱落之间松菊桑麻之畔而已曾未闻其离家而远游子足迹半天下名山秀水探歴已多胜览竒游篇章已富今以迟暮之年而行役靡息似非逸老摄生之道也吾闻其言异之谛观其意亦爱我者也乃诘之曰泛览周王传流观山海图非柴桑翁之诗乎其远游之志已畧见于此既窈窕以寻壑亦﨑岖而经丘非柴桑翁之诗乎而以遨以游亦翁之所不废也想其遭时多故日抱隠忧故托诸酒以自晦夫何暇于远游吾生际昌期心无他虑得以肆志游览焉能匏系一室以自槁乎吾既以是答客而并以告公惧或有沮公之行者而以是晓之耳远游之事公请勿疑门庭一出景星是瞻题咏一留纸价踊贵夫何羡于蓬池之阮吹台之杜髙李乎抑闻武夷九曲为天下第六洞天飞泉叠嶂澄彻心骨实昔贤栖遁之地公家温陵去此为甚迩安得偕公往游其间聨榻紫阳书院夷犹数日面订昨所谕圣门狂简之学不特览山水之竒变纵目于风尘埃之表而已公宁无意于兹游乎于乎人生斯世合志者希讲学论文天壤至乐如朱张南岳之游伯恭寒泉之防较诸蓬池吹台之迹其远近大小何如也伏冀俯鉴同心裁度期约则千里盍簮之朋百年丽泽之益不在古人而在吾辈矣岂非逸民之孤踪斯文之雅集哉飞鸿南来伫听嗣音
　　附王叅政书
　　昔年汴上宦游无他所得惟幸与公相见因屡欵高论扬防于风骚之场此为有得耳岭外中州相去甚远无由与公相闻惓惓之意想彼此不异也居闲或追数旧厯事迹辄有感叹蓬池之上阮公长啸杜甫与高适李白同登吹台悲歌酣谑皆传为后人美谈久而不泯吾虽游汴岂复能使其迹有记于其后耶然诸君子之在当时皆羁旅寄寓之士其迹为竒吾方拥旄传从事于文法体势之间势固不能为竒如高适持节彭门今人亦不复道说而瀼西防门独言杜甫显荣之与漂泊其得失固如此吾今已废宜可以为竒方图自计已悔少日所作而仰希圣门狂简之学果其远出又不能为竒且将被逐见讥粮不继而树遭伐矣以此疑而未决敢举以似公夫徃者既失之而今又度未可得幸有以释其疑而决其计也数年不通书今始通音问又不作寒温语而独质以吾所疑者盖望公之至请勿忘见答也愿言之怀殊不一一游记二篇聊往请教嘉靖戊申冬十一月朔日慎中顿首拜
　　与荆川太史约修兰亭旧社书【陈鹤】
　　鹤不学系趾戎伍间飞驰五载形既凋悴心亦忡懑血气不周病就床褥手足拘挛进退失节绵延数嵗渐成废徒官司知其故以为不复可用遂容休放鹤固狼类野心尚存少得顷刻苏纵即便跳梁自得情志既舒疾患遂解自此结茆于寳林山中买书三千巻旦夕玩诵考徳于周孔取学于顔孟综庄韩之辨论究马班之文辞以诗赋为陶性以摹冩为适情奋力三年藐无寸取是固聪明亏蔽而亦穷陬寡见所致也故廼拂衣西渡厯览周游吊吴楚之故墟访齐晋之遗霸聆弦歌于东鲁观兵仗于北燕中蹑泰岳南陟衡山广泛洞庭之舟幽引武夷之杖于是贤豪接履通人缔交石室之徒立门而问道竹林之士攀车以赠言凡入于耳者则得之于心遇于目者则感之于思乃自摛文赋诗陋东汉之萎谢黜南齐之妖妍始知昔之所学犹观天井中未能识星汉之文今若驾云骖鸾翺翔于扶桑之上穷太阳之窟岂不快哉昔尝入毘陵覔故籍城郭依然宗族星散千里孤踪焉出涕既乃采风俗问人物则知有足下然足下之才固李何之同驱其所著作实郑孙之逆辔求其承声合调一口同心之侣则惟王道思陈约之三四君子而已初振雄丽近就平雅諌恶必抽其性元养情必引其道本题物则比赠人以兴鲜意外之诡辞无语中之方习诚为片言万乘一字千金者也文运既还豪杰应响而起者百有余人皆能承六艺之防萃一家之言但务广者则遗其建格者则忘其意择精者则防于微取音者则近于激然四者皆过焉至有甚者缀绮言以奉其名张怪词以惑其俗附青云以假其能恃黄金以货其学是皆近世之陋诚上古之衰音也人皆重之鹤独耻焉然鹤之文词亦不甚佳不敢望四子之高风叶王陈之雅调和足下之希声者但句字之中仅惟可以免四者之过格至甚者之耻耳今四子已奄忽地下约之近死于官惟足下与道思又皆遭朝嫉罢免田里造化忌物不言可知也日月易迈人生若浮精华渐衰欢娱难永文章固身后之名杯酒实眼前之乐吾越兰亭诸贤惟明此理廼能高蹈一时风流百世惜乎咏歌左右而亭宇榛芜足下才冠汉魏兴翼晋唐何惜片帆渡海侨趾于兰渚之上与鹤订事图起頽败重濬曲水之流再栽茂林之竹继风雅于上代尽逍遥于此生也他复何求哉诚能停觞一呼而吴越良类则和声而至止者可得数十人次者亦可得百余千年竒防一旦复新且以山川孕灵人物世出盛时佳赏恐亦无逊于晋耳鹤性清虚好道足下简静知时臭味一揆出处同理千里相求岂容他适望足下黙窥性命之关通今昔之故究毁誉之情达欣戚之变惟求樗散为遂性不以江河之远限其踪惟审取尚为合徳不以菲薄之俦怠其心早驾仙骖速谋胜果是足下之高事鹤之所甚幸也外小集近作呈侍者可否
　　已未秋日与乡中知旧书【胡松】
　　仆四月入关匆匆履任从人归遽草草报谢每念阙如比来分守关西理在泾浒泾平凉属也平凉之外为鳯翔皆斯道前此分守大夫多驻陇陇则鳯翔属也然多是少叅已乃定着大叅云鳯翔府故驻有分廵佥宪而陇又僻阻一隅矧鳯一府而驻两使者于官便矣如地方何于是抚察大吏议令守道驻平凉藩叅臬使两地相望便弹压甚当然平凉有亲王一郡王一十七将军中尉而下无虑数百十城中除府卫县诸治所若行太仆苑马一寺洎察院藩臬诸行台馆舍则尽皆朱门红壁寡居民又多不法难尽诘每使者行部出入将军而下辄羣来见或载榼郊迓便湏驻车酬答甚出牒袖中纷来请禄禄又难即继或告诘他事率多诬又不出聴理法当捕其从人则往往保藏避匿法常为骫前守虑损威重议徙泾泾介豳凉间崎岖小郡地瘠而民贫本非守臣驻地为避平凉徙而理之此则甲寅嵗春事也泾虽荒落陋瘠然所过而安所部平凉鳯翔则皆古贤圣豪杰诞育经营之地固平生之所寤寐快覩者遇行部必迂途往观用以激昂砥砺试为诸君诵焉方自灵寳出函谷望潼关见黄河迢迢从西北来切抱关而太华三高矗东南厯厯如画乃贾生所谓践华为城因河为池者今犹宛然真称天地之险使秦汉唐隋稍能布张政教用维其人岂有踣与亡哉自关行六十里至华隂县县正直太华西岳庙在县中宏壮不可言防任期已迫未及登少湏乘间当为留数日赋以寄览乂六十里至华州遥睇骊山诸阜信若培塿儿孙然又五十里至渭南渭源出巩昌之鸟防同穴山迤逦而东行可千余里合汧湋镐戱漆沮浐防沣潏泾汭诸水西至于华入河而斯邑适在其南故邑因以名又八十里至临潼所谓华清绣岭仅存其名茫茫惟土至骊山亦不甚髙惟温泉如昨然当年繁华侈盛俱随浮云流水散矣为题古今殷鉴四大字于骊阜而去自是正西而行则新丰鸿门灞桥皆在所厯过桥不三十里入长安履任经长乐里登西南城望终南诸山高入云表张屏列障俨如罨画横带防城周际而山之下周方数百里多秦汉故渠膏塍沃壤古所称天府陆海殆谓斯域外此则或相倍蓰什伯甚至无筭凡昔所习称未央长乐诸宫上林乐游诸苑与昆明曲江棘门细栁云阳丰镐杜陵韦曲樊川御宿歴歴皆在目睫指顾之前忆唐人所云宫中下见南山尽者真实语也非躬歴不知其妙四月念日出长乐赴泾原路当西出咸阳为欲至终南游所谓祖庵楼观者乃东出长安门遥望鄠县行可七十里鄠古崇侯虎国也后文王奉天伐之作丰邑路皆广原平陆中有渠通长安渠上垂杨夹峙叅天合抱长亦五六十里不断人行树底殆不知有夏出鄠县里许为渼陂上为紫阁下陂水澄湛环抱山麓方广可数里中有芙蕖鳬雁之胜而鱼更美杜子美所云半陂以南纯浸山者也恨不得岑参王维少陵其人载酒从之游又四十里至祖庵元王重阳道场也有石刻遗像与其手书书亦飞动竒谲又一十里至楼观观盖老子与关令尹喜传道处也上有说经台台在终南山腰松阡石径迤逦而上最上有洞可容数十百人非惟西北所无殆非人境又二十里至盩厔盩厔形胜膏沃与鄠埒而长杨五柞旧宫皆在其境乂七十里至武功武功古邰国后稷旧封禹贡所载惇物若秦岭蓝关与子午谷诸胜皆在东南睇望中又数里舆人遥指马嵬坡防日欲暮不能徃然问俗所传土皆成粉非实事忆哲妇倾城之咏为叹息久之又七十里至干州干于唐称奉天从此地渐高寒有边鄙意出干西北数里经干陵则天葬处也所遗石翁仲人物杂卧土石草树间甚钜且众则当其盛时雄丽可想然行道之人语及盗掘亦多询而羞之真称遗臭岂若昭陵坏土漫然九山下之有耿光耶从此过永寿县至邠州邠本称豳宗开元间因防岐周府兵幸其地以豳近幽字改今名称至今入其境则陶穴累累如见公刘时人而所云凌隂室履迹埤与其隘巷种种故在北望甘泉林光诸故址炯焉未灭而甘泉则黄帝祭天雍畤万灵明廷处也西行百八十里至泾州泾以泾得名水切城麓诗大雅所谓密人不共侵阮徂共者皆其境内共即土人所称共池是也回中山在其城北一里许其下为泾河汭水从西来属经城东南流数百里东至于华隂合渭而汭之源则出陇州城北蒲薮诗言芮鞠之即是也盖关中山最多而水亦无虑数十其最大者为黄河次则泾若渭其旁诸水数十则皆随在入泾渭从泾西行百四十里至平凉平凉于春秋为朝那汉析置安定郡故又称安定浑瑊防盟坛在其城西北五里今惟名存西行可三十里至崆峒山问道宫在焉志称黄帝问道广成子于斯山而山尚际天峰峦耸防信是仙灵之宅又西七十里而羡过萧关汉文帝时匈奴入萧关烧回中宫即其处然宫址莽不可辨矣又八十里至固原原即诗所云薄伐玁狁至于太原者本是侯服然地近北边风气高冽八月中雨雪者再秦文王所为诅楚于朝那湫者在焉然有二一在州东二十里一在州西三十里水各方数十里深不可测传有蛟龙藏其中人莫之敢狎然厯世滋邈忘其本名土人但称东西海子云而西海子水流百数十里经隆徳静宁两界即好水川也宋与夏人大战场在焉东望环庆延安境相衔接追忆韩范经营殚劳心力然卒罔底绩岂自古豪杰功业之成亦借天幸与国运耶乃若平凉东北百六十里则为镇原县汉潜夫王符之乡也符才足用世而限于衰季嬖幸塞涂弗克行其志今读其书甚可痛金大定间州守种某尝作思潜亭于其书台旧址然久废而土人莫之知余为立石其处章表之此皆平凉东西北境也率以防秋之役行视焉又夏日出按鳯翔则由泾东南行百余里至灵台灵台之名虽古然非诗所歌咏特以文王为西伯征密湏尝过其境后人神明其地筑台以识遂名至今古左丘明晋皇甫谧隋牛唐牛僧孺实生其壤今其祠墓宅墅巍然而存又东南百里至麟游县县南五里九成宫故址在焉祗存欧阳询书记一石而字多剥落不可读所谓十二层楼阆苑西者惟翠巘丹梯尚无恙尔然古木枒槎半无枝叶欹斜偃侧岩壑无光矣又南八十里至鳯翔鳯翔秦故都也秦虽起西戎有非子者为周孝王主马于汧渭之间马大蕃息封为附庸邑之秦使续嬴氏之祀故今城中有穆公与三良墓余行过之则嗤彼缪之谬而重兴黄鸟之哀焉登城以望见岐及梁山奠其东北岍与吴山亘其西南襟帯环合居然一大都防虽其雄伟广博差谢长安而声音礼乐殆逾他郡又城东门外有东湖即大旱不涸花木水竹之胜舟楫壶觞之适无让江乡而凌虚台喜雨亭址在其北陬今则复为荒烟野草如苏长公之台记语矣从鳯翔西行七十里为汧阳汧于汉属隃麋县耿况尝封于其邑又有唐人段太尉秀实祠汧盖其乡也又西七十里为陇州而吴山在其东南七十里号西镇然在周职方则称岳李义山所称吴岳晓光连翠巘者是也岩石耸峭林木秀阻九峰离立如笋防地而旧志第称为五峰余为数之实有九数已刻其说于岩壁岂帝命巨灵雕刻凿削特示工巧其胜乃若是耶又东南百余里为寳鸡大散关在其西南数十里路通褒斜宋与金人百战争得之而石鼓山在县南二十里陈仓山距县东南祗十余里志载山上有石类山鸡晨鸣山头则声闻数十里而县因以名县南十五里有曰盖门山者所从入蜀道也栈阁盖实自兹始县东南八十里为磻溪溪流注渭旁有石室传为太公所为避纣地东坡为鳯翔佥书判官时夜游焉诗言夜入磻溪如入硖照人炬火落惊猿盖实录也而穆公女弄玉鳯女台元真人丘处机清鳯台皆在县东南六十里外至张三丰庵则在县东三里焉志称三丰洪武癸酉秋七月念日自言当逝留颂以别邑人杨轨山等为置棺敛比葬发视之三丰复生后入蜀见蜀王入武当山或游襄邓间永乐中尝遣使寻访竟不遇为宫以待之余他日游武当亲见成祖所为招三丰手书当不妄去寳鸡东南行数十里为岐山县县西北十五里为岐山中有周公召公太公三庙巍然并峙而岐山之南数里而近则为郿太白山峙其东所谓和尚原五丈原斜谷关者则分峙其西诵出师未捷身先死之句为之泪下若东南五十里则有横渠先生祠其北二十里为郿坞汉董卓所为贮金积谷徼觊富贵无穷者夫张祠董坞地相距甚迩而使人贵贱爱恶至与天地悬隔若此然则吾人百年易尽之身其恶可不遹脩厥徳也欤又东为扶风汉畿辅地其人则马援傅毅马融诸子望于其乡又东则醴泉咸阳虽非余所守然往来防城必道焉咸阳故阿房宫址褰帷四顾但见苍苍云木离离禾黍滮滮泉流弥漫远近尔又北行以望周文武诸陵若汉高长陵祗遗数大阜近道侧其余环长陵者以百数累累错落率如屋如钟如釡如囷如廪如积不知其为后欤王欤将欤相欤公欤侯欤祗増叹息彼贪且懵者可以悟而省矣凡此特就仆经见与世所习闻史传载籍着明可证据者言之尔其不经见若僻隠散漫不大闻于世者要之不可胜数远道垂囊无可持赠赠君斯纪奉供卧游若夫飘泊离索之怀世故人情之赜与风謡习俗嗜尚之异齐欲一而纪之则湏伐南山之竹矣言不尽意亮之幸甚
　　重与献吉书【徐祯卿】
　　仆以摄提格之嵗仲春南徂出齐鲁之郊经淮沛之墟直视平原萧条千里于时雉雊于野麦秀油油瞻日月之勤感东山之叹虽窅眇伤神未足以振心而惕虑也既而道指东吴彷徨故都栖栖焉若仲尼之去鲁也乃遵钱唐薄眺防稽控湖山以为郭环江海以为池昔日神宫峣阙椒房绮榭之余或岿然于鲁甸徒髣髴于丘夷顾瞻周道不能不为之兴哀也傍引桐江之谿遡洄富春之渚岂惟望风而思其人抑可以乐焉而终其身矣又西南行渡縠水陟常山越余干沿弋阳山谿涧沚之濵玉水澂澈则有参差之毛丹碧之石游鯈翔泳白鸟栖止可以莹神而悦心也横渉彭蠡仰瞻庐岳其波涛则腾涌奔伏喷薄日月其峰崿则盘廻峭絶亘接霄汉香炉五老之形瀑布青峡之观特为卓诡灵芝异草弥山布谷金符玉册穷幽极信赤霄之神都老氏之宫也又西遡九江南望全楚夫其扼巴蜀之防舌据吴防之上流通五岭之门户接雍梁之要枢此其大势也若乃镇以衡阳之阜表以武当之山五峰森防三门凌启云霞绚绘紫气烛耀其中四候蚤暮七曜运行往往与人间殊别爰有黄金之堂白玉之戺琉璃为铺檀桂为柱制侔天居势轹海岳目所希见窈窕难说乂有江汉之波沅湘之流洞庭之湖云梦之泽千条万混原同涂纵贯脉理经帯其间极望浩漫际天薄海阳春献而百草芳凉风至而蒹葭落猿子噭啸鸿雁成羣鱼龙倐忽旸晦互分可以观天地之变化验时序之荣悴也故征水族之饶萃材木之珍论舟楫之利及畋渔之乐九州之内未有逾于此者也然其民俗苦瘠尚利薄义户无囷廪之食人无相固之心杂以山夷轻躁易动非久安长治之国也又其山川包络四要固用武之场聚争之地也故东望樊口则慕周瑜之雄西顾岘山则感叔子之惠载观荆门则悲昭烈之绩极眺中原则痛武穆之忠山河昔是人物已非心伤叹矣凄其涟如嗟乎死生命也理乱时也命有涘而志无涯时可遘而身不逮此屈原所以流亡于江夏贾谊所以忧伤于长沙者也所頼贤豪发愤映帯砺以垂名章缝乐道假竹帛以昭志生人之业庶为不朽耳仆自维无卓荦之材寡砺锷之用进不能扬眉于天下退不能甘心于一壑徒放情于江海之间抗志于宇宙之表将以搜竒猎秘咀华纳灵则水土而函蕴法景曜以摛文聊希子长之风庶几虞卿之志乃知于役之云豫兹游之岂徒哉惟是足下与吾同怀遭时龃龉良图弗遂抱膝空林之中栖神穷迹之境虽抢榆之为乐固知大鹏之逍遥也故聊述其畧以当抵掌方有簿牒不尽所言
　　滇云纪胜书【顾养谦】
　　足下书来问滇中竒胜知足下兴复不浅仆自去年七月入滇迄今未有宁日它道乏人辄以仆摄之以故得从两御史行县颇歴其胜大都峯峦岩洞湖海林泉寺宇楼观不可胜数而省防则有滇海滇海者昆池也在吾乡直一湖耳可当八寳射阳滇人称水所滙无论大小皆曰海而地稍下即无水亦曰干海长草即曰草海滇之西曰太华山山有太华寺黔宁王祠堂在焉富丽可当京师西山之一楼曰一碧万顷者面海以为胜当不逊治平石湖太华之北可七里即所谓碧鸡山者上有碧鸡关则自省而西适威楚之要路也自太华稍西南行山腰鸟道五里许得罗汉寺寺在絶壁下其上有石似罗汉倚县崖故以名寺旧有南北庵玉皇阁据山险絶攀危磴而上者凡九层层可十丈辄有殿宇石栏可憩息焉自玉皇阁而下至第六层经北庵庵废今为弥勒殿新搆三大字则顾生笔也又为大书白云深处扁两楹间从弥勒取道经大殿稍西南上数层是为南庵南庵者正徳间赵道人脩道处也道人殁之日而安宁张中丞生中丞生时其父盖尝见道人直入其内云中丞名素亦当时人杰也又南有防有亭并下临滇海若登惠山絶顶望太湖其背皆削壁削壁上则所谓玉皇九层者也玉皇阁而上不可登矣其上有龙湫一黒龙居之每欲雨云属其巅若炉烟烛天经日不散土人尝见其往来而仆亦曽见其一挂滇海云弥勒殿者其上盖直龙湫偶二月中与华文为太华之游凡两日故能谈其防其明日谋泛滇海乃假沭氏舟放乎中流集鱼舟十数随行而渔俄而风急不可前易渔舟而前复不可乃聼其漂揺而还海势不足畏而风力胜差足当扬子渡耳乃若花事之胜此中原所未有山茶花在防城者以沭氏西园为最西园有楼名簇锦茶花四面簇之凡数十树树可三丈花簇其上树以万计紫者朱者红者红白兼者映日如锦落英铺地如坐锦裀此一竒也仆尝以花时登簇锦酌之有十丈锦屏开緑野两行红粉拥朱楼之句及登太华则山茶数十树罗殿前树愈髙花愈繁色色可念不数西园矣梨花则处处有之或拥山巓或列山脚或满山村望之如涛如雪仆自曲靖还省时有乍疑洱海涛初起忽忆苍山雪未消之句其它若海源洞黒龙潭进耳寺诸处各有所长然尚未徧不可悬谈而诸花之胜率非中原所有惟不覩玉兰耳自省防东南行四十里曰呈贡县又八十里曰晋宁州皆在滇海东畔行者山光海色或有或无又九十里至江川县县无城四山环列一水绕而南南则大湖曰江川海江川海出大头鱼鱼头大如鲢而鲤身以白酒煮之肥美不数槎头鳊也自江川而南縁山脚并海行五里许得海门桥桥当两山间两山豁而江川水流其中可数里达澂江海澂江海视江川益深远绵缈矣小舟自江川达澂江可百数十里而造舟者拙舟人亦拙春夏又西风急甚不可渡仆业命县官舣舟而从行者愳遂不果然私念二海可名聨珠湖耳自海门桥而南七十里有竒至通海县半縁山并海行尝有喜见海之诗曰滇南好行役五月雨萧萧不道千峰里仍防一水遥波喧石崖铺山豁海门桥忽动乘槎意轻帆向泬寥通海县隔一大山别有通海海通海海亦出大头鱼而差小味亦不逮江川海在县北南则秀山山视诸山独秀故名登秀山可三里许路寛平曲折而上至巅有寺寺视太华北向望海亦一竒观也自通海南行七十里至曲江驿并度大岭滇人谓之坡殊险仄不安将至曲江穿石洞可半里出则又走石岩下三四里而后落平沙沙地平旷可数里舆人大歩行良快一水屈曲流沙中则所谓曲江者也而水涨时所行沙地者皆江度以方舟深不可测矣曲江南七十里至临安府路稍平衍而无水人民殷富人文亦盛自省防而下称第一然地热热不减中原视滇中若别一宇宙其南行二日抵河下河下热愈甚甚于闽广有荔枝四月熟熟辄传市临安易海巴甚贱临安亦有荔枝五月熟然无多亦贱其色不殊闽广其味差足当闽广最下品若在闽广不之食矣而诸公其心以为竒仆亦以为竒今古人情何可与谈真假哉临安城东三十里曰岩洞洞凡三一曰万象洞一曰干洞岩洞其一而縂名之也洞中形状竒幻以千万仓卒不可名状读足下所为金陵诸游及张公善巻诸记大都可想耳它日当别有记河下渡河谓之交冈武严威据其地自为国其南则交趾矣自临安还厯诸处抵江川以从者惮舟行取道万山间时时并海走百二十里抵澂江府府在平地万山四合一水绕田田甚沃其南则澂江海也海鱼大者青鲤小者蜣蜋并佳城东北各数里许鳯翔华臧两寺皆胜自澂江而西百二十里抵省防矣当摄兵临安时所厯盖如此然特其槩也由省防适威楚经碧鸡关七十里至安宁州州正北可十里有温泉泉深没人胷清彻不留一滓其下皆碧石或五采磷磷可拾也泉所出处有巨石如车轮碧色可爱相传盖碧玉也一巨屋盖之名曰官塘塘可半亩碧玉居其中水没其上尺许浴者辄浮水坐碧玉上以为快仆亦曾乘兴浮水坐碧玉浴移时而起起觉百病去体矣若所谓防苍洱海者尚西在大理大理属澜沧道即华文所辖也去威楚四日以非所部不得往昨华丈行而澜沧道又以属仆仆又且行游洱海防苍之间一拾其竒矣俟别有述以报大都南滇中四时皆春冬不绵而夏可袷六月雨则夜辄拥绵以故遨游山水间较和畅快意在花木有生而无杀培养厚而气淫故时异耳足下以为然否寄去酒资可为我沽吴家三白读去书遇胜即浮大白赏之赏之不可无原荆诸丈又不可不念顾生顾生当登临快意时盖未尝不念两生矣

　　明文海卷二百九
　　钦定四库全书
　　明文海卷二百十　　　　余姚黄宗羲编
　　序一
　　小四书序【朱升】
　　上章困敦愚赴紫阳书会与朋友商确为齐生定读书次序首蛟峯防求凡将者急就之传也名物者小学之先也次勿斋字训性理学问天人之道治教之原也次陈先生歴代防求使知古今朝代之略次黄成性之学提要使知传统事迹之详此四书者四字成言童幼所便精熟融会宇宙在胸中矣然后循序乎六经之学归趣乎孔孟之教究极乎濂洛之説休日则事笔札而考苍雅余力则记名数而诵诗文庶几入门适道有序有条本末兼备终始相成者矣夫读书不可无注解然注解与本文相离学者若不能以意相附则非徒无益而适滋其惑故愚于诸经书往往与之旁注使学者但读本文而览其旁注一过则了然无繁复之劳也今此小四书者语约而事意多故旁注不足则又表注于阑上使教者有所据依而学者易于记忆此区区之至意也既脱稿刻之斋会题曰小四书以别晦庵四书云
　　刑统赋解序【朱升】
　　魏文侯师李悝者法经六篇曰盗法曰贼法曰囚法曰捕法曰杂法曰具法卫鞅受之以相秦改法为律汉相萧何增户兴廏三篇为九章之律叔孙通益所不及为十八篇武帝作见纵监临部主之法魏命陈羣等增损汉制为十八篇晋命贾充等增损汉魏为二十篇南北两朝沿革不一唐因隋制令房龄等斟酌损益为十二篇髙宗永徽中长孙无忌等复增疏义名例第一魏因汉旧改其律为刑名第一晋贾充等于刑名中分为法例律宋齐梁及后魏因之北齐并刑名法例为名例后周复为刑名隋因北齐复为名例唐因之卫禁第二秦汉及魏未有此名贾充等酌汉魏之律随事增损创制此篇名宫禁律宋至北齐以闗律附之更名禁卫隋开皇改为卫禁唐因之职制第三起自晋名违制律隋开皇改为职制唐因之户婚第四汉承魏秦之后创加户律北齐以婚事附之名婚户律隋以户在婚前改为户婚唐因之廐库第五汉制九章创加廐事晋以牧事合之名廐牧律隋开皇以库事附之更名廐库唐因之擅兴第六汉制兴律魏以擅事附之名为擅兴贼盗第七李悝法经有贼法盗法自秦汉至后魏皆名盗律贼律北齐合为贼盗律隋唐因之鬬讼第八自秦至晋未有此名后魏分前魏系讯律为鬬律至北齐以讼事附之名鬬讼律后世因之诈伪第九魏分贼盗为之歴代因之杂律第十李悝法经有杂法后世祖袭为杂律捕亡十一李悝法经有捕法后魏更名捕亡迄唐因之断狱十二起自曹魏分李悝法经囚法而出此篇后世因之以上唐律十二篇周世宗时诏详定之号大周刑统二十二卷宋太祖朝窦仪等修定刑统为三十卷至时律学博士傅林取其纲要撰刑统赋后世注解此赋虽多或赘或略未免疎谬今订定之至元后三年嵗在丁丑二月上澣新安朱升题
　　墨庄率意録序【朱升】
　　墨庄主人朱升平日事师交友读书听语下至里巷山野樵渔妇女一言一事于人有补者莫不谨服而愽取之既又虞积之多时之久聪明退而忘之也遂笔録之其为録也不起藁不择词不先经后史不外子内儒得于尊者不敢攘其説闻于贱者不敢匿其名不务简古他日可以删不厌烦碎他日可以考故名其録曰率意是録也下及庖馔工巧之琐末髙人所不屑观上及道徳性命之绪余俗士所不得与下于我者既不敢预此上于我者又不屑此则是録也直以率吾意而已虽然知我意者以为备遗忘不知者曰腐儒之陋也人之所通摈也至治二年龙集壬戌三月望日序
　　类选五言小诗序【朱升】
　　黓摄提格夏暑异甚仆居山阁目益昏不得徧读素习乃取五言四句古诗迄于晚唐得三百余首类推之以授羣童为类凡三十有八一曰直致诗以此为忌而亦以此为难序情冩景而无事乎排比纽捻盘折组绘之工所谓浄洗脚面而鬬好者也二曰情义伦纪者民之彛也三曰工致诗老所独继响寡闻焉四曰清新则亦不易得者也自是而下曰髙逺曰富丽曰艳冶曰凄凉曰衰暮由所接不同曰旷逺曰豪放曰俊逸曰清润曰沉着则又系乎其人矣边塞也宫闺也客旅也发乎其情有非常者是以离别悲愁思乡感旧之作出焉至于懐想寄赠则尽乎人慨叹消遣则尽乎已讽谏而不讦颂美而不谀嘲戯而不谑皆所谓民之性而先王之泽者此外有懐古咏史之吟景物风土之述时事之纪与夫乐府之旧章风人之古体或有设为问答者或以一句两句之佳而传者以至女流灵异之作亦附见焉先儒谓人声之精者为言言之精者为文而又有曰文之精者为诗夫自三百篇之后变而为词赋又变而为歌行长律流衍极矣则五言絶句者诗之尤精者乎才多者敛束于此固汗血千里之折旋蚁封也始学者之从事于此非江源之滥觞乎乡先生曹公教人下笔之初以字少语直为事其言曰直説则意易见字少则病不多仆编小诗以直致之体先之实本乎此夫泉之始逹直流而已其出渐逺众流合焉矶而激风而波盛大流行而千态万状非泉之固欲如是也始学者识之枫林病叟朱升题于齐明阁
　　读货殖传【赵汸】
　　货殖传当与平准书防看平准书是讥人臣横敛以佐人主之欲货殖传是讥人主好货使四方皆变其旧俗趋利书首言汉兴接秦之弊髙祖重本抑末轻徭薄赋故文景之世国家无事百姓给足府库充实人人自爱而重犯法后面序武帝事节节与前相反至賛论始推唐虞三代以来而举战国秦皇功利之祸为证则武帝不能法祖宗之仁厚而蹈始皇之覆辙不待讥议而可见学者先读此賛而后读其书使先后相承则太史公之意了然矣若货殖传乃书之注脚而未有察其意者盖传中所谓当世贤人即书中所斥不轨逐利之民也传中所序陶朱公白圭辈妙于治生即书中三人言利事析秋毫之比也传言鄙人牧长穷乡寡妇礼抗万乗名显天下宣曲任氏以田畜髙而人主重之即书中言卜式以家财助县官天子尊显之以风百姓意尤着矣盖见始皇武帝皆以好大喜功国用不足而后眷眷于此等人也传中歴举四方百货所出行贾所在甚详即书中置大农诸官尽笼天下之利贵卖贱买所以天子无筭之用皆出于此传中言千乗之侯尚犹患贫即书中屡言税赋竭县官大空是也传中言廊庙岩穴军士任侠攻剽女姬游间吏士等皆为财利所以深诮当世好货之俗无贵贱也末言富者必以竒胜而乂歴数奸事恶业贱行辱处之能致富即书中所谓不益赋而天下用饶亦此类矣循此传之意深陋为天下国家者不当下行商贾之事盖是当时亲覩言利之人悮国害民如封禅书中所谓究观方士祠官之意云者故言之深切至此后人但谓子长防于刑法无财可赎故发愤作货殖传岂为知太史哉虽然迁之言亦激矣予独谓其书明白谆复如是千百年来读者犹未能深悉其意况夫六艺之古逺渊奥而传注家自谓尽得经防可乎
　　题罗鄂州小集目録后【赵汸】
　　右乡先逹宋朝奉郎权发遣鄂州军州事罗公文五卷权通判鄂州军州事临江刘公清之所编次公与刘公同官于鄂公既卒官刘公因以是编刻置郡斋于公平生所着不能十一故题曰小集其蔵于家者余五十卷不幸一再传而中絶遂俱亡矣惟新安志尔雅翼二书吾郡尝刻诸梓此小集者郡人亦尝再刻之故家有其书兵火后板本既弗存三书皆不易得矣汸避地还蔵书多散失求小集于友人又得乡先生陈公栎所传本而正其疑谬顾二家本皆前缺篇目乃为録如上宋南渡后士大夫经术政理无愧东都惟文辞若与世俱降者虽能言之士防立角出各名一家髙文大册照耀先后而庆厯元祐之风轨邈不可追矣公之为学自三代制作名物帝王经世之迹古今治忽之变下逮草木虫鱼之隐博考精思靡不淹贯起欧阳王曾氏上接秦汉求其合作而斟酌剂量之故其为文质厚中正而节度谨严本人伦该物理闗世教而未有无所为而为者使天假之年恢廓光大见诸设施议论风防自本朝而逹天下则韩欧诸子所以弥纶昭代者赫然复见于当时夫岂至于散落仅存如今所传而已然则刘公既深哀之而朱子每见其文輙推让之比闻其即世而叹惜之者其不以斯欤公早嵗尝以荫授京官矣考满归即请祠既第进士得县矣复请祠越五载廼起倅贑州既满归又七年乃得郡其于进退取舍之际如此志之所存何可量也而天固啬之则当世君子所以重为公惜者岂惟以其文哉虽然公之于文则有道矣公尝论儒者之学去已之私以尽其所受之分以施于上下亲踈之际前圣有作大经大法皆具今之学者亦求合于彼而已其有不合者积思以通之汰去浮游散越之念而日就亲切忽不自知其合矣呜呼昔之以文名家者盖未及此也以公学于古人而反求诸已者类得其要如此于文辞其有不合乎读公之文者试以此言思之公讳愿字端良号存斋刘公字子澄后鄂州卒一百八十一年甲午嵗十一月日南至赵汸书
　　跋谢翶冬青树引后【赵汸】
　　予为儿童时尝见文字一篇记嘉木扬喇勒智发宋陵将建塔钱塘旧大内越中有义士夜募诸少年别求遗骸尽易其所暴露者后虽取去与牛马骨杂瘗塔中意非真龙所蜕矣其义士与作传人皆不著名氏自马相而下题其后者十数公亦隐其名所叙述却甚详且言是夕事几觉有逾垣折足者然予后游钱塘问于父老乃无人能言其事或云是塔凡三经雷震最后乃焚其金裹浮图央之若瓠壶者使皆无名氏遗骼何以能动天如此予无以应之张孟兼所注谢臯羽为唐珏玉潜作冬青树引盖是暗记此事向所闻义士者岂即珏耶然注中或言是玉修竹又何人也此大竒事非季布剧孟之徒不能办数十年间岂无族人子孙能言其事者乎孟兼更博访好事君子傥得其实宜详注谢诗以传傥能一过越中访问南山陲求得植冬青故处封域而表掲之且记其事于郡乗又一大竒事也毋徒曰疑以传疑而已
　　跋东坡尺牍后【赵汸】
　　宋礼部尚书赠太师东坡苏公忠义贯日月名声塞宇宙盖千载一人也妙龄登髙科思以文学经济如贾太傅陆宣公中嵗偃蹇不偶留心佛乗交友禅伯如白乐天柳子厚晚节播迁岭海遂欲阴学长年超然遐举如安期生梅子真此公平生学术三变见于手笔书疏者具有本末也若夫文章妙天下特其余事传周易尚书解论语亦愽洽之及耳要非志气所存然公尝有曰胶西多古君子使盖公直往来其间轼何足以见之与答陆子厚书所论黄髙人之意适同噫内圣外王之道不明而豪杰之士不能忘情于方外者如此然则世人所求于公者殆其粃糠土苴耳至正己丑秋过倪氏黟川寓居敬书此于其所观东坡尺牍后
　　书所编李文公集篇目后【赵汸】
　　李文公集十有八卷凡四百篇江浙行省防政赵郡苏公所蔵本某既从公传冩复总其篇目于上始汸见欧阳公论文每称韩李其读幽懐赋恨不得与之同时上下其议论而老泉苏公亦谓李文其味黯然以深其光油然以幽自是每欲求其集观之不可得所得者文苑英华中数篇而已既又见豫章黄公谓皇祖实録文如女有正色又子朱子论复性书虽病灭情之防出于释氏而亦善其有如此思虑益以不覩全集为憾至是廼请于公而得之甚慰也公名翺字习之中进士第元和间为史馆脩撰疏言既以武功定海内当革弊事复髙祖太宗旧制用文徳兴太平不然恐大功之后逸欲易生因条上正本六事宪宗不能用后迁礼部郎中靣折宰相李逄吉过失移病去雅好推毂贤士韩文公尝书与之云于贤者汲汲惟公与不材尔其复书以为韩公虽好士惟有文章兼附已者无所爱惜或不能然则不肯荐拔与已不同又尝以书责裴晋公居相位道不行忍耻内愧不能引退其于师友及知已厚者骨鲠无讳忌如此则视逄吉辈何所惮而唐史乃言由不得显仕怫郁无所发靣斥逄吉既斥之又自惧而去其言抵牾非事实甚明昔人谓韩公于学莫如文章于徳莫如好直而习之文行庶几似焉则以韩谥名而韩李并称可无愧矣防政公将刻梓以广其传于学者故汸窃着其为人大略且非排史氏之妄以明欧阳公为知言云
　　八咏楼诗纪序【宋濂】
　　八咏楼在婺之城上西南隅其建立也实昉于武康沈休文齐隆昌初休文以吏部郎出守是邦刑清讼简号称无事既创楼名之曰畅复为诗八咏以冩其山川景物之情宋至道中冯伉来知州事以为永明之体实本于休文而祖于徐庾心尤笃好之勒其辞于石置之楼下且更畅为八咏期以传示于无穷于是荐绅之家相继有作舂容乎长篇铿锵乎短韵粉版书光溢于四壁矣好事者尝辑为一编锲诸文梓兵燹之余漫弗复存南峰杨尊师窃病之乃与其徒胡君范旁搜逺采笔以成书上自休文下迄近代凡有所作麄及于楼者靡有所遗濂颇读而疑之休文固知名之士其在齐梁之间立朝大节不能无所憾夫不能无所憾则人将弃之奈何其诗独传于今也岂解佩被褐果有慕君恋阙之意欤抑髙才博洽名亚董迁或可以惊世而骇俗欤濂之愚皆不足以知之意者婺为礼义之邦士君子世惇诗书心存忠信往往勇于自治而不暇责人稍有寸善扬之惟恐不亟况休文尝为民上者欤古所谓居是邦不非其大夫者独吾婺之为然欤然而休文至今近九百载来守婺者不知其几人泯泯而无闻者固多矣三尺童子过斯楼之下者亦能指曰是休文之遗迹也此无他诚以葩藻之辞好者既众故传之者久耳浮文艶句有识者之所不道尚能烜着震耀之若此则夫道明徳立其言足以系世教之重轻者又将何如欤学道之士益思有以自朂焉可也纪中赋凡若干首古诗若干首絶句若干首分为三卷卷后各有其竹素有续得者輙补入焉南峰名道可字某南峰其号恂恂有贤行望而知为好古之士今主领寳婺观事观与楼盖聮峙云
　　水经序【王祎】
　　水经汉桑钦所作艺文志缺弗録而隋经籍志有两水经一本三卷郭璞注一本四十卷郦善长注善长道元字也然皆不着撰人氏名旧唐志乃云郭璞作宋崇文总目亦不言撰人为谁但云郦注四十卷亡其五至新唐志始谓桑钦作又言一云郭璞作盖疑之也按前汉书儒林传古文尚书涂恽授河南桑钦君长晁氏读书志谓钦成帝时人也今以其书考之济水过夀张即前汉夀良县光武所更名又东北过临济即狄县安帝所更名菏水过湖陆即湖陵县章帝所更名汾水过永安即彘县顺帝所更名则其书非出成帝时若顺帝以后人所为矣又其书言武侯垒又云魏兴安阳县注谓武侯所居魏分汉中立魏兴郡又云江水东迳永安宫南则昭烈托孤于武侯之地也又其言北县名多曹氏时置南县名多孙氏时置是又若三国以后人所为也又云改信都从长乐则晋太康五年也又河水北薄骨律镇城注云赫连果城则后魏所置也此其书又若晋后魏人所为也意者钦本成帝时人实为此书及郭郦二氏为传注咸附益之而璞晋人道元后魏人也是故山海经禹益所记而有长沙零陵桂阳诸暨之名本草神农所述也而有豫章朱厓赵国常山奉髙真定临淄冯翊之称尔雅作于周公而云张仲孝友苍颉篇造于李斯而云汉兼天下要皆后人所附益非复其本文然则水经为钦作无疑盖久而经传相淆而钦之本文亡矣本文虽亡可不谓为钦所作哉通典谓郭注多踈略迂恠而已不传今郦注四十卷固完而旧本往往失于迁就有错简金蔡正甫氏尝作补正三卷而亦不传今唯郦注旧本犹行而已夫天地之间唯水为多故水者地之脉络也大川相间小川相属而凡郡县州道列棊布皆因水以别焉地理之书始于禹贡而禹贡之分九州必主山川以定经界诚以山川之形緜亘无易州县之设更革不常故兖州可移而济河之兖不能移也梁州可迁而华阳黑水之梁不能迁也此禹贡所以为万世不易之书也后世史家主于州县以为书州县更革其书亦遂以废而不传以彼之易于不传则水经之书其果得而废之与大抵此书所引天下之水百三十有七江河在焉而郦氏注引枝流一千二百五十二其源委之吐纳沿路之所经纒络枝烦条贯类皆搜渠访渎靡或漏遗总其槩而揽之天下可运于掌矣故自禹贡以后此书最为近古而不可废岂亦所谓万世不易者欤顾世之为地理学者莫不即迩而昧逺就简而惮烦而卒亦纷纭而无所据桑氏之学废不复讲久矣不亦惑哉故予因为序论以致予意抑予之力岂能重其书览者考其迹求其故而观其会通必有能识其要者
  </div>
  <div class="pagination">
   <a href="明文海_page52.html">
    上一页
   </a>
   <span>
    ...
   </span>
   <a href="明文海_page48.html">
    48
   </a>
   <a href="明文海_page49.html">
    49
   </a>
   <a href="明文海_page50.html">
    50
   </a>
   <a href="明文海_page51.html">
    51
   </a>
   <a href="明文海_page52.html">
    52
   </a>
   <span class="current-page">
    53
   </span>
   <a href="明文海_page54.html">
    54
   </a>
   <a href="明文海_page55.html">
    55
   </a>
   <a href="明文海_page56.html">
    56
   </a>
   <a href="明文海_page57.html">
    57
   </a>
   <a href="明文海_page58.html">
    58
   </a>
   <span>
    ...
   </span>
   <a href="明文海_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
