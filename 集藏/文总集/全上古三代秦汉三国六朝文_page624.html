<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 624 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 624 页/共 658 页</h1>
    <div class="content">　　沈冥子游巴山之岑，取竹于北阴。便娟高节，寂历无心，霜风色古，露染班深。每与龙钟之族，幽翳沈沈。文不自殊，质而见赏，蕴诸鸣凤之律，制以成龙之杖。枝条劲直，斌色滋，和轮人之不重，待羽客以相贻。青春欲暮，白云来迟，谋于长者，操以从之，执末而献，无因自持。诸庶虽甘，不可以倚；彼藜虽实，不可以美。未若处不材之间，当有用之始。鲁分以爵，汉锡以年。昔尚尔齿，今优我贤。书横机，玉尘筵，则函之以后，拂之以前。尔其摘芳林沼，行乐轩除，尊卑之垂悦，随上下之游纡。夫寄根江南，渺渺幽潭，传节大夏，悠悠广野，岂比夫接君堂上之履，为君座右之铭，而得与绮绅瑶，出芳房于蕙庭。（《文艺英华》一百九）
　　◇镜赋
　　天河渐没，日轮将起。燕噪吴王，乌惊御史。玉花簟上，金莲帐里。始摺屏风，新开户扇。朝光晃眼，早风吹面。临杵下而牵衫，就箱边而著钏。宿鬟尚卷，残妆已薄。无复唇朱，才余眉萼，靥上星稀，黄中月落。镜台银带，本出魏宫，能横却月，巧挂回风，龙垂匣外，凤倚花中。镜乃照胆照心，难逢难值。镂五色之盘龙，刻千年之古字。山鸡看而独舞，海鸟见而孤鸣。临水则池中月出，照日则壁上菱生。暂设妆奁，还抽镜屉。竞学生情，争怜今世。鬓齐故略，眉平犹剃。飞花砖子，次第须安。朱开锦踏，黛难油檀，脂和甲煎，泽渍香兰。量髻鬓之长短，度安花之相去，悬媚子于搔头，拭钗梁于粉絮。梳头新罢照著衣，还从妆处取将归。暂看弦系，悬知撷缦。衫正身长，裙斜假襻。真成个镜特相宜，不能片时藏匣里，暂出园中也自随。（《艺文类聚》七十）
　　◇枯树赋
　　殷仲文风流儒雅，海内知名。世异时移，出为东阳太守。常忽忽不乐，顾庭槐而叹曰：「此树婆娑，生意尽矣。」
　　至如白鹿贞松，青牛文梓，根柢盘魄，山崖表里。何事而销亡，桐何为而半死？昔之三河徙植，九畹移根，开花建始之殿，落实睢阳之园，声含ㄍ谷，曲抱云门。将雏集凤，比翼巢鸳，临风亭而唳鹤，对月峡而吟猿，乃有拳曲拥肿，盘坳反覆，熊彪顾盼，鱼龙起伏。节竖山连，文横水蹙，匠石惊视，公输眩目。雕镌始就，剞劂仍加，平鳞铲甲，落角摧牙，重重碎锦，片片真花，纷披草树，散乱烟霞。
　　若夫松子、古度、平仲、君迁，森梢百顷，槎卉千年。秦则大夫受职，汉则将军坐焉。莫不苔埋菌压，鸟剥虫穿，或低垂于霜露，或撼顿于风烟。东海有白木之庙，西河有枯桑之社，北陆以杨叶为关，南陵以梅根作冶，小山则丛桂留人，扶风则长松系马。岂独城临细柳之上，塞落桃林之下。
　　若乃山河阻绝，飘零离别，拔本垂泪，伤根沥血，火入空心，膏流断节。横洞口而《奇支》卧，顿山腰而半折。文袤者合体俱碎，理正者中心直裂。戴瘿衔瘤，藏穿抱穴，木魅炎，山精妖孽。
　　况复风云不感，羁旅无归，未能采葛，还成食薇，沈沦穷巷，芜没荆扉，既伤摇落，弥嗟变衰。《淮南子》云：「木叶落，长年悲。」斯之谓矣。乃为歌曰：「建章三月火，黄河千里槎。若非金谷满园树，即是河阳一县花。」桓大司马闻而叹曰：「昔年移柳，依依汉南；今看摇落，凄江潭。树犹如此，人何以堪。」（《艺文类聚》八十八，《文苑英华》一百四十三，《古文苑》）
　　◇鸳鸯赋
　　卢姬小来事魏王，自有歌声足绕梁，何曾织锦，未肯挑桑，终归薄命，著罢空床。见鸳鸯之相学，还《奇支》眠而泪落。南阳渍粉不复看，京兆新眉遂懒约。况复双心并翼，驯狎池笼，浮波弄影，刷羽看风，刷羽看风，共飞檐瓦，全开魏宫，俱栖梓树，堪是韩冯。若乃韩寿欲婚，温峤愿妇，玉台不送，胡香未有，必见此之双飞，觉空床之难守。（《艺文类聚》九十二）
　　◇为晋阳公进玉律秤尺斗升表
　　臣某言：臣闻三才既立，君臣之道已陈；六位时成，礼乐之功斯正。故以叶和日月，测度阴阳，悦豫兆民，仪刑万国者也。伏惟皇帝应驭天，披图受命，据太阳而悬像，履文昌而建极。白环表让德之符，玄圭告成功之瑞。泰阶既平，升中可习。必当水建千年，山称万岁。
　　伏见敕旨，刊正音律，平章历象。奏黄钟而歌大吕，变孤竹而舞《云门》，莫不远取疏通，声从安乐，四分既明，三微且定。是以闻钟于洛浦，即辨声乖；听铎于邯郸，先知响韵。二分二至，行于司历之官；九变九成，被于中和之职。足以动天地，感鬼神，被风俗，平寒暑。岂直吟啸谷，回翔鸾凤而已哉。是知零陵庙前，徒寻舜管；始平城下，空论周尺。
　　臣闻上制其礼，下习其仪，君定其法，臣行其事，谨造玉律一具，并玉秤尺半升合等，始得成功。至于分粟累黍，量丝数，实以仰禀圣规，参详神思。所冀节移阴管，无劳河内之灰；气动阳钟，不待金门之竹。而琬琰事轻，般亻垂虑浅，不足展采成均，增辉度量。赍器奉表以闻。（《文苑英华》六百十三，又见《艺文类聚》五，有删节。）
　　◇贺传位于皇太子表
　　臣某言：伏见二月十九日诏，传位于皇太子。昔者降居弱水，登庸有优劣之殊；来朝栎阳，继体有君臣之异，不得与夫天之两旦，日之再中，并曜联辉，重明双照，同年而语矣。
　　伏惟天元皇帝惟圣作圣，惟亲尊亲，降意于与能，鸣谦于神器。欲令百工相和，先闻揖让之风；天下无为，早识吾君之子。是以运独见之明，行非常之事，先天不违，后天而奉，而太子身贞万国，道照四门，夙膺再命之符，实允基天之命。非关复子明辟，异于迁虞事夏。既损既益，尚或二天，为离为火，何妨两日。且平阳、蒲坂，贤臣则二十五人；颛顼、高辛，才子则一十六族。与此计事，何遽无成。鼓长乎鼓之。轩乎舞之，自当八风通，庆云聚，五老同游，三星运曜，岂直双龙再赐，九雉重飞而已哉。皇帝藐然姑射，正当乘云驭龙，问道崆峒，岂复先秋木落。
　　臣生预尧年，时逢舜日，睹惟新之庆，实倍万恒情。（《文苑英华》五百五十七，又略见《艺文类聚》十六）
　　◇功臣不死王事请门袭封表
　　臣闻以法施民，必传祀典；以劳定国，必有承家。孙叔敖祭酹无闻，有伤良相；汝叔齐胤嗣绝没，实贬贤臣。谨案大统十六年格，先有封爵死于王事绝嗣者，听以支子继袭，非死王事，不许承封。前牒五等功臣，皆是勤劳王室，身当患难，捍御灾祸，翼赞大猷，一日遇疾，身捐馆舍，不幸无胤，享祀便绝。于礼则不足，于义则有伤。未求上林之猎，已削其侯，不服プ之衣，先除其国。伏惟皇帝崇德旌庸，兴亡继绝，闻鼓鼙而思将帅，画云台而念旧臣，岂有功存社稷，而无后可守？事尽忠贞，而无祠可祭？周于蕃为约，事在世功；汉以山河为誓，义存长久。
　　臣闻存入人之国，大于救人之灾；立人之后，重于封人之墓。窃以殷朝继及，无废小宗；周室兴亡，贵存身后。绍高密者累叶，岂专邓禹之正胤？嗣乎阳者重世，何必曹参之孙？愚谓生有其劳，死非王事，虽在支庶，并听承袭。幸使伯有之魂，不能为厉；若敖之鬼，其无馁而。幽显对扬，神人咫尺。（《艺文类聚》五十）
　　◇贺平邺都表（建德六年）
　　臣某言：臣闻太山梁甫以来，即有七十二代，龙图龟书之后，又已三千余年。虽复制法树司，礼殊乐异，至于文（《艺文类聚》作「天」）离武落，剡木弦弧，席卷天下之心，苞含（《艺文类聚》作「吞」）八荒之志，其揆一矣。（《艺文类聚》作「焉」）
　　伏惟皇帝陛下握天枢，秉地轴，驾驭风云，驱驰龙虎。沉雄内断，不劳谋于力牧，天策勇决，无待问于容成。是以威风所振，烈火之遇鸿毛，旗鼓所临，冲风之卷秋叶。窃闻伊、幽、并僭伪。抱图载籍，已归丞相之府；衔玉系绶，并诣中军之营。百年逋诛，遂穷巢窟，三代敌在埽荡。昔周王鲔水之师，尚劳再驾；轩辕上谷之战，犹须九伐。未有一朝指麾，独决神虑，平定宇内，光宅天下。二十八宿，止余吴、越一星，千二百国，裁漏麟洲小水。若夫咸康之年，四方始定，建武之代，诸侯并朝，不得同年而语矣。虽复八风并唱，未足颂其英声；六乐俱陈，无以歌其神武。坐钧台而誓众，姒启继夏禹之功，入商郊而问罪，姬发成周文之志。无改之道，大孝也欤。
　　当今鹿台已散，顷宫已遗，兵藏武库，马入华山，立明堂之制，奏《大武》之乐。盛矣哉。上天降休，未之有也。政须东南一尉，立于比景之南；西北一候，置于交河之北。然后命东后，诏苍冥，衢坛琬碑，银绳琼检，告厥成功，差无惭德。
　　臣忝窃荣幸，莅政东藩，不获躬到阙庭，预观大庆，不胜凫藻踊跃之至，谨遗主簿陪臣曹敏奉表以闻。（《文苑英华》五百六十六，又略见《艺文类聚》五十九）
　　◇贺新乐表（周武帝时）
　　臣等言：臣闻天地顺动，则雷出为豫；圣人功成，则风行有节，故六德在《咸池》之官，山谷可调；八风入《承云》之奏，人神不杂。我太祖文皇帝体国经野，设官分职，变魏作周，移风正雅，衣裳而朝万国，璧而会诸侯。至如经纶图籍，校雠烟烬，乐正无缺章，秩宗无废典。岂但商颂十篇，得诸太师之室，虞书五礼，取于恭王之宫。伏惟皇帝以下武嗣兴，中阳继业，运日月之明，动渊泉之虑。律历著微，无烦于太史；阴阳晷度，躬定于天官。故得参考八音，研精六代，封晋魏为二王，序殷周为三恪。虽复朱干玉戚，尚识典刑，素裳，犹因雄据。未若《山云》特入卦成形，凤凰于飞，九州观德。改金奏于八列，合天元于六舞。声含击石，更入登歌；调起初钟，还参玉管。足以感天地而通神明，康帝德而光玄象。昔者斋居玄扈，为曲在于《云门》；师度盟津，习舞归于山立。遂乃包括三名，克谐一代。作者之谓圣，天之所启乎？岂惟路鼓灵鼗，空桑孤竹，广矣大矣，轮焉奂焉。是知零陵孝廉，空传玉管；始平太守，虚称铜尺。
　　臣等并预钧天，同观张乐。轩墀弘敞，栏槛眺听。崇牙业业。猛ね《走黄》《走黄》翠凤扬旌灵鼍树鼓。杳冥云雾，荡薄丘陵。醴泉与甘露同飞，赤雁与班麟俱下。聘鲁请观，理当见其盛德；适齐忘味，定是知其尽美。
　　昔渊鱼听曲，尚得耸鳞，枥马闻弦，犹能仰秣。臣等诚愧知音，敢忘悦豫。若使详其音律，是所邈然，但能记其铿锵，于兹为幸。不胜庆悦之诚，谨诣朝堂，奉表以闻。（《文苑英华》五百六十九）
　　◇为杞公让宗师表
　　臣要言：伏见诏书，以臣为使持节、骠骑大将军、骠骑大将军、开府仪同三司宗师中大夫。伏奉纶言，心魂震慑。
　　臣闻尧分四岳，是以望秩山川；舜命九官，是以光华日月。必须仪形以德，明试以功，乃可协和万邦，咸熙庶绩。臣幼无学植，长阙裁成。鸿都之门，不能定其章句；鸡鹿之塞，无以名其碑碣。凭天潢之派水，附弱木之分枝。东岳则朝宿有名，南宫则门阑有籍。在臣庸劣，久知满盈。武阳以功臣之重，特拜宗师；东平以母弟之尊，超登上将。臣有何德，能兼此荣。
　　臣早倾庭荫，曾未扶墙，母氏慈训，哀矜劳苦，甫及成人，复垂捐弃，几筵如在，忍离鞠养之恩，终天无报，叩地难任。欲草土丘陵，终身茔域，霜露申履时之感，燕雀展回翔之心。不悟天泽沛然，谬垂提拔。当今玉烛调和，既非金革之世；璇玑齐政，岂忘松贾之余。况复一枝卷，终危九层之台；一股涔蹄，必伤千里之驾。
　　皇帝钦明文思，光宅区宇。礼格四方，无容夺臣此志；孝治天下，自当哀臣此情。大宗为师，更求同姓之国，元戎参乘，别选能贤之臣。伏愿览清蒲之奏，曲允微诚；诏凤凰之池。特收严召。则天慈无滥，私愿获从，臣之容身，便当有地。不任荒悚战惧之诚，谨诣朝堂，奉表以闻。（《文苑英华》五百七十八）

卷十
◎庾信（三）
　　◇为阎大将军乞致仕表
　　臣某言：臣闻《礼》云：「大夫七十致仕于朝，传家于子，膳则贰珍，衣称时制。」臣自出身奉国，四十余年，遭遇风云，从微至著。太祖文皇帝扶危济难，奄有关河。臣实无堪，中涓从事。自洛食风尘，河梁旗鼓，华阴有白马之兵，河曲有黄沙之阵。臣虽用命，不能奇策，功薄赏厚，因人成事，恩泽年表，常以愧心。仰逢周朝以揖让登庸，讴歌受命，主贵臣迁，频烦荣宠。三槐以铸鼎象物，知其神奸；五等以桓圭饰瑞，守其宫室。臣以何德，兼而有之。况复水土之职，王梁以应谶受征，兵戈之王，韩信以登坛独拜。语其连类，臣又何人？
　　当今四海未宁，三主鼎峙，陛下劳心之日，群公展效之秋。而臣甲子既多，耄年又及，无参宾客之事，谬达诸侯之班。尸禄素餐，久紊彝典；负乘致寇，徒烦有司。加以寒暑乖违，节宣失序，风水交侵，菁华已竭。虽复廉颇强饭，马援据鞍，求欲报恩，何能为役？荣启期之乐，适足自贻；烛之武之言，无能为也。特乞解所居官，言从初服。事符骸骨之请，非谋几杖之赐。若臣北陵移病，东皋归老，山河茅社，一反司勋，公侯圭璧，还封典瑞，则朝无冒位之人，臣免妨贤之责。虞氏养老，敢希东序之荣，周朝如荼，岂望西郊之礼。但瞻仰天威，方违咫尺，徘徊城阙，私增凄恋，不任知止之情云云。（《文苑英华》六百三）
　　◇代人乞致仕表
　　臣溯言：臣闻一叶将陨，宁待于风露；百川皆到，自竭者潢污。臣辄感之，以悲以咽。臣某中谢。臣仲春之末，旧患渐加，双足颇蹇，四支不利，扶步有邯郸之失，勉视无离娄之明，安可率此留务，溷兹恒典？陛下恩周曲成，未忍捐弃。微臣困至于亟，转不堪胜。所以自咎自伤，泪继之血。
　　臣某中谢，臣特承先绪，进不因人。陛下悯臣无用，举直而有戆。自奉图太极，宣中书，陛下收臣于一心，任臣以独掌。九年冀登宰辅，八岁载践宗伯。出拥干旄，入参衡镜。或云台之上，微臣预畴咨之旨；或日观之下，诏臣操刊勒之文。美而畅之，臣实尤忝。明宪不敢以纤负，玄造竟微于滴助。□□日月□□□□其如冰炭，交集诚怀。伏以前陪政事，亲荷德音，谓臣等经侍轩墀，子孙尚延保护。臣荷蝼蚁，戴丘山。臣宜生亦尽命，死且陈力，窃不知终，而不知止。
　　朝列三数，与臣同侪，臣未六十，推臣则幼。独臣弥当顿悴，病不俟年。盈量穷涯，满而招损。逾时每乖于勿药，永日犹系于苞桑。览分必然，贪荣所忌。伏乞免臣见职，退毕余生，察臣荣不可支，矜臣分不能强，乃臣之幸也。岂悟仁寿之闼，有此一时，承明之庐，无缘再谒。心神已弊，晷刻增悲。叨睿鉴则多士莫先，违圣颜则小臣何远。惟冀三条启道，万乘巡京，悦西怨之群黎，逮东封之从者。危魂倘驻，枯骨如存，是臣之惬，非臣所望。
　　臣又闻：驱奔效驾，先辍于羸骀；翔集贺成，近遗于铩翮。彼常知暮，而况臣哉。臣未遑请臣之奶恋，至于隳官。臣合书罪，无任战栗恋结之至。（《文苑英华》六百三）
　　◇为齐王进苍乌表
　　臣某言：臣闻飞南阳之雉，尚阐霸图；下建章之鹄，犹调和气。况乃虞庭告瑞，姬社呈祥，咸高识哺之心，实贵能知之性。伏惟皇帝陛下德教百姓，孝刑四海，摄提从纪，天下文明。是以东海输禽，乍改黔质；西山度羽，或变苍精。
　　臣去月三十日行到陕州，获大都督莫仁回乐列，称于州射堂内见一苍乌，林薄回翔，循环不去，驻乘木之精，转司风之翼。即召仪同某甲等，同时观见，斯实礼敬所樟，孝慈之感，理宜归瑞秘图，书祥帝册，用光至德，取效升平。无令赤凤留止，偏为瘗玉之歌；玄鹤徘徊，独擅衔珠之舞。
　　◇为齐王进赤雀表
　　臣某言：臣闻南阳雉飞，尚论秦霸；建章鹄下，犹明汉德。当今天不爱宝，地必呈祥。自应长乐观符，文昌启瑞。伏惟皇帝钦明文思，惟以勉劳成务，历象日月，允厘百工，海水无波，天星不动。
　　去四月十三日，获陇右符府参军李晖牒，称：户属秦州清水郡伯阳县文谷林在家庭获一赤雀，光同朱凤，色类丹乌。降火飞精，似入公车之府；流金成制，若上凌云之台。谨案赤雀衔书，止于酆户，周之受命，兴乎此祥。即事所观，同符合契。实可图形瑞谱，书颂儒林，事足成台，名堪纪号。岂直云中太守，见赤心之奉主；蓬莱童子，知白环之报恩。臣等预观休征，情迫恒庆，不任凫藻之至。（《文苑英华》六百十二）
　　◇进象经赋表
　　臣某言：臣伏读圣制象经，并观象戏，私心踊跃，不胜忭舞。伏以性与天道，本绝寻求。直以悬诸日月，遂获瞻仰。九州既奠，近对河图；四辙中绳，全观玉策。未飞玄鹤，先闻金石之声；不上赤城，独见烟霞之气。置管而测，光景愈高；沈玉而观，渊泉益远。寝不自涯，课虚为赋，词非寥亮，学无雕刻。遂敢陈述，诚为厚颜。况复日之远近，本非童子所问；天之浑盖，岂是书生所谈。冒用奏闻，伏增流汗之至。（《文苑英华》六百一十）
　　◇为齐王进白兔表
　　臣闻舆图欲远，则玉虎晨鸣，辙迹方开，则银獐入贡。伏惟陛下明明在上，翼翼居尊，德动天关，威移地轴。是以风烟照烛，毛羽祯祥，史不绝书，府无虚日。
　　臣受服元戎，用绥边鄙。辕门所届，始次熊山；前茅虑无，乃获白兔。光鲜越雉，色丽秦狐。月德征符，金精表瑞。呈祥舆颂，效异披图。新区之迹既明，应事之机斯兆。臣之龚行，实从陕略，瑞以素质，弥雄西气。庶重承庙算，方事申威，扌代偃齐，分韩裂赵，不任凫藻踊跃之情。（《文苑英华》六百十二，又《艺文类聚》九十五引「光鲜越雉」四句）
　　◇谢明皇帝赐丝布等启
　　臣某启：奉敕垂赐杂色丝布绵绢等三十段，银钱二百文。某比年以来，殊有阙乏。白社之内，拂草看冰；灵台之中，吹尘视甑。怼妻很妾，既嗟且憎；瘠子羸孙，虚恭实怨。王人忽降，大赉先临。天帝锡年，无逾此乐；仙童赠药，未均斯喜。张袖而舞，玄鹤欲来；抚节而歌，行云几断。所为舟楫无岸，海若为之反风；蔼麦将枯，山灵为之出雨。况复全抽素茧，雪坂疑倾，并落青凫，银山或动。是知青牛道士，更延将尽之命；白鹿真人，能生已枯之骨。虽复拔山超海，负德未胜；垂露悬针，书恩不尽。蓬莱谢恩之雀，白玉四环；汉水报德之蛇，明蛛一寸。某之观此，宁无愧心！直以物受其生于天，不谢。谨启。（《文苑英华》六百五十五）
　　◇谢赵王赉丝布等启
　　某启：郑至，蒙赐丝、布、绫等十段。王褒至，又蒙许赐钱等。望外之恩，实符大赉；非常之锡，乃溢生涯。曳练且观此无劳白马之望；流泉欲委，伫见青凫之水。杨池掘荷，李园移树，既欣谷利，弥思青木（一作「林」）。陈留下粟，有愧深恩，栎阳雨金，翻惭曲施。灵台久客，从此数炊，黍谷长寒，于今更暖。从云梦之田，不逾此乐；得丰城之剑未均斯喜。谨启。（《文苑英华》六百五十五）
　　◇谢赵五赉丝布启
　　某启：奉教垂赉杂色丝布三十段。去冬凝闭，今春严劲，霰似琼田，氵如盐浦。张超之壁，未足鄣风；袁安之门，无人开雪。覆鸟毛而不暖。然兽炭而逾寒。远降圣慈，曲垂矜赈。谕其蚕月，殆罄桑车；津实秉杼，几空织室。遂令新市数钱，忽疑贩彩平陵月夜，惊闻捣衣。妾遇新缣，自然心伏；妻闻裂帛，方当含笑。庄周车辙，实有涸鱼；信陵鞭前，元非穷鸟。仰蒙经济，伏荷深慈。谨启。（《文苑英华》六百五十五）
　　某启：某息苟娘，昨蒙恩引，曲赐丝布等五段。南冠获宥，既预礼延；雉子胜衣，还蒙拜谒。关尹津梁之织，邺地双丝；扶风彩文之机，仙园独茧，青衿宜袭，书生无废学之诗，春服既成，童子得雩沂之舞。况复栖乌挟子，同知桂树之恩；泽雉将雏，共喜行春之令。根株一润，枝叶俱荣。谨白。（《文苑英华》六百五十五）
　　◇谢赵王赉白罗袍启（《艺文类聚》「白」作「皂」）
　　某启，垂赉白罗袍一具。程据上表，空论雉头；王恭入雪，虚称鹤氅。末有悬机巧[11B]，变蹑奇文，凤不去而恒飞，花虽寒而不落，披千金之暂暖，弃百结之长寒，永无黄葛之嗟，方见青绫之重。对天山之积雪，尚得开衿；冒广夏之长风，犹当挥汗。白龟报主，终自无期；黄雀谢恩，竟知何日。（《艺文类聚》八十五，《文苑英华》六百五十五）
　　◇谢赵王赉犀带等启
　　某启：奉教垂赉犀装带、钱十贯。魏君宝带，特赐刘桢：赵王国租，偏资裴楷。贯藏文马，如烧安息之银；带插通犀，似猎云南之兽。北郭骚之长贫，是所甘惬；南宫敬之载宝，殊非念望。花开四照，唯见其荣，鳌戴三山，深知其重。昔沈羲将尽，逢司命而还生；士燮行埋，值仙人而更活。今日慈矜，斯之谓矣。马前驱前导路，或似识恩；鸡未晓而开关，容能报主。谨启。（《文苑英华》六百五十五）
　　◇谢赵王赉米启
　　某启奉教垂赉米十石。丹乌衔穗，既集西周；黄雀随车，还飞东市。渍而为种，不无霜雪之精；取以论兵，即有山川之势。某陋巷箪瓢，栉风沐雨，剥榆皮于秋塞，掘蛰燕于寒山川之势仰费国租，遂开尘甑。非丹灶而流珠，异荆台而炊玉。东方朔之捧米，既息长饥，西门豹之垦田，方惭此赉。（《艺文类聚》七十二，《文苑英华》六百五十五）
　　◇谢赵王赉乾鱼启
　　某启：蒙赉乾鱼十番。醴水朝浮，光疑朱鳖；文鳐夜触，翼似青鸾。况复洞庭鲜鲋，温湖美鲫，波澜成雨，鳞甲防寒。某本吴人，常想江湖之味；及其饥也。唯资藜藿之余。慈赉渥恩，膏腴流灶，不劳狮子之亭，即胜雷池之长。翻惊河伯，独不受人；足笑任公，终年垂钓。谨启。（《文苑英华》六百五十五）
　　◇谢赵王赉雉启
　　夏翟秋飞，江春涧。中牟县之客，遂得坐观；贾大夫之妻，已应含笑。仰费中厨，来供下客。山川道远，口腹知恩。（《艺文类聚》九十）
　　◇谢赵王赍马并伞启
　　某启：奉教，垂赉紫骝马，并银钉乘具，紫油伞一张。上天降雨，特垂深泽；若水流光，偏蒙私照。回兹翠盖，事重刘基之恩；降此青骊，荣深李忠之赐。北部丹帷，便须高卷；西河竹马，即已郊迎。在命之轻，鸿毛浮于弱水；知恩之重，鳌背负于灵山。况复惊鸿别水，但见徘徊，黄鹤去关，唯知反顾。栖恋之心，事同于此。（《文苑英华》六百五十五）
　　◇谢滕王赉巾启
　　某启：奉教，垂赐鹿子巾一枚。解角新胎，戴藤初孕，落星交映，连珠疏点。盘龙之刀既剪，长命之缕仍缝。翠羽悬推，鞭蓉高让。游斯隐士，足笑鼓皮；入彼春林，方夸旬箨。某蓬鬓松疯，衰容耆朽，三秋不沐，实荷今恩，十年一冠，弥欣此赉。谨启。（《文苑英华》六百五十五）
　　◇谢腾王赉马启
　　某启：奉教，垂赉乌骝马一匹。柳谷未开，翻逢紫燕，陵源犹远，忽见桃花。流电争光，浮云连影。张敞画眉之暇，直走章台；王济饮酒之欢，长驱金埒。谨启。（《艺文类聚》九十三，《文苑英华》六百五十五）
　　◇谢滕王赉猪启
　　某启：奉教，垂赉肥豕一腔。白腹见珍，度辽东之水；赤阑为重，对襄阳之城。忽降全恩，谨充炮烙。孙弘牧于淄水，唯以求钱；卜式养于上林，岂知其味。谨启。（《文苑英华》六百五十五）
　　◇谢滕王集序启
　　某启：伏览制垂赐集序。紫微悬映，如传阙里之书；青岛遥飞，似送层城之璧。若夫甘泉宫里，玉树一丛，玄武阙前，明珠六寸，不得譬此光芒，方斯照烛。有节有度，即是能平八风；愈昌愈高，殆欲去天三尺。
　　殿下雄才盖代，逸气横云，济北颜渊，关西孔子。譬其毫翰，则风雨争飞；论其文采，则鱼龙百变。蒲桃绕馆，新开碣石之宫；修竹夹池，始作睢阳之苑。琉璃泛酒，鹦鹉承杯。凤穴歌声，鸾林舞曲。况复行云逐雨，回雪随风。胡阳之尉，既成为喜之因；舂陵之侯，便是销忧之地。
　　某本乏材用，无多述作。加以建邺阳九，劣免儒硎；江陵百六，几从土陇。至如残编落简，并入尘埃；赤轴青箱，多从灰烬。比年疴恙弥留，光阴视息，桑榆已逼，蒲柳方衰，不无秋气之悲，实有途穷之恨。是以精采瞀乱，颇同宋玉；言辞蹇吃，更甚杨雄。一吟一咏，其可知矣。好事者不求，知音者不用。非有班超之志，遂以弃笔，未见陆机之文，久同烧砚。至于凋零之后，残缺所余，又已杂用补袍，随时覆酱。圣慈怜愍，遂垂存录。始知揄扬过差，君子失辞，比拟从横，小人迷惑。荆玉抵鹊，正恐轻用重宝，龙渊削玉，岂不徒劳神虑。匠石回顾，巧材变于雕梁；孙阳一言，奔是成于骏马。故知假人延誉，重于连城，借人羽毛，荣于尺玉。溟池九万里，无逾此泽之深；华山五千仞，终愧斯恩之重。
　　即日金门细管，未动春灰；石壁轻雷，尚藏冬蛰。伏愿圣躬，与时纳豫。南阳宝雉，幸足观瞻；郦县菊泉，差能延寿。伏迟至邺可期，从梁有日。同杞子之盟会，必欲瞻仰风尘；共薛侯而来朝，谨当逢迎冠盖。鱼肠尺素，雁足数行，书此谢辞，终知不尽。谨启。（《文苑英华》六百五十六）
　　◇谢赵王示新诗启
　　某启：郑至，奉手教累纸，并示新诗。八体六文，足惊毫翰；四始六义，实动性灵。落落词高，飘飘意远。文异水而涌泉，笔非秋而垂露。藏之山岩，可使云雾郁起；济之江浦，必当蛟龙绕船。首夏清和，圣躬怡裕。琉璃彤管，鹊顾鸾回；婉转绿沈，猿惊雁落。下风倾首，以日为年。犍为舍人，实有诚愿；碧鸡主簿，无由遂心。寂寞荆扉，疏鞠兰径。骖驾来梁，未期卜日；遣骑到邺，希垂枉道。（《文苑英华》八百五十六）
　　◇答赵王启
　　某启：仰承张幕全韩，连营上地。渑池置阵，解邓禹之围；函谷开关，削王元之印。锋旗朝上，刁斗夜鸣。弥雄壮士之心。足起横行之志，况复才人出娉，还得贤夫。塞外有夫人之城，军中有女子之气。都尉青旗，即时春色；将军大树，已复花开。云气浮垒，流星沈枕，细舞长歌，横箫直笛。当乎此时，青云之上。
　　信不学无术，本分泥沈，忽逢天造，搜扬侧陋。今者遂总宪司，预闻刊鼎。献岁刑书，既应悬法；上春木铎，方须徇人。但年发已秋，怀灵久竭。嘉石肺石，无以测量；舌端笔端，惟知繁拥。乖展一月，遂涉两年。倾首东瞻，山河千里。风尘未尽，霜露沾衣。仰愿珍宜，以为身宝，谨启。（《文苑英华》六百六十五）
　　◇答移市教
　　昔张楷硕儒，尚移弘农之市，宜官妙篆，犹致酒垆之客。况复德总郇周，声高梁楚。希风慕义之士，举袂成帷；卧辙反车之流（《初学记》作「卧辙攀车之人」），摩肩相接。遂使王充阅市之处，远出荒郊；石苞贩铁之所，翻临涯岸，圣德谦虚，未忘喧湫，欲令吹箫舞鹤，还反旧廛；卖卜屠羊，请辞新。而交贸之党好留，豳岐之众难遣。（《艺文类聚》六十五，《初学记》二十四）
　　◇移齐河阳执事文
　　周天和四年四月二十七，使持节车骑大将军仪同三司大都督陕西总管府移齐河阳执事。自疆埸卧鼓，边鄙收烽，义让之行，未能期月，孔城诲盗，即值苞藏。是以板载之师，须时而动，自安封域，非求拒防。虽复风尘暂接，旗鼓无侵，五将即回，双崤已静。始奉朝旨，获被移书。令受叛城，使回军实。想彼边司，已奉处分。既有此还，辄须领纳。未知何日可遣戍兵？指附行人，迟能速报，盟且不渝，邻境相善，顾瞻原野，幸甚实多。故移。（《文苑英华》六百五十）
　　周天和四年十一月十日，陕州总管长史梁昕移齐河阳执事。自拭玉继书，通关去传，实谓上方销剑，山阳息马。故兹御客，或慢重扃；属彼司疆，阴行善盗。君一臣二，上穆下乖。国家以边鄙心摇，须固备守。大司马齐国公，天子介弟，中军元帅，驾驭孙吴，驱驰貔虎，举因农隙，义异城郎，师巡我境，曾非反郓，缩载甫毕，前旌已回。彼国兵马不防，殿后余尘，遂之相接。建旌叠上，未及五申；安邺城傍，先惊七伏，常时锋刀，或膏原野。所获彼将夏州刺史梁老首领，今以相还。尸乡不远，无令久客。马驴甲兵，具条相勒，封人宜依领纳。宿无斗志，不获交绥，致此埃尘，谁阶其咎。故移。（《文苑英华》六百五十）
　　◇移虏留使文
　　年月朔日，某官告配某州郡。前本欲发遣彼使。但某入境以来，国祥甫迩，自秋迄冬，未申款接。且狼星表邦，严霜已戒，浮河乱济，长路苦寒。时当献岁惟新，三元告庆，贽盈庭，华裔参轸，式观盛礼，洽此嘉欢，阳和既动，泽渐万邦。便当遣使相随，永敦邻睦。故移。（《文苑英华》六百五十）
</div>
    <div class="pagination">
<a href="全上古三代秦汉三国六朝文_page623.html">上一页</a><span>...</span><a href="全上古三代秦汉三国六朝文_page619.html">619</a><a href="全上古三代秦汉三国六朝文_page620.html">620</a><a href="全上古三代秦汉三国六朝文_page621.html">621</a><a href="全上古三代秦汉三国六朝文_page622.html">622</a><a href="全上古三代秦汉三国六朝文_page623.html">623</a><span class="current-page">624</span><a href="全上古三代秦汉三国六朝文_page625.html">625</a><a href="全上古三代秦汉三国六朝文_page626.html">626</a><a href="全上古三代秦汉三国六朝文_page627.html">627</a><a href="全上古三代秦汉三国六朝文_page628.html">628</a><a href="全上古三代秦汉三国六朝文_page629.html">629</a><span>...</span><a href="全上古三代秦汉三国六朝文_page625.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
