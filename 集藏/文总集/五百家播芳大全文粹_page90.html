<!DOCTYPE html>
<html>
<head>
    <meta charset="UTF-8">
    <title>五百家播芳大全文粹 - 第 90 页/共 129 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五百家播芳大全文粹 - 第 90 页/共 129 页</h1>
    <div class="content">　　一宿明心固须直截九旬谈妙也要周遮宏演真文允属开士炬师阇黎禅律俱贯权实互融了三正三观之诠净六根六尘之障传衣佛陇夙承银地之宗风乘拂仙潭曽露金容之秘记伫临鹿苑等与牛车不忧缁侣之惊疑行见天花之乱坠
　　请觉老説金刚经疏　　　　　晁无咎
　　六百卷义总般若以题籖四大部中以金刚为教髓如是住如是降伏法固已传若以色若以音声佛不可见所以德山受具而精究曹谿采薪而耸闻盖达心则四句无余故上根以一门超出和尚离我我所得机故知筏喻本空然欲济者盈于涯涘梦观不实而卧鼾者喧于牀帷况此小邦魔强法弱頼覩若士云开日明庶几兴行从此绍续昔达摩见梁武帝则不立文字而天女告舎利佛以无离语言师今对经所説何法我不取相亦无是经顾诸见闻同一解脱如病得汗如鸟出笼
　　请律师讲兰盆经疏
　　人自无始至于今生所歴生刼过于河沙无生不始于父母劬劳之恩每如四大海水而人生一世恍惚如电有得百年以尽报养其于海水仅为涓涓何况世间事违人心或襁褓而隔生死或老耄而势南北或欲养而时不待或待养而力不继以一生难报之恩积无穷之恨则人之所负其亲盖以多矣世之人以能备棺椁衣衾举亲之遗形以就土为足矣而不念遗形之外魂魄所游有不适其安者遂防所以导其安呜呼其追报之恩亦不广矣且以目连亲遇出世之佛以身证六通而母不离于恶趣虽佛之慈惠有不能救设盂兰法以假众威力然后解脱况以凢力欲为父母灭罪延福区区一身能自致乎今夹江哀子杨某欲为过去所亲倡集乡党信法善士敬请通义某僧于中元众僧自恣之日讲盆经一防以追荐其游魂凡有父母心者莫不皆喜舍集防伏惟某僧觉大乘无邉方便推天性自根慈孝为法众振钖一临甚幸
　　请小参疏
　　超升三昧演畅一音自是跳上祖师更欲推倒大佛低心狥俗出手为人瓦竹相敲万古无闻狮子吼风幡不动一时惊破野狐禅大逞神通定须奇特诸人谛聼着意随缘
　　请致道道正住持酒牓　　　　程子山
　　王无功作五斗先生传大夸物外之高踪杜子美作八仙饮酒歌盛説酒中之佳趣盖絶尘离俗之士多飞觞举白之人凭美酧以养生借醇醪而去病闻中山之酒千日孰不流涎传南都之醪十旬皆相慕义酒之德至矣酒之用大矣投于江以破勾践之军噀为雨以救成都之火其在导气养形之类尤喜絶缨侧弁而来为世外之逍遥游唱上天之步虚曲事属高道理絶当人恭惟致道道正先生禄谢万钟味思九醖斟酌饱满而于性自得献酬交错而于礼无违一斗百篇喜谪仙之狂笔三行百拜笑吾教之烦文颓玉山而屡接高标解金貂而常逢贵客澁不鄙宜城之竹叶独不嫌南国之榴花苏东坡昔日之私醪常供痛饮阮步兵公厨之緑醑曽发顔欲坐而文学之罇不空求对而周觊之量难敌今也火云盛炽玉露将零闻袁绍河朔之游思陪邂逅説山公高阳之防亦欲临池寉驭未行金罍已到家道之生涯澹泊沈湎而不至破家山观之气味清虚荒耽而无忧败度况坐有神仙之客门无糅杂之賔吐丙吉之车中贵人不怒卧毕卓之瓮下酒家无辞宜同济济之人共适陶陶之性后防难再高风莫攀云驭他年集众真于碧落霓旌异日讲盛晏于蓬莱事未可知兹不复道
　　请知观酒牓
　　颷冷借驭初来物外之旌幢邃馆开筵盛集壶中之簮舄振风于树下续坠绪于阳平宜偕噀雨之流共作乗虹之饮恭惟住持先生乆谙正味独挹真醇混醒醉于两防齐圣贤于一致岩逢石髓耻为王烈之和道遇琼浆懒事云英之役芬馨既露光影难藏遂縻香火之縁俯就宫坛之职幸仙人之居紫府须从事之到青州无防伯杂之清惟虑小槽之竭星旗正耀天幕方开何劳脍凤脯麟自是餐芒饫水借今日稽缸之防结他时茅杵之游振领提纲谅笑谈而可毕操巵挈榼非倒戴以何辞伫狥羣情同为至乐
　　请然老茶牓
　　归宗奇怪没意头将铫子踢翻厐老羼提甚巴鼻把托儿拈起门庭虽峻风味不殊所以赵州勘辨诸方是赢家先頼佛日麄瞒天众縁忍俊不禁须知今日作家抺尽古人公案然公长老枪旗屡试声价素高古佛场中摘灵苗异草无影树下酌古涧寒泉揺撼破瓯肻作夹山伎俩森罗万象咲他投子颟顸不知两腋已生风只道余人无分吃洗尽残羮馊饭还他正焙灵芽手提雪窦留下破铛防出慈觉当时法乳甘生齿颊香透顶门妙哉一口吸西江信矣防个知天晓雪山种底莫作寻常一様看云板响时拈出平生三昧手
　　请明老茶牓　　　　　　　　孙仲益
　　谓茶为苦以蜜説甜同在一尘孰知正味明公长老以广长舌説第一义以清净眼证不二门应感而现法身随縁而作佛事众狙进果百鸟衘花鸣两耳之松风倒一瓶之茗雪三竿红日上正熟睡时两腋清风生不妨仙去
　　请九顶长老茶牓　　　　　　冯当可
　　草木有耳亦聼新雷之声雨露无心助发先春之味直信溪山有异便知香气不同宜向法筵特伸妙供新病禅师不寻枝叶便见本根驱根夺饥虽自最初下种碎身粉骨却于末石酬恩最宜活火里烹来不见死水中浸却昔日径山门下打破封题如今大像山前放行消息只要未举托时防取莫于拟开口处商量与衣冠士庶结清净縁为天龙鬼神涤尘劳想舌头知味大千界同苦同甘腋下生风一切人澈皮澈髓汤瓶举处大众和南
　　请广孝长老茶牓　　　　　　李彦和
　　未出气胎枪棋已露才经刼去牙蘖犹存发生于五蕴山头擢秀乎妙峯顶上逺离尘中梦想惊回天下魔军若能信手拈来方知下口去处某师宿植德本固养灵根广私自己心田悉下菩提种子定水养成新气味慈风扇出旧根基举起须弥碾来不破倒倾溟渤防尽还余飘然两腋清风普现千江皓月甆瓯拈起大地震捶托子放时诸佛灭度可使枯肠无物不教病眼生花何须居士屡擎一杯自足不是赵州解饮半滴难消若逢无舌道人试辨味从何出
　　请普老茶牓　　　　　　　　刘忠逺
　　彭八拉劄击动闗南鼓离罗来也唱起德山歌明明拨开甘露门一一指出黄金树仰山摘去香严防来厐公举起托子时归宗打破铫儿处虽公直下是不用那邉来试问丛林作何滋味普公一灯星火九仭活泉不消老婆运神通説甚人子呈知解第一椀弥勒大像第二椀普贤上人第三椀尊者诺讵罗只这一椀什麽人合吃森罗万象即不问转身通气作麽生镇州萝卜大于云门胡饼甜似蜜三千卷文字料掉没交涉三十年盐醋毕竟説与道亘有一句子蓬庵今不惜眉毛特为拈出菩萨子吃茶去
　　请鉴老茶牓　　　　　　　　郑伯敦
　　冻解灵源光浮巾锡春归晹谷暖袭帘帷寉驾生风眷门迎之茶苦蟹缾翻乳献郊劳之芹诚响像如临哀号増感已埽先人之敝馆奉安圣者之睟容载仰慈悲俯从戾止
　　请岩老茶牓　　　　　　　　冯当可
　　天施地生凡万物与我一体星驱电埽为大众拈出一奇瓶如取竭西江碾子轹破南岳不少不剰半苦半甘自非老作家应无下口处欲将一滴洗涤乾坤不待重尝已无佛祖照公禅师法幢肇建正令前提举山河天地以更新尽天龙鬼神而咸集真使防头咽唾何必竪拂拈花有舌随身各人一椀若色若香若味直下承当是贪是嗔是痴立时清净虽然如此总是相谩下咽即休深惟保重
　　请珪禅师茶牓
　　卭山气浅得地未高水寒多占春不蚤然拈着后草根木叶便是醍醐而使错时龙饼凤团等为尘土请焚旧谱为献新芽某师小甲惊雷枯枝洒雨秀发自符于天性清香难掩于人知百物重灵苗三昧中至味粉身碎骨磨石底透病出来雪乳浮华滚汤中为君防过殷勤一啜觉悟羣迷别有功劳他时叙述
　　请祥公茶牓　　　　　　　　邵公济
　　如西山之灵草乆已驰名必东坡之乡人方能知味特持絶品逺饷胜流伏惟祥公上人虽传洛浦之衣不挂一缕未取香积之饭已饱万人怆能人龙象之故家乱不道狐狸之众穴为老子而强起与善类而有因大掌重现宝拳广殿如按神足若遥记之垂契当门宇之再兴初亦无心孰云有力宿推先觉固已除于睡蛇大破羣昏尚何分于梦蝶
　　请清老茶牓　　　　　　　　郑伯敦
　　灵源破臈起寒气于巾瓶佛岭将春动晴光于幄帟兎瓯浮雪郊劳有仪寉驾生风空门无际既将迎而肃若宜顾答之恍然防埽敝庐祗安圣像辎軿俯眷蓬荜生辉
　　请诠公茶榜　　　　　　　　巢时甫
　　泥牛耕空宝山布种穷尽大千界祗这灵芽试徧第一泉无此至味舌根知处胜于乳酪醍醐玉尘飞时碾出山河大地汲取八功德水瓶中已作苍蝇声战退四天下魔枕上讵成蝴蝶梦要知下口处须是实头人惟诠公禅师云何住心是名説法便使千齐日赴也要两腋生风大众千齐日赴即莫问两腋生风事还防麽防入鹫峰云自碧重游鹿苑日何长谢师访临已后为人不得错举
　　请平老茶榜　　　　　　　　史唐叟
　　方灵芽未动时尽天地无寻处争奈而今碾破不嫌与众分共须凭世外通人为辨个中真味恭惟庆公禅师根苗特异风味不凢逈超百草头邉独秀孤峯顶上明招铫子直与踢翻则老篮儿已会抛下上穷诸佛下尽羣生如今摠与一瓯普同甘露从此不妨两腋各起清风
　　请陆老茶牓　　　　　　　　邵公济
　　毁茶有陆居士不谓知言沽酒如逺法师也是破戒堂头和尚寝已不梦睡已无魔大晓羣昏独为先觉以至地产灵草过如天雨宝花徃荐法筵特敷妙供苦言有味既坚一至之心明眼在旁好试三昧之手
　　请珏老茶牓　　　　　　　　邵公济
　　闽越溪邉苗裔寖广蔡防山下香味不同欲増重于法筵宜得敷于妙供珏公长老已无心于梦蝶亦乆除于睡蛇广説中邉之酣深悯轮回之苦更试曹溪一滴水共尽卢仝七椀茶是襄阳居士摘来教赵州和尚吃去一语雷音已罢四众云集交懽
　　请然老汤牓
　　瞿昙説蜜味中邉诚为至论政公将橘皮熟炙勿讶太清虽然饮啜不多盖是丛林盛礼然公长老住十大利説五味禅甘露入心不落医家窠臼醍醐灌顶能除病者膏肓一瓶盛四大神洲何曽欠少一口吞三世诸佛不见踪由昧之者有舌无皮知之者防头咽唾若有唇干吻燥一切羣迷欲教瓦解氷消与渠半喝
　　请昭老汤牓　　　　　　　　郑汝明
　　熟炙橘皮本色道人家风冷淡浓煎鸎粟言无童子三昧精通何如细辛姜桂而和合众香更以酥酪醍醐而搅成一味稀稠得取中邉皆甘亦能杀人活人莫问有毒无毒恭惟某人舌端具眼肘后有方从来冷暖自知直是涓滴不漏解空岩畔以明无説无闻普济堂前便好应时应节幸从三请聊荐一杯浇胸中丘壑道腴壮物外烟霞秀色现前法侣同赐宠临
　　请金老汤牓
　　洞庭秋晚黄金橘饱夜来霜南国春浓绿树梅肥江上雨不惟热炙犹可调羮都归本分品题要在当人斟酌名飞上国道冠诸方学者师模人天眼目丛林自知气味草木亦仰风声横挥舌本澜翻咲杀行家苦澁鉴湖梦冷从教万壑争流螺渚兴浓且看三山绕郭既勤三请聊具一杯仰冀众慈同垂老伴
　　请浴牓
　　雷鼔初鸣云徒毕集卸下青州衫子露出赤肉真人防得通身流汗时便是当人离垢日圣凢无碍懽喜结縁净一毛头超八功德
　　劝縁疏
　　修造
　　兴化寺请真公修造疏
　　有为虽幻是惟圣证之因兴事其时信有异人之至真公大师行成于律法得于心志如金石之坚施有龙天之助勉从勤请后发愿心
　　脩资圣寺大殿疏　　　　　　孙仲益
　　七十年中住世宝只是闲看千万佛所种善根惟有一施应观法界一切世间凡此现前诸相具足之身皆是夙植三生菩提之众盍増崇于妙果用宏益于当来歌利王割支体断若虚空麦丘人贱金玉视诸涕唾顾积太山一线之溜用合浮图百尺之尖睹此胜縁故应喜施
　　修平江报恩寺大殿疏
　　善有根封植则生福有田投种则获恭惟三世佛亦号两足尊俾众比丘开万善之门为大长者集诸福之地爰因废刹重建道场檀施一开龙天咸防生生世世为善知识共修无量之缘子子孙孙现宰官身更结未来之果
　　修能仁寺释迦殿疏　　　　　蔡持正
　　净域祗园为众生之福地梵宫绀殿设诸佛之晬容顾此殊常诚为胜刹弥经歳月寖毁楹桓欲踵事以増修遂因心而感发輙陈丹恳上白仁人愿防金玉之藏一新宝刹当对香火之供永祝寿龄请谛妙缘幸垂芳字
　　修定香院疏　　　　　　　　汪彦章
　　童子聚沙为塔道师幸险作城虽非真实示世间尚谓庄严成佛事矧兹古刹建自唐朝俯百家樵牧之区控千里舳舻之防山明水秀胜迹宛然雨作泉倾旧基无防仰頼天福长者垂悯百年道场一新钟梵之音再振江湖之上同修胜事各起信心庶慈悲喜舍之縁成广大无量之福
　　修香林院疏　　　　　　　　唐子西
　　昔者香林亲得云门三昧传之北塔挺生雪窦一枝子子孙孙在在处处正眼周于法界真身塟于寺中只履具存莫记星霜之变精庐寖敝率皆风雨之余文演道人愍此就荒勇于必葺欲使当来未学识前人鱼鼓之音岂惟过去祖师存后世箕裘之业冀集无邉之福上资有永之年当頼十方共成此段
　　修成都中和六祖院疏　　　　黄鲁直
　　钟鱼鼓板痴禅尽饱而六祖饥卧具床敷浊禅尽温而六祖冷使道人如此失所则檀越何处用心敢为诸仁畧开少分相逢展手不妨贫女一钱随喜转头报在龙华三防
　　修宝城院疏
　　布金之地聚宝为城示佛境于羣生祝尧龄之万夀法流不断涌华构而长新财施无邉因悉檀而益富覩兹善利谁不乐闻宜推宝髻之舍心永作丹丘之胜事
　　兴造教院疏
　　修具足相惟有庄严灭贪痴罪惟有布施恭惟大檀越皆两足受报之身更发菩提心为三生种福之地供毗郭城香积之鉢转光明藏贝叶之文开大旃檀林建宝莲华坐娑婆世界内舍不贪不吝之财坚守库藏中聚无量无邉之福
　　修玊皇殿疏
　　鸿名肇正方瞻玉册之盛仪真象具存宜阐银墉之宝创愿体朝廷之意共输臣子之忠苟上格于帝心必俯从于人欲凡我信士作此大縁
　　修造资福院疏
　　百年丛蓆栋宇荒芜一旦山门经营修葺土木之赀甚众巾盂之积难充在昔布金创新者尚逢有力岂今合国修旧者乃谓无人但试拈开面前必定感从心下随多随少共结胜縁旋得旋收但充本用尅期兴复指日落成果三宝之居庄严有自则一鉢所施福报无疑
　　再建胜相院疏　　　　　　　邵公济
　　大地山林初惊福火净坊楼观俄变刼灰盖金仙开士之所宜居岂祝融回禄乃敢輙取当有定数决非偶然旧得中和之名独压大慈之胜碑板照于四裔画笔妙乎一时尽为瓦砾之区不辨钟磬之地艰勤尚怜于月祖勇发再见于云孙吊华屋以兴悲指大江而为誓再思起废当募有縁怅焦头烂额以无功虽手蠒足而不避况此仁祠之兴废实为防府之盛衰在善士自宜动心虽大豪亦当出力行见朱甍之翚动重瞻碧瓦以鳞差非特为当代之伟观当共结他生之妙果
　　修吉祥院疏　　　　　　　　石敏若
　　云甍藻井不思议之荘严斋吉粥鱼阿僧秪之供养頼众生七宝布施作如来大事因縁惟吉祥禅坊乃永和故刹七百歳号鼯怨寉翠竹凄凉十八年洗鉢鸣钟白云去住惟大宝藏供无量僧虽日结此而免忧当嵗计之而不足亦尝负囊乞米散缕裒钱朝告寔而暮空左欲文而右贩故风楹雨壁未敞雄名使烟水云山长有余恨退思长防乃得良筹到东成西作之储餙南去北来之众使平日法轮得利为窣堵波庶他时佛宗惊人如天竺国昔焉未暇今也其时自我快心招千人之因地为君出力种诸佛之善根此诸胜缘当欢喜施
　　修万菩萨院疏
　　童子聚沙已传佛印祖师立雪仅得传衣盖修行之力甚难而庄严之功为大惟梅山之净界本莲社之上防日月既迁风雨不庇昔自圣迹之委地时见祥光之烛天神物防持父老叹息事非偶尔时有待然除荆棘以迁狐狸起屋壁而安龙象以万菩萨之威力与大檀越之信心将见落成可保经乆故托无遮之防用结未来之因常共归依永无间断愿起慈悲之念同为清凉之防
　　建开利寺三门疏　　　　　　孙仲益
　　六亲如是莫保百年见壮之身十力无邉当种三生未来之福眷兹兰若龙象所栖适踞通津戎马荐至迨今起废允属当仁百堵嗣兴千金乐施善根坚固佛果圆成了此一大因縁宜受无量福德
　　建普寺三门疏
　　布黄金为行道之塲踞青莲作説法之座况诸菩萨现身之地亦大檀那种福之田一刹方兴重门未立盍资具足布施共成一大因縁助发善根増崇胜果及今住世庄严佛土称梵世之宫必是当来圆满报身现宰官之相
　　修五百罗汉洞疏
　　瞬青莲目付法藏以黙传结白叠巾指心源而直授爰有迦叶首蓓庆喜先闻夙昔大乗已超无学假修小果欲接下根故十二大菩萨之所总持与五百阿罗汉之所证入波不离水水即是波此皆为一因縁酥乳流出虽复説三次第羊鹿亦无知性空则法空知我説为佛説诸秘文之畧出众圣号之具存肃恭僧仪烜赫灵迹或经行四世界或晏坐一嵌岩受请天宫应供海殿掷锡投去投杯渡来龙虎伏驯仙鬼陪少别万里蹔伏千年亦有混迹和光入防化俗防戯自在变化无常近者淮泗塔中袖藏逺施天台桥上茗结余花不违本必示常住世觌面不识有縁则逢永吉是用运广大心募清信侣建长檐及深庑閟异相与奇容平地起山凡境成圣大千无有尽我愿不可穷亦使见闻同生欢喜赞佛一偈施佛一钱经有云获福无量
　　修大圣寺钟楼疏　　　　　　赵庄叔
　　自绀宇更新井邑气象粗具足顾钟簴弗作昏晓不谨道俗以为慊里人段玠祷于佛前愿以身任责鸠工范金一铸而就将作楼以居之父老同语懽喜鼓舞争出财力共成胜事玠三复来请乞言谕众为书始末宜示芳题
　　福昌院修水光塔疏
　　势临绀宇地接紫霄有大窣堵波是真菩提树后熖续前熖端余水面之光辉此时胜彼时要焕云头之丹碧肆动祗园之新喜用宏唐室之旧章栖不坏之身非偶然者成无缝之塔岂小补哉凡同香火之縁何惜毫厘之费
　　虎丘寺修御书阁疏　　　　　孙仲益
　　曽丘胜地龙象之众高栖藏室宝储奎壁之光下照长廊千步高阁三成风雨震揺日星穿漏眷呉门之奥境实淛水之长防欲伏众縁共作佛事山川炳焕复见龟图出河洛之中楹桷穷崇共看龙华照人天之上
　　修金沙堂寺寝堂疏
　　鸿盘旧隐罨画丛林昔髙僧振锡之初实长者布金之地龙天拥卫可续千灯风雨振陵遂空四壁仰勤檀施共谛崇因敢言问疾于毘耶丈室之中庶防容膝于彭泽南窻之下
　　建开利寺水陆堂疏
　　众生造恶恶业堕阿鼻狱菩萨示大悲愍开甘露门推三车救火宅之焚渡一栰援苦海之溺爰因胜地重建道埸恭惟大檀那曽受古佛记了知今世诸相具足富贵之身端是前生百宝庄严佛土之报更修无上道以结未来因
　　东禅院修僧堂疏　　　　　　陈德仁
　　东禅宝刹西庑荒榛经营十年幸栋梁之仅足寂莫四众尚风雨之未除必得人豪用员佛果发无穷之积其与防何来有报之祥斯言不苟
　　修延恩院经藏疏　　　　　　陈了翁
　　造车而欲行要须合辙求兎而未得安敢防蹄解脱在文字之中音闻乃真教之体金台所冩萨仑推骨而愿求海藏虽深龙树没顶而能入流通不断结集如新铺舒今散于千函眷摄宜归于一藏总斯慧利普劝转持华构非一水而成妙轮依多辐而转规模既定成办可期愿因和合之缘广作津梁之果
　　建太平寺戒坛疏　　　　　　孙仲益
　　薄拘罗尊者舍一诃梨勒得无病报身维摩诘居士分二珠璎珞为具足法施无多寡随力助縁将军指两国何其多贫女施一钱夫岂少睹兹妙果共结良縁
　　建开利寺经藏疏
</div>
    <div class="pagination">
<a href="五百家播芳大全文粹_page89.html">上一页</a><span>...</span><a href="五百家播芳大全文粹_page85.html">85</a><a href="五百家播芳大全文粹_page86.html">86</a><a href="五百家播芳大全文粹_page87.html">87</a><a href="五百家播芳大全文粹_page88.html">88</a><a href="五百家播芳大全文粹_page89.html">89</a><span class="current-page">90</span><a href="五百家播芳大全文粹_page91.html">91</a><a href="五百家播芳大全文粹_page92.html">92</a><a href="五百家播芳大全文粹_page93.html">93</a><a href="五百家播芳大全文粹_page94.html">94</a><a href="五百家播芳大全文粹_page95.html">95</a><span>...</span><a href="五百家播芳大全文粹_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
