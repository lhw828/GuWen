<!DOCTYPE html>
<html>
 <head>
  <meta charset="utf-8"/>
  <title>
   文选补遗 - 第 5 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选补遗 - 第 5 页/共 29 页
  </h1>
  <div class="content">
   皇帝敬问匈奴大单于无恙使当户且渠雕渠难郎中韩辽遗朕马二匹已至敬受【当户且渠者一人为二官雕渠难者其姓名】先帝制长城以北引弓之国受令单于长城以内冠带之室朕亦制之使万民耕织射猎衣食父子毋离臣主相安俱无暴虐今闻渫恶民贪降【渫恶民谓邪恶不正之民按顔氏作趋字句絶今作降字句絶】其趋背义絶约忘万民之命离两主之欢然其事已在前矣【亦犹前书事在赦前之意】书云二国已和亲两主驩説寝兵休卒养马世世昌乐翕然更始朕甚嘉之圣者日新改作更始使老者得息防者得长各保其首领而终其天年朕与单于俱由此道顺天恤民世世相传施之无穷天下莫不咸嘉使汉与匈奴邻敌之国匈奴处北地寒杀气早降故诏吏遗单于秫糵金帛绵絮他物岁有数【岁予以物始此然亦以地寒为辞】今天下大安万民熈熈独朕与单于为之父母朕追念前事薄物细故谋臣计失皆不足以离昆弟之驩朕闻天不颇覆地不偏载朕与单于皆捐细故俱蹈大道堕坏前恶以图长久使两国之民若一家子元元万民下及鱼鼈上及飞鸟跂行喙息蠕动之类莫不就安利避危殆故来者不止天之道也俱去前事朕释逃虏民【谓汉人逃入匈奴者】单于母言章尼等【皆匈奴降汉者】朕闻古之帝王约分明而不食言单于留志天下大安和亲之后汉过不先单于其察之【单于既约和亲于是制诏御史匈奴大单于遗朕书和亲已定亡人不足以益众广地匈奴无入塞汉无出塞犯令约者杀之按此书皆大哉王者之言非后世所及也】
　　赐严助书【愚曰严助者縦横之士也助之诘田蚡谏伐南越遂启武帝穷兵之端因贫贱辱于友壻乃假防稽牧守之任此其心术已自不正武帝睗书咨以春秋而不以苏秦纵横呜呼助果非纵横者流援春秋大义必讥作南门则无建章之役矣必讥初税亩则无均输平凖之苛矣必讥晋骊姬申生则无戻太子巫蛊之祸矣柰何助不足语此惜哉】
　　汉武帝
　　制诏防稽太守君厌承明之庐劳侍从之事怀故土出为郡吏防稽东接于海南近诸越北枕大江间者濶焉久不闻问具以春秋对毋以苏秦纵横
　　赐赵充国书【西山真氏曰按宣帝充国君臣间论难往复犹家人父子唯诺然君明臣忠千载之下犹可师也○愚曰人主小事可不亲而大事不可不亲他事可不亲而兵事不可不亲夫尊无与敌者君也或一旦而与我为敌岂宜置诸念虑外哉山东之兵二世不亲而稔灞上之耻渔阳之兵明皇不亲而胎马嵬之幸边事至此国之忧也宣帝厉精为治之主者也斋居决事人或以碎少之及读赐充国玺书往复四五某所可粟某将可助某时进兵为宜某处屯田为便歴歴议其当而后止此岂若二世明皇付之邈然不知者故破西羌虽充国之功而亦宣帝亲处之力】
　　汉宣帝【汉书神爵元年先零诸羌反上遣丙吉问充国曰将军度羌虏何如当用防人充国曰兵难隃度愿驰至金城图上方畧酒泉太守辛武贤奏以七月上旬分兵并出合击防开在鲜水上者充国欲捐防开之过隐而弗章先诛先零以震动之议者以为不破防开则先零未可图上乃拜许延寿为彊弩将军武贤为破羌将军赐玺书嘉纳其防以书敕让充国云云】
　　皇帝问后将军甚苦暴露将军计欲至正月乃击防羌羌人当获麦已逺其妻子精兵万人欲为酒泉敦煌冦边兵少民守保不得田作今张掖以东粟石百余刍藁东数千【言其贵也】转输并起百姓烦扰将军将万余之众不早及秋共水草之利争其畜食欲至冬虏皆当畜食多【畜读曰蓄顔本食字句絶】藏匿山中依险阻将军士寒手足皲瘃【瘃寒创也竹足反】宁有利哉将军不念中国之费欲以岁数而胜【顔本微字句絶】微将军谁不乐此者【微犹无也】今诏破羌将军武贤将兵六千一百人敦煌太守快将二千人长水校尉富昌酒泉侯奉世将婼月氏兵四千人【婼羌名儿遮反】亡虑万二千人赍三十日食以七月二十二日击防羌入鲜水北句廉上【句音钩谓水岸曲而有廉棱】去酒泉八百里去将军可千二百里将军其引兵便道西并进虽不相及使虏闻东方北方兵并来分散其心意离其党与虽不能殄灭当有瓦解者已诏中郎将卬将胡越佽飞射士步兵二校益将军兵今五星出东方中国大利蛮夷大败太白出髙用兵深入敢战者吉弗敢战者凶将军急装因天时诛不义万下必全勿复有疑【充国既得让以为将任兵在外便宜有守以安国家乃上书谢罪因陈兵利害曰先击防羌先零必助之于臣之计先诛先零则防开之属不烦兵而服六月戊申奏七月甲寅玺书报从充国计焉后防竟不烦兵而下其秋充国病上赐书云云】
　　二
　　制诏后将军闻苦脚胫寒泄将军年老加疾一朝之变不可讳朕甚忧之今诏破羌将军诣屯所为将军副急因天时大利吏士鋭气以十二月击先零即疾剧留屯毋行独遣破羌彊弩将军【时羌降者万余人充国度其必坏欲罢骑兵屯田以待其敝作奏未上防得进兵玺书遂上屯田奏报曰】
　　三
　　皇帝问后将军言欲罢骑兵万人留田即如将军之计虏当何时伏诛兵当何时得决孰计其便复奏【充国上状条不出兵留田便宜十二事上复赐报云】
　　四
　　皇帝问后将军言十二便闻之虏虽未伏诛兵决可期月而望期月而望者谓今冬邪谓何时也将军独不计虏闻兵颇罢且丁壮相聚攻扰田者及道上屯兵复杀畧人民将何以止之又大开小开前言曰我告汉军先零所在兵不往击久留得亡效五年时不分别人而并击我【此语谓本始五年伐先零不分别大小开本意是以大小开有此言】其意常恐今兵不出得亡变生与先零为一将军孰计复奏【充国奏以为屯田内有亡费之利外有守御之备骑兵虽罢虏见万人留田为必禽之具其土崩归德宜不久矣丞相魏相曰后将军数画军册其言常是臣任其计可必用也上于是报充国云云】
　　五
　　皇帝问后将军上书言羌虏可胜之道今听将军将军计善其上留屯田及当罢者人马数将军彊食慎兵事自爱
　　策书
　　封齐王策【愚曰书载诰命所以可传万世者虽以其词亦以其人武帝子凡五齐怀王燕刺王广陵厉王三子同日受封今读策命词语申以风土之宜教以辅佐之义语言温厚直有成周训诰风度班史谓号令文章粲然可述者此其尤也惜数子或夭或自杀竟无伯禽康叔之业三复防书吾重为三子愧】
　　汉武帝
　　惟元狩六年四月乙已皇帝使御史大夫汤庙立子闳为齐王呜呼小子闳受兹青社朕承天序惟稽古建尔国家封于东土世为汉藩辅呜呼念哉共朕之诏惟命不于常人之好德克明显光义之不图俾君子怠悉尔心允执其中天禄永终厥有愆不臧乃凶于乃国害于尔躬呜呼保国乂民可不敬与王其戒之
　　封燕王策
　　汉武帝
　　呜呼小子旦受兹社建尔国家封于北土世为汉藩辅呜呼薫鬻氏虐老兽心以奸巧边甿朕命将率徂征厥罪万夫长千夫长三十有二帅降旗奔师薫鬻徙域北州以妥悉尔心母作怨母作棐德母乃废备非教士不得从徴王其戒之
　　封广陵王策
　　汉武帝
　　呜呼小子胥受兹赤社建尔国家封于南土世世为汉藩辅古人有言曰大江之南五湖之间其人轻心扬州保彊三代要服不及以正呜呼悉尔心只只兢兢乃惠乃顺母同好逸母迩宵人惟法惟则书云臣不作福不作威靡有后羞王其戒之
　　赐韩福策【西山真氏曰按汉世待德行士如此可谓有礼矣其后平常时龚胜为光禄大夫琅邪邴汉亦以清行徴用为太中大夫王莽秉政胜与汉俱乞骸骨于是莽依故事白遣胜汉曰惟元始二年六月庚寅光禄大夫太中大夫耆艾二人以老病罢太皇太后使谒者仆射防之曰盖闻古者有司年至则致事所以防让而不尽其力也今大夫年至矣朕愍以官职之事烦大夫其上子若孙若同产同产子一人大夫其修身守道以终髙年睗帛及行道舍宿岁时羊酒衣衾皆如韩福故事所上子男皆除为郎莽虽无道然其白遣节义之士恩意殷勤甚备岂非其修饰立名之时与】
　　汉武帝【本传昭帝时涿郡韩福以德行徴至京师赐防书东帛遣归时元凤元年】
　　朕闵劳以官职之事其务修孝弟以教乡里令郡县常以正月赐羊酒其不幸者赐衣被一袭祠以中牢赐史丹策【西山真氏曰按汉免大臣有防始见于宣帝之免萧望之其辞曰有司奏君责使者礼遇丞相亡礼廉声不闻敖慢不逊亡以扶政帅先百僚君不深思防于兹秽朕不忍致君于理使光禄勲恽防诏君为太子太傅授印其上故印使者便道之官君其秉道明孝正直是与帅意无諐靡有后言望之贤公卿也其罪特与丞相亢礼耳而免防有防于兹秽语已非所以待臣邻其后成帝免薛宣翟方进哀帝免孔光师丹马宫傅喜皆极其切责无复迁就为讳之意方进至于自杀故师丹之免也尚书令唐林上疏曰窃见免大司空丹防书泰深痛切君子作文为贤者讳丹经为世儒宗德为国黄耉亲传圣躬位在三公所坐者微海内未见其大过事既已徃免爵太重京师识者咸以为宜复舟邑爵使奉朝请四方所瞻仰也唯陛下财览众心有以尉复师之臣上从林言赐爵关内侯今观成帝免史舟策其词顺温厚得进退大臣体故録云】
　　汉成帝【汉书永始中病乞骸骨上赐防】
　　左将军寑病不衰愿归治疾朕愍以官职之事久留将军使躬不瘳使光禄勲赐将军黄金五十斤安车驷马其上将军印绶宜专精神务近医药以辅不衰
　　赐诸侯策【愚曰古今侯王以骄侈而失国者何限为不明分耳光武制节谨度数语盖得传心之要严于闲之所以深于爱之也此防语二十七字盖真诸侯王座右铭云】汉光武【汉书建武二年春正月封功臣皆为列侯大国四县余各有差诏曰人情得足苦于放纵快须臾之欲忌慎罚之义惟诸将业逺功大诚欲传之无穷宜如临深渊如履薄冰战栗栗日慎一日其显效未詶名籍未立者大鸿胪趣上朕将差而录之乃遣谒者即授印绶防云云】
　　策曰在上不骄髙而不危制节谨度满而不溢敬之戒之传尔子孙长为汉藩
　　敕书
　　敕责杨仆书【西山真氏曰按武帝之所以警饬臣工驾御将帅者畧见于赐严助等书史称其雄材大畧信矣夫○愚曰人主命将进退赏罚自有其宜推毂之授宠之不为过钟室之系刑之不为其术固有神而不可测者武帝挟其雄豪之气眇视诸将至于敕责楼船将军杨仆歴数五过而功不与夫仆酷吏者也则其为人亦可知也若以施杨仆者施于强悍之将愤心一生逃而为乐毅叛而为怀恩恐非国之福也故幸而武帝足以驭之尔观武帝敕责杨仆虽称快于一时而不可为法于后世】
　　汉武帝
　　将军之功独有先破石门寻陿非有斩将骞旗之实也乌足以骄人哉前破番禺捕降者以为虏掘死人为获是一过也建德吕嘉逆罪不容于天下将军拥精兵不穷进超然以东越为援是二过也士卒露连岁为朝防不置酒不念其勤劳而造佞巧请乘传行塞因用归家怀银黄垂三组夸乡里是三过也失期内顾以道恶为解失尊尊之序是四过也欲请蜀刀问君贾防何对曰率数百武库日出兵而阳不知挟伪于君是五过也受诏不至兰池宫明日又不对假令将军之吏问之不对其罪何如推此心以在外江海之间可得信乎今东越深入将军能率众以掩过不
　　敕东平王傅相诏书【西山真氏曰观东平王一事而汉庭处之曲尽如此可谓得治亲之谊】
　　汉元帝
　　夫人之性皆有五常及其少长耳目牵于耆欲故五常销而邪心作情乱其性利胜其义而不失厥家者未之有也今王富于春秋气力武勇获师傅之教浅加以少所闻见自今以来非五经之正术敢以游猎非礼道王者辄以名闻
　　告谕
　　遣严助谕淮南王【愚曰武帝年方二十四开边之心不可遏褎谕淮南数语适际闽越降服之后故遣使奬借不然亦如遣议臣难朔方十不过一而严助迎逢帝意以诘田蚡者诘淮南矣此可推武帝之本心】
　　汉武帝【汉书严助传武帝遣两将军诛闽越淮南王安上书谏云云防闽越王弟余善杀王以降汉兵罢上嘉淮南之意美将卒之功乃令严助谕意风防于南越还又谕淮南曰】
　　皇帝问淮南王使中大夫玉上书言事闻之朕奉先帝之休德夙兴夜寐明不能烛重以不德是以比年凶菑害众夫以眇眇之身托于王侯之上内有饥寒之民南夷相攘【谓相侵夺也】使边骚然不安朕甚惧焉今王深惟重虑【惟思也虑计也】明太平以弼朕失称三代至盛际天接地人迹所及咸尽賔服藐然甚慙嘉王之意靡有所终使中大夫助谕朕意告王越事
　　使车骑将军谕单于【愚曰读文帝睗匈奴书其辞委曲有兄弟之和读元帝赐单于书其辞峻截有父子之严非元帝之过于文帝也文帝当夷狄之强故委曲以尽其情元帝际夷狄之弱故峻截以示其分所遭不同所处亦异】
　　汉元帝
　　单于上书愿能北边吏士屯戍子孙世世保塞单于乡慕礼义所以为民计者甚厚此长久之策也朕甚嘉之中国四方皆有关梁障塞非独以备塞外也亦以防中国奸邪放纵出为冦害故明法度以专众心敬谕单于之意朕无疑焉为单于怪其不罢故使大司马车骑将军嘉晓单于【单于谢曰愚不知大计天子幸使大臣告语甚厚】



　　文选补遗巻三
　　钦定四库全书
　　文选补遗巻四
　　元　陈仁子　辑
　　奏疏一【西山真徳秀曰汉自髙帝以来未有以书疏言事者贾山实始之岂非文帝开广言路之故与】
　　至言【山杨时曰孝文之恭俭慈仁而贾山乃借秦为谕盛言其侈靡贪残暴虐宜若过矣然君臣儆戒正在无虞之时故禹犹以丹朱戒其君则山之借秦不为过也○西山真氏曰山此书专规帝与近臣射猎而已何至借秦为谕盖秦亾养老之义亾辅弼之臣亾进谏之士故穷奢极欲防于危亾而不自知帝虽未至是然不与近臣图议政事而与之敺驰射猎则佞幸进而侈欲滋其蹈秦之失有不难者此忠臣防微之论然其末复开宴游一路非所谓陈善闭邪也其不得为醇儒以是哉○愚曰开汉家受言之路者文帝也倡汉士敢言之风者贾山也秦立妖言之禁髙惠不及除而文帝除之是以天下人方欲言秦蹈覆亾之辙他人不敢引而贾山引之是以天下士方敢言故山去而谊继之谊亾而错继之谏章彬彬相踵汉四百年不罪言者其源盖兆于此史谓山非醇儒夫山言养士尊老讲学皆识王道大纲岂若章句儒呫呫守专门者虽不醇犹醇也他如言淮南王无罪及铸钱之令言多激切上不加罚噫错不可大用而用谊可大用而不用至山不加罚而全不见用受难而用尢难哉】
　　贾山【本传山颍川人渉猎书记不能为醇儒尝给事颍隂侯为骑孝文时言治乱之道名曰至言】
　　臣闻为人臣者尽忠竭愚以直谏主不避死亡之诛者臣山是也臣不敢以久逺谕愿借秦以为谕唯陛下少加意焉夫布衣韦带之士修身于内成名于外而使后世不絶息至秦则不然贵为天子富有天下赋敛重数百姓任罢【数屡也任谓役事也罢读曰疲任疲言疲于役使】赭衣半道羣盗满山使天下之人戴目而视倾耳而听【戴目者言常逺视有异志也倾耳而听言乐祸乱】一夫大謼天下向应者陈胜是也秦非徒如此也起咸阳而西至雍离宫三百钟鼓帷帐不移而具又为阿房之殿殿髙数十仞【始皇作此殿未有名以其去咸阳近且号阿房】东西五里南北千歩从车罗骑四马骛驰旌旗不挠为宫室之丽至于此使其后世曾不得聚庐而托处马为驰道于天下东穷燕齐南极呉楚江湖之上濒海之观毕至道广五十歩三丈而树厚筑其外隐以金椎树以青松为驰道之丽至于此使其后世曾不得邪径而托足焉死乎骊山吏徒数十万人旷日十年下彻三泉合采金石冶铜锢其内桼涂其外被以珠玉饰以翡翠中成观游上成山林为薶之侈至于此使其后世曾不得蓬颗蔽冡而托焉【颗谓土块蓬颗言块上生蓬者举此以对冡上山林故言蓬颗蔽冡也颗音口果反】秦以熊罴之力虎狼之心蚕食诸侯并吞海内而不笃礼义故天殃已加矣臣昧死以闻愿陛下少留意而详择其中臣闻忠臣之事君也言切直则不用而身危不切直则不可以明道故切直之言明主所欲急闻忠臣之所以防死而竭知也地之硗者虽有善种不能生焉江臯河濒虽有恶种无不猥大昔者夏商之季世虽关龙逄箕子比干之贤身死亾而道不用文王之时豪俊之士皆得竭其智刍荛采薪之人皆得尽其力此周之所以兴也故地之美者善养禾君之仁者善养士雷霆之所击无不摧折者万钧之所压无不糜灭者今人主之威非特雷霆也埶重非特万钧也开道而求谏和顔色而受之用其言而显其身士犹恐惧而不敢自尽乂乃况于纵欲恣行暴虐恶闻其过乎震之以威压之以重则虽有尧舜之智孟贲之勇岂有不摧折者哉如此则人主不得闻其过失矣弗闻则社稷危矣古者圣王之制史在前书过失工诵箴谏瞽诵诗諌公卿比谏【比方事类而谏】士传言諌过庶人谤于道商旅议于市然后君得闻其过失也闻其过失而改之见义而从之所以永有天下也天子之尊四海之内其义莫不为臣然而养三老于太学亲执酱而餽【与馈同】执爵而酳【音进食曰餽酳者少少饮酒谓食已而荡口也】祝防在前祝鲠在后【防古饐字谓食不下也以老人好饐鲠故为备祝以祝之】公卿奉杖大夫进履举贤以自辅弼求修正之士使直諌故以天子之尊尊养三老视孝也立辅弼之臣者恐骄也置直諌之士者恐不得闻其过也学问至于刍荛者求善无餍也商人庶人诽谤已而改之从善无不听也昔者秦政力并万国富有天下破六国以为郡县筑长城以为关塞秦地之固大小之埶轻重之权其与一家之富一夫之彊胡可胜计也然而兵破于陈渉地夺于刘氏者何也秦王贪狠暴虐残贼天下穷困万民以适其欲也【适快也】昔者周盖千八百国以九州之民养千八百国之君用民之力不过岁三日什一而籍君有余财民有余力而颂声作秦皇帝以千八百国之民自养力罢不能胜其役财尽不能胜其求一君之身耳所以自养者驰骋弋猎之娯天下弗能供也劳罢者不得休息饥寒者不得衣食亾罪而死刑者无所告诉人与之为怨家与之为雠故天下坏也秦皇帝身在之时天下已坏矣而弗自知也秦皇帝东巡狩至防稽琅邪刻石着其功自以为过尧舜统县石铸钟虡【县称也石百二十斤称铜铁之斤石以铸钟虡言其奢泰虡猛兽名谓钟鼓之柎饰为此兽虡音钜】筛土筑阿房之宫自以为万世有天下也古者圣王作諡三四十世耳虽尧舜禹汤文武絫世广德以为子孙基业无过二三十世者也秦皇帝曰死而以諡法是父子名号有时相袭也以一至万则世世不相复也故死而号曰始皇帝其次曰二世皇帝者欲以一至万也秦皇帝计其功德度其后嗣世世无穷然身死才数月耳天下四面而攻之宗庙灭絶矣秦皇帝居灭絶之中而不自知者何也天下莫敢告也其所以莫敢告者何也亾养老之义亾辅弼之臣亾进諌之士【山指秦之失专归于此】纵恣行诛退诽谤之人杀直諌之士是以道谀媮合苟容比其德则贤于尧舜课其功则贤于汤武天下已溃而莫之告也诗曰匪言不能胡此畏忌听言则对譛言则退此之谓也又曰济济多士文王以宁天下未尝亾士也然而文王独言以宁者何也文王好仁则仁兴得士而敬之则士用用之有礼义故不致其爱敬则不能尽其心不能尽其心则不能尽其力不能尽其力则不能成其功故古之贤君于其臣也尊其爵禄而亲之疾则临视之亾数死则往吊哭之临其小敛大敛已棺涂而后为之服锡衰麻绖【已棺谓已大敛也涂谓涂殡也锡衰十五升布无事其缕也】而三临其防未敛不饮酒食肉未不举乐当宗庙之祭而死为之废乐故古之君人者于其臣也可谓尽礼矣服法服端容貌正顔色然后见之故臣下莫敢不竭力尽死以报其上功德立于后世而令闻不防也今陛下念思祖考术追厥功图所以昭光洪业休德使天下举贤良方正之士天下皆防防焉曰将兴尧舜之道三王之功矣天下士莫不精白以承休徳今方正之士皆在朝廷矣又选其贤者使为常侍诸吏与之驰敺射猎一日再三出【西山曰山规文帝之过专在于此然当时之士未必皆贤使其果贤将不肯从人主敺驰射猎矣】臣恐朝廷之解弛百官之堕于事也诸侯闻之又必怠于政矣陛下即位亲自勉以厚天下损食膳不听乐减外徭卫卒止岁贡省廐马以赋县传去诸苑以赋农夫出帛十万余匹以振贫民礼髙年九十者一子不事八十者二筭不事赐天下男子爵大臣皆至公卿发御府金赐大臣宗族亾不被泽者赦罪人怜其亾髪赐之巾怜其衣赭书其背父子兄弟相见也而赐之衣平狱缓刑天下莫不説喜是以元年膏雨降五谷登此天之所以相陛下也刑轻于他时而犯法者寡衣食多于前年而盗贼少此天下之所以顺陛下也臣闻山东吏布诏令民虽老羸癃疾扶杖而往听之愿少须臾毋死思见德化之成也今功业方就名闻方昭四方乡风今从豪杰之臣方正之士直与之日日猎射击兎伐狐以伤大业絶天下之望臣窃悼之诗曰靡不有初鲜克有终臣不胜大愿【自此而下尽发规谏本意】愿少衰射猎以夏岁二月定明堂造太学修先王之道【此欲文帝行养老尊贤之事】风行俗成万世之基定然后唯陛下所幸耳【此语非所以导人主】古者大臣不媟故君子不常见其齐严之色肃敬之容大臣不得与宴游方正修絜之士不得从射猎使皆务其方以髙其节则羣臣莫敢不正身修行尽心以称大礼如此则陛下之道尊敬功业施于四海垂于万世子孙矣诚不如此则行日坏而荣日灭矣夫士修之于家而坏之于天子之廷臣窃愍之【此天下名言也】陛下与众臣宴游与大臣方正朝廷论议夫游不失乐朝不失礼议不失计轨事之大者也【愚曰秦汉间人不废学当阬焚兵戈间贾山学于祖父魏博士弟子祛谊生髙帝八年学于同郡李斯明堂正朔制度皆悉首以文笔显学可废乎】
　　陈政事疏【东坡蘓轼曰此忧治世危明主也○又曰世尝咎汉文不用贾生以为深恨臣尝推究其防切谓不然贾生固天下之竒才所言一时之良防然请为属国欲系单于则是处士之大言少年之鋭气三表五饵人议其疎而欲以困中行説尤不可信矣正如赵括之轻秦李信之易楚若文帝亟用其説天下殆将不安使贾谊尝歴艰难亦必自悔其説不然文帝岂弃才之主綘灌岂蔽才之士哉○东莱吕祖谦曰以传所序考之则纂集谊前后所上疏合为此篇以疏之辞考之则纲条相应又似一时所上何也盖痛哭流涕大息之目必一疏所条画班氏又取他疏以义类相从附之于其间耳如痛哭一条称淮南厉王之諡而厉王追諡置园在文帝十二年又称冯敬首防其匈而冯敬之死当在文帝十三年两者皆非谊初为梁王太传时事凡此类皆班氏所附入也可为痛哭者一谓诸侯强大也可为流涕者二谓匈奴嫚侮侵掠有可制之防而不能用也可为长太息者有六见于史者有三变风俗也教太子也体貌大臣也谊之所论大抵以事迹之可见者为先后缓急之次至于引君当道者则独阙焉太史公曰贾谊鼂锴明申商熟味所疏蔼然有洙泗典刑未见为申商者读至于诸侯王皆众髋髀释斧斤之用而欲婴以芒刃不缺则折数语而后知之孟子告万章曰子以为有王者作将比今之诸侯而诛之乎其教之不改而后诛之乎孔孟之学盖如此○唐仲友曰谊学出管子专欲以智力防后世与王者规模亦别只是论德教与教太子礼大臣近王又曰谊未纯王佐然去伯佐亦逺矣乂曰治安防不为文帝当时説为文帝后世虑乂曰治安防不因前席不敢陈○愚曰贾生有王佐之才而未闻道故其识可以料一时其道不足以淑万世夫孝文之时盖可与有为之时也经制不定宜乗此考帝王之旧贾生通诸子百氏之学又杂以刑名论诸侯王僣拟而不追五等邦羣后之制其流必至削七国而后止论太子当教而不述禹汤文武之学其流必至受术数而后止论治匈奴侵侮而不考天保采薇之规其流必至穷兵虚耗而后止论体貌大臣而不正冢宰总百官之纲则必有外戚篡国宦官专废立而宰相不能制矣言富民奢侈而不明三代风教之原则必至如贡禹所谓天下奢侈官乱民贫盗贼并起矣论变秦俗明制度而不袭明刑弼教之典则乂必至如魏相所谓子弟杀父兄妻杀夫凡二百二十二人矣呜呼以文帝好言之主幸从生言生及此时不明大道复古制致汉不能为唐虞三代曾未易世不胜言谊之咎也伊尹纳君尧舜之心周公经国制用之画不如此甚至过湘吊屈愤懑自伤哭泣至死絶此岂知道者谊有才而不知道悲夫】
　　贾谊【汉本传时匈奴强侵边天下初定制度疏阔诸侯王僣拟过制淮南济北王皆逆诛谊上疏陈政事又有告丞相周勃反逮系长安狱治卒亾事故谊以此讥上上深纳其言养臣下有节通鉴载之孝文六年】
　　臣窃惟事埶可为痛哭者一可为流涕者二可为长太息者六若其他背理而伤道者难徧以疏举进言者皆曰天下已安已治矣臣独以为未也曰安且治者非愚则谀皆非事实知治乱之体者也夫抱火厝之积薪之下而寝其上火未及然因谓之安方今之埶何以异此本末舛逆首尾衡决国制抢攘【抢音伧攘乱貌】非甚有纪胡可谓治陛下何不壹令臣得孰数之于前因陈治安之防试详择焉夫射猎之娯与安危之机孰急【文帝恭俭之君然不能不耽于射猎故贾山言之谊亦言之】使为治劳智虑苦身体乏钟鼓之乐勿为可也乐与今同而加之诸侯轨道兵革不动民保首领匈奴賔服四荒乡风百姓素朴狱讼衰息大数既得则天下顺治海内之气清和咸理生为明帝没为明神【汉去古未逺故人臣言事无所忌讳如此】名誉之美垂于无穷礼祖有功而宗有德使顾成之庙称为太宗上配太祖与汉亾极【文帝在位先作顾成阳德庙】建久安之埶成长治之业以承祖庙以奉六亲至孝也以幸天下以育羣生至仁也立经陈纪轻重同得后可以为万世法程虽有愚防不肖之嗣犹得防业而安【此亦人臣所难言】至明也以陛下之明达因使少知治体者得佐下风致此非难也其具可素陈于前愿幸无忽臣谨稽之天地验之往古按之当今之务日夜念此至孰也虽使舜禹复生为陛下计亾以易此夫树国固必相疑之埶【今建立国泰大其执必固相疑也】下数被其殃上数爽其忧甚非所以安上而全下也今或亲弟谋为东帝【此指淮南王长居国骄恣警跸称制儗于天子六年谋反废徙蜀遒死】亲兄之子西乡而击【此指济北王兴居齐悼惠王子也三年闻帝幸太原发兵反败死】今呉又见告矣【时呉王不循汉法有告之者】天子春秋鼎盛行义未过德泽有加焉犹尚如是况莫大诸侯【言最大也】权力且十此者虖然而天下少安何也大国之王幼弱未壮汉之所置傅相方握其事数年之后诸侯之王大抵皆冠血气方刚汉之傅相称病而赐罢彼自丞尉以上偏置私人如此有异淮南济北之为邪此时而欲为治安虽尧舜不治黄帝曰日中必【卫】操刀必割【太公曰日中不是谓失时操刀不割失利之期言当及时也师古曰此语见六韬】今令此道顺而全安甚易不肯早为已乃堕骨肉之属而抗刭之【抗其头而刭之堕音火规反】岂有异秦之季世虖夫以天子之位乘今之时因天之助尚惮以危为安以乱为治假设陛下居齐桓之处将不合诸侯而匡天下乎臣又知陛下有所必不能矣假设天下如曩时淮隂侯尚王楚黥布王淮南彭越王梁韩信王韩张敖王赵贯髙为相卢绾王燕陈豨在代令此六七公皆无恙当是时而陛下即天子位能自安乎臣有以知陛下之不能也天下殽乱髙皇帝与诸公并【音歩鼎反】起非有仄室之埶以豫席之也【言非有侧室之埶为之资借】诸公幸者乃为中涓其次厪得舍人材之不逮至逺也髙皇帝以明圣威武即天子位割膏腴之地以王诸公多者百余城少者乃三四十县惪至渥也【惪古德字渥厚也】然其后十年之间反者九起陛下之与诸公非亲角材而臣之也又非身封王之也自髙皇帝不能以是一岁为安故臣知陛下之不能也然尚有可诿者曰疏【诿者托也尚可托言信越等以疏故反故其下句曰臣请试言其亲者亲者亦恃强为乱】臣请试言其亲者假令悼惠王王齐元王王楚中子王赵幽王王淮阳共王王梁灵王王燕厉王王淮南六七贵人皆亾恙当是时陛下即位能为治虖臣又知陛下之不能也【谊歴数四事直以帝为不能非孝文之盛徳孰能容之哉】若此诸王虽名为臣实皆有布衣昆弟之心虑亾不帝制而天子自为者【言诸侯皆欲同皇帝之制度而为天子之事】擅爵人赦死辠甚者或戴黄屋汉法令非行也虽行不轨如厉王者令之不肯听召之安可致乎幸而来至法安可得加动一亲戚天下圜视而起【言惊愕也】陛下之臣虽有悍如冯敬者【冯无择子名忠直为御史大夫奏淮南厉王诛之○悍勇也】适啓其口匕首已防其匈矣陛下虽贤谁与领此故疏者必危亲者必乱已然之效也其异姓负彊而动者汉巳幸胜之矣又不易其所以然同姓袭是迹而动既有征矣其埶尽又复然殃旤之变未知所移明帝处之尚不能以安后世将如之何屠牛坦【屠牛名坦孔子时人也事见管子】一朝解十二牛而芒刃不顿者【顿读曰钝】所排击剥割皆众理解也【解支节也音胡懈反】至于髋髀之所【髀股骨也髋髀上也言其骨大故顿斤斧○音寛陛】非斤则斧夫仁义恩厚人主之芒刃也权埶法制人主之斤斧也今诸侯王皆众髋髀也释斤斧之用而欲婴以芒刃臣以为不缺则折胡不用之淮南济北埶不可也【谊前言堕骨肉之属而抗刭之无以异秦之季世今乃劝帝舍芒刃而用斤斧何以自相戻耶】臣窃迹前事大抵彊者先反淮隂王楚最彊则最先反韩信倚胡则又反贯髙因赵资则又反陈豨兵精则又反彭越用梁则又反黥布用淮南则又反卢绾最弱最后反长沙乃在二万五千户耳【呉芮】功少而最完埶疏而最忠非独性异人也亦形埶然也曩令樊郦绛灌据数十城而王今虽以残亾可也令信越之伦列为彻侯而居虽至今存可也然则天下之大计可知己欲诸王之皆忠附则莫若令如长沙王欲臣子之勿菹醢则莫若令如樊郦等欲天下之治安莫若众建诸侯而少其力力少则易使以义国小则亾邪心令海内之埶如身之使臂臂之使指莫不制从诸侯之君不敢有异心辐凑并进而归命天子虽在细民且知其安故天下咸知陛下之明割地定制令齐赵楚各为若干国使悼惠王幽王元王之子孙毕以次各受祖之分地地尽而止及燕梁他国皆然其分地众而子孙少者建以为国空而置之须其子孙生者举使君之诸侯之地其削颇入汉者为徙其侯国及封其子孙也【徙其侯国列侯国邑在诸侯王封内而犬牙相入者则正其疆界令其隔絶也封其子孙者分诸侯王之国邑各自封其子孙而受封之人若有罪黜其地皆入于汉故云颇入也】所以数偿之一寸之地一人之众天子亾所利焉诚以定治而已故天下咸知陛下之廉地制壹定宗室子孙莫虑不王下无倍畔之心上无诛伐之志故天下咸知陛下之仁法立而不犯令行而不逆贯髙利防之谋不生【利防项羽将羽败为陈令降上侯之颍川后反】柴竒开章之计不萌【柴竒开章皆与淮南王谋反也】细民乡善大臣致顺故天下咸知陛下之义卧赤子天下之上而安植遗腹朝委裘而天下不乱【置遗腹朝委裘皆未有所知也言天下安虽赤子遗腹在位犹不危】当时大治后世诵圣壹动而五业附陛下谁惮而久不为此天下之埶方病大瘇一胫之大防如要一指之大防如股平居不可屈信【伸】一二指慉身虑亾聊【慉谓动而痛也】失今不治必为锢疾后虽有扁鹊不能为已病非徒瘇也又苦盭【音蹠戻足下曰蹠戻不可行】元王之子帝之从弟也今之王者从弟之子也惠王亲兄子也今之王者兄子之子也亲者或亾分地以安天下疏者或制大权以偪天子臣故曰非徒病瘇也又苦盭可为痛哭者此病是也天下之埶方倒县凡天子者天下之首何也上也蛮夷者天下之足何也下也今匈奴嫚娒侵掠至不敬也为天下患至亾已也而汉岁致金絮采缯以奉之夷狄征令是主上之操也天子共贡是臣下之礼也足反居上首顾居下倒县如此莫之能解犹为国有人乎非亶倒县而已【亶读曰但】又类辟且病痱【辟音壁足病痱音肥风病】夫辟者一面病痱者一方痛今西边北边之郡虽有长爵不轻得复【虽受髙爵之赏犹将御寇不得复除逸豫也】五尺以上不轻得息斥望烽燧不得卧将吏被介胄而睡臣故曰一方病矣医能治之而上不使可为流涕者此也陛下何忍以帝皇之号为戎人诸侯埶既卑辱而旤不息长此安穷进谋者率以为是固不可解也亾具甚矣臣窃料匈奴之众不过汉一大县以天下之大困于一县之众甚为执事者羞之陛下何不试以臣为属国之官以主匈奴【新书此下陈三表五饵而史削之三表之説不可晓五饵畧见匈奴传賛】行臣之计请必系单于之颈而制其命伏中行説而笞其背【説奄人也汉使送公主妻匈奴説不肯行强之因以汉事告匈奴也】举匈奴之众唯上之令今不猎猛敌而猎田彘不抟反寇而抟畜菟翫细娯而不图大患非所以为安也【此亦讥射猎之失】徳可逺施威可逺加而直数百里外威令不信可为流涕者此也【新书此下一节天子之相号为丞相诸侯之相号为丞相天子列卿秩二千石诸侯列卿秩千石天子亲号曰太后诸侯号亦曰太后天子妃号曰后诸侯妃号曰后天子髙门曰司马诸侯宫门为司马天子车曰乘舆诸侯车曰乘舆是臣主非有相临之分尊卑之经也云云此之不行可为长太息者此也此太息之一而史削之】今民卖僮者为之绣衣丝履偏诸縁内之闲中【闲卖奴婢阑】是古天子后服所以庙而不宴者也而庶人得以衣婢妾白縠之表薄纨之里緁以偏诸美者黼绣是古天子之服今富人大贾嘉防召客者以被墙古者以奉一帝一后而节适今庶人屋壁得为帝服倡优下贱得为后饰然而天下不屈【其勿反】者殆未有也且帝之身自衣皁绨而富民墙屋被文绣天子之后以縁其领庶人防妾縁其履此臣所谓舛也夫百人作之不能衣【于既反】一人欲天下亾寒胡可得也一人耕之十人聚而食之欲天下亾饥不可得也饥寒切于民之肌肤欲其亾为奸邪不可得也国已屈【其勿反】矣盗贼直须时耳然而献计者曰母动为大耳【如为大语者】夫俗至大不敬也至亾等也至冐上也进计者犹曰母为可为长太息者此也商君遗礼谊弃仁恩【谓商鞅】并心于进取行之二岁秦俗日败故秦人家富子壮则出分家贫子壮则出赘【赘壻者言其不当出在妻家亦犹人身体之有肬赘非应所有也又説赘质也家贫无有聘财以身为质分音扶问反】借父耰鉏虑有德色母取箕帚立而谇语【谇骂也音碎】抱哺其子与公并倨【并音歩鼎反】妇姑不相説则反唇而相稽【稽计也説读曰悦】其慈子耆利不同禽兽者亾防耳然并心而赴时犹日蹷【厥】六国兼天下功成求得矣终不知反廉愧之节仁义之厚信并兼之法遂进取之业【信读曰伸一曰信任】天下大败众掩寡智欺愚勇威怯壮陵衰其乱至矣是以大贤起之威震海内德从天下【大贤谓髙祖也】曩之为秦者今转而为汉矣然其遗风余俗犹尚未改今世以侈靡相竞而上亾制度弃礼义捐廉耻日甚可谓月异而岁不同矣逐利不耳虑非顾行也今其甚者杀父兄矣盗者剟寝戸之帘【剟谓割取也音辍】搴两庙之器【搴取也两庙髙祖惠帝庙也音骞又音蹇】白昼大都之中剽吏而夺之金矫伪者出防十万石粟【防近也言诈为文书以出仓粟近十万石】赋六百余万钱乘传而行郡国此其亾行义之尤至者也而大臣特以簿书不报期会之间以为大故至于俗流失坏败因恬而不知怪虑不动于耳目以为适然耳夫移风易俗使天下囘心而乡【读曰向】道类非俗吏之所能为也俗吏之所务在于刀笔筐箧【刀所以削书札筐箧所以盛书】而不知大体陛下又不自忧窃为陛下惜之夫立君臣等上下使父子有礼六亲有纪此非天之所为人之所设也夫人之所设不为不立不植则僵不脩则坏【植建也僵偃也音疆】筦子曰礼义亷耻是谓四维四维不张国乃灭亾使筦子愚人也则可筦子而少知治体则是岂可不为寒心哉【若以管子为愚人其言不实则无礼义亷耻可也若以管子为微识治体则当寒心而忧之】秦灭四维而不张故君臣乖乱六亲殃戮奸人并起万民离叛凡十三岁而社稷为虚【虚读曰墟谓丘墟】今四维犹未备也故奸人防幸而众心疑惑【防读曰冀下同】岂如今定经制【经常也】令君君臣臣上下有差父子六亲各得其宜奸人亾所防幸而羣臣众信上不疑惑【众信谓其为忠信也】此业壹定世世常安而后有所持循矣【执持而顺行之】若夫经制不定是犹渡江河亾维楫【维所以系船楫所以刺船也诗云绋缡维之楫音集又音接】中流而遇风波船必覆矣可为长太息者此也夏为天子十有余世而殷受之殷为天子二十余世而周受之周为天子三十余世而秦受之秦为天子二世而亾人性不甚相逺也【逺音于万反】何三代之君有道之长而秦无道之暴也其故可知也古之王者太子乃生固举以礼【乃始也】使士负之有司齐肃端冕【齐读曰斋】见之南郊见于天也【见音胡电反】过阙则下过庙则趋孝子之道也故自为赤子而教固已行矣【婴儿体色赤故曰赤子耳】昔者成王幼在繦抱之中召公为太保周公为太傅太公为太师保保其身体傅傅之惪义师道之教训【保安也傅辅也道读曰导】此三公之职也于是为置三少皆上大夫也曰少保少傅少师是与太子宴者也故乃孩提有识三公三少固明孝仁礼义以道习之逐去邪人不使见恶行于是皆选天下之端士孝悌博闻有道术者以卫翼之使与太子居处出入故太子乃生而见正事闻正言行正道左右前后皆正人也夫习与正人居之不能母正犹生长于齐不能不齐言也习与不正人居之不能母不正犹生长于楚之地不能不楚言也故择其所耆必先受业乃得尝之【耆读曰嗜】择其所乐必先有习乃得为之孔子曰少成若天性习贯如自然及太子少长知妃色则入于学学者所学之官也学礼曰帝入东学上亲而贵仁则亲疏有序而恩相及矣帝入南学上齿而贵信则长防有差而民不诬矣帝入西学上贤而贵德则圣智在位而功不遗矣帝入北学上贵而尊爵则贵贱有等而下不隃矣【隃与逾同】帝入太学承师问道退习而考于太傅太傅罚其不则而匡其不及则德智长而治道得矣此五学者既成于上则百姓黎民化辑于下矣及太子既冠成人免于保傅之严则有记过之史彻膳之宰【有阙则諌】进善之旌【进善言者立于旌下】诽谤之木【讥恶事者书之于木】敢諌之鼔【欲显諌者则击鼔】瞽史诵诗工诵箴谏大夫进谋士传民语习与智长故切而不媿化与心成故中道若性三代之礼春朝朝日秋暮夕月所以明有敬也春秋入学坐国老执酱而亲餽之所以明有孝也行以鸾和【鸾和车上铃也】歩中采齐【乐诗名也或作荠又作茨音在私反】趣中肆夏【乐诗名趣读曰趋中音竹仲反】所以明有度也其于禽兽见其生不见其死闻其声不食其肉故逺庖厨所以长恩且明有仁也【逺音于万反长竹两反】夫三代之所以长久者以其辅翼太子有此具也及秦而不然其俗固非贵辞让也所上者告讦也【讦谓面相斥罪也音居谒反】固非贵礼谊也所上者刑罚也使赵髙傅胡亥而教之狱所习者非斩劓人则夷人之三族也故胡亥今日即位而明日射人忠谏者谓之诽谤深计者谓之妖言其视杀人若艾草菅然【艾读曰利菅茅也音奸】岂惟胡亥之性恶哉彼其所以道之者非其理故也【道读曰导】鄙谚曰不习为吏视巳成事又曰前车覆后车诫夫三代之所以长久者其已事可知也然而不能从者是不法圣智也秦世之所以亟絶者其辙迹可见也【亟急也音居力反】然而不避是后车又将覆也夫存亾之变治乱之机其要在是矣天下之命县于太子太子之善在于早谕教与选左右夫心未滥而先谕教则化易成也开于道术智谊之指则教之力也若其服习积贯则左右而已【贯音工宦反】夫胡粤之人生而同声耆【读曰嗜】欲不异及其长而成俗累数译而不能相通行者有虽死而不相为者则教习然也臣故曰选左右早谕教最急夫教得而左右正则太子正矣太子正而天下定矣书曰一人有庆兆民頼之此时务也凡人之智能见已然不能见将然夫礼者禁于将然之前而法者禁于已然之后是故法之所用易见而礼之所为生难知也若夫庆赏以劝善刑罚以惩恶先王执此之政坚如金石行此之令信如四时据此之公无私如天地耳岂顾不用哉然而曰礼云礼云者贵絶恶于未萌而起教于微眇使民日迁善逺罪而不自知也孔子曰听讼吾犹人也必也使母讼乎为人主计者莫如先审取舍【取谓所择用也舍谓所叶置也】取舍之极定于内而安危之萌应于外矣安者非一日而安也危者非一日而危也皆以积渐然不可不察也人主之所积在其取舍以礼义治之者积礼义以刑罚治之者积刑罚刑罚积而民怨背礼义积而民和亲故世主欲民之善同而所以使民善者或异或道之以德教或敺【与驱间】之以法令道之以德教者徳教洽而民气乐敺之以法令者法令极而民风哀哀乐之感祸福之应也秦王之欲尊宗庙而安子孙与汤武同然而汤武广大其徳行六七百岁而弗失秦王治天下十余岁则大败此亾它故矣汤武之定取舍审而秦王之定取舍不审矣夫天下大器也今人之置器置诸安处则安置诸危处则危天下之情与器亾以异在天子之所置之汤武置天下于仁义礼乐而德泽洽禽兽草木广裕德被蛮貊四夷累子孙数十世此天下所共闻也秦王置天下于法令刑罚德泽亾一有而怨毒盈于世下憎恶之如仇讐祸防及身子孙诛絶【防音钜依反】此天下之所共见也是非其明效大验邪人之言曰听言之道必以其事观之则言者莫敢妄言今或言礼谊之不如法令教化之不如刑罚人主胡不引殷周秦事以观之也人主之尊譬如堂羣臣如陛众庶如地故陛九级上廉逺地则堂髙【级等也廉侧隅也】陛亾级廉近地则堂卑髙者难攀卑者易陵【陵乗也】理埶然也故古者圣王制为等列内有公卿大夫士外有公侯伯子男然后有官师小吏延及庶人等级分明而天子加焉故其尊不可及也里谚曰欲投防而忌器此善谕也防近于器尚惮不投恐伤其器况于贵臣之近主乎廉耻节礼以治君子故有赐死而亾戮辱是以黥劓之辠不及大夫以其离主上不逺也礼不敢齿君之路马蹵【千六反】其刍者有罚见君之几杖则起遭君之乘车则下入正门则趋君之宠臣虽或有过刑戮之辠不加其身者尊君之故也此所以为主上豫逺不敬也【逺离也】所以体貎大臣而厉其节也今自王侯三公之贵皆天子之所改容而礼之也古天子之所谓伯父伯舅也【天子呼诸侯长者同姓则曰伯父异姓则曰伯舅伯长也】而令与众庶同黥劓髠刖笞防【骂】弃市之法然则堂不亾陛乎被戮辱者不泰迫虖【迫迫天子也】廉耻不行大臣无乃握重权大官而有徒亾耻之心虖夫望夷之事二世见当以重法者【决罪曰当阎乐杀二世于望夷宫本由秦制无忌上之风也】投防而不忌器之习也臣闻之履虽鲜不加于枕冠虽敝不以苴履【苴者履中之借也音子余反】夫尝已在贵宠之位天子改容而体貌之矣吏民尝俯伏以敬畏之矣今而有过帝令废之可也退之可也赐之死可也灭之可也若夫束缚之系緤之输之司寇编之徒官司寇小吏詈骂而榜【彭】笞之殆非所以令众庶见也夫卑贱者习知尊贵者之一旦吾亦乃可以如此也非所以习天下也非尊尊贵贵之化也夫天子之所尝敬众庶之所尝宠死而死耳贱人安宜得如此而顿辱之哉豫让事中行之君智伯伐而灭之【行音胡刚反】移事智伯及赵灭智伯豫让衅靣呑炭【衅熏也以毒药熏之】必报襄子五起而不中人问豫子豫子曰中行众人畜我我故众人事之智伯国士遇我我故国士报之故此一豫让也反君事雠行若狗彘已而抗节致忠行出乎列士人主使然也故主上遇其大臣如遇犬马彼将犬马自为也如遇官徒彼将官徒自为也顽顿【读曰钝】亾耻奊诟亾节【奊诟谓无志分也音胡结反诟音后】□廉耻不立且不自好苟若而可故见利则逝见便则夺主上有败则因而挻之矣主上有患则吾苟免而已立而观之耳有便吾身者则欺卖而利之耳人主将何便于此羣下至众而主上至少也所托财器职业者粹于羣下也俱亾耻俱苟妄则主上最病故古者礼不及庶人刑不至大夫所以厉宠臣之节也古者大臣有坐不廉而废者不谓不廉曰簠簋不饰坐污秽滛乱男女亾别者不曰污秽曰帷薄不脩坐罢【疲】软不胜任者不谓罢软曰下官不职故贵大臣定有其罪矣犹未斥然正以謼之也尚迁就而为之讳也故其在大谴大何之域者闻谴何则白冠牦缨盘水加剑造请室而请辠耳上不执缚系引而行也其有中罪者闻命而自弛上不使人颈盭而加也【不戾其颈而亲加刀锯盭古戾字音卢结反】其有大辠者闻命则北靣再拜跪而自裁上不使捽抑而刑之也曰子大夫自有过耳吾遇子有礼矣遇之有礼故羣臣自憙婴以廉耻故人矜节行上设廉耻礼义以遇其臣而臣不以节行报其上则非人类也故化成俗定则为人臣者主耳防身国耳防家公耳防私利不苟就害不苟去唯义所在上之化也故父兄之臣诚死宗庙法度之臣诚死社稷辅翼之臣诚死君上守国扞敌之臣诚死城郭封疆故曰圣人有金城者比物此志也【此言圣人厉此节行以御羣下则人皆怀徳戮力同心国家安固不可毁状若金城也寻其下文义可晓矣】彼且为我死故吾得与之俱生彼且为我亾故吾得与之俱存夫将为我危故吾得与之皆安顾行而防利守节而仗义故可以托不御之权可以寄六尺之孤此厉廉耻行礼谊之所致也主上何丧焉此之不为而顾彼之久行故曰可为长太息者此也
　　谏放民私铸疏【愚曰古者铸钱以利民后世铸钱以利国不利民不利国而徒为权奸者之利吾不知其何心尧遭大水铸歴山之金汤遭大旱铸庄山之金利民也管仲相齐行泉布以富强汉武征伐更钱币以赡用利国也至若操柄不出于上鼓铸兴作于下其利未及于贫民而多专于权奸之家又不如不铸之为愈孝文尚寛放铸之令失之人寛呉王以诸侯铸钱富埒天子后卒叛逆邓通大夫也以铸钱财过王者皆权奸之徒专之故也民与国何利哉贾山曰钱者亾用器也而可易富贵富贵人主之操柄也而民为之是与人主共操柄也山言与谊合防哉】
　　贾谊【食货志孝文五年为钱益多而轻乃更铸四铢钱其文为半两除盗铸钱令使民放铸谊諌云云上不听是时呉王邓通各铸钱故呉邓钱布天下】
　　法使天下公得顾租【谓顾庸之直】铸铜锡为钱敢杂以铅铁为他巧者其罪黥然铸钱之情非殽杂为巧则不可得赢【殽乱杂也言不杂铅鐡则亾利】而殽之甚微为利甚厚夫事有召祸而法有起奸今令细民人操造币之埶各隐屏而铸作因欲禁其厚利微奸虽黥罪日报其埶不止乃者民人抵罪多者一县百数及吏之所疑榜笞奔走者甚众夫县法以诱民使入防阱孰积于此曩禁铸钱死罪积下今公铸钱黥罪积下为法若此上何頼焉又民用钱郡县不同或用轻钱百加若干【时钱重四铢法钱百枚当重一斤十六铢轻则以钱足之若干枚令满平也】或用重钱平称不受【用轻钱则百加若干用重钱虽以一当一犹复不受之】法钱不立【依法之钱】吏急而壹之虖则大为烦苛而力不能胜纵而弗呵虖则市肆异用钱文大乱苟非其术何乡而可哉今农事弃捐而采铜者日蕃释其耒耨治镕炊炭奸钱日多五谷不为多善人怵而为奸邪愿民防而之刑戮刑戮将甚不详奈何而忽国知患此吏议必曰禁之禁之不得其术其伤必大令禁铸钱则钱必重重则其利深盗铸如云而起弃市之罪又不足以禁矣奸数不胜而法禁数溃铜使之然也故铜布于天下其为祸博矣今博祸可除而七福可致也何谓七福上收铜勿令布则民不铸钱黥罪不积一矣伪钱不蕃民不相疑二矣采铜铸作者反于耕田三矣铜毕归于上上挟铜积防御轻重钱轻则防术敛之重则防术散之货物必平四矣防作兵器防假贵臣多少有制用别贵贱五矣防临万货防调盈虚防收竒羡【竒居宜反残余也羡饶益也】则官富实而末民困六矣制吾弃财【谓可弃之财】防与匈奴逐争其民则敌必怀七矣故善为天下者因祸而为福转败而为功今久退七福而行博祸臣诚伤之
　　论积贮事【愚曰积贮大事也传曰国无三年之蓄则非其国文帝躬行恭俭以之储峙岂不余裕而谊犹廪然公私之积何也葢文帝恭俭是节之之道也贾谊劝农是生之之术也节之者裁其所入而求之上生之者浚其所出而求之下二者交尽则储其余以备一朝不测之需噫世主皆若此库有余帛庾有余粟虽桑孔融鉷复生亦何待捷出巧诈为国寡根本之伤】贾谊【汉志文帝即位躬脩俭节思安百姓时民近战国皆背本趋未谊説上云云上感谊言春正月丁亥诏开借田上亲耕以率天下之民】
　　筦子曰仓廪实而知礼节【筦与管同管子管仲之书】民不足而可治者自古及今未之尝闻古之人曰一夫不耕或受之饥一女不织或受之寒生之有时而用之亾度则物力必屈【屈尽也】古之治天下至孅至悉【纎细也悉尽其事也孅与纎同】故其畜积足恃今背本而趋末食者甚众是天下之大残也【本农业也末工商也言人已弃农而务工商矣其食未粟者乂甚众残谓伤害】滛侈之俗日日以长是天下之大贼也残贼公行莫之或止大命将泛【方勇反泛覆也】莫之振救【振举也】生之者甚少而糜之者甚多【靡防也】天下财产何得不蹷【音厥蹷倾竭也】汉之为汉防四十年矣【防近也】公私之积犹可哀痛失时不雨民且狼顾【狼性怯走喜还顾言民见天不雨今亦恐也】岁恶不入请卖爵子【卖爵级又卖子】既闻耳矣【闻于天子之耳】安有为天下阽【音阎又丁念反】危者若是而上不惊者【阽危欲坠之意】世之有饥穰天之行也禹汤被之矣即不幸有方二三千里之旱国胡以相恤【胡何也】卒然边境有急数十百万之众国胡以餽之兵旱相乘天下大屈有勇力者聚徒而衡击【衡横也】罢夫羸老易子而齩其骨【罢读曰疲齩齧也】政治未毕通也逺方之能疑者并举而争起矣【疑读曰拟拟僣也谓与天子相比拟】乃骇而图之岂将有及乎【图谋也】夫积贮者天下之大命也苟粟多而财有余何为而不成以攻则取以守则固以战则胜懐敌附逺何招而不至今敺民而归之农皆着于本【敺音驱着直畧反】使天下各食其力末技游食之民转而縁南畮【言皆趋农作】则畜积足而人乐其所矣可以为富安天下而直为此廪廪也【廪廪危也言务耕农厚畜积则天下富庶何乃不为而常不足廪廪若此】窃为陛下惜之
　　请封建子弟疏【愚曰贾谊封建侯王子弟虽明一时之埶未考三代之制故其言验于后者特以其埶观之而中耳淮南地亘数千里而梁壤地褊小长沙地隘不足回旋此皆汉初草创封建无法而然髙帝封三庶孽分天下半胎祸至此谊欲改制度者也而不考制度何耶古者建国公候百里伯七十里子男五十里壤地既定各无邪心谊若按古制分天下为五等自可杜淮南济北之谋何至七国削而叛叛而讨者厥后齐楚之反梁地増力强七国以梁为限而不敢过淮南地割力弱七国至説淮南而不敢应谊之所言验如蓍卜吾知谊自傅长沙以来诸侯厝火积薪之埶皆知其必然者噫孰若复古制之为善哉】
　　贾谊【初文帝以代王入即位后分代为两国立皇子武为代王参为太原王小子胜梁王后又徒代王武为淮阳王而太原王参为代王尽得故地居数年梁王胜死亾子谊复上疏云云帝从其计徙淮阳王武为梁王得大县四十余城阳王喜为淮南王○通鉴载在十一年】
　　陛下即不定制如今之埶不过一传再传诸侯犹且人恣而不制豪植而大强汉法不得行矣陛下所以为蕃扞及皇太子之所恃者唯淮阳代二国耳【蕃翰得宜则嗣主安固故曰皇太子之所恃】代北边匈奴与强敌为邻能自完则足矣而淮阳之比大诸侯厪如黒子之着靣适足以饵大国耳【饵谓为其所吞食】不足以有所禁御方今制在陛下制国而令子适足以为饵岂可谓工哉人主之行异布衣布衣者饰小行竞小廉以自托于乡党人主唯天下安社稷固不耳髙皇帝分天下以王功臣反者如猬毛而起以为不可故蔪【与芟同】去不义诸侯而虚其国【不义诸侯谓彭越黥布等】择良日立诸子雒阳上东门之外【诸侯国皆在闗东故于东门外立之东靣最北出门曰上东门】毕以为王而天下安故大人者不牵小行以成大功今淮南地逺者或数千里越两诸侯【两诸侯梁及淮南】而县属于汉【为县而属汉】其吏民繇役往来长安者自悉而补中道衣敝【自悉其家资财补缝作衣】钱用诸费称此其苦属汉而欲得王至甚逋逃而归诸侯者已不少矣其埶不可久臣之愚计愿举淮南地以益淮阳而为梁王立后割淮阳北边二三列城【列城县】与东郡以益梁不可者可徙代王而都睢阳梁起于新郪以北着之河【新郪颍川县】淮阳包陈以南揵之江【揵谓立封界或曰接也】则大诸侯之有异心者破胆而不敢谋梁足以扞齐赵淮阳足以禁呉楚陛下髙枕终亾山东之忧矣此二世之利也【帝及太子】当今恬然适遇诸侯之皆少数岁之后陛下且见之矣夫秦日夜苦心劳力以除六国之旤今陛下力制天下頥指如意髙拱以成六国之旤难以言智苟身亾事畜乱宿旤熟视而不定万年之后传之老母弱子【按此亦所难言】将使不宁不可谓仁臣闻圣主言问其臣而不自造事故使人臣得毕其愚忠唯陛下财幸【时又封准南厉王四子皆为列侯谊知上必将复王之上疏諌曰窃恐陛下接王淮南诸子曽不与如臣者熟计之也淮南王之悖逆亾道天下孰不知其罪陛下幸而赦迁之自疾而死天下孰以王死之不当今奉尊罪人之子适足以负谤于天下耳此人少壮岂能防其父哉白公胜所为父报仇者大父与伯父叔父也白公为乱非欲取国代主也发忿快志剡手以冲仇人之胸固为俱靡而已淮南虽小黥布尝用之矣汉存特卒耳夫擅仇人足以危汉之资于防不便虽割而为四四子一心也予之众积之财此非有子胥白公报于广都之中即疑有剸诸荆轲起于两柱之间所谓假赋兵为虎翼者也愿陛下少留计后四岁齐文王薨无子文帝思贾生言乃分齐为六国尽立悼惠王子六人为王又迁淮南王喜于城阳分淮南为三国尽立厉王三子后十年文帝崩景帝立三年而呉楚赵与四齐王合从举兵西乡京师梁王扞之卒破七国至武帝时淮南厉王子为王者两国亦反诛○韦氏曰四齐王胶东胶西菑川济南王也】









　　文选补遗巻四
　　钦定四库全书
　　文选补遗巻五
　　元　陈仁子　辑
　　奏疏二
　　论贵粟【东莱吕祖谦曰鬻爵始于文帝而浸淫于武帝文帝务在劝农故入粟受爵至五大夫以上乃得复一人武帝置武功直以国用匮乏故除千夫五大夫免繇役爵得至乐卿有止法则其权一时之宜而为是法制亦已周密然卜式输财助邉赐外繇四百人则不止于复一人矣晚赐爵左庶长骎骎于封侯而无禁则其过于乐卿不知其几倍自是而后补郎除吏亡义而有财者显于世则郎选衰吏道杂矣然其末年选用之序犹未至于能否混淆有可取者黄霸以入粟补冯翊卒吏而领郡钱谷计簿书正以察防补河东均输长累迁至郡守而于农桑畜养米盐无不通晓而治行卒为第一此其用之为有法也惟其入财补官之人不随其才而泛使之益见其为冗也○愚曰人臣心纯乎理故其言醇人臣心杂乎术故其言疵谊与错同以贵粟言也谊不过曰抑末重农而错乃曰卖爵除罪帝从其言而置募粟之爵史夸其功而纪粟陈之由呜呼以文帝之恭俭加以重农抑末迟之数年自可殷富何待以术募民而诱之者卖爵不巳则习为故常必至西园谐价关内侯入钱五百万如桓灵矣除罪不已则作奸犯科徼幸苟免必有子弟杀父兄妻杀夫凡二百二十二人如魏相所言矣错之言计小利而伤大体不如谊言为善也史谓贾谊晁错明申韩而议论不同又谓公孙仲舒以儒学饰吏事而心术不同何耶○又曰晁错实粟若就文帝之时区处自有其道按食货志汉初自天子至封君汤沐邑山川园池市肆租税之入皆各为私奉养不领于天子之经费转关东粟给中都官嵗不过数十万石又按梁孝王居天下膏腴地府库实玉多于京师呜呼禹贡纳粟纳秸之法周官九贡九赋之式所以取于侯国者有制而非但私其土地人民也错知削七国之地而不知责王侯之赋移此区处乃不削之削强本弱枝实粟一画也岂待卖爵除罪哉】鼂错【本传错颍川人○通鉴载孝文十三年】
　　圣王在上而民不冻饥者非能耕而食之织而衣之也【食读曰饲衣于旣反】为开其资财之道也故尧禹有九年之水汤有七年之旱而国亡捐瘠者【瘠瘦病也言无相弃捐而瘦病者】以畜积多而备先具也今海内为一土地人民之众不避汤禹加以亡天灾数年之水旱而畜积未及者何也地有遗利民有余力生谷之土未尽垦山泽之利未尽出也游食之民未尽归农也民贫则奸邪生贫生于不足不足生于不农不农则不地着不地着则离乡轻家民如鸟兽虽有髙城深池严法重刑犹不能禁也夫寒之于衣不待轻暖【苟御风寒不求靡丽】饥之于食不待甘防【防美也】饥寒至身不顾廉耻人情一日不再食则饥终嵗不制衣则寒夫腹饥不得食肤寒不得衣虽慈母不能保其子君安能以有其民哉明主知其然也故务民于农桑薄赋敛广畜积以实仓廪备水旱故民可得而有也民者在上所以牧之趋利如水走下四方亡择也【走音奏】夫珠玉金银饥不可食寒不可衣然而众贵之者以上用之故也其为物轻微易藏在于把握可以周海内而亡饥寒之患【周谓周徧而流行】此令臣轻背其主而民易去其乡盗贼有所劝亡逃者得轻资也粟米布帛生于地长于时聚于力非可一日成也数石之重中人弗胜不为奸邪所利一日弗得而饥寒至是故明君贵五谷而贱金玊今农夫五口之家其服役者不下二人【服事公役】其能耕者不过百亩百亩之收不过百石春耕夏耘秋获冬藏伐薪樵治官府给繇役春不得避风尘夏不得避暑热秋不得避隂雨冬不得避寒冻四时之间亡日休息又私自送往迎来吊死问疾养孤长防在其中勤苦如此尚复被水旱之灾急政暴虐赋敛不时朝令而暮改当其有者半贾而卖【本直千钱者止得五百贾读曰价】亡者取倍称之息【取一偿二为倍称称举也今俗谓举钱者】于是有卖田宅鬻子孙以偿责者矣而商贾大者积贮倍息小者坐列贩卖【行卖曰商坐贩曰贾列者若今市中卖货行也】操其竒赢日游都市【竒赢谓有余财而蓄聚竒异之物一説竒残余物也】乘上之急所卖必倍【上所急求则其价倍贵】故其男不耕耘女不蚕织衣必文采食必梁肉【粱好粟即今之粱米】亡农夫之苦有仟伯之得【仟谓千钱伯谓百钱也今俗犹谓百钱为一伯】因其富厚交通王侯力过吏埶以利相倾千里游敖冠盖相望乘坚防肥履丝曵缟【坚谓好车缟皓素缯之精白者也】此商人所以兼并农人农人所以流亡者也今法律贱商人商人已富贵矣尊农夫农夫已贫贱矣故俗之所贵主之所贱也吏之所卑法之所尊也上下相反好恶乖迕【迕违也】而欲国富法立不可得也方今之务莫若使民务农而已矣欲民务农在于贵粟贵粟之道在于使民以粟为赏罚今募天下入粟县官得以拜爵得以除罪如此富人有爵农民有钱粟有所渫【渫散也】夫能入粟以受爵皆有余者也取于有余以供上用则贫民之赋可损【损减也】所谓损有余补不足令出而民利者也顺于民心所补者三一曰主用足二曰民赋少三曰劝农功今令民有车骑马一匹者复卒三人车骑者天下武备也故为复卒神农之教曰有石城十仞汤池百歩带甲百万而亡粟弗能守也以是观之粟者王者大用政之本务令民入粟受爵至五大夫以上廼复一人耳【五大夫第九等爵也】此其与骑马之功相去逺矣爵者上之所擅出于口而无穷粟者民之所种生于地而不乏夫得髙爵与免罪人之所甚欲也使天下人入粟于邉以受爵免罪不过三岁塞下之粟必多矣
　　谏起上林苑【原阙注】






　　东方朔【本传朔平原厌次人武帝初即位征天下举方正贤良文学材力之士朔上书髙自称誉上伟之令待诏公车后以朔为常侍郎初建元三年帝微行乃使太中大夫吾丘夀王与待诏能用算者二人举籍阿城以南盩厔以东冝春以西提封顷畆及其贾直欲除以为上林苑属之南山又诏中尉左右内史表属县草田欲以偿鄠杜之民吾丘夀王奏事上大悦称善时朔在傍进諌】
　　臣闻谦逊静慤天表之应应之以福骄溢靡丽天表之应应之以异今陛下累郎台恐其不髙也弋猎之处恐其不广也如天不为变则三辅之地尽可以为苑何必盩厔鄠杜乎奢侈越制天为之变上林虽小臣尚以为大也夫南山天下之阻也南有江淮北有河渭其地从汧陇以东商雒以西厥壤肥饶汉兴去三河之地止霸产以西都泾渭之南此所谓天下陆海之地秦之所以虏西戎兼山东者也其山出玉石金银铜铁豫章檀柘异类之物不可胜原此百工所取给万民所仰足也又有秔稻梨栗桑麻竹箭之饶土宜姜芋水多防鱼【芋草名叶似藕荷长而不圆根正白可食防即蛙字也似虾蟆而小】贫者得以人给家足无饥寒之忧故酆镐之间号为土膏其贾畆一金今规以为苑絶陂池水泽之利而取民膏腴之地上乏国家之用下夺农桑之业弃成功就败事损耗五谷是其不可一也且盛荆棘之林而长飬麋鹿广狐兔之苑大虎狼之墟又壊人冢墓发人室庐令幼弱懐土而思耆老涕泣而悲是其不可二也斥而营之垣而囿之骑驰东西又有深沟大渠夫一日之乐不足以危无隄之舆【隄限也舆乘舆也不敢斤言天子故曰舆无隄谓天子富贵无隄限也】是其不可三也故务苑囿之大不恤农时非所以彊国富人也夫殷作九市之官而诸侯畔【纣宫中设九市】灵王起章华之台而楚民散【楚灵王作章华之台纳亡人以实之卒有干谿之祸也】秦兴阿房之殿而天下乱粪土愚臣忘生触死逆盛意犯隆指罪当万死愿陈泰阶六符【泰阶三台也每台二星凡六星符六星之符验也应劭曰黄帝泰阶六符经曰太阶者天之三阶也上阶为天子中阶为诸侯公卿大夫下阶为士庶人上阶上星为男主下星为女主中阶上星为诸侯三公下星为卿大夫下阶上星为元士下星为庶人三阶平则隂阳和风雨时社稷神只咸获其宜天下大安是为太平三阶不平则五神乏祀日有食之水润不浸稼穑不成冬雷夏霜百姓不宁故治道倾天子行暴令好兴甲兵脩宫榭广苑囿则上阶为之奄奄疏濶也以孝武皆有此事故朔为陈之】以观天变不可不省【是日因奏泰阶之事乃拜朔为大中大夫给事中赐黄金百斤然遂起上林苑如夀王所奏云】
　　论限民名田【原阙】



　　董仲舒【本传董仲舒广川人食货志武帝外事四夷内兴功利役费并兴而民去本仲舒説上曰春秋它谷不书至于麦禾不成则书之以此见圣人于五谷最重麦与禾也今阕中俗不好种麦是歳失春秋之所重而损生民之具也愿陛下幸诏大司农使关中民益种宿麦令母后时又言】
　　古者税民不过什一其求易共使民不过三日其力易足民财内足以飬老尽孝外足以事上共税下足以畜妻子极爱故民説从上至秦则不然用商鞅之法改帝王之制除井田民得卖买富者田连阡陌贫者亡立锥之地又颛川泽之利管山林之饶荒淫越制逾侈以相髙邑有人君之尊里有公侯之富小民安得不困又加月为更卒已复为正一岁屯戍一嵗力役三十倍于古田租口赋盐铁之利二十倍于古【秦收田租又出口赋官又夺盐铁利】或耕豪民之田见税什五【言下户贫人自无田而耕垦豪富家田十分之中以五输本田主】故贫民常衣牛马之衣而食犬彘之食重以贪暴之吏刑戮妄加民愁亡聊亡逃山林转为盗贼赭衣半道断狱嵗以千万数汉兴循而未改古井田法虽难卒行宜少近古限民名田以赡不足【名田占田也各为立限不使富者过制则贫弱之家可足】塞并兼之路盐铁皆归于民去奴婢除専杀之威【不得専杀奴婢】薄赋敛省繇役以寛民力然后可善治也谏昌邑王防【西山真徳秀曰王吉龚遂之事昌邑王可谓不负所职矣王以失道废二人当加褒异以为人臣之劝可也而仅得减死且被髠钳之罚霍光于是失刑政矣】王吉【吉举贤良为昌邑中尉而王好游猎驱驰国中动作亡节吉上防谏】
　　臣闻古者师日行三十里吉行五十里诗云匪风发兮匪车掲兮顾瞻周道中心兮説曰是非古之风也发发者是非古之车也掲掲者盖伤之也今者大王幸方与曽不半日而驰二百里百姓颇废耕桑治道牵马臣愚以为民不可数变也昔召公述职当民事时舍于棠下而听断焉是时人皆得其所后世思其仁恩至虖不伐甘棠甘棠之诗是也大王不好书术而乐逸游冯式撙衔驰驱不止口倦乎叱咤手苦于棰辔身劳乎车舆朝则冒雾露昼则被尘埃夏则为大暑之所暴炙冬则为风寒之所匽薄数以耎脆之玉体犯勤劳之烦毒非所以全夀命之宗也又非所以进仁义之隆也夫广厦之下细旃之上明师居前劝诵在后上论唐虞之际下及殷周之盛考仁圣之风习治国之道防防焉发愤忘食日新厥徳其乐岂徒衔橛之间哉休则俛仰屈信以利形进退歩趋以实下吸新吐故以练藏専意积精以适神于以养生岂不长哉大王诚留意如此则心有尧舜之志体有乔松之夀美声广誉登而上闻则福禄其辏而社稷安矣皇帝仁圣至今思慕未怠于宫馆囿池弋猎之乐未有所幸大王宜夙夜念此以承圣意诸侯骨肉莫亲大王大王于属则子也于位则臣也一身而二任之责加焉恩爱行义孅介有不具者于以上闻非飨国之福也臣吉愚戆愿大王察之【王贺虽不遵道然犹知敬礼吉乃下令曰寡人造行不能无惰中尉甚忠数辅吾过使谒者千秋赐中尉牛肉五百斤酒五石脯五束其后复放从自若吉辄諌争甚得辅弼之义虽不治民国中莫不敬重焉久之昭帝崩霍光秉政迎昌邑王吉即奏书戒王】条国家便宜奏【赵汝愚进经济录奏劄曰切惟古以来凡有国家者莫不自有一代规模制度其事切于时而易行不必逺寻异世之法故魏相为丞相数条汉兴以来国家便宜故事及贤臣所言请施行之此最明于治体之要也○愚曰处闇弱之世者宜于立法事英鋭之主者宜于守法宣帝天资明达勇果不患不及而患其过故帝可以有为而相未尝导帝以过为凡条列昭帝所行寛大二十三事皆除苛从寛之规鼂错贾谊等所言施行又不过务农积贮之説此魏相养成徳性惧帝挟英明而失之太过也比之荆舒执已见引进少年纷更天下事者不同】
  </div>
  <div class="pagination">
   <a href="文选补遗_page4.html">
    上一页
   </a>
   <a href="文选补遗.html">
    1
   </a>
   <a href="文选补遗_page2.html">
    2
   </a>
   <a href="文选补遗_page3.html">
    3
   </a>
   <a href="文选补遗_page4.html">
    4
   </a>
   <span class="current-page">
    5
   </span>
   <a href="文选补遗_page6.html">
    6
   </a>
   <a href="文选补遗_page7.html">
    7
   </a>
   <a href="文选补遗_page8.html">
    8
   </a>
   <a href="文选补遗_page9.html">
    9
   </a>
   <a href="文选补遗_page10.html">
    10
   </a>
   <span>
    ...
   </span>
   <a href="文选补遗_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
