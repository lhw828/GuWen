<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 494 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 494 页/共 658 页</h1>
    <div class="content">　　◇生老病死篇颂
　　华易迁，繁蕉不实。星发鲐肌，邻先忄曷日。二竖潜言，十巫空术。生之往矣，高松萧瑟。即化翻灵，从缘坠质。噬脐有讥，嗟然何汨。
　　◇克责身心篇颂
　　瞻彼进德，莫敢或遑。顾咨小智，徒以大康。岂无通术，跋此榛荒。虽有重离，迹照萤光。循情内负，抚事外伤。层罗一举，空念高翔。
　　◇检覆三业篇颂
　　浑风缅没，旅俗胶加。竞文内疾、谁心瑕。再惟情反，三省身华。贵危穷滥，贫慑豪奢。回六蔽，纷纶七邪。不图厥始，逸马难置。
　　◇诃诘四大篇颂
　　迅矣百龄，绵兹六八。出没昏疑，兴居爱习。子求，营营尔给。匪德日归，惟殃斯集。贪人败类，无厌自及。昭回不希，玄墟何泣。
　　◇出家顺善篇颂（《艺文类聚》作「出家善门颂」。）
　　澡身浴德，晦迹埋名。将安宝地，谁留化城。道场旷谧，禅迳间清。风飘弗响，震辄徒惊。啸傲焉虑，脱落何营。长捐有结，永置无生。
　　◇在家从恶篇颂
　　石磨则磷，玉生虽坚。维居必徙，岂曰能贤。冰开春日，兰败秋年。教随类反，习乃情迁。命符三漏，生偕十缠。兹焉遂往，忧畏方延。
　　◇沈冥地狱篇颂
　　冥津殊复晓，高听亦能卑。阴墙虽两密，幽夜有四知。炎山翻烈火，冰涧币寒澌。罗城振云幕，锋树郁霜枝。茹荼非云苦，集木岂称危。求仁曾已得，长叹欲何为。
　　◇出家怀道篇颂
　　韫石谅非真，饰瓶信为假。窃服皋门上，滥吹溜轩下。凤祀徒惊心，驺交终好野。实相岂或照，浮荣未能舍。迹殊冠冕客，事袭驱驰者。已矣歇郑声，无然乱周雅。
　　◇在家怀善篇颂（《艺文类聚》作「在家善门颂」。）
　　处尘贵不染，被褐重怀珠。美玉曜幽石，曾兰挺丛刍。四氏不为侣，三界岂能渝。谅兹亲爱染，宁以财利拘。烦流舍智宝，榛路坦夷途。万物竟何匹，烈火树红趺。
　　◇三界内苦篇颂
　　心怨动纷绕，情怡辄迁互。欢爱一离远，伤忧坐衰暮。连幌结清阴，高台起风露。腐毒缘芳旨，夭伐实修ㄥ。欲网必亏生，繁置或全兔。眇眇夜何期，悠悠终肯悟。
　　◇出三界外乐篇颂
　　端襟测烦海，矫步写埃氛。三受犹绝雨，八苦若浮云。输心仰圆极，罄质委方坟。朝游净国侣，暮集灵山群。灯只开远照，香字荐嘉薰。亻免首睇人俗，信矣静为君。
　　◇断绝疑惑篇颂
　　生涂非一理，识绪固饶津。徒骇东陵富，空嗟北郭贫。国生曾已戾，颜氏信为仁。逢尤昭往业，习善会兹身。勤忧永夷泰，晏安终苦辛。合名且云重，岂若树良因。
　　◇十种惭愧篇颂
　　神膏施惟重，玄酒恩未隆。明玑隋水上，润玉蓝田中。禀天性所极，资敬道攸崇。羽毛共以势，轮轨相为通。报德怆前雅，酬言爱馀风。遵途每多舛，顾省能无忡。
　　◇极大惭愧篇颂
　　冬狐理丰毳，春蚕绪轻丝。形骸翻为阻，心识还自欺。华容羁卯日，生平少年时。驱车追侠客，酌酒弄妖姬。但念目前好，安知身後悲。惕然一以愧，永与情爱辞。
　　◇善友奖劝篇颂
　　兰室改蓬心，梅崖变伊草。丹青有必沦，丝岂常皓。曲辕且绳直，诡木遂雕藻。一篑或成山，百里倦中道。隆汉乃王臣，失楚信元保。勉矣德不孤，至言匪虚造。
　　◇戒法摄心篇颂
　　金山严宝仞，琼畹烈瑶荑。墙狐议不窟，檐燕岂能栖。净花庄思序，慧沼盥身倪。六群倘未一，七众固恒齐。端仪有直景，正道无倾蹊。维宫超以悟，襄野竟何迷。
　　◇自庆毕故止新篇颂
　　春非我春秋非秋，一经长夜每悠悠。陶形练气住元造，启蒙夷阻出重幽。荣公三乐非为旷，箕生五福岂能求。灵姿妙境往难集，微言至道此去修。年逢生幸曾以庆，盈愆贰过倘知忧。毕故断新别苦海，希贤庶善凭智流。
　　◇大忍恶对篇颂
　　春山之下玉抵禽，汉水之阳璧千金。清业神居德非重，洁己愚侣道已深。爱憎喜怒生而习，荣华芳旨世所钦。鸿才巨力万夫敌，谁肯制此方寸心。逸骥狂兕犷不御，繁羁密柙傥能禁。遣情遗事复何想，寂然无待恣幽寻。
　　◇缘境无碍篇颂
　　悦象惚物终不名，龙举鸾集竟谁辩。绝智亡身孰为碍，韬名戢曜故能显。匪日匪月灼以悬，安飞安翔虚而践。璧石无间恣出没，水火有性任舒卷。敷教应俗骛泉流，现迹依方迅风转。大哉超世莫与群，希辕慕舜宜自勉。
　　◇一志努力篇颂
　　像北二山尚有移，河中一洲亦可为。精诚必至霜尘下，意气所感金石离。有子刺掌修名立，王生擢发美誉垂。自来勤心少骞坠，何不努力出忧危。胜幡法鼓萦且击，智师道众纷以驰。有常无我俨既列，无明有缚孰能窥。
　　◇礼舍利宝塔篇颂
　　越人铸金诚有思，魏后庄木亦云悲。中贤小节犹可恋，去圣弥远情弥滋。祗树萧条多宿楚，王宫寂寞甚遗基。设像居室若有望，间仪驻景暧如之。连卿共日独先後，道悠命舛将无时。倾怀结想恻以慕，乖灵写照拂尘疑。
　　◇敬重正法篇颂（《艺文类聚》作「法门颂」。）
　　出不自户将何由，行不以法欲焉修。之燕入楚待骏足，凌河越海寄轻舟。仁言为利壮已博，圣道弘济邈难求。通明洞烛焕曾景，深凝广润湛渊流。翼善开贤敷教义，照蒙启惑涤烦忧。功成弗有名弗居，淡然无执与化游。
　　◇奉养僧田篇颂
　　五玉已润谈而信，八桂虽芳风乃扫。妙理至言唯圣宝，不自伊人孰弘道。照空观法识迁流，抚俗瞻光厌生老。绝灭情嗜断欢怡，纵落豪华弃雕藻。亲爱倏忽信风烟，财利悠悠若尘草。测以龙云岂曰高，濯足江汉更惭皓。
　　◇劝请增进篇颂
　　俟河之清逢圣朝，灵智俯接一其遥。白日驰光不流照，葵藿微志徒倾翘。遍盈空有尽三界，绵塞宇宙罄八辽。德光业远升至觉，寂寞常住独能超。煎灼欲火思云露，沈汨使水望舟桥。弘慈广度昔有誓，法轮道御且徐镳。
　　◇随喜万善篇颂
　　闻善若己烛良书，见贤思齐美通诰。感幽动地孝有诚，殒首流肠忠为操。振礼ゼ文弘宪则，机谋飚勇静奸暴。明白八素志冲闻，高论穷微契神奥。捐躯济物不邀名，轻财贵义岂期报。百行万善纷涂轨，求诚罄想毕欢蹈。
　　◇回向佛道篇颂
　　悠悠九土各异形，扰扰四俗非一情。驱车秣马徇世业，市交鬻义衔虚名。三墨纷纭殊不会，七儒委郁曾未并。吉凶拘忌乃数术，取与离合实纵横。朝日夕月竟何取，投岩赴火空捐生。咄嗟失道尔回驾，沔彼流水趣东瀛。
　　◇发愿庄严篇颂
　　心所期兮彼之岸，何事浮俗久淹逭。照慧日兮驾法云，腾危城兮出尘馆。芳珠烨兮闻岁时，宝树兮警昏旦。清露溥甘永以挹，喜园流采常为玩。无待殷鼎方丈羞，安用秦筝纤指弹。勒诚款愿长不渝，习苦尘劳从此捍。
　　◇皇太子哀策文
　　绣幕启涂，铜池从殡。葆铎既行，枚且引。皇帝痛粢盛之阙奉，哀匕鬯之有亡，悯含嗟乎崇正，顾掩欷於承光。式卷元良，永怀人宝，俾兹史策，载馀风道。其辞曰：
　　居辰北极，在日重离。诞惟妙善，克自生知。资神为契，合圣如规。地维缺位，月纪褰期。哀缠晦朔，燧改岁时。饣粥不溢，姜桂无滋。免终心礼，昌我帝基。思皇下武，缵戎上德。将叶人神，永贻家国。用稽嗣典，实弘储则。庸器改物，徽号崇名。往辞绿盖，来驭朱缨。旗旖旎，鸾纛声明。守器宣华，访安永福。上漏骖轩，初晨戒服。庆色伊满，夤仪载肃。至诚莫感，遐福空辞。氛程月志，动年司。素犯列，青云失滋。中楹轸梦，当户陈诗。楚药毁方，秦医反辙。高议虚演，奇文徒说。远宾上灵，长违昭世。痛结宸慈，哀震华棣。呜呼哀哉！轩帷高寂，庭帐深阴。鹤关昼掩，凫灯夜沈。仍袭未改，容馔如临。暧徽仪而可慕，标嗣子之纯心。呜呼哀哉！韦弁告期，麻衣请日。辩域展图，扬龟献吉。文物充阶，具僚在位。总葭挽之哀凄，视风烟之骚瑟。呜呼哀哉！饰麾辂而南指，转旌羽而北徂。车结轸於雕毂，马缓节於金苏。寄灵心於万象，增恋恋於国都。呜呼哀哉！光徙靡而欲沈，山荒凉而遂晚。城阙缅而何期，平原忽而超远。情有望而弗追，顾如疑於将反。呜呼哀哉！（《艺文类聚》十六）
　　◇永嘉长公主墓志铭
　　作仪阿媛，取俪汉妃。相金漏质，李惭晖。肃穆妇容，静恭女德。顾史求箴，披图问则。庆善郁夷，与仁冥默。宵燧亡明，晓挽已声。松门严阔，泉帐寒清。悠哉白日，郁彼佳城。（《艺文类聚》十六。）
　　◇豫章文献王墓志铭
　　领袖倾沦，人网弛没。半岳推峰，中河坠月。眷然晓隧，如何夜台。鲸骖惋慕，葆吹徘徊。千秋万祀，顾有馀哀。（《艺文类聚》四十五）
　　◎王秀之
　　秀之字伯奋，琅邪临沂人。宋仪同敬弘孙。历著作佐郎、太子舍人，转洗马、司徒左西属。出为晋平太守，还除安成王骠骑谘议。转中郎，又为高帝骠骑谘议。升明末，转左军、豫章王嶷长史、寻阳太守，随府转镇西长史、南郡太守。齐受禅，迁司马，加宁朔将军。迁长史，领儒林祭酒。迁南郡王司马，复为黄门郎，领羽林监。迁长沙王中军长史。武帝即位，为太子中庶子、吏部郎，出为义兴太守，迁侍中祭酒，转都官尚书。进侍中，领射声校尉。出为辅国将军、随王镇西长史、南郡内史。征侍中，领游击将军，未拜。仍为辅国将军、吴兴太守。隆昌元年卒，谥曰简子。
　　◇贻宗测书
　　昔人有图画侨札，轻以自方耳。（《南史·宗测传》）
　　◇与朝士书
　　此郡承虞公之後，善政犹存，遗风易遵，差得无事。（《南齐书·虞愿传》、《南史·虞愿传》）
　　◇遗令
　　朱服不得入棺，祭则酒脯而已。世人以仆妾直灵助哭，当由丧主不能淳至，欲以多声相乱，魂而有灵，吾当笑之。（《南史》二十四。）
　　◎王晏
　　晏字士彦，琅邪临沂人。宋通直常侍弘之孙。大明末为临贺王国常侍、员外郎、巴陵王征北参军、安成王抚军参军，随府转车骑参军、晋熙王安西主簿、武帝镇西记室谘议，累迁领军司马、中军从事中郎。齐受禅，转太子中庶子。武帝即位，转长兼侍中。领步兵校尉，迁侍中。累至右仆射，领太孙右卫率。郁林即位，转左仆射。海陵即位，转尚书令，加後将军，封曲江县侯。明帝即位，进骠骑大将军，领太子太傅，进爵为公。建武四年坐罪诛。
　　◇奏为文惠太子服
　　案《丧服经》：「为君之父、长子，同齐衰期。」今至尊既不行三年之典，止服期制，群臣应降一等，便应大功。九月功衰，是兄弟之服，不可以服尊。臣等参议，谓宜重其衰裳，减其月数，同服齐衰三月。至於太孙，三年既申，南郡国臣，宜备齐衰期服。临汝、曲江既非正嫡，不得祢先储，二公国臣，并不得服。（《南齐书·礼志》下。永明十一年，文惠太子薨，右仆射王晏等奏。又见《通典》八十二。）
　　◇又奏
　　案《丧服经》虽有「妾为君之长子从君而服」，二汉以来，此礼久废，请因循前准，不复追行。（《南齐书·礼志》下、《通典》八十二。）
　　◇又奏
　　伏寻御服文惠太子期内不奏乐，诸王虽本服期，而储皇正体宗庙，服者一同，释服，奏乐姻娶，便应并通。窃谓二事俱是嘉礼，轻重有异。娶妇思嗣，事非全吉，三日不乐，礼有明文。宋代期丧降在大功者，婚礼废乐，以伸私戚，以从前典。（《南齐书·礼志》下、《通典》八十二。）
　　◇又奏
　　案礼，祥除皆先於今夕易服，明旦乃设祭。寻比世服临然後改服，与礼为乖。今东宫公除日，若依例皇太孙服临方易服。臣等参议，谓先哭临竟，而後祭之。应公除者，皆於府第变服，而後入临，行奉慰之礼。（《南齐书·礼志》下、《通典》八十二。）
　　◇奏太子大庙礼
　　故太子太庙，既无先准。检宋元后故事，太尉行礼，太子拜伏与太尉俱。臣等参议，依拟前典。太常主庙位，太尉执礼，太孙拜伏，皆与之俱。正礼既毕，阴室之祭，太孙宜亲自进奠。（《南齐书·礼志》上。永明十一年，右仆射王晏、吏部尚书徐孝嗣、侍中何胤奏，诏可。）
　　◇明堂配飨议
　　若用郑玄祖宗通称，则生有功德，没垂尊称，历代配帝，何止於二邪？今殷荐上帝，元属武帝。（《齐书》作「允属世祖」。）百代不毁，其文庙乎！（《南齐书·礼志》上。隆昌元年，左仆射王晏议。又见《通典》四十四。）
　　◇江学不应转都官尚书启
　　江学今重登礼阁，兼掌六军，慈渥所覃，实有优忝。但语其事任，殆同闲辈。天旨既欲升其名位，愚谓以侍中领骁骑，望实清显，有殊纳言。（《南齐书·江学传》。永明七年，徙为侍中，领骁骑将军。寻转都官尚书，领骁骑将军。王晏启。）
　　◇西昌侯不应领选启
　　鸾清干有馀，然不谙百氏，恐不可居此职。（《南史》十四）
　　◎王思远
　　思远，晏从弟，小字阿戎。宋建平王景素辟为南徐州主簿，除晋熙王抚军行参军、安成王车骑参军。建元初，为长沙後军主簿、尚书殿中郎，出补竟陵王征北记室参军，随府迁司徒、录事参军、太子中舍人、建安内史。除中书郎、大司马谘议、吴郡丞。还为司徒谘议参军，领录事，转黄门郎，迁御史中丞。建武中，迁吏部郎，改授司徒左长史。永元二年，迁度支尚书，未拜卒。赠太常，谥贞子。
　　◇让吏部郎表
　　近频烦归启，实有微概。陛下矜遇之厚，古今罕俦。臣若孤恩，谁当戮力。既自誓轻躯命，不复以尘黩为疑，正以臣与晏地惟密亲，必不宜俱居显要。忄娄忄娄丹赤，守之以死。臣实庸鄙，无足奖进。陛下甄拔之旨，要是许其一节。臣果不能以理自固，有乖则哲之明。犯冒之尤，诛责在己，谬赏之私，惟尘圣鉴。权其轻重，宁守褊心。且亦缘陛下以德御下，故臣可得以礼进退。伏愿思垂拯宥，不使零坠。今若只膺所忝，三公不足为泰，犯忤之後，九泉未足为剧。而臣苟求刑戮，自弃富荣，愚夫不为，臣亦庶免。此心此志，可怜可矜。如其上命必行，请罪非理，圣恩方置之通涂，而臣固求摈压，自愍自悼，不觉涕流。谨冒钺，悉心以请。穷则呼天，仰祈一照。（《南齐书·王思远传》。）

卷十四
◎褚渊
　　渊字彦回，河南阳翟人，晋义兴太守爽曾孙，尚宋文帝女南郡献公主，拜驸马都尉，除著作佐郎、太子舍人、太宰参军、太子洗马、秘书丞，袭父湛之都乡侯，历中书郎、司徒右长史、吏部郎。明帝即位，迁侍中，转吏部尚书，领太子右卫率，加骁骑将军，改封雩都县伯，转侍中，领右卫将军，迁散骑常侍、丹杨尹，出为吴兴太守，复征吏部尚书，授右仆射，受遗诏，为中书令、护军将军，元徽初为中军将军，加侍中，进爵为侯，授中书监，升明初改号卫将军、开府仪同三司，进中书监、司空。齐受禅，迁司徒，改封南康郡公，寻加尚书令，录尚书事。武帝即位，复为司空，领骠骑将军，卒。赠太宰，谥曰文简。有集十五卷。
　　◇秋伤赋
　　云纷纷而夹转兮，树菸黄而陨落。瞻孤游之流鸿兮，观云间之舞鹤。景暧暧而向颓兮，时冉冉而将薄。独悲愁而凄惨兮，敛轻裾以归幕。（《初学记》三）
　　◇为宋顺帝禅位齐王诏
　　惟德动天，玉衡所以载序，穷神知化，亿兆所以归心，用能经纬乾坤，弥纶宇宙，阐扬鸿烈，大庇生民。晦往明来，积代同轨，前王踵武，世必由之。宋德湮微，昏毁相袭，景和骋悖於前，元徽肆虐於後，三光再霾，七庙将坠，璇极委驭，含识知泯，我文、武之祚，眇焉如缀。静惟此紊，夕惕疚心。
　　相国齐王，天诞睿圣，河岳炳灵，拯倾提危，澄氛静乱，匡济艰难。功均造物。宏谋霜照，秘算云回，旌旆所临，一麾必捷，英风所拂，无思不偃，表里清夷，遐迩宁谧。既而光启宪章，弘宣礼教，奸宄之类，睹隆威而隔情，慕善之俦，仰徽猷而增厉，道迈於重华，勋超乎文命，荡荡乎无得而称焉。是以辫发左衽之酋，款关请吏，木衣卉服之长，航海来庭，岂惟肃慎献苦，越裳荐而已哉。故四奥载宅，六府克和，川陆效珍，祯祥鳞集，卿烟玉露，旦夕扬藻，嘉オ芝英，晷刻呈茂。革运斯炳，代终弥亮，负）握枢，允归明哲，固以狱讼去宋，讴歌适齐。
</div>
    <div class="pagination">
<a href="全上古三代秦汉三国六朝文_page493.html">上一页</a><span>...</span><a href="全上古三代秦汉三国六朝文_page489.html">489</a><a href="全上古三代秦汉三国六朝文_page490.html">490</a><a href="全上古三代秦汉三国六朝文_page491.html">491</a><a href="全上古三代秦汉三国六朝文_page492.html">492</a><a href="全上古三代秦汉三国六朝文_page493.html">493</a><span class="current-page">494</span><a href="全上古三代秦汉三国六朝文_page495.html">495</a><a href="全上古三代秦汉三国六朝文_page496.html">496</a><a href="全上古三代秦汉三国六朝文_page497.html">497</a><a href="全上古三代秦汉三国六朝文_page498.html">498</a><a href="全上古三代秦汉三国六朝文_page499.html">499</a><span>...</span><a href="全上古三代秦汉三国六朝文_page495.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
