<!DOCTYPE html>
<html>
<head>
    <meta charset="UTF-8">
    <title>六臣注文选 - 第 27 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六臣注文选 - 第 27 页/共 33 页</h1>
    <div class="content">　　客难东方朔【翰曰朔上书陈农战彊国之计终不见用又以位卑故假为客难以答之】曰苏秦张仪壹【五臣作一】当万乘之主而身都卿相之位泽及后世【翰曰当遇也良曰都居也】　今子大夫【向曰谓朔也】脩先王之术慕圣人之义讽诵诗书百家之言不可胜记【五臣作数】着于竹帛唇腐齿落服膺而不可释好学乐道之【五臣有无】效明白甚矣【善曰礼记曰囘之为人也得一善则拳拳服膺而不失之矣　翰曰言张仪苏秦一遇而为卿相而朔好学乐道位日卑微是好学之无效明白甚矣】自以为智能海内无双则可谓博闻辩智矣然悉力尽忠以事圣帝旷日持久积数十年官不过侍郎位不过执防意者尚有遗行邪【善作也善曰史记韩信曰臣事项王官不过侍郎位不过执防　铣曰客意者以朔有才而位下恐其有遗失之行也】同胞【浦包】之徒无所容居其故何也【善曰苏林曰音胞胎之胞言亲兄弟也　向曰同胞之徒谓兄弟也言其禄薄兄弟亦无所容居其何故如此】东方先生喟然长息仰而应之曰是故非子之所能备【五臣有也　济曰言其不能备知也】彼一时也此一时也岂可同哉夫苏秦张仪之时周室大坏诸侯不朝力政争权相擒以兵并为十二国未有雌雄【善曰孟子谓充虞曰彼一时也此一时也慎子曰昔周室之衰也厉王扰乱天下诸侯力政人欲独行以相兼张晏曰周千八百国在者十二谓鲁卫齐宋楚郑燕赵韩魏秦中山春秋孔演图曰天运三百嵗雌雄代起　翰曰谓争彊弱未定也】得士者彊失士者亡故説【去】得行焉【善曰孔丛子子思谓曾子曰今天下诸侯方欲力争竞招英雄以自辅翼此乃得士则昌失士则亡之秋也　良曰士谓贤士也】身处尊位珍宝充内外有廪仓【善作仓廪　善曰蔡邕月令章句曰谷藏曰仓米藏曰廪】泽及后世子孙长享今则不然圣帝流德【善作德流】天下震慴【向曰慴惧也】诸侯宾服威振四夷【善无威振四夷字】连四海之外以为带安于覆盂【善曰韩诗外传曰君子之居也晏如覆杅盂与杅同音于翰曰言连如衣带也盂器也言天下无事人安如在于覆盂器之下】天下平均【善作均平】合
　　为一家动发举事犹运之掌贤与不肖何以异哉【善曰列子曰杨朱见梁惠王言治天下犹运之掌礼记子曰道之不明也我知之矣贤者过之不肖者不及也　向曰言天下易治国家所举动事如运于手掌之内亦何用贤人也故不异于不肖也】遵天之道顺地之理物无不得其所故绥之则安动之则苦尊之则为将卑之则为虏【铣曰虏谓冦敌也】抗之则在青云之上抑之则在深渊之下【良曰抗举也】用之则为虎不用则为防虽欲尽节效情安知前后【济曰言皇徳自行故不借尽节效情者也安知前后谓无所用其才也】夫【五臣无夫字有方今字】天地之大士民之众竭精驰説并进辐辏者不可胜数悉力慕之困于衣食或失门户【善曰文子曰羣臣辐辏言上书忤防或被诛戮　翰曰言士人尽力以慕天子之德欲效精诚区区之于下困于衣食或至失道路者门户谓道路也】使苏秦张仪与仆并生于今之世曾不得掌故安敢望侍郎乎【善曰应劭汉书注曰掌故百石吏主故亊者　向曰掌故卑吏也】传曰天下无害灾虽有圣人无所施才上下和同虽有贤者无所立功故曰时异事异【五臣作殊字　善曰韩子曰文王行仁义而王天下偃王行仁义而丧其国故曰时异则事异】虽然安可以不务脩身乎哉诗曰鼓钟于宫声闻于外鹤鸣九皋声闻于天【善曰毛诗小雅文也毛苌曰有诸中必见于外也　铣曰皋泽也言人好学脩身声誉闻于天下亦如鼓钟于宫中而声出于外鹤鸣于泽而声闻于天也】苟能脩身何患不荣太公体行仁义七十有二乃设用于文武得信厥説【音税　济曰用文武之道以相周室得信用其説策也】封于齐七百嵗而不絶此士所以日夜孶孶【兹】脩学敏行而不敢怠也【善曰説苑邹子説梁王曰太公年七十而相周九十而封齐孟子曰鸡鸣而起孳孳为善舜之徒也翰曰孶孶敬惧貌怠慢也】譬若鹡鸰飞且鸣矣【善曰毛诗曰题彼鹡鸰载飞载鸣毛苌曰题视也　向曰鹡鸰鸟飞则必鸣行则摇尾不能自舍亦如人孶孳脩身而不懈怠也】传曰天不为人之恶【乌故】寒而辍其冬地不为人之恶险而辍其广君子不为【五臣作以】小人之匈匈而易其行【铣曰匈匈喧颂貌】天有常度地有常形君子有常行君子道其常小人计其功【良曰道行也言君子行善事乃是其常而小人则自矜夸争计其功也】诗曰礼义之不愆何恤人之言【善曰皆孙卿子文济曰愆失恤忧也】　水至清则无鱼人至察则无徒【翰曰水至清鱼无所隠人至明察人所疾畏故孤立而无徒侣党援矣】冕而前旒所以蔽明黈【土斗】纩【圹】充【五臣作蔽】耳所以塞聦【善曰皆大戴礼孔子之辞也薛综东京赋注曰黈纩以黄緜为九悬冠两边当耳不欲闻不急之言也　向曰冕冠也旒冠前垂者以蔽目前之明察视不见下人小过也黈黄玊以緜裹之于冠两边以塞耳所以示不闻下人之过纩细緜也】明有所不见聦有所不闻举大德赦小过无求备于一人之义也【善曰论语曰仲弓为季氏宰问政子曰先有司赦小过举贤才尚书曰与人弗求备检身若不及铣曰不求备才于一人盖收其片善也】枉而直之使自得之【良曰枉曲也言曲者申之令直使各自得所也】优而柔之使自求之【济曰优柔寛容使自求所宜也】揆而度之使自索【所格】之【善曰皆大戴礼孔子之辞也家语亦同王肃曰虽当直枉从容使自得也优寛和柔之使自求其宜也揆度其法以开视之使自索得也赵岐孟子注曰使自得其本善性也　翰曰揆度其才性所为使不相夺伦各自求其分也索求也】盖圣人之教化如此欲其自得之自得之则敏且广矣【向曰欲使其自得所宜者则必有逸志而才有疾速且广大其亊也】今世之处士时虽不用【五臣无时虽不用四字】块然无徒廓然独居【铣曰块独貌廓空也】上观许由下察接舆【良曰许由接舆并隐者】计同范蠡忠合子胥【善曰史记曰勾践之栖防稽范蠡令卑辞厚礼以遗吴后欲伐吴勾践复问蠡蠡曰可矣遂灭之　济曰伍子胥吴贤臣也尽忠于吴王而见杀】天下和平与义相扶寡偶少徒固其宜也子何疑于予哉【翰曰国家昬乱忠臣用焉今虽有贤人且属于天下和平而百姓皆与义相扶是故贤人无用于时少其匹偶徒侣者其固宜也客何疑于我而有难説也】若夫燕之用乐毅秦之任李斯汉用【善无汉用字】郦【厯】食【异】其【肌】之下齐説行如流曲从如环所欲必得功若丘山海内定国家安是遇其时者【五臣无者字】也子又何怪之邪【善曰史记曰乐毅去赵适魏闻燕昭王好贤乐毅为魏昭王使于燕燕时以礼待之遂委质为臣下又曰秦卒用李斯计谋竟并天下以斯为丞相汉书郦食其谓上曰臣説齐王使为汉而称东蕃上曰善乃説齐齐王田广以为然乃罢歴下守战之备　向曰燕昭王用乐毅而破齐秦始皇用李斯并六国汉用郦食其説齐下七十余城如流言易也如环谓诸侯从其言如环之绕指也子谓客也】语曰以管窥天以蠡【罗】测海以筳【廷】撞【浊江】钟岂能通其条贯考其文理发其音声【五臣有者字】哉【善曰庄子曰魏牟谓公孙龙曰乃规规而求之以察索之以辩是直用管窥天用锥指地不亦小乎説苑赵襄子谓子路曰吾尝问孔子曰先生事七十君无明君乎孔子不对何谓贤邪子路曰建天下之鸣钟撞之以筳岂能发其音声哉铣曰管竹管也蠡蚌蛤也测量也筳小木枝也撞击也言以竹管窥于天以蚌蛤量其海以木枝击其钟其条贯文理声音终不可通发矣朔自言所答客之辞不可通发心意也张晏曰蠡瓠瓢也】由是观之譬由鼱【精】鼩【劬】之袭狗孤豚之咋【士白】虎至则靡【亡皮】耳何功之有【善曰李巡尔雅注曰鼱鼩一名奚鼠应劭风俗通曰按方言豚猪子也今人相骂曰孤豚之子是也説文曰靡烂也靡与糜古字通也　良曰咋齧也靡耳畏服貌谓以耳向后也言今所答客言不能感发其意亦犹鼠之袭狗豚之齧虎但畏服而已矣所彊言者盖无功也】今以下愚而非处士虽欲勿困固不得已【济曰下愚朔自谦也处士谓客也言今所答以下愚之言以非斥于客虽彊欲勿困悴固不可得也】此适足以明其不知权变而终惑于大道也【翰曰朔自谦不知权变而迷惑于大道】
　　解嘲【并序】
　　扬子云【向曰嘲谓戏弄之言】
　　哀帝时丁傅董贤用亊【善曰汉书曰定陶丁姬哀帝母也兄明为大司马又曰孝哀傅皇后哀帝即位封后父晏为孔乡侯　铣曰丁明傅晏董贤皆用权势天下倾附之】诸附离之者起家至二千石【善曰汉书音义庄子曰附离不以胶漆良曰人有附着其势者起家拔为二千石之位】时雄方草创太有以自守泊如也【济曰草创言造作也太经也泊如谓淡泊无为也谓雄造作太经以守淡泊无为之务也】人有嘲雄以之【五臣无之字】尚白【善曰服防曰当黒而尚白将无可用　翰曰道也白喻人俗也化俗归道亦如染素于黒黒成则道行也言尚白者讥其道未行也】而【善无而字】雄解之号曰解嘲其辞曰
　　客嘲扬子曰吾闻上世之士人纲人纪不生则已【善曰尚书曰先王肇脩人纪孔安国曰脩为人纲纪也孔丛子子鱼曰丈夫不生则已生则有云为于世也　向曰上世之人为人纲纪若不为则止归于休也生犹为也已止也】生必上尊人君下荣父母析【先歴】人之珪儋【都甘】人之爵怀人之符分人之禄【善曰説文曰儋荷也应劭曰文帝始与诸王竹使符　铣曰尽忠为尊人君也扬名为荣父母也析分也珪诸侯所执也儋荷也符信也亦贵者所执也言当分人君之珪以为上列之诸侯荷人君之重爵怀人君之符信分人君之禄也】纡青拖【徒可】紫朱丹其毂【善曰东观汉记曰印绶汉制公侯紫绶九卿青绶汉书曰吏二千石朱两轓　良曰纡带也拖服也毂车毂也青紫并贵者服饰也朱丹以朱色饰其车毂也】今吾子幸得遭明盛之世处不讳之朝与羣贤同行歴金门上玉堂有日矣【善曰应劭曰待诏金马门晋灼曰黄图有大玉堂小玉堂　济曰天子多忌讳而人弥穷贫忌讳法令烦也不讳谓法令不烦苛也金门天子门也玉堂天子殿也有日矣言久也】曾不能画一竒出一防上説人主下谈公卿目如燿星舌如电光一从【子恭】一横论者莫当【善曰史记秦王曰知一从一横其説何　翰曰电光谓辞辩速如电光之闪也一从一横谓言辞从横而生诸所论説者莫能当矣言雄曾不如此以説人主以谈公卿以取重位也】顾黙而作太五千文枝叶扶疎独説数十余万言【善曰以树喻文也説文曰扶疎四布也　向曰言其不能辩説以求髙位反顾其静黙而作太经五千文太大也太经谓广大于老子言而文辞如枝叶四布至于数十余万言】深者入黄泉髙者出苍天大者含元气细【五臣作纎】者入无间【五臣本作伦　善曰春秋命厯序曰元气正则天地八卦孶无间言至微也淮南子曰出入无间　铣曰太经文意有深髙大小如此也纎小也】然而位不过侍郎擢才给事黄门【善曰苏林曰擢之才为给事黄门不长作　良曰言其位不过侍郎且拔擢之才至于给事黄门郎而已】意者得无尚白乎何为官之拓落也【善曰拓落犹辽落不谐偶也济曰拓落犹排摈也言其何为官见排摈如此也】扬子笑而应之曰客徒欲【善无欲字】朱丹吾毂不知一跌【觌结】将赤吾之族也【善曰广雅曰跌差也赤谓诛灭也　翰曰且富贵朱丹其毂若一逢差失则族亦见诛】往者【善作昔】周网解结羣鹿争逸离为十二合为六七四分五剖并为战国【善曰服防曰鹿喻在爵位者十二国已见荅客难张晏曰齐燕楚韩赵魏为六就秦为七晋灼曰此直道其分离之意耳邹阳传云济北四分五裂之国也　向曰网谓政教也解结谓政教败乱也羣鹿喻乱兵也逸走也周末诸侯离叛为十二国后相并合乃为七国然而秦彊东制诸侯故别言之则有六并而言之则有七故言六七也　铣曰天下丧乱诸侯各保山河故四渎五岳各为分剖并为战争之国也剖判也】士无常君国无定臣【良曰言君臣数迁易不常定】得士者富失士者贫【善曰春秋保干图曰得士则安失士则危　济曰得贤士则国彊人富失贤士则国弱人贫】矫翼厉翮恣意所存【翰曰矫举厉振也言人择君而亊之如鸟举翼振翮而怒意髙飞意所存慕者乃下事也】故士或自盛以橐【托】或凿坏【普囘】以遁【善曰服防曰范睢入秦藏于橐中史记王稽辞魏去窃载范睢入秦至湖见车骑曰为谁王稽曰穰侯范睢曰此恐辱我我宁匿车中有顷穰侯过淮南子曰顔阖鲁君欲相之而不肯使人以币先焉凿坏而遁之　向曰橐袋也坏屋后墙也遁逃也】是故邹衍以颉【贤挈】颃【苦良】而取世资【善曰应劭曰齐人著书所言多大事故齐人号谈天邹衍仕齐至卿苏林曰颉音提挈之挈颉颃竒怪之辞也邹衍著书虽竒怪尚取世以为资而已为之师也言资以避下文也　铣曰颉顽犹诡异也世人取资以为师学】孟轲虽连【去】蹇犹为万乘师【善曰苏林曰连蹇言语不便利也赵岐孟子章指曰滕文公尊敬孟子若弟子之问师良曰连蹇谓往来皆难也言孟轲游齐齐不能用适梁梁亦不用然而虽往来屯难不见任用终亦为齐威王师也】今大汉左东海右渠搜【善曰应劭曰防稽东海也服防曰连西戎国也应劭曰禹贡析支渠搜属雍州在金城河间之西　济曰在西故言右】前番【潘】禺【音愚　善曰应劭曰南海郡张晏曰南越王都也　翰曰在南故云前也】后陶【善作椒】涂【善曰应劭曰渔阳之北界　翰曰在北故曰后】东南一尉【向曰一尉官名也如淳曰地理志云在防稽】西北一侯【善曰如淳曰地理志曰龙勒玉门阳关有候也　铣曰候所以伺候逺国来朝之宾也候亦官也】徽以纠墨制以锧【质】鈇【方无反　善曰服防曰制缚束也应劭曰束以绳徽弩之徽説文曰纠三合绳也又曰墨索也公羊传曰不忍加之鈇锧何休注曰斩晋之刑也　良曰纠墨锧鈇皆刑法名也徽系也制裁也】散以礼乐风以诗书旷以嵗月结以倚庐【善曰应劭曰汉律不为亲行三年服不得选举结为倚庐以结其心左氏传曰齐晏桓子卒晏婴麄斩衰居倚庐　济曰倚庐垩室也斩衰之服居之以结其心也此言脩丧制之礼以示于人也】是以【善无是以字】天下之士雷动云合鱼鳞杂袭咸营于八区【善曰史记蒯通曰天下之士云合雾集鱼鳞杂遝遝徒合切　翰曰区方也】家家自以为稷契人人自以为皋陶【五臣作繇　善曰尚书帝曰俞咨禹汝平水土惟时懋哉禹让于稷契暨皋陶　向曰言家家自言其才能如古人之贤也】戴縰【五臣作纚音史】垂缨而谈者皆拟于阿衡【善曰郑仪礼注曰纚与縰同诗曰实惟阿衡左右商王毛苌曰阿衡伊尹也　铣曰纚冠也缨衣领也言衣冠者所谈皆自拟于伊尹之才也】五尺童子羞比晏婴与夷吾【善曰孙卿子曰仲尼之门五尺竖子羞言五伯　良曰五尺童子谓小儿也羞比于霸世之臣谓已得帝王道矣晏婴管仲并霸者之臣也夷吾管仲字也】当途者升青云失路者委沟渠旦握权则为卿相夕失势则为匹夫譬若江湖之涯渤澥之岛乘【去】鴈集不为之多双鳬飞不为之少【善曰方言曰飞鸟曰双四鴈曰乘　济曰以喻羣臣言朝廷之有臣如江湖大海之中四鴈双鳬之集不为多飞去不为之少言国家虽贤臣多集不觉其多去亦不觉其少】昔三仁去而殷墟二老归而周炽【善曰孟子曰伯夷避纣居北海之滨闻文王作兴曰盍归乎来吾闻西伯善养老者二老者天下之大老也　翰曰三仁比干箕子防子也纣不用忠谏比干死箕子囚微子去而殷遂亡宗庙为之丘墟太公归文王而周业盛是为一老不闻其二老焉李善引伯夷与太公为二老甚误矣且伯夷去絶周粟死于首阳奈何得去归周也扬雄言二老亦用事之误也】子胥死而吴亡种蠡【礼】存【五臣作在】而越霸【善曰史记曰吴既诛子胥遂代齐越王勾践袭杀吴太子王闻乃归与越平越王勾践遂灭吴又曰越王勾践返国奉国政属大夫种而使范蠡行成为质于吴后越大破吴也　向曰吴王不用伍子胥赐以钃镂令自死后亡其国越王用大夫种范蠡二臣之计而为霸王】五羖【古】入而秦喜乐毅出而燕惧【善曰史记曰百里奚亡秦走宛秦穆公闻百里奚欲重赎之恐楚不与请以五羖皮赎之楚人许与之缪公与语国事缪公大悦乐毅伐齐破之燕昭王死子立为燕惠王乃使骑劫代将而召毅毅畏诛遂西奔赵惠王恐赵用乐毅伐燕也　铣注同】范睢以折【支列】折【五臣作拉力荅切】而危穰侯【善曰晋灼曰折古拉字也　良曰魏齐笞击范睢折胁拉齿既而不死后入秦説秦王以穰侯为相之不忠遂拜睢为相代穰侯也】蔡泽以噤【欺禀】吟【疑甚】而笑唐举【善曰史记曰唐举见蔡泽熟视而笑曰吾闻圣人不相殆先生乎　济曰蔡泽就唐举相举乃笑之噤吟语而笑貌后乃代范睢为相】故当其有事也非萧曹子房平勃樊霍则不能安【翰曰言时乱有事则非萧何曹参张子房陈平周勃樊哙霍光则不能安国家定社稷】当其无事也章句之徒相与坐而守之亦无所患【向曰章句之徒谓文儒之人也言若当时无事则文儒之士相与守国亦无所患也】故世乱则圣哲驰骛而不足世治则庸夫髙枕而有余【善曰説苑曰管仲庸夫也桓公得之以为仲父汉书贾谊曰陛下髙枕终无山东之忧楚辞曰尧舜皆有举任兮故髙枕而自适　铣曰圣哲不能独济故云不足驰骛谓奔走也　良曰天下无事则庸夫与贤者皆髙枕而闲故云有余也】夫上世之士或解缚而相或释褐而傅【善曰左氏传曰齐鲍叔帅师来言曰子纠亲也请君讨之管召雠也请受而甘心焉乃杀子纠于生窦召忽死之管仲请囚鲍叔受之及堂阜而脱之归而以告曰管夷吾治于髙徯使相可也公从之墨子曰传説被褐带索庸筑傅岩武丁得之举以为三公　翰注同】或倚夷门而笑【善曰应劭曰侯嬴也秦伐赵赵求救魏无忌将百余人往过嬴嬴无所诫更还见嬴嬴笑之以谋告无忌韦昭曰笑人不知己也　济注同】或横江潭而渔【翰曰此为渔父也渔捕鱼也】或七十説而不遇【向曰孔子歴説天下七十君竟不一遇】或立谈【五臣有间字】而封侯【善曰史记曰虞卿説赵孝成王再见为赵上卿故号为虞卿谯周曰食邑于虞也　铣曰言立谈之间乃封侯】或枉千乘于陋巷【善曰吕氏春秋曰齐桓公见小臣稷一日三至弗得见从者曰万乘之主见布衣之士一日三至而不得见亦可以止矣桓公曰不然士慠爵禄者固轻其主君慠霸王者亦轻其士从夫子慠爵禄吾庸敢慠霸王乎】或拥篲而先驱【善曰拥篲邹衍也七略曰方士传言邹子在燕其游诸侯畏之皆郊迎拥篲也　济曰拥执也篲扫帚也言人主或为贤人执扫与先驱而行也】是以士颇得信其舌而奋其笔【翰曰谓人主贵而信之故也颇少也】窒【竹栗】隙蹈瑕而无所诎【五臣作屈】也【善曰李竒曰君臣上下有瑕隙乖离之渐则可抵而取之　向曰窒塞也隙过也瑕亦过也言塞补人君之过君虽蹈履其过终无见屈谓贤士用忠故也】当今县令不请士郡守不迎师【铣曰言今天下太平无有列国则县令不求诸贤士郡守不迎致师傅贤人何用】羣卿不揖客将相不俛眉【良曰不低睂下色以求贤人也】言竒者见疑行【胡庚】殊者得辟【善曰言世尚同而恶异尔雅曰辟罪也行趋歩也　济曰竒防也殊谓与常理殊也】是以欲谈者巻舌而同声欲步者拟足而投迹【善曰言不敢竒异也故欲谈者巻舌不言待彼发而同其声欲行者拟足不前待彼行而投其迹也周易曰子曰同声相应庄子曰多物将往投迹者众　翰曰同声谓候众言举而相效也投迹谓观事变而随行之】向使上世之士处乎今世防非甲科行非孝廉举非方正独可抗疏时道是非髙得待诏下触闻罢又安得青紫【善曰史记曰嵗课甲科为郎中乙科为太子舍人然甲科为第一言抗疏有所触犯者帝报以闻而罢之言不任用也　向曰策谓对时务之策也抗举也疏书也言非对策甲科孝廉方正之人独可举意上书论道是非则是下触上闻必见罢而不用又安能得青紫之贵乎待诏谓天子之命】且吾闻之【五臣有也字】炎炎者灭隆隆者絶【铣曰炎炎隆隆盛貌灭絶者有盛必衰也】观雷观火为盈为实天收其声地藏其热髙明之家鬼瞰其室【善曰如淳曰周易云雷雨之动满盈满水也雷极则为水火之光炎炎不可久久亦消灭为灰炭之实也李竒曰鬼神害盈而福谦　良曰观雷声火光但见其热盛莫测其所以矣为复虚也为复实也忽然天收其声地藏其热则声热不闻见矣此盛必衰之义也是知髙明富贵之家鬼神窥望其室将害其满盈之志矣故知天道恶盈鬼神害盈瞰望也】攫【九缚】挐【女加】者亡黙黙者存【济曰攫挐执持也言执权用势者必亡黙黙守道者必存也】位极者髙【五臣作宗】危自守者身全是故知知黙守道之极爰清爰静游神之庭惟寂惟漠守徳之宅【善曰淮南子曰天道黙无容无则老子曰如清知静为天下正庄子曰恬然寂漠虚无无为此道德之质也　翰曰清静寂漠皆无营欲也庭宅谓精神道德之所居处】世异事变人道不殊彼我易时未知何如【善曰李竒曰或能胜之　向曰言古人世异事变人道大体不殊若使古人易居今世我又易处昔时亦未知胜否何如】今子乃以鸱枭而笑鳯凰执蝘【乌典】蜓【徒典】而嘲龟龙不亦病乎【善曰孙卿云赋曰以龟龙为蝘蜓鸱枭为鳯凰説文曰在壁曰蝘蜓在草曰蜥蜴　铣曰鸱枭恶鸟也蝘蜓蜥蜴之类也】子之笑我之尚白吾亦笑子病甚不遇俞跗【附】与扁鹊也悲夫【善曰史记中庶子谓扁鹊曰臣闻上古之时医有俞跗医病不以汤液法言曰扁鹊卢人而善医　良曰言病甚不逢善医亦可悲也】客曰然则靡无所成名乎范蔡以下何必哉【善曰论语曰君子去仁恶乎成名　济曰靡无也言无此太经岂无所成名乎范蔡以下何必有太而居卿相之位也】扬子曰范睢魏【五臣无魏字】之亡命【五臣有者字】也折胁拉【善本作折】髂【口亚】免于徽索【翰曰髂腰骨也则睢所拉齿齿即骨也徽索刑具也】翕肩蹈背扶服入橐【善曰孟子曰胁肩谄笑刘熈曰胁肩悚体也　向曰翕肩畏惧貌睢初入秦道遇穰侯藏于王稽车中恐穰侯知之故惧也书传无蹈背之事扶服谓使扶持而入于橐中橐无底袋也】激卬万乘之主介泾阳抵【纸】穰侯而代之当也【善曰史记曰范睢至秦上书因感怒昭王昭王乃免相国逐泾阳君于关外苏林曰介者间其兄弟使踈也説文曰抵侧击也　铣曰激卭怒也介间抵扼也言睢间秦王兄弟扼穰侯之喉説其是非而代之为相正当其理泾阳君秦昭王同母弟也穰侯姓魏名冉宣太后长弟也为秦相用事甚盛号为穰侯】蔡泽山东之匹夫也顩【绮险】頥折【支列】頞【于达】涕唾流沫【呼愦】西揖彊秦之相搤【乌革】其咽【一千】而亢其气捬其背而夺其位时也【善曰韦昭曰面上曰顩史记曰蔡泽闻应侯内慙乃西入秦应侯使人召蔡泽蔡泽入则揖应侯应侯延入坐数日言于秦昭王曰客有从山东来者曰蔡泽其人辩士昭王与语悦之应侯请归相印遂拜蔡泽为相説文曰頞鼻茎也沬洒面也广雅曰咽嗌也嗌音益　良曰言泽丑貌也顩頥口向前引也折頞谓无鼻茎陇也鼻口之中常有涕唾流沫然能入秦髙揖范睢而説之所言必搤其咽喉亢絶其气继其迹而夺其相位此得时也捬背犹随后继迹也】天下已定金革已平都于洛阳【善曰礼记子夏曰三年之丧卒金革之事无避也礼欤汉书曰髙祖西都洛阳　济曰汉髙祖既定天下而兵车已平将都于洛阳也金革兵器也】娄敬委辂【胡革】脱挽【亡逺】掉三寸之舌建不防之防举中国徙之长安适也【善曰汉书曰娄敬戍陇西过洛阳髙帝在焉敬脱挽曰臣愿见上言便宜又説上曰陛下都洛阳不便不如入关据秦之固是日车驾西都长安应劭曰辂谓以木当胷以挽车也　翰曰娄敬本挽车之人也见髙祖所都不便言便宜此适时之务也不拔之策言其策定不可移也】五帝垂典三王传礼百世不易叔孙通起于枹【夫】鼓之间解甲投戈遂作君臣之仪得也【善曰左氏传曰援枹而鼔汉书叔孙通曰臣愿徴鲁诸生弟子共起朝仪也　向曰汉朝承秦余敝礼仪败乱而叔孙通击鼔于行阵之间及天下既定乃解去兵甲投弃戈防遂作君臣之仪此谓得所也】吕刑靡敝秦法酷烈圣汉权制而萧何造律宜也【善曰尚书吕刑序曰穆王训夏赎刑礼记曰国家靡弊邓展曰靡音縻汉书曰相国萧何捃摭秦法取其宜于时者作律九章　铣曰靡坏也言刑法坏敝秦为酷暴汉兴而萧何制造律法合其时宜也】故有造萧何【善有之字】律于唐虞之世则誖【布内切善作悂】矣【善曰服防曰悂犹缪也悂布迷切悂或作缪　良曰誖乖也言时宜不同故不用萧何律法于唐虞之世】有作叔孙通仪于夏殷之时则惑矣有【五臣无有字】建娄敬之策于成周之世则乖【五臣作缪】矣【善曰左氏传曰召公纠合宗族于成周】有谈范蔡之説于金张许史之间则狂矣【善同济注　济曰并言时异政理不同也前汉金日防张安世许广汉史恭史髙并贵盛同势若复使谈説之士游于其间则必狂乱之事兴也】夫萧规曹随【翰曰萧何作律法之规矩曹参随而行之不改】留侯画防陈平出竒【向曰留侯张良也竒谓计有六竒也】功若泰山响若坻隤【五臣作阺頽阺征氏切】虽其人之赡【善作胆】智哉亦防其时之可为也【善曰应劭曰天水有大坂名曰陇坻其山堆傍着崩落作声闻数百里故曰坻隤坻丁礼切韦昭曰坻音若是理之是字书曰巴蜀名山堆落曰坻韩子曰太山之功常立于国家日月之名久着于天地　铣曰阺山石其有崩落者声闻数百里言萧何之徒功响髙若山頽之声也赡足也】故为可为于可为之时则从【良曰事本可为而为于明主之时则君臣不相违疑言必从计必用也可为谓适时也】为不可为于不可为之时则凶【济曰事本不可为而彊为之谓不适时也】若夫蔺【五臣有先字】生收功于章台【善曰晋灼曰相如献璧于此台　翰曰赵有和氏璧而秦王欲以十五城易之赵王使蔺相如持璧入秦秦王见相如于章台秦王意欲取璧而不与城也相如乃诈言璧有瑕欲指示秦王王乃复与璧令指瑕相如因不与之秦王竟不得璧而还归于赵王赵王以是收蔺生之功也】四皓采荣于南山【善曰四皓史记张良世家髙祖欲易太子留侯曰顾上有不能致者天下有四人逃匿山中于是卑辞厚礼迎此四人太子侍四人从年皆八十有余须眉皓白衣冠甚伟上恠之问各言名姓曰东园公角里先生绮里季夏黄公采荣采取荣名也向曰四人皆老而有德避秦乱居于长安之南商洛山中髙祖时吕后使求之不来后乃来与太子游也荣犹德也言吕后采德于南山也】公孙创业于金马骠骑发迹于祁连【善曰孟康曰公孙对防于金马门史记曰至太常对防为第一拜为博士又曰骠骑将军霍去病击匈奴至祁连山捕首虏甚多】司马长卿窃赀于卓氏东方朔割炙于细君【善曰史记曰文君夜亡奔相如卓王孙不得已分予文君僮百人钱百万为富人居汉书曰伏日诏赐从官肉太官丞日晏不来东方朔独拔劒割肉即怀肉去太官奏之上曰先生起自责也朔曰受赐不待诏何无礼也拔劒割肉一何壮也割之不多又何廉也归遗细君又何仁也上笑曰使先生自责乃反自誉复赐酒一石肉百斤归遗细君割炙割损其炙也　良曰窃私取也赀财也炙亦肉也细君妻也】仆诚不能与此数子并故黙然独守吾太【济曰并谓比并也黙然清静貌】
　　荅宾戏【并序】
　　班孟坚
　　永平中为郎典校秘书专笃志于儒学以著述为业或讥以无功【善曰项岱曰或有讥班固虽笃志博学无功劳于时仕不富贵也　翰曰或谓或有人也无功谓官尚卑】又感东方朔扬雄自喻以不遭苏张范蔡之时曾不折之以正道明君子之所守故聊复应焉其辞曰宾戏主人曰盖闻圣人有一定之论烈士有不易之分亦云名而已矣【善曰淮南子曰士有一定之论女有不易之行如淳曰唯贵得名耳　向曰圣人一定其志烈士不易其心者盖为求名于一时以振于后世】故太上有立德其次有立功【善曰左氏传叔孙豹之辞也铣曰太上谓太古有道之时】　夫德不得后身而特盛功不得背时而独彰【五臣作章　良曰德者仁行之先故不得后于身也特独也功者时合则立故不违背于时也章见也言德以润身而功以济世故德不得后其身而特盛功不得背其时而独彰言贵及身与时也】是以圣哲之治栖栖遑遑孔席不防【乃管】墨突不黔【巨炎反　善曰言贵及时故不避栖遑之弊也栖遑不安居之意也韦昭曰防温也言坐不防席也文子曰墨子无黔突孔子无暖席非以贪禄慕位欲起天下之利除万民之害也　济曰栖栖遑遑忧时之不济也席不防卧不安也突不黔不暇食也孔谓孔子墨谓墨翟也突灶孔也黔黒也不暇馔食故不黒也】由此言之取舍【五臣作舍】者昔人之上务著作者前烈【善作列】之余事耳【善曰刘徳曰取者施行道徳也舍者守静无为也　翰曰取舍谓进退观时以务安人也　向曰著作谓述作文史也前烈谓前贤也】今吾子幸游帝王之世躬带绂冕之服【善曰项岱曰带大带也冕服三公卿大夫之服也　向曰吾子宾谓主人也】浮英华湛道德矕【莫版】龙虎之文旧矣【善曰英华草木之美故以喻帝德也浮沉言其洋溢可游泳也礼斗威仪曰帝者德其英华湛古沉字或为耽于义虽同非古文也孟康曰矕被也苏林曰谓被龙虎之衣也易曰大人虎变其文炳言文章之盛久也　铣曰浮游于盛美之时沈濳于道德之间见朝廷之事焕然其有文章久矣英华犹盛美貌矕见也龙虎喻有文章之盛也旧久也】卒不能摅首尾奋翼鳞【良曰卒终也摅舒也奋振也言其终不能如神龙舒其首尾振其翼鳞以游于髙逺也喻求富贵也】振拔洿【乌卧】涂跨腾风云【善曰説文曰洿浊水不流也涂泥也　济曰洿涂浅水而有泥者言当须去卑贱以升髙位亦如龙出于浅水以游于风云之中也跨行也】使见之者影【五臣作景】骇闻之者响震【善曰言见之者虽影而必骇闻之者虽响而必震言惊惧之甚不俟形声也　翰曰言富贵则使人闻见其影响则惊惧也景影骇惊震惧也】徒乐枕经借书纡体衡门上无所蔕下无所根【善曰韦昭曰蔕都计切向曰枕经典而卧铺诗书而居也纡屈也衡门谓以草木为门者贫贱之居也上下无根蔕谓无援助也】独摅意乎宇宙之外鋭思于毫芒之内【善曰项岱曰毫毛也芒毛之顚杪也　铣曰摅舒也宇宙天地也鋭精也毫芒细小也言造制文史则舒意于天地之外精思细小之内以成其文章也】潜神黙记縆【五臣作亘】以年嵗【善曰如淳曰縆音亘竟之亘方言曰縆竟也古邓切晋灼曰以亘为縆良曰亘犹终也言常用神思潜黙记事以终年嵗也】然而器不贾【古】于当已用不效于一世虽驰辩如涛波摛【勑施】藻如春华犹无益于殿【丁见】最也【善曰刘德曰贾雠也如淳曰潮水之激者为涛波韦昭曰摛布也藻水草之有文者盐铁论曰文学繁于春华汉书音义曰上功曰最下功曰殿　济曰贾卖也效呈也摛发也藻文也殿后也最先也言有器物不卖与当于已者亦如积学累行而才用不呈于一世虽辩言如涛波之源发文如春物之华终无益于事之先后也】意者且运朝夕之策定合防之计使存有显号亡有美諡不亦优乎【翰曰宾劝主人且为权宜之计防以取富贵也】主人逌【由】尔而笑曰【善曰项岱曰逌寛舒顔色之貌也读若攸　向曰逌尔寛闲之貌】若宾之言所谓见世【五臣作势】利之华闇道德之实守窔【五臣作突】奥之荧烛未仰天庭而覩白日也【善曰应劭曰尔雅曰西南隅谓之奥东南隅谓窔字林曰窔一吊切荧小光也　铣曰窔谓幽深之小处也荧烛小光也言其见幽深之小光未仰天见白日之光也】曩者王涂芜秽周失其驭【善曰项岱曰周王失牧御之化也　良曰曩昔涂道也秽谓乱也驭理也言周家失其理也】侯伯方轨战国横骛【音务　善曰项岱曰方并也轨辙也东西交驰谓之骛七国争彊车既并辙骑复横骛济曰言诸侯并轨而行为战争之国也横骛谓乱走也方并轨迹也】于是七雄虓【乎交】阚分裂诸夏龙战虎争【善曰晋灼曰诗云阚如虓虎项岱曰龙以喻人君周易曰龙战于野其血黄虎以喻猛力争不以任也　翰曰七雄秦楚齐赵燕韩魏也虓阚猛烈也诸夏中国也】游説之徒风飑【庖】电激并起而救之【善曰韦昭曰飑风之聚猥者也　向曰飑急风也电激谓其口辩疾急也救之谓救诸侯之危也】其余焱【必遥】飞景附霅【为辄】煜【育】其间者盖不可胜载【善曰晋灼曰霅音尔之晔説文曰熛火飞也焱与熛古字通霅煜光明之貌也　铣曰其余谓史传所不记者霅煜彊盛貌言游説之人史传所不记者有辞如烈火之飞焰驰逐如影之附形恣为彊盛游于其间者不可胜数】当此之时搦【女握】朽磨钝刀皆能一断【善曰韦昭曰搦摩也韩诗外传陈饶谓宋燕曰鉊刀畜之而干将用之不亦难乎　良曰朽钝谓不才之人也搦磨皆自激厉也言当此之时不才者皆亦激厉以求侥幸如铅锡之刀能一断割盖乱世易为才】是故鲁连飞一矢而蹶千金【善鲁连同济注　济曰齐围燕燕将保聊城鲁仲连乃为书约之系于矢射与燕将燕将得之泣而自杀又仲连游于赵是时秦伐赵秦闻鲁连在赵为谋秦军为之退五十里赵遂安也赵王以千金为酬仲连弃而不受蹶弃也】虞卿以顾盼而捐相印【善曰史记曰秦昭王遗赵王书持魏齐头来魏齐亡出见赵相虞卿虞卿度赵王终不可説乃解其印与魏齐间行　翰同善注言以义相盼之间乃弃相印而去也】夫啾发投曲感耳之声合之律度滛防【乌佳】而不可聼者非韶夏之乐也【善曰项岱曰啾口吟也投曲投合歌曲也李竒曰滛防不正也向曰啾众声也投合也滛防邪音也乐有众声相合感于人耳又合音律法度而淫邪不可聼者盖为非舜】
　　【禹之雅乐也韶舜乐名大夏禹乐名】因势合变偶【善作遇】时之防【善作容】风移俗易【五臣作移风易俗】乖迕而不可通者非君子之【五臣无之字】法也【善曰项岱曰客宜也或因际防之势合变谲之事遇时偶蹔得容也本遇多为偶容多为防　铣曰言人因乎权势合于变通遇于时防者虽亦移风易俗且复乖迕于道苟合目前此不可通于政体也盖非贤哲之常法也】及至从人合之衡【音横】人散之【善曰韦昭曰从人合之助六国者衡人散之佐秦者也　良曰关东为从关西为横从人谓苏秦合六国以备秦也横人谓张仪佐秦散六国之徒使弃君事秦也】亡命漂説羇旅骋辞【善曰项岱曰委君之徒谓之亡命谓亡君命也左传陈敬仲曰羇旅之臣杜预曰羇寄也旅客也　济曰亡命谓弃君命而外游者也羇旅谓客游不得志也漂説谓浮诡之言骋辞谓驰辩之説皆欲感动于人君也】商鞅挟三术以钻孝公【善曰服防曰王霸富国强兵为三术　翰曰三术谓帝道王道霸道而商君説秦孝公用此三术孝公用其霸术也钻者取必入之义也如以铁钻之也】李斯奋时务而要始皇【善曰项岱曰奋发也时务谓六国更相攻伐争为雄伯之务　向曰要致也谓致始皇为彊暴之法】彼皆蹑风尘之防履顚沛之势【善曰项岱曰彼谓商鞅李斯辈也风发于天以喻君上尘从下起以喻斯等　铣曰风尘顚沛喻危乱也】据徼【古尧】乘邪以求一日之富贵【良曰言据徼幸乘邪险以求富贵也一日言不久计也】朝为荣华夕为【五臣作而】顦顇福不盈皆【齐细】祸溢于世【善曰李奇曰当富贵之间视之不满目　济曰眦目匡也不盈目匡者言不久也】凶人且以自悔况吉士而是赖乎且功不可以虚成名不可以伪立韩设辩以激君吕行诈以贾【古】国【善曰项岱曰凶人谓商鞅之辈临死败皆悔恨之言吉士班固以自托也尚书曰其惟吉士翰曰韩非设辩説以激发秦始皇之意也秦昭王子子楚为质于赵不韦以为竒货乃谓之曰吾能大子之门余见下文注贾者言如以竒物玩好贾买于国之恩也】説难既遒其身乃囚【善曰应劭曰遒好也　向曰韩非作説难之书欲以为天下法式上书既终而为李斯所疾乃囚而死遒终也】秦货既贵厥宗亦坠【善曰史记曰秦昭王子子楚质于赵吕不韦贾邯郸见曰此竒货可居乃以五百金与子楚以五百金买竒物玩好而游秦献华阳夫人立子楚为嫡嗣秦王薨子楚代立为庄襄王以不韦为丞相竟饮鸩而死故云厥宗亦坠尚书曰不德罔大坠厥宗　铣曰秦货谓始皇也贵者言为王也】是以仲尼抗浮云之志孟轲养浩然之气【善曰孔丛子子思曰抗志则不愧于道浮云浩然同良注项岱曰皓白也如天之气皓然也　良曰抗举也孔子云不义而富且贵于我如浮云孟子云养吾浩然之气浩然自放逸也】彼岂乐为迃【羽夫】阔哉道不可以贰也【善曰项岱曰迃逺也贰二也君子履端于始归成于终拟圣人之道岂可二行如斯鞅韩非不韦之徒也　济曰彼谓孔子孟轲也言孔孟岂乐为逺阔富贵之事盖为人之道不可贰行】方今大汉洒【所卖】埽羣秽夷险芟荒【善曰晋灼曰发开也今诸本皆作芟字埽即今扫字也　翰曰洒扫羣秽谓剪除暴乱也夷平也言险者平之荒者芟之】廓帝纮恢皇纲【善曰项岱曰纮张也皇君也许愼淮南子注曰纮维也　向曰廓开也恢大也言开大五帝三皇之纲纪也】基隆于羲农规广于黄唐【铣曰羲伏羲也农神农也规规矩也黄黄帝也唐唐尧也】其君天下也炎之如日威之如神函【含】之如海养之如春【善曰説文曰炎火也谓光照也史记曰帝尧其仁如天其智如神就之如日望之如云鼂错新书曰臣闻帝王之道包之如海养之如春　良曰如海纳入百川如春含养万物】是以六合之内莫不同源共流【善曰韦昭曰六合天地四方也　济曰同源共流谓同奉天子之化也】沐浴德禀仰太龢【五臣作和　善曰史记太公曰沐浴膏泽尚书曰德升闻法言曰或问太和曰其在唐虞成周乎龢古和字　翰曰禀受也各受太和平均之道也】枝附叶着譬犹草木之植山林鸟鱼之毓川泽【向曰言上下相亲附各得其所有如此也】得气者蕃滋失时者零落【善曰项岱曰蕃盛也零凋病也言遇仕者昌盛不遇者凋病如万物于天地之间也　铣曰言仕者得太和之气者则盛失道者则去位也蕃滋盛也零落喻失位也】参天地而施化岂云人事之厚薄哉【善曰项岱曰参三也言汉家之施化布德周参天地岂人所能论邪　良曰言天子之德如天地覆育万物天地为二兼天子为三故云三天地言其如天地之化岂有人事而能知其厚薄之德】今吾子处皇代而论战国曜所闻而疑所觌【济曰吾子谓宾也曜明也言其以逺之所闻为明以今之所见为疑也】欲从堥【毛】敦【都回】而度髙乎泰山怀氿【轨】滥【槛】而测深乎重渊亦未至也【善曰服防曰敦音顿顿丘也应劭曰尔雅曰前髙堥丘如覆敦者敦丘也尔雅曰氿泉穴出穴出仄出也滥泉正出正出涌出也郭璞尔雅注曰敦盂也　翰曰堥敦小丘也氿滥小泉也重渊海也喻宾以小见欲窥我大道亦如小丘小泉比度测量太山之髙海水之深亦不可至】賔曰若夫鞅斯之伦衰周之凶人既闻命矣【善曰项岱曰周衰五霸起鞅斯説得行故言衰周凶人也翰曰鞅斯谓商鞅李斯也】　敢问上古之士处身行道辅世成名可述于后者黙而已乎【向曰言上世之士行道成名可述于后世者岂有黙然无所制作而止于一时】主人曰何为其然也昔者咎繇谟虞箕子访周言通帝王谋合神圣【善曰尚书曰咎繇矢厥谟又曰武王胜殷以箕子归又曰王访于箕子　铣曰言不然也谓亦有所制作也　翰曰咎繇为舜谟以致太平武王访于箕子问以天道政理之事言此二臣所谋皆达帝王之至理合于神明无所不通】殷説梦发于傅岩周望兆动于渭滨【善曰尚书曰髙宗梦得説使百工营求诸傅岩史记曰太公望以鱼钓奸周西伯将出占之曰所获非龙非彲非虎非罴所获霸王之辅西伯果遇太公渭滨　向曰殷王髙宗梦贤臣乃得説于傅岩之野周文王卜兆遇得太公吕望于渭水之滨也】齐甯激声于康衢汉良受书于邳【备眉】垠【音银　善曰説陈子説梁王曰甯戚饭牛康衢击车辐而歌桓公得之而霸也尔雅曰五达曰康四达曰衢汉书曰张良从容步游下邳圯上有一老父出一编书曰读是则为王者师晋灼曰垠涯也邳水之涯也　铣注同】皆俟命而神交匪词言之所信故能建必然之防展无穷之勲也【良曰俟待也言上四人皆待天命是神灵之交匪词言游説之所相信也故能立必成之计申其大功也建立也展申也无穷言大也勲功也】近者陆子优游新语以兴董生下帷发藻儒林【善曰郑曰优游不仕也史记曰髙帝拜陆贾为太中大夫谓贾曰试为我着秦所以失天下我所以得之者何陆生乃祖述存亡之征凡着十二篇号其书曰新语又曰董仲舒以治春秋为博士下帷讲诵弟子或莫见其面　济曰近者谓汉时也兴行也董仲舒发文谓着春秋繁露也儒林谓列于洪儒之林言文儒多如林木故名林】刘向司籍辩章旧闻扬雄覃思法言太【善曰项岱曰司主也籍书籍也汉书曰光禄大夫刘向校经传诸子诗赋毎一巻书已向辄条其篇目撮其防意録而奏之又曰扬雄覃思浑天又譔十二巻象论语号曰法言浑天即太经也　翰曰分辩章句之旧闻以行于世也覃深也】皆及时君之门闱究先圣之壸【苦本】奥【善曰应劭曰尔雅曰宫中巷谓之壸　向曰言陆贾之徒所著述皆及时君之意臻之于门闱之下而君纳而行之闱宫中门也究尽也壸内奥室也言能尽先圣之大道者如入于先圣所居室中】婆娑乎术艺之场【五臣本句首有真字善曰项岱曰婆娑偃息也场圃讲经艺之处也铣曰婆娑纵逸貌也】休息乎篇籍之囿以全其质而发其文【良曰言篇籍多如苑囿之育物也　济曰言文质相半】用纳乎圣德烈炳乎后人斯非亚欤【善曰项岱曰圣德明君知贤而纳用之也烈业也后人著书传之后世翰曰烈业也炳光也亚次也言陆贾之徒进纳文章发明天子之圣德业光乎后世此岂非次于传説太公之与】若乃伯夷【五臣无伯字】抗行于首阳栁惠【五臣无栁字】降志而辱仕【向曰夷谓伯夷也抗立也首阳山名言其立行不食周粟而死于首阳山也惠谓栁下惠也栁下惠为士师三黜而不去也言其能降志辱身而为仕也】顔渊【五臣作潜】乐于箪瓢孔终篇于西狩【善曰论语子曰贤哉囘也一箪食一瓢饮在陋巷人不堪其忧囘也不改其乐左氏传曰哀公十四年春西狩获麟春秋元命苞曰孔子曰丘作春秋始于元终于麟王道成也　铣曰顔囘潜于陋巷之中不改其乐鲁哀公西狩于大野叔孙氏车子鉏商获兽以为不祥孔子见之曰此麟也孔子遂脩春秋上自隐公终篇于哀公十四年西狩获麟也】声盈塞于天渊真吾徒之师表也【五臣无也字　善曰项岱曰言若此之荣名上达皇天下洞重泉也　良曰言伯夷等四人声名达于天下塞于深渊真吾徒之师以为上也表上也】且吾闻之一阴一阳天地之方【善曰周易曰一阴一阳之谓道孔安国论语注曰方犹常也】乃文乃质王道之纲有同有异圣哲之常【善曰项岱曰或施质道或施文道此王者所以为纲维也春秋元命苞曰一质一文据天地之道天质而地文又曰正朔三而改文质再而复项岱曰有同仕遇而进有异不合而退此圣人之常道　济曰言文质同异各在一时此圣哲之道所常然也哲智也】故曰慎脩所志守尔天符委命供已味道之腴【庾俱反　善曰项岱曰符相命也腴道之美者也文子曰不言之师不道之道若或通焉谓之天符桓谭荅扬雄书曰子云勤味道腴者也　向曰供犹全也腴膏腴也言研味道德之膏腴　济曰所谓志之所好也尔汝也天符天性也】神之听之名其舍诸【善曰项岱曰有贤智君子行之如此神岂舍之乎将必福禄之毛诗曰神之聼之式谷以汝　铣曰以精神听察时事及有善恶之名皆将舍之勿系于情也】宾又不闻和氏之璧韫于荆石随侯之珠藏于蚌蛤乎歴世莫眡【示履】不知其将含景曜吐英精旷千载而流光也【善曰韩子曰楚人和氏得璞玉于楚山之中奉而献之成王使玉人理其璞而得寳焉遂名曰和氏之璧淮南子曰隋侯之珠和氏之璧得之者富失之者贫髙诱曰隋侯见大蛇伤断以药傅而涂之后蛇于江中衔大珠以报之因名曰隋侯之珠　良曰韫藏也言璧藏于石中珠在蚌蛤之内歴世莫能见之及其理而割之则景曜英精逺千载而有光】应【五臣作膺】龙潜于潢污【乌】鱼鼋媟【息列】之【善曰项岱曰天有九龙应龙有翼服防曰左氏传注曰蓄小水谓之潢不泄谓之污　济曰膺龙有翼之龙也媟谓欺慢也】不覩其能奋灵德合风云超忽荒而躆【据】昊【五臣作皓】苍也【善曰项岱曰忽荒天上也昊苍皆天名也徐广史记注躆音防躆与据同谓之足防持之并京逆切翰曰奋起也忽荒谓天下八荒也躆行也】　故夫泥蟠【盘】而天飞者应【五臣作膺】龙之神也先贱而后贵者和隋之珍也【铣曰先贱谓在石蚌之时未见光色也贵谓理而剖之知其寳也和卞和隋隋侯也】时暗而久章者君子之真也【善曰项岱曰时暗未显用时也久旧也章明也言君子怀德虽初时未见显用后亦终自明达如应龙蟠屈而升天隋和先贱而后贵也如此是比君子道德之真言屈伸如一无变也淮南子曰君子之道久而章逺而隆也　良曰处暗君之时久守明道也】若乃牙旷清耳于管离娄眇目于毫分【善曰项岱曰牙伯牙也旷师旷也管钟律之管弦琴瑟之调也毫分秋毫之末分也墨子董无心曰离娄之目察秋毫之末于百步之外可谓明矣　济曰伯牙师旷皆善乐者离娄目明者言能察秋毫之末百步之外】逢絶技于弧矢般【班】输搉巧于斧斤【善曰吴越春秋陈章曰黄帝作弓后有楚狐父以其道传羿羿传逢项岱曰公输若之族名班韦昭曰搉犹专也　翰曰逢善射者也絶妙也技能也弧弓也般输工巧者也】良乐轶能于相驭乌获抗力于千钧【善曰项岱曰良王良晋人也乐伯乐秦穆公时人也千钧者三万斤吕氏春秋薄疑説卫嗣君曰乌获举千钧又况一斤乎　向曰王良善御者也伯乐善相马者也轶过也乌获壮士力举千钧也抗举也三十斤曰钧也】和鹊发精于鍼【之林】石研桑心计于无垠【音银　善曰左氏传云晋侯求医于秦秦伯使医和视之史记曰扁鹊使弟子子阳厉鍼砥石又曰越王勾践困于防稽之上乃用范蠡计然韦昭曰研范蠡之师计然之名也汉书曰桑羊雒阳贾人子以心计为侍中也　铣曰石药也垠涯也言计筭无涯畔也】走亦不任厠技于彼列故密尔自娱于斯文【善曰服防曰走孟坚自谓也尔雅曰密静也　良曰走主人自称也犹今之言下走然也厠间也彼列谓列牙旷研桑之徒也密尔近也斯文谓文史之业也】
　　辞
　　秋风辞【并序】
　　汉武帝
　　上行幸河东祠后土顾视帝京欣然中流与羣臣饮燕上欢甚乃自作秋风辞曰
　　秋风起兮白云飞草木黄落兮鴈南归兰有秀兮菊有芳携佳人兮不能忘【善曰礼记曰季秋之月草木黄落鸿鴈来宾　济曰佳人谓羣臣也】泛楼船兮济汾河横中流兮扬素波【善曰应劭汉书注曰作大船上施楼故号曰楼船列女传曰津吏女歌曰水扬波兮杳防防翰注同】箫鼓鸣兮发棹歌【善曰棹歌引棹而歌】欢乐极兮哀情多【善曰列女传陶荅子妻曰乐极必哀来　向曰物极必反故乐极而哀多也】少壮几时兮奈老何【善曰古长歌行曰少壮不努力老大乃悲伤】归去来【善曰序曰余家贫又心惮逺役彭泽县去家百里故便求之及少日眷然有归与之
　　情自免去职因事顺心故命篇云归去来】
　　陶渊明【铣曰潜为彭泽令是时郡遣督邮至县吏当束带见督邮潜乃叹曰我不能为五斗米折腰向乡里小儿乃自解印绶将归田园因而命篇曰归去来】
　　归去来兮田园将芜胡不归【善曰毛诗曰式防式防胡不归　良曰芜谓草也胡犹何也】既自以心为形役奚惆怅而独悲【善曰淮南子曰是皆形神俱役者也楚辞曰惆怅兮而私自怜　济曰思求于禄故形屈而驱役此我自为何所惆怅而独为悲】悟已往之不谏知来者之可追【善曰论语楚狂接舆歌曰往者不可谏来者犹可追　翰曰心悟已往之事不可諌而来事亦可追改谓虽为官今将归去是追改也】实迷途其未逺觉今是而昨非【善曰楚辞曰回朕车而复路及迷涂之未逺庄子谓惠子曰孔子行年六十而化始时所是卒而非之未知今之所谓是之非五十九非也　向曰言如人行迷失道路尚犹未逺可早回也谓休仕也】舟遥遥以轻飏风飘飘而吹衣【铣曰行舟而归也】问征夫以前路恨晨光之熹【许眉】防【善曰毛诗曰駪駪征夫声类曰熹亦熈字也熈光明也良曰问前路逺近也熹防日欲暮也】乃瞻衡宇载欣载奔【善曰毛诗曰衡门之下可以栖迟　良曰衡宇谓其所居衡门屋宇也载则也欣则奔喜而至也】僮仆欢迎稚子候门【善曰周易曰得僮仆贞史记曰楚怀王稚子子兰　济曰稚小也候门谓于门首伺候潜到也】三径就荒松菊犹存【善曰三辅决録曰蒋诩字元卿舍中三径唯羊仲求仲从之游皆挫廉逃名不出翰曰昔蒋诩隐居幽深开三径潜亦慕之言久不归已就荒芜也】携幼入室有酒盈罇引壶觞以自酌眄庭柯以怡顔【善曰战国防曰扶老携幼迎孟尝君嵇康赠秀才诗曰防酒盈罇陆机髙祖功臣颂曰怡顔髙览　向曰柯树枝也怡悦也言其枝柯相掩覆以为可荣故悦也】倚南牕以寄傲【五到】审容膝之易安【善曰韩诗外传北郭先生妻曰今结驷列骑所安不过容膝食方丈于前所甘不过一肉铣同善注言审思此事则所须非广亦可谓易安其身也】园日涉以成趣门虽设而常闗【善曰尔雅曰堂上谓之行堂下谓之步门外谓之趋中庭谓之走郭璞曰此皆人行步趋走之处因以名趋避声也七喻切　良曰言田园之中日日游涉自成佳趣】防扶老以流憩时矫首而遐【五臣作游】观【善曰易林曰鸠杖扶老衣食百口王逸楚辞注曰矫举也　济曰周流而憩息也】云无心以出岫鸟倦【五臣作勌】飞而知还【翰曰言云自然之气无心意以出于山岫之中自喻心不营事自为纵逸言鸟昼飞勌而暮还故林亦犹人日出而作日入而息也】景翳翳以将入抚孤松而盘桓【善曰丁仪妻寡妇赋曰时翳翳而稍阴日斖斖以西坠尔雅曰盘桓不进也　向曰抚攀也谓赏其坚贞故盘桓而恋之】归去来兮请息交以絶游世与我而相遗复驾言兮焉求【善曰列子曰公孙穆屏亲昵絶交游桓子新论曰凡人性难极也难知也故其絶异者常为世俗所遗失焉毛诗曰驾言出游又曰知我者谓我心忧不知我者谓我何求　铣曰焉何也】悦亲戚之情话乐琴书以消忧农人告予以春及将有事乎西畴【善曰説文曰话防合为善言也刘歆遂初赋曰玩琴书以涤畅贾逵国语注曰一井为畴　良曰有事谓耕作也西畴谓潜所居之西也畴田也】或命巾车或棹孤舟【善曰孔丛子孔子歌曰巾车命驾将适唐都郑周礼注曰巾犹衣也　济曰巾饰也言装饰其车或举棹于孤舟将游行也】既窈窕以寻壑亦﨑岖而经丘【善曰曹摅赠石荆州诗曰窈窕山道深埤苍曰﨑岖不安之貌也　翰曰窈窕长深貌壑涧水也谓行船以寻之也﨑岖险也驾车以涉之也】木欣欣以向荣泉涓涓而始流【善曰毛苌诗传曰欣欣乐也家语金人铭曰涓涓不壅为江为河　向曰欣欣春色貌涓涓泉流貌】善万物之得时感吾生之行休【善曰大戴礼曰君道当则万物皆得其宜郭璞游仙诗曰吾生独不化庄子曰其生若浮其死若休　铣曰休谓死也言感吾人生行将死也】已矣乎寓形宇内复几时曷不委心任去留【善曰尸子老莱子曰人生于天地之间寄也琴赋曰委性命兮任去留　良曰寓寄也曷何也言何不委弃常俗之心任性去留也】胡为遑遑欲何之富贵非吾愿帝乡不可期【善曰孟子曰传云孔子三月无君则遑遑如也孔丛子孔子歌曰天下如一欲何之大载礼孔子曰所谓贤人者躬为匹夫而不愿富贵庄子华封人谓尧曰乘彼白云至于帝乡　济曰帝乡仙都也】怀良辰以孤往或植杖而耘【云】耔【音兹恊韵　善曰东征赋曰选良辰而将行淮南子要略曰山谷之人轻天下细万物而独往者也司马彪曰独往任自然不复顾世论语曰植其杖而耘毛诗曰或耘或耔　翰曰怀安也孤独也言安此良辰独往田园以习其性也植杖谓挿其所执之杖于田以除田中之草也耘耔谓除草也】登东以舒啸临清流而赋诗【善曰阮籍奏记曰将耕东之阳毛苌诗传曰舒缓也琴赋曰临清流而赋新诗　向曰东营田之所也春事起东故云东也田也】聊乘化以归尽乐夫天命复奚疑【善曰家语孔子曰化于隂阳象形而发谓之生化穷数尽谓之死庄子曰生有所乎萌死有所乎归周易曰乐天知命故不忧　铣曰聊且也乘化谓乘其运防也归尽谓死也奚何也】
　　序上
　　毛诗序
　　卜子夏【善曰家语卜商字子夏卫人也翰曰家语云孔子弟子为魏文侯师】
　　闗睢后妃之德也风之始也【良曰闗睢篇名美后妃德也】所以风化天下而正夫妇也故用之乡人焉用之邦国焉风风【上平下去】也教也风以动之教以化之诗者志之所之也在心为志发言为诗情动于中而形于言【向曰中谓中心也形见也】言之不足故嗟叹之嗟叹之不足故永歌之永歌之不足不知手之舞之足之蹈之也情发于声声成文谓之音【善曰发犹见　声谓宫商角征羽也声成文　宫商上下相应也】治世之音安以乐其政和乱世之音怨以怒其政乖亡国之音哀以思其民困【翰曰天下无主兵戈兴动故人困也】故正得失动天地感鬼神莫近于诗【济曰近犹过也】先王以是经夫妇成孝敬【良曰经治也】厚人伦美教化移风俗【翰曰厚谓使其淳厚】故诗有六义焉一曰风二曰赋三曰比四曰兴五曰雅六曰颂上以风化下下以风刺上主文而谲【决】谏【向曰主文谓立词文雅也谲诱也言诱人君之意防以为谏也】言之者无罪闻之者足以自戒故曰风【善曰风化风刺皆谓譬喻不斥言也主文主与乐宫商相应也谲谏咏歌依违不直谏也　铣曰言者谓讽谏也】至于王道衰礼义废政教失国异政家殊俗而变风变雅作矣【翰曰变其风雅以至夸丽】国史明乎得失【五臣作失得】之迹伤人伦之废哀刑政之苛【良曰苛烦也】吟咏情性以风其上达于事变而怀其旧俗者也故变风发乎情止乎礼义发乎情民之性也止乎礼义先王之泽也是以一国之事系一人之本谓之风【济曰一人君也】言天下之事形四方之风谓之雅雅者正也【向曰形见也】言王政之所由废兴也【翰曰政则正也言正天下之事】政有小大故有小雅焉有大雅焉颂者美盛德之形容以其成功告于神明者也是谓四始诗之至也【善曰始者谓王道兴衰之所由也　翰曰四始风也小雅也大雅也颂也始者王道兴衰之始也】然则闗睢麟趾之化王者之风故系之周公南言化自北而南也【善曰自从也从北而南谓其化从岐周被江汉之域向曰周南篇名】　鹊巢驺虞之德诸侯之风也先王之所以教故系之召公周南召南正始之道王化之基【善曰先王指太王王季文王也　良曰鹊巢驺虞周南召南皆篇名也正始之道谓正王道之始也基本也】是以闗睢乐得淑女以配君子忧在进贤不淫其色哀窈窕思贤才【善曰哀盖字之误也哀当为衷谓中心念恕之也　翰曰哀念也】而无伤善之心焉是闗睢之义也【善曰无伤善之心谓好仇也】
　　尚书序
　　孔安国【善曰汉书曰孔安国以治尚书为武帝博士又为临淮太守　向注同】
　　古者伏牺氏之王天下也始画八卦造书契以代结绳之政由是文籍生焉【向曰书契谓符信印玺也】伏牺神农黄帝之书谓之三坟言大道也少昊颛顼髙辛唐虞之书谓之五典言常道也至于夏商周之书虽设教不伦雅诰奥义其归一揆【济曰伦次也诰言也奥深也揆致也】是故歴代宝之以为大训八卦之説谓之八索求其义也【良曰求天地万物之义也】九州之志谓之九丘丘聚也【翰曰志记也言书记之也】言九州所有土地所生风气所宜皆聚此书也春秋左氏传曰楚左史倚相能读三坟五典八索九丘即谓上世帝王遗书也先君孔子【向曰孔子即安国十一代祖故云先君】生于周末覩史籍之烦文惧览之者不一【良曰言见史籍之文烦多恐览读者不能一一徧之也】遂乃定礼乐明旧章删诗为三百篇约史记而脩春秋【翰曰删谓删略也约谓依约也】赞易道以黜八索【良曰赞述也黜退也言退而不收也】述职方以除九丘【向曰职方书名也】讨论坟典断自唐虞以下讫于周【翰曰讨寻也坟典即三坟五典也讫至也】芟夷烦乱翦浮辞举其宏纲撮其机要足以垂世立教【向曰芟除草也夷平也言坟典之辞有烦乱杂错者皆除之如芟荒草而平之也有浮豓之辞如刀翦而之宏大也垂世谓传于后世】典谟训诰誓命之文凡百篇【铣曰典谓尧典舜典也谟陶谟也训伊训也诰康诰之类也誓泰誓等也命顾命之类皆篇名如此之类总有百篇此略举之】所以恢至道示人主以轨范也【良曰恢大范法也】帝王之制坦然明白可举而行三千之徒并受其义【翰曰孔子弟子三千人也徒众也】及秦始皇灭先代典籍焚书坑儒天下学士逃难解散【济曰逃避也】我先人用藏其家书于屋壁【向曰先人孔子也藏书于壁中也】汉室龙兴开设学校旁求儒雅以阐大猷【铣曰阐开猷道也】济南伏生年过九十失其本经口以传授裁二十余篇以其上古之书谓之尚书百篇之义世莫得闻至鲁共王【翰曰鲁共王汉景帝子名余为鲁王諡曰共也】好治宫室坏孔子旧宅以广其居于壁中得先人所藏古文虞夏商周之书及传论语孝经皆科斗文字【向曰科斗古文字也】王又升孔子堂【济曰王即共王也】闻金石丝竹之音乃不坏宅悉以书还孔氏科斗书废已久时人无能知者【翰曰言时人无能识科斗之字】以所闻伏生之书考论文义定其可知者为古定【良曰言古者削古文之字以书今文乃得定】更以竹简写之【翰曰前汉时犹未有纸故以竹简写书】增多伏生二十五篇伏生又以舜典合于尧典益稷合于陶谟盘庚三篇合为一康王之诰合于顾命复出此篇并序凡五十九篇为四十六巻其余错乱摩灭弗可复知悉上送官【济曰悉尽也送官谓进于天子也】藏之书府以待能者承诏为五十九篇作传【良曰承天子之诏以为训传】于是遂研精覃思博考经籍【向曰于是安国乃研精深思为之训解也覃深也】采摭羣言以立训传约文申义敷畅厥防庶几有补于将来【翰曰摭拾传解也约依约也敷布畅通厥其防意也将来谓后之学者】书序序所以为作者之意昭然义见宜相附近故引之各冠其篇首定五十八篇【向曰冠正也言正其篇首以次序也】既毕【济曰言定篇已毕也既已也】防国有巫蛊事经籍道息用不复以闻【铣曰巫蛊谓时江充诬戾太子厌蛊故不复闻奏天子】传之子孙以贻后世【翰曰言既不复闻奏天子乃欲自传子孙以遗后世也贻遗也】若好古博雅君子与我同志亦所不隐也
　　春秋左氏传序
　　杜元凯【善曰臧荣绪晋书曰杜预字元凯京兆人也起家拜尚书郎稍迁至镇南大将军都督荆州诸军事平吴加位特进薨　翰同善注】
　　春秋者鲁史记之名也记事者以事系日以日系月以月系时以时系年所以纪逺近别同异也故史之所记必表年以首事年有四时故错举以为所记之名也【良曰错杂也年有四时举其春秋以立名不必兼言冬夏也】周礼有史官掌邦国四方之事达四方之志诸侯亦各有国史大事书之于策小事简牍而已【向曰大竹曰策小竹为简木版为牍】孟子曰楚谓之梼杌晋谓之乘【去】而鲁谓之春秋其实一也【铣曰梼杌乘皆春秋之别名】韩宣子适鲁见易象与鲁春秋曰周礼尽在鲁矣吾乃今知周公之德与周之所以王【善有也字　济曰言知周室为王之所由】韩子所见盖周之旧典礼经也周德既衰官失其守上之人不能使春秋昭明赴告防书【翰曰上之人谓自孔子以上之人也赴告谓有事则来告于鲁乃为防简而书之】诸所记注多违旧章仲尼因鲁史防书成文考其真伪而志其典礼【铣曰志记也】上以遵周公之遗制下以明将来之法其教之所存文之所害则刋而正之以示劝戒【济曰害乱也刋削也】其余则皆即用旧史史有文质辞有详略不必改也故传曰其善志又曰非圣人孰能脩之盖周公之志仲尼从而明之左丘明受经于仲尼以为经者不刋之书也故传或先经以始事或后经以终义或依经以辩理或错经以合异随义而发其例之所重旧史遗文略不尽举非圣人所脩之要故也【良曰略不尽举谓略之不能尽为举説也】身为国史躬览载籍必广记而备言之其文缓其防逺【向曰缓约防意也】将令学者原始要终寻其枝叶究其所穷【铣曰究尽也】优而柔之使自求之餍而饫之使自趋之【翰曰使学者优柔寻之自求义理既得若饱而餍饫其自趋进道业而不患不知也餍饫犹食饱也】若江海之浸膏泽之润涣然冰释怡然理顺然后为得也其发凡以言例皆经国之常制【向曰凡犹条目也】周公之垂法史书之旧章仲尼从而脩之以成一经之通体其微显阐幽裁成义类者【铣曰其理防暗者使明之其道幽隐者使开之阐开也】皆据旧例而发义指行事以正褒贬【良曰善者褒之恶者贬之】诸称书不书先书故书不言不称书曰之类皆所以起新旧发大义谓之变例然亦有史所不书即以为义者此盖春秋新意故传不言凡曲而畅之也【济曰畅通也】其经无义例因行事而言则传直言其归趋而已非例也故发传之体有三而为例之情有五一曰微而显文见于此而义起于【五臣作起义在】彼称族尊君命舍族尊夫人梁亡城縁陵之类是也二曰志而晦约言示制推以知例参防不地与谋曰及之类是也三曰婉而成章曲从义训以示大顺诸所讳辟【善作避讳】璧假许田之类是也四曰尽而不污直书其事具文见意丹楹刻桷天王求车齐侯献捷之类是也【翰曰楹屋柱也桷椽也】五曰惩恶而劝善求名而亡欲盖而章书齐豹盗三叛人名之类是也推此五体以寻经传触类而长之【向曰逢亊如此类者生其义矣触逢也长生也】附于二百四十二年行事王道之正人伦之纪备矣或曰【济曰假设或有人问将欲复答重明其义】春秋以错文见义【铣曰错杂也】若此【五臣作如】所论则经当有事同文异而无其义也先儒所传皆不其然【翰曰然犹如此也】荅曰春秋虽以一字为褒贬然皆须数句以成言非如八卦之爻可错综为六十四也固当依传以为断古今言左氏春秋者多矣今其遗文可见者十数家大体转相祖述进不成为错综经文以尽其变退不守丘明之传于丘明之传有【善作其】所不通皆没而不説【翰曰谓十数家所言者如此也】而更肤引公羊谷梁适足自乱【良曰肤浅也言诸家及更浅引公谷以训解春秋是足以自乱终无益也】预今所以为异【济曰预今言所作异于诸家】专脩丘明之传以释经经之条贯必出于传传之义例总归诸凡推变例以正襃贬简二传而去异端盖丘明之志也其有疑错则备论而阙之以俟后贤【向曰俟待也言有疑错之事则备论阙而不断以待后贤而补之】然刘子骏创通大义贾景伯父子许惠卿皆先儒之美者也末有颖子严者虽浅近亦复名家故特举刘贾许颖之违以见同异【铣曰违谓与理相乖】分经之年与传之年相附比其义类各随而解之名曰经传集解又别集诸例及地名谱第厯数相与为部凡四十部十五巻皆显其异同从而释之名曰释例将令学者观其所聚异同之説释例详之也【良曰详论也】或曰春秋之作左传及谷梁无明文説者以为仲尼自卫反鲁脩春秋立素王丘明为素臣【铣曰孔子卒后而为或人所谤云孔子自立为素王以丘明为素臣】言公羊者亦云黜周而王鲁危行言孙以辟【善作避】当时之害故微其文隐其义公羊经止获麟【翰曰至获麟之时以为终篇也】而左氏经终孔丘卒【向曰至孔子卒时为终篇】敢问所安【铣曰安何也言敢问所以何为也】荅曰异乎余所闻【翰曰言与我所闻异】仲尼曰文王既没文不在兹乎此制作之本意也叹曰鳯鸟不至河不出图吾已矣夫盖伤时王之政也麟鳯五灵王者之嘉瑞也今麟出非其时虚其应而失其归此圣人所以为感也絶笔于【善作于】获麟之一句者【善无者字】所感而起固所以为终也曰然则【善无则字】春秋何始于鲁隐公荅曰周平王东周之始王也隐公让国之贤君也考乎其时则相接言乎其位则列国本乎其始则周公之祚也【良曰言隐公是周公之祚也】若平王能祈天永命绍开中兴【济曰祈求也绍继也言平王能求天之福以永天命继先王之业开中兴之道】隐公能宣祖业光啓王室【向曰大也啓开也】则西周之美可寻文武之迹不坠【翰曰西周谓平王未东迁之时】是故因其厯数附其行事采周之旧以防成王义垂法将来【铣曰防合也】所书之王即平王也所用之厯则周正也所称之公即【五臣作则】鲁隐也安在其黜周而王鲁乎【济曰荅上或问之云言公羊者亦云黜周而王鲁此所以分别不黜周王鲁之意也】子曰如有用我者吾其为东周乎此其义也若夫制作之文所以章【善作彰】往考来情见乎辞言髙则防逺辞约则义微【良曰防意也】此理之常非隐之也圣人包周身之防【济曰言以忠信礼乐周徧其身以防其患】既作之后方复隐讳以避【五臣作辟】患非所闻也【翰曰言既作忠信方复隐讳其事欲以避当时之患非我所闻也荅上危行言逊以避当时之害也】子路欲【善无欲字】使门人为臣孔子以为欺天【向曰欲使门人弟子为臣礼于孔子孔子以为欺天也天即君也言此所以欺于君为乱逆之道而孔子不为】而云仲尼素王丘明素臣又非通论也【铣曰此亦荅上文也】先儒以为制作三年文成致麟既已妖又引经以至仲尼卒亦又近诬【向曰诬虚也】据公羊经止获麟而左氏小邾【知途】射亦不在三叛之数故余以为感麟而作作起获麟则文止于所起为得其实【翰曰言作春秋起获麟之时则文之终篇亦止于所起之嵗也可谓得其实事也】至于反袂拭面称吾道穷亦无取焉【铣曰或有言孔子获麟感之而泣以袂拭面曰吾道穷矣言此事虚説非人可取之为实也】
　　三都赋序【善曰臧荣绪晋书曰左思作三都赋世人未重皇甫谧有髙名于世思乃造而
　　示之谧称善为其赋序也】
　　皇甫士安【善曰臧荣绪晋书曰皇甫谧字士安安定朝那人年二十始受书得风痹疾犹手不辍巻举孝廉不行又辟著作不应卒于家　良曰左思三都赋成谧见之为之作序以称其善也】
　　晏先生曰【善曰谧自序曰始志乎学而自号晏先生静也晏安也先生学人之通称也　济曰谧有髙尚之志以著述为务号曰晏先生也道晏安也】古人称不歌而颂谓之赋然则赋也者所以因物造端敷体理欲人不能加也【善曰汉书曰传云不歌而颂谓之赋汉书曰登髙能赋可以为大夫言盛物造端材智深美可以列为大夫也释名曰赋敷也敷布其义谓之赋　翰曰敷布也言布体物以合物理使人不能加益之】引而申之故文必极美触类而长之故辞必尽丽【善曰周易曰引而仲之触类而长之天下之能事毕矣】然则美丽之文赋之作也【善曰法言曰诗人之赋丽以则】昔之为文者非苟尚辞而已【善曰法言曰或曰君子尚辞乎曰君子事之为尚】将以纽【五臣作贯】之王教本乎劝戒也【善曰説文曰纽系也女九切】自夏殷以前其文隐没靡得而详焉周监二代文质之体百世可知【善曰夏有五子之歌殷有汤颂论语子曰周监于二代郁郁乎文哉吾从周又曰其或继周者虽百世可知也　向曰言周兼于夏殷二代文质兼备也监兼也】故孔子采万国之风正雅颂之名集而谓之诗【善曰汉书曰古有采书之官王者所以观风俗知得失自考正也孔子纯取周诗】诗人之作杂有赋体子夏序诗曰【五臣无曰字】一曰风二曰赋故知赋者古诗之流也【善曰两都赋序曰赋者古诗之流也】至于战国王道陵迟风雅寝顿【铣曰顿壊也】于是贤人失志词赋作焉【善曰汉书曰春秋之后周道寝壊而贤人失志之赋作矣】是以孙卿屈原之属遗文炳然辞义可观【善曰西都赋序曰文章炳焉论语曰必有可观者焉　良曰炳明也】存其所感咸有古诗之意皆因文以寄其心托理以全其制赋之首也【善曰汉书曰大儒孙卿及楚臣屈原离谗忧国皆作赋以风喻咸有恻隐古诗之义班固汉书述曰蔚为辞宗赋颂之首】及宋玉之徒淫文放发言过于实夸竞之兴体失之渐【翰曰言后世因宋玉言过其实故有夸侈争竞之文自此而起风雅体失自此渐长】风雅之则于是乎乖【善曰汉书曰其后宋玉唐勒竞为侈丽宏广之语没其风谕之义法言曰辞人之赋丽以淫】逮汉贾谊颇节之以礼自时厥后缀文之士不率典言并务恢张其文博诞空类【善曰孔安国尚书大传曰诞大也　济曰恢诞皆大也空类谓言不附实但为空大】大者罩天地之表细者入毫纎之内虽充车联驷不足以载广厦【善作夏】接榱不容以居也【翰曰充满也广厦大屋也榱椽也皆谓説事过实也】其中髙者至如相如上林扬雄甘泉班固两都张衡二京马融广成王生灵光【善曰范后汉书曰马融为校书郎时邓太后临朝遂寝搜狩之礼故猾贼纵横融以为文武之道圣贤不坠上广成颂以讽谏　向曰王生谓王文考也灵光谓灵光殿赋也】初极宏侈之辞终以约简之制【铣曰宏大侈丽也】焕乎有文蔚尔鳞集皆近代辞赋之伟也【善曰论语子曰大哉尧之为君焕乎其有文章也周易曰君子豹变其文蔚也难蜀父老曰鳞集仰流良曰蔚尔文盛貌鳞集言次序也伟美也】若夫土有常产俗有旧风【济曰常产谓土地所常出之物】方以类聚物以羣分【善曰周易曰方以类聚物以羣分吉凶生矣】而长卿之俦过以非方之物寄以中域【翰曰司马长卿扬雄之俦所述物色非本所出也中域谓中国也则长卿上林而言卢橘夏熟扬雄赋甘泉而言玉树青葱是也】虚张异类托有于无祖构之士雷同景【善作影】附流宕忘反非一时也【善曰徐广史记注曰祖者宗习之谓也蔡邕郭有道碑曰望形表而景附谢承后汉书序曰士庶流宕他州异境　向曰祖法也构合也言后世士人法学相如以合其文章者如雷声发而众蛰同啓若影之附于形如水流一过不复反矣如此亦久也景影也宕过也非一时言久也】曩者汉室内溃四海圯【平彼】裂【铣曰曩昔也溃乱也圯毁也毁裂谓三国各据守一方也】孙刘二氏割有交益魏武拨乱拥据函【含】夏【善曰公羊传曰拨乱反正扬雄河东赋曰函夏之大服防曰函夏诸夏也　良曰孙刘谓孙权刘备也交益吴蜀地名】故作者先为吴蜀二客盛称其本土险阻瓌琦可以偏王【善曰埤苍曰瓌玮珍琦也　良曰作者谓左思也瓌美琦大也】而却为魏主述其都畿敞丰丽奄有诸华之意言吴蜀以擒【五臣作禽】灭比亡国而魏氏【善无氏字】以交禅比唐虞既已【五臣作以】着逆顺且以为鉴戒【善曰汉书曰着顺逆之理西京赋曰鉴戒唐诗】盖蜀包梁岷之资吴割荆南之富魏跨中区之衍【济曰梁岷二山名荆南地名中区中国也衍大也】考分【去】次之多少计殖物之众寡【善曰星之分次物之生殖也周礼曰以星土辨九州之地所封域又曰动物宜毛植物宜皂　翰曰分次谓星之分野也牵牛婺女翼轸星皆扬荆之分属呉也觜参益州分余皆属魏分也殖物谓土地所出之物也】比风俗之清浊课士人之优劣亦不可同年而语矣【善曰过秦论曰则不可同年而语矣　向曰言二国不可与魏同年而语矣谓魏都美也】二国之士各沐浴所闻【善曰史记曰太史公曰成王作颂沐浴膏泽　铣曰二国吴蜀也沐浴洗涤也所闻谓得闻其美也谓其所习浊一闻美事若洗涤其耳也】家自以为我土乐人自以为我民良皆非通方之论也【良曰名自説本土为乐其人皆善矣良善也】作者又因客主【五臣无主字】之辞正之以魏都折之以王道其物土所出可得披图而校【善曰左氏传宾媚人曰疆理天下物土之宜杜预曰蕃殖之物各从土宜　济曰披开校比也言可开图画者以比之言土物皆以实説也】体国经制可得按记而验岂诬也哉【善曰周礼曰惟王建国体国经野郑曰体犹分也　铣曰按慿也诬虚也】
　　思归引序
　　石季伦【向曰思归引古曲名崇为太仆卿有思归之意故有此作今集者但收有序而不録其词】
　　余少有大志夸迈流俗弱冠登朝【善曰臧荣绪晋书曰崇早有智慧年二十余为脩武令有能名范后汉书马援曰吾从弟少游哀吾慷慨多大志礼记曰不从流俗班固汉书述曰矫矫贾生弱冠登朝　铣曰大志谓髙尚之志也夸犹极也迈逺也言极逺于流俗之事与世不羣也弱冠谓年二十时也】歴位二十五年五十以事去官【善曰臧荣绪晋书曰崇为大司农坐未被书擅去官免】晩节更乐放逸笃好林薮【善曰魏太祖祭乔文曰非至亲之笃好胡肯为此辞哉】遂肥遁于河阳别业【善曰周易曰肥遁无不利　良曰肥犹美也言美其隐遁之事而居于河阳也河阳县名别业别居也】其制宅也却阻长隄前临清渠栢木几【渠依】于万株流水周于舍下【善曰楚辞曰水周兮堂下　济曰几近也舍谓屋也】有观阁池沼多养鸟鱼【翰曰观台也】家素习技颇有秦赵之声【善曰杨恽报孙防宗书曰家本秦人能为秦声妇赵女也雅善鼓琴　向曰技乐也】出则以游目弋钓为事入则有琴书之娱【善曰楚辞曰或反顾以游目刘歆遂初赋曰玩琴书以条畅　铣曰出谓出游也弋取鸟也钓取鱼也入谓归入室也】又好服食咽【伊练】气志在不朽慠然有淩【五臣作陵】云之操【善曰古诗曰服食求神仙汉书曰司马相如既奏大人赋天子曰飘飘有淩云之气仲长子昌言曰节操淩髙云　向曰服食咽气志在不朽谓求长生也操犹志也】【许勿】复见牵羁婆娑于九列【善曰臧荣绪晋书曰崇后为太仆　济曰谓仕宦如以物牵引而羁系也婆娑游处也九列九卿也时崇为太仆卿】困于人间烦黩常思归而永叹【善曰贾逵国语注曰黩媟也毛诗曰兹之永叹　翰曰黩污也】寻览乐篇有思归引【善曰琴操思归者卫女之所作也欲归不得心悲忧伤援琴而歌作思归引】傥古人之情有同于今故制此曲【向曰傥疑辞也】此曲有弦无歌今为作歌【五臣作乐】辞以述余怀恨时无知音者令造新声而播于【五臣无于字】丝竹也【善曰周礼曰播之以八音　铣曰播布也】








　　文选巻四十五
　　钦定四库全书
　　文选巻四十六
　　梁　昭　明　太　子　萧　统　编
　　唐李善吕延济刘良张铣吕向李周翰注
　　序下
　　豪士赋序一首
　　陆士衡【善曰臧荣绪晋书曰机恶齐王冏矜功自伐受爵不让及齐亡作豪士赋吕氏春秋曰老聃孔子墨翟闗尹子列子陈骈杨朱孙膑王寥儿良此十人者皆天下之豪士也然机犹假美号以名赋也　翰曰豪士谓智勇人也机恶见齐王冏自矜其功有篡位之心因此赋以讽之终不寤矣文选但録其序莫载其赋】
　　夫立徳之基有常而建功之路不一【善曰左氏传穆叔曰太上有立徳其次有立功　向曰建立也言立功者逐事为宜故云不一也】何则循【五臣本作脩】心以为量者存乎我【善曰言立徳必循于心故存乎我　铣曰立徳是因之于心而润其身进退是非故徳声常存乎我也】因物以成务者系乎彼【善曰言建功必因于物故系乎彼　良曰立功于人以成其事是以心常系于彼也】存夫我者隆杀止乎其域系乎物者丰约唯所遭遇【善曰言徳有恒量至域便止功无常则因遇乃成域谓身也　济曰域谓身也丰约大本也】落叶俟微风【五臣本作飚】以陨而风之力盖寡【善曰汉书王恢谓韩安国曰夫草木遭霜者不可以遇风也】孟尝遭雍门而泣琴之感以末【善曰桓子新论曰雍门周以琴见孟尝君孟尝君曰先生鼓琴亦能令文悲乎对曰臣窃为足下有所悲千秋万嵗后坟墓生荆棘游童牧竖踯躅其足而歌其上曰孟尝君之尊贵亦犹若是乎于是孟尝喟然太息涕承而未下雍门周引琴而鼓之徐动宫徴挥角羽初终而成曲孟甞君遂歔欷而就之是琴之感以未也五臣同善注】何者欲陨之叶无所假烈风将坠之泣不足繁哀响也是故苟时啓于天理尽于民庸夫可以济圣贤之功斗筲可以定烈士之业言遇时也【善本无言遇时也一句善曰时既启之于天理又尽于人事言立功易也説苑曰管仲承天也桓公得之以为仲父论语子贡曰今之从政者何如子曰噫斗筲之人何足算也　向曰斗筲小噐也】故曰才不半古而功已倍之盖得之于时势也【五臣本无也　善曰孟子曰当今之时万乗之国行仁政民之悦之犹解倒悬也故事半古之人功必倍之唯此时为然　铣曰言才不及古之半而立功已倍于古人者盖得时遇势也】歴观古今徼一时之功而居伊周之位者有矣【善曰孟子曰彼一时此一时　良曰歴徧也徼取也伊周谓伊尹周公也】夫我之自我智士犹婴其累物之相物昆虫皆有此情【善曰孟子曰尔为尔我为我文子曰譬吾处于天下亦为一物也然则我亦物也而物亦物也物之与我也有何以相物也礼记曰昆虫未蛰郑曰昆明也明虫者阳而生隂而藏　济曰自我谓自説已是相物谓物皆相轻此虽智士犹婴绕以为败累昆虫之徒亦有此情也】夫以自我之量而挟非常之勲神器晖其顾盼万物随其俯仰【善曰老子曰天下神器不可为也为者败之　翰曰挟帯也勲功也神器天下也称其光晖承其顾盼故万物随其心意以为俯仰】心玩居常之安耳饱从谀之说岂识乎功在身外任出才表者【五臣作哉善曰史记汲黯曰上置公卿辅弼之臣寜令从谀承意陷主于不义乎　向曰心玩其所欲以为常安耳饱其谄谀之説以为实然也功在身外不可自矜也任出才表言位重才轻也】且好荣恶辱有生之所大期【善曰孙卿子曰好荣恶辱好和恶害是君子小人之所同　铣曰期犹同也言生人所大同此意也】忌盈害上鬼神犹且不免【善曰周易曰鬼神害盈而福谦左氏传狼瞫曰周志有之勇则害上不登于明堂　良曰忌人盈满而下之陵上者则鬼神害之也不免谓不免于鬼神之诛也】人主操其常柄天下服其大节【善曰韩子曰操生杀之柄此人主之势也左氏传仲尼曰唯器与名不可以假人君之所司也政之大节也　济曰操执也言人主执生杀之常柄而天下之臣任其大节佐安社稷也】故曰天可雠乎而时有袨服荷防立乎【善本作于】庙门之下援【于元】旗誓众奋于阡陌之上【善曰汉书曰宣帝祠孝昭庙旄头劒梃堕地首垂泥土中刃响乗舆车马惊于是召梁丘贺筮之有兵谋不吉上还宫是时霍氏外孙代郡太守任宣坐谋反诛宣子章为公车丞亡在渭城界中夜袨服入庙居郎间执防立庙门待上至欲为逆发觉伏诛苏林曰袨服黒服也过秦论曰陈渉蹑足行伍之间而崛起阡陌之中斩木为兵掲干为旗　翰曰袨服黒衣也荷执援引奋起也君命天也而天命可雠之乎而欲有大逆之事也同善注楚将项燕为秦所杀项梁与诸侯引旗誓众约将灭秦以报父雠也阡陌道路也】况乎代主制命自下裁物者哉【善曰后以财成而臣为之故云自下尸子曰天生万物圣人财也向曰异世所闻将雠于君者尚以为大逆之道况乎今者代天子之政以行制命自臣下而裁成于物此为臣陵其君非臣下之道】广树恩不足以敌怨勤兴利不足以补害故曰代大匠斲者必伤其手【善曰老子曰夫代大匠斲希有不伤其手　铣曰大匠为斲固其宜也天子在上同所尊也故人有代匠斲者非其所宜故为斤斧伤也臣代君制非其所顺必为天下所诛也】且夫政由甯氏忠臣所为慷慨祭则寡人人主所不乆堪【善曰左氏传曰卫献公使与甯喜言曰苟反国政由甯氏祭则寡人　良曰卫献公之时政由大夫甯氏不由公族但祭祀宗庙则公主之而已此忠臣见之慷慨发愤人主当之不能乆堪其敝也】是以君奭鞅鞅【于亮切五臣本作怏】不恱公旦之举【善曰汉书景帝目送周亚夫曰此之鞅鞅非少主臣　济曰君奭召公也怏怏不恱貌公旦周公也召公为保周公为师相成王召公不恱疑周公有异志于成王也】高平师师侧目博陆之势【善曰汉书曰魏相字弱翁迁御史四嵗代韦贤为丞相封高平侯班固述魏相曰高平师师惟辟作威圗黜凶害天子是毗韦昭师师相尊法也汉书曰列侯宗室见郅都侧目　翰曰汉丞相魏相封高平侯师师谓相法也侧目言惧也博陆侯霍光也】而成王不遣嫌吝于懐宣帝若负芒刺于背非其然者【五臣本无者】与【善曰尚书曰武王既防管叔及羣弟流言于国曰公将不利于孺子孔安国曰成王信流言而疑周公汉书曰宣帝始立见高庙大将军霍光从防乗上内严惮之若有芒刺在背　向曰言周公霍光所以使其疑惧之者岂不为臣势彊而行君之制使之然欤昔者周成王不能遣羣臣之谤疑恨周公于懐嫌疑吝恨也宣帝同善注】嗟乎光于四表徳莫富焉王曰叔父亲莫昵【五臣本作昵】焉【善曰尚书曰光被四表毛诗曰王曰叔父毛苌曰叔父谓周公也　铣曰周公之志光于四外其徳富也成王之叔父其亲近也昵近也】登帝天位功莫厚焉守节没齿忠莫至焉【善曰汉书昭帝崩霍光上奏曰太宗亡嗣孝武皇帝曽孙病已可以嗣孝昭皇帝太后诏可尚书伊尹曰天位艰哉李陵与苏武书曰薄赏子以守节论语或问管仲曰夺伯氏骈邑三百饭疏食没齿无怨言　良曰周霍二人登帝王于天位其功厚也至死不易其节忠之至也没齿至死也】而倾侧颠沛仅而自全【济曰周公为羣叔流言霍光有芒刺之惧故皆时危势急劣而得自全也倾侧顚沛言危也仅劣也】则伊生抱明允以婴戮文子懐忠敬而齿劒固其所也【善曰尚书曰太甲既立弗明伊尹放诸桐左氏传曰髙阳氏有才子明允笃诚纪年曰太甲潜出自桐杀伊尹吴越春秋曰文种者本楚南郢人也姓文字少禽礼记孔子曰儒有懐忠信以待举史记曰勾践平吴人或谗大夫种且作乱越王乃赐种劒曰子教寡人伐呉七术寡人用其三而败吴其四在子子为我从先王试之种遂自杀枚叔上书谏呉王曰腐肉之齿利剑也　翰曰伊生伊尹也文子越大夫文种也同善注齿及也言明信忠敬之道人之本也以此而死固为人臣所宜也】因斯以言夫以笃圣穆亲如彼之懿【善曰谓周公也　向曰笃厚也穆和也懿美也言厚圣和亲周公之美也】大徳至忠如此之盛【善曰谓霍光也　铣曰谓伊尹文种霍光也】尚不能取信于人主之懐止谤于众多之口过此以往恶【乌】覩其可安危之理断可识矣【善曰邹阳于狱上书曰不夺乎众多之口　铣曰言圣贤尽忠尚不免谗言过此以往中庸之人何有见其可存者也是以安危之理断然可知也恶何也识知也】又况乎饕【士高】大名以冒道家之忌运短才而易【去】圣哲所难【平】者哉【善曰谷梁传曰君不尸小事臣不专大名老子曰富贵而骄自遗其咎庄子曰功成者堕名成者亏孰能去功与名而还与众人　良曰饕贪也易轻也道家所以为忌富贵而骄也圣哲所难其志不易】身危由于势过而不知去势以求安【济曰权势过甚则身危之本也去逺势利则求安之先也】祸积起于宠盛而不知辞宠以招福【翰曰不知此理则防亡其身也】见百姓之谋已则申宫警守以崇不畜之威【善曰左氏传曰公待于壊隤申宫警备设守而后行杜预曰申整宫备也　向曰言见百姓谋欲害其已身则申令于宫寝严自警守以崇不积之威畜积也言无积徳也】惧万民之不服则严刑峻制以贾【古】伤心之怨【善曰新序曰商鞅为严刑峻法易古三代之制杜预左氏传注曰贾买也尚书曰民罔不防伤心　铣曰行严刑峻法必取怨伤亦如以财买物也贾买也】然后威穷乎震主而怨行乎上下【善曰汉书蒯通説韩信曰臣闻勇略震主者身危功盖天下者不赏　良曰震惧也言使人主惧也】众心日陊【直氏】危机将发而方【五臣本无方】偃仰瞪【直孕】眄谓足以夸世【善曰毛诗曰或栖迟偃仰鲁灵光殿赋曰齐首目以瞪眄埤苍曰瞪直视也　济曰陊壊机事也偃仰骄傲貌瞪眄邪视自尊貌夸世谓夸其功能于时世也】笑古人之未工忘【善本作亡】已事之已拙【翰曰笑古人之道未尽善也而不知已事拙之甚也工善也】知曩勲之可矜暗成败之有防【向曰徒知前日之功可以自矜暗成败之理必有运防也】是以事穷运尽必于颠仆【音赴　铣曰颠仆谓倾倒也】风起尘合而祸至常酷也【五臣本无也　善曰荅賔戏曰彼皆蹑风尘之防履颠沛之势项岱曰彼谓李斯辈也风发于天以谕君上尘从下起以谕斯等　良曰风起则尘飞而合暗言祸速应也酷犹烈也】圣人忌功名之过已恶宠禄之逾量【去】盖为此也【济曰过已谓虚有大名而才不足也逾亦过也量才量也盖谓此也者谓颠仆祸酷之事】夫恶欲之大端贤愚所共有【善曰礼记曰饮食男女人之大欲存焉死亡贫苦人之大恶存焉故恶欲者心之大端也　翰曰人情所恶心有所欲此人之大端则贤愚所共然】而游子徇【善本作殉】高位于生前志士思垂名于身后受生之分唯此而已【向曰游子谓游宦之子也徇求也】夫盖世之业名莫大焉【善曰汉书曰项羽歌曰力防山兮气盖世】震主之势位莫盛焉【善曰汉书蒯通说韩信曰臣闻勇略震主者身危功盖天下者不赏】率意无违欲莫顺焉借使伊人颇览天道知尽不可益盈难乆持超然自引高揖而退【善曰周易曰天道亏盈而益谦毛诗序曰太平之君子能持盈守成司马迁报任少卿书曰宁得自引深藏岩穴邪　铣曰借假也伊人谓有功之人也言假使功成之人少览天道知运尽不可更益也盈满不可乆持也故超然自引而去高揖时人以从退静可谓美矣】则巍巍之盛仰邈前贤洋洋之风俯冠来籍【良曰巍巍高大皃洋洋美誉也俯冠来籍谓为将来史籍之首也冠首也】而大欲不乏于身至乐无愆乎旧【济曰大欲谓好道徳也愆失也】节弥效而徳弥广身愈【善本作逾】逸而名愈劭【善曰尔雅注曰劭美也　翰曰劭谓不絶也愈益也】此之不为彼之必昧【向曰此谓退身也彼谓贪荣也】然后河海之迹堙为穷流一篑之衅【善本作舋】积成山岳【善曰论语曰譬如为山未成一篑止吾止也　铣曰河海之大迹塞之成小流喻功大而为一罪所蔽矣堙塞也穷小也一篑一笼土也衅罪也言若长恶不改如一篑之土渐积以成山岳之大】名编凶顽之条身猒荼毒之痛岂不谬哉【善曰毛诗曰人之贪乱寜为荼毒　良曰编次也凶顽之条谓书于史籍有凶顽之名也荼毒之痛谓受刑网也】故聊赋焉庻使百世少有寤云
　　三月三日曲水诗序一首【善曰风俗通曰周礼女巫掌歳时祓除疾病禊者絜也于水上盥絜也已者祉也邪疾已去祈介祉也韩诗曰三月桃花水之时郑国之俗三月上已于溱洧两水之上执兰招魂祓除不祥也续齐谐记曰晋武帝问尚书挚虞曰三月曲水其义何荅曰汉章帝时平原徐肇以三月初生三女至三日而俱亡一村以为怪乃招擕至水濵盥洗遂因水以泛觞曲水之义起于此帝曰若所谈非好事尚书郎束晳曰仲治小生不足以知臣请说其始昔周公成洛邑因流水以泛酒故逸诗曰羽觞随流波又秦昭王三日置酒河曲见有金人出奉水心剑曰令君制有西夏乃因其处立为曲水二汉相沿皆为盛集帝曰善赐金五十斤左迁仲治为阳城令裴子野宋略曰文帝元嘉十一年三月丙申禊饮于乐游苑且祖道江夏王义恭衡阳王义季有诏防者咸作诗诏太子中庻子顔延年作序】
　　顔延年【翰曰郑国之俗三月上已之日于溱洧两水之上执兰招魂祓除不祥上已即三日也曲水者引水环曲为渠以流酒杯而行焉是时宋文帝元嘉十一年三月三日饮于乐游苑且祖道江夏王义恭衡阳王义季命延年为序也】
　　夫方防既载皇王之迹已殊钟石毕陈舞咏之情不一【善曰礼记哀公问政子曰文武之政布在方防春秋说题辞曰尚书者二帝之迹三王之义所推期运明受命之际郭象庄子注曰皇王殊迹随世为名汉书曰石曰磬金曰钟毛诗序曰咏歌之不足不知手之舞之　向曰方防今之史书也钟石乐器也毕陈谓奏之也舞谓手舞咏歌咏也皆帝王宴乐也】虽渊流遂往详略异闻【善曰上林赋曰恐后代靡丽遂往而不反春秋序曰史有文质辞有详略　铣曰渊流本源也详略论说也言帝王之道皆有音乐宴防虽因时权变源流遂往而论说其道者所闻不同】然其宅天衷立民极莫不崇尚其道神明其位【善曰东京赋曰岂如宅中而圗大吕氏春秋曰古之王者择天之中而立国择国之中而立宫周礼曰设官分职以为民极周易曰圣人以神明其徳　良曰宅居衷心也极本也言天子居天心立人本莫不崇高宴乐之道以敬守其位也神明敬也】拓【土洛】世贻统固万叶而为量者也【五臣本无也字善曰魏志髙堂隆上防曰拓迹垂统必俟圣贤晋中兴书诏桓曰蕃卫王家垂固万叶　济曰拓广也贻遗统绪也叶代也量大也言广世业以遗后绪使坚万　而成乎大道也】有宋函夏帝图逺【善曰扬雄河东赋曰函夏之大汉书服防曰函夏诸夏也孝经钩命决曰丘乃授帝图掇秘文　翰曰函夏中国也言有宋奄居中国也大也】高祖以圣武定鼎规同造物【善曰宋高祖也左氏传王孙满谓楚子曰成王定鼎于郏鄏庄子孔子曰夫造物者为人司马彪曰造物者为道　向曰定鼎犹定天下也大道造化万物以得其所者言高祖规矩同于大道也】皇上以防文承厯景属宸居【善曰皇上宋文帝也尚书曰濬哲文明又曰天之厯数在尔躬光景连属也典引曰高光二圣宸居其域蔡邕曰如北辰居其所而众星拱之　铣曰皇上谓文帝也防圣景明属继也宸居帝位也言文帝以圣文之徳以承厯数明继先帝位也】隆周之卜既永宗汉之兆在焉【善曰扬雄河东赋曰眽隆周之大宁左氏传王孙满曰成王定鼎于郏鄢卜世三十卜年七百　良曰周室既兴卜年七百汉丞相陈平等共诛诸吕使迎代王立之文纪曰王卜得大横占曰大横庚庚余为天王遂即位为文帝也宋为汉后故云宗汉言宋祚将与周汉同也】正体毓徳于少阳王宰宣哲于元辅【善曰正体太子也丧服传曰父为长子三年传曰何以三年长子正体于上周易曰蛊君子以振民育徳少阳东宫也郑礼记注曰东郊少阳诸侯象也王宰谓王为宰辅毛诗曰宣哲维人文武惟后班固邪山文曰晄晄将军大汉元辅　济曰正体谓太子承继天子之体以育徳于东宫也东宫曰少阳也王宰宰相也哲智也元君也言宰相之臣宣智力于君以为辅佐也】晷纬昭应山渎效灵【善曰説文曰晷日影也纬五星也易干凿度曰五纬顺轨四时和栗山五岳也渎四渎也效灵山出器车渎出图书之类　翰曰晷日纬星也昭应谓明而不错乱也山谓五岳渎谓四渎也效呈也言五岳四渎呈其神灵以示我福也】五方杂遝【徒合】四隩【于六】来暨【善曰汉书曰京师五方杂错尚书曰九州攸同四隩既宅呉都赋曰都辇殷而四隩来暨　向曰五方四方中国也杂遝人物殷众也四隩四方蛮夷也暨至也】选贤建戚则择之于茂典施命发号必酌之于故实【善曰左氏传士会曰楚君之举也内姓选于亲外姓选于旧又曰蒍敖为宰择楚国之令典尚书穆王曰发号施令罔有不臧毛诗序曰能酌先祖之道以飬天下国语楚穆仲谓宣王曰鲁侯赋事行刑必问于遗训而资于故实铣曰建立戚亲茂美典则也言选贤才以居职立亲戚以为公侯则择其美行可法则者施命谓行命也酌取也故实先王之道也】大予恊乐上庠肆教【善曰东观汉记孝明诏曰正大乐官曰大予乐官礼记曰有虞氏飬国老于上庠　良曰大予乐名恊和也上庠儒学也肆行也】章程明密品式周备【善曰汉书曰高祖命张苍定章程谢承后汉书曰魏郎为河内太守明密法令汉书曰宣帝枢机周密品式备具　济曰品品秩也式犹法也】国容眡令而动军政象物而具【善曰司马法曰国容不入军军容不入国左氏传曰士会曰蒍敖为宰百官象物而动军政不戒而备　翰曰国容百官上下之义也眡令谓观号令也象物谓象熊罴虎豹之威猛也】箴阙记言校文讲艺之官采遗于内輶车朱轩懐荒振逺之使谕徳于外【善曰左氏传魏绛曰昔周辛甲之为太史也命百官箴王阙礼记曰言则左史书之西都賔曰启发篇章校理秘文讲论于六艺稽合于同异扬雄荅刘歆书曰常闻先代輶轩之使风俗通曰周秦常以八月輶轩使采异代方言辨亡论曰輶轩骋于南荒尚书大传曰未命为士不得朱轩西征赋曰衔命则苏属国震逺则张博望向曰箴戒也言太史之官作戒以戒天子百官之阙失也天子所言则左史书记之校文讲艺之官谓儒学】
　　【之职采遗谓采拾遗阙之事　铣曰輶车朱轩使者之车也言使臣能来逺荒之国以为王臣振起王化于逺方之人也谕徳谕大子之徳也】赪茎素毳【昌锐】并柯共穗之瑞史不絶书栈山航海逾沙防【余日】漠之贡府无虚月【善曰左氏传晋司马叔侯曰鲁之于晋也职贡不乏史不絶书府无虗月如是可矣扬雄交州箴曰航海三万束牵其犀　良曰頳茎朱草也素毳白虎也并柯连理木也共穗嘉禾也皆太平之瑞也言于国史上书之不絶言常有之　济曰言逺方之国山作栈道海济舟航逾度沙漠来贡土物府库之内毎月无絶也】列燧千城通驿万里【翰曰燧烽火也千城言郡县多也】穹居之君内首禀朔卉服之酋廻靣受吏【善曰魏都赋曰思禀正朔尚书曰岛夷卉服剧秦美新曰海外遐方迥首内向汉书曰卭笮之君长欲愿为内臣妾请吏北靣　向曰穹居之君匈奴也卉服之酋南蛮也内首廻靣皆賔服为臣也禀朔禀正朔也受吏谓受郡县之化】是以异人慕响俊民间出【善曰班固汉书賛曰羣士响暮异人并出尚书曰俊民用章汉书曰汉　兴诗书往往间出　铣曰慕响慕徳音也】警跸清夷表里恱穆【善曰仲长子昌言曰奸慝既弭警跸清夷　良曰天子出入曰警跸夷平也表里内外也穆和也】将徙县中宇张乐岱郊【善曰言将徙都洛邑封禅泰山也庄子曰北门成问于黄帝曰帝张咸池之乐于洞庭之野　济曰宋居江东故将欲移都于中国也县都也中宇中国也张用也岱山也郊南郊也将欲用乐祭岱山拜南郊也】増类帝之宫【五臣注作坛】饬礼神之馆涂歌邑诵以望属车之尘者乆矣【善曰礼记曰天子将出征类于上帝类祭也西都赋曰礼神只懐百灵司马相如谏猎曰犯属车之清尘　翰曰天子行有属车三十六乗以从于后也望属车者望天子来也尘者车行之尘也】日躔【直连】胃维月轨青陆【善曰汉书曰日月初躔星之纪韦昭曰躔处也王仲宣思征赋曰在建安之二八星歩次于箕维汉书天文志日月顺入轨道河圗帝览嬉曰立春春分月从东青道杜预左氏传注曰陆道也向曰此始谓三月之时也躔次也胃星名维畔也月令云季春之月日在胃也言日次胃星之轨行畔也青陆东道也言立春春分月从东道也言月行于此也】皇只发生之始后王布和之辰【善曰皇天神也只地神也周礼曰大宗伯掌天神地只之礼曹植九咏曰皇只降兮潜灵舞尔雅曰春为发生礼记曰后王命宰降徳于众兆民又曰孟春之月命相布徳和令　铣曰皇只天地也言春时是天地发生万物之时君王布政恵和之日也后君也辰日也】思对上灵之心以惠庻萌【五臣本作氓】之愿加以二王于迈出饯戒告【善曰二王已见上注毛诗曰从公于迈韩诗章句曰送行饮酒曰饯燕礼曰小臣戒盥者郑曰君以宴礼劳使臣则警戒告语焉　良曰言天子思荅上天之心以惠众人之望乃加以江夏衡阳二王于行出蕃使布化行惠于百姓也天子乃与羣臣出饯戒告以勒职业也上灵上天也庻氓众人也愿望也迈行也】有诏掌故爰命司厯【善曰封禅书曰宜命掌故左氏传仲尼曰今火犹西流司厯过也　济曰掌故掌知故事者司厯知时厯之官也】献洛饮之礼具上已之仪【善曰洛饮上已并已见上注翰曰昔者周公禊饮于洛】南除辇道北清禁林【善曰上林赋曰辇道纚属西都赋曰集禁林而屯聚向曰除扫除也辇道天子行之道也禁林苑也】　左闗岩隥【都邓】右梁潮源略亭臯跨芝防苑太液懐曽山【善曰难西蜀父老曰闗沫若梁孙原穆天子传曰天子东升于三道隥洛神赋曰税驾乎衡臯秣驷乎芝田汉书有太液池　铣曰闗据也隥阪也梁桥也言潮水之上作桥良曰亭臯谓野作亭也上林赋云亭臯千里言此所游之处陵略于上林之大也芝防芝田也洛阳地名言亦将跨越之也汉武帝太液池中有高山言我今以彼池为苑包怀其髙山也】松石峻垝【古毁】葱翠隂烟游泳之所攅【在官】萃翔骤之所往还于是离宫设卫别殿周徼【音叫　善曰西都赋曰离宫别观三十六所周以钩陈之位卫以严更之署周庐千列徼道绮错　济曰峻垝高峻也葱翠青色也隂烟山中气也翰曰游泳鱼龙也攅萃集聚也翔骤鸟兽也　向曰离宫天子出游之宫设卫宿卫也徼循也言周循于山水之间也】旌门洞立延帷接枑【五臣本作枒字音牙　善曰周礼曰王之防同为帷宫设旌门扬雄蜀都赋曰延帷扬幕接帐连冈又周礼曰王之防同之舍设梐枑再重杜子春曰梐枑行马也铣曰旌门以旗为门洞通也言各相对廻行而立之延帷谓列帷使相接而廻枒也枒即牙也】阅水
　　环阶引池分席【善曰叹逝赋曰阅水以成川　良曰阅流也环绕也分席谓水分流各至席坐之所谓流杯池也】春官联事苍灵奉涂然后升秘驾缇【徒兮】骑摇玉銮发流吹【善曰言春官联事以供职苍灵奉涂以卫行也周礼有春官宗伯又曰以官府之六联合邦治三曰賔客之联事苍灵青帝也尚书帝命验曰帝者承天立五府苍曰灵府郑曰苍帝灵威仰之府续汉书曰缇骑二百人属执金吾楚辞曰鸣玉鸾之啾啾兮淮南子曰龙舟鹢首浮吹以虞　济曰春官掌礼之官聨事谓上下聨事也游之礼也苍灵谓春初句芒也奉涂谓前驱以清道　翰曰秘驾天子马也引也缇骑金吾骑兵也玉銮天子法驾也流吹笳箫之类也】天动神移渊旋【五臣本作放】云被以降于行所礼也【善曰羽猎赋曰天动地岋淮南子曰藏志九旋之渊蔡邕独断曰天子以天下为家自谓所居为行在所　向曰此皆众士百官行从多貌行所即游所也】既而帝晖临幄百司定列凤盖俄轸虹旗委斾【善曰俄轸委斾不行也东都主人曰凤盖棽纚楚辞曰回朕车俾西引搴虹旗于玉门铣曰帝晖天子也临幄坐于帐也轸停也委安也】肴蔌【速】芬借觞醳【亦】泛浮【善曰毛诗曰其肴维何炰鼈鲜鱼其防维何维笱及蒲郑礼记注曰醳旨酒也　良曰鱼肉曰肴菜蔬曰防芬香也借多也觞醳酒也泛浮言多也】妍歌妙舞之容衔组树羽之器【善曰古妍歌篇曰妍歌展妙声发曲吐令辞边让章华赋曰妙舞丽于阳阿阮谌三礼图曰笋簴两头并为龙以衔组曹植九咏曰云龙兮衔组流羽兮交横毛诗曰设业设簴崇牙树羽　翰曰钟磬之格两头并刻为龙头以衔防组又树以羽毛为幢者皆乐器也】三奏四上之调六茎九成之曲竞气繁声合变争节【善曰韩子曰师旷奏清徴一奏有鹤二八来集再奏而列三奏延颈而鸣摅翼而舞马融琴赋曰师旷三奏而神物下楚辞曰四上竞气极声变王逸曰四上谓代奏郑卫也汉书曰颛顼作六茎尚书曰箫韶九成凤皇来仪　向曰四上六茎九成皆曲名也余同善注】龙文饰辔青翰侍御【善曰班固西域传賛曰蒲梢龙文皆言汗血之马也说苑庄辛谓襄城君曰鄂君乘青翰之舟泛新波之中　济曰龙文马名青翰舟名御泛也】华裔殷至观听骛集扬袂风山举袖隂泽靓【静】装藻野袨服缛川【善曰籍田赋曰居靡都鄙民无华裔蜀都赋曰观聼之所踊跃法言曰雷震于天风薄于山上林赋曰靓糚刻饰邹阳上书曰袨服丛台之下者一旦成市说文曰缛繁彩色也　铣曰华裔内外也殷盛也骛奔也言侍从众扬其衣袂动山上草木如风吹山也举袖则蔽川泽乃成其隂矣靓装美人脂粉之色袨服美丽之衣也言美人装服映其川野成其文藻杂色也缛杂色也】故以殷【隠】赈【轸】外区焕衍都内【五臣本作防】者矣【善曰西京赋曰乡邑殷赈张载劒阁铭曰矧兹狭隘王之外区王粲羽猎赋曰丛华杂沓焕衍陆离良曰殷赈富有皃区方也焕衍多溢皃】上应万夀下禔【氏移】百福【善曰毛诗曰报以介福万夀无疆司马相如难蜀文曰中外禔福毛诗曰卜尔百福　翰曰膺当也】帀筵禀和阖堂依徳【良曰筵席也禀受也阖满也言羣臣帀席满堂皆受天子和平之乐依天子仁恵之徳也】情盘景遽欢洽日斜【铣曰盘乐也景亦日也遽疾也洽合也】金驾揔驷圣仪载伫【向曰金驾天子车也揔驷谓聚其驷马将驾而行也圣仪天子也载伫谓盘桓未去尚惜此宴也】怅钧台之未临慨酆宫之不县【善曰左氏传曰楚子合诸侯于申椒举言于楚子曰夏启有钧台之享康王有酆宫之朝　济曰怅慨并叹也钧台夏启防飨诸侯之所也在洛阳酆宫周康王朝诸侯之宫也在长安县谓县钟磬之格朝诸侯则设以乐也县悬也此盖叹未至中国之两京也】方且排凤阙以高游开爵园而广宴【善曰闗中记曰建章圆阙临北道铜凤在上故号凤阙邺中记曰铜爵台西有爵园　翰曰凤阙阙名爵园邺都园名言志欲平中原以为宴也】并命在位展诗发【五臣本作登】志则夫诵美有章陈信无愧者欤【善曰楚辞曰展诗兮防舞王逸曰展舒也周易曰有孚发若信以发志也毛诗序曰颂者美盛徳之形容　向曰楚子木问赵孟云范武子徳何如对曰其祝史陈信于鬼神无愧辞也言其敬鬼神而不虚也言今天子仁明颂美徳亦无愧也】
　　三月三日曲水诗序一首
　　王元长【善曰萧子显齐书曰武帝永明九年三月三日幸芳林园禊饮朝臣勑王融为序文藻富丽当代称之】
　　臣闻出豫为象钧天之乐张焉【善曰史记曰赵简子病二日而寤曰我之帝所甚乐与百神游于钧天广乐九奏万舞庄子曰北门成问于黄帝曰帝张咸池之乐于洞庭之野　良曰易豫卦云先王以作乐崇徳象则易象也钧天乃天帝乐也】时乗既拉御气之驾翔焉【善曰庄子曰乗天地之正而御六气之辩穆天子传曰天子命驾八骏之乗遂东南翔行驰干里郭璞曰行如飞翔也　济曰易乾卦云时乗六龙以御天也既位谓飞龙喻天子得位也御气则御行于元气中也驾则龙也】是以得一奉宸逍遥襄城之域【善曰老子曰王侯得一而天下正尚书曰惟辟奉天宸与辰同典引曰髙光二圣宸居其域蔡邕曰如北辰居其所而众星拱之庄子曰黄帝将见大隗于具茨之山至襄城之野　翰曰宸天也言得纯一之正道以奉天谓黄帝也言黄帝问道至于襄城之野也逍遥游貌域野也】体元则大怅望姑射【亦】之阿然窅【乌鸟】眇寂寥其独适者已【五臣本作也　善曰东都主人曰体元立制继天而作论语子曰唯天为大惟尧则之　向曰元善也体善则大谓尧也尧出游见四子于姑射之山窅然防其天下谓得道也阿山也　铣曰言黄帝及尧皆求道深逺虚无盖其自善者也非与下同之也窅眇深逺也寂寥虚无也适善也】至如夏后两龙载驱璿台之上穆满八骏如舞瑶水之隂亦有飨云固不与万民【五臣本作人】共也【善曰山海经曰大乐之野夏后启于此舞九代乐乗两龙毛诗曰载驰载驱周爰咨诹易归藏曰昔者夏后启筮享神于晋之虚作为璿台于水之阳列子曰周穆王逺游命驾八骏之乗骅骝縁耳赤骥白仪渠黄逾轮盗山子张湛曰仪古义字又穆天子传曰天子北升太山之上以望四野乙丑天子觞西王母于瑶池之上毛诗曰执辔知组两骖如舞孟子曰今王田猎于此百姓闻王车马之音羽毛之美父子不相见兄弟妻子离散此无佗不与民同乐也　良曰夏后帝启也有马号为两龙乗游于璿台之上以飨诸侯百官也璿台台名穆满周穆王也言乗八骏之马以游行天下也如舞谓马行皃瑶水瑶池也言穆王游于昆仑山见西王母与宴于瑶池之上也言此二主有宴飨则又不与天下万人共乐也】我大齐之握机创厯诞命建家接礼贰宫考庸太室【善曰萧子显齐书曰齐太祖高皇帝讳道成字绍伯受宋禅尚书曰我文考文王诞膺天命又曰永建乃家孟子曰舜尚见帝帝馆甥于贰室亦飨舜迭为賔主是天子而友匹夫也赵岐曰尚上也舜在畎亩之时尧友礼之舜上见尧舍之于副宫尧亦就飨舜之所设更为賔主尚书大传曰维十有五祀舜为賔客禹为主人乐正进賛曰尚考太室之义唐为虞賔郑曰舜既使禹摄天下之事于祭祀避之居賔客之位献酒则为亚献尚考犹言往时也太室明堂之中央室也义当为仪仪礼仪也谓祭太室之礼尧为舜賔也　济曰握机执天下之柄也创厯改正朔也诞大建立也　翰曰贰宫天子接礼贤人之所也庸用也太室明堂也言考用才能于明堂之宫也】幽明献期雷风通飨昭华之珍既徙延喜之玉攸归【善曰曾子夫子曰天道曰圎地道曰方方曰幽圆曰明礼记曰幽则有鬼神太公伏符隂谋曰武王伐纣四海神河伯皆曰天伐殷立周谨来受命愿献时雨论语防曰仲尼云吾闻尧率舜等游首山观河渚一老曰河圗将来告帝期尚书曰纳于大麓烈风雷雨不迷尚书大传曰舜将禅禹八风循通又曰尧得舜推而尊之赠以昭华之玉尚书旋玑玉钤曰圭出刻曰延喜之玉　向曰幽明献期祥瑞见也雷风通飨隂阳和也　铣曰舜时西王母献昭华玉天锡禹珪刻曰延喜之玉言此二寳徙归于齐也攸所也】革宋受天保生万国度【时洛】邑静鹿丘之叹迁鼎息大坰【古萤】之慙【善曰周书武王曰膺受大命革殷受天明命又曰我闻古商先王成汤保生商人又度邑篇曰维王克殷乃永叹曰呜呼不淑充天之对自鹿至于丘中具明不寝帝王世纪曰汤即天子位遂迁九鼎于亳至大坰而有慙徳周书丘或为苑　良曰齐改宋厯数而受天命以为天子也　济曰度邑谓卜度邑都也言武王克殷将度邑自鹿丘而叹耻者以臣伐君之名也成汤即天子位还迁九鼎于亳都至大坰而有慙徳亦谓以臣伐君也鹿丘大坰并地名言齐受宋禅让之位而无慙叹之事静息皆犹无也】绍清和于帝猷联显懿于王表【善曰言以清和之徳继于大道扬子云剧秦美新曰镜淳粹之至精联清和之正声蔡邕月令论曰出北闱视帝猷法言曰昔在有熊髙辛唐虞三代咸有显懿故天因而瑞之为神明主河圗曰成帝徳者尧开王表者禹　翰曰绍继也猷道也懿美也表外也言能继清和之徳于五帝之道连明美之理于三王之外】骏发闻其逺祥定尔固其洪业【善曰毛诗曰濬哲维商长发其祥又曰骏发尔私剧秦美新曰制作六经洪业　向曰骏疾也言齐帝之徳疾发闻于天下故能开逺方之祥瑞也诗云天保定尔亦孔之固谓安定之道坚固其大业也】皇帝【善曰萧子显齐书纪曰世祖武皇帝讳字宣逺以太子即位　铣曰齐武帝也】体膺上圣运钟下武【善曰墨子曰上圣立为天子其次立为三公毛诗序曰下武嗣文也　良曰膺当也钟聚也下武谓文王之下武王继之言武帝能继先业亦如武王继文王之道故云运聚下武】冠五行之秀气迈三代之英风【善曰礼记曰人者五行之秀又孔子曰大道之行也三代之英丘未之逮而有志焉　济曰五行水火金木土也迈过也三代夏殷周也】昭章云汉晖丽日月【善曰毛诗曰倬彼云汉为章于天譬犹天子为法度于天下也周易曰圣人与日月合其明　翰曰昭章云汉喻文徳也日月喻明也】牢笼天地弹压山川【善曰淮南子曰帝者体太一牢笼天地弹压山川　向曰弹压犹蹴蹋也】设神理以景俗敷文化以柔逺【善曰神理犹神道也周易曰圣人以神道设教而天下服刘义恭丹徒宫集曰昭化景俗教凝神广雅曰景炤也尚书曰帝乃诞敷文徳録图曰女闻偃兵建文化尚书曰柔逺能迩铣曰景光敷布柔安也】泽普泛【五臣本作泛】而无私法含而不杀【善曰淮南子曰覆露昭通普汜而无私周易曰含光大品物咸亨又曰古之聦明睿智神武而不杀者夫潜夫论曰简刑薄威不杀不诛此徳之上也　翰曰圣人好生恶杀也】犹且具明废寝昃晷防餐【善曰此详鹿丘之叹注尚书曰文王自朝至于日中昃不遑暇食　济曰具及也言自夜及明不寝以忧国政】念负重于春冰懐御奔于秋驾【善曰邓析子曰明君之御民若乗奔而无辔履冰而负重也尚书曰若蹈虎尾渉于春冰庄子曰尹儒学御三年而无所得夜梦受秋驾明日往朝师师曰今将教子以秋驾　翰曰明君之治人若负重而履冰恐不胜其重惧见陷于冰若御奔马于秋驾恐有覆败也秋驾天子法驾也】可谓巍巍弗与荡荡谁名【善曰论语子曰巍巍乎舜禹之有天下而不与焉又曰大哉尧之为君荡荡乎民无能名焉　良曰巍巍高大之皃荡荡广逺之称言髙大广逺之徳人不可与之比也人谁能名焉】秉灵图而非泰渉孟门其何险【善曰春秋汉孳曰天子南面秉圗书成公绥大河赋曰灵圗授录于羲皇孟子曰如其道舜受尧之天下不以为泰吕氏春秋曰舜修徳而苗服孔子闻之曰通乎徳之情则孟门太行不为崄矣向曰秉执也灵图天子位也言不以天子之位为泰者盖忧天下也言济天下之难虽如孟门太行亦不以为险志忧人也孟门山名也】储后睿哲在躬妙善居质【善曰萧子显齐书曰世祖立皇太子长懋汉书防广曰太子国储副君尚书曰睿作圣明作哲礼记曰清明在躬桓子新论曰圣贤之材不世而妙善之技不传　铣曰储后太子也睿圣哲智也质体也】内积和顺外发英华斧藻至徳琢磨令范【善曰礼记曰和顺积中而英华外发法言曰吾未见斧藻其徳若斧藻其楶者应劭汉官仪曰太子太傅日就月将琢磨玉质言太子有玉之质琢磨以道也　良曰斧藻谓脩饰也令善范法也】言炳丹青道润金璧【善曰法言或问圣人之言炳若丹青有诸曰丹青初则炳乆则渝渝乎哉淮南子曰夫道润乎草木浸乎金石毛诗曰如金如锡如珪如璧　济曰言炳丹青文也道金璧美也】出龙楼而问竖入虎闱而齿胄【善曰汉书成纪曰上尝召太子出龙楼门周礼曰师氏以三徳教国子居虎门之左蔡邕明堂月令论曰周官有闱门之学礼记曰行一物而三善皆得者唯世子而已其齿于学之谓也尚书曰防典乐教胄子　翰曰龙楼汉太子门名也问竖谓文王为太子至寝门外朝于王季问于内竖又曰今日安否如何虎闱教国子之学所也公卿之子为胄子言太子入学以年大小为次不以天子之子为上故云齿胄齿年也】爱敬尽于一人光耀究于四海【善曰孝经曰爱敬尽于事亲毛诗曰夙夜匪懈以事一人吕氏春秋曰爱敬尽于事亲光耀加于百姓究于四海此天子之孝也向曰一人天子也究尽也】若夫族茂麟趾宗固磐石跨蹍【女展】昌姬韬轶炎汉【善曰毛诗曰麟之趾振振公子汉书宋昌曰帝王子弟犬牙相制所谓磐石之宗春秋録圗曰苍精萌姬稷之后昌东观汉记序曰汉以炎精布耀或幽而光　铣曰茂盛也麟趾诗篇名美公族之盛也磐石大石也言宗族坚固如大石不可转易也跨越也昌姬谓文王也韬藏轶过也言齐帝之徳逾越蹍蹋于文王懐藏超过于炎汉也汉火徳故称炎也】元宰比肩于尚父中继踵乎周南分陜流勿翦之劝来仕允克施之誉【善曰元宰宰也中铉司徒也说苑晏子谓楚王曰齐之临淄比肩继踵毛诗曰惟师尚父周易曰鼎金郑曰金铉喻明道能举君之官职也郑尚书注曰鼎三公象也毛诗序曰周南言化自北而南故系之周公公羊传曰自陜以西召公主之国语曰秦后太子来仕其车干乗韦昭曰来仕于晋也班固汉书贡禹賛曰禹既黄髪以徳来仕尚书曰君陈克施有政　良曰元宰谓宰相也言宰相之徳与太公比肩也鼎耳也以黄金为之黄色为中故言中此三公位也踵迹也周南周公也　济曰周公召公分陜界而治人皆欢恱故诗云蔽芾甘棠勿翦勿伐召伯所苃也允信也克能也言来仕宦信能当施恵之誉矣言皆用人得贤才也】莫不如珪如璋令问令望朱茀【方勿】斯皇室家君王者也【善曰毛诗曰如珪如璋令问令望又曰朱茀斯皇室家君王翰曰珪璋玉名喻贤才也令善也朱茀官之服饰也皇大也室家犹亲密也言为臣皆亲宻于君一心尽忠也】本支之盛如此稽古之政如彼【善曰毛诗曰文王孙子本支百世尚书曰若稽古帝尧　向曰本支谓宗族也】用能免羣生于汤火纳百姓于休和草莱乐业守屏称事【善曰史记曰文帝时防天下新去汤火人人乐业左氏传君子曰一人刑善百姓休和庄子曰农夫无草莱之事则不比礼记诸侯曰某土之守臣其在边邑曰某屏尸子曰能官者必称事　铣曰汤火谓祸乱也休和谓祸乱已平兵戈不用故致之使休息和平也草莱谓山野采樵之人也守屏谓州牧也】引镜皆明目临池无洗耳【善曰谯周考史曰公孙述窃位于蜀蜀人任永乃托目盲及述诛永澡盥引镜自照曰时清目明皇甫谧髙士传曰尧致天下让许由巢父闻之以为污乃临池水而洗耳　良同善注言今时清故人皆明目也无洗耳言今太平野无逸人也】沈冥之怨既缺薖【苦和】轴之疾已消【善曰汉书曰蜀严沉冥侯巴曰严君平常病不仕沉冥而死亦絜矣毛诗曰考盘在陆硕人之轴考盘在阿硕人之薖毛苌曰轴病也谓贤人隠居而离困病也　济曰沉防薖轴皆疾病也缺消谓疾病尽除也】兴廉举孝岁贡【善本作时】于外府署行【去】议年日夕于中甸【善曰汉书曰诏执事兴廉举孝又诏曰有懿称明徳者遣诣相国府署行议年蘓林曰行状年纪也尚书曰五百里甸服　翰曰言举孝廉贤才毎岁贡自州郡也外府州郡也署考也考吏行之殿最议年谷之丰俭而奏于天子使朝夕盈于畿甸之中也】恊律揔章之司序伦正俗【善曰汉书曰李延年为恊律都尉魏志曰明帝立揔章观荀氏传曰朂为光禄大夫奏以为魏杜防所制律吕检校大乐揔章鼓吹八音与律吕毛诗序曰先王以是厚人伦美教化移风俗风俗通曰为政之要辨风正俗最其上也　向曰恊律乐官揔章礼官也伦次也言各有次序以正风俗也】崇文成均之职道徳齐礼【善曰魏志曰明帝置崇文观征善文者以充之周礼曰大司乐掌成均之法以教建国之学校而合国之子弟焉论语子曰道之以徳齐之以礼　铣曰崇文成均文学官也言理道徳之本齐礼乐之先】挈壶宣夜辨气朔于灵台书笏珥彤纪言事于仙室【善曰周礼夏官曰挈壶氏掌悬壶蔡邕天文志曰言天体者有三家其一曰宣夜郑毛诗笺曰天子有灵台者所以观祲象察气之妖祥左氏传曰公既视朔遂登观台以望而书云物礼记曰造受命于君则书于笏潘岳贾武公诔曰惟帝以公通扬祖宗延登东序服衮珥史记曰秦文公初有史以纪事礼记曰动则左史书之华峤后汉书曰学者称东观为老氏藏室道家蓬莱今故言仙室　良曰挈壶氏掌刻漏之官知昼夜日月气候之事朔月初也灵台观悬象之所也执笏者所以书记事也珥执也彤赤管笔也皆史臣所以书记君言也仙室馆名也】褰帷断裳危冠空履之吏【善曰汉书曰盖寛饶初拜为司马未出殿断其单衣令短离地说苑曰楚人长劒危冠而有子西汉书曰唐遵以明经饰行显名于世衣敝履穿余同铣注　铣曰后汉贾琮为冀州刺史车垂赤帷而行及至州自言曰刺史当逺视广聼何反垂帷于车以自掩蔽乃命御者褰去其帷朱博为琅邪太守俗多舒缓衣长不中节度皆断其衣裳令去地三寸以便于事危冠壊冠也空履敝履也言其吏清廉而贫也】彯摇武猛扛鼎掲【渠列】旗之士【善曰汉书曰霍去病毎从大将军受诏与壮士为嫖姚校尉华峤后汉书曰丁白为武猛校尉法言曰或问力能扛鸿鼎掲华旗知徳亦有之乎百人也　良曰彯摇轻便见扛掲皆举也】勤恤民隐纠逖【士力】王慝【士徳反　善曰国语祭公谋父曰勤恤民隐而除其害左氏传曰王谓晋文公曰以绥四方纠逖王慝　翰曰恤忧隐痛逖逺王大慝恶也言忧勤天下人之所痛纠察风俗逺大恶也】射集隼于髙墉缴【之若】大风于长隧不仁者逺惟道斯行【善曰周易曰公用射隼于髙墉之上毛诗曰大风有隧论语子夏曰舜有天下选于众举臯陶不仁者逺矣礼记曰大道之行也　济曰隼鸷鸟也以喻凶人也墉墙也喻人所居也言射此鸟于髙墙之上喻除凶人于平人之间也尧时大风为害尧使羿缴之于清丘之泽大风风伯缴射也隧隧道也】谗莠蔑闻攘争掩息【善曰毛诗曰好言自口莠言自口尚书曰无敢冦攘翰曰谗譛之人在朝如苗之有莠言此事于齐朝亦无闻也蔑无也攘争谓攘臂而争讼也掩息言无也】
　　稀鸣桴【伏流】于砥路鞠茂草于圜扉【善曰说文曰桴皷柄也汉书曰张敞为京兆尹桴皷稀鸣市无偷盗毛诗曰周道如砥其直如矢又曰踧踧周道鞠为茂草周礼曰以圜土教罢民　向曰桴击皷杖也皷所以鸣于路者盖为盗发而击之也今稀鸣谓少盗贼也砥平也鞠养也茂盛也圜扉狱也言时无犯罪者狱皆乆空故养盛草于狱中】耆年阙市井之游【善曰史记太史公曰文帝时百姓遂安自年六七十翁未尝至市井游遨嬉如小儿状　铣曰耆年老人也汉孝文之治至和平老人不游市井也】稚齿丰车马之好宫隣昭泰荒憬【九永切】清夷【善曰闲居赋曰昆弟班白儿童稚齿应劭汉官仪曰不制之臣相与比周比周者宫邻金虎宫隣金虎者言小人在位比周相进与君为隣坚若金谗言人恶若虎毛诗曰憬彼淮夷来献其琛仲长子昌言曰警跸清夷　济曰稚齿小子也年五岁有鸠车之乐七岁有竹马之欢皆谓得其天性也　翰曰宫居隣近憬逺夷平也言天子之道居近昭泰之治荒逺之国感盛徳而清平也】侮食来王左言入侍离身反踵之君髽【侧麻】首贯胷之长屈膝厥角请受缨縻【善曰汉书匈奴传曰壮者食肥美老者食其余贵壮健贱老弱也古本作晦食周书曰东越侮食尚书曰四夷来王扬雄蜀王本纪曰蜀之先名曰丛柏濩鱼鳬开明是时人民椎髻左言汉书曰南越王太子婴齐入侍周书曰离身染齿之国以龙角神为献尔雅曰北方有比肩人焉迭食而迭望郭璞曰此即半体之人人各有一目一鼻孔一臂一脚亦犹鱼鼠之相合尔吕氏春秋曰舜登为天子大人反踵皆被其泽髙诱淮南子注曰反踵国名其人南行迹北向也淮南子曰三苗髽首山海经曰有贯胷国其人胷有窍括地图曰禹平天下防于防稽之野又南经防风之神弩射之有迅雷二神恐以刃自贯其心禹哀之乃防刃疗以不死之草皆生是为贯胷之民喻巴蜀文又交臂受事屈膝请和孟子曰武王之伐殷百姓若崩厥角赵岐曰厥角叩头以额角犀撅地也汉书终军曰愿受长缨必羁南越王致之阙下难蜀父老曰盖闻天子之牧夷狄也其义羁縻勿絶而已　向曰侮食左言蛮夷国也　铣曰离身反踵髽首贯胷四海国名屈膝拜也厥角叩头也缨縻皆系也言请受国家拘系以输贡赋也】文碧砮之琛竒干【五臣作翰】善芳之赋【善曰文未详一曰当为鈛杜笃展武论曰文水震乡风仰流徐广晋纪曰鲜卑以碧石为宝王沉魏书曰东夷矢用楛青石为镞孔安国尚书传曰砮中矢镞也家语孔子曰昔武王克商于是肃慎氏贡楛矢石砮其长尺有咫周书曰成王时贡竒干善芳者头若雄鸡佩之令人不昧孔晁曰竒干亦北狄善芳者鸟名不昧不忘也　良曰善芳逺国异鸟名余皆逺方物之寳也】纨牛露犬之玩乗黄兹白之驷【善曰周书曰卜庐国献纨牛纨牛小牛也乂曰渠搜献鼩犬鼩犬露犬也能飞食虎豹又曰白民乗黄乗黄者似狐其背有两角又曰西方正北曰义渠献兹白兹白者若马锯齿食虎豹　翰曰皆逺方竒兽也玩美也兹白似马故云驷也】盈衍储邸充仭郊虞【向曰盈衍溢满也储邸犹府藏也言逺方之物溢满于府藏也充仭满也郊四郊也虞掌山泽之官言逺方所献竒禽异兽满于四郊山泽也】匦牍【五臣本作轨躅】相寻鞮【丁兮】译无旷【善曰尚书曰包匦菁茅匦音轨聘礼曰贾人启椟取圭垂缫而受宰晋中兴书王禹上言曰贡篚相寻连舟载路礼记曰西方曰狄鞮北方曰译尚书大传曰成王时越裳氏重九译而献白雉　铣曰轨躅行迹也言万物贡献行迹相寻不絶也周官鞮鞻氏掌四夷之乐也译传四夷之语而宣之者也言四夷献乐译言岁时不旷也】一尉候于西东合车书于南北畅毂埋辚辚【鳞】之辙緌【而惟】旌巻悠悠之斾【善曰扬雄解嘲曰东南一尉西北一候礼记曰书同文车同轨毛诗曰文茵畅毂范后汉书曰张纲埋其车轮于洛阳都亭毛诗曰有车辚辚礼记曰武车绥旌魏都赋曰虹旌摄麾以就巻毛诗曰悠悠斾旌　良曰畅长也长毂兵车也辚辚众车声也绥车上垂绳也旌旗也悠悠旌旗垂皃埋巻言皆不用也】四方无拂【扶勿】五戎不距偃革辞轩销金罢刃【善曰周书曰四方无拂奄有天下又曰五戎不距加用师旅汉书张良曰昔武王伐殷纣事已毕偃革为轩陈琳应机曰治刃销偃武行徳　济曰拂乱也四方之戎有五种不距捍王命也偃息革甲也辞轩去兵车也金刃兵器也皆销毁罢去之示不用兵也】天瑞降地符升【善曰诗纬曰天下和同天瑞降地符升翰曰天瑞者谓甘露也地符谓庆云也】　泽马来【善曰孝经援神契曰徳至山陵则泽出神马　向曰泽马瑞马也】器车出【善曰礼记曰山出器车铣曰器车瑞车也】紫脱华朱英秀【善曰礼斗威仪曰人君乗土而王其政太平而逺方神献其朱英紫脱宋均注曰紫脱北方之物上值紫宫凡言长生者不死也死则主当之尚书大传曰徳先地序则朱草生瑞应图曰朱草亦曰朱英向曰并瑞草也华秀皆花也】佞枝植【善同济注济曰黄帝有屈轶草出于阶若佞人入朝则屈而指之故曰佞枝植生也】厯草滋【善曰田俅子曰尧为天子蓂荚生于庭为帝成厯尚书帝命验曰舜受命蓂英孳　翰曰尧时有蓂荚草生于阶有十五叶从月一日日生一叶至十五日日落一叶若月小则余一叶见此以知日厯故云厯草也滋茂也】云润星晖风扬月至【善曰京房易飞候曰青云润泽蔽日在西北为举贤良礼斗威仪曰君乗土其政平则镇星黄而多晖礼含文嘉曰朋友有旧内外有差则箕为之直月至风扬宋均曰月至月行以度至也　良曰晖明也风扬谓和风也月至谓月行不失度也】江海呈象龙载文【善曰礼斗威仪曰其君乗水而王江海着其象龙被文而见宋均曰龙水物也文青黄白赤黒也具有此色见于水故曰被】方握河沈璧封山纪石【五臣本作号】迈三五而不追践八九之遥迹【善曰帝王世纪曰尧与羣臣沉璧于河乃为握河记今尚书候是也孝经钩命决曰封于太山考绩燔柴禅于梁父刻石纪号礼记逸礼曰三皇禅云云五帝禅亭亭史记楚子西曰孔子丘述三五之法明周召之业八九谓七十二君曹植魏徳论曰越八九于往素踵黄帝之灵矩　济同善注】功既成矣世既贞矣信可以优游暇豫作乐崇徳者欤【善曰礼记曰王者功成作乐老子曰王侯得一而天下贞曹植魏徳论曰帝猷成矣股肱贞矣尚书大传曰周公作乐优游三年孙子兵法曰人効死而上能用之虽优游暇誉令犹行也誉犹豫古字通周易曰先王作乐崇徳】于时青鸟司开条风发岁粤上斯已惟暮之春【善曰左氏传郯子曰青鸟氏司啓者也易通卦验曰立春条风至楚辞曰献岁发春汨吾南行韩诗曰三月桃花水之时郑国之俗三月上已于溱洧两水之上执兰招防祓除不详也毛诗曰嗟嗟保介惟暮之春　翰曰青鸟春鸟也司开谓主生也言春气主生万物也条风春风也粤上斯已谓于此上已也惟词也】同律克和树草自乐【善曰周礼曰太师掌六律六同以合隂阳之声郑曰同隂律也尚书曰八音克谐孔安国曰谐和也汉书文帝诏曰方春和时草木羣生之物皆有以自乐　向曰太史掌六同之律以合隂阳之声同谓和六律也】禊饮之日在兹风舞之情咸荡去肃表乎时训行庆动于天瞩【善曰礼传曰禊者絜也仲春之时于水上衅絜也论语曰风乎舞雩咏而归蔡邕月令章句曰秋冬肃急之后故布生徳和政令去肃急礼记曰孟春之月命相布徳和令行庆施惠　铣曰禊絜也言祓不祥以获清絜也风舞谓歌咏先王之道也咸皆也荡动也肃威也表法也言天子春行仁恵之令助时养物故悬其威严之法也行时训谓先王之教也行庆于人动于天子之眷瞩也】载懐平圃乃睠芳林芳林园者福地奥区之凑丹陵若水之旧【善曰山海经曰槐江之山实惟帝之平圃南望昆仑十洲记曰芳林园在青溪菰首桥东齐髙帝旧宅齐有天子为旧宫宫东筑山凿池号曰芳林园遁甲开山图曰骊山之西原有阜名风凉雍州之福地西京赋曰寔惟地之奥区神臯帝王世纪曰尧生于丹陵　良曰载则也平圃芳林园名　济曰丹陵地名尧所生处也若水水名帝颛顼所生处也皆非江东之地此羙而比之也】殷殷【上】均乎姚泽膴膴【无禹】尚于周原【善曰吕氏春秋曰颛顼生于若水乃登为帝又曰舜陶于河濵钓于雷泽登为天子贤士归之万人誉之陈陈殷殷无不载恱髙诱曰殷盛也吕氏春秋曰舜为天子輙輙敐敐莫不戴恱髙诱曰敐敐动而喜皃也殷殷或为敐敐故两引之輙知叶切敐仕勤切帝王世纪曰瞽叟之妻曰握登生舜于姚墟故姓姚氏尧求贤而四岳荐舜尧乃命子顺泽之阳毛诗曰周原膴膴堇荼如饴　良曰殷殷盛皃姚泽舜生地膴膴美也均者言所游地盛同于姚泽也尚者言此处之美加于周原也】狭丰邑之未宏陋谯居之犹【早缅反善曰汉髙祖丰人魏太祖谯人　翰曰丰邑汉髙故里也宏大也谯居魏武帝故里也小也言皆以丰谯为狭陋】求中和而经处揆景纬以裁基飞观神行虚檐【盐】云构【善曰毛诗曰定之方中作于楚宫揆之以日作于楚室东京赋曰飞阁神行莫我能形刘公干诗曰大夏云构　向曰言于园中作宫也将造作必求中和也经处犹造作也周礼以土圭之法正日影日至影尺有五寸谓之地中隂阳之所和故曰中和也揆度也景日纬星也言度日星以正其东西南北之位飞观髙台也神言髙若鬼神所作也行犹作也云构言髙与云齐也】离房乍设层楼间起负朝阳而抗殿跨灵沼而浮荣【善曰蜀都赋曰百室离房李尤平乐馆铭曰层楼通阁禁闱洞房尔雅曰山东曰朝阳西京赋曰防龙首以杭殿状巍峩以岌嶪毛诗曰王在灵沼郑礼记注曰荣屋翼也铣曰离房侧室也层髙也　向曰负向也抗立也跨道也荣屋檐也言近池水构屋檐于水上也】镜文
　　虹于绮疏浸兰泉于玉砌【善曰傅阳春赋曰丹霞播景文虹竟天李尤东观铭曰房闼内布绮疏外陈张衡七辨曰廻飚拂其寮兰泉注其庭刘桢鲁都赋曰金陛玉砌枑震阿　翰曰镜御也文虹谓饰虹蜺之文于牕也绮疏牕也渠中生兰水绕于阶故云浸兰泉于玉砌也玉者美言之也砌阶也】幽幽丛薄秩秩斯干曲拂邅廻潺湲径复【善曰楚辞曰丛薄深林人上标毛诗曰秩秩斯干幽幽南山淮南子曰曲拂邅廻以像偶语髙诱曰拂戾邅廻水流也楚辞曰川谷径复流潺湲　良曰幽幽深皃草木丛生曰薄秩秩水流皃斯干涧水也曲拂邅廻谓水曲折流也潺湲石中水流皃径复谓出入山谷也】新蓱泛沚华桐发岫杂天【平】采于柔荑【啼】乱嘤声于緜【五臣本作锦】羽【善曰礼记月令曰季春之月桐始华蓱始坐尔雅曰小洲曰沚山有穴为岫毛诗曰桃之夭夭灼灼其华又曰手如柔荑又曰鸟鸣嘤嘤又曰緜蛮黄鸟薛君注曰緜蛮文皃　向曰沚池岫山也谓季春之月蓱始生桐始华铣曰天采桃花也柔荑初生木叶也锦文也】　禁轩承幸清宫俟宴【善曰如淳汉书注曰省中本为禁中然乗舆之物通呼曰禁汉书曰太仆先清宫济曰禁轩天子车也天子所御曰幸清宫天子所游宫俟待也】缇【啼】帷宿置帟幕宵悬【善曰南都赋曰朱帷连纲郑司农周礼注曰在旁曰帷在上曰幕郑曰帟在幕若幄中坐止承尘也皆以缯为之　翰曰缇丹黄色也天子帐帷用之也帟平帐也幕帐裙也宿置宵悬皆谓夜预设之至明也】既而灭宿澄霞登光辨色【善曰宿列宿也张平子东京赋曰以须消啓明扫朝霞登天光于扶桑礼记曰朝辨色始入　向曰灭宿澄霞谓天晓而无云也登光辨色谓日光初上始辨晓色也】戒【善作式】道执殳展軨【零】效驾【善曰汉书曰式道左右中候也毛诗曰伯也执殳礼记曰君车已驾则仆展軨效驾郑曰展軨具视也效驾白已驾也　铣曰戒道谓清净其路也殳兵器也軨车也效命也】徐銮警节明钟畅音【善曰淳于髠斗酒说曰明钟击磬调歌绋舞　良曰銮铃也马徐行以警动其节知君之行也天子出则撞左钟明谓初晓时也畅通也】七萃连镳九斿【由】齐轨【善曰周穆王传曰天子赐七萃之士郭璞曰萃聚也犹传有七舆大夫张景阳七命曰驷马连镳文頴曰甘泉卤簿天子出道车五乗斿车九乗蔡邕释诲曰羣车方奔于险路安能与之齐轨　济曰七萃壮勇士也镳马饰也九斿谓从天子之车九乗名曰九斿车轨车迹也】建旗拂蜺扬葭振木【善曰东京赋曰龙辂充庭云旗拂霓列子曰秦青抚节悲歌声振林木　翰曰建立也拂蜺谓旗髙也葭箫管属言其声众振山木而动也】鱼甲烟聚贝胄星罗【五臣本作离】重英曲瑵【侧绞】之饰绝景追【善本作遗】风之骑【善曰孙卿子曰楚鲛革犀兕以为甲坚如金石毛诗曰公徒三万贝胄朱綅又曰二矛重英西京赋曰葩瑵曲茎魏书曰上所乗马名絶景为矢所中吕氏春秋曰故须青龙之匹遗风之乗　向曰鱼甲以鲛皮为甲贝胄以贝珠为胄也冑兠鍪也烟聚星离言多也　铣曰重英防画之矛也曲瑵车盖玉也絶景追风之骑良马也】昭灼甄部驵骏函列虎视龙超雷骇电逝【善曰孙子兵法曰长陈为甄魏都赋曰骥马填廏而驵骏周易曰虎视耽耽南都赋曰马鹿超而龙潘岳闲居赋曰礟石雷骇嵇康赠秀才诗曰风驰雷逝　良曰昭灼光明也甄部长阵驵骏良马也函列行列也　济曰虎视龙超雷骇雷逝并言奔走疾速之甚也】轰轰隠隠纷纷轸轸羌难得而称计【善曰说文曰轰轰羣车声也羽猎赋曰隠隠轸轸被陵緑坂莫莫纷纷山谷为之风飚左思呉都赋曰羌难得而覼缕翰曰轰轰隠隠声也纷纷轸轸多也羌叹辞也】尔乃廻舆驻罕岳镇渊渟【音亭善曰东观汉记曰天子行有罼防石崇楚妃叹曰矫矫庄王渊渟岳峙　向曰舆天子车也罕猎车名孙子兵法云其镇如岳其渟如渊也】睟【邃】容有穆賔仪式序授几肆筵因流波而成次蕙肴芳醴任激水而推移【善曰孟子曰君子所性仁义礼智根于心其生色也睟然见于靣赵岐曰睟润泽皃也毛诗曰天子穆穆又曰序賔以贤又曰式序在位又曰或肆之筵或授之几古逸诗曰羽觞随流波楚辞曰蕙肴蒸兮兰籍子虚赋曰涌泉清池激水推移　铣曰睟润泽之皃也穆和也式用也言賔客之仪用有次序也　良曰几玉几天子所凭也肆陈也因循也言循环流波坐而成次肴酒皆用激水而循行也蕙芳皆言香也肴肉也任用也推移犹循行也】葆【保】佾陈阶金匏在席戚奏翘舞籥动邠【豳】诗【善曰张晏汉书注曰以羣羽为葆也佾舞行列也毛诗曰我姑酌彼金罍礼记曰器用陶匏司马彪续汉书曰执干戚舞云翘周礼曰籥章掌土鼔籥又曰仲春击土鼓歌豳诗以迎暑也　向曰葆所以障舞人也佾舞名金匏皆乐器也戚斧也舞者所执也翘舞名也籥乐器也邠诗所以迎暑节也谓将至于夏也】召鸣鸟于弇【庵】州追伶伦于嶰谷发参差于王子传妙靡于帝江【善曰山海经曰弇州之山五采之鸟名曰鸣鸟爰有百乐歌舞之风汉书黄帝使伶伦自大夏之西昆仑之隂取竹嶰谷断两节间而吹之以为黄钟之宫孟康曰解脱也谷竹沟也取竹之脱无沟节者楚辞曰望夫君兮未来吹参差兮谁思列仙传曰王子乔好吹笙作凤鸣山海经曰天山有神鸟其如黄云其文丹六足四翼浑沌无靣目是识歌舞寔惟帝江翰曰弇州之山有五色鸟名曰鸣鸟其声皆有曲度伶伦乐人也黄帝使伶伦取竹嶰谷吹之以为黄钟之音也参差笙曲名王子仙人王子乔也天山有鸟状赤如丹是识歌舞至于妙靡名帝江】正【五臣本作清】歌有阕【缺】羽觞无筭上陈景福之赐下献南山之夀【善曰仪礼曰工告于乐正曰正歌备礼记曰有司告以乐阕郑曰阕终也楚辞瑶浆宻勺实羽觞燕礼曰无筭之爵毛诗曰君子万年介尔景福又曰如南山之夀不骞不崩　向曰阕终也　铣曰上天子也景大也下谓羣臣也】信凯防之在藻知和乐于食苹桑榆之隂不居草露之滋方渥【善曰毛诗序曰鹿鸣废则和乐缺诗曰呦呦鹿鸣食野之苹桑榆日所入也东观汉记光武曰失之东隅收之桑榆毛诗曰湛湛露斯在彼丰草良曰凯欢也诗云鱼在在藻凯乐饮酒喻羣臣依明君如鱼在于水藻之中以乐也食苹鹿鸣之诗也宴羣臣嘉賔之义也　济曰日在桑榆之间言景不留也草露之滋方渥喻君恩已被霑矣居留也滋润也渥厚也】有诏曰今日嘉防咸可赋诗【善曰周易曰嘉防足以合礼扬雄蜀都赋曰吉日嘉防】凡四十有五人其辞云尔
　　王文宪集序
　　任彦升【翰曰文宪者齐尚书令王俭也薨諡曰文宪集者録其文章序者述集之所由】
　　公讳俭字仲寳琅邪临沂【鱼依】人也【善曰萧子显齐书云王俭字仲寳】其先【向曰其先谓始祖也】自秦至宋国史家牒【待恊】详焉【善曰琅邪王氏録曰其先出自周王子晋秦有王翦王离世为名将七畧曰子云家牒言以甘露元年生也】晋中兴以来六世名徳为【善本无为字】海内冠冕【善曰晋中兴书曰王祥弟览生导导生洽洽生珣珣生昙首沈约宋书曰王僧绰昙首长子遇害子俭嗣晋中兴书庾冰防曰臣因家宠冠冕当世】古语云仁人之利天道运行【善曰左氏传君子曰仁人之言其利溥哉庄子曰天道运而无所积故万物成　铣曰利者利万物也天道运行言行仁道者世祚长逺如天运之不絶也】故吕防归其佩刀郭璞誓以淮水【善曰晋中兴书曰魏徐州刺史任城吕防有刀工相之为三公可服此刀防谓别驾王祥曰苟非其人刀或为害卿有公辅之量故以此相与及祥死之日以刀授弟览曰吾儿凡汝后必兴之足称此刀故以相与王氏家谱曰初王导渡淮使郭璞筮之卦成璞曰吉无不利淮水絶王氏灭良同善注】若离翦之止杀吉骏之诚感盖有助焉【善曰史记曰王翦者颍阳人也事秦始皇使翦将兵而攻赵阏与破之后遂防赵陈胜之反秦秦使王翦之孙王离击赵王汉书曰王吉字子阳琅邪人也为谏议大夫子骏亦为谏议大夫超迁御史大夫吉居长安其东家有大枣树垂吉庭中吉妇取枣以啖吉吉后知之乃去妇东家闻而欲伐其树邻里固请吉令还妇子骏元帝时为御史大夫妻死不复娶汉书张贺賛曰贺之隂徳亦有助云　向曰离王离也翦王翦也并为秦将行杀伐故云止杀书云以杀止杀终无犯者汉时王吉为谏议大夫吉子骏亦为谏议大夫俱着诚信盖仁道所助云】公之生也诞授命世体三才之茂典【善本无典字】践得二之庻【善本无庻字】几【善曰周易曰有天道焉有地道焉有人道焉兼三才而两之又子曰知防其神乎顔氏之子其殆庻几乎有不善未尝不知知之未尝复行韩康伯曰在理则昧造形则悟顔子之分也失之于几故有不善得之于二不逺而复故知之未尝复行也　翰曰诞大也千年一生圣人五百年一生贤人其中圣贤未生有命世之才也三才天地人道也茂美也】信乃昴宿垂芒徳精降祉有一于此蔚为帝师【善曰汉书曰张良从容歨游下邳圯上有一老父出一篇书曰读是则为王者师　铣曰汉相萧何昴星之精垂芒谓发秀也精星也陈仲弓诣颍川荀李父子徳星为之聚此皆贤人之星也言得此一精则蔚然而起为帝王之师也】况乃渊角殊祥山庭异表望衢罕窥其术观海莫际其澜【善曰论语撰考防曰顔回有角额似月形渊水也月是水精故名渊摘辅像曰子贡山庭斗绕口谓靣有三庭言山在中鼻髙有异相也故子贡至孝顔回至仁孟子曰观水有术必观其澜赵岐曰澜水中大波也　良曰渊角山庭贤人之相也祥善也表出也衢术皆道也言人虽欲望其道其道幽逺常不能见者如观海水莫能至波澜深浅者也际至也】宏览载籍博游才义【济曰宏大也载籍经典也博广也】若乃金版玉匮之书海上名山之防【善曰七略曰太公金版玉匮虽近世之文然多善者抱朴子曰郑君有玉匮记金版经范后汉书曰荀爽遭党锢隠于海上又遁汉濵以著述为事题为新书凡百余篇司马迁书曰仆诚着此书藏诸名山翰曰金版玉匮书名也荀爽隠海上著书百篇名山即司马迁所述史记也防美也】沈郁澹雅之思离坚合异之谈【善曰扬雄为方言刘歆与雄书曰非子云澹雅之才沈郁之志不能成此书庄子公孙龙问于魏牟曰龙少学先王之道长明仁义之行合同异离坚白吕氏春秋曰相劒者曰白所以为坚也黄所以纫也黄白杂则坚且纫良劒也难者曰黄白杂则不坚且不纫又柔则锩坚则折剑折且锩焉得为利剑也　向曰离坚合异之谈言能辩辞也离其坚者使不坚辩其白者使不白合其异者使同离其同者使其异也】莫不揔制清衷递为心极斯固通人之所包非虚明之絶境不可穷者其唯神用者乎【善曰言金版玉匮之书无不制在清衷为心之极斯故通人君子或能兼而包之故非王公之絶境也然其不可穷而尽者其唯有神用乎言难测也衷中心也虚明亦心也　铣曰緫聚衷思也言诸道术莫不聚其制度运于清思递互为用于心中也极中也　良曰虚明心也絶逺也言此道术固乃通人君子所能兼包固非其致心絶逺之境也然其不可穷究者其唯神明之用者乎非此所能论之】然检镜所归人伦异【善作以】表云屋天构匠者何工【善无工】自函【善作咸】洛不守宪章中辍【善曰刘琨劝进表曰仍承西朝不守礼记曰仲尼宪章文武　济曰函函闗谓长安也洛洛阳也言自西晋防乱不守二京之都而宪章经籍皆中道而壊也】贺生达礼之宗蔡公儒林之亚阙典未补大备兹日【善曰晋中兴书曰贺循字彦先博览羣书尤明三礼为江东儒宗徴拜博士又曰诸葛恢字道明时颖川荀顗字道明陈留蔡谟字道明俱有名誉号曰中兴三明时人为之歌曰京都三明各有名蔡氏儒雅荀葛清剧秦美新曰帝典阙而不补　翰曰晋朝贺循明三礼为江东儒宗又有蔡谟亦儒林之次也言贺蔡诸儒尚有阙典未补者而公乃能备脩于此日也】至若齿危髪秀之老含经味道之生【善曰郑礼记注曰危髙也然齿危谓髙年也髪秀犹秀眉也东观汉记杜诗谓功曹郭丹曰今功曹稽古含经可谓至徳桓谭荅扬雄书曰子云勤味道腴　向曰齿危谓老者齿将落也髪秀谓髪白也生者人有徳之称】莫不北面人宗自同资敬【善曰汉书曰于定国为廷尉乃迩学春秋身执经北靣备弟子礼孝经曰资于事父以事君而敬同　铣曰言上老生之徒莫不北面申弟子之礼也人宗谓为人所尊也自同资敬谓师事之如君父之敬也】性托夷逺少屏尘杂自非可以奬风流増益标胜未甞留心也【善本无也字　善曰习凿齿汉晋春秋曰王夷甫乐广俱以宅心事外名重于时故天下之言风流者称王乐焉　良曰夷易也大也标髙也言公性托简易志在髙逺少小屏弃尘杂之事自非大劝风俗増益髙逺之道者未尝留心言志在大不在小也】期岁而孤叔父司空简穆公早所器异【善曰萧子显齐书曰王僧防兄僧绰之子俭又曰世祖即位迁僧防为侍中薨赠司空侍中如故諡简穆公　济曰期岁一岁也言公一岁防父故云孤也早所器异者叔父早以公为贤也】年始志学家门礼训皆折衷【丁仲】于公【善曰论语子曰吾十有五而志于学羽猎赋序曰不折衷于泉台　翰曰志学年十五时也折衷者言皆取公所为以合制度也】孝友之性岂伊桥夷雅之体无待韦【善曰毛诗曰张仲孝友余同向注　向曰伯禽康叔朝于成王见乎周公三见而三笞之二子有骇色乃问于商子曰吾二子见于周公三见而三笞何也商子曰南山之阳有木名桥南山之隂有木名梓二子何不往观之见桥木髙而仰见梓木卑而俯二子还告商子商子曰桥者父道也梓者子道也言王公有孝友之性自天而成岂惟见桥梓而知也夷平也体性也韦皮绳喻缓也弓喻急也西门豹性急故佩韦以自缓董安于性缓故佩以自急言王公平雅之性无待此韦以成也盖自天性得中也】汝郁之幼挺淳至黄琬之早标聦察曽何足尚【善同铣注铣曰后汉汝郁年五岁母病不能饮食常抱持涕泣亦不肯饮食母怜之彊为餐饭诳言云已愈郁察母顔色未愈复不食宗亲异之挺防也淳至谓淳孝之甚至也又黄琬七岁失父祖父琼育之是时属日食京师不见琼以状奏闻梁太后问所食多少琼思其对未知所出琬在旁曰何不言日食之余如月之初琼太惊即以之对太后也标立也言此二子淳孝聦察比之王公则二子曽何足尚也】年六岁袭封豫宁侯拜日家人以公尚幼弗之先告既袭珪组对扬王命因便感咽若不自胜【善曰萧子顕齐书曰俭数岁袭爵豫宁侯拜受茅土流涕呜咽江表传曰潘濬见孙权涕泣交横哀咽不能自胜　良曰言王公六岁而袭父祖之业为侯珪诸侯所执也组绶所以系印者也感咽谓悲甚不能言也】初宋明帝居蕃与公母武康公主素不恊及即位有诏毁发【善作废】旧茔投弃棺柩公以死固请誓不遵奉表启酸切义感人神太宗闻而悲之遂无以夺也【善曰萧子显齐书曰宋明帝以俭嫡母武康公主同太初巫蛊事不可以为妇姑欲开离俭因人自陈宻以死请故事不行　济曰誓不遵奉毁茔弃棺之诏也　翰曰太宗则明帝也无以夺谓依其所请也】初拜秘书郎迁太子舍人以选【善作迁】尚公主拜驸马都尉元徽初迁秘书丞【善曰呉均齐春秋曰宋明帝太始中俭尚阳羡公主拜驸马都尉为秘书郎太子舍人沈约宋书曰苍梧王改元曰元徽呉均齐春秋曰俭超迁秘书丞　向曰尚配也元徽年号也初谓元年也】于是采公曽之中经刋度之四部依刘歆七略更撰七志【善曰萧子显齐书曰俭又撰定元徽四部书目王隠晋书曰荀勗字公曽领秘书监与中书令张华依刘向别録整理错乱又得汲冡竹书身自撰次以为中经臧荣绪晋书曰李充字度为著作郎于时典籍混乱删除颇重以类相从分为四部甚有条贯秘阁以为永制五经为甲部史记为乙部诸子为丙部诗赋为丁部萧子顕齐书曰秘书丞上表求校坟籍撰七志四十巻上表献之汉书曰刘歆緫羣书而奏其七略故有辑略有六艺略有诸子略有诗赋略有兵书略有术数略有方技略　铣曰言其修书史也同善注言俭采削之依前汉刘歆九流七略之书又为七志之书采拾也刋削也】盖甞赋诗云稷契匡虞夏伊吕翼商周自是始有应务之迹生民属心矣【良曰伊伊尹也吕太公也翼佐也言此四臣皆有至徳以佐君故有应合时务之迹而百姓皆有属望之心】时司徒袁粲有高世之度脱落尘俗【五臣作风尘　善曰沈约宋书曰袁粲字景脩顺帝即位迁中书监司徒侍中袁乔与禇左军解交书曰虽欲虚咏濠肆脱落仪制其能得乎】见公弱龄便望风推服叹曰衣冠礼乐尽【善无尽】在是矣【善曰呉均齐春秋曰俭精神秀彻体识聦异司徒袁粲见之叹曰宰相之门也栝栢豫章虽小已有栋梁之气矣】时粲位亚台司公年始弱冠年势不侔公与之抗礼【善曰春秋汉含孳曰三公象五岳在天法三能台与能同礼记曰人生二十曰弱冠汉书娄敬曰今欲比隆成康之时臣窃以不侔矣又曰将军卫青位既益尊然汲黯与抗礼　向曰年谓老少势谓贵贱也侔等抗平也】因赠粲诗要以歳暮之期申以止足之戒【善本从言　善曰韩诗曰蟋蟀在堂嵗聿云暮薛君曰暮晩也言君之年歳已晩也老子曰知足不辱知止不殆　翰曰要约也岁暮之期谓约以岁寒之志也止足之戒谓戒其满盈也】粲荅诗云【善作曰】老夫亦何寄之子照清襟【向曰老夫袁粲自谓也之子犹夫子也即谓俭也亦何犹无也照见襟心也言老夫无所寄托赖夫子见我而清心也】服阕拜司徒右长史【善同铣注　铣曰俭遭所生母忧服阕也司徒即袁粲也】出为义兴太守风化之美奏课为最【善曰汉书曰儿寛为司农都尉大司农奏课聮最韦昭曰聮得第一也　良曰课考也最第一也】还除给事黄门侍郎旬日迁尚书吏部郎参选昔毛玠之清公【善本作公清】李重之识防兼之者公也【善曰魏志曰毛玠字孝先陈留人也少为县吏以公清称魏国初建以玠为尚书仆射复典选举傅畅晋诸公讃曰王戎为选官时李重李毅二人操异俱处要职戎以识防待之各得其所玠音介翰曰参掌也魏毛玠为典选举晋李重为吏部郎识防谓识鍳也言公清识鍳之理并于古人者俭也】俄迁侍中以慜侯【善作愍】始终之职固辞不拜【善曰萧子显齐书曰升明二年俭迁长史兼侍中以父终此职固譲沈约宋书曰王僧绰迁侍中元凶巫虫事泄上召僧绰具言之劭于宫夜飨将士僧绰密以启闻顷之劭乱检太祖巾箱得僧绰所荅飨士并废诸王事乃收害焉世祖赠散骑常侍金紫諡愍侯　向曰慜侯即俭父言父始终经任此职固辞此官而不拜也】补太尉右长史时圣武定业肇基王命【善曰萧子显齐书曰进太祖太尉圣武谓齐髙帝也干寳晋武革命论曰髙光争伐定功业也尚书曰至于太王肇基王迹　铣曰圣武谓齐髙祖也定业谓征伐定乱也肇始基立也言始将立王命之初然未即帝位也】寤寐风云实资人杰【善曰毛诗曰寤寐思服毛苌曰服思之也周易曰云从龙风从虎圣人作而万物覩汉书髙祖曰夫运筹于帷幄之中决胜于千里之外吾不如子房镇国家抚百姓给饷馈不絶粮道吾不如萧何连百万之众战必胜攻必取吾不如韩信三者皆人杰吾能用之　铣曰寤寐风云谓朝夕思其相感应以成其大业者实资人杰也智倍万人曰杰】是以宸居膺列宿之表图纬着王佐之符俄迁左长史齐台既【善作初】建【善曰若汉髙祖之膺五星李通之着赤伏典引曰髙光二圣宸居其域蔡邕曰如北辰居其所而众星拱之班固汉书賛曰刘向称董仲舒有王佐之才萧子显齐书曰进太祖位相国为齐公　良曰宸居天子宫也膺当也列宿帝座星也圗防也纬谓织也着明也王佐谓贤才可以佐辅天子者符应也】以公为尚书右仆射领吏部时年二十八【济曰宋帝以齐髙帝为齐公为立百司台署故云齐台也】宋末艰虞百王浇季礼紊旧宗乐倾恒轨【善曰班固汉书賛曰汉承百王之翰曰艰虞犹荒乱也浇季谓末世也浮薄紊乱轨迹也】自朝章国纪典备物奏议符防文辞表记素意所不蓄前古所未行皆取定俄顷【五臣作倾】神无滞用太祖受命以佐命之功封南昌县开国公食邑二千戸【向曰章章程纪纲纪也常也典常备物朝廷威仪也符防也蓄积也神无滞用谓神用不滞而必决也　铣曰太祖谓齐高帝也受宋禅故云受命】建元二年迁尚书左仆射领选如故自营【役琼】郃【乌荅】分司卢钦兼掌誉望所归允集兹日【善曰应劭汉官仪曰献帝建始四年始置左右仆射以执金吾营郃为左仆射卫臻为右仆射今以防劭为营郃误也营役琼切郃乌合切虞预晋书曰卢钦少好学为尚书仆射领吏部钦清实选举称为防平　翰曰同善注言自营郃卢钦二人以至于今其声誉徳望所归者信在于俭也允信也　良曰言知吏部选事如故谓前领吏部也】寻表解选【翰曰言寻上表请解吏部选事也】诏加侍中又授太子詹事侍中仆射如故固辞侍中改授散骑常侍余如故太祖崩遗诏以公为侍中尚书令镇军【善本作国字】将军永明元年进号卫将军二年以本官领丹阳尹【善曰本官谓侍中尚书令翰曰丹阳帝都郡名也】六辅殊风五方异俗【善曰汉书曰倪寛迁左内史表奏开六辅渠韦昭注曰六辅谓京兆冯翊扶风河东河南河内汉书曰京师五方风俗杂错　向曰六辅谓旁有六郡相近也五方者谓四方及帝都也】公不谋声训而楚夏移情【善曰扬雄与桓谭书曰望风景附声训自结史记曰淮南沛陈汝南郡此西楚也颍川南阳夏人之居也故至今谓之夏　铣曰训教也言不作声誉教示而下人感其道徳已移情于善道矣楚谓逹也夏谓近也】故能使解劒拜仇归田息讼【善同良注　良曰后汉许荆兄子世甞杀人其讐操兵将杀世荆乃跪曰今愿杀我以代世死仇讐者曰许掾郡中称君贤何敢相侵遂解劒而去跪即拜也前汉韩延夀为东郡太守有兄弟相与讼田延夀乃自悔责闭阁不出视事于是讼者自相责让终不敢争田也归田谓不争也】前郡尹温太真刘真长或功铭鼎彛或徳标素尚【善曰王隠晋书曰温峤字太真太原人也为郡尹后平苏峻之乱臧荣绪晋书曰刘恢字真长沛国人也为丹阳尹性重庄老礼记曰鼎有铭铭者论譔其先祖之徳羙功烈勲劳而酌之祭器左氏传臧武仲曰大伐小取其所得以作彛器铭其功以示子孙孔欣猛虎行曰饥不食邪蒿菜倦不息无终里邪蒿乖素尚无终防若始　济曰前郡尹谓前丹阳尹温峤字太真刘恢字真长也鼎彛皆器也有大功者铭之于上以示后世也素尚谓清素髙尚也】臭味风云千载无爽【善曰言其感应千载不差也左氏传季武子谓晋范宣子曰今譬于草木寡君之臭味也楚辞曰虎啸而谷风至龙举而景云从言物类之相感也王逸曰虎阳物也谷风阳气也言虎悲啸而吟则谷风至而应其类龙介虫隂物也景云亦隂也言神龙将举升天则景云覆而扶之辅其类也翰曰臭香也言俭继温刘之迹而为尹丹阳闻其余徳如有馨香慕其遗化如有滋味风虎云龙同气相感虽千载亦无差爽也】亲加吊祭表荐孤遗逺协神期用彰世祀【善曰左氏传史赵曰盛徳必百世祀　向曰言俭亲自吊祭温刘二尹上表奏荐其孤遗子孙逺合于鬼神之期用明代祠祀之礼也】时简穆公薨以抚养之恩特深恒慕表求解职有诏不许【善曰同铣注　铣曰简穆公俭叔父僧防也俭少失父母所养故特深于常哀表求解职服斩衰有勑不许慕谓哀慕也】国学初兴华夷慕义经师人表允兹望实【善曰汉书平帝曰诏校书置经师一人任昉杂传魏徳公谓郭林宗曰经师易获人师难遭何法盛晋中兴书曰王安期为东海王越记室参军勑子毗曰王参军人伦之表汝其师之　良曰华夷谓华夏四夷慕国家道义经典之师为人表法允兹其才望美实也】复官【善本作复以本官济曰谓居叔父之服今却居官故云复官】领国子祭酒三年解丹阳尹领太子少傅余悉如故挂服捐驹前良取则卧辙弃子后予胥怨【善曰挂服未详余同翰　翰曰魏裴潜为兖州刺史尝作一胡牀及去留挂于官第凡所用物必皆呼为服也王逊为上洛太守家有私马生驹留以付郡谓所产故也捐弃也言前代贤良取之以为法则后汉侯霸为淮阳太守帝使徴诣都百姓号哭使车卧于辙中乞留侯君一年百姓乃戒其乳妇弃其孩子侯君当去必不能全也初成汤征自葛百姓皆曰何后予人皆以此相怨怨汤不早来为我除害也胥相也言俭解丹阳尹百姓亦如此恋之】皇太子不矜天姿俯同人范师友之义穆若金兰【善曰蜀志曰诸葛亮与杜徽书曰朝廷年十八天姿人敏爱徳下士说苑曰燕昭王问于郭隗曰寡人地狭人寡齐人削取八城宗庙恐危社稷存之有道乎郭隗曰帝者之臣其实师也王者之臣其实友也王诚能与隗请为天下之士开路周易曰二人同心其利断金同心之言其臭如兰　向曰皇太子武帝太子也名昭业言太子不矜夸天子之姿俯同常人之法以尊训学也穆美也金喻坚也兰喻香也】又领本州大中正顷之解职【铣曰顷之言不乆也】四年以本号开府仪同三司余悉如故【善同良注　良曰本号谓卫将军也】谦光愈逺大典未申【善曰谓辞仪同三司也周易曰谦尊而光卑而不可逾君子之终也　济曰愈益也大典重位也】六年又申前命【善曰仪同三司之命　翰曰前命谓故官悉如故】七年固辞选任帝所重违【善曰选任尚书令也谢承后汉书曰杨赐让还侯爵朝廷重违其志也　向曰固辞知吏部选任之事也重违频不许辞让之请也】诏加中书监犹参掌选事长舆追专车之恨公曽甘凤池之失【善同铣注　铣曰晋和峤为中书令荀朂为监监令合同车而行峤不礼朂常以意气加之毎专车而坐专独也朂迁为尚书令人皆贺之朂不恱谓人曰夺我凤皇池何所贺也长舆峤字也公曽朂字也言昔者任不得才或专车而独坐或发志于见夺今俭有徳故专车者慙而追恨怨夺者愧而甘失之也】夫奔竞之涂有自来矣【善曰晋诸公讃曰傅宣定九品未讫刘畴代之悉改宣法于是人人望品求者奔竞　良曰奔权势之道有之自古来也涂道也】以难知之性协易失之情【善曰桓子新论曰凡人性难极也难知也故其絶异者常为世俗所遗失焉　济曰人性贤愚深厚难知欲合前人之情故冝易失也协和也】必使无讼事深诱【善曰论语子曰聼讼吾犹人也必也使吾讼乎　翰曰若使前人无讼其事深在善诱道也善也】公提衡惟允一纪于兹【善曰汉书曰衡平也所以平轻重也言选曹以材授官如衡之平物故取以喻焉韩子曰贵贱不相逾愚智提衡而立孙绰王防诔曰提衡左府举直闭邪　向曰提执也允当也一纪十二年也】防竒取异兴微继絶【善曰王隠晋书羊枯曰吾不能取异于屠钓防竒于版筑岂不愧知人之难哉兴防即兴灭也论语子曰兴灭国继絶世铣曰防用竒异之才使居其职诸侯公卿有祚防者兴之绪絶者继之】望侧阶而容贤候景风而式典【善曰燕丹子曰田光见太子太子侧阶而迎家语孔子谓鲁哀公曰卫有士曰庆足者国有大事则必赴而治之国无事则退而容贤灵公恱而敬之王肃曰言其所以退欲以容贤于朝也　良曰侧阶下阶也言其礼贤欲容纳之于朝也景风东风也淮南子云景风至则施爵禄赏有功也式法也言欲法此事以为帝典也】春秋三十有八七年五月三日薨于建康官舎皇朝轸恸储伤情【善曰汉书疎广曰太子国储副君周易曰鼎金郑尚书注曰鼎三公象也　济曰皇朝谓天子也轸痛也储谓太子也鼎耳也谓三公也】有识衔悲行路掩泣岂直舂者不相功【善作工】女寝机而已哉【善曰说苑雍门周说孟尝君曰有识之士莫不为足下寒心酸鼻论衡曰行路之人皆能论之史记赵良谓商鞅曰五羖大夫死秦国男女流涕童子不歌謡舂者不相杵刘縚圣贤本纪曰子产治郑二十年卒国人哭于巷妇人哭于机　翰曰秦大夫百里奚卒国人哀之舂者不相送杵声也郑子产卒人思之功女为之辍机言俭之薨也岂直如此而已哉盖君臣所共痛伤也】故【善本有以字】痛深衣冠悲纒教义岂非功深砥砺道迈舟航没世遗爱古之益友【善曰尚书髙宗曰若金用汝作砺若济巨川用汝作舟楫左氏传曰子产卒仲尼闻之出涕曰古之遗爱也班固汉书賛曰刘向指明梓柱以推废兴岂非直谅多闻古之益友与　向曰以其脩衣冠之礼故衣冠之士痛深也以其明教义之道故教义之子悲纒悲纒谓纒绕于心也迈越也砥砺石也所以磨利其器以喻利人舟航船也所以济乎大川喻济人也没世遗爱言死后人思之也益友谓益于朋之道也】追赠太尉侍中中书监如故给节加羽葆【保】鼓吹増斑劒为【善无为】六十人諡曰文宪礼也【善曰汉官仪曰斑劒者以虎皮饰之諡法曰忠信接礼曰文博闻多能曰宪　铣曰羽葆斑劒并之仪卫増于常仪为六十人也】公在物斯厚居身以约【善曰齐春秋曰俭不好声色未尝游宴衣裘服用自周而已　良曰利物不利己也】玩好絶于耳目布素表于造次【善曰周礼曰凡式贡之余财以供玩好之用尚书曰弗役耳目百度惟贞论语子曰造次必于是　济曰布素贫素人也表出也造次急遽也言有贫素之人必出财以赈其急遽也】室无姬姜门多长者【善曰左氏传君子曰诗曰虽有姬姜无弃憔悴汉书曰陈平少时家贫然门外多长者车辙　翰曰室无姬姜谓不好色也门多长者重贤良也姬姜美女也】立言必雅未甞显其所长【善曰孝经援神契曰矜庄严栗出言必雅孙资别传曰朝臣防议资奏是非择善者推而成之终不显己之徳翰曰不说己长也】持论从容未尝言人所短【善曰风俗通曰太尉范滂辨于持论谢承后汉书曰夏勤从容论议吴志曰是仪时时有所进未尝言人之短　济曰持论谓论政事得失也从容柔和皃也】长风流许与气类【善曰檀道鸾晋阳秋曰谢安为桓温司马不存小察尽长之风习凿齿汉晋春秋曰王夷甫乐广俱以宅心事外名重于时故天下之言风流者称王乐焉谢承后汉书曰桓□邴营气类经纬士人　良曰大也风流谓风化流于天下也许与谓招引也气类谓同气相求方以类取也言招引道义之士与己同也】虽单门后进必加善诱【善曰三辅决録曰王豹出自单门论语曰夫子善诱人　济曰单谓寒也言虽寒门后进必加善诱之道使脩行其业也】勗以丹霄之价以青冥之期【善曰钟防集言程盛曰丹霄之凤青冥之龙　翰曰朂勉也丹霄天也青冥云也价美也期契也言朂勉学者使其道业髙逺如天云也】公铨品人伦各尽其用【善曰广雅曰称谓之铨声类曰铨所以称物也　向曰各随才而耀用也】居厚者不矜其多处薄者不怨其少【善曰老子曰前识者道之华而愚之始是以大丈夫处厚不处薄　铣曰言知分节也】穷涯而反盈量知归【善曰庄子市南子曰君歩于江而浮于海望之而不见其涯愈往而不知其所穷送君者皆自涯而反　良曰言其知止如行穷涯畔则反也知满如以器求物盈于器乃归也量器也】皇朝以治定制礼功成作【五臣本作改】乐思我民誉缉熈帝图【善曰礼记曰王者功成作乐治定制礼左氏传曰晋悼公即位六官之长皆民誉也毛诗曰惟清缉熈文王之典孝经钩命决曰丘乃授帝图掇秘文济曰人誉谓讴謌美徳也缉熈光明也】　虽张曹争论于汉朝荀挚【至】竞爽于晋世无以仰模渊旨取则后昆【善曰东观汉记曰张酺拜太尉章帝诏射声校尉曹褒案汉旧仪制汉礼酺以为褒制礼非祯祥之符表有似异端之术上防曰褒不被刑诛无以絶毁实乱道之路臧荣绪晋书曰太尉荀顗先受太祖勑述新礼太康初尚书仆射朱整奏付尚书郎摰虞讨论之虞表所冝増损条目改正礼新昔异状凡十五事左氏传晏子曰二惠竞爽犹可又尚书曰以义制事以礼制心垂裕后昆翰曰言虽此四人论竞礼义亦不可以仰模俭之深意而欲取法则于后世爽差渊深也】毎荒服请罪逺夷慕义宣威授指寔寄宏略【向曰荒服逺国也宣国之威授指谓授指挥也寔实宏大也】理积则神无忤往事感则恱情斯来【铣曰义理积于心所为必决则神思无忤往也前事感其义理则皆以喜恱之情而来归徳也】无是己之心事隔于容谄罕爱憎之情理絶于毁誉【良曰隔絶也容谄谓谄媚之容也人无爱増均平如一则毁誉从何而生也】造理常若可干临事毎不可夺【济曰造至也干犯也言至于大体之理性多寛和故若可犯言而临事必定故不可夺移也】约己不以廉物量不以容非【善曰魏文帝典论曰君子谨乎约己乎接物魏志孟康荐崔林曰体髙雅之量谢承后汉书郎顗章曰陛下寛下容非　翰曰不以廉物谓广施于物也大也不以容非谓不容人为非也】攻乎异端归之正义【善曰论语曰攻乎异端斯害也已　向曰异端谓非常之事为人害者故攻而伐之使归正义】公生自华宗世务简隔【善曰魏志曹植上疏曰华宗贵族必应斯举汉书曰严安徐乐上书言世务　铣曰言生于富贵之宗而时务简略隔絶素所不习也】至于军国逺圗刑政大典既道在廊庙则理擅民宗【良曰理擅民宗谓政理之事独为人所尊重擅独也】若乃明练庻务鉴逹治体悬然天得不谋成心【善曰潘尼潘岳碣曰君深逹治体垂化三宰　济曰悬逺也言逺然得之于天不谋议于人已暗成于心也】求之载籍翰牍所未纪讯之遗老耳目所不接【翰曰载籍前代史也翰笔也牍版所以书记亊也纪记讯问也言俭之道徳古今希有也】至若文案自环主者百数皆深文为吏积习成姧【善曰汉书曰张汤务在深文拘守职之吏应劭风俗通曰积习而成不敢独否　向曰文案多而自环绕其坐也主者百数谓讼乆不定主司易百数人者此事皆积习以成姧伪矣】畜笔削之刑懐轻重之意【善曰汉书曰今有司请定法削即削笔即笔服防曰言随君意也又曰严延年为涿郡太守掾赵绣按髙氏即为两劾欲先白其轻者观延年意延年怒乃出其重劾铣曰畜积也笔削谓迁易其文不定也轻重之意谓妄有加减之状】公乗理照物动必
　　硏几【善曰晋中兴书谢安石上疏曰王公超登清任当虚心乗理周易曰夫易所以极深研几　济曰研防谓研穷其几防之理】当时嗟服若有神道【善曰周易曰圣人以神道设教而天下服矣　翰曰言既研几而为断决则当时之人嗟叹而服之若有神明之道也】岂非希世之儁民瑚琏之宏器【善曰汝南先贤传曰谢子防髙才逺见许劭年十八时有叹息曰此希世之伟人也论语子贡问曰赐也何如子曰女器也曰何器也曰瑚琏也　向曰瑚琏黍稷器也宏大也】昉行无异操才无异能得奉名节迄将一纪【善曰魏志董昭谓太祖曰明公乐保名节而无大责　铣曰此任昉自序情也得奉名节谓昉与俭交游也迄尽也十二年曰一纪也】一言之誉东陵侔于西山一面【善作盼】之荣郑璞逾于周寳【善曰路粹为曹公与孔融书曰邀一言之誉者计有余矣庄子曰伯夷死名于首阳之下盗跖死利于东陵之上彼所殉仁义也则俗谓之君子其所强货财也则俗谓之小人其所殉一也司马彪曰东陵陵名今属济南也法言曰夷齐无仲尼则西山饿夫列子曰吾师老商氏三年之后始得夫子一盼而已战国防应侯曰郑人谓玉之未理者为璞周人谓鼠之未腊者为璞周人懐璞过郑问贾曰欲买璞乎郑贾曰欲之出其璞示之乃防也因谢而不取髙诱曰理治也防未燥腊者号之为璞尚书曰璧琬琰在西序孔安国曰皆歴代传寳　良曰昉自谦不才滥见摧誉为美同善注言虚叨以顾盼则荣过于才亦犹郑璞过于周寳也】士感知已懐此何极【善曰曹植祭桥文曰士死知已懐此无忘】出入礼闱朝夕旧馆【善曰十洲记曰崇礼闱即尚书上省门崇礼东建礼门即尚书下舍门然尚书省二门名礼故曰礼闱也　铣曰礼闱尚书省也】瞻栋宇而兴慕抚身名而悼恩【善曰孙卿子孔子谓哀公曰吾入庙仰视榱栋俛见几筵君以此思哀则哀将焉而不至矣】公自防及长述作不倦【善曰仲长子昌言曰子长班固述作之士　翰曰述作文史诗赋也】固以理穷言行事该军国岂直雕章缛采而已哉【善曰说文曰缛繁也彩色也　济曰该及也所有述作言行军国大事岂直为雕饰文章以为缛采乎缛采杂色也】若乃统体必善缀赏无地【善曰王彪之赋曰于是乎统体而咏之　向曰统序也缀赏追赏也无地不择地遇之则为胜也】虽楚赵羣才汉魏众作曽何足云【善本又有曽何足云一句　善曰楚有屈原赵有荀卿汉则司马扬雄魏则陈思王粲】昉尝以笔札见知思【五臣本无思字】以薄技效徳【善曰陆机表诣吴王曰臣本以笔札见知淮南子曰齐伐楚市偷进谓楚将子发曰臣有薄技愿而行之】是用缀缉遗文永贻世范【善曰袁宏三国名臣賛序曰风轨徳音为世作范铣曰贻遗范法也】　为如干巻【善本如干巻上有如干帙一句】所撰古今集记今书七志为一家之【善本无之字】言不列于集集録如左














　　文选巻四十六
　　钦定四库全书
　　文选巻四十七
　　梁　昭　明　太　子　萧　统　编
　　唐李善吕延济刘良张铣吕向李周翰注
　　颂
　　圣主得贤臣颂【善曰汉书曰王襄既为益州刺史王襃作中和乐职宣布诗襄因奏
　　言襃有轶才上乃征襃既至诏为圣主得贤臣颂】
　　王子渊
　　夫荷旃被毳者难与道纯緜之丽密【善曰应劭曰不知纯緜之宻也瓉以为纯丝　良曰荷负也旃氊也被服也纯緜缯帛也言夷狄负氊服毛者难与论缯帛之丽密也】羹藜唅【五臣作含】糗【去乆】者不足与论太牢之滋味【善曰服防曰唅音含糗干食也翰曰藜野菜含食也糗麦饭也太牢牛也言人食藜羹糗饭者不足与说太牢之滋味也】今臣僻
　　在西蜀生于穷巷之中长于蓬茨之下【善曰战国防张仪曰蜀西僻之国而戎翟之长也风赋曰起于穷巷之间列子曰北宫子庇其蓬室若广厦之防广雅曰茨覆也　铣曰蓬茨草所以覆屋者】无有游观广览之知顾有至愚极陋之累不足以塞厚望应明防虽然敢不略陈【五臣有其】愚心而抒情素【善曰战国防蔡泽说应侯曰公孙鞅事孝公竭知谋示情素济曰王襄奏襃有逸才帝徴之故谦云不充厚望明防谓宣帝命也言虽不足充厚望敢不述愚心而申情素也塞充抒申也】记曰恭惟春秋法五始之要在乎审已正统而已【善曰服防曰恭恭敬也胡广曰五始一曰元二曰春三曰王四曰正月五曰公即位　翰曰自为此颂之记也上为谦辞此立文首也　向曰惟思也言敬思春秋也五始谓元年春王正月公即位也元者气之始春者四时之始王者受命之始正月者政教之始公即位者一国之始也此五者在乎君王审已而行之正位以统理天下而已】夫贤者国家之器用也所任贤则趋舍省而功施普【铣曰国家所任官得贤人则进退所作者省而太平之功毕施圣贤之徳广矣趋进舍退普广也】器用利则用力少而就效众【济曰亦如贤人于国则不费人力而成功多也就成效功众多也】故工人之用钝器也劳筋苦骨终日矻矻【苦骨反　翰曰工人匠人也矻矻勤作也亦如国之用愚人如淳曰矻矻健作皃】及至巧冶铸干将之璞【五臣作朴】清水淬【子防】其锋越砥敛其锷【善曰越絶书曰楚王召风胡子而问之曰寡人闻呉有干将越有欧冶愿此二人为鐡劒呉越春秋曰干将者呉人造劒二枚一曰干将二曰莫耶郭璞三苍解诂曰焠作刀鋻也焠子妹切鋻工练功说文云锷劒刃也晋灼曰砥石出南昌故曰越砥应劭曰传曰得一寳劒不如一欧冶欧冶即巧冶也　良曰巧冶善铸劒人也干将劒名朴劒未理者淬谓烧刃令热渍于水中也锋刃也越砥磨石名也敛谓磨也锷亦刃也】水断蛟龙陆剸犀革忽若篲泛画涂【善曰韩非子曰负长劒赴榛薄析兕豹赴深渊断蛟龙字林曰剸截也汉书音义曰剸章兖切如淳曰若以篲扫于泛洒之处也篲音遂路也　铣曰剸斩也犀兽名革皮也篲帚也泛洒地也涂泥也言以利剑斩断蛟犀忽若以帚扫泛洒之地以刀画泥中言其易也若国用贤臣化恶反善有如此也】如此则使离娄督防公输削墨虽崇台五层延袤【茂】百丈而不溷者工用相得也【善曰孟子曰离娄之明赵岐曰古之明目者也黄帝时人郑礼记注曰公输若匠师也般若之族多伎巧者也史记曰恬筑长城延袤万余里王逸楚辞注曰溷乱也胡困切　翰曰督正也削度也延长也袤广也溷乱也言巧拙之理且如上之所述则更使明目者正防巧工者度墨虽髙台五层长广百丈而规矩不乱者工用之相得故也国不乱者得贤之效也】庸人之御驽马亦伤吻防【五臣作敝防】而不进于行胷喘肤汗人极马倦【向曰御驾也驽劣马也吻口敝劳防鞭也言人驾劣马则伤马口劳鞭防而不进行胷喘而肤汗人亦因极马亦疲倦不肖之人理国则劳下人繁刑法国既乱矣身亦危矣】及至驾齧膝骖乗【去】旦【善曰应劭曰马怒有余气常齧膝而行也张晏曰齧膝乗旦皆良马名夕驾则旦至故以为名　铣曰骖亦驾也】王良执靶【霸】韩哀附舆【善曰张晏曰王良邮无防也世本云韩哀侯作御也时已有御此复言之加其精巧也音义或曰靶音霸谓辔也　铣曰王良韩哀古善御者舆车也】纵骋驰骛忽如影【五臣作景】靡【良曰靡没也言上良马良御纵骋奔驰忽如日景之疾没也】过都越国蹶如歴块【济曰越过蹶疾也言过都国疾如行歴一小块之间】追奔电逐遗风【善曰遗风风之疾者也翰曰电风皆谓疾也】周流八极万里一息何其辽哉人马相得也【向曰八极八方也辽逺也言此良马良御何其逺哉此人马相得之势也使圣主得贤臣而用之亦如此也】故服絺【五臣作绤】之凉者不苦盛暑之郁燠袭狐狢【五臣作貉】之暖者不忧至寒之凄沧【五臣从心】何则有其具者易其备【善曰论语曰当暑紾絺绤孔安国曰絺绤葛也论语曰狐貉之厚以居　翰曰郁燠热也袭衣也狐貉裘也凄怆寒之甚也夫服葛衣之凉不苦盛暑之热衣狐裘之暖不忧至寒之甚者盖有具而易为备也故国有贤臣亦无忧也】贤人君子亦圣王之所以易海内也【五臣无也】是以呕【吁】喻【俞】受之开寛裕之路以延天下之英俊也【善曰应劭曰呕喻和恱皃呕一侯切　向曰易谓海内易理铣曰呕喻喜悦貌受谓用贤臣也延接也】　夫竭智附贤者必建仁防索人求士者必树伯迹【良曰为人君当竭尽智力托附贤臣必立仁惠之防故贤臣归之择人求士必树霸王之迹也索择伯霸也】昔周公躬吐握之劳故有圄【五臣作圉】空之隆【善曰韩诗外传曰成王封伯禽于鲁周公诫之曰无以鲁国骄士吾一沐三握髪一饭三吐哺犹恐失天下之士也文子曰法寛刑缓囹圄空虚　济曰握捉隆盛也余同善注】齐桓设庭燎之礼故有匡合之功【善曰韩诗外传曰齐桓公设庭燎为士之欲造见者朞年而士不至于是东野人有以九九见者桓公使戏之曰九九足以见乎鄙人曰臣不以九九足以见也臣闻君设庭燎以待士朞年而士不至夫士之所以不至者君天下之贤君也四方之士皆自以为不及君故不至也夫九九薄能而君犹礼之况贤于九九者乎桓公曰善乃礼之朞月四方之士相遝而并至矣论语子曰管仲相桓公一匡天下民到于今受其赐又子曰桓公九合诸侯不以兵车管仲之力也翰注同】由此观之君人者勤于求贤而逸于得人人臣亦
　　然【善曰吕氏春秋曰贤主劳于求贤而逸于治事　铣曰逸乐也言君王勤于求贤必乐得其贤人也为人臣亦助君勤求贤良是以忠矣】昔贤者之未遭遇也圗事揆防则君不用其谋陈见悃【苦本】诚则上不然其信【善曰郭璞三苍解诂曰悃诚信也向曰揆度悃至也】进仕不得施效斥逐又非其愆【良曰贤臣不见信用虽进仕于朝不得施用其功效而为邪臣谗疾已遭斥逐又非其过】是故伊尹勤于鼎爼太公困于鼓刀百里自鬻甯子饭牛离此患也【善曰鲁连子曰伊尹负鼎佩刀以干汤得意故尊宰舍尉缭子曰太公屠牛朝歌文子曰伊尹负鼎而干汤吕望鼔刀而入周孟子曰万章问曰或曰百里奚自鬻于秦要秦穆公信乎孟子曰不然好事者为之也吕氏春秋曰甯戚饭牛车下望桓公而悲击牛角疾歌　济注同】及其遇明君遭圣主也运筹合上意谏诤则见听进退得闗其忠任职得行其术【翰曰闗犹用】去卑辱奥【于六】渫【薛】而升本朝离蔬释蹻【脚】而享膏粱【善曰张晏曰奥幽也渫狎也辱污也如淳曰奥音郁应劭曰离此蔬食释此木屩瓉按屩以绳为屦也国语栾伯请公族大夫晋悼公曰夫膏粱之性难正也贾逵曰膏肉之肥者粱食之精者言其食肥美者率骄放其性难正也向注同】剖符锡壤而光祖考传之子孙以资说【恱】士【铣曰剖分也符者所以诸侯与天子分之各执一契举动所为必合之于契然后承命而行之锡赐壤土也言贤人能立太平之功天子乃分符赐土以为诸侯光其祖考传业子孙此则使贤士有所资益而喜恱劝其将来也】故世必有圣智之君而后有贤明之臣【五臣有故】虎啸而谷【五臣本无谷】风冽龙兴而致云气【五臣无气字善曰周易曰云从龙风从虎管辂别传曰龙者阳精以潜于隂幽灵上通和气感神二物相扶故能兴云虎者隂精而居于阳依木长啸动于巽林二物相感故能运风　翰曰君圣然后可见贤臣君暗则贤人皆隠如虎啸感风而清龙起感云而随也冽清也】蟋蟀俟【五臣作候】秋吟蜉【浮】蝣【由】出以隂【善曰易通卦验曰立秋蜻蛚鸣蔡邕月令章句曰蟋蟀虫名世谓之蜻蛚也毛诗传曰蜉蝣渠略也又虫鱼防曰渠略甲下有翅能飞夏月隂时出地中向曰蟋蟀蜉蝣皆虫也候时而鸣知隂以出言如贤人待明君而仕知明时而见也】易曰飞龙在天利见大人【善曰乾卦之辞也龙以喻大人言飞龙在天喻圣人之徳显故天下万物皆利见之王肃曰大人在位之日也　铣曰初九潜龙勿用今飞在天则时以通泰故大人起治万物而万物利见之大人则天子也】诗曰思皇多士生此王国【善曰毛诗大雅文也毛苌曰皇天也郑曰思愿也愿天多生贤人于邦良曰皇美也多士谓众贤也言思羙众贤生于此国】故世平主圣俊乂将自至若尧舜禹汤文武之君【济曰文武文王武王也】获稷契臯陶伊尹吕望之臣明明在朝穆穆列布【善曰尚书曰厥后惟明明又曰则以穆穆在乃位　翰曰明明穆穆皆美也列布谓分布职位也】聚精防神相得益章虽伯牙操【五臣作号】钟蓬【五臣作逢】门子弯乌号犹未足以喻其意也【善曰晋灼曰音迭递之递二十四钟各有节奏声之不常故曰递钟瓉以为楚辞曰奏伯牙之号钟马融长笛赋曰号钟髙调号钟琴名也谓伯牙以善鼓琴不说能击钟也且汉书多借假或以为号不得便以迭递判其音也孙卿子曰羿蠭门善服射者也呉越春秋陈音曰黄帝作弓后有楚狐父以其道传羿羿传蓬防汉书曰黄帝鼎成龙迎黄帝黄帝上骑小臣持龙髯龙髯防堕堕黄帝之弓百姓仰望黄帝龙髯号故名其弓曰乌号　良曰聚其精爽防其神理君臣道合加以相明上下不疑德义谐和则虽伯牙操琴逄门子弯弓其音韵合和弓矢必中亦未足以喻此君臣之意也】故圣主必待贤臣而功业俊士亦俟明主以显其徳【良曰俟待也】上下俱欲懽【五臣作欢】然交欣【翰曰上下谓君臣也言君臣相欲也】千载一防论说无疑【向曰君臣之道不疑虽左右论说其非者不信也】翼乎如鸿毛遇顺风沛乎若巨鱼纵大壑【善曰春秋保干圗曰神明之应疾于倍风吹鸿毛　铣曰言君臣道合如鸿鹄遇风一举千里如大鱼游纵于大川得其性也翼飞疾皃沛大水皃】其得意如此则胡禁不止曷令不行【济曰胡曷皆何也】化溢四表横被无穷遐夷贡献万祥必臻【良曰化满四方被于无穷而逺方蛮夷归我君徳以贡献土物而万善必至也】是以圣主不徧窥望而视已明不殚倾耳而听已聦【翰曰言贤臣为君耳目故君不徧尽视聴已聦明矣殚尽也】恩从祥风翺徳与和气游太平之责塞优游之望得【善曰为君之道冀太平而优游今已太平是责塞也今已优游是望得也史记泄公曰今王已出吾责塞尚书大传曰周公作乐优游三年　向曰天子恩徳与祥风和气翺游于四方则太平之理永充于天下人人乃得优游之望也责求也塞充也】遵游自然之势恬淡无为之场【善曰庄子曰夫恬淡寂寞虚无无为此天地之平而道徳之至　铣曰遵法场境也言法自然之道致心恬淡之义游于无为之境以治其身而天下正也】休徴自至夀考无疆雍容垂拱永永万年【善曰尚书曰垂拱而天下治济曰雍容闲和皃言天子静思乃闲和垂衣拱手天下自治禄福万年永长也】何必偃仰诎信【五臣作屈申】若彭祖喣【吁】嘘【虚】呼吸如乔松眇然絶俗离世哉【善曰庄子曰吹嘘呼吸吐故纳新熊经鸟伸为夀而已矣彭祖夀考者之所好也列仙传曰王子乔好吹笙道人浮丘公接以上嵩山又曰赤松子者神农时雨师也至昆仑山上常止西王母石室中　翰曰言我化理天下人归大道夀考无疆永永万年何必谢于彭祖七百之夀乔松干年之仙絶于俗离于人世哉言不足尚也】诗曰济济多士文王以宁盖信乎其以宁也【向曰济济盛皃多士众贤也宁安也言此众贤文王得之以安今信此言可以安也】
　　赵充国颂【善曰汉书曰成帝时西羌尝有警上思将帅之臣追美充国乃召黄门郎扬雄
　　即充国图画而颂之】
　　扬子云
　　明灵惟宣戎有先零【怜】先零猖狂侵汉西疆【善曰汉书曰诸羌先零豪然先零羌别号汉书宣纪曰元凤元年西羌反翰曰圣明神灵惟我宣帝也能广大其徳奄有诸羌而猖狂背叛侵于西疆也戎大也先零羌名也】汉命虎臣惟后将军整我六师是讨是震【音真协韵　善曰毛诗曰进厥虎臣□如虓虎汉书曰昭帝时擢充国为后将军汉书曰遣后将军赵充国击西羌毛诗曰整我六师以脩我戎又曰徐方震惊　良曰虎臣即充国也言其猛如虎也充国为后军将军故曰后将军惟辞也六师六军也震惧也言羌人惧之】既临其域喻【五臣作谕】以威徳【善曰汉书曰充国至西部都尉府欲以威信招降罕开乃上防曰因田致谷威徳兼行　济曰临羌人之域宣喻天子威徳以示之欲令其降也】有守矜功谓之弗克【善曰酒泉太守言充国屯田非便不如击之论语防曰重耳反谲伐徳矜功铣曰有守谓酒泉太守辛武贤也奏宣帝请击罕开帝使与充国共讨之充国喻之使降武贤谓充国曰喻其使降不胜击之故云弗克克胜也矜功自说有能也】请奋其旅于罕之羌【善曰韦昭曰罕羌名也苏林曰在金城南武贤言但击罕羌先零自降也　向曰辛武贤请震其兵众以击之奋震旅众也】天子命我从之鲜阳【善曰应劭曰宣帝使充国共计罕开于鲜水阳　铣注同】营平守节屡奏封章【善曰汉书曰充国封营平侯屡奏封章言屯田之便不从武贤之防良曰守节谓守忠勇也屡奏封章谓频进表言胜防之事也】料敌制胜威谋靡亢【音刚　善曰兵法曰水因地而制行兵因敌而制胜李竒汉书注曰制折也　济曰料计靡无亢拒也言计其前敌制度胜否其兵威深谋不可拒当也】遂克西戎还师于京【善曰汉书曰充国奏言凡斩首七千六百级降者三万一千二百请罢屯兵奏可充国振旅而还　翰曰克胜也】鬼方賔服罔有不庭【善曰毛诗曰内奰于中国覃及鬼方毛苌曰鬼方逺方也世本注曰鬼方于汉则先零戎是也尚书曰惟周王四征弗庭　向曰鬼方谓逺方也罔无也言无有不臣伏于帝庭也】昔周之宣有方有虎诗人歌功乃列于雅【善同铣注　铣曰宣谓周宣王也方谓周卿士方叔也虎召穆公名诗小雅云方叔涖止其车三千大雅云王命召虎式辟四方美其贤有中兴之功可以为天下仪则也】在汉中兴充国作武赳赳桓桓亦绍厥后【五臣作绪　善曰毛诗曰赳赳武夫公侯干城尚书曰武王曰朂哉夫子尚桓桓　良曰时汉室稍至陵迟及宣帝即位时称中兴也赳赳桓桓武皃也班固賛美宣帝比徳殷宗周宣之主故充国亦可以绍周宣之臣也】
　　出师颂【善曰范后汉书曰邓骘字昭伯女弟为和熹皇后安帝立骘为虎贲中郎将封上蔡侯凉部叛羌摇荡西州诏隲将兵击之车驾幸平乐观饯送骘西屯汉阳征西校尉任尚与羌战大败之遣中郎将迎拜骘为大将军既至大防羣臣赐以束帛乗马】
　　史孝山【善曰范后汉书曰王莽末沛国史岑字孝山以文章显文章志及集林今书七志并同皆载岑出师颂而流别集及集林又载岑和熹邓后颂并序计莽之末以讫和熹百有余年又东观汉记东平王苍上光武中兴颂明帝问校书郎此与谁等对云前世史岑之比斯则莽末之史岑明帝之时已云前世不得为和熹之颂明矣然疑有二史岑字子孝者仕王莽之末字孝山者当和熹之际但书典散亡未详孝山爵里诸家以孝山之文载于子孝之集非也骘则邓后之兄元舅则骘也　翰曰文章志及今书七志并云史岑字子孝出师颂史籍无传此颂盖后汉安帝舅邓骘出征西羌之颂】
　　茫茫上天降祚有汉【向曰茫茫广大皃祚福也】兆基开业人神攸赞【五臣作讃　铣曰兆始也攸所也】五曜霄【五臣作宵】映素灵夜叹皇运来授万寳増焕【善曰汉书曰元年冬十月五星聚于东井沛公至霸上应劭曰五星所在其下以义取天下也又曰髙祖夜经泽中有大蛇当径防劒斩蛇蛇分为两后人至蛇所有一妪夜哭人问妪妪曰吾子白帝子化为蛇常道今者赤帝子斩之也　济曰五曜五星也宵夜也叹则哭也余注同】厯纪十二天命中易【善曰汉书曰汉起元髙祖终于孝平王莽之诛十有二世也　良注同】西零不顺东夷遘逆【善曰西零即先零也　济曰西零西羌也遘作也】乃命上将授以雄防【善曰子虚赋曰建干将之雄防　向曰上将邓骘也授谓天子授与之也雄防兵器也】桓桓上将寔天所啓【善曰桓桓武皃也左氏传晋侯赐毕万魏卜偃曰以是始赏天啓之矣　铣曰寔实啓开也言实天所开其忠勇也】允文允武明诗恱礼【善曰毛诗曰允文允武昭格烈祖左氏传赵衰曰郄縠恱礼乐而敦诗书　良曰允信也】宪章百揆为世作楷【善曰礼记曰仲尼宪章文武尚书曰纳于百揆礼记曰今世行之后世以为楷　向曰揆度楷则也】昔在孟【五臣作盟】津惟师尚父【善曰尚书曰武王伐殷师渡孟津毛诗曰维师尚父时惟鹰扬谅彼武王　向曰武王伐纣次盟津太公为师盟津河也尚父太公也】素旄一麾浑一区宇【善曰鬻子曰武王伐纣乃命太公把旄以麾之纣军反走尚书曰王右秉白旄以麾　翰曰素旄旗类太公执之一麾军士而破纣军天下以定】苍生更始朔风变律【五臣作楚　善曰苍生犹黔首也尚书曰至于海隅苍生朔北方也楚南方也史记子贡问乐曰舜弹五之琴歌南风之诗而天下治纣为歌朝北鄙之音身死国亡何也夫南风之诗者生长之音舜乐好之故天下治也夫北者败也鄙者陋也纣乐好之故身死国亡　良曰苍生百姓也更始谓新立法制以便利下人去纣暴虐之理也谓天子居南靣而称尊故北风以变化于南楚也言王风广也】薄伐猃狁至于太原【善曰毛诗小雅文也郑曰薄伐言逐出之而已　向曰猃狁北狄也薄伐言不杀戮逐之于邉而已太原地也】诗人歌之犹叹其艰况我将军穷城【五臣作域】极邉鼔无停响旗不蹔搴泽霑遐荒功铭鼎铉【音协韵　善曰礼记曰夫鼎者有铭铭者论譔其先祖之徳羙功烈勲劳而酌之祭器自成其名马周易曰鼎金　铣曰言太公薄伐诗人尚以为艰难而况乎邓骘至逺边鼔旗不舍宣帝泽于逺荒而功铭于鼎鼎杠也乃著述人通言之】我出我师于彼西疆【善曰毛诗云我出我车于彼牧矣　向曰我出谓邓骘出也我师谓天子之军也西疆西戎也】天子饯我路车乗黄言念伯舅恩深渭阳【善同翰注　翰曰天子饯送邓骘也伯长也邓骘安帝长舅也诗云我送舅氏曰至渭阳何以赠之路车乗黄路车驷马车也乗黄马色也言天子之恩于舅氏深也】介珪既削列壤酬勲【善曰毛诗曰锡尔介珪以作尔寳　向曰介珪诸侯所执长尺二寸削剖也言将封骘为诸侯也列壤谓分土也勲功也】令我将军啓土上郡【善曰尚书曰建邦启土也　铣曰启开也上郡谓骘所封也】传子传孙显显令问【善曰毛诗曰假乐君子显显令徳又曰令问令望　翰曰令善也人有积善则天下相问者皆称其善故曰令问也】
　　酒徳颂
</div>
    <div class="pagination">
<a href="六臣注文选_page26.html">上一页</a><span>...</span><a href="六臣注文选_page22.html">22</a><a href="六臣注文选_page23.html">23</a><a href="六臣注文选_page24.html">24</a><a href="六臣注文选_page25.html">25</a><a href="六臣注文选_page26.html">26</a><span class="current-page">27</span><a href="六臣注文选_page28.html">28</a><a href="六臣注文选_page29.html">29</a><a href="六臣注文选_page30.html">30</a><a href="六臣注文选_page31.html">31</a><a href="六臣注文选_page32.html">32</a><span>...</span><a href="六臣注文选_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
