<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 365 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 365 页/共 603 页
  </h1>
  <div class="content">
   ○谢授右拾遗表
    臣某言：伏奉制命，擢臣右拾遗；又中使毛进朝至宅，奉宣进旨，赐臣本官官告者。泽濡穷鳞，雷起幽蛰，尘忝近侍，冠轶常伦，震惊失图，兢罔据。臣某中谢。臣尝学旧史，承训先臣，皆以奉上自致为荣，附下苟进为耻。臣所以既孤之後，义不因依，卖洛中之薄田，归阙下之旧宅，退藏其迹，私誓於心，不邀利於权门，不求名於众口，星霜苦节，夙夜精诚，唯愿投躯盛时，自结明主。愚诚神感，人欲天从，果蒙陛下自记姓名，猥怜孤直，振零丁於绝望，拔暧昧於无阶，独断皇明，超至清列，俯降中贵，内赐官告，特违恒例，光宠贱臣，俾其不出户庭，坐生羽翼，万乘知己，一鸣惊人，公朝得尽节之方，私室无谢恩之处，顾惟凡陋，叨此殊尤，缠激血诚铭镂肤骨。采拔恩重，泥涂感深，毕性命以为期，裂肝胆而何述。唯当竭诚陈力，效节明忠，使凡心有孚，白首无玷。然後敢望披□捧日，一识天颜，则阖门之灰粉知归，百生之志愿斯毕。臣家虽在城，多适田野，久废簪笏，皆须营备，不获当时随例，拜谢阙庭。
    ○代李侍郎谢用内库钱充军资表
    臣某言：今月十三日面奉进旨，其南郊赏设钱，恐度支支计阙少，以库内钱充者。臣闻王者以四海为家，君道唯百姓与足，象天平施而无别，如地生财而不私，薄奉已而厚奉公，重从人而轻从欲。知则孔易，行之惟艰，旷代莫闻，今日斯遇。伏惟皇帝陛下诞膺骏命，富有万邦，而能保元光慈俭之宗，奉列圣忧勤之绪。臣谬司禹贡，窃见尧心。非戎祀之用无急宣，非轨物之经无别献，土木之工，遂闻於废息，恩幸之赐，殆绝於沾濡，固已行路讴吟，绅叹者久矣。伏以郊有日，庆泽自天，楚师思挟纩之恩，汉将望解衣之惠。国存旧典，事有恒规，臣在职司，敢不供集。陛下怜江淮甫罹旱歉，念庸蜀新罢大兵，虽经费有馀，而圣虑犹轸。昨因伏奏，亲奉德音，悉拟发内府金钱，御服缯彩，约躬节用，纾国赡军，允叶师和，克虔祀事。必知感神之德，未酌献而幽通，动天之诚，先燎烟而上达，百祥所降，万福攸宜。信可以光洽寰区，掩图篆，家知自遂，户识至公，风人寝“杼轴”之诗，黔首臻富庶之域。微臣何幸，获睹升平，至德难名，载深感惧。无任喜忭激切之至，谨奉表陈谢以闻。
    ○代伊仆射谢男宥授安州刺史表
    臣慎言：伏奉某月日敕，授臣男宥安州刺史兼侍御史充武昌军兵马留後仍赐紫金鱼袋者。雷惊里巷，日照闺门，宠命自天，战无地。臣诚惧诚感顿首顿首。臣闻惟君任臣，固无虚授，知子者父，敢私不才？臣顷者伏以圣政惟新，时清无事，遂绝指踪之望，求申恋主之诚。陛下以臣统兵岁深，周涉艰险，长三军之子弟，积百战之疮痍，将有去留，念其情义，理资感励，事贵便安，爰敕臣男，试总戎务。臣虽训之以义，教之以忠，而钝拙有涯，策磨靡及。童儿代斫，每怀伤手之忧；小子在边，曾无折屐之喜。将何遽膺宠数，荐沐恩光，真授竹符，就加金组。且祁午之为军尉，父已悬车；陆抗之将父兵，子非彩服。岂比臣身居端右，男领方州，鸣玉会朝，朱︶行县，中外，超冠古今。名数之乐何加，人臣之事斯极。千载至公之运，独被殊私；万物咸遂之辰，先蒙曲泽。沥肝呈胆，莫尽微诚；毁族灭身，宁足上报？臣无任感恩陨越之至，谨奉表陈谢以闻。
    ○代百寮谢许游宴表
    臣某等言：今月二十三日宰臣奉宣进旨，“如闻百寮士庶等亲友追游，公私宴集，及昼日出城饯送，每虑奏报，自今以後，各畅所怀”者。志存必信，义切同休，令行如春，神应若响，寒木晖润，严风变和，推己感於人心，发生先於天意。臣某中谢。臣闻与人同其乐者，不必尽致於韶夏之庭，在夫不夺其欢而已；与物致於诚者，不必日效於丹青之信，在夫不察其细而已。况乎绅之乐名教，聚皆以类，臣子之事君父，游必有方，岂足轻耸物情，遽尘天听。伏惟皇帝陛下光纂十圣，威临万方，神武功就，人文化成，穷溟无波，丰岁将宴。乐奏穆清，感深乎共乐之道；驾言游幸，思所以适人之方。爰诏辅臣，式将明命，优谕卿士，达於庶人。琴筑追游，无惮京辇；辎送远，勿限严城。禁吏司之苛察，尽朝野之欢泰。始觉飞沈之乐，宇宙之宽，物不自疑，人知所措。在宗载考，夜饮承湛露之恩；求友相鸣，时宴奉祥云之庆。浃休声於夷夏，蒸喜气於山川。千载之昌运允符，百王之遗美斯举。臣等谬膺寄任，亲奉休明，方感生成之德，更蒙优贷之诏。恭承睿旨，务竭欢心，饱思属厌，醉念温克，戒竹林之虚诞，去金谷之浮华。君虽不察於泉鱼，臣敢有愧於屋漏？且欢且惧，居宠弥惊，稽首知惭，杀身何报。无任感恩兢惕之至。
    ○代文武百寮谢宣示元和观象历表
    臣等言：伏见今月十三日宰臣奉宣圣旨，以肇建元和，惟新宝历，极其幽赜，冠以睿文，恩示具寮，庆昭万国。中谢。臣闻清浊既判，象数相生，一元起於帝图，三统成於人道。形器之表，推步而得，恍惚之际，锱铢不差。有开必先，圣作物睹。伏惟皇帝陛下诞膺骏命，敬授人时，爰诏日官，定历法，启开元气，节宣群生。役五行於文字，贯七曜於珠璧。仰观俯察，允协於神休；东作西成，永贞於农候。感动夷夏，鼓舞飞沈，天子之大政行焉，圣人之能事毕矣。臣等幸备朝序，亲奉昌期，窃见天心，敢迷日用。无任蹈咏之至。
    ○谢章服表
    今月二十一日，高品、薛盈珍至凤翔府，奉宣进止，赐臣绯衣、鱼袋、笏并袋紫衣一副者。发扬宸念，昭灼恩光，瞻奉自天，战无地。中谢。臣孤陋无取，过蒙奖录，圣慈周洽，天造曲成，恩重出疆，俾谐尽饰。九重清秘，不忘绝域之单车；万乘忧勤，特记微臣之命服。衣分内府，锡及近藩，未申汗马之劳，遽冒濡鹈之刺。在笥增感，抚躬若惊，陨越兢惭，罔知攸措。
    ○代张侍郎起居表
    臣某言：孟秋犹热，伏惟圣躬万福。臣以去月二十一日到薄安山，见蕃胡尚绮里徐等，同令盈珍等却回奏事，令臣取今月发赴衙帐者。伏惟圣德柔远，皇明烛幽，蕃情大欢，酋帅知感，虔奉朝旨，宾礼使臣，迎劳肃躬，馈饩丰洁，益知向化，弥表革心。臣恭备单车，不胜庆忭。严程方始，绝域未穷，白日在天，瞻仰如近，青蒲之地，伏奏犹赊，感恋彷徨，罔知攸措。无任犬马屏营之至，谨因中使第五忠宪附表起居以闻。
    ○代国子陆博士进集注春秋表
    臣某言：臣闻惟睿作圣，观乎人文，达则化成，穷则垂训。先师所以祖述尧舜，志在《春秋》，悬衡百王，拨乱三季，正大当之本，清至公之源，通群方以诚，贞天下於一，动无不顺，道德之要机，断无不齐，帝王之利器。而梁木既坏，生知盖寡，三《传》得失，索隐未周，群儒异同，致远皆泥，没微言於滋蔓，亡要旨於多岐。奥室不开，漫逾千祀，天其或者将有俟焉。伏惟陛下德合乾坤，明并日月，气和物茂，远至迩安，欲以人情为田，讲学而耨，镇定皇极，耀光时雍。道之将行，实在今日。臣不揣蒙陋，斐然有志，思窥圣奥，仰奉文明，以故润州丹阳县主簿臣啖助为严师，以故洋州刺史臣赵匡为益友，考《左氏》之疏密，辨《公》《》之善否，务去异端，用明本意。助或未尽，敢让当仁，匡有可行，亦刈其楚，辄集注《春秋》经文，勒成十卷。上下千载，研覃三纪元首虽白，浊河已清。微臣何幸，与道偕遇，窃以德之匪邻，骨肉无应，道苟合，古今相知。然则尧舜之心，非宣尼不见，宣尼之志，非陛下不行。庶因仪凤之辰，永洗获麟之恨。臣官忝国学，思非出位，以为家宝，罪实欺天。谨昧死写前件书，诣东上阁门奉进，伏候圣旨。轻黩宸严，魂爽飞越。无任。
    ○为成魏州贺瑞雪庆云日抱戴表
    臣某言：臣闻元德上升，三灵为之动色；圣功下济，万类所以倾诚。臣州去秋之间，时雨不足，自阳风应律，子月经年，今月十二日晚降雪，越至十四旦开霁。絮飞千里，花翻六出，糅初梅而委苞，封宿麦而垂津。其日晡时，西南有庆□见，为楼为阁，图阊阖之九重，非锦非绣，状衣裳之五色。其时又有日抱戴，日晚澄廓，天景淑清，拖黄气而重围，舒红光而四溢。臣与司马樊元则并寮属吏等三十馀人，得所部贵乡冠氏等县申称，雪厚一尺以下，并睹庆云、抱戴等瑞。臣谨案《诗》云：“上天同云，雨雪。”毛苌云：“丰年之冬，必有积雪若烟。”汜胜之书云：“雪者五谷之精。”又案《史记》云：“庆云一名卿云，若烟非烟，若云非云，郁郁纷纷，萧索轮，是谓卿云喜气也。”《瑞应图》曰：“景□者，太平之应也，一曰庆云，非烟，五色氤氲，谓之景□。”《援神契》云：“天子孝则景□出游。”又案《援神契》云：“王者德至於天，则日抱戴，在上曰戴，在傍曰抱。”又云：“黄气抱日，辅臣纳忠。”《汉书》曰：“宣重光。”李奇云：“太平之代，日抱重光。”伏惟陛下受天宝命，冲用情深，丰食之要，鉴寝忧劳。雪为五谷之精，麦为六田之首，由是天降瑞雪，其意若曰：“太平其有年乎！”云者运气立名，布恩成义。陛下仁霈草木，惠及虫鱼，扬祖宗之烈光，垂天地之正色，由是天降云瑞，其意如曰：“天子其大孝乎！”日者众阳之宗，人君之表，由是天降日瑞，其意若曰：“天下其大明乎！”魏州大明之庆基，光封之旧国，嘉祥备致，灵贶绸缪，岂徒然哉，斯有由矣。臣叨陪汉守，肃奉尧亲，逢日月之贞明，嘉烟□之烂熳。手舞足蹈，地虽限於外台；桉牒披图，心已驰於双阙。不任感悦之至。
    ○代李侍郎论兵表
    臣某言：臣伏见某月日诏旨，发更太原、凤翔及神策诸镇兵赴剑南东川者。陛下睿算无遗，神武必断，与人除害，顺天行诛，奋如霆之威，乘破竹之势，期於久逸，无惮一劳，大正国经，永清时。百王盛事，千古英声，天下幸甚。然或时事之可否，兵家之利害，道途之险易，将帅之宜称，不可不深图远计，原始要终。狂夫有可择之言，愚者有一得之虑，管窥所至，愿效微诚。臣窃以为古今用兵，皆在将勇师和，政齐计胜，不必多兵广众，然後成功。今高崇文等诸将所统，已约一万五千馀人，以整击乱，以顺讨逆，授以庙算，假之天威，馘丑挫凶，霈有馀力。若更多徵征镇，广命师旅，臣窃计之，其患有五。一则高崇文素非大将，拔自偏镇，忠勇虽著，威声未振，本兵既少，兼统则多，将皆权隶，士非素抚，虽是锐师，势同乌合，居常则犹可胁致，临敌则何以指挥？非惟崇文才分有限，此亦自古兵家所难。臣不敢广引载籍，上烦圣听，请直以近事明之。哥舒翰潼关之守，郭子仪相州之围，韩全义激水之役，皆以兵多将杂，而致败衄；许叔冀之保灵昌，李光弼之全河阳，李晟之收复京邑，皆以兵少将一，而建大功。成败昭然，布在人口。二则贞元以来，天下无事，四方节将，人各怀安。陛下覆焘惟新，理先清静。今以西南小丑，久稽天诛，自春徂夏，徵发已广，见在兵力，破贼有馀。若更务济师，屡闻动众，山深阻，暑湿为，北人南役，谁不惮行，去土离家，动生愁怨。往年泾州叛卒，职此之由。事系安危，不可不察。三则吐蕃约盟未定，窥伺在心，间谍往来，急於邮传，又必持两端之计，与刘辟交通。若闻发兵西南，多取边镇，秋风即至，虏马已肥，冒隙乘虚，必有侵轶。事出万一，悔何可追？四则刘辟穷寇，保险逃死，虽祸淫助顺，天道甚明，而兵凶战危，人事难必。脱或貔武之师，少不如意，蜂蚁犹聚，假息旬时，攻守之间，动须应援，固当潜锋养锐，以逸待劳，今便息兵，後将何继？五则剑川硗脊，居人食且不充，蜀路险艰，饷运无由多致。今屯兵日费，何啻万金，数州麦粟，贵籴将尽，千里飞免，所济几何，若更加兵，实难供赡。一夫脱有菜色，三军无复斗心，幸可以少成功，何必多而为患？今太原及神策等军已上道者，其数颇多，足办戎事。其凤翔等镇未发之兵，伏乞圣恩，且勒权停，续候事宜，以议行止。臣谬膺重任，过蒙恩遇，辄率狂瞽，轻黩宸严。苟利国家，甘心鼎镬。无任兢遑恳迫之至，谨奉表陈奏以闻。
    ○代百寮进农书表
    臣某等言：臣等伏准故事，每年二月一日，以农务方兴，令百寮具则天大圣皇後所删定《兆人本业记》奉进者。中谢。臣闻不爱玉，祈谷於圜丘，可以致诚，未足以为劝；躬秉耒耜，籍田於千亩，可以示劝，未足以教人。必也因天地之和，顺阴阳之理，利其器用，精厥法式，变之而不倦，动之而不劳，四海靡而风行，百姓迷其日用，宏我政本，实惟农书。伏惟睿圣文武皇帝陛下德茂生成，道光慈俭，捐金而宝谷，菲食而粒人，考《尧典》以授时，稽《禹贡》而任土，洁粢盛而大事在祀，销剑戟而尽力为农，丰年屡荐於郊歌，嘉瑞继书於国史。而不自满假，惟怀永图，每至献岁载阳，仲春初吉，俯察土膏之候，仰观晨正之祥，经始岁功，导扬生德，徵有司之旧典，奉先後之遗文，深居穆清，亲览奥妙，匪崇朝而尽更田亩，不出户而遍洽人情，见ㄏ草А土之艰，知寒耕热耘之苦。宸心感念，畎亩昭苏，一叹而时雨先飞，三复而春雷自起。臣等业惭学稼，禄过代耕，亲承务本之风，日奉在勤之训。三时不害，观玉烛於氤氲；九扈孔修，贺生灵於富庶。谨缮写前件书凡二十篇，共成三卷，谨诣东上阁门奉表陈献以闻。
    ●卷六百二十七
    ☆吕温（三）
    ○简获隐户奏
    当州旧额户一万八千四百七，除贫穷死绝老幼单孤不支济等外，堪差科户八千二百五十七。臣到後团定户税，次简责出所由隐藏不输税户一万六千七百。伏缘圣恩录臣在道州微效，擢授大郡，令抚伤残。臣昨寻旧案，询问闾里，承前徵税，并无等第，又二十馀年，都不定户，存亡孰察，贫富不均。臣不敢因循，设法团定，简获隐户，数约万馀。州县虽不增徵科，所由已私自率敛，与其潜资於奸吏，岂若均助於疲人。臣请作此方圆，以救凋瘵，庶得下免偏苦，上不阙供。
    ○代郑相公谢赐门戟状
    门戟十二竿。右，今日中使某乙至臣私第，奉宣圣旨，赐臣前件戟者。臣伏以国朝之制，名器尤慎。吏考三十，始秩银青；战勋十二，乃号柱国。必资具美，方锡殊荣。於是有命服以朝，加戟於户，将劝劳而责实，亦驭贵而崇名。上无谬恩，下不虚受。臣迹非奇致，擢自诸生，先皇以廉谨赐知，密勿逾於一纪，陛下以勤忧过听，委遇首於群僚。叨据枢衡，亟移星岁。雷霆用武，曾无犬马之劳；日月垂文，岂有萤烛之助。徒以侍祠清庙，拜舞鸿名，累逢庆赉，骤假勋秩，礼异其数，物盛其容，新其闳，赐之戟。衡门燕雀，乍相贺於朱楹；武库龙蛇，忽追飞於陋巷。当代，宠灵自天，聚族知惭，杀身匪报。无任荷惧屏营之至，谨奉状陈谢以闻。
    ○代伊仆射奏请女正度状
    △光禄大夫尚书右仆射南充郡王臣女请度尼某乙
    右，臣伏以陛下降诞之辰，率土蒙幸。臣於含气之内，独受深恩，思所以称庆南山，献心北极，遂割骨肉之爱，俾归空寂之门，结幽愿於金仙，奉胜因於宝寿。冒昧上精，精诚匪他。陛下以厘革初行，涣汗无反，怜臣罄至之分，事与恩违，念臣愚鲁之忠，贷於法外，特降中使，俯加慰谕。臣忝居端右之地，首干画一之科，诚虽奉上，义乖率下，合当严谴，忽被殊私，震惊失图，惭罔据。荷降鉴之明，原情斯在；蒙曲全之泽，为感则深。辄渎宸严，伏增陨越。谨奏。
    ○代郑相公请删定施行六典开元礼状
    右，臣闻化人成俗，莫大於礼乐；垂统建中，必资於制度。然而忠敬有弊，质文异数，群儒之得失蜂起，历代之沿革丝棼。或荣古而陋今，名实交丧；或违经而便事，本末相忘；或烦杂以为详，或阔略以为要。未闻折衷，以叶通方。国家与天惟新，改物视听。太宗拯焚溺之馀，粗立统纪；元宗承富庶之後，方暇论思。爰敕宰臣，将明睿旨，集儒贤於别殿，考古训於秘文，以论材审官之法，作《大唐六典》三十卷，以道德齐礼之方，作《开元新礼》一百五十卷。网罗遗逸，芟翦奇邪，亘百代以旁通，立一王之定制。草奏三复，祗令宣示中外；星周六纪，未有明诏施行。遂使丧、祭、冠、婚，家犹异礼；等威名分，官靡成规。不时裁正，贻弊方远。伏惟睿圣文武皇帝陛下恢纂鸿业，允升大猷，雷霆奋有截之威，日月廓无私之照，三叛就戮，四夷来宾，牛马放於农郊，兵革藏於武库，严上帝，祗受鸿名，惟怀永图，不自满假，昧爽听政，子夜读书，处成功而弗休，率至理若不及。每怀经始，则知贞观之难；言念持盈，思复开元之盛。臣谬忝密务，兼掌图籍，无能辅弼，已负於恩私，有所建明，岂先於典礼。伏见前件《开元礼》《六典》等，圣朝所制，郁而未用，奉扬遗美，允属钦明。然或损益之间，讨论未尽；或张弛之际，宜称不同。将贻永代之规，必俟不刊之妙。臣请於常参官内选学艺优深、理识通远者三五人，就集贤院，各尽异同，量加删定。然後敢尘睿览，特降德音，明下有司，著为恒式。使公私共守，贵贱遵行，苟有愆违，必正刑宪。如此则职官有制，将兴“济济”之诗；风俗大同，坐致“熙熙”之咏。见可而献，知无不为，辄渎宸严，伏增陨越。谨状。
    ○代都监使奏吐蕃事宜状
    右，臣前月十四日至清水县西，吐蕃舍人郭至崇来迎，便请将书诏先去。臣以二十一日到薄寒山西，去蕃帅帐幕二十馀里停止。至二十三日方见尚绮里徐、拨布、论乞心热，奉宣进止，兼付赐物，莫不祗奉圣恩，感悦过望，部落欢，道路讴歌。加以接待殷勤，供亿丰厚，竭诚归化，形状可知。臣亲睹蕃情，不胜庆跃。绮里徐等固欲令臣与薛亻丕领蕃使却归奏事，臣当时苦争，请赴衙帐，自辰及午，意竟不移。今日再见恳论，尽词往复，势既难拒，恐失事宜，即於今月五日令臣与张荐分背便发。彷徨中路，忧惧实深，心魂震惊，进退无据。谨勒某官某乙陈奏以闻，谨奏。
    ○代李中丞荐道州刺史吕温状（温自作）
    右，臣伏以前件官操履有恒，吏事精举，处繁简肃，折狱详明，尤於抚绥，实著效绩。今道州赋税毕集，流亡尽归，虔奉公程，日至清净，委心於理，古人不如。衡州凋敝累年，常积逋欠，实籍财用，以安疲黎。伏望除衡州刺史。臣职当廉察，上奉诏条，观善荐能，臣合竭节，七州之事，敢不精详？前件官小心理务，夙夜奉公，才识出人，效绩尤著。况道州风俗犷猾，前後难为缉绥，自温条理已来，疲人尽皆苏息。观其能政，堪为表仪。臣辄举所职，上达圣聪，伏望天恩，允臣所请。
    ○功臣恕死议
    昔卫蒯聩以窃国之诈，盟其陪臣，服冕乘轩，三死无与。近代惑者，因为口实，於是乎有功臣恕死之典。考诸古训，其异端欤；稽诸时事，其乱本欤！何者？有国之柄，莫大乎刑赏；人生有欲，不可以不制；天讨有罪，不可以不刑。盖刑者，圣王所以佐道德而齐天下者也。功济乎物，不可以不赏；赏劝乎功，不可以不信。盖信者，圣人所以一号令而天下者也。然则恕死之典，弃信而废刑。何以言之？夫立功者，自八元十乱之後，非尽能贤，或有起屠贩、垄亩、行阵之间，乘帝王应天顺人之势，用力无几，遂贪天功，超腾风云，各得变化，率劳怙宠，崛强自负，僭冒无厌，见利忘义。是宜崇威峻法，大为之防；而反丹书铁券，许以不死。其功大者，可以五作乱而十犯上，孰不以暴为无伤乎？且人君之言，如涣汗不反。既与之要天地，誓山河，卒一旦失驭，有黥、韩之罪，神怒人怨，不得已而诛，是弃信也。若恣行凶险，隳突宪纲，或奸锋将发，衅逼宗社，乃念斯言之玷，忍而不诛，是废刑也。向者才得其尘涓之劳，萤烛之助，而信弃刑废，将焉用之？使贤而有功，惊宠惧满，自居无过之地，何恕死为？使愚而有功，小人不幸，又告以无死，是增骄而启奸，适所谓赏之祸也。虽恕之死，其能免乎？夫其贤如太公，忠如伊尹，惟君知臣，可以勿贰，而遽宥以罪死，是逆其不忠，非所以待之以诚，而尽君子之心也。若乃猾如狗盗，庸如黥徒，未有罪而先恕之死，是不许其慕生廉耻，自固名节，非所以道之以德，而劝小人之善也。以为明君之处劳臣也，安之以爵禄，拘之以纪律，明之以好恶，耸之以祸福，使得迁善远罪，保勋全名，剖符传庆，与国终始。恩斯勤斯，是亦极矣，奈何挠权乱法，以罪宠人，坠信赏必罚之典，亏昭德塞违之道？恐非哲王经邦轨物之制也。谨议。
    ○复汉以粟为赏罚议
    议曰：先王赏以饰喜，罚以饰怒，喜必待功，而赏不僭行，怒必得罪，而罚无轻赦，其来尚矣。汉室杂霸道而隳王制，昧宏规而狃小利，俾人纳粟，除罪拜爵。以罚人则废法，以赏人则废功，以储蓄则废本，是阻劳惠奸，而怠弃南亩也。何以言之？惟名与器，不可假人。而班爵於兼并之家，析圭於滞积之室，使屠沽贱隶，陵驾英豪，苟有怀廉耻之心，岂复致患难之死？虽月要天地，日誓山河，而赏不足以劝矣。天讨有罪，刑兹无赦。而挠权於残贼之徒，屈法於奸宄之党，使凶人酷吏，言暴无伤，苟开必免之门，孰惩罔极之恶？虽临以斧钺，驱於鼎镬，而刑不足以威矣。且朝縻好爵，以粟授受，国有常刑，以粟出入，贪利爱生之夫，孰不愿空垄亩而货圭组，竭仓廪而救死亡？拜爵者坐等封君，遂忘其本业；免罪者室如悬磬，曷保其生聚？虽使三公九卿，躬执耒耜，而啬不可以务矣。於戏！赏罚者，君人之大柄；农啬者，为国之永图。忽而弃焉，曾不是念，而利乎国储之实，兵食之仅济，其何补欤？然而汉承秦弊，中国耗弱，高、惠务厥完辑，孝文守以恭俭，德未浃於海外，威未行於四夷，边候犹闻击柝，戎士不得解甲，晁错是以有权宜之对，救弊之术，偷利於当代，幸成於一时。虽曰有因而为，终始识者之诮。国家体元御极，继天而作，腾轶殷周，绍休唐虞，率我蒸人，登於寿域。王一变至於帝，帝一变至於皇，非大道之谟不听，非圣德之猷不问。焉有袭近古之失策，采庸臣之诡论者哉？必患国廪犹虚，边馈未继，莫若兴李悝之平籴，务充国之屯田，练将简兵，以省军费，轻徭薄赋，以悦人心。东作一兴，西成再秩，则太仓之蓄如京矣，塞下之稼如云矣。亦何必亏昭德塞违之道，坠信赏必罚之典？恐非圣唐经邦轨物之制也。谨议。
    ○请立舜庙奏
    右，臣谨桉地图，舜陵在九嶷之山，舜庙在太阳之溪。舜陵古者已失，太阳溪今不知处。秦汉以来，置庙山下，年代浸远，祠宇不存。每有诏书令州县致祭，奠酬荒野，恭命而已。岂有盛德大业，百王师表，没投荒裔，陵庙皆无？臣谨遵旧制，於州西山上已立庙讫。特望天恩许蠲免近庙三五家，令岁时埽洒，以为恒式。岂独表圣人至德及於万代，实欲彰陛下元泽被於无穷。谨录奏闻。
    ○代窦中丞与襄阳于相公书
    某经术无取，邱园自屏，所期全拙，岂敢近名？二十五丈泛爱博容，不遗孤陋，申以通家之好，遇以国士之礼，分惭入堂，契辱忘年。猥蒙吹嘘，谬假鳞翼，遂得价重江左，名闻天朝。起家拾遗，再命柱史。时丁变故，命偶屯艰，孤鳞方困於蹄涔，穷鸟思归於仁德，果蒙奏领列郡，擢ヘ三军。不汝疵瑕，见容於岁月；同我休戚，每形於话言。身计皆奉良规，家事悉资全力。然後表达宸听，推致周行，南宫剧曹，践不终岁，宪府雄秩，拔於常伦。内顾庸虚，敢云自致？魏贤子夏，宣尼之道弥彰；汉用淮阴，相国之言始重。徒以才负知己，名悬古人，致远之效莫彰，贻羞之责斯及。敢不砥砺微分，激昂前途，以明主今日之恩，资大贤积时之誉，庶乎有立，少答所知，岂敢以尺素为荣，而负平生之论。伏惟有以鉴察。郡榻诸生，戎旃故吏，推奖恩重，生成感深，瞻望门阑，未获拜谢铭戴兢惕，莫知所裁。拳拳下情，纸墨难具。某再拜。
    ○代李侍郎与山南严仆射书
    仆射禀天全才，受国重寄，控全蜀咽喉之地，当狂寇奔侮之冲，治瘠土而其材甚丰，训羸师而其武可畏。少分麾下，潜运掌中，再开剑阁之扃，继献盐亭之捷。应接制使先假地征，犄角王师，且为乡道，削叛臣之迹，释梓州之围，劳实居多，功无与让。圣上神武睿断，注意西南，一校之善否必知，一夫之劳逸必察。况阁下效彰朝论，事布人谣，精诚贯於神，茂伐悬於日月，岂复听簿书之微巧，诋笙簧之滥音。来示所虞，无足介意。某以寡薄，谬膺重任，举关国计，动属军期，夙夜忧惭，未知所济。过蒙称奖，愧惕良深。惟托方岳至公，共守王度。物估小事，固无二三，许共遵行，亦如受赐。佩荷之至，无喻下情。某再拜。
    ○代李侍郎与徐州张尚书书
    奉别纸示谕，眷待殊异，规略端明，究忠义之苦言，畅经通之雅旨，皆足以感动朝野，光映古今。一字之贵，可悬於千金；终身佩之，何啻於三复。甚善甚善。伏以尚书才膺间出，识蕴生知，地承勋德，行在《诗》《礼》，自家达国，移孝为忠，受任先朝，克荷崇构，控喉襟之地，成节制之师，动必勤王，志皆忧国，忠实彰於行事，义声感於旁邻，布在人谣，溢於时论，鸣鹤有和，鼓钟必闻。圣上神武聪明，维新覆帱，励精戎事，注意藩隅，方仄陋以旁求，况勋贤之自著。何患乎诚不上达，道不大光，宣太阿之利用，穷彝鼎之盛烈者乎？某以寡薄，谬膺寄任，成赋之重，抚事知惭。徒欲尽愚衷，悉陈鄙见，策朽磨钝，庶效涓埃，竭诚捐躯，少酬恩遇。知我者寡，同志实难。顷在江西，过辱厚意，常怀慕仰，颇历岁时。昨者以私盐干禁，渐耗公利，汴州滞运，屡稽军期。忝当职司，每积忧负，辄率诚恳，粗申条例，网罗盗贩，节宣通渠。实托众贤，敢专独见？果蒙宏至公之量，推急病之心，率先侯伯，首赞王度，许以别设方略，大为堤防，究绝奸源，通利国漕。神之听之，言可复於天地；有始有卒，事必立於邦家。伫观莫大之功，以成不朽之美，诸侯师表，天子腹心，千载一时，诚无以让。某奉职之分，受赐宏多，拳拳寸诚，夙夜欣企。幸甚幸甚。徐亻参宜并在使者口述，伏惟照悉。
    ○代辛将军与普润刘尚书书
    某性质鄙昧，智能无取，承藉门绪，早蒙驱策，尽瘁军府，备尝艰险，徒竭犬马之劳，讵济弓裘之美。家构未克，国恩未酬，而谬典禁司，职惟侍卫。良时自晚，宿志莫申，愤血犹刚，忧发先白。加以禀性寡合，知音实难，甘心此生，长鸣靡托。岂料尚书推宏深之量，启特达之心，爱念不遗，眷知益重。昨者四牡来觐，万乘虚襟，旁求将帅之臣，伫清至公之鉴。然则萧何之称，必在韩信；孝文有问，宜荐云中。而丹墀对扬，首及庸琐，敷陈本末，奖饰逾涯，达其忠义之诚，许其远大之致，虽躬论志业，自沥肺肝，纤悉周详，岂能及此？遂使郁堙之志，允达於宸聪；樗朽之材，式孚於帝念。言发九天之上，声闻四海之中，行得舟航，坐生羽翼。虽管鲍在齐，载深知我之感，王贡仕汉，有切弹冠之善，方诸今日，未足为喻，不图知己之至於斯，义激血诚，恩缠骨髓，每一念至，不觉涕流，殒首糜躯，岂能报德？唯当竭诚砥节，服义怀仁，奉以周旋，居之造次。贞松得地，方见於岁寒；日在天，愿明其心誓。死生幸甚幸甚。属有负薪之疾，未申拜赐之礼。瞻荷之至，感惧兼深，拳拳下情，未知所措。稍任行李，即冀趋谒。伏惟照察。
    ○代李侍郎与宣武韩司空书
    某以非才，谬当重任，事关国计，动限军期，抚事知难，夙夜忧积。盖以运路拥滞，私盐挠法，力非有司所及，唯托方镇至公。伏惟司空文武全才，勋德茂著，朝廷毗倚，中外具瞻，勒王则知无不为，忧国则言皆可复。今春过日，获拜旄麾，眷私之馀，已列此事，蒙许同志立法，叶力徇公。对扬之初，便具闻奏。所以遣裴郎中往申朝旨，议立规模。悉令谘托大贤，非敢专行鄙见。昨得巡院状报，伏承司空德量旁通，忠诚感发，急公家之病，同职司之忧，盐法堤防，已行文牒，斗门开塞，许有商量，率先诸侯，首赞王度。义形九牧，忠动三军，意开而远近承风，言发而神明知感。况某奉职之分，承眷之深，受赐怀仁，岂同常等。铭戴所至，无喻下情。
    ○上族叔齐河南书
    大尹叔父阁下：某闻水官修而龙至，官失其方，物乃坻伏。以文章而言，则先进为後进之官也。亦宜正褒贬，别雅郑，宣六义，合三变，以修其官。使後进之徒，靡然向风，然知方，能者劝，不能者止。於是乎文章之可见也。如扫除氛昏，澄定波涛，穹天清而日月耀，沧海晏而蓬壶出。今夫先进之废官久矣，文犹龙也，其可见乎？伏惟叔父蕴特进之明，哀《雅》《颂》之缺，常欲以三代制度训斯文。前罢镇南服，入侍东掖，词林耸仰，如日登观，莫不结辙连驷，怀编捧轴，差池道路，奔走光尘，人人自以为齐公之遇矣。及乎昌言金马，高议承明，悬《大雅》之衡，以权後进，则乃以小子为称首。达勾萌而茂以柯叶，翼雏[
PXI]而使之颉颃，先达改观，同类骇听，誉动朝端，声驰毂下。循顾反覆，诚非所堪。窃料叔父之意，岂不欲使滥音窃吹者，闻士会而西逃秦境；敦行守正者，望郭隗而北首燕路。夫如是，则小子敢贺天下文章，废而复兴，不敢自当其遇也。然大匠虽哲，不能化拥肿之材；大风虽壮，不能起凝滞之物。曩充乡赋，荐辱公议；昨诏贤良，猥尘清举。叔父以唱高寡和，小子以名浮易丧。间关堙郁，卒用无成，取笑薄徒，贻羞左右。虽失鹄而知反，终胡颜而敢安？愧惧惭惶，夙夜若厉。叔父蹈中庸之德，遭兼济之运，荷深知於明主，悬大望於苍生。一朝秉唐之钧，埏埴万物，而高明不夺於独见，鄙分克彰於日新。茫茫前途，未敢自料，岂遽以一第为得丧哉。由是思之，勃焉增气，遂欲摄迹声利，潜心道艺，穷六籍之统纪，尽三变之形容，使学通天人，文正雅俗，然後抗衡当代，为叔父之荣。虽知其难，志不可夺。谨献近文七首，徒圣人之域，未臻作者之方。姑务自强，式酬与进。伏愿特纡省览，光赐教诲，指以远踪，责以大成，惠何加焉，非敢望也。
    ○与族兄皋请学春秋书
    儒风不振久矣。某生於百代之下，不顾昧劣，凛然有志，翘企圣域，莫知所从。如仰高山，临大川，未获梯航，而欲济乎深，臻乎极也。
    凡学之道，严师为难，师资道丧，八百年矣。自凤鸟不至，麒麟遇获，血流战国，火发暴秦，先王之道，几陨於地。赖汉氏勃焉而拯之，酾糟粕，扬煨烬，披□雾，揭日月，夫子文章，灭而复耀，与火德俱朗者四百馀年。当时大教中兴，去圣未远，学士非师说，不敢辄言，鸿儒硕生，乐以善诱宏道，虽为公卿，教授不辍，其徒大者至千馀人，小者亦数百人，或升乎堂，或入於室，洋洋济济，有古风也。夫学者，岂徒受章句而已，盖必求所以化人，日日新，又日新，以至乎终身。夫教者，岂徒博文字而已，盖必本之以忠孝，申之以礼义，敦之以信让，激之以廉耻，过则匡之，失则更之，如切如磋，如琢如磨，以至乎无瑕。故两汉多名臣，谏诤之风，同乎三代，盖由其身受师保之教诲，朋友之箴诫，既知己之损益，不忍观人之成败也。魏晋之後，其风大坏，学者皆以不师为天纵，独学为生知，译疏翻音，执疑护失，率乃私意，攻乎异端，以讽诵章句为精，以穿凿文字为奥，至於圣贤之微旨，教化之大本，人伦之纪律，王道之根源，则荡然莫知所措矣。其先进者，亦以教授为鄙，公卿大夫，耻为人师，至使乡校之老人，呼以先生，则勃然动色。痛乎风俗之移人也如是！是以今之君子，事君者不谏诤，与人交者无切磋，盖由其身不受师保之教诲，朋友之箴规，既不知己之损益，恶肯顾人之成败乎？而今而後，乃知不师不友之人，不可与为政而论交矣。且不师者，废学之渐也，恐数百年後，又不及於今日，则我先师之道，其陨於深泉。是用终日不食，终夜不寝，驰古今而慷慨，抱文籍而太息。吾兄亦曾以是为念乎？
    小子狂简，实有微志，蕴童蒙求我之愿，立朝闻夕死之誓，所与者不唯鸿硕之老，博洽之士，与我同志者则为吾师。与兄略言其志也。其所贵乎道者六，其《诗》《书》《礼》《乐》《大易》《春秋》欤，人皆知之，鄙尚或异。所曰《礼》者，非酌献酬酢之数，周旋裼袭之容也，必可以经乾坤，运阴阳，管人情，措天下者，某愿学焉。所曰《乐》者，非缀兆屈伸之度，铿锵鼓舞之节也，必可以厚风俗，仁鬼神，熙元精，茂万物者，某愿学焉。所曰《易》者，非揲蓍演数之妙，画卦举繇之能也，必可以正性命，观化元，贯众妙，贞夫一者，某愿学焉。所曰《书》者，非古今文字之舛，大小章句之异也，必可以辩帝王，稽道德，补大政，建皇极者，某愿学焉。所曰《诗》者，非山川风土之状，草木鸟兽之名也，必可以警暴虐，刺淫昏，全君亲，尽忠孝者，某愿学焉。所曰《春秋》者，非战争攻伐之事，聘享盟会之仪也，必可以尊天子，讨诸侯，正华夷，绳贼乱者，某愿学焉。此外非圣人所论，不与於君臣父子之际，虽欲博闻，不敢学矣。吾兄达者也，可不曰然乎？
    尝阅雅论，深於《春秋》，其间所得，实曰渊正。窃不自揣，愿以《春秋》三《传》，执抠衣之礼於左右。童蒙求我，兄得辞乎？朝闻夕死，某可逆乎？无以流俗所轻，而忽贤圣之所重也。其馀五《经》，当今孰可为某师者，幸详鄙志而与择焉。
    ●卷六百二十八
    ☆吕温（四）
    ○送薛大信归临晋序
    先师曰：“益者三友。”吾能得之，岂惟直谅多闻而已。可以旁魄天人，谈尧舜之道，则有吾族兄皋；可以根本性情，语颜、夷之行，则有太原王师简；可以发扬古训，论三代之文，则有河东薛大信。此三君子，或道以乐我，或行以约我，或文以博我。遭时则有光，遁世则无闷。其为益也，不亦大乎！大信与予最旧，始以孝弟馀力，皆学於广陵之灵岩寺，云卷其身，讨论数岁。常见大信述作，必根乎六《经》，取《礼》之简，《乐》之易，《诗》之比兴，《书》之典刑，《春秋》之褒贬，《大易》之变化，错落混合，峥嵘特立。不离圣域，而逸轨绝尘；不易雅制，而瑰姿万变。有若□起日观，尽成丹霞；峰折灵掌，无非峻势。皆天光朗映，秀气孤拔，岂藻饰而削成者哉。圣上方欲观人之文，润色鸿业，秉笔者如三光得天，每贺大信有其时矣。无何，予被乡曲之誉，赋於阙下，以文乖时体，行失俗誉，再为有司所黜。此时大信亦与计偕，知机全高，匣刃不试。昔赵杀鸣犊，仲尼临河而逝；予之见黜，子亦逡巡。事虽不同，其所感一也。岁八月，以岵屺之感告予于归。予思古人有处有赠，乃语之曰：“吾闻贤者志其大者。文为道之饰，道为文之本。专其饰则道丧，反其本则文存。且使不存，又何伤矣。彼邦是尧舜之遗俗，唐叔之所理，必有忠信如君者焉。问安之暇，可与之处，琢磨仁义，浸润道德，考皇王治乱之迹，求圣哲行藏之旨，达可以济乎天下，穷何以摅其光明，无为笔砚间也。行矣大信，苟非同志，勿矢予言。”
    ○送友人游蜀序
    始吾挹至源之貌，若陇底积雪，耸寒木於云；次吾览至源之文，若骊龙相追，弄明月於泉窟；末吾听至源之论，若泰山欲雨，倒□气于沧溟。如其貌，可以振肃周行；如其文，可以光润石渠；如其论，可以感动宣室。而沦荡江海，垂二十年。则不知天所以生之之意。贞元甲乙岁，以亲故劝勉，来游京师。时然後言，无辩以动众；乐然後笑，无欢以接物；义然後取，无食以宁居。慨然悔之，决策长往。因登紫阁峰而指曰：“西南青冥，色连岷峨。吾行何归？山尽则住。”翌日告别於友人。太原王元运顾谓予曰：“高云出岫，无时雨之会，与风悠扬，转远而散。若至源者，其犹云耶？盍亦赠之，序予和汝。”
    ○汉舆地图序
    舆地之有图，古也。自成周大司徒掌天下土地之图，以周知广轮之数，而职方氏之图复加详焉。迨汉灭秦，萧何先收其图书，始具知天下厄塞、户口多少之差，然则尚矣。武帝元狩六年，将立三子为王，御史大夫奏《舆地图》，请所立国名，乃开齐、燕、广陵之封。《舆地图》之名，至是始见，史迁之所载可考也。光武皇帝之徇河北，邓禹杖策而从之，说以大策，有天下不足定之语。其後帝登城楼，披《舆地图》，指示禹曰：“天下郡国如是，今乃得其一，子前言天下不足定何也？”禹复申其说。盖光武志在天下，当神州赤县，未入经略之际，其君臣更相激厉如此。故能兼制六合，司空之所掌，无寸地尺天不归於封域，桉图分封，并建诸子，以为藩屏。呜呼盛哉！用敢纟由绎其意，而为之序曰：
    自古合天下於一者，必以拨乱之志为主。志之所向，可以排山岳，倒江海，开金石，一念之烈，无能御之者。光武之在河北，崎岖於封豕长蛇之间，瞑目裂眦，更相长雄。积甲成山，积血成川，积气成云，积声成雷，九流浑淆，三纲反易，虽十家之市，无宁居者，则光武何所恃哉？亦恃其拨乱之志而已。光武之志，以皇天全付所覆於我有汉，今乃瓜分幅裂，沦於盗贼，此子孙之责也。责之所在，虽有登天之难不敢辞，虽有暴虎之危不敢避，虽有蹈风火之厄不敢回，奋然直前，以偿吾祖宗之所付，必使吾祖宗之旧物，咸复其初，然後吾责始塞焉。此志一立，故虽处一郡之地，如视天下之广。慷慨愤悱，气干□霄，拨乱之志，盖肇於此矣。方其志之未立，则一郡至小，而群盗之地，奚翅十倍，吾众至少，而群贼之兵，奚翅十倍，恢复之功，犹捕风系影，若不可期者。及既有其志，则规模先定，几谋先立，兆之於前，而必之於後。若青若齐，若陇若蜀，若楚若越，皆吾志中之一物也；若盆子，若王昌，若嚣若述，若步若丰，皆吾志中之臣仆也。彼方缮寨置栅，而不知吾已破之於掌上；彼方峨冠被衮，而不知吾已缚之於胸中。是以论光武克复郡县之迹，则有难易焉，有先後焉；若夫光武恢复之志，则一披舆图，而万里之幅员，皆入於灵府，岂尝得一邑而始思得一州，得一州而始思得一部。大矣光武之志也！斯其所以祀汉配天，不失旧物欤。厥後建武二十二年，匈奴右贤日逐王比遣使奉匈奴地图。二十四年，北款五原塞，愿为藩蔽，乃立之为南单于，俾预藩臣之列。是知光武有一天下之志，非特《舆地图》之所纪皆为臣妾，而匈奴地图之所纪亦为臣妾焉。则志也者，其拨乱济世之枢极欤。故述之以告来者。
    ○地志图序
    广陵李该，博达之士也。学无不通，尤好地理，患其书多门，历世浸广，文词浩荡，学者疲老。由是以独见之明，法先圣之制，黜诸子之传记，述仲尼之职方，会源流，考同异，务该畅，从体要，倬然勒成一家之说。犹惧其奥未足以昭启後生，乃裂素为方仪，据书而图画，随方面以区别，拟形容而训解，命之曰《地志图》。观其粉散百川，黛凝群山，元气剖判，成乎笔端，任土之毛，有生之类，大钧变化，不出其意。然後列以城郭，罗乎陬落，内自五侯九伯，外洎要荒蛮貊，禹迹之所穷，汉驿之所通，五色相宣，万邦错峙。毫厘之差，而下正乎封略；方寸之界，而上当乎分野。乾象坤势，炳焉可观。与夫聚米拟其端倪，画地陈乎梗，固不可同年而语其详略也。每虚室燕居，薄帷晴褰，普天之下，尽在屋壁，户纳四海，窗笼八极，名山大川，随顾奔走，殊方绝域，举意而到，高视华裔，坐横古今，观帝王之疆理，见宇宙之寥廓，出遐入幽，曾不崇朝，与夫役形神於岁月，穷辙迹於区外，又不可并轨而论劳逸也。且夫删百代之弊，综群言之首，繁而不乱，疏而不漏，才识以润之，丹青以炳之，使嗜学之徒，未披文而见义，不由户而观奥，斯训导之明也。穷地而述，举世而载，事极鸿纤，理通昧，混一家之文轨，张大国之襟带，核人物之虚实，总山川之要会，表皇威之有截，明王道之无外，斯乃功用之大也。见苍梧涂山，则思舜禹恤民之艰；睹穷边大漠，则悟秦汉劳师之弊；览齐墟晋壤，则见桓文勤王之霸；观洞庭荆门，则知苗蜀恃险之败。王者於是明乎得失，诸侯於是鉴於兴替，斯又惩劝之远也。然则本之所以广学流，申之足以赞鸿业，垂之可以示後世，岂徒由近观远，以智自乐，为室中之一物哉。而时无知音，道不虚行，举地成图，闻天无路，此志士儒林所以为之叹息也。某久从君游，辱命序述，庶明作者之意，俾好事君子知其所以然。
    ○道州律令要录序
    某顷累忝官尚书省、御史台，遍观诸曹，多书令、式、格、律於其屋壁。苟非以宦游为情而奉其职者，皆得日夕省览，卧起出入，目存心悟，累累然如贯珠，如循环，吏无以欺，临事不惑，决繁滞，举枉直，而协於大中。中人以上，固可驯致，吾不知其谁首之，何前贤处心恤事之周也。若州县者，卑而近於人，达而切於得失，动有悬人命，关风俗。而惰者委成於一吏，望空而署；勤者检阅而山积，神愤气沮，卒无所归。致政之弊，不亦宜乎？此州法吏何洛庭，良吏也，与之撮其要，讲其义，书於厅事之左。某不深於法，犹虑未尽，後来君子，其究成之，此长人者之所急。
    ○三月三日茶宴序
    三月三日，上已禊饮之日也，诸子议以茶酌而代焉。乃拨花砌，憩庭阴，清风遂人，日色留兴，卧指青霭，坐攀香枝，闲莺近席而未飞，红蕊拂衣而不散。乃命酌香沫，浮素杯，殷凝琥珀之色，不令人醉，微觉清思。虽五云仙浆，无复加也。座右才子南阳邹子、高阳许侯，与二三子顷为尘外之赏，而曷不言诗矣。
    ○联句诗序
    河东柳茂直与予有潘杨之睦，且道义相得也。予兄弟志守拙默，不交当民，晨昏之外，靖专一室，顾我者唯茂直而已。以为切磋盖常事，讨论有冥息，导志气徒然起愤，议世事予欲无言。其或晴天旷景，浩荡多思；永夜高月，耿耿不寐；或风露初晓，若有得；或烟雨如晦，缅怀所思。则何以节宣惨舒，畅达情性，其有易於诗乎？乃因翰墨之馀，琴酒之暇，属物命篇，联珠迭唱。审韵谐律，同声相应，研情比象，造境皆会，亦犹众壑合注，浸为大川，群山出云，混成一气，朗宣五色，微阐六义，虽小道必有可观，其在兹矣。茂直命予序述，存以编简，俾後之观者，知吾党所立之滥觞。
    ○送琴客摇兼济东归便道谒王虢州序
    东海摇兼济，年十三从淮南大军，有奇童之称。岁既冠，历泗上剧职，振能吏之声。而尚气节，重言诺，临财廉，见义勇蕴崇具美，发以雅琴，琅琅然若佩玉之有冲牙也。贞元丁丑岁，观艺京师，冲宇罕窥，正声寡听，道不苟合，浩然东归。水流无心，遇用则止。宏农守御史中丞王公得子最深，且东诸侯之望也。傥羽翼吾道，铿锵尔音，飞而鸣之，一日千里，则何公门不可曳长裾乎？大丈夫风波未始有极，生死且不足问，况能离忧乎？白露降，秋□起，仰见太华，壮心勃兴。若不激征变商，是孤慷慨，吾季恭也。诗有逸气，盍韵锺律，播於丝桐。
    ○裴氏海昏集序
    《海昏集》者，有唐文行之臣故度支郎中专判度支事赠尚书左仆射正平郡公裴氏讳某字某考地毓德，会友辅仁，气志如神，英华发外之所由作也。
    初公违河洛之难，以其族行，攀大别，浮彭蠡，望洞庭，徘徊乎湓流，眄仰乎海昏。有欧山之奇，修江之清，阳溪之邃，汤泉之灵，竹洞花坞，仙坛僧舍，鸡犬钟梵，相闻於青岚白云中，数百里不绝。时也，俗以远而未扰，地以偏而获宁，开元之遗老尽在，犹歌咏乎太平。公悠然乐之，遂与我外王父故屯田郎中集贤殿学士河东柳公讳某、外叔故祖相国宜城伯讳浑，洎故太常卿兰陵萧公定、故秘书少监范阳卢公虚舟、故左庶子陇西李公勋为尘外之交，极心期之赏，唯故给事中汝南袁公高、故将作监河南元公亘以後进预焉。江左绅诸生，望之如神仙，邈不可及。每赋一泉，题一石，毫墨未乾，传咏已遍，其为物情所注慕如此。无何，朝廷命公盈虚东南，漕引吴楚。中原百万之众，仰食於公，人不堪烦，我若无事。往往佩联印，拥大荩，枉道而过旧山。林壑之间，琴诗不废，心计颐指，而军国饫赡，其大雅之全才者欤。於戏！太尉、侍中，勤劳王家，惠於生人，至公再世，又以盛德屈於年运。庆如壅川，其决必大，由是之烈，重集於我郇公。郇公始以大孝闻，中以大用显，次以大忠升，藩屏三朝，出入二揆，述先职而掌邦赋，修祖德而践台衡。理荆之政，篆在乐石；定蜀之武，藏在册府；汉南之化，方洽於人谣。加以优游艺文，悦经术，身被华衮，门全素风，不畏强御，不侮孤贱，久要皆当代长者，推毂必一时俊杰，海内士大夫，如鳞羽之归龙凤。君子曰：“宪公、忠献公之勋德，节公之雅道，为不亡矣。”
    郇公以霜露之感，泣编遗文，思所以垂诸不朽。以为节公消息出处之道，始於海昏，遂於正集外，别次当时唱和、游览、饯劳之作，凡九十六篇，勒为《海昏集》上下卷。不远三千里，授简於小生，俾酌归趣，而为序引。某尝备中台之属，实辱至公之遇，闻命已哀，敬不敢文，为姑陈古义，用赞风训。
    昔者三代陈诗，以观民风，诈、信、淫、义、躁、静、刚、柔於是乎取之，喜、怒、哀、乐、吉、凶、存、亡於是乎观之，兆於此必应於彼，成乎终必见乎始。诗不可以为伪，魏公子为南皮之游，以浮华相高，故其诗傲荡骄志，胜而专，勤而不安；晋名士为金谷之燕，以邪侈相扇，故其诗滥溺淫志，冶而缓，往而不返。正平公为海昏之会，以礼义相诲，故其诗恬淡退志，庄直立志。退以独全其道，立以兼济於时。立而不矜，退而不怨，适而不放，乐而不荒，亲而不比，数而不黩。如切如磋，婉而有直体；曰比曰兴，近而有深致。仁者见之，遁世而无忧；知者见之，爱身而有待。暧乎若冬阳之煦，油乎若春泽之浸。其诱人也易，其感人也深，卒不知其所以然也。夫如是，则观南皮之诗，应、刘焉得不夭，魏祚焉得不短；观金谷之诗，潘、石焉得不诛，晋室焉得不乱；观海昏之诗，裴氏焉得不兴，我唐焉得不理？诗之时义大矣哉！天人家国之际，其至矣哉！为节公、郇公之子孙者，其无忘哉。
    ○道州刺史厅後记
    壁记非古也。若冠绶命秩之差，则有格令在；山川风物之辨，则有图牒在。所以为之记者，岂不欲述理道、列贤不肖以训於後，庶中人以上得化其心焉？代之作者，率异於是，或夸学名数，或务工为文，居其官而自记者则媚己，不居其官而代人记者则媚人，《春秋》之旨，盖委地矣。贤二千石河南元结字次山，自作《道州刺史厅事记》，既彰善而不党，亦指恶而不诬，直举胸臆，用为鉴戒。昭昭吏师，长在屋壁，後之贪虐放肆以生人为戏者，独不愧於心乎？予自幼时读《古循吏传》，慕其为人，以为士大夫立名於代，无以高此。前年冬，由尚书刑部郎中出为此州，虽履剧自课，而未能逮其意也。往刺史有许子良者，辄移元次山《记》於北牖下，而以其文代之。後亦有时号君子之清者莅此，熟视焉而莫之改。岂是非之际，如是其难乎？予也鲁，安知其他，则命圬而书之，俾复其旧，且为後记，以广次山之志云。
    ○湖南都团练副使厅壁记
    湘中七郡，罗压上游，右振蛮，左驰瓯越，控交、广之户牖，扼吴、蜀之咽喉，翼张四隅，襟束万里，半天下之安危系焉。圣唐理虽偃革，制不去备，消息变化，必惟其时。由是部分荆、衡，复古南镇，轻其兵徒而重其统帅，易其将校而难其参佐，所以显仁藏用，明道晦权，成师於礼乐之中，讲武於文章之内。雍容易简，四十馀年，名迹风流，冠於当代。始则裴谏议虬，以逸材奇略，傲视而静荒寇；次则赵相公，以高标雅望，郁起而为国桢；其馀冯郎中嶷之硕重，房容州孺复之英达，郑评事冽、张著作季文之美秀；洎张和州惟俭、卢侍御佐、我先大夫宣慈明允，实有成绩：是皆焯於朝论，清在人谣者矣。元和三年冬，天子命御史中丞陇西李公，以永嘉之清政、京兆之懿则，廷赐大旆，俾绥衡湘。威如秋霜无私凋，惠如冬阳无私煦，用人如止水无私鉴。始下车，表前副使殿中侍御史扶风窦君常字中行以本官复职，於是监察御史河南穆君寂、河内司马君纾、范阳卢君、太常寺协律郎河东薛君存庆、前咸阳县尉吴郡顾君师闵、前太子正字陇西李君础、前太常寺奉礼郎京兆杜君周士、前延陵县尉同郡杜君宝，群材响附，各以类至。文雅器用，岁馀大备。错金碧於晴壑，纟卒孔翠於春林，遐迩翕然，称为盛府。中行感会知己，竭其诚能。黄钟音韵，调於ㄍ谷之竹；太阿锋，拭以华山之土。其吟鸾凤，断犀兕，不足怪也。窦氏伯季，同时七人，一居方伯，二列华省，四在诸侯之馆。名教之乐，绅慕焉。以温近守支郡，且知故实，得请连帅，俾书公堂。愧於不文，安敢坚让。元和五年七月五日，东平吕温记。
    ○诸葛武侯庙记
    天厌汉德，俾绝其纽，群生坠涂，四海飞水。武侯命世，实念皇极，魏奸吴轻，未获我心，胥宇南阳，坚卧不起。三顾虽晚，群雄初定，必也彗扫，是资鼎立。变化消息，谋成掌中，战龙元黄，再得云雨。於是右揭如天之府，左提用武之国，因山分力，与水合势，蟠亘万里，张为龙形。首吞咸镐，尾束河洛，翼出中夏，飞跃天衢，然後鱼驱句吴，东入晏海。大勋未集，天夺其魄。至诚无忘，炳在日月，烈气不散，长为风雷，英雄痛心，六百年矣。於戏！以武侯之才，知已托国，土虽狭，国以勤俭富，民虽寡，兵以节制强，魏武既没，晋宣非敌，而戎马荐驾，不复中原。或曰奇谋非长，则斩将覆军无虚举矣；或曰馈粮不继，则筑室反耕有成算矣。尝试念之，颇赜其原。夫民无恒归，德以为归，抚则思，虐则忘，其思也不可使忘，其忘也不可使思。当汉道方休，哀、平无政，王莽乃欲凭戚宠，造符命，胁之以威，动之以神，使人忘汉，终不可得也。及高、光旧德，与世衰远，桓、灵流毒，在人骨髓，武侯乃欲开兴图，振绝绪，论之以本，临之以忠，使人思汉，卒亦不可得也。向使武侯奉先主之命，告天下曰：“我之举也，匪私刘宗，唯活元元。曹氏利汝乎，吾事之；曹氏害汝乎，吾除之。”俾虐魏Τ从之民，耸诚感动，然後经武观衅，长驱义声，咸、洛不足定矣。奈何当至公之运，而强人以私，此犹力争，彼未心服，勤而靡获，不亦宜乎。乃知务开济之业者，未能审时定势，大顺人心，而克观厥成，吾不信也。惜其才有馀而见未至，述於遗庙，以俟通识。唐贞元十四年七月十五日，东平吕温记。
    ○虢州三堂记
    应龙乘风云，作雷雨，退必蟠蛰，以全其力；君子役智能，统机剧，退必宴息，以全其性。力全则神化无穷，性全则精用不竭。深山大泽，其所以蟠蛰乎？高斋清地，其所以宴息乎？虢州三堂者，君子宴息之境也。开元初，天子思二《南》之风，并选宗英，共持理柄，虢大而近，匪亲不居。时惟五王，出入相授。承平易理，逸政多暇，考卜惟胜，作为三堂。三者明臣子在三之节，堂者励宗室克构之义，岂徒造适，实亦垂训，居德乐善，何其盛哉！然当时汉同家人，鲁用王礼，栋宇制度，非诸侯居。後刺史马君锡，因其颓堕，始革基构，丰而不侈，约而不陋，以琴尊《诗》《书》之幽素，易绮纨钟鼓之繁喧，惟林池烟景，不让他日。观其广逾百亩，深入重扃，回塘屈盘，沓岛交映，溟渤转於环堵，蓬壶起於中庭，浩然天成，孰曰智及。春之日众木花折，岸铺岛织，沈浮照耀，其水五色。於是乎袭馨撷奇，方舟逶迤，乐鱼时翻，飘蕊雪飞，溯沿回环，隐映差池，咫尺迷路，不知所归。此则武陵仙源，未足以极幽绝也。夏之日石寒水清，松密竹深，大柳起风，甘棠垂阴。於是乎濯缨涟漪，解带升堂，畏景火云，隔林无光，虚甍沈沈，皓壁如霜，羽扇不摇，南轩清凉。此则楚襄兰台，未足以涤炎郁也。秋之日金飙扫林，蓊郁洞开，太华爽气，出关而来。於是乎弦琴端居，景物廓如，月委皓素，水涵空虚，鸟惊寒沙，露滴高梧，境随夜深，疑与世殊。此则庾公西楼，未足以澹神虑也。冬之日同云千里，大雪盈尺，四眺无路，三堂虚白。於是乎置酒褰帷，凭轩倚楹，瑶阶如银，玉树罗生，日暮天霁，云开月明，冰泉潺潺，终夜有声。此则子猷山阴，未足以畅吟啸也。於戏！不离轩冕，而践夷旷之域，不出户庭，而获江海之心，趣近悬解，迹同大隐，序阅四时之胜，节宣六气之和，贵而居之，可曰厚矣。若知其身既安，而思所以安人，其性既适，而思所以适物，不以自乐而忽鳏寡之苦，不以自逸而忘稼穑之勤，能推是心，以惠境内，则良二千石也。方今人亦劳止，上思息，州郡之选，重如廷臣。由是南阳张公，辍挥翰之任，受剖符之寄，游刃而理，此焉坐啸。静政令若水木，闲人民如鱼鸟，驯致其道，暗然日彰。小子以通家之好，获拜床下，且齿诸子，侍坐於三堂，见知惟文，不敢无述。捧笔避席，请书堂阴，俾後之人知此堂非止燕游，亦可以观清静为政之道。
    ○人文化成论
    《易》曰：“观乎人文，以化成天下。”能讽其言，盖有之矣，未有明其义者也。尝试论之。夫一二相生，大钧造物，百化交错，六气节宣，或阴阖而阳开，或天经而地纪，有圣作则，实为人文。若乃夫以刚克，妻以柔立，父慈而教，子孝而箴，此室家之文也。君以仁使臣，臣以义事君，予违汝弼，献可替否，此朝廷之文也。三公论道，六卿分职，九流异趣，百揆同归，此官司之文也。宽则人慢，纠之以猛，猛则人残，施之以宽，宽以济猛，猛以济宽，此刑政之文也。乐胜则流，遏之以礼，礼胜则离，和之以乐，与时消息，因俗变通，此教化之文也。文者，盖言错综庶绩，藻绘人情，如成文焉，以致其理。然则人文化成之义，其在兹乎？而近代谄谀之臣，特以时君不能则象乾坤，祖述尧舜，作化成天下之文，乃以常冕服，章句翰墨为人文也。遂使君人者浩然忘本，沛然自得，盛威仪以求至理，坐吟咏而待升平，流荡因循，败而未悟，不其痛欤！必以常冕服为人文，则秦汉魏晋，声明文物，礼缛五帝，仪繁三王，可曰焕乎其有文章矣，何衰乱之多也？必以章句翰墨为人文，则陈後主、隋炀帝，雍容绮靡，洋溢编简，可曰文思安安矣，何灭亡之速也？核之以名义，研之以情实既如彼，较之以今古，质之以成败又如此。《传》不云乎，“经纬天地曰文”，《礼》不云乎，“文王以文治”？则文之时义大矣哉，焉可以名数末流，雕虫小伎，厕杂其间乎。
    ○三不欺先後论
    昔宓子贱为单父也，人不忍欺之；国侨为郑也，人不能欺之；西门豹为邺也，人不敢欺之：此皆为政不同，同归於理，作干事之称首，贻牧人之经范，汪洋古今，辉焯图史。穷理而语，固有优劣，择善而行，岂无先後？请试论之。子贱仕衰乱之鲁，而邑逼强齐，仗义为城池，倚仁为干橹，当鲸吞之大敌，鸠狼顾之遗黎，涣离形检，妙用心术，惠训不倦，乃无得而称，视民如伤，而不有其爱，感而动之，阴阳运於无言，诚而明之，日月悬於方寸，是则不求不欺於人，而人不忍欺矣。子产摄晋楚之间，而靖恭尔位，役智利物，饬躬励俗，守之以信，行之以礼，告之以慈惠，临之以明察，如镜洞照，如衡诚悬，是则求人不欺，而人亦不能欺矣。西门豹当战国之际，而克修茂绩，身为纪律，言有典章，刚包其柔，威克厥爱，权之以法制，董之以刑罚，火烈人望，霜清物心，是则责人不欺，而人固不敢欺矣。夫不忍欺者，至诚潜感，是曰上德，尧舜之吏也。不能欺者，明智旁达，是曰有政，三王之吏也。不敢欺者，严威允济，是曰能刑，五霸之吏也。诚不足至於智，智不足至於威，大小之间，朗然可见。然而事在折衷，理资渐致，德宜全举，道贵兼通，必也修诚而弃智，诚未至而致理或亏，任智而废威，智未周而暴乱将起，不若兼而行之，迭收其效。一之日、二之日，刑明威立，使人畏而不敢欺；三之日、四之日，智达政成，使人敬而不能欺；五之日、六之日，志孚诚格，使人感而不忍欺。以宽济猛，同二气之和平，自迩陟遐，比三才之具美，苟非全德大器，其孰能至於此乎？若不暇会其源流，统其宗极，而姑定优劣，直论先後，则尧舜之吏，与王、霸不同年而语矣。
    ●卷六百二十九
    ☆吕温（五）
    ○凌烟阁勋臣颂（并序）
  </div>
  <div class="pagination">
   <a href="全唐文_page364.html">
    上一页
   </a>
   <span>
    ...
   </span>
   <a href="全唐文_page360.html">
    360
   </a>
   <a href="全唐文_page361.html">
    361
   </a>
   <a href="全唐文_page362.html">
    362
   </a>
   <a href="全唐文_page363.html">
    363
   </a>
   <a href="全唐文_page364.html">
    364
   </a>
   <span class="current-page">
    365
   </span>
   <a href="全唐文_page366.html">
    366
   </a>
   <a href="全唐文_page367.html">
    367
   </a>
   <a href="全唐文_page368.html">
    368
   </a>
   <a href="全唐文_page369.html">
    369
   </a>
   <a href="全唐文_page370.html">
    370
   </a>
   <span>
    ...
   </span>
   <a href="全唐文_page366.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
