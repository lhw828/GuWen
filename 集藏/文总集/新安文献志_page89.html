<!DOCTYPE html>
<html>
<head>
    <meta charset="UTF-8">
    <title>新安文献志 - 第 89 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新安文献志 - 第 89 页/共 102 页</h1>
    <div class="content">
　　程待制（节）传（弟筠侄祁）　　杨本

　　程待制节字信叔其先自歙迁浮梁登嘉佑六年进士第幼负将畧有志经纶熈宁中朝廷有事南方以单骑衔帅命喻诸蛮既敌众送欵上语苗时中曰程节未识其面眞竒才也迁广西军使帅桂府十三年甚得蛮情每诏书因任桂人交庆交趾入贡叹曰天子使老成安我海国岂敢自干天讨初通西融道有本道録置隆兑州有本州岛记又有竹溪集三十巻终寳文阁待制子邻字钦之初节亡蛮蜑猖獗朝议欲世其功夺哀袭父麾钺十余年威名少不逮而恩有加终徽猷阁待制时人号大小待制节弟筠字徳林登嘉佑二年进士第与苏轼兄弟同年虽在谪籍音问不絶知陈留县差戚里执役其人泣诉于太后太后曰闻其人廉吏吾可挠其政邪轼送其知眞州诗曰君为赤县有古风政声直入明光宫为户部郎中卒有葆光集子祁字忠彦亦举进士歴任都官员外郎着程氏世谱三十巻江南程氏多宗之节女洙通书传能作唐体诗长适史迅迅死遗孤继不育洙即扺弃钿珥尽所为文藁焚之父母欲夺其志不可疾且革犹手为书以谢夫族弟祁铭其墓曰卓行夫人○附苏文忠公送程徳林赴眞州诗君为县令元丰中吏贪功利以病农君欲言之路无从移书諌臣以自通（諌臣蹇受之也）元丰天子为改容我时匹马江西东问之逆旅言颇同老人爱君如刘宠小儿敬君如鲁恭尔来明目达四聪収拾驵骏冀北空君为赤令有古风政声直入明光宫天廐如海养羣龙并収其子岂不公（君之子祁举制策文学行义为时所称）白沙何必烦此翁

　　新安文献志巻八十

　●钦定四库全书

　　新安文献志巻八十一

　　（明）程敏政 撰

　　○行实（才望）

　　宋太中大夫行尚书刑部侍郎致仕上柱国歙县开国伯食邑九百户赐紫金鱼袋俞公（献卿）墓志铭　　刘敞

　　公讳献卿字谏臣其先河间人晋永嘉之乱徙居黟歙公之父曰某赠工部尚书尚书之父曰某某之父曰某皆畜徳不仕庆诒其后尚书娶闵氏赠太原郡君实生二子长曰献可官至某官天章阁待制其季则公公之初学师友其兄强力敏捷儒术自任其后遂相继成进士名闻天下云拜寿州安丰尉临事明察善钩人情推显至于隠故盗贼不敢发发之輙得人有告其师浮屠出游者公揣其有奸使吏拘之而索其室得浮屠之尸一县大惊以为神转昭州军事推官陈进乱岭南象州危甚吏民不自保其太守欲背城奔使公往护之公至为说利害复教使坚壁治兵为不可攻太守急听其言得免诛贼亦不至官兵之在宜州公部昭民徃输之粟及事平议留昭民伐山林以治官府曰后病矣不可以不示信请期三日许之民闻公得令知不久役皆劝功趣事事如其素陈进死上功第一赏未行丁尚书忧丧毕转大理寺丞为本寺详断官选殿中丞知庐州慎县又换杭州仁和县丁母夫人忧服除改太常博士知南雄州潮阳吏民不相能讼击不决一郡恟恟徙公知潮州镌其曲直潮阳又多水害公亲相地势筑防金山百姓便之转屯田员外郎大臣荐可为执法歴两院御史领左军廵使举察称职拜三司盐铁判官上初即位公疏言民力不足其弊在取之太索用之太侈可减冗食及诸无益引先帝为法累数百言天子嘉之罢诸卫兵及省浮屠老子祠醮公本谋也淮南二浙一岁耗盐十三万尚书经费不足公徃视之至则条发旧弊以新法从事吏尽偿所负又増五百万石以兄为盐铁副使改开封府推官会陜西言兵食不足转运使非其人朝议患之上亦重其选宰相数进拟无合意者召公问状公不辞譲因入言之天子识公名曰是前使淮南者可其奏公至部三日得半年之储终岁余二年之食虽一切变置然其百姓富者不病贫者不扰云泾原塞外武延川本羌地诸将欲功名请筑堡凿壕守之公奏以谓生事不可许巳而冦果至杀掠吏士塞所凿壕而去转兵部员外郎迁京西召对言边事荐某可将帅赐三品服以兄没当塟求为东南官改福建召还判盐铁勾院转刑部郎中居二年命直史馆知荆南府进见言事上听不倦喜曰卿不当徃荆州即日拜三司户部副使歴度支盐铁三部转右谏议大夫复出荆南满岁授集贤院学士知杭州发石作堤以扞江涛水不为灾召回判三班院及银台门下省出为宣州元昊畔西边大扰诏书问所欲施行公条上十余事朝廷称其知时务徙知应天府改工部侍郎以疾请老天子优之以为刑部侍郎致仕闻其居杭州即皆徙两子官吴中以便奉养庆歴五年四月十七日终于所居享年七十有六明年某月某日塟歙州某县之某原从先人居夫人冯翊郡君钱氏柔淑知礼是配是宜子四人长希楚某官次希元进士及第早夭次希及希仲皆将作监主簿女三人长适秘书丞江杞其二未嫁公为人高明刚严论议立规矩似不能容物至典法持狱平易寛恕不肯妄有轻重其在京西钱丞相为许州厚宾客之奉岁费千万执政素不悦又疑其有私公奏事至京师开其端问公公对无他世以公长者累阶至太中大夫勲至上柱国爵至开国伯食邑至九百户所与交游同僚多歴两府者而公独不遂可谓命矣铭曰
　　俞之先世基徳相继其大而章自公兄弟雍雍在家矫矫在官歴试以难富贵不愆忠而好谋天子是咨功济西方国人不知辞老而休亦不踰矩其风孔高以愧进取仲尼有言积善余庆公实有子嗣武其盛（罗鄂州志俞待制献可字昌言歙县人其先居河间晋永嘉之乱徙新安端拱初登第歴归州军事推官权领州事会李顺反峡州官吏多弃城城中老幼亦亡去献可料州兵屯会江棚以遏奔者不能禁得亡命二人斩以徇众乃定后以御史中丞王嗣宗荐为监察御史建言天下所上瑞物不在图牒者毋得以闻歴提点广西刑狱初抚水蛮数内冦献可以为前守吏姑息之过请发兵穷讨之丁母忧特起为转运使卒平定之为立互市筑塞以扼其险自是蛮人不复犯边推功官属未尝自言仁宗时擢龙图阁待制权吏部流内铨子希甫希孟皆登第希甫终和州推官希孟皇佑中殿中侍御史希孟孙正图复登政和五年第）

　　尚书工部郎中充天章阁待制许公（元）墓志铭　　欧阳修

　　公讳元字子春姓许氏宣州宣城人也（按欧公撰许公父司封行状云许氏世家歙州今此乃云宣州盖许氏本居歙而有别业在宣境子孙迭居之欧公制作毎欲互见以示其文之简故云尔也）许氏世以孝谨称乡里其父亡一子当官兄弟相让久之曰吾弟材后必庇吾宗乃以公补郊社斋郎徙居海陵力耕以养其母调明州定海南剑州顺昌县尉泰州军事推官戍兵千人自海上亡归州守闻变不知所为公为诘其所以来二三人出前对公叱左右执之曰惑众者此尔其余何罪劳其徒而遣之迁镇东军节度推官知润州丹阳县县有练湖决水一寸为漕渠一尺故法盗决湖者罪比杀人会岁大旱公请借湖水溉民田不待报决之州守遣吏按问公曰便民罪令可也竟不能诘由是溉民田万余顷岁乃大丰再迁太子中舎监扬州博盐和籴仓知泰州如皋县所至民爱思之公为吏喜修废坏其术长于治财自元昊叛河西兵出久无功而天下劳弊三司使言公材以主榷货公言先时贾人入粟塞下京师钱不足以偿故钱偿愈不足则粟入愈少而价愈髙是谓内外俱困请髙塞粟之价下南盐以偿之使东南去滞积而西北之粟盈曰此轻重之术也行之果便时京师粟少而江淮岁漕不给三司使惧大臣以为忧参知政事范仲淹谓独公可办乃以公为江淮两浙荆湖发运判官公曰以六路七十二州之粟不能足京师者吾不信也至即治千艘浮江而上所过州县留三月食其余悉发而州县之廪逺近以次相补由是不数月京师足食既而叹曰此可为于乏时然岁漕不给者有司之职废也乃考故事明约信令发敛转徙至于风波逺近迟速赏罚皆有法凡江湖数千里外谈笑治之不扰不劳而用以足公初以殿中丞为判官巳而为副为使毎岁终会计来朝天子必加恩礼特赐进士出身官至工部郎中天章阁待制凡在职十有三年巳而曰臣惫矣愿乞臣一州天子顾代公者难其人其请至八九久之察其实病且老矣乃以知扬州居岁余徙知越州公益病又徙泰州至州未视事以嘉佑二年四月某日卒于家享年六十有九曾祖讳稠池州録事参军祖讳规赠大理评事父讳逖尚书司封员外郎赠工部侍郎公娶冯氏封崇徳县君先公卒子男二人长曰宗旦真州扬子县主簿次曰宗孟守将作监主簿女一人适太常寺太祝滕希雅先是江淮岁漕京师者常六百万石其后十余岁岁益不充至公为之岁必六百万而常余百万以备非常方其去职有劝公进为羡余者公曰吾岂聚敛者哉敢用此以希宠公为人善谈论与人交久而益笃于其家尤孝悌所得俸禄分给宗族无亲疎之异其孤宗旦等以某年某月某日葬公于真州扬子县甘露乡之某原其所与游庐陵欧阳修志于其墓曰呜呼为天下者固常养材于无事之时葢必有事然后材臣出自寳元庆歴以来兵动一方奔走从事于其间者皆号称天下豪杰其智者出谋材者献力讫不得少如其志而公遭此时用所长且久于其官故得卒就其业而成此名此其可以书矣乃为之铭曰材难矣有藴而不得其时时逄矣有用而不尽其施功难成而易毁虽明哲或不能以自知公材之敏兮用适其宜志方甚壮兮力则先衰行着于家而劳施于国永幽其閟兮铭以哀之

　　胡司业（伸）传　　罗愿

　　胡司业伸字彦时幼颕悟七岁父课二兄伟伋为庄周梦蝶诗伸亦随作末云谁能分梦觉真妄两悠悠绍异之年十四随兄游学杭州月试輙先出又数为之首教官命移席就察之问所用事对如响苏文忠公为太守闻之遣鞍马召与语甚见叹异登第试学官授颍州教授部使者列荐崇宁初召为太学正进博士数岁迁秘书丞著作佐郎与修神宗日厯及礼书除右正言数月以亲嫌改符寳郎迁辟廱司业后二岁责监杭州楼店务继知无为军时巢县猾民有诉令者率敛钱数百千椟蔵寘列肆中伸察所诉不实物色之得椟与簿书具载所以饷吏者按致其罪慰谢令政尚慈恕民绘其像在学校久于名士多所甄引遭丧乱遗藁存者尚二十万言从弟侃字彦和始名侔登进士乙科尝仕为宰去官寻得直竟不复出凡数十年自号栁湖居士恬静好书晚苦目疾犹使子孙诵而听之将终自为志积官至大夫（旧志云伸在太学与汪龙溪齐名时人为之语曰江南二寳胡伸汪藻其为时所重如此）

　　朝请大夫直秘阁汪公（若海）行状　　汪若容

　　公讳若海字东叟新安歙人生而岐嶷美姿挺特年十八游京师入太学连送礼部靖康元年北兵至所过无坚城朝廷下诏求知兵者公鋭然应诏及赴有司日未三刻纸笔告穷牓揭遂居优等时朝廷巳遣耿聂割河北地畀敌其年冬再至京师公以为河北国家重地当用河北以揽天下之权不可怯懦以自守闭闗养敌坐受其敝髙宗皇帝以康邸聚兵相台公于是上书枢宻曹辅乞立康王为大元帅拥兵镇抚河北以掎金人之后则京城之围自觧辅大喜即以其书奏渊圣制可俾公为参谋如髙宗所宰相何■〈〈卤，仌代乂〉上木下〉执异议以道梗为觧不果遣王城失守公述麟为书以献谓两宫蒙尘义不茍生袖书抗尼雅满乞存赵氏及异姓僣拟缒城而出触干戈趋山东芒鞋裋褐谒髙宗于济州首劝进以神器久虚异姓僣窃宜早登大寳以图中兴一日间三被访问锡以衣服巾履甚宠补修职郎充帐前差使留居帐下偶误出中军帐门再入则阍者以无号止之因而腹痛大病濵死遂不复再进扈从至南京髙宗皇帝登寳位大元帅府结局推恩改承奉郎除江南经制使属覃恩转承事郎除监登闻鼓院五府交辟改属右府朝廷以张和公宣抚陜西议未决公曰天下者常山蛇势也秦蜀为首东南为尾中原为脊以东南之尾安能起天下之脊哉将图恢复必在川陜袖所见见和公其书云云极谈终日和公悚然欲言于上辟公自随以亲老辞继论军食忤执政意求补外通判沅州谗者乗间入言夺籍谪英州道出临川时节制江夏军马李允文拥众数十万跋扈不用朝命朝廷命招讨使张俊屯江西其叅谋官汤东野与公有旧得公于路喜甚谓曰李允文怀反侧非君莫能开其自新公即驰徃谕以成败逆顺示以朝廷威徳复设三策以动之辞旨明畅允文大感悟即举军东下公复为书招其徒张用曹成李宏马友同归朝廷张用一见以其众二十万觧甲效顺惟曹成疑贰有他志公移书责之成怒将杀公公夜宿王林军帐以计得林军印遂夺其众五千人翌日曹成遂遁公遗李宏书使刺曹成以自归宏得书图成而力不胜复走长沙刺马友羣盗觧散公遂以王林五千人归招讨使张俊俊乃班师凯旋军容愈盛是时朝廷方分遣偏师出殄余冦公以为为天下者当化盗贼为我用不可失英雄为国患因着平冦策以献朝廷悉用公策其后李宏为刘忠所并死长沙刘忠为韩世忠所破走刘豫曹成走广而后降湖湘遂安公寻复承务郎监潭州南岳庙除通判辰州绍兴九年复三京预祗谒陵寝事还以前功旬月四迁至承议郎通判顺昌府江淮失守兵集城下结垒满野时太尉刘公锜甫至众不满三万遣人丐援于朝无敢往者公毅然首途竟逹在所具述刘公明方略善用兵以偏师济之必有成功朝廷从之敌果大败去除淮北宣抚司机幕柘皋之役复以劳两转至朝散郎除通判洪州未上丁内艰服阕添差通判信州秩满叅湖北帅司议是年阅五转至朝请大夫除知道州陛辞得对上曰卿许久不见一向安在除直秘阁改知江州到官岁余丁司农公忧时方经畧中原朝廷议起公护上流而公不幸死矣时绍兴三十一年十一月五日也享年六十有一以其月二十八日葬于渔梁山妻硕人赵氏皇叔故循王士■〈亻褭〉之女子一人择善朝散郎通判常州孙男五人女四人公豁达髙亮深沉有度自幼不羣耻为世俗章句学字书行草自为一家于文无所不能探纸笔立就初若不经意者比成章蹈厉风发脍炙万口论兵几策时事决河汉灼蓍龟不足以当其豪且审也其麟书引兽合事罗百兽而尊麟使卖国叛君者读之色愧其移羣盗书及平冦策纵横明辨听者悦从比及攘定皆如素画平时自许好竒伟倜傥慕鲁仲连慷慨多大志慕马文渊髙宗尝以片纸书公名谕张和公曰似此人材卿宜収拾会和公去国不克召故相秦桧忌其才且潜邸旧屛逺不使得用用亦百不试一迨桧死乃获再望清光立谈间亟分训宠且曰是朕起兵时主簿盖以光武遇冯异之意待公也迹其际会使久在列近所植立宜如何九江之政清而恵比其去举城相与泣呱呱不忍舎公与人交襟怀豁如无贵贱悉得其欢心赒急济乏倾囷倒廪不惮也郊恩延赏首官其弟其轻施笃义行于家而施于人者类如此谨撮其大概以俟立言之君子云

　　宋故中奉大夫签书枢宻院事兼权叅知政事新安郡开国侯食邑一千五百戸食实封一百户追复龙图阁学士汪公（勃）墓志铭　　叶适

　　干道七年四月十二日签书枢宻院事兼权叅知政事汪公勃薨年八十四十月己酉葬会昌乡蜀里北庄村嘉定十三年曽孙纲以墓上之铭来请公字彦及徽州黟人年十八州荐士称首试辟廱太学锋鋭明敏同舎畏伏尊以宿旧垂三十年绍兴三年类省试饶州二年登进士第主严州建徳簿池州建徳丞京口制置沿江安抚辟为属十三年除太常寺主簿髙宗厌戎马久思壹休息既定和亲罢诸将兵而名士大夫皆谓父兄雠未报兵未当罢上患之择耆艾质厚不与赵张同好恶者居纪纲地共持国论公自御史台检法官为监察御史奏事殿中上方书孝经公奏显仁后归孝之大也请刋石摹以赐羣臣诸生示天下子道又言新学初建科场适开万方趋向于是乎在学者不粹然一出于孔氏而以専门曲学乱之可乎上曰此所以正人心诏有司凡私意臆说尽黜之大理少卿朱斐对上指寺为诏狱公论斐不自知职业何事不学无识竟罢斐蔡攸家人至行在公歴陈靖康祸变臣子不忍闻上读疏悲愤亟命临安还之所贬州京子孙不用赦令内徙进侍御史言陛下近以各郡土俗利害随宜増损裕养民力其节目甚多给舎条上矣宜令监司依方镂之徧下州县使百姓户晓而劾其稽违者由是上益以公为知大体明治道擢授谏议大夫兼侍讲押班赵辙慿宠作势妄占人庐舎公奏斥之外上曰逐一内侍而其类皆竦人知畏矣愈竒公可大用也迁御史中丞十八年遂以端明殿学士副宻院事段拂罢兼摄东府事自秦桧得志恶同列偪已始废序迁之制甫签署或叅知己遂去俄复窜调公上所属任非桧引者每造前倾接俞咈在即下殿目送必与桧钧礼桧瞬息间喻意相縻岁余未有以逞公顾桧忮忍欲有所建白荅上恩遇常沮塞不得间则叹息曰此岂伴食处哉及赐桧犀带忽问枢宻有否使者言带二一赐枢宻桧怃然曰上果厚注枢宻哉弥不平公亦慨然曰吾可以去矣即告上陛下幸哀臣母老病得退就田里上雅知公为桧发也重慰藉以旧职食宫观禄终桧在不敢动揺公者上力也桧死起知湖州廉俭至骨不费公使一物内屏烛以捻代燎政以慈爱为主劝两讼勿争词致殷重其人感悦合掌结欢而散霅上相语莫激恼这佛将老上终始念公超秩三等制曰为民借留叶义问故人也有隠憾上章毁诋夺学士孝宗初特诏复与言者未巳命再格又诏复龙图阁而公已薨遂追复焉盖当桧亡后一时党援刬薙焚沃不啻草薨独公老成重徳人无异词虽为义问排毁公薨后亦卒自悔恨而二宗眷眷于公如此嗟夫是非贤否之实岂终不可定哉汪氏望于黄陂世序甚逺然未有仕者公始赠曽祖昌龄太子少保祖惟立少傅父才贵太师在饶州也张琪兵突黟县家遁溃不相知母舒氏陷贼几不脱冦退邑落死走十三四而公奏名以归长幼各聚数里内无一亡失乡人惊异曰是公素孝谨天殆活之既贵封舒氏延康郡逮西府之养云赠其配曰祝氏髙平曰唐氏南昌皆郡夫人四子作砺湖北提刑作舟监行在都茶场作霖京西安抚司干官作乂清江丞孙十一人义和侍御史义荣大理丞义端徽猷阁待制义质蕲春簿义的太学内舎生义路义处义方义实义善义准曽孙纲直秘阁浙东提刑纪贑县丞统通判楚州綋监平江府赡军库绛知龙阳县缜知永兴县绶知丰城县绎通判安丰军公诚笃欵尽自少至老不欺无妄尤简朴安详尝行畴垄中农坐桑语尔汝如一人岁祲倒廪下其直巨姓皆曰枢宻尚减价我何敢求赢故市籴常平黟人亦以为佛也公在时诸孙已取髙第后侍从相踵至纲三世卓然异材宜于内外善类合一追述祖徳销熄诬谩太史公所谓忠信行道以奉主上世家之流也不止铭墓而已铭曰
　　治古君臣与道合离卜用一相至公匪私舜命伯禹稷契参之夙夜匪懈国家是毗翼翼髙宗进臣以恭交修罔弃尔无尚同断断汪公辅君以忠臣岂不比曰君是从事往论移羣讪一声虽与桧异难于自明惟两圣人深照厥成始黜终复生寃死荣坟彼北庄其下靡刻蜀笋仍存翁仲犹黙碑铭新特纲也念徳碑坚有泐铭坚无忒（汪提刑作砺字必成黟县人枢宻勃长子少有声场屋预乡荐入太学补氶务郎授浙西仓属江右帅幕主管临安府城北右厢干道初元岁歉朝廷録救荒之功主奉常簿知桐川枢宻薨服除守延平会莆守引嫌被冦两易秩满入对乞裒二十年间寛恤诏令为一书冠以戒勅之辞俟监司守臣陛辞日各赐一本终更仍令以所行复于上而赏罚之又乞蠲兴化三县民丁米钱一万四十余缗除提举湖南常平茶盐就除提点湖北刑狱丐祠终于家年七十三居家必时制良药以施病者市纸衾以施寒者又施棺収无以为敛者居官亦然三子义和义荣义端为弟作舟后　侍御义和字谦之知隆兴新建县时讲荒政条画备具视旱白府帅曰旱势特甚已批放八分矣帅怒其専公执愈坚帅为变容从之擢淳熈八年进士第治县有声堂审命倅绍兴连丁内外艰服除守武冈毎大比附试于郡岁贡一名公谓郡统溪洞民尚武徤欲变其习莫若崇学校科举乃请于朝竟得辟贡闱増贡员士子勒碑颂记秩满除太常博士兼礼部郎官枢宻院检详馆伴正旦使时慈福几筵未彻使以乐请公折之曰国乐尚禁使人岂宜以此为请使惭而止除右司郎中兼检讨玉牒除起居舎人继除侍御史兼侍讲两月卒子四人纲终戸部侍郎纪继弟义的后终赣县丞统吏部郎官浙东帅宪缜汉阳守　寺丞义荣字焕之与弟义端同登干道五年第提刑守桐川陛辞曲谢子侄俱叨赐第玉音褒谕云皆是卿子足见义方之训知崇仁县有豪猾武断持县短长令不敢出气乃籍其姓名奸猾望风知警遇旱究心荒政丁内外艰服除差江东机幕干办诸司审计知桂阳军郡经蛮冦焚掠之后城堞圯毁乃増筑楼申画逵道始以最闻除大理寺丞卒绶直寳章阁前知太平州尝为军器监丞　给事义端字充之弱冠廷对为第三人祖枢宻及见之干道五年也授奉国军节度推官丁内艰服阕充南外宗学教授未赴除太学愽士迁枢宻院编修太常丞权吏部郎改工部知温州期年两易严州主管冲佑观起知秀州有形势户占田数千畆不输官赋责其输而返其田守池阳召对除侍左郎官绍熈四年除监察御史改除军器监知舒州陛辞除起居舎人宁庙临御差充贺金国生辰使还言金为鞑所扰今和议虽未可违当宻为自治待时之策除中书舎人兼侍讲迁给事中除集英殿修撰知太平州改宁国府进华文阁待制帅绍兴公念此邦和买之重倍于他邦奏疏极言下户科敷之扰与代输和买并五等未纳之税除徽猷阁侍制丁母忧服阕起知婺州帅隆兴皆丐祠知鄂州到官未几以病卒年五十八有盘隠类藁奏议蔵于家子纮登庆元龙飞第绛知兴国军绎知宁国府绘为监簿）

　　新安文献志巻八十一

　　●钦定四库全书

　　新安文献志巻八十二

　　（明）程敏政 撰

　　○行实（才望）

　　宋故华文阁直学士宣奉大夫致仕新安郡开国侯食邑一千一百户赠特进程公（叔逹）墓志铭　　杨万里

　　淳熈甲辰十月一日万里既除先太硕人之丧又三日江西安抚使给事程公追骑跻门遗以书曰江西诗人渊林也祖于山谷先生泒于陈徐诸贤谓之诗社而社中多逸诗某尝搜得之今刻枣以传而序引缺焉非君其谁宜为万里辞不获命既呈似公公不以为不可是时万里未识公也自是书问还往益宻情益亲厚后八年万里将漕江东被旨往上饶问囚过新安至休宁公遣人送酒相劳苦又遣其子铉遮见于逆旅是时以使事有指欲见公而不敢也私念归涂当偿此愿既而山路﨑嵚难以再经拏舟东归至今以不识公为恨盖万里平生之旧相识而不相知者有矣未有不相识而相知者也不相识而相知者公一人而巳公既没万里哭遣家僮吊焉今铉又以兵部王公寅所状公之行实来谒铭万里恸哭曰巳矣世无此知我者矣铭其忍辞公姓程讳叔逹字符诚徽之黟县人冑出重黎氏自伯休及婴晋元谭守新安民徳之诏赐田宅于歙因家焉梁灵洗起兵拒侯景入陈以功封重安公谥忠壮迨今庙食至天旺始徙黟云曽祖宗颜以子显谟阁直学士迈赠正议大夫祖逺以子楫之千载赠奉议郎父晋之以公赠太中大夫三世娶胡氏赠硕人太孺人硕人公少颕异伯父竒之令从枢宻巫公学方丱巳有俊声年二十三第进士中书连除兴国军光化军教授以荐改宣教郎除湖州教授秩满造朝海陵王将渝盟朝论二三公以书抵时宰陈公康伯请厉兵马守淮汉募义军遣间谍理财用陈大喜以为足强人意除通判临安府府尹赵子潚待下简而亢公不为屈赵谓有台谏风即委以府事且屏后觇焉见公剖决如流遂大相知除知通州诸御史荐为台主簿未三月迁监察御史干道二年二浙大饥孝宗皇帝忧之分遣郎官御史行视振贷公当行临安诸邑先自府始奏谓受粥之令及市而不及野请均之上大喜语执政曰谁肯为朕尽心如此既周视诸邑见上上迎劳曰卿振民良苦公条上便宜曰丰荒在天感格在人愿益修省以召至和至如祖宗朝巳行之荒政若赵抃之会稽范纯仁之襄邑斯二者可举行也夫今日之急务愿诏监司与帅臣察所部之官吏或罢耎不胜任者罢之或奉行不应书者罚之斯二者不可缓也上称善除右正言见上首论君臣听纳词旨剀切时巳讲和公言勿恃和以为安必因和以为备复言广盗始平湘冦复作盖官于湖广者或昏庸贪残或迁客左官欲民得其所难矣谓宜精择部使者以察郡守妙简守臣以察县令孰为公廉孰为苛刻或辟置或罢绌至于一切科扰之政尤宜蠲损上即召羣臣集议于御史府选监司一人遂除张维广西提点刑狱郴冦李金叛公复奏请广开赦宥招降之门速发旁近精鋭之师应时讨定无使越轶二广又言龚遂治渤海将锄为良民持兵为盗贼此安之之策也张敞治胶东明设募赏令相斩捕此胜之之策也愿下所司着定捕斩除罪之令潭帅刘公珙移书谓頼公建明表里相应冦遂平中书除吏非法公言法制所以维持国体也要当遵守于上则侥幸息于下夫不中铨者吏部不拟官法也未出阶官者中书不除官亦法也今则将仕登仕除岳祠之官矣非词学上舎甲科者不注教官法也今则州文学亦除教官矣近有宜州文学髙衮者除襄阳教授考其爵里乃一时借补乱法亦甚矣有旨押归本贯又言诸郎皆华选也近有为丞十日而遽摄员者有监门数月而骤权郎者望诏执政自今必察才望优劣资格浅深时有为淮漕者进死蝗公言日者庐州守臣张师颜奏蝗徧田野今乃谀言蝗自毙罪其可逃又有以前从臣召还者请复免役钱公言身为迩臣不以道徳寛大雅广上惠乃导为刻剥是不可不斥迁左司谏言民困于执役及和籴四弊上曰朕当遣使按察在谏省仅四阅月以母老且病四请外上再三留之自今除官行事必具事之本末人之阀阅（阙）旧制缴奏十一月召见赐（阙）制诏甚得体公（阙）称谢复坐曰事无巨细尽言公（阙）选人除授超越上曰何也公局请阙本以待选人资浅之有才者今既归铨部无以处之则径（阙）事官愿以京局诸阙仍旧归朝廷公毎论谏上必嘉叹即施行之（阙）见论敬天爱民有志事功三事其论敬天曰臣承乏司宗纂修（阙）得仰窥陛下盛徳如读尚书而作敬天图臣愿陛下鉴图而法文（阙）巳之心勿谓丰穰而怠忧勤勿谓平泰而忘儆惧上曰朕自为此圗（阙）觉有益毎遇水旱则必披图修省常获感格后再召见上顾左右（阙）示公曰人君享国久长皆由严恭寅畏尤当以为法公言陛下既（阙）戒又知所以法社稷生灵之幸复以亲老请外上曰朕方用卿（阙）求去退而力（阙）龙圗阁提（阙）佑观（阙）运副使帅刘焞乆病废（阙）与蠲租振赡人呼舞曰非运使我等皆当（阙）夲司缗钱助衡郴道永者凡一万三千缗又代道州（阙）七千缗积逋大军钱三万八千缗又与总领赵汝谊奏除（阙）万余石民感实惠百千人相率诣安抚司请为表乞借留九年（阙）除浙西提点刑狱饯者塞涂其后潭帅李公椿竟以民言上（阙）谋帅上命执政疏其人上指公名曰某也可近李椿奏某甚（阙）心八月除秘阁修撰知隆兴府见上极论郴桂盗贼之由抚（阙）任之宜消弭之策洎至洪以所部多盗申严同恶及他盗捕（阙）郭外僧舎有冦其徒来告公免其罪而犒之尽缚郡冦尸诸（阙）有八而毎岁之赋十逋二三盖有民巳流徙而田实污莱者（阙）污莱而业无主名者谓之逃阁公分遣县官精敏者核其欺（阙）年蠧（阙）一日荡去州之材官曰亲兵者千曰选中禁军者亦（阙）曰朕方欲用卿寻以母忧去服除除直敷文阁知池州时四年二月（阙）引嫌改衢当路有不乐者遇官期至则輙以他人代凡五年至言者（阙）其非是始获之官辞行首言陛下厉精圗治未尝不欲大有为然有志不可不养养志不可不审耗于事则易怠速于用则或沮愿毋狃宴安毋急事功上指养志二字曰此言极嘉五月改江西转运副使十月改江东乡部也即家拜命奉亲之官邦人谓昼绣云既视事有曰夲司耗米曰和籴本钱曰去秋苖钱曰宣城砦木钱皆蠲除之仍损（阙）赡宣之乏徽州杂征有曰驿料豆钱者多取八十缗即奏蠲（阙）绢铢两昔轻而今重（阙）以益困有旨十二万匹减四之一（阙）大哉圣王之仁一举革（阙）年之弊（阙）月除浙（阙）辞行上（阙）欲留卿未（阙）庶子（阙）问宰执（阙）凡例（阙）不网罗（阙）国（阙）天（阙）府因言其（阙）惠民也而（阙）受其弊用经之（阙）多至加倍理讼狱（阙）负（阙）羡余结权贵小则私（阙）更当痛革（阙）为朝廷贺寻兼（阙）免去一日召见因言传（阙）心悦而天意得上曰亦闻（阙）可喜汉唐之亡皆縁岁荒（阙）谓人曰有君如此天下国（阙）后至琐闼或昏暮丙夜事之（阙）卒营垒市居相半以故骄放公为之筑室三百余区聚居一营月廪时服给授惟时昼训夕警无敢哗遨复请州置准备将一员择其久于履军者以管辖之上以其法刻板下之百郡云吉之兵噪于牙门公以守臣与兵钤不諴劾罢之掲赏禽贼皆伏诛军政肃然一道惕息十二月进集英殿修撰因任公上体圣意下恤民隠其惜官蔵甚于家货帅洪五年前后蠲除民赋为缗钱二十三万有竒为米斛一十一万有竒谈者以为多于王仲舒云十三年八月上一日忽宣论执政程叔达隆兴之政甚美与进敷文阁待制再因任岁或小不雨公毎祷雨举室不茹荤感召如响部内连年有秋民歌之曰公来江西熟公去江西旱十四年引疾丐祠章继上四月四日特转一官提举江州太平兴国宫去之日如始至在官束修之问近比宜受者积八千余缗皆入公帑因任至再宜受礼物亦以犒军既归宅旁治小圃曰西埜有堂二曰葵心曰秀野凿池沼种花竹逍遥忘归十六年二月太上皇帝登极转一官以尝为东宫讲官再转两官时旧学悉收召公独以与执政隆兴合符小忤壅不以闻奉祠四载引年纳禄遂以显谟阁待制致其仕今上皇帝即位有诏抚问遣使赐银奁药茗诏有渇见之语公感泣拜赐庆元二年十月特除华文阁学士赐衣带佥论始伸公年髙益健一日对客忽有不屑人间世之语得疾无苦惟日食寖减忽命左右扶掖端坐于正寝奄然而逝享年七十有八官宣奉大夫爵新安郡开国侯食邑一千一百户遗表闻天子闵悼加赠特进娶黄氏封硕人先公五年卒子男四人铸年十九预国子第二名荐早卒铉朝请郎行将作监主簿锡承议郎知江州彭泽县事镐早夭女四人适进士黄汝崇奉议郎知潭州湘阴县事黄荣通判台州金■〈亻与〉枢密汪公之孙义实皆前卒孙男源洵俱登仕郎女一人尚幼公天姿静重逮事四朝守正不挠始终一节感孝宗睠厚日思报称所论列封驳无少顾忌以故龃龉尝因草诏孝宗嘉赏顾左右问学士为谁以他学士对公终不自言行巳敬事亲孝和于族信于友抚姊妺甥侄尽爱婚丧赒之必厚既以先夫人志养不尽为终天之戚复举太中资产遗诸侄且官伯氏子慰下泉意族人病于乡正之役则剖私田倡义役诸乡效之其利甚博既没里人筑堂肖像祠焉嗜学至老不释巻六经诸史皆探根柢书法得急就体生平著述曰玉堂制草曰玉堂备草曰表笺曰论谏曰承华故实曰诗笺曰宏词赋颂曰歌诗书启记序杂文凡六十八巻蔵于家其自述出处大节则有四朝遗老传公之未病前数夕忽有大星霣于庭家人大惊没于庆元三年七月十四日葬于五年二月二十二日其乡东亭其冈潭口铭曰温温程公日行维冬风行维东万物有融毅毅程公玉立维嵩雪立维松众正之宗既介既通不异不同邦之夔龙氓之黄龚睠非不隆不诡其从不究其终洵乖其逢（森尝谓谱牒重事也纂修之责刋误为先讨论疏畧而随声附和讹以传讹则是诬其祖矣稽之显学光禄墓文则曰忠壮子二十二人散居江浙名天旺者迁黟庄节之墓文胄出忠壮至天旺徙黟夫谓忠壮之后有天旺非也谓天旺为迁黟之祖亦非也夫二阁老铭文实程龙学瑀杨待制万里笔也大率志铭虽属之名笔而纂述家世门阀则子孙之责耳考订疎畧岂秉笔者之误乎）

　　宋故通议大夫守尚书工部侍郎致仕休宁县开国男食邑三百户赠宣奉大夫朱公（晞颜）行状　　谈钥

　　曽祖（温舒）故不仕曽祖妣程氏祖（瑺）故不仕祖妣吴氏父（逢时）故赠中大夫妣吴氏赠令人

　　公讳晞颜字子渊徽之休宁人先世积徳韬晦林墅中大起家履善尤自力毎曰功名富贵不必当吾身我后必有显者俄感朱峯羽仙入梦巳而生公公生而秀异童丱能属文纔冠入国学鼓箧孙业益有声阅岁擢进士第时隆兴二年也未注拟间闻中大丧星夜奔赴号毁若不胜终制调荆门军当阳尉当阳被邉小邑公协赞令长备御慰存一境安辑湖北沌河弥漫数百里葭菼丛荟为盗渊薮舟行所经无脱免者公请诸司乞治停蔵资给之家严防廵禁戢之法盗发地分据实以闻或掩匿许人越诉宣抚使王公炎韪之就檄公措置公复请舟之入沌者警司画日时船只申诸司及出沌申亦如之过期而不出者即知其被盗应时会合掩捕又设方畧擒贼首党与骇遁其害遂絶至今犹循其规时韩立胄摄夷陵令监司有不乐者以访闻置狱且诱承勘官以荐剡■〈亻畀〉文致其赃罪考掠无全肤韩遂诬服案成王公檄公录问公视其爰书钱物皆非入巳经驳所鞫凡三日而狱平秩满用荐者闗升从政郎调靖州永平令靖介于夷獠永平为附城号难治公抚以恩信皆得其驩岁时熟界户丁来县庭踏歌击鼓致谢郡人纵观谓前此未有也民徳之生为立祠淳熈元年举员书考及格改京秩知蕲州广济县淮右民兵自罢兵后岁调徃合肥教阅贫弱者多狼狈道涂愁怨嗷嗷时王公希吕为帅公以书力言利害乞就各州县阅习缓急以保乡井王公然其说以闻于朝四年秩满通判阆州阆在蜀居四路之中经总制之属岁入缗钱几百万有司复责増羡民大困公稽入为出酌三军之中数力申总领所为定额公私皆以为便总领李公昌图委公行视邉儌公雅有四方之志欣然繇剑门入汉中歴岷鳯瞰秦陇览山川之险要考秦汉魏蜀之遗迹道出武兴为吴公挺言之吴公嗟异曰西州无子俦者知成州马琥得罪于宪使按其赃内一项为钱万八千缗时宪使得以粉牌直达四路事官吏侧目观望风指符合体究朝廷下兴元帅司选清强官鞫之帅以委公公尽索劵歴考验其钱乃先期发徃总所鱼闗充籴本者收付甚明竟为辨白李公与制帅议欲择善郡奏辟公以母老力辞八年赴阙授知兴国军入对其一论士大夫诞谩之习相师成风今后有建议之人大言无效乞断自英鉴如太宗朝除籍削任追纳赐金使天下之人砥砺名节趋事赴功一论西南夷近时开邉衅者起于官吏或亏其互市之直豪民或侵其旁界之产以激其愤遂至解仇合党而反雠于我又镇寨官平日虐用土丁使其亡入以为乡导乞下制置与逐路监司严行禁约一论四川茶马司于宕昌黎文等州市马万二千余匹不应格者官既不买又禁民间私售夫马在官与蔵于民一也与其弃之化外孰若养之民间为吾外廐邪乞听军民从便收买缓急可以获用既収夷人之心复与省地之利一论铜钱渗漏入南北二畨乞禁解盐入界沿邉不得用铜钱及有市舶去处亦止以铁钱行用孝宗并嘉纳之俄丁吴令人忧居丧尤尽礼芝生二本于房服除差知靖州入对便殿首论通判贰郡守之权叅议赞帅臣之事乞加选择其老病贪懦无资者不得预兹选又论诸州鞫勘公事狱官必先具节欵以探守臣之意轻重髙下无复朝廷之法且狱官承勘不公自有签厅及司法可以疏驳州郡监司可以按发何必先具节欵乞行下诸路违者许监司按劾台諌弹奏又论襄汉之地在上游为重所以通吴蜀为一也境接唐邓土野平旷汉江浅狭隆冬可渉而出戍军马如遇调发则听鄂州都统节制襄阳逼近北界去鄂阻逺缓急俟其往回必不及事况鄂为内地不必重军襄阳极邉戍人单少宜移武昌大军戍襄阳留水军控沔鄂以守则固他时进取之计何求而不得孝宗称奬再三曰卿言极是且与公反复论边疆事体公具言始末因歴诋辛巳岁谋臣战将之失及论进取所当先粮食所当储孝宗曰朕他时用兵亦只因粮耳非卿莫能为朕用者公感殊遇复陈说数千言辞意激昻孝宗犹未进早膳也公退扈带环合迎于殿门谓公曰对扬合上意未有如公者行且大用矣翌日宰执奏事孝宗谓曰昨日朱某上殿议论极可采有才如此而弃之逺郡岂为朕用人之意可别与一近阙差遣诸公以不素料错愕莫对会庐陵择守遂以易靖吉俗号珥笔讼牒纷委公处以简静裁以果达桀黠退屏狱犴衰息值岁中歉公夙宵讲究先事备豫明赏格以劝分示刑禁以戢盗前后三上奏得米数万石赈给单弱禁止奸蠧人受实恵豪右无遏籴细民无流移明年岁稔公又痛裁冗费辑材鸠工増修城郭改筑学舎民不知役士论尤归之磨勘转朝奉大夫广右盐法客钞不行孝宗妙选帅漕徃究利病于是以应公孟明领帅事除公转运判官且趣令赴阙公入觐天语劳问数四且曰本欲留卿西广盐筴敝甚舎卿无能辨此可与应某共审实务令经久可行公谢曰臣驽钝不足以仰副隆知不敢爱力孝宗为动容公又上论西蜀事宜其畧曰今所谓邉非唐所谓邉也唐为邉患者止于云南六诏故以益州为襟喉之地便于经略而韦皋李徳裕髙骈軰皆居剑南若今日西蜀自我艺祖断自圣谟画大度河为守夷人震慑天威二百年不犯塞逮今益以衰弱此其备不在成都也今之蜀正犹三国之蜀北与曹魏为邻诸葛亮据箕谷攻祁山出散闗围陈仓出斜谷据武功五丈原与司马懿对垒渭南未尝一日安于益州而今之制置使乃居成都有终任未尝至汉中者尚能为陛下控扼险要规取中原邪今之六诏成都帅司之兵自可备御欲乞移制置司于兴元与荆鄂建节首尾相应兴元汉髙帝所兴之地褒斜谷正在其间昔魏延言于诸葛亮请精兵五千从褒中出循秦岭而东不十日可到长安而公从斜谷来则一举而咸阳以西可定正今日形势也又论士大夫风俗逞私憾以相诋讦乞戒勅百官精白一意以奉公上被趣行之旨兼程踰岭遂上盐奏其畧曰臣入静江界延问父老皆蹙额告臣以卖钞之害谓钞法初行静江尚有富商数十家可招诱自干道变法皆干没所有多转徙湖湘其存者又破家荡产矣府岁发县就卖之盐为宰者即置酒招致上中户劝诱认数实则视产税多寡抑勒承买不从则以刑法胁之令先以砧基簿抵当入官既得钞请盐又有川涂之程舟车之费磨以日月耗损不赀而受钞未几官催入纳急于星火枷锢捶楚无所不至一二年来上中户亦穷困为下户而官司岁科不巳或三五箩或十数箩其力不能自徃搬请必至低价转售约所纳之钱所折巳半矣又有荒废之产赊抵在官或沉失或死亡官司不免勒邻保认纳一人之钱波及数十人人人愁怨巳不聊生会府尚尔诸郡岂复有商可劝诱邪夫变为客钞建议者徒以官搬科配有食贵盐之害不若客钞便民使朝廷贪爱民之美名而变其法自今观之静江官搬之前斤为钱百变为客钞之后为钱百三十矣尚何便民之有诸州守臣为巧计者差衙前及出职吏人诡名客贩公然官卖既获其利又得岁计増给用度寛纡或乞免岁计或乞放残税称是自能撙节敢为诞谩以希幸进建议之人更兼容庇以为盐筴之效凡所以为州郡之备者悉以废弛恐致萧墙之祸噬脐无及陛下前以人言而变法今以人言而复旧何容心哉奏入有旨令从长相度复旧法毋致再有科抑公于是朝夕讲究通变之策或画项条陈或每事指奏详赡明白事悉施行法至今人安之由孝宗之刚明而公能力主其说也公以久去坟墓力上祠请有旨令再任公守法益虔莅事益精又一岁除直秘阁京西转运判官以初复盐法措置有劳也公至襄阳条陈备邉便民之策其论控扼冲要则有分屯江陵之奏论额外効用则有収刺子弟之奏论剥浅船卒则有省费去扰之奏论请佃官田又有限年首实买契之奏公深知民间纎悉利病时张公杓帅襄阳相得驩甚而张公尤服公之识鉴再阅岁除知静江府主管广西经畧安抚司公事进直焕章阁时绍熈四年也公年六十矣再入炎岭无所顾惮初公为漕乐易抚下皆有恩勤既开府号令严明矩矱整肃胥吏愯愓部属警励故旧不敢干以私谈者以为适为政之宜帅司每岁差官吏至邕之横山寨买罗殿自枙马不下三千匹费锦彩盐银约二十万贯循习多弊公申明措置凡十九事次年蛮马纷至且多良者浚兴安县灵渠秦史禄所凿以达湖广之漕者又増治城壁为屋千八百八十间越十月而成盖南方土燥城必屋覆而后可久屋制如常则无以施守御之具公乃创意様若战棚内庳外崇上施带枋栉比圆角圆角之上复布箦载泥而复以瓦甃其坚壮可以拒炮石立战士外檐包砌女垣可以施弓弩用竹瓦木砖役工皆以万计无毫厘取于民事闻特授中大夫以奬其劳庆元初元冬召赴行在所二年三月入对俄除军器监甫五日丞相余公谓公曰上知公可用适选饷臣公能为朝廷一行否公荅曰东西南北惟上所命不敢以内外为间翌日除太府少卿总领淮东军马钱粮公至治所稽考财货本源叹曰国家财计如此而用或不给渗漏多而浮费侈也乃痛自节损窒罅剔蠧不顾众怨如诸州纲运至仓者监守胥吏以至篙梢表里造弊所纳湿恶储积易腐公阅庾吏数踰百供仓官驺徒者复倍之公曰此皆雀鼠也于是悉汰冗食疏为定额明示要束人莫敢欺朝廷岁下和籴乃自措置收籴得米十四万石价视旧损十之一办集又在诸路先维扬城初计修筑费缗钱二百余万日役万人者半年诏公往来董视公见其城坚壮徒为巨费即以状闻曰扬州之城本太祖皇帝平江南时所筑臣堑其根土坚如铁砖至数寻视砖之文有饶歙袁抚衡鄂莱海字乃知艺祖既混一区夏合诸郡之力而城之规模逺矣史臣谓周世宗令韩令坤筑盖传误也阅实元料百用其一庆元二年正月升本寺卿以修城省费和籴先办也运渠在润境百三十有七里岁久闭塞小旱輙胶舟公阅图经丹徒平视江潮乃浚二渠直达于江各立斗门随潮进退而启闭渠不乏水人飨其利四年春有旨赴寺供职公归班面奏二事一曰桩积军粮二曰招刺子弟大畧谓朝廷岁下四总所和籴各数十万石令守臣认数桩管以为先备也然总所经常之米或因州县荒歉或因纲运欠折宣限廹急未免借兑岁复一岁厥数滋多所谓桩管者徒有虚名乞取会毎年诸州水旱除放及纲运欠折之数别行科拨应副总司其桩管之数止许以陈新相易不许兑用庶几缓急可恃又被坚执鋭之士招之于乡井之穷民不若取之于军中之子弟彼其生长辕门素习翘闗弓马便利膂力刚强与乡井穷民有间也今军中兵额亏甚而招刺之法不及使之仰给于父兄而口腹毎不足宁无意外之虑乎乞下诸军遇有额阙悉以子弟充刺数千百之精鋭可一朝而得八月迁权工部侍郎俄兼实录院同修撰五年六月兼知临安府带淛西帅事尤繁剧公以近侍史馆兼领处之裕如（阙）然（阙）服九月转太中大夫十一月守（阙）明年春三狱皆以空告上赐玺书奬谕公顷仕蜀（阙）足疾至是増剧力上丐祠之章圣眷（阙）隆褒诏不（阙）给始免知府事四月以疾不起享年六十有六遗表上闻朝（阙）赠（阙）奉大夫爵休宁县开国男食邑三百户公风骨峭整若不可（阙）而接物则和平乐易辞气质简若不委曲而析理则赡蔚精微性友（阙）业悉推予昆弟俸余又经纪其生官既通显官其犹子三人其二以（阙）义襟倜傥亲族故旧之以匮告者至辍衣食以赡公为学务为有用尤加意于诗其在南中所作多载续桂林志遗藁巨箧蔵于家者尚未编次自持麾节尤务収拾人物属吏之有才行邉将之有勇畧者毎被荐拔居显职娶洪氏忠宣公之幼女积封至令人令人之在室也其兄枢密遵时在翰苑以书抵兄丞相适曰必欲妹有归无如朱君故令人归于公令人言动有法勤俭恭悫人谓公之贤有内助焉公之薨也令人哭泣致疾后公十二旬弃世子男三人克己修职郎前衡州司户叅军立巳将仕郎成巳登仕郎秀美而向学女一人适宣教郎主管佑神观汪纲侍御史义和之长子也才器渊博公与令人爱女甚笃故遇汪君加厚公易箦之际司户官衡阳将仕及登仕尚幼公以后事属之且字呼之曰吾得瞑目有仲举矣孙男一人未名诸孤以嘉定元年三月二十二日日葬公于枫林之原令人祔焉遵先志从祖茔也将葬司户走介以书来曰先君子行实不可以无传子盍为载之钥椎鲁不文辱公殊知公帅广右以所知荐公贰冬卿以自代荐今将奚辞谨状公歴官行事如右俾名世之士志隧表阡与史氏编录于此乎考谨状嘉定元年月日门生承议郎干办行在诸军粮料院谈钥状

　　宋故中大夫司农卿守集英殿修撰致仕休宁县开国伯食邑五百户赐紫金鱼袋赠通议大夫程公（覃）墓志铭　　程珌

　　唐虞三代之用人必取精毅强敏端良淑茂之士以成天下之大顺以致天下之大利则民生以厚国祚以绵断断然不可诬也嗟乎如公者盖庶乎才徳之兼茂者乎珌顷与公同为宰掾者累年见其于军国之大政州县之细条人才之优劣邉方之缓急来则能明至则能断巳而白之宰相则约而不繁辨而不沮孰不以大用期之而止于是命也夫盖公自初筮地不逺亲事必咨禀殁亦告之于墓人称其孝也中外践更余五十年其为州也襁负其民束湿其吏其为部使者也公明果断风动列城其宣明教化也则所至崇学校教生员行乡饮人谓洋洋易易有成周洙泗之风且复万里走介以市蜀本之书其给兵也赋不加而饷不竭其总邦计也经理靡密而调度益赢其治天府也抑豪右严火政决滞讼増解额省公事以众大之区而圄空天诏嘉奬以尚书馆北使而迄事如礼其赈荒也不俟监司之命而发常平之粟其措置称提也甫及浃旬悉复元陌其为右铨也寒畯无滞淹之叹膏梁无侥幸之门创相风之乌以絶纲运之淹滞亩敷和买而去物力之征修先贤之墓以厚风化凡游观之地一斥不营至于葺营垒筑仓廪凡可以为公家利者则不遗余力有如加葺战舰畨给廵舟所以防江者甚备省酒官以创战﨑之寨移海内廵检以镇定海之乌﨑核盐钞之资次而商贾流通去宜兴之茶引以絶后害折新城之麦价以便民输却圭田之入以廉率下建钱清之浮梁而免籍民舟絶军中升补之弊严招刺等仗之法革虚籍之冐请初公帅粤以衢冦故至则削平二年按堵凡公政绩满粤与明家祠人诵今未巳也市田以去钱湖之葑创库以缮东津之桥其兴利除害必为悠久计大抵若是不止去葑浮梁一事而巳其遗迹皆可推而寻也凡公表表以政事闻于时者皆终身佩服文简公之训饬也裒家蔵副本之书以益乡校新稽古之阁以壮儒风建四桥以恵乡井而犹惓惓然见于家居之日呜呼足以见其仁至义尽之无所终穷也舎见次而易逺次以便暑途交代之人营兄姊之后让从弟之官士论义之其子端升预漕举则喜见颜色曰一荐未足喜且喜诗书气脉不断则其所以传家者不以赢金明矣其孤端升书来言曰先君之窆久矣而铭犹未也敢以请珌出同谱居同里仕同朝道同志义可得而辞乎然萃众美以铭之则愧非其笔尔铭曰
　　惟天降才有物有则惟王分职量能度徳丕惟我家隆古是式登进一朝百年封植猗与公才万方之特赐知其二回知其十不茹不吐强哉中立善刀剨然必中其剧安坐子仪驰骋光弼圣门设科虞廷列秩二十二人岂容兼得公才独全卓然挺出四品阶官候对一息岂曰不遇犹为时惜霅水澄蓝卞山翠壁千岁云仍来省其宅（宁波志名宦程覃字会元提举两淛东道常平茶盐权沿淮制置司卒嘉定八年到任以东钱湖它山堰灌溉甚博毎患湮圯覃始置田租以所収岁给浚导者虑画最逺拨钱及田造器服以劝学蠲海错果蔬之征以恵民城郭戎器仓场桥道以至公府与乡饮之器具纎悉留意人服其整）

　　新安文献志巻八十二

　　●钦定四库全书

　　新安文献志巻八十三

　　（明）程敏政 撰

　　○行实（才望）

　　故宋提刑汪公（应元）墓志铭　　程元鳯

　　公讳应元字尹卿曾祖友成祖大昕号养拙居士考言忠赠奉议郎妣吴氏赠安人公绍定辛夘领乡荐冠书经明年登进士第调长沙户曹不由介绍以才见知台郡荐剡交上时连帅忽视其属莫敢与之可否事郡庾出纳异量岁赢万斛饷所廉知索米如纳数公独请曰藉令此米不归饷而归州且不可况民受害郡不蒙利宜一用公量帅从之邦人至今蒙惠郡博士偶虚席暂摄其事阐明理学士心恱服秩满调北外酒库京兆尹大资赵公与筹亟称其才罗致幕府禆赞惟多居无何中法科除大理评事昭枉雪滞谳议精详王公伯大谢公方叔为宪部长贰咸器重之争先荐举改奉议郎宰广徳之建平谒郡白事首及蠲积逋定月觧寛期会持论公平郡不以为忤既至邑刬除苛征疏剔滞讼两造在庭吏不得售欺邑土狭人稠仅仅自给有持淮饷檄强籴者力却之民頼以无饥在邑岁余诏还旧班寻除太府寺丞兼权刑部郎官四方具狱来上件目孔繁阅实其辞纎悉靡遗迁太常丞兼职如故礼刑并领廷绅荣之骎骎乡用力以外庸自请转朝奉郎知泉州兼提举福建舶事泉夙号富饶比年公私交匮下车访求民瘼以俭济寛絶宴私屏例册与诸邑约郡不遣吏督县县亦无得遣吏督乡官若民俱便之满岁善状着闻升直中秘郡濒海泄镪之禁甚严有贩获者挟乡要人书求免不听卒寘于法用是掇祸去官军民恋恋不忍舎公论随白主管建康府崇禧观徜徉家林畧无荣进意上念左冯地大物蕃狴狱堙郁思得通经术明理法者往司臬事遂以详刑起家训词有曰尔志尚端介聫中两科位丞郎则裁谳明允秉麾节则民旅信爱与道偕行不惊宠辱朕甚嘉之左歙去天伊迩起吉人观刑之中以乂民棐彛时方卧病感上殊知力疾就道入境领事务从简俭迓吏取给行帑一毫不以累郡县自衢婺至越亲诘囚徒立为遣决先声所至贪墨吏凛如立氷檄下郡县简而信罔或愆期常曰明慎用刑而不留狱格言也吾敢不勉察辞必审议罪必当夜以继日孶孶既厥心宿疾频作扶惫治事不辍竟以羸瘠不克支终于官舎寳佑丙辰七月五日享年五十娶罗氏封安人子几先以禋祀补将仕郎女适进士鲍庆云其甥也公幼而明敏勤于学问与人交不事边幅至于居官临事予夺一揆诸理无所回挠能奋起孤寒以职业自见入都丞郎出秉麾节籍甚然天不假之年未究厥藴人共惜之初家居暇日尝逰览■〈君邑〉西之颕源喜其山水明秀慨然有乐哉斯丘之叹既没之二年几先卜宅兆于兹以十一月庚申奉窀穸从治命也先期述其出处之概来谒铭予再与公同朝每语及侍边所闻未尝不相规以善期称先志观其所以自期者未艾也而遽止于斯惜哉铭曰
　　秀而整兮玉清霜凛颕而悟兮今涵古茹擢两科兮名掲羲娥登宦路兮靡疾其歩遽摧辀兮永閟斯丘羌垂裕兮以蕃以庻

　　工部侍郎程公（元岳）传　　程子敬

　　先公讳元岳字逺甫歙县槐塘人丞相文清公之从弟淳佑六年领冑荐七年入太学寳佑元年登别省五月廷对姚勉榜赐进士出身初授廸功郎真州司户叅军改差总领淮西江东军马钱粮所准备差遣四年改差沿江制置司干办公事循升从仕郎转承直郎六年除史馆检阅开庆元年改奉议郎除太学録继除武学博士景定元年率学馆同僚上疏极言时事三叩阍遂出国门有旨命留寻添差通判建康军府兼管内劝农营田公事二年改差江南西路安抚司叅议官磨勘转承议郎发遣兴化军四年转朝奉郎除宗学博士御笔有云拥俊望以重来知直心之犹在除监察御史继除右正言兼侍讲咸淳元年转朝散郎御笔除殿中侍御史二年转朝请郎八月除权工部侍郎兼修玉牒官十月权尚左郎官三年恩封歙县开国男食邑三百户二月累疏祈闲旨除职典郡同日升集英殿修撰知太平州兼管内劝农营田公事节制屯戍军马有旨疾速之任值父忧卒于家享年五十有一时咸淳戊辰五月甲戌也距生嘉定戊寅十一月十二日自号山牎所著有山牎集若干巻配汪氏赠淑人合葬二十四都烟村生三子曰膺祖曰昭祖曰崇祖以丞相恩授承奉郎待铨江东漕运（宋史度宗纪咸淳二年四月甲申侍御史程元岳上言帝王致寿之道在修徳后世怵邪说以求之往辙可鉴修徳之日有三曰清心曰寡欲曰崇俭皆致寿之原上嘉纳之）

　　宋故朝奉郎太府寺丞赠朝请大夫知庆元府陆公（梦发）墓表　　方回

　　予友故太府寺丞陆公讳梦发字太初嘉定十五年壬午秋八月二十三日生徳佑元年乙亥秋七月二十四日以国事捐躯享年五十有四是年冬十一月其内封孺人刘氏与其孤文麟等以其柩归明年夏四月塟于歙县南乡辰岭之原后八年予访文麟拜其母堂上知昔者之塟兵氛炽攘叙行铭徳阙弗讲乃为文以表诸墓上呜呼予尚忍表予友哉始公以承节郎江东转运司解送礼部别院奏名中寳佑四年丙辰进士丙科换廸功郎监泰州富安盐场不赴监建康府大军仓辟江东安抚司无为军节制司并准备差遣淮西转运司干办公事内艰服除辟江东安抚司干办公事班改奉议郎辟知溧阳县终更辟淮东总领所主管文字未赴江东提刑司以县逸囚按免二官公亦适值外艰服除堂授临安府城南左厢公事监行在所榷务茶盐事之二职者非材不畀瞬息即登朝入清要会孽贾败国其狎党御胗医工蔡幼习窜广州华亭县之上海有富人亦蔡姓赂幼习名其户曰蔡御胗以避科徭例没入赀产朝命公往簿録偕行武臣永嘉蔡起莘第遥坐屋外诿公入室检校逮出羣凶攅槊格官吏起莘走免而公与贼战遂没于水事闻擒贼狱治下广州斩幼习除公朝请大夫知庆元府若生前云者以小民残杀奉使讳之也文麟如海上号泣河濵久之乃得元身具棺敛士大夫殉王事蹈锋沉渊得委质之义夫何憾而蓄厚施薄则君子痛之公先世本吴人迁开封府五世祖惇彦绍圣进士官至武经大夫建炎间扈从南渡仕于金陵曾祖荣再徙于徽州歙县祖安国皆积善乐隠而惮仕父师夔以公累官宣义郎宣义精痬医不伐能不责报是生文人用大厥家公未冠试郡校率首诸生公为诗有闻于深居冯公去非苦鍜酷炼邃探深汲忘飱废寐不惬意不止至为文谓初心冯公梦得尝语之故一俗语必易一雅语一熟字必易一生字由今而泝之古穷剔于百氏极于经至无可易而后止故诗之用意常幽逺而文有樊宗师宋景文之遗凡公未脱选以前歴任皆留金陵最为制使裕斋马公光祖所知専为治笺牍张祠部之于韩魏公李姑溪之于苏定武学者谓公嫓美公湛思好谋然终不深而踈孝友于家谦和于邻间喜狥友朋之急经术词章可讲读文字官而治邑以吏能自任审措绵宻溧阳之政士民徳之常欲卜居南徐巳而复归于里缔新宇以其旧畀其兄公母洪氏封安人男五人长文麟孺人刘氏所出次文鳯皆将仕郎次文彬文龙文虎女一人定姑未行孙男一人景星遗文曰乌衣集圻南集又有别集公所自纂亲题曰晓山零集诗总七百余首多与予赓和者他文未暇编次予少公五岁公初廷对与予偕行后两举始筮仕湖海桑梓出处过从悲酣欢遨瞩遇殊异慨念予平生知己者鲜感公畴曩惨怆哀伤尝见公辛俭崛起人以为荣又见公患难沦谢时单事更道不一试而抱九泉无穷之恨则夫人世之雄争强竞而不自戢者曽不知他日为何如也

　　序故叶太守（宗茂）事　　朱升

　　新安叶宗茂有清才年仅四十有四卒于金陵邸见闻者哀其遭时之不偶也为之赋诗而其里之老友朱升为之序序曰宗茂叶廉翁之子也生二岁移家于蓼自其幼以敏给闻稍长治进士业从余复卿先生学戴氏记岁丁亥归就乡籍试有司明年予归自燕山取道至蓼访之后五年淮兵起宗茂避地归乡兵旋至蹂郡邑宗茂从乡兵奋御称能后四年江南开省或荐之起家知婺源州时州境未定非美官也既而镇戍官适前从统乡兵者于是上下相安得行抚字之政再考乃代代者不善于民宗茂美声益逺播矣使说蜀说所长也既而不遣使督造战船事集使守饶饶境接婺源民欢其至戍将与之不恊不久罢去谪濡须二年读书治艺不辍或又擿其所督造船不善重得谴去年使城筑所赋寻仭十倍其家产不给也子仁效缇萦上书得免今年夏以病终呜呼宗茂而止于斯邪宗茂风神秀澈言笑娟好读书史不数过成诵为人比方觧说无不喻者隆师亲友好宾客急人贫难有国士风作诗有思致有所论述滔滔不厌倦一时欲有为于世者往往以器畧待之然而天性率直不能曲为谦退推譲以茍悦人视巳之善如人之善视人不善如巳不善非古心古道之士不能不相龃龉宗茂之得誉毁以此扬子云曰世乱则贤圣驰骛而不足世治则庸夫髙枕而有余乱世之氓困于供亿仕则困于责任不能集事者得罪而祸亟集事则事愈归之田兵钱谷抚绥应对岂一人身所备一不善卒不得免焉使宗茂之渉世也得三四十年不乱卒其经业名进士也展其政事良有司也又加之以年寿敛华而实为贤公卿乡先生以善后来使衰老者得所倚頼岂不甚善而乃止于此岂特其一身一家之气运邪始宗茂从予游与婺源俞仲谦偕二人通家昆弟出处必相从仲谦能以义相正若不相能也宗茂既卒平生所与善相附者众而能存念其孤永其身后名者仲谦一人予故虽以宗茂能得友古心古道未始絶无人自慰而重念人间世之可悲也呜呼宗茂则巳矣吾与仲谦之悲何时而已邪

　　李主事（厚）传　　杨宁

　　李君厚字执中出唐诸王孙后因广明之乱避地居祁之新田曰昭三者析居李源人日以蕃遂姓其地君自幼性孝美姿容翛然孤特洪武中选补弟子员永乐初由太学生授刑部主事存心忠恕临事决断籍藉有声时京中宻察民俗甚严有坐童孙殴祖母狱者君鞫其情以童穉无知非真有所殴也上疏请恤不听继之以泣明日上以筯面试其童曰能识左右何谓无知谪君安南掾君忻然就道曰吾岂敢附死狱以媚上邪至则与文人骚客觞咏不悔安南人相谓曰金钟大镛混于土皷瓦缶之中然音韵不同也三年上感悟其言复召为吏部主事人又相语曰金钟大镛列之东序矣未踰月复以言事不行乞归以终先是君之赴召也仅五日而安南变复作华人多不得归人以为忠诚获报之验讃曰
　　犯颜谏诤而不避难忠也不可则止而无怙禄之心义也李君于是有大臣之节矣一念之诚足以感君心而获天理之报传之以为世劝宜哉

　　通议大夫都察院右副都御史程公（富）行状　　苏大

　　公讳富字好礼姓程氏其先出自重黎歴夏商周伯休父封程子孙以国为姓至东晋元谭公由广平持节为新安太守有徳于民遂家于歙传十三世生灵洗仕梁赠开府仪同三司谥忠壮庙食黄墩又十三世生汾为唐防驱使自黄墩迁郡之河西十三世生雷甫雷甫生顺道赠嘉议大夫右副都御史母吴氏继汪氏俱赠淑人生八子长仲仁赠中宪大夫大理寺左少卿加赠右副都御史公之考也母江氏及生母刘氏俱赠淑人公生岐嶷秀颕年十三入郡庠为弟子员典教者竒之曰此宰相器也读书过目輙成诵落笔表表超脱永乐甲午以春秋中乡试归丁内外艰癸夘赴春官卒业成均宣宗皇帝临御三年大黜御史不职者选国学才识之优者任之授公陜西道监察御史提挈纪纲鉏削豪猾有桓典之风庚戍命廵广东其地阻隔山海使者徃徃惮之公至不避瘴疠躬歴蛮区蚁聚视民利病铺大和以惠鳏嫠用重典以威奸暴吏无干没之患民有奠安之乐院内旧有荔枝百树门夫养猪鸡鹅以备使需公曰是设饵也斧其树夫畜遣归官农赃贪土豪为民害者悉去之不畏权力声威振动民到于今称之奏最授文林郎甲寅秋以江西岁连祲民不得安命公徃廵公至不解衣下令掊锁扩门悉出仓实与民活者不知其数乐安永丰新淦三邑间有山大盘崭岩崄巇顽民曽子良妖术动众聚至数万栅岩穴竖旗号伪称永顺王成国公太师万户都督等官焚刼杀人其势猖獗有司不能制会府以告谓宜招谕以安之公曰招谕云者宜施于冦盗穷蹙之日今彼因民饥蛊惑其心势熖方炽安肯输服稍缓燎原为患不浅此宜急击时都司缺军檄守长河都指挥吴坚领兵讨之恐其弗敌调吉兵鸠民壮躬率抵贼境为援坚兵未至出榜谕以朝廷威徳从违利害之故以携离其党贼恃众蜂屯蚁聚来抗我师公出竒败之贼用蚩尤之术公召术士开之戒众以待曰雾散必来须臾贼果至公皷进其勇自将击之无不一当百贼不能支败北乘势捣其巢穴获男妇二千余人既而坚兵会府兵继至贼益穷蹙尽俘其众皆欲屠之公曰多被胁从槩而诛之岂仁义之师哉审放平民一千一十五人一郡宁谧謡曰程豸冠破大盘逆贼死吾民安捷奏上降勅褒升大理寺左少卿赐纻丝二表里钞二千贯时江西苦造纸铸钱二局为奏罢之又奏免桅心杉樟等木二百四十余万以蘓民困有十九人抢猫猪法司拟依强盗死罪公察知其寃曰此左氏所谓牵牛蹊人之田而夺之牛者释而辨之及代缝掖之士暨田夫村稚屠贩隶卒二千余人拥道遮留请立生祠还署棘寺印平反庶狱民称无寃正统三年进阶中宪大夫荐邑士江彦杰休宁汪永华以贤良进用明年乞假焚黄上闵其孝思赐宝楮路费既归作寿蔵于歙东之古城闗明年还京时甘肃缺贤叅赞在廷大臣合议公在江西殄灭大盗知仁兼备足当是任诏升公都察院右佥都御史出镇张掖裁决军务紏察廉贪访博识士以咨所疑定未来策以防急猝小事立变大事驿闻邉备由是井井上而总戎将佐小而部曲卒伍莫不畏服辛酉代还公之在邉凡军民利病知无不言一曰陜西行都司梁州等卫城内多空地官豪占据军士赁住艰苦无诉乞取各城被占空地尽拨与军无力者官为盖造俾得安生以养鋭气二曰没官田土加添税粮不能及其子孙反贻乡里之累自今籍没产土乞依时价卖米上仓支用民免负累官无逋租三曰御敌殄冦全仗勇敢之士若非平日恩养临时何以责效甘肃梁州庄浪等十四卫官军多有勇敢之士精选另编队伍全支月粮加赏冬衣使异于众遇有冦盗必収成效四曰兰县过河抵甘肃城堡徃年边兵犯邉多被掳掠详其所以各堡军人不曽操练故冦至不能抵御乞令空闲军余各给军器毎月操练十日令掌堡官管领遇有警急可相救护五曰古人立贤无方取士非一途而科举得人为盛其间有文学者或迂于政事有政事者或劣于文章若不广求恐未能得人乞凡遇科举不拘名数但文可取者取之会试亦然授职之后严加黜陟则人才得矣其言皆切中时务平日言事甚多不能悉书也云南连年征讨麓川邉储不给无功命公徃区画饷道﨑岖负戴者难公谋于上下从违臧否途董簿校羣众乐趋粮刍充羡士无饥色民不告劳大功用集就军中升左佥都御史甲子事竣还赐白金八十两纻丝八表里钞八千缗升右副都御史无几公以驱驰南北勤劳感疾明年上章乞归调养上念其贤劳命光禄具馔兵部给驿送归故乡陛辞之日公卿百僚咸饯都门外车马塞途观者荣之既归汤药之暇创别业于寿蔵前以居松竹万挺石阑曲折池水清浅名花异果四时皆具琴瑟之音酬酢之声日夕不息松竹中作小屋数楹窓几明净圗书位置暇则幅巾藜杖与二三佳友啸傲其间宛然神仙洞府也公处心甚仁不屑屑于利环居五七里津渡四处舟梁缺乏营之不吝古城闗驿路﨑岖行人蹶趾捐金伐石四千八百丈徃来便之荒年作粥济饥寒冬夹衣施贫死而无棺者棺之病而无药者药之堂弟无屋买东闗胡氏屋与之居又为其先师赠礼部尚书杨公创祠堂于庠东创旧额福田寺于东山割畀腴田五十余畆逺近祖墓悉置膳茔为经久计公生洪武己巳十二月十三日天顺二年七月七日卒于正寝享年七十其居有氷月轩自号氷月道人配毕氏有贤行先卒继许氏苏州人俱封淑人子男二长镛毕出授新安卫世袭百户次鉴尚幼女二长惠适詹宗文次耐适项佐孙男三璋珪珍孙女一寿全公尝手编本支族谱及集録天朝褒封三代勅诰并诸名公卿赠送诗文为流芳集监察御史宗人璥次为十巻寿梓以传其自着杂文及居官政典总若干巻悉蔵于家公气字俊逸襟度豪豁外若城府内则坦夷户廷之间不闻急步疾呼待人接物蔼然春风和气其致君之志孜孜焉不少怠立诚之节侃侃焉无所屈故在朝则能振肃纪纲出廵则能兴利除害茂绩竒功显著天下诚朴之忠沃在帝念恵足以振乡邦徳足以昌后世至于拒疑独断智也临难不避勇也辨释无辜仁也急流勇退明哲也有一于此尚为君子所敬慕矧备体乎余为公郡人屡登公别业命订其家谱知家世为详又尝得公故吏言公歴官行治之实窃谓于古名臣无愧也不敢黙用书其槩为状惟当世硕儒君子用表章之以垂不朽焉晚生休阳苏景元状

　　嘉议大夫兵部右侍郎吴公（宁）墓志铭　　商辂

</div>
    <div class="pagination">
<a href="新安文献志_page88.html">上一页</a><span>...</span><a href="新安文献志_page84.html">84</a><a href="新安文献志_page85.html">85</a><a href="新安文献志_page86.html">86</a><a href="新安文献志_page87.html">87</a><a href="新安文献志_page88.html">88</a><span class="current-page">89</span><a href="新安文献志_page90.html">90</a><a href="新安文献志_page91.html">91</a><a href="新安文献志_page92.html">92</a><a href="新安文献志_page93.html">93</a><a href="新安文献志_page94.html">94</a><span>...</span><a href="新安文献志_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
