<!DOCTYPE html>
<html>
<head>
    <meta charset="UTF-8">
    <title>文章辨体汇选 - 第 297 页/共 396 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文章辨体汇选 - 第 297 页/共 396 页</h1>
    <div class="content">　　以余观于凌太安人何世之论节者之固哉可相劝而成也可相劝而成亦可相靡而败乌在其为天性哉方太安人抚遗孤纔五月一老姑相依至戚也始而姑讽更嫁之讽更嫁之矣乃岁凶复不能具饘粥供养如姑意骂詈日满室曰妇何家不可居而自苦若是如就嫁之者不嫁也日所恃族长者而族长者讽更嫁之作使豪奴益肆侵侮惟产之睥睨而藐诸是图危矣不以扶助德羙为华宠也曰妇何家不可居而自苦若是如就嫁之者不嫁也孰不爱女太安人尚亦有父在父而父讽更嫁之至令踰年废归宁礼以自絶而犹未置焉徃曰女何藏之深也则操挺刼之至令头抢地触几案血流被衰绖而犹未置焉至令断发毁形以相示有父而悖如此者乎曰女何家不可居而自苦若是如就嫁之者不嫁也人情为其子以妇为其子之孤以妇目为以妇而姑不然矣人情族有孤收之以其母有妇庇之以其身而族长者不然矣人情欲其女有令名亦欲巳有令名于其女而父不然矣是三者所遇皆非人情太安人可以影响自觧何家不可居何家之无姑何家不可居何家之无子举产而授族长者属姑焉委之以不可知之子而且令父自絶于所适何负夫也难者曰姑且老可竢藐诸之谓何则季子业以孤寄之矣曰是犹相劝而成也三者所遇皆非人情而太安人卒能事姑立子今圣天子下明诏髙厥行见褒朱轓而守建昌者孤邪是靡之而勿败则非可相劝而成明矣今谓太安人自存以存其子太安人假无子将为一讫计乎劝之势缓靡之势急缓急非所论此余所以谓天性矣故语节而待子无以处夫无子者也

　　李于鳞传【王世贞】

　　李于鳞者讳攀龙其家近东海因自号沧溟云当其业成时海内学士大夫无不知有先生者而自其六七友人居恒相字故其为于鳞独着于鳞之先世济南歴城人父宝以赀事德庄为郎善酒任侠不问家人生产继娶于张梦日入懐而生于鳞于鳞生九岁而孤其母张影相吊也旦■〈糹辟〉纑不足以资修脯而自其挟册请益塾师为之避席者数矣补博士弟子与今左长史许君邦才少保殷公士儋结髫齓交晋江王慎中来督山东学竒于鳞文擢诸生冠然于鳞益厌时师训诂学问侧弁而哦若古文辞者诸弟子不晓何语咸相指于鳞狂生狂生于鳞夷然不屑也曰吾而不狂谁当狂者亡何举其省试第二人三年始成进士试政吏部文选司其明年移疾归久之疾良巳同考顺天试获隽居多又明年授刑部广东司主事于鳞既以古文辞创起齐楚间意不可一世学而属居曹无事悉取诸名家言读之以为纪述之文厄于东京班氏姑其狡狡者耳不以规矩不能方员拟象成变日新富有今夫尚书庄左氏檀弓考工司马其成言班如也法则森如也吾摭其华而裁其衷琢字成辞属辞成篇以求当于古之作者而巳操觚之士不尽见古作者语谓于鳞师心而复求高以阴操其胜于人耳目之外而骇之其骇与尊赏者相半而至于有韵之文则心腹靡言间葢于鳞以诗歌自西京逮于唐大厯代有降而体不沿格有变而才各至故于法不必有所増损而能纵其夙授神觧于法之表句得而为篇篇得而为句即所称古作者其已至之语出于笔端而不见迹未发之语为天地所秘者创出于胸臆而不为异亡论建安而后诸公有不偏之调于鳞以全收之即其偏至而不相角者不啻敌也当于鳞之为主事迁员外郎以至山西司郎中曹事寝以剧守文法无害而其文日益进大司冦有著作辄以属于鳞藉藉公卿间然于鳞竟无所造请干贽不为名计出曹羸马蹩躠归杜门手一编矣其同舎郎徐中行梁有誉不佞世贞及呉舎人国伦宗考功臣相与切劘千古之事于鳞咸弟畜之为社会时有所赋咏人人意自得最后于鳞出片言则人人自失也于鳞雅不欲以刀笔见长然其听谳最号公平柄臣子衔边帅不通贿中以法欲置之死于鳞持不可后其人卒自奋功名至大将俄出守顺德问所以守顺德者于鳞曰使吾仆仆途道事严客帣韛鞠■〈月卺〉睨上官之色而进之则具有所不能晨兴坐堂皇揖属吏考计延见乡老问疾苦为兴除脱若承蜩矣于鳞之守顺德可一载所不报最则曰君子之至于斯也吾或未之见也奏记台使者手自削牍牍多古文辞语为其名高也者而巳之然于鳞暠暠自洗濯勤于大要居久之政声流通三辅前后尉荐亡虑数十邻郡严事于鳞若大府以故得请白偷志尝蠲马牧地垂三千金留永济仓粟母灌输京师以饷戍卒裁将作供比真定十之二益永年传于沙河邯郸界中寛二邑力移郡尉置巨鹿官亭扼盗冲又移廵司黄榆岭为晋赵关前后争得之台使者母以难也于鳞又谓京师仰东南饷不时至而燕齐汴赵边河百里而近者毋出赋钱皆菽粟浮于河达京师缓急一策也时颇韪之满三载赠父宝如于鳞官母张为太恭人寻擢陜西按察副使视其学政于鳞谓陜古西京也先朝士大夫北地外多阳浮慕古文辞而时离之思以实反其始有机矣亡何其乡人殷中丞来督抚以檄致于鳞使属文于鳞不怿曰副使而属视学政非而属也且文可檄致耶会其地多震动念太恭人老家居遂上疏乞骸骨拂衣东归吏部才于鳞而欲留之度已发无可柰何为特请予告故事外臣无予告者仅于鳞与何仲黙二人耳于鳞归则构一楼田居东眺华不注西挹鲍山曰它无所溷吾目也绣衣直指郡国二千石干旄屏息巷左纳履错于户奈于鳞高枕何去亦无所报谢以是得简贵声而二三友人独殷许过从靡间时徐中行亦罢官家居坐客恒满二人闻之交相快也于鳞乃差次古乐府拟之又为録别诸篇及它文益工不踁而走四裔然居恒邑邑思一当世贞兄弟曰大儿孔文举小儿杨德祖吾其季孟间哉而世贞则挹损不敢以鴈行进也大司空朱公衡时廵抚伺于鳞间廹起之为置酒欢甚自是诸公推毂于鳞者相踵而会今上初大征召耆硕于鳞复用荐起浙江按察副使常视海道篆按核军实一切治办俄迁布政使左叅政奉万寿表入贺道拜河南按察使中州士大夫闻于鳞来鼓舞相庆而于鳞亦能摧亢为和圆方互见其客稍稍进无何而太恭人捐馆扶服还里不胜毁病困久之小间寻暴心痛一日卒年五十七所著白雪楼集三十卷行于世子驹博学能文有父风

　　卢柟传【王世贞】

　　卢柟字少梗一字子木大名浚人也其先世业农檴则什一而息之故以赀雄于郷柟少负才敏甚读书一再过终身不忘父为入赀太学上舍数应乡试罢免归柟才髙好古文辞不能俯而就绳墨为博士诸生业以故试辄不利而声称奕奕在荐绅间着也柟为人跅弛不问治生产时时从倡家逰大饮饮醉辄弄酒骂其坐客毋敢以唇舌抗者而又豪歌诗当所得意下笔数千言立就客咸咋指遁去竟用是败浚令某者数刻深名法家言于文非能好之阳浮慕之以张吏术耳谓柟邑诸生才得相从事幸甚柟亦欲借令谬恭敬为相得极欢令尝从客语柟吾旦过若饮柟归与翁媪益市牛酒夜共张至旦室邑子相戒卢生有重客门之履相蹈也而会令有它事日昃不来柟愧且望之斗酒自劳醉则已卧报令至柟故徐徐出坐久之柟称醉不能具宾主令恚去曰吾乃为伧人子辱愧见其邑长者邑人素恶柟者为柟谗曰是尝见令君文而笑且唾令益怒亡何柟于掫其役夫得伏麦以为盗也榜之役夫被酒自理而声强柟复加榜焉旬日矣役夫夜压于墙陨事闻令令色动曰唶累是复能倨见我耶匿役夫所繇死状当柟抵坐狱具上报可柟既巳坐大辟系狱又令仇之故毋敢为称寃者而会柟郷人间尝侍饮不逊柟目摄之去已来为狱吏夜縳柟格棰之数百臀踵悉溃烂且死矣吏以他事罢得不死乃感慨折节益读其所携书着幽鞠放招赋以自广居顷之盗行剽廹柟父自刭死烧其庐子钱家咸负贷不偿柟固已壁立矣令亦更悔前鱼肉卢生何酷耶阴稍稍寛柟拲有所雠诗辞呼使从狱具草草上予酒肉食饮洗沐寻令去浚为大官事益觧而故人谢榛先生者携柟赋游京师贵人间絮泣曰天乎寃哉卢生也及柟在而诸君不以时白之乃罔罔从千古哀湘而吊贾乎陆光祖呉人有心计俄谒选得浚令至则首为更爰书上论鬼薪输作三岁卢柟既出狱家益贫乃为九骚谢陆令而谢榛先生方留滞邺柟走谒之因上赋赵王赵王览而竒其文立召见赐金百镒于是诸王人人更置邸延柟柟则称客坐右坐握麈尾辨说挥霍数百千万言风雨集而江波流也鸣毫飒飒鯈忽而为辞若赋各得以意去既酒醉故态毕发骂其坐人则人人掩耳走避柟竟亦不自得罢还顾橐中所余金几何趣付酒家也妇嗫嚅咎柟不顾曰天生卢柟为女曹地耶吴人王世贞治狱大名飞书大伾山中勒邑吏具笔札受柟所著集若干巻柟故亦慕称世贞尝为文托谢榛先生致之不达至是见世贞郡台把臂为布衣饮三日酒语慷慨恨相见晩也世贞序其赋畧曰余迹卢柟所遘逄及状貌殆中庸人耳既稍得其古诗歌行读而小异之至读诸赋则未尝不爽然自失也三闾家言忠爱悱恻怨而不怒悠然诗之风哉长卿务以靡丽宏愽旁引广喻其要归卒泽于雅子云谓之从神化来耶然自东京而下蔑如也诸儒先生号名能文章家柰何取其所论著而姑韵之以为赋若兹乎哉即卢生所就幽鞠放招凡三十余篇其槩不得离津筏而上之然而大指可讽也穷天地之纪采人物之变与夭乔走飞之态经纬胪列假二三能言之士如宋玉景差者蝉缓于左徒之门岂其先柟而室哉柟既以别世贞去南游金陵陆光祖为祠部郎留月余走越歴吴母所遇还益落魄嗜酒病三日卒

　　文衡山小传【王世贞】

　　文衡山先生者初名璧字征明云故丞相天祥裔也避其祖璧讳以字行更字征仲长洲人十六而父温州公林殁于官郡寮合数百金赙先生却之曰孤不欲以生污逝者既服除补诸生下帷读书恒至丙夜而以其才旁及诸技文及书绘皆精絶先生所严事故吴尚书寛李太仆应桢沈周先生而友祝允明唐寅徐祯卿吴徐工古文歌诗吴又能书李祝工书祝又能古文歌诗沈唐工绘事又能歌诗而皆推譲先生以为不可及先生小隶师右军父子古隶师锺梁画师龙眠呉兴尤精絶诗得中晩唐格外趣独于文取达而巳而其试亦不利久困诸生中甫贡而台使者荐之试吏部得翰林待诏预修史史成赐金币时故相杨文襄公张文忠公皆贵用事争欲客公而公不徃亡何致其事归先生归而以翰墨自娯造请户屦长满顾所许独书生故人子属为姻党而窘者即强之竟日不倦其它郡国守相贵戚连车骑富人子行珍寳里门外不能愽一赫蹏而先生所最不轻许者藩王中贵人曰此国家法也葢正德中宁邸以厚币聘先生固谢不肯徃未几宁败天下称之先生暇则一出游近地佳山水所至奉迎恐后居间客过从焚香煮茗谈古书画彝鼎品水石道呉中耆旧使人忘返如是者余三十年年九十而卒卒时犹为人书志石停笔栩然若蝶化者人以为仙去不死也余故尝识先生今像最逼真
　　赞曰先生之才以迨书绘庶几呉兴所独胜者高蹈蚤引卒完厥名先生之诗以逮寿考小隃务观所尤胜者不以文事受役平原能使呉雅能使呉敦能使呉重谁言不用不用之用斯其为用

　　江山人传【汪道昆】

　　余观作者之污隆一禀于风气自汉下达则縁世屡迁譬之昃日卒于不振明兴驱左袵而反之正艺士奋起依慿出日之光轶挽近而称古人斌斌然盛矣然皆三河齐秦之产而江淮秀异亦稍稍肩随之其强弱有差则疆域使然也新安地重其民深厚不浮由古以来文献足述顾今之学士大夫率高视一世其言不轨于先民善乎山人之言曰吾郷多泛驾之材使闲舆卫皆上乗也山人在诸生中辄有志述作会有疾谢学官去遂一意修辞尝读史慕太史迁为人作而叹曰丈夫不能周游四方友天下之士徒抑首蓬户享其敝帚将为辽东豕邪于是操舟东游登禹穴入淛观海潮浮于五湖问阖闾春申故址遂杖马棰之秣陵朝故都焉入郢听歌郢中望高唐泛云梦而下其游知交倾东南之羙矣比还郡郡中诸儒宿学争愿交山人驩山人挟一驺奴箧书而出过故人厚善者辄胠箧发筴喜人弹射其文尤能推毂后生务章人之善士以此益附之入舎下帷读书即家人治生业纷紏万端不为乱其精如此山人故多病乃学飬生为轩岐之言必入其室其一切从事不遗余力葢天性也客见山人具藁若干巻请曰自民莹号郡中而多士响应愿掲旗鼓徧示之山人谢曰嗟乎古人成一家之言徒藏之名山示知巳者世儒纷纷务悬书以侘海内何为哉瓘徒诵法古昔自托于无能之辞柰何得当诸君子恶用暴己之短邪客退语人曰江叔子犹务深藏彼握燕石而冒玉名徒豪举耳
　　汪子曰山人善声诗尤长于古体夫诗书之教一也其升降相依今之论文者或不与昌黎及推尊杜陵不啻日月予窃疑之或谓建安起靡丽之习而陵迟于梁陈唐自陈伯玉以下起而一洗之开元为盛夫持汉之三尺卑疵六朝敢不受令唐削雕为朴而体益卑卑犹之秦人闻新乐端冕去之乃拊缶呜呜为秦声猥云可与道古闻者有掩口而笑耳举世方驰逐近体无惑乎布侯于杜陵及为古诗且不能超乗而上则任耳之过也若山人之长言大都取裁晋魏行年五十犹亹亹不衰千载而下吾郡有山人矣山人质行较着徃徃可书顾予材薄无能为役山人方时论著显故特书其大较云

　　查八十传【汪道昆】

　　野史氏曰古之人不卑小道务有所成名彼操一技之能必入其室君子葢有述也查八十名鼐休宁北门人也字廷和鼐父珂母刘氏母梦灵龟入卧内遂有身既而生男会大父华年八十大父喜命曰八十云大父以贾起家鼐从父兄受贾少负意气务上人尝过毘陵倡家鼐为弦歌佐客酒倡引琵琶侘鼐目摄之鼐怒祭酒谓倡他日不以此擅场有如酒时寿州钟山琵琶最善故尝师乐师张六老及老将谢彦明一时侠少若工师即善弹尽出山下鼐奉千金为山寿师事山无何尽得山法鼐卧起服习日夜不絶音居顷之过山远矣山叹曰郎君吾师也山何敢为郎君师于是乃过故倡倡不知也一弹而四座辟易以为神倡蒲伏下堂涕泣莫敢仰视鼐愈益自负事事务上人当是时滑人李贵善技击襄阳呉竒善骑射豫章孙景善蹴踘金陵马清善箫呉人张大本善琴皆独歩鼐悉从之受业务尽其长客曰夔犹不免于穷吾惧吾子之力诎矣鼐乃缓一切仍专事琵琶既托贾而游所至人人亲鼐之吴趋祝希哲杨君谦王履吉唐伯虎文征仲引为布衣交之大梁周王使人召鼐鼐语使者王能客鼐鼐来不能裹足逝矣于是长揖而据客坐尽王驩窦得意以倡幸鄢陵王且蛊太原公子得意深自闭絶外交既闻鼐名私事鼐鼐方结客得意岁出百缗佐客资居七年事鼐唯谨得意请得偹箕帚妾幸托终身鼐谢曰鼐即穷身顾自有妇卒不可入楚楚愍王遣使操币逆之蕲鼐遂留蕲辞使者及愍王弑蕲人多之入广陵大贾李从尧执贽请业鼐笑曰即得富家翁为弟子鼐将鬻技乎哉嘉靖中江以南竞南音废声伎鼐且老复过金陵尝入平康里为清弹诸美人无知者安民媪年七十瞽矣闻之大惊曰此先朝供奉曲也国工张六老能之客何为者既而知其鼐也起为按节相视以为知音鼐还休宁未有子继室请置妾数以为言鼐叹曰天地乐我以能事假我以长年广我以交游延我以声誉于我过矣安能复昌阜我后邪日从诸少年游鬬黄雀树花木郷人王仲芳陈逹甫亦时时过之
　　野史氏曰世俗言琵琶夷部乐耳鼐独以此称絶技其专一之效与先民或以荑稗为美博奕为贤有以也昔高渐离易衣而惊坐客视鼐诎故倡何异焉彼以匹夫而拒王公藉令事贵主以干进彼且羞为之矣吾郷故多节侠则鼐其人乎

　　七烈传【汪道昆】

　　汪伯子曰吾宗着郡中久矣无论丈夫能也即女德亦徃徃闻焉自余有知以来近属以烈闻者七或自吾宗以死或死吾宗大较相后不过三十年相去不过三舎余所覩记岂不较然着哉乃今有闻有不闻则所遭者异也余惧其终不闻也故为之立传并称载之
　　嘉靖初汪永锡妻孙氏以烈死永锡松明山人家故贫佣人卖饼为业娶草市孙氏颜甚庄居数年永锡病瘵及病革永锡蒲伏据床语孙曰吾病久赖子以迄于今愿天授嘉耦以答子劳吾不能报子矣孙痛哭曰君即不讳窃计必大事毕而后从君嗟乎君言贰妾矣九原不察寜讵能明其不贰邪妾宁早决以信君心无问后事永锡执孙手曰子言及此我无他肠子姑待我永锡兄永祥无赖人也宣言曰彼何能死即病者死必嫁之孙遂饮药先永锡十日死葢已丑冬十月上旬云其后二十五年吾宗有死郑瓛者
　　郑瓛长龄桥人汪自信行徙居长龄桥而汪天贵女归郑瓛居数月瓛客死庐州女闻而痛絶者三誓必死会姑病女饮泣事姑姑亡女求自尽家人日夕护之不得间癸丑正月六日家人悉出观灯女夙已纫襚衣自经死年二十耳又二年有死谢汤者
　　谢汤病狂人也娶潜口汪栁浩女汤狂发囚首跣足遇人輙侈口笑或捽而骂之女安汤举一子矣其后汤病狂愈甚汤父珩幽汤别室中女大以为忧伺汤衣食唯谨珩稍觧乃寛汤会倭冦薄我郡中走宁国郷人争入黄山避冦过汤门汤踉跄从众人行旋出境迷失道候人捕汤诣太平县以为倭也掠杀之无何子又死珩察妇必死则遣季女与之同卧起毋令自裁女佯以其私告季女曰夫死子死我柰何复以死益之季女以为然防稍觧会门外水大至几及河梁女钥户出门诒季女观水出门则授季女钥投水中丙辰正月十七日也其后七年而有忠愍淑人之死
　　淑人出芝黄程氏谥忠愍赠光禄卿汪一中妻也忠愍任江西按察司副使淑人从会闽广流贼入江西吉安告急忠愍勒兵御贼战死之讣闻淑人辄投井求死保母从之井奉淑人出井中泣谏曰主不幸死长郎君逺在太学诸幼方襁褓其谁归主丧母必欲相从何汲汲也淑人乃强起治丧事日进米不尽一合匍匐奉忠愍丧归至之日遂不食长子归奉饘粥长跪请曰祖母在春秋高何忍见倍母纵弃子若妇谓诸孤何淑人徐徐曰孺子长矣且适也上事祖母下拊庶孽孺子任之即母不幸以疾病终孺子恶能以此留母且而父死国而母死家臣道妻道等耳卒不食越五日死辛酉八月朔日也有司上其事诏赠淑人立祠城东从忠愍以祀其后五年而鲍氏死
　　鲍氏西沙溪汪应宿妻也应宿贫服下贾家苦不给鲍事舅姑无所失即身冻饿鲍安之甲子应宿负疾还鲍为之延医不遗余力应宿自度不起私告母曰妇从儿十年劳苦极矣儿即死幸择可者醮之鲍闻之而深自伤乃徧谒宗人为应宿乞丧具有顷鲍语应宿曰君向与君母言妾闻之矣妾知从君以死不知其它君母严他日惧不得死所君之丧具既具妾可无后顾忧妾请先君其待君地下盖先自饮药危坐正寝而终乙丑七月二日也越三日应宿死其后二年为隆庆改元死者二
　　方氏北山方渭女也女生二岁渭从母党许聘稠墅汪鳯时后十五年鳯时死女辄断发絶粒必从鳯时父母谕女百端不听鳯时母遣家媪劳女女语媪曰毋多言我生死则汪氏妇也若归告我姑旦日亟临视我我其犹可须臾无死从姑以归不来吾不夕矣旦日姑至谕女如父母言女拜且泣曰大义胜恩姑母父母一也愿姑逆妇使得临夫墓执夫丧即奉姑以终天年我死不后姑察其不可夺也遣车逆之比至墓姑褰帷视车中业巳经死遂合葬
　　李氏生斗阁梁年十九归潜口汪应玄为继室应玄病瘵三岁李奉汤药谨事之病殆应玄谓李曰若年少我死其柰若何李应曰君故有息子足以奉烝尝君在与在君亡与亡无二心也应玄伏枕顿首曰幸甚李于是归辞父母母治具饮食之李持饭一盂终不举箸既而告母状母争之强李拂衣就舆不反顾归则脱簮珥授二子妇部署中外财产召二子悉分之无何应玄死敛毕李哭之尽哀寻闭户自经觉者启户入赖不死父至泣曰汪郎家故饶若依子妇白首称未亡人宜无不可何死为李佯应曰诺日暮遣守卫人出就食戒女奴曰第钥户我困甚幸得少休食顷缢卧内死年二十二
　　汪伯子曰吾观七烈而知女德之足多也近所概见若此远者可知其亦风教謡俗使然抑天性也北山尚矣贾大夫恶犹然不礼于其妻汪独死汤何论宋人之女长龄之死乃在笄年竒节也孙鲍以贫贱着信程李以富贵陨身于乎烈矣
　　赞曰昔在嘉靖风教洋洋迄兹更始引而弥光皎皎孙氏倔起穷乡一言自决先夫子亡有美二姝嫔于着姓生也不僭死必履信燕尔新昬奄忽同尽狂夫冥冥自湛以殉淑人不食甘节如饴松明同挽厥有沙溪婉婉处子茕茕继妻齐心赴义响应昌期谁谓为彭有如驹隙谁谓为殇令名无斁比事属辞载在宗祏敢告公宫女之司直

　　文章辨体彚选巻五百三十八

　　●钦定四库全书

　　文章辨体彚选巻五百三十九

　　（明）贺复征 编

　　○传十二

　　庄节妇传【明吴国伦】

　　太史公尝悲岩穴之士名湮灭而不称嗟乎岩穴之士犹有称者而独处身泥垢若所谓男而胥婢女而妇奴即有竒节不得附青云之士以传岂贱其人而羞称之乎夫管仲父之举寗戚也以婢知其诗周大夫有其婢贤为能忍辱甘死以全其主父母不可谓细行矣曽不得少概见至如翟家婢青死其主女即因主女见列由古及今其不得有所因而称者又何可胜数乎予所闻里中庄八儿死节事窃不胜其悲矣八儿郡富口人庄宁女宁父祖三世为庄家奴遂冐庄姓八儿年十六嫁刘学良学良亦人奴子越一年病卒葬舍傍八儿执丧甚哀日举案进食哭奠于墓屡絶复苏久之为舅姑所厌欲嫁之八儿以死拒又数月有少年佣耕者见八儿恱之求为赘婿其舅姑业已纳聘而使八儿毋从更之八儿自度不能抗佯许焉佣遂为期以请至期八儿与其姒方晨舂私谓姒曰明日不相舂矣姒不解其意少选又与姒易簪曰他日见簪毋相忘也姒益疑之至暮忽改新妆出拜舅姑舅姑不知其诀也以为将受婿而喜之须臾入室自经死夫八儿以人奴子为人奴妇至微贱矣又年少质弱即依违其舅姑非有门阀可损寳训可辱也顾独视再适为污而甘死若饴兹不凛凛丈夫女哉彼以富人子而有文君名人子而有文君岂得与八儿论贵贱哉语云金生沙砾珠出污泥信矣信矣

　　归氏二孝子传【归有光】

　　归氏二孝子予既列之家乘矣以其行之卓而身微贱独其宗亲邻里知之于是思以广其传焉孝子讳钺字汝威早丧母父更娶后妻生子孝子由是失爱父提孝子索大杖与之曰母徒手伤乃力也家贫食不足以赡炊将熟即諓諓罪过孝子父大怒逐之于是母子得以饱食孝子数困匍匐道中比归父母相与言曰有子不居家在外作贼耳又复杖之屡濒于死方孝子依依户外欲入不敢俯首窃泪下邻里莫不怜也父卒母独与其子居孝子摈不见因贩盐市中时私其弟问母饮仓致甘鲜焉正德庚午大饥母不能自活孝子往涕泣奉迎母内自惭终感孝子诚恳从之孝子得食先母弟而已有饥色弟寻死终身怡然孝子少饥饿面黄而体瘠小族人呼为菜大人嘉靖壬辰孝子钺无疾而卒孝子既老且死终不言其后母事也绣字华伯孝子之族子亦贩盐以养母已又坐市舍中卖麻与弟终纬友爱无间纬以事坐系华伯力为营救纬又不自捡犯者数四华伯所转卖者计常终岁无他故才给蔬食一经官事耗其母钱终始无愠容华伯妻朱氏毎制衣必三袭令兄弟均平曰二叔无室岂可使君独被完洁耶叔之亡妻有遗子抚爱之如已出然华伯人见之以为市人也
　　赞曰二孝子出没市贩之间生平不识诗书遭罹屯变无恒产以自润而不变其行斯亦难矣华伯夫妇如皷瑟汝威卒变顽嚚考其终皆有以自逹由是言之士之独行而忧寡和者视此可愧也

　　文章辨体彚选巻五百三十九

　　●钦定四库全书

　　文章辨体彚选巻五百四十

　　（明）贺复征 编

　　○传十三

　　赠光禄少卿沈君传【明徐渭】

　　青霞君者姓沈名錬字纯甫别号青霞君生而以竒骜一世始补府学生以文竒汪公文盛以提学副使校浙士得君文惊絶谓为异人拔居第一嘉靖辛卯遂举于乡戊戌成进士始知溧阳以政竒御史惮之卒得诋徙茌平再徙清丰已乃擢经歴锦衣卫以谏竒庚戌冬敌入古北口抄骑至都城大杀掠时先帝仓卒集羣臣议于廷大官以百十计率媕婀不敢出一语君独与司业赵公贞吉歴阶抵掌相倡和慷慨论时事严氏党执格之君遂亢声诋严氏父子又上疏请兵万人欲出良涿以西护陵寝遮敌骑使不得前因得开都门通有无便不报无何又上疏直诋严氏十罪有诏廷杖君五十削官徙保安为布衣以戆竒当是时君懐愤之日久而忠不信于主上乃削木为宋丞相桧象旦暮射捶之随事触景为诗赋文章无一不慨时事骂诃奸谀懐忠主上也当是时边人苦敌残掠而扬顺者方握符镇宣大敌杀人如麻顺不敢发一矢敌退则削汉级冒以边功上君飞书入辕门数顺罪顺痛忌之承严氏旨日夜竒构君及甲寅敌复入大同右卫顺计不出前辙君飞书益急而君在边久尝思结客以破敌或散金募土人豪宕者为城守保安饥又散金市逺粟粥僧舍活万余人顺谓诸事非放逐臣所宜为可以叛构君遂与御史巡宣大者路楷会疏入告君叛状严氏父子从中下其事弃君宣府市连坐死者五人既又驰捕其长子襄械抵宣府杖系糜且死会给事中呉公时来疏上有诏逮顺楷襄得免戌时丁已秋月也先帝始再听谏臣邹公应龙林公闰等说悟向者严氏奸罔斩世蕃西市夺嵩官藉其家再踰年而先帝崩遗诏録嘉靖以来以言事得罪者君得赠光禄寺少卿荫子一人今上立一年襄复疏鸣寃顺楷坐死上感君戆为制文命省臣祭其墓
　　外史徐渭曰余读离骚及阅青霞君塞下所著鸣剑小言集筹边赋扼腕流涕而叹曰甚矣君之似屈原也然屈原以怨而君以愤等死耳而酷不酷异焉虽然死不酷无以表烈忠今夫干将缺且折其所击必巨坚也君结发庐越山至入仕放至居塞垣其特竒行多甚言之人无不骇心堕胆者然其要卒归于孝忠君少时君父翁暌其室走京师誓终焉其后君举于乡入京悉要其乡人为供具长跽请归其父翁哀痛恸号路人无不洒泣者父翁遂感动亟命驾归翁妪相欢如初迹君所为孝如此其忠固有自哉然余尝至京师过君故舍旁人人为余道沈大夫盛时车骑集门如流水及祸起门可张雀罗所不去者永嘉张尚寳逊业乡人胡通政朝臣耳然两公者率以此得祸悲夫宋玉为屈原弟子原死玉作些招原魂余于君非弟子然晩交耳君徙居塞垣时余直寄所怆诗一篇愧宋玉矣

　　程烈女传【屠隆】

　　烈女姓程氏名菊英开化人幼淑慧知书容貌端丽髪长委地光采可鉴雅修捆内之德里人张氏子委禽焉青阳富人儿徐生者心慕程氏色求婚其父拒之曰吾女业已许张氏徐生即富义不可易也徐氏百计图之不能得赂卿大夫之有权力者言于督府督府檄下郡县发卒围程氏时程氏父死矣父死之日叹曰吾女不幸为势家所逼胁而吾又无禄即世脱不讳吾女以死持之不然者吾不瞑九京至是卒系程氏母若兄而刼程氏将婚于官母且行且泣而回顾曰儿幸无忘而父垂死之言程氏曰大人勿忧儿儿不难一死以报大人白璧可碎不受瑕矣五百悬车于门促程氏就道暴甚程氏盥栉罢更衣尽缝其衵衣而外束以带甚固懐短刀焉呼其嫂曰妾不幸不能卒事嫂命也诗不云乎岂不夙夜谓行多露妾不忍偷一朝之生而贻万世羞家有老亲幸善事之嫂涕泣不能仰视遂行程氏兄赴县官县官鞠之曰尔业许婚徐氏父死而背之者何其兄曰许张氏非徐也县官曰有徐生尔安得张氏徐生富而为人雅有文彼且以督府命求婚其谁敢不听婚则女生而家完不则女死而家灭尔第畴之曰大运茍终死尔毁行以从人灭大节而偷生仁者不为也为人上者将纲纪是修而弃之何以令也以督府之威加于一寡女子乎县官怒命行刑惨毒偹至不为变程氏行至半途谓侍者曰去入城几何侍者对曰十里程氏乃就舆中以带自缢而死少选天地昼晦风沙障人如伤烈女寃者五百大惊启视舆中死矣辄白县官官大悔曰吾以势家故而杀一烈女乎命礼归而塟之屠子曰人死则秽兰死则芳若程氏人耶兰耶烈女不幸死强暴而又生太末西鄙无巨儒名贤为之表着几于汶没嗟乎兰彼岂为人而芳哉

　　王孝子俞烈妇传【刘文卿】

　　王世名字时望婺之武义人其先未知所自性聪毅年十七从师韩光济治业焉持粮游他境万厯四年父王良四十三为仇王俊卄六所击中要害死世名驰归则就木焉世名不及诀且未敦器也痛欲絶念以状闻郡县抵其罪法杀人者死然不诊验不成杀也世名抱其母泣曰吾安能殪仇而不暴吾父乎族众遂得请入仇产因涕泗哀呼为寝其事亦不欲伤母志也于是绘父像已持剑于其侧问之则曰古人佩剑自砺吾薄饰以侍乃翁不亦可乎跪起号慕服阕不辍三年补弟子员谓其妻俞氏曰吾以儒服见先人汝其谓适乎吁嘻哉庆者在屋吊者在堂俞习其昕夕怦坎闻之怃然而未有以言也时仇亦来会世名揽涕接之亡何而生子狂喜大异谓俞曰妇知是何等儿也吾不能复须矣大饮达旦终不能微示于毋知我有所必死而哀阻及也哀阻则事不就九年正月遂斩其仇于蝴蝶山下叱剑而号众曰仇杀矣余惟不能爱身而濡耻也族众嗟咄观者如堵名神色自若归报母寻出其所受识仇产租数与其手刃仇者以闻于县疾走入狱武义令呼曰子出矣吾将置子于别所上状于部使者竟以两令质之金华令曰俊卄六为杀生父者宜伏欧刀然杀不在生生为报非为杀也诚得而父伤者吾焉不能舍劲烈之士哉令出坎焉辨之世名大痛曰余固欲受辞杀也以至于此茍自戕伐吾父当被害时寕不能见贤令耶仇母用名诛矣朽骨起于修夜发掘见于后嗣吾曽不能轶絶曹娥而幽掠吾父也令令之归俟再讯焉则阴令将其父棺以至因以减死论世名望见父柩遽以头击石血濆殷地大呼曰父不再辱余不再生嗟乎余欲一死不得矣光济知其志不可夺进曰宥善人者君也寳藏胔者名也即令决于君前不如缓哉君止矣两令凄歔去之父丧以故得全时邑里皆临无不悲咽大号是夜持母泣曰子之命也夫义不危亲孝不毁性死父而失母其何能为九原可作能无怼乎遂属其妻与子于光济闭唅不食死犹懐其父主祏云先时生入仇产岁得租变值封藏之仇馈则拜语则诺也连墙而居善自匿以故仇不为备其自铸剑私独铭之曰报仇曰夫差尔忘越王之杀而父乎妻与母莫之识及断其头颅而出之时年卄一子宗禹嗣刘傒如曰天性之于人湛矣安丘捐市辱之生赵娥略夫家之等斯以纎芥发愤帷袿立懦者哉放此为报而需时日以断凶憝者无或激焉要其磨志绘侠后嗣逢生乎而不忧固足以畅其往懐而欲惜此委蜕幸为全人霜介之志未之或知也世或轨以他衷婴燕人之悲幕效牧竖之残照斯君子所以无从容也周礼曰凡和难父之仇则避之海外亦以谨避善良直情彰枉迨夫奸轨窜迹借交斯宏则夫暴骨定情矫徒无所仁孝之士其能忍乎用斯自殒古今同叹是故郅恽出篣卒为汉良舆情不闇恶可格之峻文三代所以成其明诘也呜呼又可已哉
　　王世名妻俞氏武川俞源里人父聪为后母所鞠性惠婉姽烬有修容年十七归世名时舅已毙于仇见其夫怏怏不宁问之故不告曰我儿女子固不宜知君然君行妇自同此遂以夫有所闭也而置之心识其为舅恨也世名有所居宻室毎戒其至輙理香擎跪其前诵所彚忠孝编俞一日偶见之则泫然泪下曰君固恶其谋及妇人耳敢不重闭乎世名于是食舍肉俞谬之曰子岂为大士也者以为秽其戒体哀毁而瘠母何頼焉然终弗之夺也明年生子宗禹夫祝曰善视我儿先君其不馁矣俞心讳其说时仇以庆事至室生退而目之曰彼遂偃蹇者不食麦矣俞益用惊念然以其夫非实不先白正月世名遂斩其仇以归妇姑相视骇愕世名曰孤之生也独不得刃父仇逡巡数年所以不告母若妻者以有手雠之心吐之则众止我众止则泄今长弃母矣我为不孝子而妻为贤妻善事姑以卒我志遂就县械故事囚亲家属无有令不拘而舍之故妻与母皆从焉俞哀谓生曰梁氏妻能自毁夫与之偕隠余偕子死不难为也生曰母老子弱王氏成败其在汝矣俞恨然曰请以三年勉为子留越此余不能忍也生俛首不答泪数行下俞于是絶而苏者四世名竟不食死俞复不能食韩生与媪吊其庐使媪譬之曰前与生言而忽弃之不祥纴舂之寄若姑能任之耶视汝呱呱者何如耳乃就食属姑病乃辍哭内哀尝医药媳事如生事焉不解结襘者数月俞三年食息于柩野瘠不避也有伏棺扞火所不足为者一日姑叔议迁柩于外楹俞大恸曰死生异路故他适耶君内吾内而不出君出吾出而不内矣吾与生言此其期乎遂尽移其簮珥业壤焉以遗藐孤絶食数日就姑拜焉曰今以五岁子頼姑而姑固长年抚之也理筓拭髾死于棺侧时年二十二乡里无少长皆奔号之是日雨雪交涕山川缟冥吊者无不哀惨执宰以事上天子赐赙三十两宇祠一区令后世追思焉刘傒如曰巾栉以之有霣无二夫经不虑仓卒幸全则名亏齿剑则节壮时盖不可已也俞氏之于长懐尽矣而立孤下报三岁几何道韫之优游会稽有以也王郎以难殒生世名以仇致命安否盖大异焉侍慈哺幼待尽以践前诺又何愧耶观夫司败自束泣血为期骨肉之际谅乎兴其烈思壮哉以哀灭也
　　赞曰玟珉同穴夫妇刚烈怙恋仇分身摧宪设栱木惧侵冗回濳黙三岁室劳厚仪母揭烟邑哀茨翔阳微灭熊虺朝俘两竒继■〈歹或〉夫非名浮噎憎病骨云闇天迥怯夫壮律

　　归烈妇传【归子慕】

　　归烈妇者太仓陈鼎彛之女昆山归善世之妻也年十九来归而善世年十八二年而善世死善世疾草语妇曰尔母寡居无子我即死丧毕尔自归与母居养尔母妇泣曰妾无归理君即死妾将随君善世竟死妇哭之顾床头剑拔剑欲自裁母抱持夺剑谓母曰儿必死业已许夫死矣自数宜死者四无子宜死年少宜死舅姑老异日无倚宜死舅姑自有子奉养无须我宜死曰趋市棺我妇人死即殡不可露尸母守之三日夜谓母曰儿活一刻即一刻如刀刺愿聴儿死侍婢以糜进不食则以置善世前曰君食则我亦食抚尸哭曰吾所以悲者非悲君也吾旦暮死将欢然见君独吾母老无子嗣子又亡走于外惟吾与姊二人而吾姊者势不能相收吾又且死使六十岁之寡母穷无所归是故悲也含尸以玉珥留一自含曰九泉之下以此为信母见其志坚不可夺慨然曰女死不过一时痛耳吾旦暮之人适使吾无后累遂母子相对缝衣衾治殓且市棺善世死五日妇沐浴更衣出拜舅姑舅姑止之悲哀不胜其从大母毛节妇周氏十九岁丧夫无子执志不移事姑以孝闻朝廷旌其闾时年八十舅谓之曰如汝从大母者新妇所亲见也顾不足效乎奈何欲死妇曰人各有幸不幸两大人皆老新妇年少岁月遥遥事变难料新妇何敢望从大母死决矣退而复自语曰吾今日惟知不绐夫以生何心为名母与姑皆毛出从姊妹也姑谓母曰吾两人何至立视其死必止之母出棺钉盈握铮然掷于前曰视之女已如是而谓尚可止乎是夜妇自经于床喉间声如锯母坚塞两耳卧囓被流汗他妪救之复苏张目视救者频顣曰徒苦我我终当死明日日中妇寝以被蒙头伺人去仍以被里衣为蒙头状脱身缢死其辞舅姑也袭衰其缢也以殓服时万厯三十三年十月十四日也妇之初欲死也劝者目盍从尔夫临没之言乎妇曰临没之言非夫意也去年里中某妇者夫死年少无子而独自居守吾夫哀其志谓我曰不如速死夫固已命我矣善世为人质直无隠情毎自知其短刻意自将輙曰我不知何自能好数为其妇称古义烈事赞曰烈妇于予为从子妇亲见其事故得而详着之善世初死妇激烈欲死及母聴之不为禁家人簇簇私语咸谓不可留乃更小缓缝衣裳制鞵韈与诸亲相劳勉欵曲如平时初絶粒矣临浴乃更啜粥家人又簇簇私语曰今食矣妇自若也死而乐之绰有余裕其母之斩决盖丈夫不如云

　　黄翁传【王穉登】

　　黄翁名懐吴郡金昌人呉号繁雄而金昌为尤凡其国土所产与他邦之产若鱼盐贝锦竹箭橘柚筐服纎缟之属明珠翠毛金锡流黄之货山委于市金昌富人皆得擅之以其入为美宫室华馆雕榭多储古钟鼎金石图书以自娯彬彬文彩风流甲于天下其季子言公之礼乐与土人又多灵智能以其意为赝物衒鬻射利售者往往受其欺黄翁能为人辨析剖证指说好恶出入古图经而益以赏识多所博通于是诸凡以古钟鼎金石图书售者多就黄翁鉴而黄翁之门日如市也黄翁言孝皇帝时吴中古器物图籍号甲品者视今时不能一二又多好古君子然不过奉清暇之赏修粉饰之事以故虽有名物莫得厚直今读邸中书见朝廷迁官晋阶其在齐鲁燕赵者逺不可数若吾乡某人为御史则曰以某器进某人为监司则曰以某图入由是夏王之鼎石皷秦经图史丹青玉检金匮之书棼然入市而其价视昔不翅十倍鸣呼是古钟鼎金石图书为金钱货赂尔矣余谓三代古人之制其齿革木箭之质多憔悴糜烂不可存于世其可存于世不憔悴糜烂者莫古钟鼎金石图书若如黄翁言钟鼎金石图书而徒以博美官猎要津是鹤为媒而香为饵也鹤之贵香之重其寳于世以髙洁清逺舍是为媒饵于人间鹤与香奚寳耶黄翁谓余言良是并入传

　　文章辨体彚选巻五百四十

　　●钦定四库全书

　　文章辨体彚选巻五百四十一

　　（明）贺复征 编

　　○传十四

</div>
    <div class="pagination">
<a href="文章辨体汇选_page296.html">上一页</a><span>...</span><a href="文章辨体汇选_page292.html">292</a><a href="文章辨体汇选_page293.html">293</a><a href="文章辨体汇选_page294.html">294</a><a href="文章辨体汇选_page295.html">295</a><a href="文章辨体汇选_page296.html">296</a><span class="current-page">297</span><a href="文章辨体汇选_page298.html">298</a><a href="文章辨体汇选_page299.html">299</a><a href="文章辨体汇选_page300.html">300</a><a href="文章辨体汇选_page301.html">301</a><a href="文章辨体汇选_page302.html">302</a><span>...</span><a href="文章辨体汇选_page298.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
