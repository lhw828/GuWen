<!DOCTYPE html>
<html>
 <head>
  <meta charset="utf-8"/>
  <title>
   全唐文 - 第 444 页/共 603 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   全唐文 - 第 444 页/共 603 页
  </h1>
  <div class="content">
   天下一家，何非君土，所在方镇官库钱，皆陛下库缗钱也。卢周仁轻黩宸严，辄陈小利。务期容受，妄说异端。若言南方多有火灾，故外须防戎寇，恐成煨烬，请纳京师，则所进之馀，安可遂无。此卢周仁罔思大体，姑徇私诚，人财货以干荣，待清朝而何浅，贡之无艺，实紊彝章。伏见今年正月一日赦文，天下藩方四节献贺，三年内犹皆权停。周仁所进，颇玷皇化，何裨国用。臣伏恐万方从此相效，皆以羡馀为名。纵无羡馀，亦因缘刻克。生人受弊，起自周仁。深不称陛下临轩求太平意也。其卢周仁应须重责，以例长人者。所进钱伏请却还湖南道收贮，以备水旱留贷贫下户纳两税，交代相承，不得擅用。使九有获苏，一方知感，天下幸甚！
    ○顺宗加谥至德宏道大圣大安孝皇帝议
    臣融议曰。王者则高明以茂育，法博厚而含弘。象日月以昭临，如雨露而膏泽。谥以令德，昭於至公。即轩辕、颛顼、文王武王是也。其有褒旌未副，则宜增美尊名。惟顺宗至德宏道大圣大安孝皇帝道合二仪，明齐两曜。恩沾万物，信若四时。始位践重光，名高少海。寝兴有度，视听必端。昔德宗驻骅奉天，礼行巡狩。扫除凶寇，实赖春闱。每誓众之初，而吐言激切；及抚军之际，皆感动师人。洎车马还都，欢娱宫禁。朝夕视膳，晨昏问安。是居重华，毓德望苑。日彰孝爱，三十七龄。三善益表於元良，六气忽婴於沉痼。德宗以龙楼重嗣，惟疾之忧。医药躬劳，至於大渐，顺宗昭事德宗之节也。询古无对；德宗廑念顺宗之至也，前史莫伦。父子之亲，君臣之义，垂荣万国，流庆千年。及历数自天，祗承丕构。不敢牢让，方遵永图。师唐虞之治，以覆帱天下；纂禹汤之化，以煦育黎元。薄赋蠲逋，宥刑恤隐。深仁降感，沛泽旁敷。减去宫人，斥绝奇贡。临轩广爱，焚鸩毒於通衢；凭槛兴仁，放猛鸷於维系。归功臣之甲第，而中外讴歌。黜残酷之剧吏，而远近欣服。虔恭九庙，眷佑万邦。宵旰勤劬，讵思颐卫。於是托付冢嫡，壮乎皇猷。以明继明，以圣传圣。孝德垂名於不朽，睿谟贻庆于无疆。是生圣明，收复河陇。刷百载失地之耻，涤八圣强邻之羞。陛下不有其功，归美祖考。追尊谥号，曰重鸿名。《易》曰：天地之大德曰生，圣人之大宝曰位，经曰：德者同於德，道者同於道。谥法曰：宽裕和平曰安，克慎所安曰孝。伏惟顺圣皇帝端拱造物，秉运统天，可谓至德也；感神翊运，光明正位，可谓大圣也；永图丕构，传圣和保，可谓大孝也。臣融定加谥号。谨上尊谥曰至德宏道大圣大安孝皇帝。谨议。
    ○宪宗加谥昭文章武大圣至神孝皇帝议
    臣融议曰。皇莫尊乎羲、轩，帝莫大於尧、舜。咸有上谥，光昭厥猷。先德巍巍，徽美未称。则必追加大号，式重鸿名。伏惟宪宗神圣章武孝皇帝神授英明，天假文武。德惟孝养，仁著君临，功格元穹。伏以天宝之末，大历之中，郡国有倔强之臣，朝廷行姑息之令。所以李拒命，自于宗枝；刘辟称兵，起於儒吏。伏惟宪宗皇帝上遵太宗之法，次览轩後之书，亲近正人，委任辅相。修明纪纲，震动雷霆。翦灭渠魁，征讨叛乱。无职不举，无贤不嗣。将靖万方，用於四海。号令必一，视听无私。故得夏台伏於沙陲，上党受擒於城镇。西蜀献俘而玉京正法，东吴纳寇而金陵廓开。郾城才下而申、蔡削平，郓师就诛而齐、鲁尽复。皇威远振，神算无遗。时也沧景屏息以朝天，易定束身而纳地。海内无事，天下一家，万国来宾，百蛮向化。方兴谋于戎虏，深注意於河湟。伏以疆土开拓而有时，腥膻冠带而有日。逐睹赫口休烈留付中异克主有明圣违以英运睿谋心果（疑）越古超今。陛下不有其功，归於先志。揭兹上善，既让於天。能光祖宗，继述前圣。昨者丞相卿士，请加鸿名。陛下固秉冲谦，再三不允。今追尊祖考，荣冠禹、汤，伏惟宪宗神圣章武孝皇帝乃圣乃神，乃武乃文。盛德大业，经天纬地。记曰：武王、周公，其达孝矣乎！《诗》曰：文王受命，有此武功。臣融定加谥号，谨上尊谥曰昭文章武大圣至神孝皇帝。谨议。
    ☆奚敬元
    敬元，吏部侍郎陟子。官左补阙。
    ○唐左羽林军大将军史公神道碑
    将军讳用诚，字君谅，河南人也。曾王父讳惟静，开府仪同三司检校太子宾客兼侍御史河南节度先锋兵马使。大父勤，银青光禄大夫试太常卿兼侍御史河南节度兵马使。烈考播，银青光禄大夫检校国子祭酒河东节度军马都兵马使兼御史中丞普宁郡王。三代为将，克昌惟武。垂庆後世，传芳于公。公即中丞第四子。义感得一时之俊，沈谋有周身之防。贞元初，艺成绝伦，纵游郡国。名藩重镇，争致邀迓。乃不屑就，其道益光。襄阳节度使樊公泽，虚心好才，与能乐善。闻公有纵横之略，刚决之姿。申缛礼以接之，选右职以署之。而能恪勤厥位，练习武经。繇是樊公益所委重，累迁至马军兵马使。
    会吴少阳卒，其子元济，席凶器以窃据淮蔡。诏命唐随节度使李公总齐军士以讨伐之，命公为游奕兵马使。指顾麾下，号令前驱。率先启行，深入贼境。遇敌必战，所向无遗。会贼将领徒千人，草创营垒，旗号日兴桥栅。而公伺其军食无储，是刈是获，备其乾糇，鸱张蚁聚，控扼要害。公度其孤虚，可以攻取，以少击众如其前，堂堂之势，砉然而断，杀伤奔溃，靡有孑遗。生擒贼将，众皆请杀，而公不听，以客礼待之曰：“吾不能杀义士，从其归死於天子。”乃送其人于阙，继而陈章疏，恳请全活。宪宗皇帝英明聪断，诏下许之，还赐军前驱使。俾领先锋将，与公偕行。导其锐卒，Ё寒之夜，凌犯雪霜，击破贼城，官军坌入，先擒元济，以槛车献於宗庙，得正刑典。由公之生致贼将，化为忠臣，覆其妖巢，以功补过。朝廷推赏，累宠旌节，授公银青光禄大夫检校太子宾客兼御史中丞，仍赐上柱国。诏曰：“素抱将才，能通武训。策名戎旅，委质藩方。敷七德以招怀，推一心而抚纳。遂使戴天之大节，因事斯彰；奉国之名谋，逢时乃合。奋其勇士，溃彼凶徒。坚壁洞开，罪人斯得。永言实效，无忘寤思。其图尔劳，是举朝典。”
    旋以东平不虔，将议征讨，诏命李为徐泗节度，俾行天诛。以公沈勇夙彰，思同王氏，列名表请，委以亲兵，充行营都虞候。公恪勤无私，战阵有勇，破贼栅者有六，收县邑者有三。教令必严，刑戮不滥，仁而有法，其若是欤！贼平，迁检校国子祭酒。诏曰：“平齐之役，诸军指期，众校合战。各奋毅勇，同树勋勤。永思积日之劳，颇愧逾时之赏。故於奖授，有所超迁。”
    时属边事重难，非公莫可，诏统麾下，镇防朔方。居三年，朝议以频建茂功，位未充量，趣徵赴阙，除左羽林将军。诏曰：“沈勇英决，挺直将才；制胜出奇，合於兵法。夙励勤王之节，尝从伐叛之师。赫然殊功，於是累振。诸侯方岳，多有荐扬。北路亲军，寄雄心膂。统率貔貅之众，申明羽卫之严。宜奖壮猷，且兼峻秩。”
    敬宗皇帝以张韶作乱，祸生不测。环卫严整，狂贼诛夷。拜兼御史大夫。岁月滋深，竭诚尽瘁。迁大将军知军事。疏封列爵，褒宠勋贤，劳绩既彰，优荣斯及。封武昌县开国子，食邑五百户。上方倚注信臣，锡宴别殿，论功校艺，公实居多。方委爪牙之雄，未兼钺之寄。竟以积劳成疾，忧国忘身，太和四年岁在庚戌冬十一月乙未，薨于升平里之私第。享龄五十九。皇帝轸悼废朝，赙礼加等。粤辛亥二月十五日甲午，葬于京兆府万年县长乐乡宋侯之西原。後三月，诏赠工部尚书，表勋臣也。夫人李氏，从夫之贵，封赵郡夫人。淑慎贤明，能正妇道，节哀尽哭，动合礼经。长子宗简，福王府参军。次子宗授，一子出身。幼子福郎，小女平娘，孩啼孺慕，绝及怀抱。以敬元昔因朝奏，相遇诸途，语及战伐之事，备闻功业之本。其子以理命见托，固徵斯文，而表诸道，盖不虚美。其词曰：
    惟天生人，必以类分，定乱以武，克生武臣，史公，振辉群伦。正直不回，刚决无邻。沐若膏雨，煦然阳春。济以宽猛，施之威仁。三代为将，道家所忌。为将四世，弥彰勇毅。制胜出奇，料敌善利。全活擒生，度材任知。寒天雪夜，万里齐辔。攻讨贼城，致之死地。干戈既戢，弓矢载橐。懋功既立，爰议赏劳。谦勤愈彰，宠锡弥高。贵婚华宪，辉映贤豪。王者之师，胜残去杀。由不得己，在惩桀黠。惟公训齐，确然不拔。令亦宽简，政不苛察。羽林震卫，克壮其猷。推诚心膂，练习貔貅。忘身奉君，劳积生忧。运促潜夺，名在建侯。追荣八座，宠锡威武。葬于九原，轸悼明主。勋名独在，骨肉归土。表行丰碑，垂休万古。
    ☆高孚
    孚，文宗时人。官许昌县主簿。
    ○白□起封中赋（以“皇汉施德，介邱告成”为韵）
    客有遭逢汉昌，从武帝而登岱，睹白云之效祥。曰此盖非常，不飘不扬。初起封中，方郁郁以呈象；稍浮山上，乍英英而有光。原初出之义也。告成我皇。我皇德以静人，威以平难。廓清诸夏，光启大汉。俗既和兮考时巡，礼既备兮登日观。惟天辅圣，无雨则其明徵；惟岳通元，出云所以幽赞。不然者，山有四岳，胡独兴於此；地有四极，胡不普而施。观耀质以流彩，若无心而有知。无心者何，随车而动息；有知者何，表圣之功德。帝穆清以修祀，云故清其容；帝贞白以为心，云故白其色。岂徒然也。君为万国所仰，岳乃众云所届。其垂思储精，登封俯拜，亦庶几乎明神斯答，景福攸介。故夫是云也，乘元气而出，冠灵坛而浮。不漠漠以四散，直亭亭於上头。祥光内朗，瑞色旁流。既表庆于兹日，复增华於介邱。此可以见其无疆之休者也。且夫刻石者所以纪号，泥金者所以昭告。必元德之已升，乃兹山之可造。若齐桓僭侈，秦帝骄暴。纵倾国以修封，岂嘉祥之□报。美矣哉！昼日斯清，瑞云孔明。萧索，下应一人之感；仿佛影响，旁闻万岁之声。彼入房彰於殷帝，浮洛表於周成。岂可与兹而名哉！
    ○大唐吴郡张君纪孝行铭
    君名常洧，字巨川，句曲人也。其先奕世载德，锡姓受氏，详乎家牒，炳乎国史矣。在昔宣王时，则有若张仲孝友，周人美之，列于风雅。在悼公时，则有若张老，恢晋国之图，拯魏氏之急，鲁史嘉之，编于简册。高祖伯卿，曾祖元绍，并怡情典坟，抗志不仕。祖处静，皇湖州乌程令。考章，皇建州司户。君即建州之第四子也。幼而聪敏，长而岐嶷。穷百行之源，事父母以孝；禀五常之性，奉亲族以和。及父母既没，居忧泣血，柴毁骨立。躬自建冢，高数寻。手植奇树，盈千馀本。然志恋坟茔，将终身洒扫。虽丧纪逾制，而靡释衰。乃葺结庵庐，居于墓次。哀动行路，感通神明。白鹤翔于林中，灵芝生于墓侧。乡党称其孝，郡邑嘉其行。录表上闻，优诏允答。复其徭役，旌其倚庐。三纪于兹，情不一异。君尝疾困，殆不胜丧。勺饮不入口者累日矣。其兄常泳，劝令饮食，固辞不从，兄谓之曰：“有疾饮酒食肉，在礼自有明文，无以死伤生也。今汝异居幽荒之际，而即安于疾，殆至灭性，又安得为孝乎？”乃曰：“吾负终身之忧，匪惟一日之戚。且吾有兄，不患死之将至；兄有子，不患祀之将乏。身既不赖其生，口岂复食其味乎！”君子曰：甚哉张氏兄弟，孝之大者也。非令弟无以知兄之贤，非仁兄无以成弟之美。所及其远哉！上以彰圣朝孝理之至，中以表牧宰奉化之极，下以明张君锡类之永。此一行也，而三善成焉。孚虽庸愚，备知盛美。窃以宠锡之命，虽行表于门闾；纪述之词，曾未标于篆刻。敢直书其事，识之贞石焉。铭曰：
    天锡嘉命，保佑我唐。笃生张君，令名是扬。令名伊何，纯孝克彰。终身在戚，执亲之丧。独居幽荒，庐墓之侧。丧制既逾，哀情罔极。衰弗离，甘旨靡食。疾苦婴身，志行不忒。节彼高坟，巍然如冈。草木呈瑞，鸾鹤表祥。孝感之至，达于圣皇。诏命旌美，殊其井疆。勒铭纪行，于门之旁。千秋万祀，斯风不忘。
    ☆承瑰
    瑰，太和中官润州句容县主簿。
    ○张孝子旌表碑赞（并序）
    昔原涉庐于墓三载，人至于今称之。况吴郡张生，父母继殁，匍匐坟土，寤处苫块，弃绝人事，凡三十一年。号泣终身，故至性感物，精诚动天，灵芝继生，嘉祥至。乡里仰其道，狼戾者为之恭恪，悖慢者为之孝慈。郡县以闻，于是天子宠以旌表，当代著之歌谣。又太和六年，侄孙公继亦庐于墓。时职留务于金陵日，御史谭公为清时名士，深用褒焉，曰：”张家至孝，已传三世，可革人俗，变诸乡闾。不匮之美，萃于张氏矣。“而张氏世传儒素，家唯四壁，大唐之玺书，文人之丽藻，虽传诸子孙，而未置于金石。会其诸兄之孙曰琢，以经学著名，少游太学，垂十年。有贞介之行，有恭懿之德，事亲爱以顺，交朋友以信。帅知之，辟主印真宁。纠逖滞疑，绥怀孤弱，真宁有单父武城之化，民皆翕然。秩满归乡，经先人之旧庐，悼盛事之未树，喟然叹息，霈然涕Д。乃出琴书车马以鬻焉，取其资缮葺廊庑，芟夷榛荆。咸取敕旨，勒于贞石使永不泯。夫建邦立家，唯忠与孝，有一於此，宜乎不朽。君斯举也，上宣吾君之命，下显尔祖之休。尽善尽美矣！赞曰：
    天经地义，其惟孝焉。六顺之始，百行之先。哲人斯难，尔祖有旃。土阙徒立，荆榛满阡。永锡之道，将不匮焉。吾侪感此，深用惘然。乃纪贞石，是昭是宣。丰碑既树，厥美方传。俾其不朽，永慰荒诞。
    ☆李哲
    哲官润州句容县令。
    ○吴郡孝子张常洧庐墓记
    人与天地同有，孝与父子偕生。道德失而称仁，哀慕结而灭性。於是先王立中，制三年通丧；人伦以达，然孝子之心。感逐时并，蹙随身尽。句容张常洧，哀亲之不返，将已以为殉。乡闾惧法，孝子违心。长号天高，侍宿坟侧。岁移六次，人无二行。柴骨杖起，蓬头毡垂。非礼教之所知，非名实之相与，诚至孝之所致而至于斯也。余执事之日，耆老赵某等共举之，怆然感怀，因自俯慰。申州上请，以表门闾。州司虑其矫情异众，饬哀求显，事留精详，时多永叹。国体不以殊行立法，故旌善以激俗，史馆编集传记，颁令搜扬。今年八月，观察使御史中丞王公录上尚书省，明诏未及，幽魂已庆。惟此孝子，行之实难。余替人乔公，体包仁和，志存感激，异斯事举，请余记之。
    ☆郑素卿
    素卿，太和时人。
    ○西林寺水阁院律大德齐朗和尚碑（并序）
    大师号齐朗，生报身于寻阳陶氏，承大司马侃之後。侃舍宅作西林寺，其孙累有人继前志。故大师幼有觉心，事峰顶寺律大德法真为和尚，出家受具，皆目其下，传七支四分学，精进勇猛。所治如官之与宪法，其徒肃而不敢犯。故自山发其风，行诸道流。若钧衡绳墨，所化之处，无不断断尔。所居水阁院，水阁之称，天下知重。长讲律业，兼通《无量寿》《净名》等经，复手自为义记以示後学。贞元三年，从峰顶本大师陪荆州庆门寺灵裕、台州国清寺法裔同受廉使李公兼龙兴坛场之请。洎七年，剌史崔公衍置方等於当州开元寺，请东林大德熙怡、大林、法粲、兴果、神清同赴坛会。十四年，郡守李公康兴甘露之会，请宣州开元寺大德慧庄、抚州景□寺上宏、吉州靖居寺道华、当州宝称寺智满同秉羯磨。至元和初，鄂岳观察使郗公士美建法会于头ヌ寺，又命简奉迎。曰：“鹅珠在冰雪之中，鹤貌出风尘之外。”其感绅大人相知之深如此。享年七十有三，法岁四十有九，示寂灭于长庆二年十一月十六日。用是年闰月二十一日，奉葬于峰顶大师灵塔之右，恭遗命也。
    呜呼！凡与大师游者，自童年及暮齿，未尝以言色高下，用&lt;片戈&gt;于人。人之聪明，睹此知教。虽庭户之近，必拟迹而後行；或饥寒之来，必审公而後取。所谓声为律，身为度，其殆庶乎！或人来以持律相难者，对之曰：“吾闻四十不惑，以至无邪，正当师之，我法只尔。”闻者降伏，知言要理深。自洪州升龙兴寺坛，转至甘露头陀，一十有四会，承羯磨者数盈千万计。故江西以为佛法钟鼓，皆自水阁出。考功员外郎李公渤，中书舍人白公居易，尝视郡事，得之精微，每至道场，膜拜起敬。
    门人元超、元谏、元膺、元、元皓、清锐、元、智明等，惧先师之德光，不留於金石，乃以本际实行，付云皋比邱草具状，藉门弟子大德道建、如达、冲契、宗一等，虔请碑铭于荥阳郑氏子素卿。辞不能免，乃强起笔应之曰：
    释之徒有持律，犹官之徒有持法。二者谨严，则教立而道尊。惟大师以惠觉心，以心治身。秉佛宪书，为佛翰垣。调驭诸根，不生一尘。提导孺孩，出离火燔。升我渐阶，入我便门。慈覆轩轩，法洒翻翻。膏之清濡，长之茂蕃。故自匡庐，散吴、楚间。受教比邱，知处元关。或坐道场，或登戒坛。景我之山，派我之川。珠贯大千，印可无边。来也不羁，去之偶然。吁嗟乎西林佛日，尝在此兮已焉。太和六年岁次壬子三月甲午朔六日己巳，门人元谏等树。
    ☆萧仿
    仿字思道，宰相亻免从父弟。太和元年进士。咸通中历礼户一部侍郎，拜义成军节度使。入为兵部尚书，历吏部兵部，以本官同平章事。迁中书门下侍郎，进司空宏文馆大学士兰陵郡侯。罢为岭南节度使。卒年八十。
    ○蕲州谢上表
    臣某言。臣谬掌贡闱，果兹败失，上负圣奖，下乖人情。实省已以竞惭，每自咎而煌灼。犹赖陛下猥矜拙直，特贷刑书。不夺金章，仍付符竹。荷恩宥而感恋，奉严谴以奔驰。不驻羸骖，继持舟棹。臣二月十三日当日於宣政门外谢讫，便辞进发，今月一日到任上讫。臣诚惶诚惧，顿首顿首！
    臣性禀朴愚，材昧机变。皆为叨据，果窃显荣。一心惟知效忠，万虑未尝念失。是以顷升谏列，已因论事去官；後忝琐闱，亦缘举职统旆。身流岭外，望绝中朝。甘於此生，不到上国。伏过陛下临御大宝，恭行孝思。询以旧臣，遍沾厚渥。臣远从海峤，首还阙廷。才拜丹墀，俄捧紫诏。任抡材於九品，位超冠於六曹。家与国而同归，官与职而俱盛。常思惕厉，粗免悔尤。已尘铨衡，复忝贡务。昨虽有过，今合具陈。
    臣伏以朝廷所大者，莫过文柄；士林所重者，无先辞科。推公过即怨ゥ并生，行应奉即语言皆息。为日虽久，近岁转难。如臣孤微，岂合操。徒以副陛下振用，明时至公，是以不听嘱论，坚收沈滞。请托既绝，求瑕者多。臣昨选择，实不屈人。杂文之中，偶失详究。扇众口以腾毁，致朝典以指名。缄深恳而（阙一字）得敷陈，奉诏命而须乘邮传。罢远藩赴阙，还乡国而只及一年；自近侍谪官，历江山而又三千里。泣别骨肉，愁涉险艰。今则已达孤城，唯勤郡政。缉绥郭邑，训整里闾，必使狱绝冤人，巷无横事，峻法钤辖於狡吏，宽宏抚育於疲农，粗立微劳，用赎前过。伏乞陛下特开睿鉴，俯察愚衷。臣前後黜责，多因奉公。秉持直诚，常逢於党与。分使如此，时亦自嗟。写肝胆而上告明君，希衰残而得还帝里。岂望复升荣级，更被宠光。愿受代於蕲春，遂闲散於辈下。臣官为牧守，不同藩镇。谢上之後，他表无因。达天听而知在何时，备繁辞而并陈今日。驰魂执笔，流血拜章。形神虽处於遐陬，梦寐尚驰於班列。臣无任感恩惶恐涕泣望阙屏营之至！谨差军事押衙某奉表陈谢以闻。
    ○还蓝田尉直宏文馆柳擢右拾遗奏
    陛下高悬爵位，本待贤良。既命浇浮，恐非惩劝。居家不禀於义方，奉国岂尽於忠节。（下阙）
    ○谏懿宗奉佛疏
    臣闻元祖之道，由慈俭为先；而素王之风，以仁义为首。相沿百代，作则千年，至圣至明，不可易也。如佛者，生於天竺，去彼王宫。割爱中之至难，取灭後之殊胜。名归象外，理绝尘中。非为帝王之所能慕也。昔贞观中，高宗在东宫，以长孙皇後疾亟，尝上言曰：“欲请度僧，以资福事。”後曰：“为善有徵，吾未为恶。善或无报，求福非宜。且佛者异方之教，所可存而勿论，岂以一女子而紊王道乎！”故谥为文德。且母後之论，尚能如斯，哲王之谟，安可反是？伏睹陛下留神天竺，属意桑门，内设道场，中开讲会。或手录梵，或口扬佛音。虽时启於延英，从容四辅；虑稍移於听政，废失万机。居安思危，不可忽也。夫从容者君也，必畴咨於臣，荩忠匡救。外逆其耳，内沃其心。陈皋陶之谟，述仲虺之诰。发挥王道，恢益帝图。非赐对之闲，徒侍坐而已。夫废失者，上拒其谏，下希其旨。言则狎玩，意在顺从。汉重神仙，东方朔著《十洲》之记；梁崇佛法，刘孝义咏《七觉》之诗。致祠祷无休，讲诵不已，以至大空海内，中辍江东。以此言之，是废失也。然佛者当可以悟取，不可以相求。汉、晋以来，互兴宝刹；姚、石之际，亦有高僧。或问以苦空，究其不灭，止闻有性，名曰忘言。执著贪缘，非其旨也。必乞陛下力求民瘼，虔奉宗祧。思谬赏与滥刑，其殃立至；俟胜残而去杀，得福甚多。幸罢讲筵，频亲政书。昔年韩愈，已得罪於宪宗；今日微臣，固甘心於遐徼。
    ○与浙东郑商绰大夫雪门生薛扶状
    某昨者出官之由，伏计尽得於邸吏。久不奉荣问，惶惧实深。某自守孤直，蒙大夫眷奖最深，辄欲披陈其事，略言首尾，冀当克副虚襟，鉴雪幽抱。伏以近年贡务，皆自阁下权知，某叨历清崇，不掌纶诰。去冬遽因铨衡，叨主文柄，珥貂载笔，忝幸实多。遂将匪石之心，冀伸藻镜之用。壅遏末俗，荡涤讹风，刈楚於庭，得人之举。而腾口易唱，长舌莫箝。吹毛岂惜其一言，指颊何啻於十手。既速官谤，皆由拙直。窃以常年主司亲属，尽得就试。某敕下後，榜示南院，外内亲族，具有约勒，并请不下文书，敛怨之语，日已盈庭。复礼部旧吏云：“常年例得明经一人。”某面责其事，即严厘革。然皆阴蓄狡恨，求肆蠹言。致杂文之差互，悉群吏之构成。失於考议，敢不引过。又常年榜帖，并他人主张，凡是旧知，先当垂翅。灵蛇在握，弃而不收；璞鼠韬怀，疑而或取。致使主司胁制於一时，遗恨遂流於他日。今春此辈，亦有数人，皆朝夕相门，月旦自任，共相犄角，直索文书。某坚守不听，唯运独见。见在子弟无三举，门生旧知才数人。推公擢引，且既在门馆日夕，即与子弟不生。为轻小之徒望风传说曰：“笔削重事，闺门得专。”某但不欺知白之诚，岂畏如簧之巧。顷年赴广州日，外生薛廷望荐一李仲将外生薛扶秀才，云负文业，穷寄岭峤。到镇日相见之後，果有辞藻。久与宴处，端厚日新。成名後，人传是蕃夷外亲，岭南巨富，发身财赂，委质科名。扶即薛谓近从兄弟，班行内外，亲族绝多。岭表之时，寒苦可悯，曾与月给，虚说蕃商。据此谤言，岂粗相近。况孔振是宣父胄绪，韩绾即文公令孙。苏[B19C]故奉常之後，雁序双高，而风埃久处；柳告是柳州之子，凤毛殊有，而名字陆沈。其馀四面搜罗，皆有久居艺行之士，繁於简牍，不敢具载。某裁断自已，实无愧怀。敦朝廷厚风，去士林时态。此志惶挠，岂惮悔尤。今则公忠道消，奸邪计胜。众情犹有惋叹，深分却无悯嗟。何直道而遽不相容，岂正德而亦同浮议。久猜疑闷，莫喻尊崇，幸无大故之嫌，勿信小人之论。粗陈本末，希存旧知。临纸写诚，含毫增叹。特垂鉴宥，无轻弃遗。幸甚！
    ☆韦悫
    悫字端士。太和初进士。大中朝拜礼部侍郎，出领方镇卒。
    ○重修滕王阁记
    锺陵郡控连山大江，环合州城。揭起楼榭，游之者莫不目骇魂褫，号为一方胜概。先是背郛郭不二百步，有巨阁称滕王者。懿夫峻修广袤，非常制所能拟及。考寻结构之始，荩自永徽後。时滕王作苏州剌史，转洪州都督之所营造也。距今大中岁戊辰，亦将垂三百年。徒嘉乎飞叠栾，虎踞龙盘，发地呈形，与山同安。曾不知荡涤不必系於天灾，兴废自叶於时数。将利恢复，果凭智谋。故我雁门公按节廉问，方颁条诏。令肃而兵戎服，政和而疲瘵昭苏。妙抚循则有襦咸获之谣，宽赋敛且无杼轴皆空之叹。岁比善熟，俗臻治平。故州民相与称贺，继而歌曰：“自公之来，阖境欢ㄉ，饮公之化，若乳婴孩。”虽国侨理郑国而多方，长孺缉淮阳而布效，方公今日，不足过也。宜乎享亨祉，居全功。
    无何，值祝融发其灾，回禄煽其焰，曾未竟夕，煤侔秋蓬，则斯阁之制，荡无馀矣。其他廪[
S51]之地，接续邮亭，甍栋[
YXF]连，疾飚一惊，遂至延及。公至是领徒夜出，俾撤屋开道，毒焰方炽，逡巡不能救。翼日，公乃往观焉，召将校谓之曰：“吾幸得备位廉察，不能恳求人瘼，敬避天戒。致火之患，时予之辜。”遂审量日力，详度费务，役不加重而徒凑，事协于中而公用省。众谓难集，我方指期。遂得鼓不胜而筑之阁阁，梓材并构而势已耽耽。自非智用周敏，政齐画一，则安能创规模之丰丽如彼，程制造之速疾如此？不有废绝，孰能兴耶！今按旧阁基址，南北阔八丈，今增九丈三尺；其峻修北自土际达阁，板高一丈二尺，今增至一丈四尺；阔板上旧长一丈，今增至一丈三尺；中柱北上耸于屋脊，长二丈四尺，今增至三丈一尺；旧正阁通龟首，东西六间，长七丈五尺，今增至七间，共长八丈六尺，阔三丈五尺。固可谓宏廓显敞，殊形诡状。革故鼎新，有如是乎。！
    况前通舟车，回瞰江岭，每值美景燕集，笙歌散迂，远凝宵汉，上轶云雨。即未知三山之灵仙窟穴，五湖之贤达沈浮，其於历贤胜负，果又何如耳。故自焚之後，又建是阁，广其邮驿厅事，接以飞轩累榭。复架连楼小阁，对峙高揭；旁通江亭津馆，致巧炫能。回廊并抱以交映，邃宇相萦而不绝。则是阁也，冠八郡风俗之最，包四时物候之异。春之日则花景斗新，香风袭人，凭高送归，极目荡神；夏之日则莺舌变ミ，叶阴如栋，纨扇罢摇，绮窗堪梦；秋之日则露白山青，当轩展屏，凉风远来，沈醉易醒；冬之日则檐外雪满，幄中香暖，耐举樽，好听歌管。则斯阁之盛，纵游之美，赏心乐事，庸可既乎！
    夫易旧图新，树非常之绩，天其或者必将候魁岸博达，负出人智能，而俾张大其所为。不然，何当疮痍未复之前，而妙於救药；煨烬已成之末，而遽及经营。况不夺农时，不剿人力，帑藏免竭，日时免赊。观之者咸谓神化翕忽，殆非人力之所为也。噫夫瑰谲特殊，巍峨相扶。似乘灵涛，涌出方壶。华厦峥嵘，开阖睢盱。用镇遐俗，尤光奥区。是必知後千百年，阁之名焉，与公之政俱垂不朽矣。至如江山之重复，物产之殷充，亭台增葺以云蔓，廨署缮完而栉比，布在图籍，孰能该详，悫今所以为异者，但举乎阁之废矣，自公复兴而已。其他壮丽形胜，已备列诸公述作，故不能一二缕。时大中执徐岁秋八月哉生明记。
    ☆刘瞻
    瞻字几之。其先彭城，徙桂阳。太和初进士，又登博学宏词科。咸通中拜户部侍郎，充翰林学士，以本官同平章事，加中书侍郎兼刑部尚书集贤殿大学士，罢为荆南节度使，再贬州司户参军。僖宗立，徙康州刺史，量移虢州，以刑部尚书召，复以中书侍郎平章事卒。
    ○请释医官韩福建省召康仲殷宗族疏
    臣闻修短之期，人之定分，贤愚共一，今古攸同。乔松花，禀气各异。至如铿寿考，不因有智而延龄；颜子早亡，不为不贤而促寿。此皆含灵禀气，修短自然之理也。一昨同昌公主久婴危疾，深轸圣慈。医药无徵，幽明遽隔。陛下过锺宸爱，痛切追思，爰责医工，令从严宪。然韩宗召等，因缘艺术，备荷宠荣。想於诊候之时，无不尽其方术，亦欲病如沃雪，药暂通神，其奈祸福难移，竟成差跌。原其情状，亦可哀矜。而差误之愆，死未塞责。自陛下雷霆一怒，朝野震惊，囚九族於狴牢，因两人之药误，老幼械系，三百馀人。咸云宗召荷恩之日，寸禄不沾，进药之时，人不同议。此乃祸从天降，罪匪已为，物议沸腾，道路嗟叹。陛下以宽仁厚德，御宇十年。四海万邦，咸歌圣政。何事遽移前志，顿易初，心以达理知命之君，涉肆暴不明之谤，且殉宫女而违道，囚平人而结冤。此皆陛下安不思危，忿不顾难者也。陛下信崇释典，留意生天，大要不过喜舍慈悲，方便布施，不生恶念。所谓福田，则业累尽消，往生忉利，比居浊恶，未可同年。伏望陛下尽释系囚，易怒为喜，虔奉空王之教，以资爱主之灵。中外臣寮，同深恳激。
    ○唐故内庄宅使银青光禄大夫行内侍省内侍员外置同正员上柱国彭城县开国子食邑五百户赐紫金鱼袋赠左监门卫大将军刘公墓志铭（并序）
    公讳遵礼，字鲁卿。帝尧垂裔，实分受姓之初；隆汉勃兴，更表昌宗之盛。灵源弥远，瑞庆斯长，史不绝书，代称其德。曾祖讳英，皇任游击将军守左武卫翊府中郎将，韬钤奥术，倜傥奇材，运厄当年，位不及量，僖伯有後，累生英贤。烈祖讳宏规，皇任左神策军护军中尉特进行左武卫上将军知内侍省事，赠开府仪同三司扬州大都督沛国公，佐佑累朝，出入贵仕，文经武略，茂绪嘉庸，誓著山河，勋铭金石。训传令嗣，庆集德门，即今开府仪同三司内侍监制仕徐国公名行深也。公即开府第五子。
    颖悟於龆龀，温克於童蒙。孝敬自禀於生知，忠恪允符於夙习。爰当妙齿，即履宦途，以宝历二年入仕重位要权，争用为寮き，资鸿渐之势，俟麟角之成。雍容令图，逊让美秩。开成五年方赐绿，授将仕郎掖庭局宫教博士，充宣徽库家。地密务殷，选清材称，举止有裕，阶资渐登。会昌元年授登仕郎，四年授承务郎。常在禁闱，日奉宸，皆贵游之子弟，为显仕之梯媒。清切无伦，亲近少比，特加命服，仍领太医。六年赐服银朱，加供奉官，转徵仕郎内仆局令，充监医官院使。亲承顾问，莫厚於宣徽；荣耀服章，无加於紫绶。其年六月授宣义郎，改充宣徽北院使。十一月赐紫金鱼袋。阶秩表仕进之绩，爵邑列恩宠之荣。既属上材，因降优命。大中二年授朝散大夫彭城县开国子，食邑五百户。密侍右迁，枢轴备选。边防经制，才略所先，公论咸推，帝命惟允。五年改充宣徽南院使，寻兼充京西京北制置堡戌使疆埸设备。今古重难，俾无奔突之虞，用致烟尘之息。凡所更作，大叶机宜，与能畴劳，换职进秩。其年使回，改大盈库使，旋授宫闱扃令。夫良弓劲矢，武卫戎装，器号鱼文，名掩繁弱，帑藏之贮，进御是须，多资峻严，以绾要重。七年改内弓箭库使，又以上田甲第，职夥吏繁，禁省之中，号为难理，苟非利刃，宁剧权。八年改内庄宅使，出护戎机，实为重寄，受历试之选，膺贞律之求。爰以周通，遂俞推择。九年改充海监军使。共绥武旅，旁协师臣。傥非其材，亦罕济用，雅闻懿绩，更莅雄藩。十二年改郓州监军使。出入之宜，劳逸是系，履践之美，重沓为优。十三年赴阙。明年授营幕使。其年再领弓箭库使。咸通元年十二月转掖庭令。云螭洼产，骥子龙孙。
    当星驰电逸之场，列中皂内闲之藉。宝鞭玉勒，足[A15B]首骧，系於伯乐之知，悬在伏波之式。鉴精事重，匪易其人，三年遂授内飞龙使。休声益畅，睿渥弥敷，进於崇班，示以懋赏。四年授内侍省内侍。地控西陲，任当戎事，思得妙略，冀绝边虞。五年改宁监军。外展殊勋，内缺要务，人思旧政，主洽新恩。七年复拜内庄宅使。顾遇益隆，兢谨愈至，将申大用，先命崇阶。八年授银青光禄大夫。呜呼！得君逢时，材长数促，性命之际，贤哲莫穷。咸通九年孟夏遘疾，优旨许归就医药。针砭无及，汤剂徒施。莫逢西域之灵香，遽叹东流之逝水。以其年六月十四日，薨于来庭里私第。享年五十三。八月五日诏赠左监门卫大将军。
    窃惟开府以仁谊承家，用忠贞事主，德齐嵩华，量广沧溟，便蕃显荣，洋溢功业。掌钧衡则弥缝大政，绾戎务则训齐全师。勤以奉公，宽而济众。书于史册，播在朝廷。故得朱紫盈门，辉光满目。公之仲季，时少比伦，并以出人之材，各奉趋庭之训，优秩佳职，後弟前兄。而公不享遐龄，岂神之孤众望也。是以开府惋惜，轸极悲怀。夫人咸阳县君田氏，四德咸臻，六姻共仰，妇道克顺，母仪聿修。有子四人。长曰重易，给事郎内侍省内府局丞。次曰重允，宣徽库家登仕郎内侍省奚官局丞。又其次曰重益曰重则，并已赐绿。皆以孝爱由已，明敏居心，在公处私，克守训范，以似以续，家肥国华。今则丧过乎哀，忄焉在疚，宅兆既卜，日月有时。十一月八日，衔哀奉丧窆于万年县崇义乡川西原，礼也。佳城永，昭代长违。生也有涯，前距百龄才及半；死如可作，後游九原当与归。瞻叨职内廷，特承宗顾，刊刻期于不朽，叙述固以无私。铭曰：
    积德之孙，大勋之嗣。允文允武，有材有位。既遇明时，将膺宠寄。枢机之任，咫尺而至。命不副才，期而爽遂。崇崇德门，亻先々令子。垂裕後昆，流千万祀。
    ●卷七百四十八
    ☆杜牧（一）
    牧，字牧之。驾部员外郎从郁子。第进士，复举贤良方正。文宗朝官殿中侍御史，迁左补阙，转膳部、比部员外郎。历黄、池、睦三州刺史，迁司勋员外郎，转吏部，授湖州刺史。入拜考功郎中知制诰，迁中书舍人。卒年五十。
    ○阿房宫赋
    六王毕，四海一。蜀山兀，阿房出。覆压三百馀里，隔离天日。骊山北构而西折，直走咸阳。二川溶溶，流入宫墙。五步一楼，十步一阁。廊腰缦回，檐牙高啄。各抱地势，钩心斗角。盘盘焉，焉，蜂房水涡矗，不知乎几千万落。长桥卧波，未云何龙？复道行空，不霁何虹？高低冥迷，不知西东。歌台暖响，春光融融；舞殿冷袖，风雨凄凄。一日之内，一宫之间，而气候不齐。
    妃嫔媵嫱，王子皇孙，辞楼下殿，辇来於秦，朝歌夜弦为秦宫人。明星荧荧，开妆镜也；绿□扰扰，梳晓鬟也；渭流涨腻，弃脂水也；烟斜雾横，焚椒兰也；雷霆乍惊，宫车过也；辘辘远听，杳不知其所之也。一肌一容，尽能极妍。缦立远视，而望幸焉。有不得见者三十六年。
    燕赵之收藏，韩魏之经营，齐楚之精英，几世几年，剽掠其人，倚叠如山。一旦不能有，输来其间。鼎铛玉石，金块珠砾，弃掷逦迤。秦人视之，亦不甚惜。嗟乎，一人之心，千万人之心也。秦爱纷奢，人亦念其家。柰何取之尽锱铢，用之如泥沙。使负栋之柱，多於南亩之农夫；架梁之椽，多於机上之工女；钉头磷磷，多於在庾之粟粒；瓦缝参差，多於周身之帛缕；直栏横槛，多於九土之城郭；管弦呕哑，多於市人之言语。使天下之人，不敢言而敢怒，独夫之心，日益骄固。戌卒叫，函谷举，楚人一炬，可怜焦土。
    呜呼！灭六国者，六国也，非秦也。族秦者，秦也，非天下也。嗟夫！使六国各爱其人，则足以拒秦。秦复爱六国之人，则递三世可至万世而为君，谁得而族灭也？秦人不暇自哀而後人哀之。後人哀之而不鉴之，亦使後人而复哀後人也。
    ○望故园赋
    余固秦人兮，故园秦地。念归途之几里。诉余心之未归兮，虽系日而安至。既操心之大谬，欲当时之奏技。技固薄兮岂易售，矧将来之岁几。人固有尚珠金印节，人固有为，背憎面悦。击短扶长，曲邀横结。吐片言兮千口莫穷，触一机而百关俱发。嗟小人之颛蒙兮，尚何念於逸越。余之思归兮，走杜陵之西道。岩曲天深，地平木老。陇云秦树，风高霜早。周台汉园，斜阳暮草。寂寥四望，蜀峰联嶂。葱茏气佳，蟠联地壮。缭粉堞於绮城，矗未央於天上。月出东山，苔扉向关。长烟苒惹，寒水注湾。远林鸡犬兮，樵夫夕还。织有桑兮耕有土，昆令季强兮乡党附。怅余心兮舍兹而何去，忧岂无念，念至谓何？愤愠凄悄，顾我则多。万世在上兮百世居後，中有一生兮孰为寿夭？生既不足以纫佩兮，顾他务之纤小。赋言归兮余之志，世徒为兮纷扰。
    ○晚晴赋（并序）
    秋日晚晴，樊川子目于郊园，见大者小者，有状类者，故书赋云：
    雨晴秋容新沐兮，忻绕园而细履。面平池之清空兮，紫阁青横，远来照水。如高堂之上，见罗幕兮，垂乎镜里。木势党伍兮，行者如迎，偃者如醉，高者如达，低者如，松数十株，切切交峙，如冠剑大臣，国有急难，庭立而议。竹林外裹兮，十万丈夫，甲刃，密阵而环侍。岂负军令之不敢嚣兮，何意气之严毅。复引舟於深湾，忽八九之红芰，姹然如妇。敛然如女，堕蕊&lt;黑宛&gt;颜，似见放弃。白鹭潜来兮，邈风标之公子，窥此美人兮，如慕悦其容媚。杂花参差於岸侧兮，绛绿黄紫，格顽色贱兮，或妾或婢。间草甚多，丛者束兮，靡者杳兮，仰风猎日，如立如笑兮，千千万万之容兮，不可得而状也。若予者则谓何如，倒冠落佩兮，与世阔疏。敖敖休休兮，真徇其愚而隐居者乎。
    ○高元裕除吏部尚书制
    敕。昔有虞氏贵德尚齿，言於四代，其道最优。今吾卿老，富有道德，以大冢宰，表率群寮，顾予敢专，得於佥议。前山南东道节度管内观察处置等使银青光禄大夫检校尚书使持节襄州诸军事兼襄州刺史御史大夫上柱国渤海县开国男食邑三百户高元裕，始以御史谏官，在长庆、宝历之际，匡拂时病，磨切贵近，罔有顾虑，知无不为。复以谏议舍人，在大和末，词摧凶魁，坐折左宦。继为中丞京兆，公卿藩服。朕始在位，徵归朝廷，爰自尚书，裂分茅土。为政以德，行已惟仁，信而履之，服而乐之，馀三十年，道益昭著。夫中外之任，迭有重轻，今者干戈蕴藏，戎狄信顺，将欲详考典礼，开张教化，使吾丞相已降，有所咨禀，非尔元裕，其谁膺之。至於官业，岂劳倚任，听出纳，无忘教戒。可守吏部尚书，散官勋封如故。
    ○崔ロ除刑部尚书苏涤除左丞崔除兵部侍郎等制
    敕。喉舌百官之本，纳辖天下之要，戎政国之大事。三人为众，一举得之，唯君知臣，予不敢让。正议大夫尚书左丞上柱国赐紫金鱼袋崔ロ，德可标准，言成文章，扬历中外，道益光显。左省驳议，不畏强御，分忧陕服，尹兹东郊，政既安人，化能被俗。擢任藻鉴，旋职牢笼，材皆适宜，官无逋事。分镇股肱之郡，遂成功实之臣，陟处纲曹，副以中宪。每师蘧瑗，常慕史鱼，抨弹之勇，正当时病。翰林学士承旨银青光禄大夫行尚书兵部侍郎知制诰武功县开国男食邑三百户苏涤，行冠人伦，爵高天秩，仁义礼乐之是务，克伐怨欲之不行，翱翔禁闱，出入讽议。汲黯为郡，尝闻卧理；下惠去国，皆以直道。洎宣室思贾，甘泉召雄，造膝尽忠，代言稽古。近以微恙，恳请自便，君子之道，进退可观。正议大夫前权知尚书户部侍郎上柱国博陵县开国子食邑五百户赐紫金鱼袋崔，上知自得，不器难名，既擅高文，兼通古学，掌言纶阁，典贡春闱。词同三代之风，士掇一时之秀，振举职业，昭宣令名。《诗》曰多士，文王以宁。《礼》曰官备，天子为乐。咨尔ロ等，实瑞清时，予为尔之德邻，尔膺予之慎选。典刑不忘於哀敬，提纲唯在於公勤，举司马法，勿踵近习。各膺重位，企伫上酬，宜於夙夜，无孤官业。ロ可守刑部尚书，散官勋赐如故。涤可行尚书左丞，散官封如故。可权知尚书兵部侍郎，散官勋封赐如故。
    ○裴休除礼部尚书裴谂除兵部侍郎等制
    敕。冉有、仲由，孔门之高弟也，尚曰处於小国，可为具臣。况今照临百官，抚御四海，绾牢笼漕挽之职，掌五兵六师之重，次第超擢，为吾大寮，若非佥谐，岂敢轻授。正议大夫守尚书兵部侍郎兼御史大夫统诸道盐铁转运等使上柱国河东县开国子食邑五百户赐紫金鱼袋裴休，仁义礼乐，文行忠信，积此八者，以为成人。前宣歙池等州都团练观察处置等使大中大夫检校左散骑常侍兼御史大夫上柱国河东县开国男食邑三百户赐紫金鱼袋裴谂，在元和代理，惟帝念功，四夷九州，文化武服。咨尔先父，实著大勋，天必祚仁，门有令嗣。道直才富，行备名高，文学而浃洽专精，率履而清净恭俭。而皆周历华显，践更台阁，处事可法，出言成章。咸辍自纶闱，任寄方伯，教训以礼，生聚以仁，千里封疆，一口歌咏。休乃命以取士，时称得人，用其公方，委之管扌，事为之制，曲为之防，钩校奸赃，末减赋取，公财不耗，疲人乐生。望为准绳，立作据依，名实兼备，德位两高。《汉史》曰：“理行尤异者就加。”《礼》曰：“有功於人者进律。”秩崇八座，官副夏卿，举以授之，予亦何吝。夫宰相佐天子，公卿助宰相，股肱指臂，任同一身，有事必言，未为越局，无自爱惜，勉答宠荣。休可礼部尚书，依前统诸道盐铁转运等使。谂可权知尚书兵部侍郎，散官勋封赐各如故。
    ○毕П除刑部侍郎制
    敕。士师皋陶之恤刑，司寇苏公之用狱，既尽哀敬，能致治平。擢为大寮，膺兹慎选，出於予志，命以诚臣。翰林学士朝散大夫守中书舍人上柱国平阴县开国男食邑三百户赐紫金鱼袋毕П，学臻壶奥，文越拘挛，常以忠信，用为前後。爰自郎署，擢居内庭，谋议有同於寿王，奇异辄委於严助。竭尽心力，裨补机要，既久岁序，须议迁升。今者耕夫服田，戎马不驾，欲使凡一手足，皆获措置，是故用汝，典予刑罚。汝其往哉！吾今告汝，吾闻孔子曰：“古之听狱，求所以生之；今之听狱，求所以杀之。”宜念格言，深思伦要，勉服休命，以称朕意。可权知尚书刑部侍郎，散官勋封赐如故。
    ○韦有翼除御史中丞制
    敕。昔贞观、开元之为理也，远隐必见，情伪必知，天下如一家，兆庶如一人。无他道也，纲目皆振，法令必行。祖宗在天，方册在地，人存政举，行之非艰，故用正臣，委之邦宪。朝请大夫守尚书刑部侍郎上柱国赐紫金鱼袋韦有翼，戴仁而行，抱义以处，墙仞里峻，坛宇外宽。介特守君子之强，文学尽儒者之业，周历华贯，擢为诤臣。攻予甚专，言事颇切，愿试佐辅，移理陕郊，冯翊之恐失倪宽，颍川之意得黄霸，壶浆迎路，襁属攀车。徵为公卿，愈见风采，恤刑慎罚，守法当官，巍然立朝，为时准直。今者迹其率履，委之纠绳，尔其念惠文弹理之言，思立秋授署之旨，三尺律令，四海纪纲，所宜公共，无乡上意。古人有言曰：凡为虎鼠，计於用舍。今之倚任，伫观尔能，唯君知臣，无累所举。可守御史中丞，散官勋封赐如故。
    ○赵真龄除右散骑常侍制
    敕。仲尼曰：“慎择尔臣，为人之道。”夫语言应对之选，为顾问耳目之官，若非善良，必致壅害朝散大夫守太子宾客上柱国汉中郡开国公食邑二千户赐紫金鱼袋赵真龄，其先君子事祖宗，出入屏毗，馀四十载。尔为令嗣，克肖素风，好学颇专，树善不倦。凡曰贤彦，无不与游，云水登临，多闻放志，风尘趋竞，殊不萦心。是以长人有慈惠之名，处官无纤介之失，其为行已，斯亦多矣。丹墀文陛之内，貂羽金蝉之荣，超以授之，无忝所举。可守右散骑常侍，散官勋封赐如故。
    ○韩宾除户部郎中裴处权除礼中郎中孟遂除工部郎中等制
    敕。朝散大夫守尚书水部郎中上柱国韩宾等。尚书天下之本，郎官皆为清秩，非科名文学之士，罕与其选。以宾端贞有守，以处权俊出群，以遂才能适用，皆茂乡里之称，咸为名实之士，各服休命，勉於官业。可依前件。
    ○郑处晦守职方员外郎兼侍御史知杂事制
    敕。朝议郎行尚书职方员外郎上柱国赐绯鱼袋郑处晦。御史中丞韦有翼上言曰：“御史府其属三十人，例以中台郎官一人稽参其事，以重风宪。如曰处晦，族清胄贵，能文博学，人伦义理，无不讲求，朝廷典章，饱於闻见，乞为副贰，以佐纪纲。”以尔处晦常居内庭，草具密命，自以疾去，于今惜之，颇俞其言，如我自得。有翼为尔之知已，余为有翼之德邻，上下交举，岂有私爱。勉修职业，所报非一。可守本官兼侍御史知杂事，散官勋赐如故。
    ○庾道蔚守起居舍人李文儒守礼部员外郎充翰林学士等制
    敕。天下为公，选贤与能也。况乎拔出流辈，超侍帷幄，岂唯独以文学，止於代言，亦乃密参机要，得执所见，若非贤彦，岂膺选擢。将士郎守起居舍人庾道蔚，善行必备，重价无对，尝自侯府，升为谏臣，每直言而尽诚，不违忠而偶意。朝议郎行尚书礼部员外郎上柱国赐绯鱼袋李文儒，才行冠时，名声哗众，杨历台阁，宣昭职业，无入而不得其道，守正而莫混其源。并为儒者之英，咸蕴贤人之操，久游安在，相见何晚。《礼》曰：“君子称人之美，则必爵之。”我既言矣，亦能絷维，宜尽忠谠，以酬宠遇。并可守本官充翰林学士，馀各如故。
    ○李朋除刑部员外郎李从诲除都官员外郎等制
  </div>
  <div class="pagination">
   <a href="全唐文_page443.html">
    上一页
   </a>
   <span>
    ...
   </span>
   <a href="全唐文_page439.html">
    439
   </a>
   <a href="全唐文_page440.html">
    440
   </a>
   <a href="全唐文_page441.html">
    441
   </a>
   <a href="全唐文_page442.html">
    442
   </a>
   <a href="全唐文_page443.html">
    443
   </a>
   <span class="current-page">
    444
   </span>
   <a href="全唐文_page445.html">
    445
   </a>
   <a href="全唐文_page446.html">
    446
   </a>
   <a href="全唐文_page447.html">
    447
   </a>
   <a href="全唐文_page448.html">
    448
   </a>
   <a href="全唐文_page449.html">
    449
   </a>
   <span>
    ...
   </span>
   <a href="全唐文_page445.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
