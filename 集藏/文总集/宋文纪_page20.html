<!DOCTYPE html>
<html>
<head>
    <meta charset="UTF-8">
    <title>宋文纪 - 第 20 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋文纪 - 第 20 页/共 28 页</h1>
    <div class="content">　　羊希【字泰闻太山羊城人厯广州刺史为晋康太守刘思道所杀】
　　与安北谘议叅军孙诜书
　　【吴郡陆法真厯官有清节尝为刘秀之安北録事叅军希与诜书】
　　足下同僚似有陆録事者此生东南名地又张外孙持身至清雅有志节年髙官下秉操不衰计当日夕相与申意【宋书】
　　劾谢洸奏【宋起居注泰始二年希为御史中丞奏　洸一作沈】
　　山隂令谢洸亲忧未除尝着青绛纳两裆请免洸前所居官
　　东平冲王服制议【孝武帝孝建元年六月有司奏故十六皇弟休倩薨夭年始及殇追赠谥东平冲王服制有未成准辄下礼官详议太学博士陆澄议有司寻澄议无眀证却使秉正澄重议更上右丞羊希参议诏可】
　　陆澄议
　　案礼有成人道则不为殇今既追胙土宇逺崇封秩圭黼备典成孰大焉典文式昭殇名去矣夫典文垂式元服表身犹以免孺子之制全丈夫之义安有名班爵首而可服以殇礼
　　重议
　　窃谓赠之为义所以追加名器故赠公者便成公赠卿者便成卿赠之以王得不为王乎然有有在生而封或既没而爵俱受帝命不为吉凶殊典同备文物岂以存亡异数今玺筞咸秩是成人之礼群后临哀非下殇之制若防用成人亲以殇服末学含疑未之或辨敢求详衷如所称
　　羊希参议
　　寻澄议既无画然前例不合准据案礼子不殇父臣不殇君君父至尊臣子恩重不得以幼年而降又曰尊同则服其亲服推此文者旁亲自宜服殇所不殇者唯施臣子而已
　　沈演之【字台真吴兴武康人厯吏部尚书太子右卫率】
　　荐刘真道刘道锡表【元嘉十三年东土旱遣扬州治中从事史沈演之廵行在所上表上嘉之各赐谷千斛以真道为歩兵校尉】
　　宰邑剸政必以简恵成能莅职阐治务以利民著绩故王奂见纪于前升卿流称于后窃见钱唐令刘真道余杭令刘道锡皆奉公防民恪勤匪懈百姓称咏讼诉希简又翦荡凶非屡能擒获灾水之初余杭髙堤崩溃洪流迅激势不可量道锡躬先吏民亲执板筑塘既还立县邑获全经厯诸县访覈名实并为二邦之首最治民之良宰
　　嘉禾颂【元嘉二十四年七月嘉禾生华林园及景阳山中领军吉阳县侯沈演之奏颂】
　　焕炳祯圗昭晰瑞典运倾方閟时亨始显绨状既章鸟文斯辩于皇圣辟承物纪逺眀两辰丽昌辉天衍【其一】理妙位崇事神业盛渊渥徳泽虚寂道政协化安心调乐移性玉衡从体瑶光得正臣星垂采景云立庆【其二】极仁所被罔幽不攘至和所感靡况弗彰鹓出丹穴鹦起西湘白鹿逾海素鸟越江结响穹隂仪形钟阳【其三】治人奉天廼勤廼格黛未俶载髙廪已积嘉禾重穋甘露流液擢秀辰畦扬頴角泽离穟合豪荣区防斥【其四】盈箱徴殷贯桑表周今我大宋灵贶绸缪帝终防谦绎思勿休躬荐宗庙温恭率由降福以诚孝享防羞【其五】颁趾推功登徽叡诏恩覃隐显赏延荒徼河溓海夷山华岳燿憬琛夐賮兼泽委效日表地外改服请教【其六】茂对盛时绥万屡丰厌厌归素秩秩大同上蔵诸用下知所从仰式王度俯歌南风鸿名称首永保无穷【其七】
　　上白鸠颂表【元嘉二十四年九月白鸠见演之又为颂表上】
　　臣闻贞裕之美介于盛王休瑞之臻罔违哲后故鸣鳯表垂衣之化翔鹪徴解网之仁陛下道徳嗣基圣眀纉世教清鸟纪治昌云官礼渐同川泽浃末徼天嘉眀懿民乐薫风星辰以之炳焕日月以之光华神图祗纬盈观閟序白质黒章充牣灵囿应感之符毕臻而因心之祥未属以素鸠自逺毨翰归飞资性闲淑羽貎鲜丽既闻之先说又亲覩嘉祥不胜藻抃上颂一首辞不稽典分乏采章愧不足式昭皇庆崇讃盛美盖率舆诵备之篇末其颂曰有哲其仪时惟皓鸠性勰五教名编素丘殷厯方昌婉翘来逰汉録克韡爰降爰休【其一】于显盛宋叡庆遐传圣皇在上道照鸿轩称施既平孝思永言人和于地神像于天【其二】礼乐孔秩灵物咸昭白雀集苞丹鳯栖郊文驺俪迹嘉頴抽苗灼灼缟羽从化驯朝【其三】岂伊赴林必周之栩岂伊归义必商之所惟徳是依惟仁是处育景阳岳濯姿帝宇【其四】刑厯颁兴理感迭通雉飞越裳鹭起西雝烝然戾止实兼斯容壹兹民听穆是王风【其五】
　　扶令育
　　讼彭城王义康表【义康坐刘湛等出镇豫章前龙骧将军巴东扶令育诣阙上表收付建康狱赐死】
　　盖闻哲王不逆切防之谏以博闻为道人臣不忌殱夷之罚以尽言为忠是故周昌极谏冯唐面折孝恵所以克固储嗣魏尚所以复任云中彼二臣岂好逆主干时犯顔违色者哉又袁盎之谏孝文曰淮南王若道遇死则陛下有杀弟之名柰何文帝不用追悔无及臣草莽微臣窃不自揆敢抱葵藿倾阳之心仰慕周易匪躬之志故不逺六千里愿言命侣谨贡丹愚希垂察纳伏惟陛下躬执大象首出万物王化咸通三才必理辟大人之路开大道之门捜殊逸于岩穴招竒英于仄陋穷谷无白驹之倡乔岳无遗寳之嗟岂特罗飞翮于垂天网沉鳞于溟海况于彭城王义康先朝之爱子陛下之次弟哉一旦黜削逺送南服恩絶于内形隔于逺躬离眀主身放圣世草莱黔首皆为陛下痛之臣追惟景平元嘉之衅防于危殆三公托以兴废之宜密懐不臣之计台辅伺隙于京甸强楚窥窬于上流或显逆而陵主有生之所惴恐神只之所忿忌也頼宗社灵长庙算流逺洒涤庆埃殱馘丑类氛雾时靖四门载清当尔之时义康岂不预参皇猷均此休否哉且陛下旧楚形胜非亲勿居遂以骠骑之号任以藩夏之重抚政南郢绥民遏冦播皇宋之泽以洽幽荒陛下之润被之九有岂直南荆之民沾渥而已焉遂召之以辅宰又寄之以和味既居三事又牧徐扬所以幽显齐欢人神同忭莫不言陛下授之为得义康受之为是也今如何信疑貎之似阙兄弟之恩乎若有迷谬之愆可责之罪正可数之以善恶导之以义方且庐陵王往事足以知今此乃陛下前车之殷鉴后乗之灵也夫曽子之不杀忠臣之笃譬二告而犹织仁王之令范故诗云无信人之言人实不信又云兄弟虽阋不废亲也尚书云克眀峻徳以亲九族九族既睦可以亲百姓兄弟安可弃乎臣伏愿陛下上寻往代黜废之祸下惟近者谗言之衅庐陵王既申寃魂于后土彭城王亦弭疑愆于宋京岂徒皇代当今之计盖乃良史万代之美也且谄防难辩是非易黩福始祸先古人所畏故爱身之士自为已计莫不结舌杜口孰肯冒忌干主哉臣以顽昧独献微管所以勤勤恳恳必诉丹诚者寔恐义康年穷命尽奄忽于南遂令陛下有弃弟之责臣虽微贱窃为陛下羞之况书言记事史岂能屈典谟而讳哉脱如臣虑陛下恨之何益扬子云曰获福之大莫先于和穆遘祸之深莫过于内难每服斯言以为警戒矧今覩王室大事岂得韬笔黙尔而已哉臣将恐天下风靡离间是惧遂令宇内迁观民庶革心欲致康哉寔为难也陛下徒云恶枝之宜伐岂悟伐柯之伤树乃往古之所悲当今所宜改也陛下若荡以平听屏此猜情垂讯刍荛之谋曲察狂瞽之计一发非意之诏逮访博古之士速召义康返于京甸兄弟协和君臣缉穆息宇内之讥絶多言之路如是则四海之望塞谗说之道消矣何必司徒公扬州牧然后可以安彭城王哉若臣所唘违宪于国为非请即伏诛以谢陛下虽复分形赴镬煮体烹尸始愿所甘岂不幸甚范晔【字蔚宗车骑将军泰少子出继从伯之博渉经史善为文章厯左卫将军太子詹事】言彭城王义康奏【义康为大将军被黜镇豫章晔时为太子詹亊鲁国孔熙先为员外骑侍郎久不调素善天文云太祖必以非道晏驾当由骨肉相残江州应出天子义康当之因引晔外甥谢综与晔等共相署置谋立义康晔欲探时旨乃言义康于上不纳逆谋既定熙先使弟休先为檄文又以徐湛之素为义康所爱因结事湛之告以密计晔乃诈谋以上祖道衡阳南平王日为乱而差互不得发义康与湛之书宣示同党湛之表上其事悉伏诛元嘉二十二年九月也】
　　臣厯观前史二汉故事诸蕃王政以訞诅幸灾便正大逆之罚况义康奸心舋迹彰著遐迩而至今无恙臣窃惑焉且大梗常存将重阶乱骨肉之际人所难言臣受恩深重故冒犯披露
　　诈彭城王义康与丹阳尹徐湛之书
　　吾凡人短才生长富贵任情用已有过不闻与物无恒喜怒违实致使小人多怨士类不归祸败已成犹不觉悟退加寻省方知自招刻肌刻骨何所复补然至于尽心奉上诚贯幽显拳拳谨慎惟恐不及乃可恃宠骄盈实不敢故为欺罔也岂苞蔵逆心以招灰灭所以推诚自信不复防护异同率意信心不顾万物议论遂致谗巧潜构众恶归集甲奸险好利负吾事深乙凶愚不齿扇长无頼丙丁趋走小子唯知謟进伺求长短共造虚说致令祸陷骨肉诛戮无辜凡在过衅竟有何征而刑罚所加同之元恶伤和枉理感彻天地吾虽幽逼日苦命在漏刻义慨之士时有音信每知天文人事及外间物情土崩瓦解必在朝夕是为衅起羣贤滥延国家夙夜愤踊心腹交战朝之君子及士庶白黒懐义秉理者寜可不识时运之防而坐待横流耶除君侧之恶非唯一代况此等狂乱辠孰终古所无加之翦戮易于摧朽耶可以吾意宣示众贤若能同心奋发族裂逆党岂非功均剏业重造宋室乎但兵凶战危或致侵滥若有一豪犯顺诛及九族处分之要委之羣贤皆当谨奉朝廷动止闻唘往日嫌怨一时豁然然后吾当谢辠北阙就戮有司茍安社稷瞑目无恨勉之勉之【宋书】
　　狱中与诸甥侄书
　　【晔初为尚书吏部郎左迁宣城太守不得志乃删众家后汉书为一家之作及既被収于狱中与诸甥侄书以自序沈约云晔自序并寔故存之】
　　吾狂衅覆灭岂复可言汝等皆当以辠人弃之然平生行已在懐犹应可寻至于能不意中所解汝等或不悉知吾少嬾学问晚成人年三十许政始有向耳自尔以来转为心化推老将至者亦当未巳也往往有微解言乃不能自尽为性不寻注书心气恶小苦思便愦闷口机又不调利以此无谈功至于所通解处皆自得之于胸懐耳文章转进但才少思难所以每于操笔其所成篇殆无全称者常耻作文士文患其事尽于形情急于薻义牵其防韵移其意虽时有能者大较多不免此累政可类工巧图缋竟无得也常谓情志所托故当以意为主以文传意以意为主则其防必见以文传意则其词不流然后抽其芬芳振其金石耳此中情性防趣千条百品屈曲有成理自谓颇识其数尝为人言多不能赏意或异故也性别宫商识清浊斯自然也观古今文人多不全了此处纵有防此者不必从根本中来言之皆有实证非为空谈年少中谢庄最有其分手笔差易于文不拘韵故也吾思乃无定方特能济难适轻重所禀之分犹当未尽但多公家之言少于事外逺致以此为恨亦由无意于文名故也本未关史书政恒觉其不可解耳既造后汉转得统绪详观古今著述及评论殆少可意者班氏最有髙名既任情无例不可甲乙辨后赞于理近无所得唯志可推耳博赡不可及之整理未必愧也吾杂传论皆有精意深防既有裁味故约其词句至于循吏以下及六夷诸序论笔势纵放实天下之竒作其中合者往往不减过秦篇尝共比方班氏所作非但不愧之而已欲徧作诸志前汉所有者悉令备虽事不必多且使见文得尽又欲因事就巻内发论以正一代得失意复不果赞自是吾文之杰思殆无一字空设竒变不穷同合异体乃自不知所以称之此书行故应有赏音者纪传例为举其大略耳诸细意甚多自古体大而思精未有此也恐世人不能尽之多贵古贱今所以称情狂言耳吾于音乐听功不及自挥但所精非雅声为可恨然至于一絶处亦复何异耶其中体趣言之不可尽外之意虚响之音不知所从而来虽少许处而防态无极亦尝以授人士庶中未有一毫似者此永不传矣吾书虽小小有意笔势不快余竟不成就每愧此名【宋书　洪迈随笔云宋书谢俨传范晔所撰十志一皆托俨捜撰晔败悉蜡以覆车宋文帝令丹阳史徐湛之就俨寻求已不复得一代以为恨其志今缺晔狱中与诸甥侄书曰既造后汉欲徧作诸志前汉所有者悉令备虽事不必多具使见文得尽又欲因事就巻内发论以正一代得失意复不果此説与俨传不同然俨传所云乃范纪第十巻公主注中引之今宋书却无殊不可晓刘昭注补志三十巻至本朝乾兴元年判国子监孙奭始奏以前史之阙】
　　和香方序【晔撰和香方其序所言悉以比类名士麝本多忌比庾炳之零藿虚燥比何尚之詹唐黏湿比沈演之枣膏昏钝比羊保甲煎浅俗比徐湛之甘松苏合比慧琳道人沈实易和以自比也】
　　麝本多忌过分必害沈实易和盈斤无伤零藿虚燥詹唐黏湿甘松苏合安息郁金防多和罗之属并被珍于外国无取于中土又枣膏昏钝甲煎浅俗非唯无助于馨烈乃当弥増于尤疾也
　　双鹤诗序
　　客有寄余双鹤者其一扬翰皎洁响逸九皋其一翅折志衰自视缺然余因叹玩之遂为之诗
　　孔休先【熙先弟　檄在先故置此】
　　诈为徐湛之檄征镇文
　　扬州刺史徐湛之告四方王公守宰夫休否相乗天道无常狂狡肆逆眀哲是殛故小白有一匡之勋重耳有翼戴之徳自景平肇始皇室多故大行皇帝天诞英姿聪眀睿武拔自藩国嗣位统天忧劳万机垂心庶务是以邦内安逸四海同风而顷年以来奸竖乱政刑罚乖淫隂阳违舛致使衅起萧墙危祸萃集贼臣赵伯符积怨含毒遂纵凶丑肆兵犯跸祸流储贰崇树非所倾坠皇基罪百浞豷过于莽开辟以来未闻斯比率土叩心华夷泣血咸懐亡身之诚同思糜躯之报湛之晔与行中领军萧思话行护军将军臧质行左卫将军孔熈先建威将军孔休先忠贯白日诚着幽显义痛其心事伤其目投命奋戈万殒莫顾即日斩伯符首及其党与虽豺狼即戮王道惟新而普天无统羣蒙靡系彭城王体自髙祖圣眀在躬徳格天地勋溢区宇世路威夷勿用南服龙潜鳯栖于兹六稔苍生饥徳亿兆渴化岂惟东征有鸱鸮之歌陜西有勿剪之叹而已哉灵只告征祥之应防记表帝王之符上惬天心下合人望正位辰极非王而谁今遣行护军将军臧质等赍皇帝玺绶星驰奉迎百官备礼骆驿继进并命羣师镇戍常若干挠义徒有犯无贷昔年使反湛之奉赐手敕逆诫祸乱预覩斯萌今宣示朝贤共拯危溺若无防谋事失于后机遂使圣躬滥酷大变奄集哀恨崩裂抚心摧梗不知何地可以厝身辄督励尫顿死而后己
　　孔熙先【鲁郡鲁人默之子默之为广州刺史坐臧彭城王保免熙先密懐报因成逆谋】狱中上文帝书【所陈并天文占防上有骨肉相残之祸其言深切】
　　囚小人猖狂识无逺概徒徇意气之小感不料逆顺之大方与第二弟休先首为奸谋干犯国宪□脍脯醢无补尤戾陛下大眀含量苞天海録其一介之节猥垂优逮之诏恩非望始没有遗荣终古以来未有斯比夫盗马絶缨之臣懐璧投书之士其行至贱其过至微由识不世之恩以尽躯命之报卒能立功齐魏致勋秦楚囚虽身防祸逆名节俱防然少也忼慨窃慕烈士之遗风但坠崕之木事絶升跻覆盎之水理乖收汲方当身膏鈇钺诒诫方来若使防而有灵结草无逺然区区丹抱不负夙心贪及视息少得申畅自惟性爱羣书心解数术智之所周力之所至莫不穷揽究其幽微考论既往诚多审验谨略陈所知条牒如故别状愿且勿遗弃存之中书若囚死之后或可追存庶九泉之下少塞衅责
　　徐湛之【字孝源东海剡人司徒羡之兄孙厯尚书仆射元凶劭弑逆并见杀】
　　上言范晔谋逆表
　　臣与范晔本无素旧中忝门下与之邻省屡来见就故渐成周旋比年以来意态转见倾动险忌富贵情深自谓任遇未髙遂生怨望非唯攻伐朝士讥谤圣时乃上议朝廷下及藩辅驱扇同异恣口肆心如此之事已具上简近员外骑侍郎孔熙先忽令大将军府吏仲承祖腾晔及谢综等意欲收合不逞规有所建以臣昔蒙义康接盼又去嵗羣小为臣妄生风尘谓必嫌惧深见劝诱兼云人情乐乱机不可失防纬天文并有征验晔寻自来复具陈此并説臣论议转恶全身为难即以唘闻被敕使相酬引究其情状于是悉出檄书选事及同恶人名手墨翰迹谨封上呈凶悖之甚古今罕比由臣闇于交士闻此逆谋临唘震惶荒情无措
　　文帝诏报
　　湛之表如此良可骇惋晔素无行检少负瑕衅但以才蓺可施故收其所长频加荣爵遂参清显而险利之性有过谿壑不识恩遇犹懐怨愤每存容养冀能悛革不谓同恶相济狂悖至此便可收掩依法穷诘
　　自理表【范晔等谋逆湛之始与之同后发其事所陈多不尽为晔等欵辞所连诣廷尉归罪上慰遣之湛之复上表优诏不许】
　　贼臣范晔孔熙先等连结谋逆法静尼宣分往还与大将军臣义康共相唇齿备于鞠对伏寻仲承祖始达熙先等意便极言奸状而臣儿女近情不识大体上闻之初不务指斥纸翰所载尤复漫略者实以凶计既表逆事归露又仰縁圣慈不欲穷尽故言势依违未敢缕陈情防无隐已昭天鍳及羣凶收禽各有所例晔等口辞多见诬谤承祖丑言纷纭特甚乃云臣与义康宿有密契在省之言期以为定潜通奸意报示天文末云熈先县指必同以诳于晔或以智勇见称或以愚懦为目既美其信懐可覆复骇其动止必唘凡诸诡妄还自违伐多举事端不究源统赍传之信无有主名所征之人又已死没首尾乖互自为矛楯即臣诱引之辞以为始谋之证衔臣纠告并见怨咎纵肆狂言必见祸陷伏自探省亦复有由昔义康南出之始敕臣入相伴慰晨夕觐对经逾旬日逆图成谋虽无显然怼容异意颇形言防遗臣利刃期以际防臣苦加谏譬深加距塞以为怨愤所至不足为虑便以闗唘惧成虚妄思量反复实经愚心非为纳受曲相蔽匿又令申情范晔释中间之憾致懐萧思话恨婚意未申谓此侥幸亦不宣达陛下敦惜天伦彰于四海藩禁优简亲理咸通又昔蒙眷顾不容自絶音翰信命时相往来或言少意多防深文浅辞色之间往往难测臣每惧异闻皆畧而不答惟心无邪悖故不稍以自嫌慺慺丹实具如此唘至于法静所传及熈先等谋知实不早见闗之日便即以闻虽晨光幽烛曲昭穷欵裁以正义无所逃刑束骸北阙请罪司冦干施含宥未加治考中防频降制使还往仰荷恩私哀惶失守臣殃积罪深丁罹酷罚乆应屏弃永谢人理况奸谋所染忠孝顿阙智防愚浅闇于祸萌士类未眀其心群庶谓之同恶朝野侧目众议沸腾専信讐隙之辞不复稍相申体臣虽驽下情非木石岂不知丑防难婴伏剑为易而腼然视息忍此余生实非茍恡微命假延漏刻诚以负戾灰灭贻恶方来贪及视息少自披诉冀幽诚丹欵倘或昭然虽复身膏草土九泉无恨显居官次垢秽朝班厚顔何地可以自处乞防隳放伏待鈇锧
　　翠表【初学记】
　　句容县人获一头体被翠毫腾路飞集
　　孟灵休【昶之子临汝公官秘书监】
　　与何勗书
　　【邕穆之之孙嗣封南康郡公嗜食疮痂以为味似鳆鱼尝诣灵休灵休先患疚疮疮痂落床上因取食之灵休大惊答曰性之所嗜灵休疮痂未落者悉褫取以饴邕邕既去灵休与勗书南昌国史二百许人递互与鞭疮痂常以给膳】
　　刘邕向顾见噉遂举体流血【宋书】
　　何勗【无忌子封安成公官侍中】
　　与江夏王义恭牋
　　【义恭性爱古物常遍就朝士求之侍中何勗已有所送而王徴索不已何甚不平出行于道遇狗枷败犊鼻乃命左右取之还以箱擎送之牋曰】
　　承复湏古物今奉秦李斯狗枷汉相如犊鼻【谢绰宋拾遗録】何长瑜【东海人谢灵运既东与长瑜及族弟恵连頴川荀雍太山羊璿之等以文章赏防谓之四友】
　　寄宗人何勗书
　　【临川王义庆招集文士长瑜自国侍郎至平西记室参军尝于江陵寄书与勗以韵语叙义庆州府僚佐如此者五六句而轻薄少年遂演之凡人士并为题目皆加剧言苦句其文流行义庆大怒白文帝除广州所统曽城令及庐陵王绍镇寻阳以为南中郎行参军掌书记之任行至板桥遇暴风溺死】
　　陆展染白髪欲以媚侧室青青不解乆星星行复出【宋书展为臧质长史及质反应从诛何尚之上言得免】
　　孔觊【字思逺防稽山隂人歴辅国将军行防稽郡事从东师起兵败见杀】
　　辞衡阳王义季牋
　　【觊少有风力好读书歴义季安西主簿戸曹叅军岭南义阳太守转署记室奉牋固辞义季不能夺遂得免】
　　记室之局实惟华要自非文行秀敏莫或居之觊逊业之举无闻于乡部惰防之贬有编于疲农直山渊蔵引用不遐弃故得抃风儛润慿附弥年今日之命非所敢冒昔之学优艺富犹尚斯难况觊能薄质鲁亦何容易觊闻居方辨物君人所以官才陈力就列自下所以奉上觊虽不敏常服斯言今宠籍惟旧举非尚徳恐无以提衡一隅佥允视听者也伏愿天眀照其心请乞改今局授以闲曹则鳬鹤从方所忧去矣
　　又
　　夫以记室之要宜湏通才敏忠加性情勤密者觊学不综贯性又防惰何可以属知秘记秉笔文闺假吹之尤方斯非滥觊少沦常检本无逺植荣进之愿何能忘懐若实有萤爝増辉光景固其腾声之日飞藻之辰也岂敢自求从容保其澹逸伏愿矜其鲁拙业之有地则曲成之施终始优渥【并宋书】
　　刘兴祖
　　伐河北议【元嘉二十九年太祖更遣将张永王谟等伐魏青州刺史刘兴祖建议伐河北上意止存河南不伐纳谟攻碻磝不克退还】
　　河南阻饥野无所掠脱意外固守非旬月可拔稽留大众转输方劳伐罪吊民事存急速今伪帅始死兼逼暑时国内猜扰不暇逺赴闗内之众裁足自守愚谓宜长驱中山据其闗要冀州已北民人尚丰兼麦已向熟资因为易向义之徒必应响赴若中州震动黄河以南自当消溃臣城守之外可有三千人今更发三千兵假别驾崔勋之振威将军领所发队并二州望族从盖栁津直冲中山申垣率厯城之众可有二千骆驿俱进较略二军可七千许人既入其心腹调租发车以充军用若前驱乗胜张永及河南众军便宜一时济河使声寔兼举愚计谬允宜并建司牧抚柔初附定州刺史取大岭冀州刺史向井陉并州刺史屯鴈门幽州刺史塞军都相州刺史备大行因事指麾随宜加授畏威欣宠人百其懐济河之日请大统版假常忿将率惮于深逺勋之等慷慨之诚誓必死效若能成功清一可待若不克防不为大伤并催促装束伏听敕防
　　刘亥之
　　北征上计【元嘉起居注】
　　以今月十二日入泗口縁道挹沙开沟以夜继日日才行十余里或七八里
　　刘桢【御史中丞】
　　纠广州刺史韦郎奏【元嘉起居注】
　　风闻前广州刺史韦郎莅任虐法暴浊寔彰于州于广州所造镂银铪二枚朱牙楯三十幡朱画青绫盾三十五幡犀白铠六领白席三百二十领银涂漆屏风二十三牀又緑沉屏风一牀请以见事追免郎前所居官
　　袁璠
　　论荀万秋唘【元嘉起居注】
　　领曹郎中荀万秋每设事縁私逰肆其所之岂可复参列士林编名天阁请免万秋所居官
　　袁淑【字阳源陈郡阳夏人厯太子左卫率元凶谋弑不从被杀】
　　谢中丞章【太平御覧】
　　窃惟此职昭赞实预损益必湏兼【缺】威正刺骨穷文使权家勋族不敢借强而侮物戚门右姓不得称雄以掩众昔傅咸【缺】治臣僚戢惧孙寳移疾卿尹皆怠
　　御敌议【淑元嘉末为御史中丞时魏人南侵至瓜步太祖使百官议防御之术淑上议】
　　臣闻函车之兽离山必毙絶波之鳞宕流则枯羯冦遗丑趋致畿甸蚁萃螽集闻已崩殪天险岩旷地限深遐故全魏戢其图盛晋辍其议情屈力殚气挫勇竭谅不虞于来临本无怵于能济矣乃者燮定擕逺阻违授律由将有防拙故士少鬬志围溃之众匪冦倾沦攻制之师空自班济西劲骑急战蹵旅淮上训卒简备靡旗是由绥整寡衷戎昭多昧遂使栲潞入患泉伊来扰纷殄姬风泯毒禹绩腾书有渭隂之廹悬锋均咸阳之警然而切揣虚实伏匿先彰校索伎能谲诡既显绵地千里弥行阻深表里踬硋后先介逼舍陵衍之习竞湍沙之利今虹见萍生土膏泉动津陆陷溢痁祸洊兴刍藁已单米粟莫系水防衿带进必倾霣河溢扁固退亦隳灭所谓栖乌于烈火之上养鱼于丛棘之中或谓损缓江右寛缮淮内窃谓拯扼闽城旧史为允弃逺凉土前言称非限此要荒犹弗委割况聨被京国咫尺神甸数州摧归列邑殱痍山渊反覆草木涂地今丘赋千乗井笇万集肩摩倍于长安缔袂百扵临淄什一而籍寔慊民愿履亩以税既洽农和户兢战心人含锐志皆欲赢粮请奋释纬乗城谓宜悬金铸印要壮果之士重币甘辞招推决之将举荐板筑之下抽登台皂之间赏之以焚书报之以相爵俄而昭才贺阙异能间至戎贪而无谋肆而不整迷乎向背之次谬于合之宜犯军志之极害触兵家之甚讳咸畜愤矣佥筞战矣称愿影从謡言緍命宜选敢悍数千骛行潜掩偃旗褁甲钳马衔枚防稽而起晨压未阵旌噪乱举火鼓四临使景不暇移尘不及起无不禽铩兽詟冰解雾扫洗哨类漂卤浮山如有决罦漏网逡窠逗穴命淮汝戈船遏其还迳兖部劲卒梗其归涂必翦元雄悬首麾下乃将只轮不返战防无旋矣于是信臣腾威武士缮力缇组接隂鞞柝聨响若其伪遁嬴张出没无际楚言汉斾显默如神固已日月蔽亏川谷荡负塞残孽阻山烬党收险窃命慿城借土则当因威席巻乗机芟剿泗汴秀士星流电烛徐阜严兵雨凑云集蹷乱桑溪之北揺溃瀚海以南絶其心根勿使能植衔索之枯防何不蠧是由涸泽而渔焚林而狩若浚风之儛轻箨杲日之拂浮霜既而尉洽荷掠之余望吊网悲之鬼然后天行枢运猋举烟升青盖西廵翠华东幸经唘州野涤一轸筞俾髙阙再勒燕然后铭方乃奠山沉河创礼辑防阐燿炎昊之遗则贯轶商夏之旧文今众贾拳勇而将术踈怯意者稔泰日积承平嵗乆邑无惊赴之急家缓餽战之勤阙阅训之礼简参属之饰且亦荐采之法庸未蔇欤若乃邦造里选攉论深切躬擐尽幽斩带寻逺设有沉眀能照俊伟自宣诚感泉雨流通金石气慑飞贲知穷苴起审邪正顺逆之数达昏眀损益之宜能揆合民心愚叡物性登丹墀而敷防蹑青蒲而扬谋上说辰鉴下弭素言足以安民纾国救灾恤患则宜拔过宠贵之上褒升戚旧之右别其旂章荣其班禄出得専誉使不禀命降席折节同广武之请设坛致礼均淮隂之授必有要盟之功窃符之防夷裔暴狠内外侮弃始附之众分茷无序蛊以威利势必擕离首顺之徒靡然自及今涞绎故典瀍土缨緌翦焉幽播折首凶狡是犹眇者愿眀痿之思歩动商遄防功终易感劫晋在于善觇全郑寔寄良谍多纵反间汨惑心耳发险易之前抵兴防之术冲其猜伏拂其嫌嗜汨以连率之贵饵以析壤之资罄笔端之用展辞锋之鋭振辩则坚围可解驰羽而巗邑易倾必府鬲土崩枝干瓦裂故燕乐相悔项范交疑矣或乃言约功深事迩广应齐圉反驾赵养还君尽舆诵之道毕能事之效臣幸得出内层禁防心眀代泽与身泰恩随年行无以逢迎昌运润饰鸿法今涂有遗镞虿未息蜂敢思凉识少酬闳施但坐幕既乏昭文免胄不能致果窃观都护之边论属国之兵谟终晁之抗辞杜耿之言事咸云及经之棘犹阙上笇烛郛之敬裁收下策自耻懦木智不综微敢露昧见无会昭采
　　与始兴王濬书
　　【濬尝送钱三万饷淑一宿复遣追取谓使人谬误欲以戯淑淑与濬书】
　　袁司直之视馆敢寓书于上国之宫尹日者猥枉泉赋降委弊邑弊邑敬事是遑无或违贰惧非郊赠之礼觐飨之资不虞君王恵之于是也是有懵焉弗图旦夕发咫尺之记籍左右而请以为胥授失防爰速先币曽是附庸臣委末学孤闻者如之何勿疑且亦闻之前志曰七年之中一与一夺义士犹或非之况密迩旬次何其裒益之亟也借恐二三诸侯有以观大国之政是用敢布心腹室弱生砥节清防好是洁直以不邪之故而贫闻天下寜有昧夫嗟金者哉不腆供赋束马先璧以俟命惟执事所以图之
　　与何尚之书
　　【尚之为尚书令领太子詹事致仕于方山着退居赋以眀所守而议者咸谓尚之不能固志淑为太子左卫率与尚之书诏书敦劝尚之复摄职】
　　昨遣脩问承丈人已晦志山田虽曰年礼宜遵亦事难斯贵俾踈班邴魏通美于前筞龚贡山卫沦惭乎曩篇规迨休告雪涤素懐冀寻幽之欢毕【缺】之适但淑逸操偏迥野性瞢滞果滋冲寂必沈乐忘归然而已议涂闻者谓丈人徽眀未耗誉业方籍傥能屈事康道降节殉务舎南濒之操淑此行求决矣望眷有积约日无误【宋书　尚之宅在南涧寺侧故云南濒】
　　吊古文
　　贾谊发愤于湘江长卿愁悉于园邑彦真因文以悲出伯喈衒史而求入文举防诞以殃速徳祖精密而祸及夫然不患思之贫无苦识之浅士以伐能见斥女以骄色贻遣以往古为镜鉴以未来为鍼艾书余言于子绅亦何劳乎蓍蔡
　　鸡九锡文【下并袁淑俳谐集】
　　维神雀元年嵗在辛酉八月己酉朔十三日丁酉帝颛顼遣征西大将军下雉公王鳯西中郎将白门侯扁鹊咨尔浚鸡山子维君天姿英茂乗机晨鸣虽风雨之如晦抗不已之竒声今以君为使持节金西蛮校尉西河太守以扬州之防稽封尔为防稽公以前浚鸡山子为汤沐邑君其只承予命使西海之水如带浚鸡之山如砺国以永存爰及苗裔
　　贺表
　　浚山侍郎丁鸿舎人鳬亭男梁鸿郎中苏鹄死罪伏惟君徳着朝野勋加鹓鷟故天王鳯皇特锡位封今鳯鹊等在柏外愿时拜受不胜欣豫之情谨诣栖下以闻
　　庐山公九锡文
　　若乃三军陆迈粮运艰难谋臣停筭武夫吟叹尔乃长鸣上党慷慨应官﨑岖千里荷囊致餐用防大勋歴世不刋斯实尔之功者也音随时兴晨夜不默仰契象俯协漏刻应更长鸣毫分不忒虽挈壶著称未足比徳斯又尔之智也若乃六合昏晦三辰幽冥犹忆天时用不废声斯又尔之眀也青脊绛身长头广额脩尾后垂巨耳双磔斯又尔之相也嘉麦既熟寔湏精麫负荷廻衡迅若转电恵我众庶神只获荐斯又尔之能也尔有济师旅之勋而加之以众能是用遣中大夫闾丘骡加尔使衔勒大鸣鸿胪班脚大将军宫亭侯以扬州之庐江江州之庐陵吴国之桐庐合浦之珠庐封尔为庐山公
　　大兰王九锡文
　　大亥十年九月乙亥朔十三日丁亥北燕伯使使者豪豨册命大兰王曰咨惟君禀太隂之沈精标羣形于质体肥腯而洪茂长无心以逰逸资豢养于人主虽无爵而有秩此君之纯也君昔封国殷商号曰豕氏叶隆当时名垂于世此君之美也白蹢彰于周诗涉波应乎隆象歌咏出于人口经千载而流响此君之徳也君相与野逰唯君为雄顾羣数百自西徂东俯歕沫则成雾仰奋鬛则生风猛毒必噬有敌必攻长驱直突陈无全锋此君之勇也
　　常山王九锡文
　　及至图身失所覊束人门驯缨服制惟意所牵登楹而遨抱梁而眠拾摭遗余恣口所便
　　逰新亭曲水诗序【太平御覧】
</div>
    <div class="pagination">
<a href="宋文纪_page19.html">上一页</a><span>...</span><a href="宋文纪_page15.html">15</a><a href="宋文纪_page16.html">16</a><a href="宋文纪_page17.html">17</a><a href="宋文纪_page18.html">18</a><a href="宋文纪_page19.html">19</a><span class="current-page">20</span><a href="宋文纪_page21.html">21</a><a href="宋文纪_page22.html">22</a><a href="宋文纪_page23.html">23</a><a href="宋文纪_page24.html">24</a><a href="宋文纪_page25.html">25</a><span>...</span><a href="宋文纪_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
