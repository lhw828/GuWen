<!DOCTYPE html>
<html>
 <head>
  <meta charset="utf-8"/>
  <title>
   文选 - 第 86 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文选 - 第 86 页/共 102 页
  </h1>
  <div class="content">
   注「耳暂闻」　袁本、茶陵本「耳」下有「所」，是也。
　　注「弛张浮沈」　袁本、茶陵本「浮沈」作「沈浮」，是也。
　　处沦罔忧　茶陵本「沦」作「俭」，云五臣作「沦」。袁本云善作「伦」。何校云鲁公书作「俭」。案：善注无明文，袁、茶陵所见及此俱不同，无以考之。颜鲁公所书，未必全与善合，难据以相订也。唯五臣铣注云「在沈沦时」云云，其本必作「沦」无疑，尤盖以五臣乱善。
　　注「自我五体五庸哉」　袁本下「五」作「有」。茶陵本作「五」，与此同。案：释文云「有庸」，马本作「五庸」。袁依东晋古文误「有」，所改附正之。
　　三国名臣序赞
　　袁彦伯檀道鸾晋阳春秋曰：袁宏，字彦伯，陈郡人。为大司马府记室参军，稍迁至吏部郎，出为东阳郡守，卒。
　　夫百姓不能自治，故立君以治之；汉书，成帝诏曰：天生众民，不能相治，为之立君以统理之。明君不能独治，则为臣以佐之。墨子曰：古者同天之义，是故选择贤者立为天子；天子以其知力为未足独治天下，是以选择其次，立为三公。然则三五迭隆，历世承基，史记，楚子西曰：孔丘述三、五之法，明周、召之业。西京赋曰：若历世而长存。又曰：继体承基。揖让之与干戈，文德之与武功，孔丛子，曾子谓子思曰：舜、禹揖让，汤、武用师，非相诡，乃时也。尚书，武王曰：称尔戈，比尔干。宋均乐动声仪注曰：武象，象伐时用干戈也。莫不宗匠陶钧而羣才缉熙，邓析子曰：圣人逍遥一世间，宰匠万物之形。汉书，邹阳上书曰：圣王制世御俗，独化于陶钧之上。音义曰：陶家名模下圆转为钧。毛诗曰：维清缉熙。元首经略而股肱肆力。尚书，咎繇歌曰：元首明哉！股肱良哉！遭离不同，迹有优劣。王命论曰：遭遇异时，禅伐不同。孝经钩命决曰：俱在隆平，优劣殊迹。至于体分冥固，道契不坠；言至于君臣之体分，既固于冥兆；上下之契，亦存而不坠。风美所扇，训革千载，其揆一也。苍颉篇曰：革，戒也。孟子曰：先圣后圣，其揆一也。故二八升而唐朝盛，伊吕用而汤武宁，舜举八元八恺，用之于尧时也。成汤得伊尹，武王得吕望，而社稷安也。三贤进而小白兴，五臣显而重耳霸。三贤，管仲、鲍叔牙、隰朋也。五臣，狐偃、赵衰、颠颉、魏武子、司空季子。中古凌犀，斯道替矣。居上者不以至公理物，为下者必以私路期荣；御圆者不以信诚率众，执方者必以权谋自显。吕氏春秋曰：天道圆，地道方，圣人之所以立上下；主执圆，臣处方，方圆不易，国乃昌。高诱曰：上，君也。下，臣也。于是君臣离而名教薄，世多乱而时不治。故蘧宁以之卷舒，柳下以之三黜，论语，子曰：君子哉，蘧伯玉！邦有道则仕，邦无道则可卷而怀之。又曰：宁武子，邦有道则智，邦无道则愚。又曰：柳下惠为士师，三黜之。接舆以之行歌，鲁连以之赴海。论语，楚狂接舆，歌而过孔子。史记曰：鲁连子下聊城，田单归而欲爵之，鲁连逃隐于海上。衰世之中，保持名节，君臣相体，若合符契。则燕昭乐毅，古之流也。魏志，董昭谓太祖曰：明公乐保名节。论语比考谶曰：君子上达，与天合符。剧秦美新曰：地合灵契。史记曰：乐毅贤，好兵，为魏昭王使于燕。燕昭王以客礼待之，乐毅遂委质为臣，燕王以为亚卿。夫未遇伯乐，则千载无一骥。战国策，楚客谓春申君曰：昔者骐骥驾盐车，上吴坂，迁延负轭而不能进；见伯乐，仰而鸣之，知伯乐知己也。时值龙颜，则当年控三杰。汉书曰：高祖隆准而龙颜。应劭曰：颜，额颡也。汉书，上曰：夫运策于帷幄之中，决胜于千里之外，吾不如子房；镇国家，抚百姓，给馈饷，不绝粮道，吾不如萧何；连百万之军，战必胜，攻必取，吾不如韩信：三者，皆人杰也。汉之得材，于斯为贵。高祖虽不以道胜御物，羣下得尽其忠；萧曹虽不以三代事主，百姓不失其业。静乱庇人，抑亦其次。左氏传，宰孔谓晋侯曰：君务静乱，无懃于行。又，刘子谓赵孟曰：盍远续禹功，而大庇民。论语，子曰：抑亦可以为次也。
　　夫时方颠沛，则显不如隐；万物思治，则默不如语。毛诗序曰：下泉，思治也。周易曰：君子或默或语。是以古之居子，不患弘道难；遭时难，遭时匪难，遇君难。论语，子曰：人能弘道，非道弘人。庄子谓魏王曰：士有道德而衣獘履穿，此所谓非遭时者也。文子，老子曰：欲治之主不世出，可与之臣不万一；以不世出求不万一，此至化所以千载不一也。故有道无时，孟子所以咨嗟；有时无君，贾生所以垂泣。孟子曰：齐人有言，虽有智慧，不如乘势；虽有镃基，不如待时。汉书，贾谊上疏曰：臣窃惟事势，可为流涕者二。夫万岁一期，有生之通涂；桓子新论曰：夫圣人乃千载一出。然此文云万岁一期，盖甚言之，以避下文也。庄子曰：万世之后，而遇大圣，知其解者，是旦暮遇之也。千载一遇，贤智之嘉会。东观汉记，太史官曰：耿况、彭宠俱遭际会，顺时承风，列为蕃辅，忠孝之策，千载一遇也。博奕论曰：诚千载之嘉会，百世之良遇也。周易曰：亨者，嘉之会也。遇之不能无欣，丧之何能无慨？古人之言，信有情哉！余以暇日，常览国志，考其君臣，比其行事，虽道谢先代，亦异世一时也。
　　文若怀独见之明，而有救世之心，文子曰：必有独见之明，然后能擅道而行。左氏传，子产曰：吾以救世。论时则民方涂炭，计能则莫出魏武。尚书曰：有夏德，民坠涂炭。故委面霸朝，豫议世事。举才不以标鉴，故久之而后显；筹划不以要功，故事至而后定。虽亡身明顺，识亦高矣！
　　董卓之乱，神器迁逼，老子曰：天下神器，不可为也，为者败之。公达慨然，志在致命。论语，子张曰：士见危致命。由斯而谈，故以大存名节。至如身为汉隶，而迹入魏幕，源流趣舍，其亦文若之谓。所以存亡殊致，始终不同，将以文若既明，名教有寄乎？言文若殒身，既明仁义之道，且寄迹于名教之地也。夫仁义不可不明，则时宗举其致；庄子曰：仁义已明，而分守次之。生理不可不全，故达识摄其契。鹪鹩赋曰：生生之理足矣。相与弘道，岂不远哉！弘道，已见上文。
　　崔生高朗，折而不挠，管子曰：夫玉温润以泽，仁也；折而不挠，勇也。所以策名魏武，执笏霸朝者，盖以汉主当阳，魏后北面者哉！锺会与吴主书曰：执笏之心，载在名策。左传，宁武子曰：诸侯朝正于王，王宴乐之，于是乎赋湛露，则天子当阳，诸侯用命也。礼记曰：君之南乡，答阳之义也。臣之北面，答君也。若乃一旦进玺，君臣易位，汉书曰：羣臣谨奉天子玺符，代王遂卽天子位。则崔子所不与，魏武所不容。夫江湖所以济舟，亦所以覆舟；孙卿子，孔子曰：君者，舟也；人者，水也。水则载舟，亦能覆舟。仁义所以全身，亦所以亡身。然而先贤玉摧于前，来哲攘袂于后，仁义，已见上文。汉书，公孙玃曰：攘袂而正议者，独大王耳。岂非天怀发中，而名教束物者乎？
　　孔明盘桓，俟时而动，遐想管乐，远明风流。蜀志曰：诸葛亮每自比于管仲、乐毅，时人莫之许也。唯博陵崔叔平、颍川徐元直与亮友善，谓为信然。周易曰：君子藏器于身，待时而动。琴赋曰：体制风流，莫不相袭。治国以体，民无怨声，论语曰：为国以礼。孝经援神契曰：得万国之欢心，人说喜，无怨声。刑罚不滥，没有余泣。蜀志曰：廖立为长水校尉，诽谤先帝，于是废立为庶人，徙汶山郡。闻诸葛亮卒，垂泣曰：吾终为左袵矣。左传，声子曰：善为国者，赏不僭，而刑不滥。虽古之遗爱，何以加兹！左氏传曰：子产卒，仲尼闻之出涕，曰：古之遗爱也。及其临终顾托，受遗作相，刘后授之无疑心，武侯处之无惧色，继体纳之无贰情，百姓信之无异辞，君臣之际，良可咏矣！蜀志曰：先主于永安病笃，召亮成都，属以后事，谓亮曰：若嗣子可辅，辅之，如其不才，君可自取。亮涕泣曰：臣敢竭股肱之力，继之以死。又勑后主：汝与丞相从事，事之如父。尚书曰：成王将崩，作顾命。班固汉书述曰：博陆堂堂，受遗武皇。春秋元命苞曰：继体守文之君，不害圣人之王。公瑾卓尔，逸志不羣。总角料主，则素契于伯符；吴志曰：孙策字伯符。江表传，策令曰：周公瑾与孤有总角之好，骨肉之分。毛诗曰：总角兮。晚节曜奇，则叁分于赤壁。吴志曰：曹公入荆州，权遂遣周瑜与备幷力逆曹公，遇于赤壁，初一交战，公军披退。惜其龄促，志未可量。吴志曰：瑜还江陵，于道疾卒，时年三十六。
　　子布佐策，致延誉之美，国语曰：使张老延君誉于四方。辍哭止哀，有翼戴之功。吴志曰：策薨，以事授权。权哭未及息，张昭谓权曰：孝廉，此宁哭时耶？乃扶权上马，使出巡军士。左氏传，叔向谓宣子曰：文之伯也，翼戴天子。神情所涉，岂徒蹇愕而已哉！周易曰：王臣蹇蹇，匪躬之故。史记，赵良谓商君曰：千人诺诺，不如一士之愕愕。东观汉记，戴冯谢上曰：臣无蹇愕之节，而有狂瞽之言。字书曰：愕，直言也。然而杜门不用，登坛受讥。吴志曰：权以公孙渊称蕃，遣张弥至辽东，拜渊为燕王，昭谏，权不听。昭忿言不用，称疾不朝。权恨之，土塞其门，昭又于内以土封之。江表传曰：权既卽尊位，请会百官，归功周瑜。昭举笏欲襃赞功德，未及言，权曰：如张公计，今已乞食矣。昭大惭，伏地流汗。然而登坛卽位之时也。夫一人之身，所照未异，而用舍之间，俄有不同，论语，子曰：用之则行，舍之则臧。况沈迹沟壑，遇与不遇者乎？汉书，高祖功臣颂曰：沈迹中乡。孟子曰：志士不忘在沟壑。汉书曰：杨雄以为遇不遇，命也。
　　夫诗颂之作，有自来矣。家语，孔子曰：诸侯之有冠礼，有自来矣。或以吟咏情性，或以述德显功，子夏毛诗序曰：国史明乎得失之迹，吟咏情性，以风其上。颂者，美盛德之形容，以其成功，告于神明者也。虽大旨同归，所托或乖，若夫出处有道，名体不滞，风轨德音，为世作范，不可废也。故复撰序所怀，以为之赞云。
　　魏志九人，蜀志四人，吴志七人。荀彧字文若，诸葛亮字孔明，周瑜字公瑾，荀攸字公达，庞统字士元，张昭字子布，袁焕字曜卿，蒋琬字公琰，鲁肃字子敬，崔琰字季珪，黄权字公衡，诸葛瑾字子瑜，徐邈字景山，陆逊字伯言，陈羣字长文，顾雍字符叹，夏侯玄字泰初，虞翻字仲翔，王经字承宗，陈泰字玄伯。
　　火德既微，运缠大过。火德，谓汉也。班固汉书高纪赞曰：旗帜尚赤，协于火德。周易曰：大过，大者过也。洪飚扇海，二溟扬波。扬波，喻乱也。虬虎虽惊，风云未和。周易曰：云从龙，风从虎。潜鱼择渊，高鸟候柯。周书曰：美为士者，飞鸟归之蔽于天，鱼归之沸于渊。左氏传曰：仲尼曰：鸟则择木，木岂能择鸟？赫赫三雄，并回干轴。潘岳为贾谧赠陆机诗曰：三雄鼎足。竞收梓，争采松竹。国语，声子谓子木曰：若梓皮革，楚实遗之。韦昭曰：，良才也。孙子曰：真人在冬，则松竹也。凤不及栖，龙不暇伏。谷无幽兰，岭无亭菊。香草、善鸟，皆喻贤也。
　　英英文若，灵鉴洞照。应变知微，探赜赏要。周易曰：君子知微知章。又曰：探赜索隐，钩深致远。日月在躬，隐之弥曜。庄子曰：孔子围于陈、蔡之间，太公往吊之，曰：子甚者修身以明污，昭昭乎如揭日月而行，故不免也。文明映心，钻之愈妙。孙卿子曰：君子通则文而明，穷则约而详。论语，颜渊曰：钻之弥坚。沧海横流，玉石同碎。孟子曰：当尧之时，洪水横流。尚书曰：火炎昆岗，玉石俱焚。达人兼善，废己存爱。孟子曰：古人穷则独善其身，达则兼善天下。谋解时纷，功济宇内。老子曰：解其纷。始救生人，终明风。魏志曰：太祖进彧为汉侍中，守尚书令。董昭等谓太祖宜进爵国公，九锡备物，以彰殊勋，密以咨彧，彧以为太祖本兴义兵，以匡朝宁国，君子爱人以德，不宜如此。太祖军至濡须，彧病，留寿春。魏氏春秋曰：太祖馈彧食，发之，乃空器也，于是饮药而卒。
　　公达潜朗，思同蓍蔡。法言曰：樗里之智也，使知国若葬，吾以疾为蓍蔡也。运用无方，动摄羣会。爰初发迹，遘此颠沛。神情玄定，处之弥泰。魏志曰：荀攸与议郎何颙等谋杀卓，垂就而觉，收颙、攸系狱，颙忧惧自杀，攸言语饮食自若。会卓死，得免。班固汉书述曰：子明光光，发迹西疆。蔡邕杨复碑曰：景命不延，遘此颠沛。愔愔幕里，筭无不经。魏志，荀攸自从太祖征伐，常谋谟帏幄，时人及子弟，莫知其所言。左氏传，右尹革曰：祈昭之愔愔。亹亹通韵，迹不暂停。虽怀尺璧，顾哂连城。史记，赵惠文王得和氏璧，秦昭王闻之，使人遗赵王书，愿以十五城易璧。知能拯物，愚足全生。魏志曰：魏国初建，攸为尚书令，从征孙权，薨。太祖每称公达外愚内智，外怯内勇，外弱内强，不伐善，无施劳，知可及，愚不可及。新序，温斯子曰：古者有愚以全身。庄子曰：可以全生。
　　郎中温雅，器识纯素。魏志曰：魏国初建，涣为郎中令。庄子曰：圣人贵纯素之道，唯神是守。素也者，谓其无所杂也；纯也者，谓其不亏其神也。能体纯素，谓之真人。贞而不谅，通而能固。论语，子曰：君子贞而不谅。恂恂德心，汪汪轨度。论语曰：孔子于乡党，恂恂如也。毛诗曰：济济多士，克广德心。范晔后汉书，郭林宗曰：黄叔度汪汪若万顷之陂。志成弱冠，道敷岁暮。礼记曰：人生二十曰弱冠。韩诗曰：蟋蟀在堂，岁聿其暮。薛君曰：言君之年岁已晚也。仁者必勇，德亦有言。论语，子曰：有德者必有言，仁者必有勇。虽遇履虎，神气恬然。魏志曰：吕布击袁术于阜陵，涣往从之，遂复为布所拘留。布初与刘备和亲，后离隙。布欲使涣作书骂辱备，涣不可，再三强之，不许。布大怒，以兵胁涣曰：为之则生，不为则死。涣颜色不变，笑而应之曰：涣闻唯德可以辱人，不闻以骂。使彼固君子耶，且不耻将军之言；彼诚小人耶，将复将军之意，则辱在此，不在于彼。且涣佗日之事刘将军，犹今日之事将军也。如一旦一去此，复骂将军，可乎？布惭而止。周易曰：履虎尾，不咥人，亨。列子曰：至人者，神气不变。行不修饰，名迹无愆。班固汉书赞曰：隽不疑遂立名迹，终始可述。操不激切，素风愈鲜。
　　邈哉崔生，体正心直。天骨疎朗，墙宇高嶷。蔡邕度侯碑曰：朗鉴出于自然，英风发于天骨。论语，子贡曰：夫子之墙数仞。忠存轨迹，义形风色。义形于色，已见上文。思树芳兰，剪除荆棘。芳兰，以喻君子；荆棘，以喻小人。人恶其上，时不容哲。左氏传曰：伯宗之妻曰：盗憎主人，民恶其上。琅琅先生，雅杖名节。虽遇尘雾，犹振霜雪。孔融荐祢衡表曰：忠果正直，志怀霜雪。运极道消，碎此明月。魏志曰：琰为中尉，太祖为魏王，杨训发表襃述盛德。琰取训表草视之，与训书。有白琰此书傲世怨谤者，太祖怒，于是罚琰为徒隶，使人视之，辞色无挠。太祖遂赐琰死。周易曰：小心道长，君子道消。
　　景山恢诞，韵与道合。桓子新论曰：老子其心玄远，而与道合。形器不存，方寸海纳。周易曰：形乃谓之器。王辅嗣曰：成形曰器。列子，文挚谓叔龙曰：吾见子之心矣。方寸之地虚矣。和而不同，通而不杂。和而不同，已见上文。庄子曰：纯粹而不杂。遇醉忘辞，在醒贻答。魏志曰：太祖时科禁断酒，而徐邈私饮，至于沈醉。校事赵达问以曹事，邈曰：中圣人。达白太祖，甚怒。度辽将军鲜于辅进曰：平日醉客，谓酒清者为圣人，浊者为贤人，邈性循慎，偶醉言耳。竟坐免刑。文帝践祚，历颍川典农中郎将。车驾幸许昌，问邈曰：颇复中圣人不？邈对曰：昔子反毙于谷阳，御叔罚于饮酒，臣嗜同二子，不能自惩，时复中之。然宿瘤以丑见传，臣以醉见识。帝大笑，顾左右曰：名不虚立。后为光禄大夫，薨。
　　长文通雅，义格终始。思戴元首，拟伊同耻。尚书曰：昔先正保衡，作我先王。乃曰：予弗克俾厥后惟尧、舜，其心愧耻，若挞于市。民未知德，惧若在己，嘉谋肆庭，谠言盈耳。魏书曰：羣前后数陈得失。羣为司空，录尚书事，薨。尚书曰：尔有嘉谋。汉书，成帝曰：久不见班生，今日复闻谠言。论语，子曰：洋洋乎盈耳哉。玉生虽丽，光不踰把。德积虽微，道映天下。言德喻王。
　　渊哉泰初，宇量高雅。器范自然，标准无假。全身由直，迹洿必伪。处死匪难，理存则易。魏志曰：曹爽见诛，征夏侯玄为大鸿胪，数年徙太常。中书令李丰谋欲以玄辅政，诛大将军以玄代之。大将军微闻，事下廷尉。玄临斩东市，颜色不变，举动自若。班固汉书杨雄述曰：渊哉若人，实好斯文。史记，太史公曰：非死者难，处死者难。万物波荡，孰任其累？六合徒广，容身靡寄。范晔后汉书，李熊说公孙述曰：方今四海波荡，匹夫横议。荀悦汉纪论曰：以六合之大，一身之微，而匹夫无所容，岂不哀哉！君亲自然，匪由名教。敬授既同，情礼兼到。孝经曰：资于事父以事母，而爱同；资于事父以事君，而敬同。烈烈王生，知死不挠。求仁不远，期在忠孝。汉魏春秋曰：魏帝见威权日去，不胜其忿，乃召侍中王沈、尚书王经、散骑常侍王素谓曰：司马昭之心，路人所知也。吾不能坐受废辱，今日当与卿自出讨之。世语曰：王沈、王丛驰告文王，尚书王经以正直不出，遂被文王杀之。魏志曰：清河王经，甘露中为尚书，坐高贵乡公事诛。裴松之曰：经字彦纬，今云承宗，盖有二字也。班固汉书述曰：乐昌笃实，不桡不诎。论语，子曰：仁远乎哉？我欲仁，斯仁至矣。玄伯刚简，大存名体。志在高构，增堂及陛。汉书，贾谊上书曰：人主之尊譬如堂，羣臣如陛。故陛九级上，廉远地则堂高；陛亡级，廉近地则堂卑。高者难攀，卑者易凌，理势然也。端委虎门，正言弥启。临危致命，尽其心礼。干宝晋纪曰：高贵乡公之弒。司马文王会朝臣谋其故。太常陈泰垂涕入，文王待之曲室，谓曰：玄伯，卿何以处我？对曰：诛贾充以谢天下。文王曰：为吾更思其次。泰言唯有进于此，不知其次。文王乃久不言。为侍中，转左仆射，薨。左氏传曰：晏平仲端委立于虎门之外。见危致命，已见上文。
　　堂堂孔明，基宇宏邈。堂堂，已见上文。器同生民，独禀先觉。孟子曰：伊尹曰：天之生斯人，使先觉觉后觉也。予，天民之先觉者也。标牓风流，远明管乐。孙绰子曰：圣贤极其标牓，有大力矣。管、乐，已见序也。初九龙盘，雅志弥确。周易曰：初九，潜龙勿用。何谓也？子曰：龙德而隐者也；确乎其不可拔，潜龙也。方言曰：未升天之龙，谓之蟠龙。百六道丧，干戈迭用。汉书，阳九厄曰初入百六阳九。音义曰：易传所谓阳九之厄，百六之会者也。苟非命世，孰扫雰雺？孟子曰：五百年必有王者兴，其间必有名世者。广雅曰：命，名也。尔雅曰：天气下，地气不应曰雺。孔安国尚书传曰：雺，阴气也，武功切。今协韵，音梦。宗子思宁，薄言解控。蜀志曰：刘备，汉景帝子中山靖王后也，故曰宗子也。解控，谓彼有急而控告于己，己能解之也。左氏传，王子伯骈曰：无所控告。杜预曰：控，引也。释褐中林，郁为时栋。亮为丞相，故曰时栋。袁崧后汉书，郭林宗与陈留盛仲明书曰：足下诸人，为时栋梁。
　　士元弘长，雅性内融。谢承后汉书曰：严遵雅性高厉。崇善爱物，观始知终。孟子曰：亲亲而仁民，仁民而爱物。六韬曰：圣人见其所始，则知其所终。周易曰：终以知始，始以知终。丧乱备矣，胜涂未隆。先生标之，振起清风。胡广书曰：建洪德，流清风。绸缪哲后，无妄惟时。毛诗曰：绸缪束薪。毛苌曰：绸缪，犹缠绵也。周易曰：无妄之行，穷之灾也。夙夜匪懈，义在缉熙。毛诗曰：夙夜匪懈，以事一人。缉熙，已见上文。三略既陈，霸业已基。蜀志曰：刘璋既还成都，先主当为璋北征汉中，统说曰：阴选精兵，昼夜兼道，径袭成都；璋既不武，素无备豫，大军卒至，一举便定，此上计也。杨怀、高沛，璋之名将，各仗强兵，据守关头，闻数有笺谏璋，使发遣将军还荆州。将军未去，遣与相闻，说荆州有急，欲还救之，并使装束，外作归形；此二子既服将军英名，又喜将军之去，必乘轻骑来见，将军因此执之，进取其兵，乃向成都，此中计也。退还白帝，连引荆州，徐还图之，此下计也。若沈吟不去，将致大困，不可久矣。先主然其中计，卽斩怀、沛，还向成都，所过輙克。为军中郎将，卒。
　　公琰殖根，不忘中正。岂曰摸拟，实在雅性。亦既羁勒，负荷时命。推贤恭己，久而可敬。蜀志曰：琬为大将军，录尚书事，卒。司马迁书曰：推贤进士为务。论语，子曰：君子其行己也恭。又曰：晏平仲善与人交，久而敬之。
　　公衡仲达，秉心渊塞。毛诗曰：秉心塞渊。媚兹一人，临难不惑。毛诗曰：媚兹一人，应侯顺德。畴昔不造，假翮邻国。蜀志，先主将东伐吴，权谏曰：吴人悍战，又水战顺流，进易退难，臣请为先驱以当寇，陛下宜为后镇。先主不从，以权为镇北将军，督江北军，先主自在江南。吴将陆议乘虚断围，南军败绩。先主引退而道隔，权不得还，故率将所领降于魏，拜镇南将军。进能徽音，退不失德。蜀志曰：魏文帝谓权曰：君舍逆効顺，欲追踪陈、韩耶？权对曰：臣过受刘氏殊遇，降吴不可，还蜀无路，是以归命。且败军之将，获免为幸，何古人之可慕！先主薨问至魏，羣臣咸贺，权独否。后为车骑将军，卒。六合纷纭，民心将变。鸟择高梧，臣须顾●。鸟择木，已见上文。
　　公瑾英达，朗心独见。披草求君，定交一面。崔寔本论曰：且观世人之相论也，徒以一面之交，定臧否之决。桓桓魏武，外托霸迹。志掩衡霍，恃战忘敌。衡、霍，二山，在吴之境。卓卓若人，曜奇赤壁。三光参分，宇宙暂隔。淮南子曰：夫道，纮宇宙而章三光。高诱曰：三光，日月星也。
　　子布擅名，遭世方扰。抚翼桑梓，息肩江表。吴志曰：张昭，彭城人也。汉末大乱，徐方士民，多避难杨土，昭南渡江。孙策创业，命昭为良史，抚军中郎将，升堂拜母，如比肩之旧，文武之事，一以委昭。班固汉书述曰：携手遯秦，抚翼俱起。毛诗曰：惟桑与梓，必恭敬止。左氏传，郑成公，子驷曰：请息肩于晋。王略威夷，吴魏同宝。应玚释宾曰：九有威夷，始失其政。遂献宏谟，匡此霸道。史记，商鞅曰：吾说孝公以霸道，其意欲之。桓王之薨，大业未纯。把臂托孤，惟贤与亲。吴志曰：孙策临亡，弟权托昭。昭率羣寮立而辅之。东观汉记，张堪把朱晖臂曰：欲以妻子托朱生。辍哭止哀，临难忘身。成此南面，寔由老臣。吴志，张昭谓权曰：昔太后、桓王不以老臣属陛下，而以陛下属老臣。才为世出，世亦须才。苏武答李陵书曰：每念足下，才为世出，器为时出。得而能任，贵在无猜。
　　昂昂子敬，拔迹草莱。荷檐吐奇，乃构云台。吴志曰：初肃见权，说权曰：为将军计，惟有鼎足江东，以观天下之衅，然后建号帝王，以图天下。陆机谢平原表曰：振影拔迹。庄子曰：农夫无草莱之事。淮南子曰：云台之高。高诱曰：高际于云，故曰云台。
　　子瑜都长，体性纯懿。谏而不犯，正而不毅。都长，谓体貌都闲而雅性长厚也。谢承后汉书曰：朱皓德行纯懿。礼记曰：事亲有隐而无犯。郑玄曰：无犯颜色谏也。论语曰：事父母几谏。将命公庭，退忘私位。吴志曰：建安二十年，权遣使蜀通好刘备，与弟亮但公会相见，无私面。论语曰：将命者出。毛诗曰：公庭万舞。岂无鹡鸰，固慎名器。毛诗曰：鹡鸰在原，兄弟急难。左氏传，仲尼曰：惟器与名，不可以假人。
　　伯言蹇蹇，以道佐世。蹇蹇，已见上文。出能勤功，入能献替。国语，史黯谓赵简子曰：夫事君者谏过而赏善，荐可而替不，献能而进贤。谋宁社稷，解纷挫锐。老子曰：挫其锐，解其纷。正以招疑，忠而获戾。吴志曰：逊为丞相，太子有不安之议。逊上疏陈太子正统，宜有盘石之固，鲁王藩臣，当使宠秩有差，彼此得所，上下获安，谨叩头流血以闻。书三四上。太傅吴粲坐数与逊交书，下狱死。权累遣中使责让逊，逊愤恚致卒。
　　元叹穆远，神和形检。如彼白珪，质无尘玷。毛诗曰：白圭之玷，尚可磨也；斯言之玷，不可为也。东观汉记，杜诗荐伏湛曰：自行束修，讫无毁玷。立上以恒，匡上以渐。吴志曰：雍访及政职所宜，輙密以闻。若见纳用，则归之上；不用，终不宣渫。周易曰：君子以言有物，而行有恒。清不增洁，浊不加染。言得清浊之宜也。清浊，已见上文。
　　仲翔高亮，性不和物。吴志曰：翻性不协俗，多见毁谤。好是不羣，折而不屈。屡摧逆麟，直道受黜。吴志曰：翻数犯颜谏诤，权不能悦。权与张昭论及神仙，翻指昭曰：彼皆死人而语神仙，俗岂有仙人也？权积怒非一，遂徙翻交州。班固汉书赞曰：大雅卓尔不羣。韩子曰：龙之为虫也，扰柔可狎而骑，然其喉下有逆鳞，径寸之处，若婴之，则杀人。人主有逆鳞，说者婴之，则不几矣。论语，柳下惠曰：直道而事人，焉往而不三黜？叹过孙阳，放同贾屈。楚辞曰：骥踌躇于獘辇兮，遇孙阳而得代。王逸曰：孙阳，伯乐姓名也。孔丛子，子高对魏王曰：驽骥同辕，伯乐为之咨嗟；玉石相糅，和氏为之叹息。汉书曰：天子以贾谊任公卿之位，绛、灌之属害之，乃毁谊，天子亦疎之，以谊为长沙王太傅。谊既适去，意不自得，及度湘水，为赋以吊屈原。屈原，楚贤臣也，被谗放逐，作离骚。谊追伤之，因以自谕。
　　诜诜众贤，千载一遇。毛苌诗传曰：诜诜，众多也，使陈切。千载一遇，已见上文。整辔高衢，骧首天路。鹉赋曰：蓐收整辔。登楼赋曰：假高衢而骋力。邹阳上书曰：蛟龙骧首奋翼。枚乘乐府诗曰：天路隔无期。仰挹玄流，俯弘时务。毛苌诗传曰：挹，也。名节殊涂，雅致同趣。周易曰：殊涂同归，嵇康赠秀才诗曰：仰募同趣。日月丽天，瞻之不坠。周易曰：日月丽乎天。礼记曰：夫日月星辰，所以瞻仰也。非此族也，不在祀典。吕氏春秋曰：德行昭美，比于日月，不可息也。仁义在躬，用之不匮。论语比考谶曰：仁义在身，行之可强。毛诗曰：孝子不匮。毛苌曰：匮，竭也。尚想重晖，载挹载味。羊秀卫公诔曰：仰睎遐风，重晖冠世。后生击节，懦夫增气。魏略，王朗答太祖曰：承旨之日，抚掌击节。孟子曰：闻伯夷之风者，贪夫廉，懦夫有立志。
　　文选考异
　　注「檀道鸾晋阳春秋曰」　何校「晋」上添「续」字，陈同。袁本无「春」字，是也。茶陵本幷五臣，衍。
　　注「禅伐不同」　袁本「伐」作「代」，是也。茶陵本作「伐」，与此同误。
　　注「舜举八元八恺用之于尧时也成汤得伊尹武王得吕望而社稷安也」　袁本此二十七字在五臣铣注下，其「善曰」下作「二八谓八元八凯也伊伊尹也吕吕望也」十六字。案：袁本最是。茶陵本幷善于五臣，误与此同。
　　注「三黜之」　陈云「之」字衍，是也。各本皆衍。
　　注「盍远续禹功」　案：「续」当作「绩」。各本皆误。又案：「禹」字不当有，见前，疑不知者添之也。
　　遭时匪难　袁本、茶陵本「匪」作「不」。案：此所见不同也。
　　注「折而不桡」　袁本、茶陵本「桡」作「挠」。又后赞注中「不桡不屈」同。案：据此疑善「桡」，二本非也。今正文「挠」字，或五臣「挠」而乱之。「桡」虽通作「挠」，凡善、五臣卽同字而有别。但「才」「木」多相混耳。
　　注「尚书曰成王将崩」　陈云「书」下脱「序」字，是也。各本皆脱。
　　注「汉书高祖功臣颂曰」　案：「书」字不当有。各本皆衍。
　　魏志九人　袁本、茶陵本「魏志」提行另起，是也。
　　袁焕字曜卿　茶陵本「焕」作「涣」。袁本作「焕」，与此同。又袁后赞注中首一字作「涣」，余皆作「焕」。案：今魏志作「涣」，茶陵「涣」、「焕」错出，此本尽作「涣」，似当以「涣」为是。
　　注「良才也」　案：「」下当有「梓」字。各本皆脱。
　　注「太公往吊之曰」　案：「往」当作「任」。各本皆误。此所引山木篇文。
　　注「子甚者」　茶陵本「甚」作「其意」二字，是也。袁本亦误。
　　注「洪水横流」　袁本、茶陵本「洪」作「鸿」，是也。案：此尤用今孟子改耳。
　　注「吾以疾为蓍蔡也」　袁本「蔡」作「龟」，是也。茶陵本亦作「蔡」。案：此盖因正文而改。
　　注「右尹革曰」　陈云「尹」下脱「子」字，是也。各本皆脱。
　　注「如一旦一去此」　袁本、茶陵本「去」上无「一」字，是也。案：魏志无。
　　注「竟坐免刑」　袁本、茶陵本「免」作「得」。案：今魏志「得」、「免」两有，盖因尤添「免」字而误去「得」字也。
　　敬授既同　何校「授」改「爱」，云从晋书。案：袁本云善作「授」。茶陵本云五臣作「爱」。盖各本所见皆非，善亦作「爱」。
　　注「散骑常侍王素」　何校「素」改「业」，陈同，是也。各本皆讹。
　　注「为军中郎将卒」　何校「军」下脱「师」字，陈同，是也。各本皆脱。
　　公衡仲达　袁本云善作「仲」。茶陵本云五臣作「冲」。案：各本所见皆非也。「仲」字不可通，必传写误。善亦作「冲」也。
　　注「命昭为良史」　何校「良」改「长」，陈同，是也。各本皆讹。
　　注「弟权托昭」　袁本、茶陵本「弟」上有「以」字，是也。
　　立上以恒　何校「上」改「行」，云从晋书改，注固引易也。案：袁本云善作「上」，茶陵本云五臣作「行」，盖各本所见皆非，善亦作「行」。
　　注「仰募同趣」　茶陵本「募」作「慕」，是也。袁本亦误。
　　文选卷第四十八
　　
　　符命
　　封禅文
　　司马长卿史记曰：长卿病甚，武帝使所忠往求其书，及至，长卿已卒。其妻曰：长卿未死时，为一卷书，曰有使来求书，奏之。其遗札书言封禅事，所忠奏言。
　　伊上古之初肇，自昊穹兮生民。张揖曰：昊穹，春夏天名。郭璞尔雅注曰：伊，发语辞也。历选列辟，以迄于秦。文颖曰：选，数也。辟，君也。率迩者踵武，逖听者风声。汉书音义曰：率，循也。迩，近也。踵，蹈也。武，迹也。逖，远也。近者蹈其迹，远者听其风声。纷纶威蕤，湮灭而不称者，不可胜数。张揖曰：纷纶，乱貌。善曰：湮，没也。胜，尽也。继韶夏，崇号谥，略可道者七十有二君。文颖曰：韶，明也。夏，大也。德明大相继，封禅于泰山者，七十有二人也。管子曰：封太山，禅梁父者，七十有二家。罔若淑而不昌，畴逆失而能存？应劭曰：罔，无也。若，顺也。淑，善也。畴，谁也。服虔曰：无有始善而后不昌者，又无逆失而能存之者。罔，与●同。
　　轩辕之前，遐哉邈乎，其详不可得闻已。五三六经载籍之传，维风可观也。汉书音义曰：五，五帝也。三，三王也。经籍所载，善恶可知也。书曰：「元首明哉！股肱良哉！」尚书益稷之文也。因斯以谈，君莫盛于唐尧，臣莫贤于后稷。后稷创业于唐尧，汉书音义曰：唐尧之世，播殖百谷。公刘发迹于西戎，汉书音义曰：公刘，后稷曾孙。文王改制，爰周郅隆，大行越成，文颖曰：郅，至也。行，道也。文王始开王业，改正朔，易服色，太平之道于是成也。如淳曰：越，于也。而后陵迟衰微，千载亡声，郑氏曰：无声，无有恶声也。岂不善始善终哉！汉书音义曰：美周家终始相副若一也。庄子曰：善始善终，人犹効之。然无异端，慎所由于前，谨遗教于后耳。言周之先王，创制垂业，既慎其规模，又谨其遗教也。故轨迹夷易，易遵也；夷、易，皆平也。言周之轨迹平易，易可遵奉也。二易，并盈豉切。湛恩厖鸿，易丰也；湛，深也。厖、鸿，皆大也。言湛恩广大，易可丰厚也。湛，音沈。厖，莫江切。宪度着明，易则也；垂统理顺，易继也。张揖曰：垂，悬也。统，绪也。理，通也。文王重易六爻，穷理尽性，悬于后世。其道和顺，易续而明，孔子得错其象，而彖其辞。是以业隆于襁緥而崇冠于二后。孟康曰：襁緥，谓成王也。二后，谓文、武也。周公辅成王以致太平，功德冠于文、武者，遵法易故。揆厥所元，终都攸卒，张揖曰：都，于也。卒，终也。尔雅曰：元，始也。未有殊尤绝迹可考于今者也。然犹蹑梁父，登泰山，建显号，施尊名。显号、尊名，谓封禅也。大汉之德，逢涌原泉，沕潏曼羡，张揖曰：逢，遇也。喻其德盛，若遇原泉之涌出也。服虔曰：潏，泉貌。徐广曰：沕，没也，亡必切。音义，或曰：曼羡，广散也。旁魄四塞，云布雾散，张揖曰：旁魄，布衍也。魄音薄。上畅九垓，下泝八埏。孟康曰：畅，达也。垓，重也。泝，流也。埏，若瓮埏，地之八际也。言其德上达于九重之天，流于地之八际。怀生之类，沾濡浸润，怀生气之类，皆被恩泽。协气横流，武节猋逝，协气，和气也。横流，多也。猋逝，远也。迩陿游原，遐阔泳末，孟康曰：迩，近也。原，本也。遐，远也。阔，广也。泳，浮也。恩德比之于水，近者游其原，远者浮其末。首恶郁没，晻昧昭晰，孟康曰：始为恶者皆湮灭。晻昧，喻夷狄皆化之也。谷梁传曰：诸侯不首恶。昆虫闿泽，回首面内。文颖曰：闿、泽，皆乐也。韦昭曰：面，向也。闿，音恺。泽，音驿。然后囿驺虞之珍羣，言驺虞之羣，在于苑囿之中。毛苌诗传曰：驺虞，义兽，有至信之德则应也。徼麋鹿之怪兽，汉书音义曰：徼，遮也。遮麋鹿得其奇怪者，谓获白麟也。导一茎六穗于庖，郑玄曰：导，择也。一茎六穗，谓嘉禾之米于庖厨以供祭祀。牺双觡共柢之兽，服虔曰：牺，牲也。觡，角也。柢，本也。武帝获白麟，角共一本，用以为牲。获周余珍放龟于岐，文颖曰：周放畜余龟于沼池之中，至汉得之于岐山之旁。龟能吐故纳新，千岁不死。招翠黄乘龙于沼。汉书音义曰：翠黄，乘黄也，龙翼马身，黄帝乘之而仙。言见乘黄而招呼之也。礼乐志曰：訾黄其何不来下。余吾渥洼水中出神马，故言乘龙于沼。鬼神接灵圉，宾于闲馆。文颖曰：是时上求神仙之人，得上郡之巫长陵女子，能与鬼神交接，疗病輙愈，置于上林苑中，号曰神君。有似于古灵圉，礼待之于闲馆舍中。奇物谲诡，俶傥穷变。汉书音义，或曰：俶傥，卓异也。奇伟之物，谲诡非常，卓然绝异，穷极事变。钦哉，符瑞臻兹，犹以为德薄，不敢道封禅。盖周跃鱼陨航，休之以燎。应劭曰：航，舟也。休，美也。尚书旋机钤曰：武得兵钤，谋东观，白鱼入舟，俯取鱼以燎也。微夫此之为符也，以登介丘，不亦恧乎！服虔曰：介，大丘也。言周以白鱼为瑞，登泰山封禅，不以惭乎！小雅曰：心惭曰恧，女六切。进让之道，何其爽欤？张揖曰：进，周也。让，汉也。爽，差也。言周未可封禅为进，汉可封禅而不为为让。
　　于是大司马进曰：「陛下仁育羣生，义征不譓音惠，文颖曰：大司马，上公也，故先进议。譓，顺也。诸夏乐贡，百蛮执贽，德侔往初，功无与二，休烈浃洽，符瑞众变，期应绍至，不特创见。文颖曰：不独一物造见也。创，初创也。意泰山梁甫设坛场望幸，盖号以况荣，汉书音义曰：意者言太山、梁甫设坛场，望帝封禅纪号，以表荣名也。望幸，望帝之临幸也。盖者，发语之辞也。陛下谦让而弗发。文颖曰：弗发往意。挈三神之欢，缺王道之仪，应劭曰：挈，绝也。李奇曰：缺，阙也。韦昭曰：三神，上帝、太山、梁父也。羣臣恧焉。或曰且天为质闇，示珍符固不可辞；孟康曰：天道质昧，以符瑞见意，不可辞让。若然辞之，是泰山靡记而梁甫罔几也。汉书音义曰：泰山之上，无所表记，梁父坛场，无所庶几。亦各并时而荣，咸济厥世而屈，说者尚何称于后，而云七十二君哉？应劭曰：屈，绝也。言古帝王若但作一时之荣，毕世而绝者，则说无从显称于后世也。夫修德以锡符，奉命以行事，不为进越也。文颖曰：越，踰也。不为苟进而踰礼也。故圣王不替，而修礼地祇，谒款天神，汉书音义曰：谒，告也。款，诚也。言不废修礼地祇，告诚天神之义也。勒功中岳，以章至尊，张揖曰：盖先礼中岳，而幸泰山。舒盛德，发号荣，受厚福，以浸黎元。黎元，已见上文。皇皇哉此天下之壮观，王者之卒业，不可贬也。皇皇，美也。卒，终也。贬，损也。卒或为本。愿陛下全之。张揖曰：愿以封禅全其终。而后因杂搢绅先生之略术，使获耀日月之末光绝炎，以展寀错事。汉书音义曰：寀，官也。使诸儒记功着业，得覩日月末光殊绝之明，以展其官职，设错事业也。错，千故切。犹兼正列其义，祓弗饰厥文，作春秋一艺。孟康曰：犹，因也。春秋者，正天时，别人事。诸儒既得展事业，因兼正天时，别人事，叙述大义为一经也。将袭旧六为七，摅之亡穷，服虔曰：旧为六经，汉欲七经。孔安国尚书传曰：袭，因也。俾万世得激清流，扬微波，蜚英声，腾茂实。蜚，古飞字也。前圣所以永保鸿名而常为称首者用此。宜命掌故悉奏其仪而览焉。」汉书音义曰：掌故，太史官属，主故事者也。
　　于是天子俙然改容，曰：「俞乎，朕其试哉！」张揖曰：俙，感动之意也，许皆切。俙或为沛。乃迁思回虑，总公卿之议，询封禅之事，诗大泽之博，广符瑞之富。汉书音义曰：诗，歌咏功德，下四章之颂也。大泽之博，谓自我天覆，云之油油。广，博也。符瑞之富，谓班班之兽以下三章，言符应广大之富饶也。遂作颂曰：
　　自我天覆，云之油油。汉书音义曰：油油，云行貌。孟子曰：天油然作云。甘露时雨，厥壤可游。游，遨也。言祥瑞屡臻，故可游遨也。滋液渗漉鹿，何生不育！说文曰：渗，下漉也。又曰：漉，水下貌。韦昭曰：渗，疏禁切。嘉谷六穗，我穑曷蓄？李奇曰：我之稼穑，何等不蓄积。
　　非惟雨之，又润泽之。非惟徧之我，汜布护之。万物熙熙，怀而慕思。周书，王子晋曰：万物熙熙，非舜而谁。名山显位，望君之来。韦昭曰：名山，泰山也。显位，封禅之事也。君乎君乎，侯不迈哉！李奇曰：侯，何也。言君何不行封禅。
　　●●之兽，乐我君圃。谓驺虞也。春秋考异邮曰：虎班文者，阴阳杂也。白质黑章，其仪可嘉。毛苌诗传曰：驺虞；白虎黑文。旼旼穆穆，君子之态。汉书音义曰：旼旼，和也。穆穆，敬也。言容态和且敬，有似君子也。张揖曰：旼，音旻。态，他代切。盖闻其声，今亲其来。亲见其来。厥涂靡从。天瑞之征。文颖曰：其道何从乎？此乃天瑞之应。兹亦于舜，虞氏以兴。文颖曰：百兽率舞，则驺虞在其中。
　　濯濯之麟，游彼灵畤。汉书音义曰：武帝祠五畤，获白麟，故言游灵畤也。毛诗曰：麀鹿濯濯。孟冬十月，君徂郊祀。驰我君舆，帝用享祉。帝，天帝也。白麟驰我君车之前，因取燎祭于天，天用歆享之，答以祉福也。三代之前，盖未尝有。
　　宛宛黄龙，兴德而升。文颖曰：起至德而见也。楚辞曰：驾八龙之宛宛。采色炫耀，焕炳辉煌。正阳显见，觉悟黎蒸。文颖曰：阳，明也。于传载之，云受命所乘。如淳曰：书传揆其比类，或以汉土德，则宜有黄龙之应于成纪是也。故言受命者所乘。
　　厥之有章，不必谆谆。汉书音义曰：天之所命，表以符瑞，章明其德，不必谆谆然有语言也。孟子，万章曰：舜之有天下也，孰与之？孟子曰：天与之。天与之者，谆谆然命之乎？曰：否。谆，之纯切。依类托寓，喻以封峦。汉书音义曰：寓，寄也。峦，山也。言依事类托寄，以喻封禅。
　　披艺观之，天人之际已交，上下相发允答。圣王之德，兢兢翼翼。尚书曰：兢兢业业。毛诗曰：小心翼翼。尔雅曰：翼翼，敬也。故曰于兴必虑衰，安必思危。太公阴谋机之书曰：安不忘危。存不忘亡。是以汤武至尊严，不失肃祗，舜在假典，顾省阙遗，此之谓也。徐广曰：假，大也。汤、武虽居至尊严之位，而犹不失肃祗之道。舜所以在于大典，谓能顾省其遗失。言汉亦当不失恭敬而自省也。祭天，是不忘敬也。不封禅，是遗失也。毛诗曰：汤降不迟，上帝是祗。
　　文选考异
　　伊上古之初肇自昊穹兮生民　茶陵本无「兮」字，云五臣有「之」字。袁本「兮」作「之」，云善无「之」字。案：二本所见是也。汉书正无，善与之同。今史记有「兮」字，尤延之取以修改添入，未是。
　　继韶夏　案：「韶」当作「昭」，注同。汉书作「昭」，颜引文颖注亦作「昭」，详注云：「昭，明也。夏，大也。德明大相继。」不当作「韶」字可知。茶陵本云五臣作「昭」，袁本云善作「韶」，各本所见皆非也。善自作「昭」，或因下连「夏」而误改为「韶」耳。今史记作「韶」，但集解仍引汉书音义「昭，明也」云云，恐是与此同误。
　　注「管子曰封太山」　袁本「管」上有「善曰」二字，是也。后注「庄子曰善始善终」上，「尔雅曰元始也」上，「魄音薄」上，「谷梁传曰诸侯不首恶」上，「闿音恺」上，「小雅曰心惭曰恧」上，「创初创也」上，「望幸望帝之临幸也」上，「言不废修礼地祇」上，「错千故切」上，「孔安国尚书传曰袭因也」上，「俙或为沛」上，「毛诗曰麀鹿濯濯」上，「楚辞曰驾八龙之宛宛」上，「孟子万章曰」，「汤武虽居至尊严之位」上，皆同。茶陵本在每节注首，非。尤本删去，亦非。又凡非旧注，袁本、茶陵本每节首并有「善曰」，尤亦删去。今不尽出，可以例求之。
　　后稷创业于唐尧　案：「尧」字衍，尤延之修改添入也。茶陵本无，而校语云五臣有「尧」字。袁本亦无，其下并无校语，是袁所见五臣尚无「尧」字，茶陵及尤所见乃衍也。凡二本校语，皆据所见着之，卽五臣仍非真如此，是其例矣。史记、汉书俱无，尤取误本五臣以改善，失之甚者也。
　　然犹蹑梁父　案：「父」当作「甫」，下文「意泰山梁甫」，袁、茶陵二本校语善「甫」、五臣「父」。又「而梁甫罔几也」，尤本亦作「甫」。此一字歧互，或各本所见以五臣乱善。汉书「甫」，善与之同。史记「父」，五臣用以改善也。
　　注「郑玄曰导」　陈云「玄」，「氏」误，见汉书注，是也。各本皆误。案：索隐云「郑德」。
　　注「角共一本」　案：「角」上当有「两」字。各本皆脱。汉书注引可证，史记集解亦有。
　　注「介大丘也」　案：「丘」下当有「山」字。各本皆脱。汉书注引可证，史记集解引汉书音义亦有。
　　注「譓顺也」　袁本此下有「善曰譓音惠」五字，无正文下「音惠」二字，是也。茶陵本误与此同。
　　陛下谦让而弗发　袁本、茶陵本此节上有「上帝垂恩储祉将以庆成」十字，校语云善无此二句。案：汉书有，史记亦有，「庆」作「荐」，索隐云汉书作「庆」，义亦通。何校据添。下注「三神」引「韦昭曰上帝」云云，「上帝」卽指此，盖传写脱。各本所见皆非。又案：疑尚有注，为脱去一节也。
　　注「则说无从显称于后世也」　何校「说」下添「者」字。各本皆脱。案：汉书注有。
　　注「太史官属」　陈云「史」，「常」误，是也。各本皆误。案：汉书注作「常」。
　　注「言符应广大之富饶也」　陈云「之」字衍，是也。各本皆衍。案：史记集解引无，汉书注引孟康亦无。
　　注「韦昭曰渗疏禁切」　袁本、茶陵本「曰」下有「漉音鹿」三字，无「渗疏禁切」四字。案：此疑当两有，而「漉音鹿」在下也。
　　非惟徧之我　案：「徧」当作「偏」，「之」字不当有，读以四字为一句，汉书正如此也。史记索隐引「胡广曰：言雨泽非偏于我」，最为明晰，是史记亦作「偏我」，与汉书同。今有误，当据索隐订也。又案：观袁、茶陵二本所载向注，似五臣误「偏」为「徧」，仍未有「之」。各本衍者，更误中之误。
　　乐我君圃　何校「圃」改「囿」，陈同。袁本云善作「圃」。茶陵本云五臣作「囿」。案：史记、汉书皆作「囿」，此协韵，何、陈是也。各本所见皆非。盖善自作「囿」，传写误作「圃」耳。
　　其仪可嘉　何校「嘉」改「喜」，陈同。案：汉书作「喜」，史记作「嘉」，以韵求之，「喜」与「囿」为协，何、陈从汉书，是也。史记「嘉」，亦有误。
　　注「张揖曰旼音旻」　袁本、茶陵本无此六字。案：二本非也。汉书注亦引。
　　驰我君舆　茶陵本「舆」作「与」，云五臣作「舆」。袁本云善作「与」。案：此尤校改正之。史记、汉书俱作「舆」，但传写误为「与」也。又案：袁本此节注末有「文颖曰驰我车之前也」九字，汉书注亦引。又「我」下有「君」字，茶陵本及此本无，盖系此句之下为脱一节注也。
　　顾省阙遗　案：「阙」当作「厥」。史记、汉书俱作「厥」。善注云「谓能顾省其遗失」，以其解「厥」，是作「厥」字无疑。袁、茶陵二本所载五臣济注云「恐政治有所阙遗」，盖其本乃作「阙」。各本所见皆以五臣乱善而失着校语。
  </div>
  <div class="pagination">
   <a href="文选_page85.html">
    上一页
   </a>
   <span>
    ...
   </span>
   <a href="文选_page81.html">
    81
   </a>
   <a href="文选_page82.html">
    82
   </a>
   <a href="文选_page83.html">
    83
   </a>
   <a href="文选_page84.html">
    84
   </a>
   <a href="文选_page85.html">
    85
   </a>
   <span class="current-page">
    86
   </span>
   <a href="文选_page87.html">
    87
   </a>
   <a href="文选_page88.html">
    88
   </a>
   <a href="文选_page89.html">
    89
   </a>
   <a href="文选_page90.html">
    90
   </a>
   <a href="文选_page91.html">
    91
   </a>
   <span>
    ...
   </span>
   <a href="文选_page87.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
