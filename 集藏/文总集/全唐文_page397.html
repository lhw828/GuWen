<!DOCTYPE html>
<html>
<head>
    <meta charset="UTF-8">
    <title>全唐文 - 第 397 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 397 页/共 603 页</h1>
    <div class="content">    居兄之仇，避为不悌，衔君之命，斗则非忠，将灭私而奉公，宜弃小而润。辛时惟奉使，出乃遇仇，断手之痛不忘，诚难共国，饮冰之命未复，安可害公。节以忠全，情由礼抑，未失使臣之体，何速诤友之规？臾骈立言，尝闻之矣，子夏有问，而忘诸乎？是谓尽忠，于何致责。
    △得军帅选将，多用文儒士，兵部诘其无武艺，帅云：“取其谋也。”
    忘身死节，诚重武夫，制敌伐谋，则先儒士，将筹策而可尚，奚骑射之足称。军帅明以知兵，精於选将，以为弯弧学剑，用无出於一夫，悦《礼》敦《诗》，道可宏於七德。功宜保大，理贵从长。若王师之有征，以谋则可，苟戎略之无取，虽艺何为。况晋谋中军，选於义府，汉求上将，举在儒流，岂惟我武惟扬，诚亦斯文不坠。元戎举德，未爽能军，兵部执言，恐为辱国。
    △得甲至华岳庙，不祷而过。或非其违众，甲云：“祷非礼也。”
    岳则配天，自修常事，神虽福善，安可苟求，宜道以去邪，岂从众而失正。甲志惟守义，言乃合《经》，以为视以三公，实天子之所飨，降其百福，宁匹夫之可禳，如修苹藻之诚，是用秕稗之礼。况人之僭滥，徒欲乞灵，而神实聪明，岂歆淫祀，非鬼是为谄也，黩神无乃吐之。旅於泰山，古犹致诮，祷於华岳，今岂不非？谅正直之难诬，虽馨香而勿用，将劝来者，所宜救欤。
    △得乙隐居，徵辟不起，子孙请以所辟官用荫，所司不许。
    修身独善，宠则若惊，制爵尊贤，命其难废，形虽遗於轩冕，荫宜及於子孙。乙贞以自居，辟而不起，鹤书莫顾，虽忘┰後之心，爵命已行，宁阙赏延之典？若使死无用荫，生不及荣，何成旌善之风，且是废君之命。场苗不食，诚自绝於絷维，葛ぱ有阴，义难亏於燕翼。请优後嗣，以奖外臣。
    △得江南诸州送庸调，四月至上都，户部科其违限。诉云：“冬月运路水浅，故不及春至。”
    赋纳过时，必先问罪，淹┰有故，亦可徵辞。月既及於正阳，事宜归於宰旅。展如泽国，荩纳地征，岁有入贡之程，敢忘慎守，川无负舟之力，宁免稽迟？苟利涉之惟艰，虽愆期而必宥。地官致诘，虚月其忧；江郡执言，後时可愍。然恐事非靡盐，辞或凭虚，请验所届公文，而後可遵令典。
    △得景为县令，教人煮木为酪。州司责其烦扰，辞云：“以备凶年。”
    事不举中，有灾宁救，政或扰下，虽惠何为？景念在济时，动非率法，且烦人而不┰，是昧烹鲜，何歉岁以为虞，将勤煮酪。信作劳於无用，岂为教之有方。必也志切救灾，道敦行古，周官荒政，自可择其善者，新室弊法，焉用尤而效之。宜听责言，勿迷知过。
    △得丁为郡守，行县见昆弟相讼者，乃闭阁思过。或告其矫，辞云：“欲使以田相让也。”
    化本自家，政先为郡，礼宁下庶，宜宽不悌之刑，训在知非，是得长人之道。况天伦不睦，地讼攸兴，利方竞於膏腴，恩难亏於骨肉，教宜引古，过贵自新，虽闻争以阅墙，有伤鲁卫之政，庶使愧而让畔，将同虞芮之风。苟无讼之可期，则相容而何远。推田以让，尔诚谢於孟光，闭阁而思，吾何惭於延寿。宜嘉静理，勿谓矫诬。
    △得甲献弓，蹲甲而射，不穿一札。有司诘之，辞云：“液角者不得牛戴牛角。”
    贯革乖方，则宜致诘，相角失理，亦可徵辞。甲奠体以成，执箫而献，中规不挠，六材虽则合三，舍拔有愆，七札不能穿一。且恐伤人之甲，不曰坚乎，而非戴牛之亏，无自入也。液信亏於巧者，射遂爽於臧兮。周典足徵，彼自乖於三色，楚君明试，此无愧於二臣。咎且有归，责之非当。
    △得乙有同门生丧亲，将往吊之。其父怒而挞之，使遗缣而已。或诘其故，云“交道之难”。
    子道贵恭，当从理命，交游重义，盖┰哀情。孝不在於诡随，仁岂忘於恻隐。乙父训乖爱子，道昧择交。况求益之初，无友不如已者，及居丧之际，凡人犹合救之，既罔念於一哀，是有违於久要。苟知生而不吊，虽赠死以何为？旧馆遇丧，宣父尚犹出涕，同门在戚，王丹未可忘情。纵申遗帛之诚，岂补赠刍之义？肆一杖之怒，父兮既爽义方，杜三谏之辞，子也亦亏孝道。宜哉或诘，允矣知言。
    △得转运使以汴河水浅，运船不通，请筑塞两岸斗门。节度使以当军营田悉在河次，若斗门筑塞，无以供军。
    川以利涉，竭则壅税，水能润下，塞亦伤农，将舍短以从长，宜去彼而人。汴河决能降雨，流可通财，引漕运之千艘，实资积水，生稻梁於一溉，亦藉馀波，利既相妨，用难兼济。节度使以军储务足，思开窦而有年，转运可以邦赋贵通，恐负舟而无力，辞虽执竞，理可明徵，壅四国之征。其伤多矣，专一方之利，所获几何？赡军虽望於秋成，济国难亏於日用。利害斯见，与夺可知。
    △得景为宰，秋雩，刺史责其非时，辞云：“旱甚，若不雩，恐为灾。”
    居常授时，政则行古，┰人救弊，道在从宜，旱将害於粢盛，雩难拘於秋夏。景象雷是职，不雨其忧，苟旱魃之愆时，虐既太甚，虽蓐收之戒序，雩亦何伤？冀有闻於鹳鸣，庶无虑於狼顾，馨香以感，夕且望於月离，稼穑其伤，时难遵於龙见，虽事乖鲁史，而义合随时。制锦执言，是亦为政，褰帷致诘，未可与权。
    △得丁为郡，岁凶，奏请赈给百姓。制未下，散之。本使科其专命，丁云：“恐人困。”
    临邦赈乏，情本由衷，为国救灾，美终归上。丁分条出守，求瘼居心，岁不顺成，人既忧於二，公有滞积，户将饩以一锺，是输济众之诚，允叶分忧之政。然以事虽上请，恩未下流，稍违主守之文，遽见职司之举。使以未有君命，何其速欤；郡以苟利国家，专之可也。┰贫赈廪，邓攸虽见免官，矫制发仓，汲黯不闻获罪。请宥自专之过，用旌共理之心。
    △得戊兄为辛所杀，戊遇辛不杀之，或责其不悌，辞云：“辛以义杀兄，不敢返杀。”
    舍则崇仇，报为伤义，当断友于之爱，以遵王者之章。戊居兄之仇，应执兵而不返，辛杀人以义，将事刂刃而攸难。虽《鲁策》垂文，不可莫之报也，而《周官》执禁，安得苟而行之？将令怨是用希，实在犯而不校。揆子产之诫，损怨为忠，徵臾骈之言，益仇非智。难从不悌之责，请听有孚之辞。
    △得甲为将，以箪醪投河，命众饮之。或非其矫节，甲曰：“推诚而已，何必在醉。”
    将主军情，酒存人欲，推诚之义，必在於均，饱德之文，不专於醉。甲寄分外阃，令出中权，九酝投河，义由独断，一瓢饮水，惠在同沾。倘师人之多寒，恩逾挟纩，如战士之载渴，功倍望梅。分少以表无颇，和众宁宜及乱，岂资满腹，所贵归心。少卿绝甘，见称汉代，子反独醉，实败楚军，苟臧否之是由，何古今之有异。非其矫节，是不知言。
    △得乙有罪，丁救以免，乙不谢。或责之，乙云：“不为己。”
    在公而行，诚非为己，怀惠以谢，则涉徇私，彼既求仁而得仁，此宜以直而报直。乙惟获戾，丁乃解纷，以为非罪而拘，冶长见称於尼父，直言以免，叔向宁谢於祁奚。论恩则邱山不胜，在道而江湖可忘。况情非私谒，可以不愧於人，义在公行，实亦无求於我。合嘉遗直，勿听责言。
    △得景妻有丧，景於妻侧奏乐，妻责之，不伏。
    丧则思哀，见必存敬，乐惟饰喜，举合从宜，夫妇所贵同心，吉凶固宜异道。景室方在疚，庭不彻悬，铿锵无倦於鼓钟，好合有伤於琴瑟，既愆夫义，是弃人丧。俨麻之在躬，是吾忧也，调丝竹以盈耳，於汝安乎？如宾之敬颇乖，若往之哀斯渎，遂使唱和不应，忧喜相干。道路见，犹闻必变，邻里有殡，亦为不歌。诚无恻隐之心，宜受庸奴之责。
    △得甲年七十馀，有一子，子请不从政。所由云：“人户减耗，徭役繁多，不可执礼而废事。”
    役且有辞，信非懋力，老而不养，岂谓爱亲，恋若阻於循陔，怨必兴於陟岵。顾惟甲子，及此丁年。户减事繁，政宜勤於昼夜，家贫亲老，养难阙於晨昏。在子道而可矜，虽王徭之宜免，事闻诸《礼》，情见乎辞。天子敦风，犹劝养其三老，庶人从政，亦何假於一夫。况当孝理之朝，难抑亲人之请。所由之执，愚谓不然。
    △得景於逆旅食，噬腊遇毒而死。其党讼之，主人云：“买之有处。”
    生不可保，死必有因，盍知命於丧子，岂尤人於食我。景秋蓬方转，朝薤欲，旅次爰来，将受餐而已，生涯溘尽，当终食之间。且非祭地之疑，自是逢天之戚。永言其党，不察所由。死且焉知，徒云噬腊之毒，买而有处，请无堇之嫌。诚虐士之可哀，在主人而何咎？幸思恕物，无妄罪人。
    △得诏赐百寮资物，甲独以物委地而不拜。有司劾其不敬，云：“本赃物，故不敢拜。”
    赐表主恩，拜明臣礼，苟临事而不敬，虽有辞而勿听。甲列在朝行，颁其资物，宜荷天而受赐，何委地而如遗。曾是奸赃，诚可恶於清德，今为宠锡，谅难拒於鸿私。既为善而近名，亦失恭而远礼。必也志疾贪冒，节励贞廉，自当辞让有仪，岂得弃捐不拜？况人不易物，锺离委珠而徒为，心苟无瑕，伯夷饮泉而可爽。宜许有司之劾，用惩不恪之辜。
    △得乙为大夫，请致仕。有怀诘其未七十，乙称：“羸病不任事。”
    时制未及，尚可俟朝，疾所加，固难陈力。乙位参食采，志在悬车，揆以纪年，桑榆之光未暮，验其羸病，蒲柳之质先零。既称量力而行，所谓奉身以退。虽发未种种，告老无乃速欤，而心既谆谆，致政固其宜矣。请高知止，无强不能。
    △得景为县官，判事案成，後自觉有失，请举牒追改。刺史不许，欲科罪，景□：“令式有文。”
    政尚无宽，过宜在宥，苟昨非之自悟，则夕改而可嘉。景乃き寮，参诸簿领，当推案务剧，讵免毫厘之差，属褰帷政苛，不容笔削之改。误而不隐，悔亦可追。县无罔上之奸，州有刻下之虐。先迷後觉，判事虽不三思，苟有必知，牒举明无二过。揆人情而可恕，徵国令而有文。将欲痛绳，恐非直笔。
    △得甲替乙为将，甲欲到，乙严兵守备，不出迎，发制书，勘合符，以法从事。御史纠其无宾主之礼，科罪。不伏。
    师律贵贞，兵符示信，苟未会合，敢忘戒严？乙奉中权，甲承後命，推轮相代，言赴及瓜之期，衷甲自防，犹轸前茅之虑。且信惟守器，权在隐情，符节既未合同，军卫如何彻警，所宜虑远，安可徇私？阙於将迎，虽乖主礼，究其守备，是叶军谋。无责建牙，恐非直指。
    △得乡老不输本户租税，所司诘之，辞云：“年八十馀岁，有颁赐，请预折输纳。”所司以无例，不许。
    月制既登，诚宜加惠，岁赋不入，何以奉公，苟布常而是违，虽移用而不可。乡老年参耆耋，名系版图，天赐未颁，且有躁求之请，地征合纳，非无苟免之心，曾是徇私，固难违例。况时逢┰老，节合勤王，尚齿肆筵，我岁敦於善养，食毛入赋，尔奚忘於乐输？受赐任待於时颁，量入难亏於岁杪。不从妄请，诚谓职司。
    △得乙女将嫁於丁，既纳币，而乙悔。丁诉之，云：“未立婚书。”
    女也有行，义不可废，父兮无信，讼所由生，虽必告而是遵，岂约言之可爽。乙将求佳婿，曾不良图，入币之仪，既从五两，御轮之礼，未及三周，遂违在耳之言，欲阻齐眉之请。况卜凤以求士，且靡咎言，何奠雁而从人，有乖宿诺。婚书未立，徒引以为辞，聘财已交，亦悔而无及。请从玉润之诉，无过桃夭之时。
    △得景请与丁卜，丁云：“死生付天，不付君也。”遂不卜。或非之。
    圣人建《易》，虽用稽疑，君子乐天，固宜知命，苟吉凶之罔僭，何臧否之足询。丁执心不回，出言有中。尔考前知之兆，诚足决疑，吾从昆命之文，必先蔽志。以为祸福由己，休咎则系於慎行，生死付天，修短乃存乎阴骘，当脱身於木雁，宁问命於蓍龟？言既中伦，理亦穷性，况詹尹释策，有问焉知，斗廉立言，不疑何卜。不从握粟，是谓忘筌。
    △得耆老称甲多智，县司举以理人。或云：“多智，贼也。”未知合用否？
    道虽弃智，政且使能，苟养之以恬，则用之不惑。甲称予智，县举尔知，将老者之审才，得贤斯美，何或人之懵理，为贼是虞？诚蔽荡之无闻，庶利仁之可取。然以智殊畜，用有否臧，识若限於挈瓶，或当害物，道能宏於乐水，何爽理人？请审两端，方从一见。
    △得乙为边将，虏至若涉无人之地。监军责其无勇略，辞云：“内无糗粮，外无犄角。”
    封疆贵安，伍候尚警，苟不固吾圉，则速即尔刑。乙登彼将坛，镇於边垒，诚可戒严走集，罔有敌於我师，何乃启纳寇戎，若无人於吾地。是昧安边之略，信贻失律之凶，拳勇蔑闻，罪戾谁执。如或寇强师老，食绝城孤，期拘而还，且勤於坚守，苟知难而退，犹愈於覆亡。宜矜犄角之辞，难议建牙之罪。
    △得景进柑子，过期坏损，所由科之，称“於浙江、杨子江口，各阻风五日。”
    进献失期，罪难逃责，稽留有说，理可原情。景乃行人，奉兹锡贡，荐及时之果，诚宜无失其程，阻连日之风，安得不愆於素。览所由之语，听使者之辞，既异遑宁，难科淹┰。限沧波於于役，匪我愆期；贩朱实於厥包，非予有咎。舍之可也，谁曰不然。
    △得丁丧所知於野，张帷而哭。邻人诘云：“夫子恶野哭者。”
    死丧有别，哭泣从宜，情或异於亲疏，礼则殊於内外。丁义勤交道，动循容止，未忘半面，尝同倾荩之欢，永念重泉，遂展张帷之哭。虽声非有恸，而分止所知，未乖夫子之言，何致邻人之诘？如或肆号兆於路左，物或恶之，今则具威仪於野中，礼无违者。允符前志，奚┰斯言。
    △得甲妻於姑前叱狗，甲怒而出之。诉称“非七出”，甲云“不敬”。
    细行有亏，信乖妇顺，小过不忍，岂谓夫和。甲孝务恪恭，义轻好合，馈豚明顺，未闻爽於听从，叱狗愆仪，盍勿庸於疾怨。虽怡声而是昧，我则有尤，若失口而不容，人谁无过。虽敬君长之母，宜还王吉之妻。
    △得乙为军帅，昧夜进军，诸将不发，欲罪之，辞云：“不见月章。”
    表旗示信，戎政贵明，在九章而或乖，虽三令而惟反。乙是称戎帅，未达军容，奉明罚之辞，无闻月捷，用潜师之计，方事宵征。徒欲董以爪牙，曾不明其耳目。况将经武，必在昭文，夜号未申，有虞固宜不进，月章莫举，毁椟自可当辜。非失辞，责乃当罪（一作过听）。
    △得景嫁殇，邻人告违禁，景不伏。
    生而异族，死岂同归，且非合之仪，爰抵嫁殇之禁。景夭婚是┰，窀穸斯乖，以处子之舜华，迁他人之蒿里，曾靡卜於鸣凤，各异室家，胡为相以青乌，欲同宅兆。徒念幼年无偶，岂宜长夜有行。况生死宁殊，男女贵别，纵近倾筐之岁，且未从人，虽有游岱之魂，焉能事鬼？既违国禁，是乱人伦。请徵媒氏之文，无抑邻人之告。
    △得丁陈计，请轻过移诸甲兵。省司以败法不许，丁云：“宥罪济时，行古之道，何故不可？”
    军兴事亟，则务益兵，时泰教成，固难败法。丁志崇陈计，识昧相时，当兵戢之朝，讵资凶器，在刑行之日，宁利幸人？是废国章，欲崇军实，祸关黩武，弊起惠奸。宥罪未若慎行，济军不如经国，况王霸道异，古今代变，小哉管氏之器，曾是行权，哿矣省司之言，孰非经久。得失斯在，用舍可知。
    △得甲在狱病久，请将妻入侍，法曹不许，诉称“三品以上散官”。
    狱虽慎守，病则哀矜，苟或无瘳，如何罔诏。甲罪抵刑宪，身从幽絷，忧能成疾，膏肓之上未痊，危则思亲，缧绁之中有请。势穷摇尾，念切齐眉，卧或十旬，既轸弥留之惧，官惟三品，宜从侍执之辞。敢请法曹，式遵令典。
    △得乙闻牛鸣，曰“是生三牺，皆用之矣”，问之皆信。或谓之妖，不伏。
    上禀天性，旁通物情，是谓生知，孰□行怪？况形虽异类，心则同归，四鸟分飞，听音既称有信，三牺皆用，闻鸣岂可为妖？且叶前言，殊非左道。尔惟不讲，我则有辞，揆以《周官》，业将同於夷隶，详夫《鲁史》，责不及於葛卢。兽语可徵，人言奚┰。
    △得丁母、乙妻俱为命妇，每朝参，丁母云：“母尊妇卑，请在妇上。”乙妻云：“夫官高，不合在下。”未知孰是？
    肃恭成德，卑则敬尊，著定辨仪，贱无加贵。眷彼母妻之品，视其夫子之官，敬将展於君前，礼且殊於门内。闺阃垂训，长幼虽合有伦，朝廷正名，等列岂宜无别？妇道虽云守顺，国章未可易班？母则失言，妻唯得礼。且子兮位下，高欲宗予，而夫也官崇，如何卑我？请依序守，无使名愆。
    △得景请预驸马，所司纠云：“景庶子也，且违格令。”欲科家长罪，不伏。
    冒婚侥幸，既抵官刑，罔上失忠，亦亏臣节，在幼贱而不禁，岂尊长之无辜。属下嫁王姬，旁求都尉，训箫之匹，虽则未获贞人，预傅粉之郎，岂可滥收庶子。况姻连天族，荣冠人伦，词既异於承祧，礼难当於厘降。掩藏庶孽，唯虑其不谐，贪冒宠荣，讵思於有罪。岂非或益而损，曾是欲荩而彰。国章宁舍於面欺，家长宜从於首坐。
    △得甲夜行，所由执之，辞云：“有公事，欲早趋朝。”所由以犯禁不听。
    趋朝有时，则当蚤作，防奸以法，宁纵晨行，虽夙夜之自公，岂警巡之可犯？甲陈力是念，相时斯昧，方鸣三鼓，知行夜之犹严，未辟九门，信将朝而尚早。趋时合遵於辨色，夙兴宜伺其启明，既爽时然後行，是必动而有悔。非巫马为政，焉用出以戴星，同宣子俟朝，胡不坐而假寐。宜遵街禁，用表司存。
    △得郡举乙清高，廉使以为通介无常，罪举不当，郡称：“往通今介，时人无常，乙有常也。”
    退藏守道，自合销声，待用济时，则难背俗。乙行藏未达，通介不常，若德至而无称，固难灭迹，既名彰而见举，诚合随时。徒立身以清高，且於物而凝滞。无固无必，盍守宣尼之言，独清独醒，信贻渔父之诮。兼济岂资於绝俗，全真未爽於同尘。宜从不当之科，俾慎无常之举。
    △得景於私家陈钟磬，邻人告其僭，云：“无故不彻悬。”
    器不假人，易而生乱，乐惟节事，过则有刑，礼既异於古今，法且禁其钟磬。景苟求饰喜，罔念速尤，窃┺ね以陈，乐由奢失，僭金石而奏，罪以声闻，雅当犯贵之辜，难许彻悬之诉。然恐赐同魏绛，僭异於奚，且彰北阙之恩，何爽南邻之击。是殊国禁，无告家藏。
    △得丁氏有邑号，犯罪当赎，请同封爵之例，所司不许，辞云：“邑号不因夫子而致。”
    邑号旌贤，国章议贵，如或不能自庇，则将焉用其封？丁氏恩降闺门，罪罹邦宪，宠非他致，既因表以勋贤，咎虽自贻，亦可免於刑戮，若不从其宽典，则何贵於虚封？汉┰缇萦，犹闻赎父，齐分石，岂不庇身。宜听辑矣之辞，难夺赎兮之请。
    ●卷六百七十三
    ☆白居易（十八）
    △得景与乙同贾，景多收其利，人刺其贪，辞云：“知我贫也。”
    仁无贪货，义有通财，在洁身而虽乖，於知已而则可。景乙奇赢同业，气类相求，竞以锥刀，始闻小人喻利，推其货贿，终见君子用心，情表深知，事符往行。如或贫富必类，自当兴让立廉，今则有无相悬，固合损多益寡，是为徇义，岂曰竭忠。受粟益亲，孔氏用敦吾道，分财损己，叔牙尝谓我贫。无畏人言，俾彰交态。
    △得景夜越关，为吏所执，辞云：“有追捕。”
    设以关防，辨其出入，既慎守而无怠，岂伪游而能过。景勤恪居怀，夙夜奔命，以谓寇攘事切，宜早图之，罔思呵察戒严，不可逾也。萑蒲乃司败小事，襟带实国家大防，仰老氏之文，虽知善闭，稽周公之制，尚曰不征。责已具於有司，理难辞於靡。盍从致诘，无信饰非。
    △得乙以庶男冒婚丁女，事发离之，丁理馈贺衣物，请以所下聘财折之，不伏。
    婚以匹成，嫡庶宜别，讼由情察，曲直可知，将令人有所惩，必在弊之不及。隐其庶孽，冒乃婚姻，情以矫诬，始闻好合，事斯彰露，旋见仳离。既生非偶之嫌，遂起纳徵之讼，词多执竞，理有适归。乙则隐欺，在法而聘财宜没，丁非罔冒，原情而馈礼可追。是非足明，取与斯在。
    △得乙在田，妻饷不至，路逢父告饥，以饷馈之，乙怒，遂出妻，妻不伏。
    象彼坤仪，妻惟守顺，根乎天性，父则本恩，馔宜进於先生，膳可辍於田。夫也望深饣盍彼，方期相敬如宾，父兮念切枵然，旋闻受哺於子，义虽乖於齐体，孝则见於因心。盍嘉陟岵之仁，翻肆送畿之怒。孰亲是念，难忘父一之言，不爽可徵，无效士二其行。犬马犹能有养，尔岂无闻，凤凰欲阻于飞，吾将不取。
    △得丁上言：“豪富人畜奴婢过制，请据品秩为限约。”或责其越职论事，不伏。
    品秩异伦，臧获有数，苟逾等列，是紊典常。丁志在作程，恶夫过制，爰陈诚於白奏，俾知禁於素封，将使豪富之徒，资虽积於钜万，僮仆之限，数无逾於指千，抑淫义叶於隋时，革弊道符於汉日。责其论事，无乃失辞。若守职而越思，则为出位，将尽忠於陈计，难伏嘉言。楚既失之，郑有辞矣。
    △得甲为州刺史，正月令人修耒耜，廉使责其失农候，诉云“土地寒”。
    教有权节，业无易宜，地苟异於寒温，农则殊於早晚。甲分忧率职，从俗勉人，天时有常，农宜先定，地气不类，寒则晚成，虽愆揉木之时，未违把草之候。正惟廉使，何昧遗风。纵稼器之已修，先成焉用，苟土膏之不起，欲速何为？诚宜嘉乃辨方，岂可诘其行古？循诸《周礼》，修耒虽在於季冬，训此豳人，于耜未乖於正月。责则迂也，诉之宜哉。
    △得乙掌宿息井树，客至不诛相翔者。御史纠之，辞云：“罪在守涂之人。”
    奸或不诛，吏将焉用，苟欲科其官失，必先辨以司存。乙慎守无闻，庀徒有怠，嘉宾戾止，诚宜虑以相翔，暴客聿来，固合擒而勿佚，既隳官禁，是纵公行。且戒事之前，不申严於聚柝，慢官之後，欲移过於守涂，诚乖率属之方，宜甘责帅之罚。然以官虽联事，等列或殊，罪不同科，重轻宜别，比夫所属，请以异论。
    △得景为私客，擅入馆驿，欲科罪，辞云：“虽入未供。”
    传舍是崇，使车攸处，将供行李，必辨公私，何彼客游，欲从分食？岂无逆旅，宜受馈於盘飧，既匪使臣，何苟求於馆谷，信饕餮而是启，宁僭滥之可容？同《周官》之庐，入宜衔命，非郑氏之驿，岂延宾？法既自干，咎将谁任？然则不应入而妄入，刑固难逃，而已供与未供，罪宜有别，请从减降，庶叶科条。
    △得洛水暴涨，决破中桥，往来不通。人诉其弊，河南府云：“雨水犹涨，未可修桥，纵苟施功，水来还破。请待水定。”人又有辞。
</div>
    <div class="pagination">
<a href="全唐文_page396.html">上一页</a><span>...</span><a href="全唐文_page392.html">392</a><a href="全唐文_page393.html">393</a><a href="全唐文_page394.html">394</a><a href="全唐文_page395.html">395</a><a href="全唐文_page396.html">396</a><span class="current-page">397</span><a href="全唐文_page398.html">398</a><a href="全唐文_page399.html">399</a><a href="全唐文_page400.html">400</a><a href="全唐文_page401.html">401</a><a href="全唐文_page402.html">402</a><span>...</span><a href="全唐文_page398.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
