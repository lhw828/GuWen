<!DOCTYPE html>
<html>
<head>
    <meta charset="UTF-8">
    <title>全唐文 - 第 196 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 196 页/共 603 页</h1>
    <div class="content">    唐之元老，有大庇於生人，曰韩公张仁愿。尽力天朝，位尊将相，三城立庙，军帅乞灵则祠之。天宝季岁，华奉使朔方，展敬祠下，式瞻风采。像与神合，沈沈如生。呜呼！生以功为臣，殁以灵为神，神乎宜奉！公总戎疆外，悬衡审政，拒陇循河，绵亘万里，坚城雄防，蔽三辅。介胄之士，垂十万人，瞻我麾节，以为进退。先是突厥犯塞，乘胜入朔方，游骑至安定，守军不到，经略失守。虏乃驱监牧之来牝，退存庐帐，进围聚邑，鸣弓跃马，规复漠南。边人摇心，元圣轸念，节将更至，咸以为请。缙绅献议，则以和亲为便，中宗未之许也。初以公耋老，且重烦之，及卜师於太宫之庭，惟公之吉。至尊亲临前殿，授以兵符；公承命徂征，北蕃逆骇。《记》所谓“君子有其时，有其命”，公得其二而伸其一者也。公忠贯神明，虑几造化，镇以长策，溃其奸谋。一麾偏师，屠名王，复丧马，夺堑拂□，堆而城之，并河之阿，列筑三镇。将精士锐，谈笑就役，匈奴莫敢南视，雷哭而遁。老幼望公，以相震怖。不然，则乘冰转斗，无日无之。既而据河山玩其动静，纳行旅归之衽席，凭墉而望，匹马单兵，不匿形影，虏由是械手足而刳腹心。朝廷无草窃之虞，天下减征役之半矣。《诗》云：“文武吉甫，万邦为宪。”又曰：“方叔元老，克壮其猷。”公之谓也。帐下之厮，尚有存者，曰公号令素严，人无违禁。自将吏骑卒，咸有旗表。节不常出，出则赏罚随之，赏无非功，罚无非罪。上流而下竞，心行而事从，谋全功成，由此术也。三城既就，刊木标橹，记之种落，刻其降年，後皆如之。岂挺生上将之龟策也？奇鉴先物之然也？夫鸟兽草木，出其伦辈，犹或利害凭焉。况殊绩功勋，始终天地，翼辅先圣，宠绥元元，有茅社之尊、符节之重？後奉者果一胜、遂一谋，庸非明神幽赞之效？《雅》有“吉甫”“薄伐”，“至於太原”；“王命南仲”，“城彼朔方”。《传》称齐桓伐戎攘狄，以其病燕灭卫；魏绛和戎狄，合诸侯。从古及今，以为大功。其馀秦恬、汉青之伦，才邱垤耳，尚或诗颂之，简策贵之。况忠武卓异，屦履今昔，而咏歌无之，非古也。窃感赵孟怀随武之德，寤寐永叹，奉铭神宫。其文曰：
    赫尔韩公，司武有经。受命北伐，渠魁就刑。敢或不顺，鼓行风霆。崇岱压卵，沧波灌萤。沈泉雷动，机发冥冥。功奋三城，人谣亿龄。谋出先後，构危於宁。张天之威，恢庙之灵。北狄顿颡，山戎来庭。万里寝柝，缘河罢扃。趋拜故祠，德谢惟馨。翔野何有，群山青青。感激遗风，徘徊涕零。吾谁与归，式荐斯铭。
    ○淮南节度使尚书左仆射崔公颂德碑铭（有序）
    昔在召公，相武王，除害去虐，敷命帝庭。周公佐成王，卜洛定宅，登颂清庙；奉康王，会朝丰宫，克致太平。惟崔公相元，宗保宁圣德，镇安天下；辅肃宗扫除凶秽，绍享太平（一作天命）；事今上，振宣明威，抚绥淮海。惟申伯翊宣王，登南邦，兴周室；小白率诸侯征楚，翼奉王室，与崔公叶德同勋，皆姜姓也。夫议盛德，谕大功，赞大贤，举其殊伦，卓然昭明，不书其细，申大体也。故《诗》陈方叔之烈曰：“方叔元老，克壮其猷。”又美韩侯之封曰：“有倬其道，韩侯受命。”今述崔公，亦不名不备宫，古之制也。後魏尚书亮，八代至公，海内首族，人伦德范。公少负文学重名，具兼宏略，攵於王庭，甲科入仕。历京兆仓曹参军，再迁司勋员外郎。丁太夫人忧，以毁闻。终丧，拜刑部员外郎兼侍御史，知剑南节度留後事。逆臣起幽陵，陷潼关，至奠哀兆人，思古公避狄之义，於是帝车西南，依我心膂，拜中书侍郎平章事剑南节度采访使。元宗克让圣子，家为唐虞，公出纳王命，至於朔方。弼谐二圣，孝慈光明，自西自东，殄歼元恶。天讨之师，岌如山行，寇若霜藁，鼓燎无馀。帝曰“尔圆，实叶朕志”，官中书令，拜赵国公。公拜稽首：“臣敢上冒，以负天明命？”帝遂其高，俾作少师，师训东宫，兼长邦宪。居守洛京，乃傅济王；又典汾州，王德日宣。汾州阜安，乃统江淮，主三军，督万人，加工部尚书。时征镇之司，恃勋奸令，公独露奏，慝用辍兴，转吏部。淮南既清，军用馀逸，夷难江南，万里康哉。六岁在镇，心驰王幄，恋慕之极，至於涕Д。献章请朝，帝恩降允。公不俟驾，建旆将驰。耆耋泣诉，吏人遮道，指日诣阙乞留者三百馀人。公申谕而行，至於京师。天子大悦曰：“赵国公先帝元臣，常为朕师。自我不见，於今六年。有司如朕意待之。”加尚书左仆射，遂淮南之请，所部八州人，舞手蹈足。秘书省少监兼庐州刺史长乐贾深，有文有武，忠於王室，推心驭下，嘉绩升闻，戴公仁明，思扬盛德。合肥令彭城刘商，先后之族，临人惠和。一州之老幼咸曰：“我州我邑，敷王德泽，崔公封内，我是以安其仁。不铭其德，不可谓贤。”华尝忝公游，咨以为颂。夫五岳视三公，四渎视诸侯；公入掌三公之政，出践诸侯之长。昔郑武公为卿士，诗人赋《缁衣》；鲁僖公为周贤侯，史克颂《野》。敢附前烈，以书公不朽。故[B14A]大臣则王室尊，崇美政则王命行，不唯颂公，尊天王也。今载公朝觐之礼以宏大之，其文曰：
    思崔公出镇之崇，克孝克忠。宣帝之武，恢帝之功。自蜀自朔，至於秦宫。出纳大命，决事於中。思崔公烈烈郁郁，以邕以肃。乃统淮服，洎江之奥。阗阗长毂，霞旆霜镞。蠢尔凶毒，罔不颠覆。思崔公三世元臣，德绥生人，乃朝於王，王顾殊伦。且曰东南，饮化如春。为朕腹心，宁其咏吟？思崔公入觐於王，銮声央央。佩玉以锵，秉奉璋。公复於扬，四牡其骧。公慕彤庭，涕濡於裳。思崔公庐江州邑，孰不垂泣？我公之还，阳和起蛰。乃求乐石，乐石爰立，刊之颂之。介福攸集，州人斯及。
    ○唐赠太子少师崔公神道碑
    《礼》之《中庸》曰：“父为士，子为大夫，葬以士，祭以大夫。”是礼也，於国为恩，於人为孝。朝廷赠赵公之先人故晋州司法参军赠清和太守，三至太子少师，[B14A]少师之德，扬赵公之孝，国之恩也。《书》之《洪范》曰：“是训是行，以近天子之光。”赵公奉若少师之训，为国股肱，翊大君之明，可谓忠矣。《传》曰：“有明德者，必昌於後世，後必有达人。”故叔梁纥有子曰文宣王，陈仲弓有孙曰司空群。积德於身，以垂厥後，犹洪河广大於涓流，太山峻极於邱陵。蕴百行，惟少师；宣六德，惟赵公。父慈子孝，移孝於忠，盛矣哉！维烈山氏以稼穑代畋渔，伯夷以秩礼谐神人，太公以大勋平祸乱，季子以让德辞社稷，崔氏其後也。有魏名臣炎，降至宋度支郎中赠冀州刺史元孙，陨身成名，兴起百代。生魏吏部尚书左仆射贞烈公亮，六为吏部郎，三为吏部尚书，再为大中正连部二千石，一为大将军，历侍中、太常、光禄大夫。男为部官，女为九嫔。与伯父之子仆射休首出群姓，为海内甲门。孙曰肇师，以令望为中书侍郎，以才辩为聘梁使。中书孙讳道淹，北齐安州总管掾。生少师之祖讳方骞，皇朝万年主簿、临子。临子生少师烈考讳贞固，皇朝武功主簿、赠吏部尚书。娶赵郡李氏，新定之子、高都之侄，中外之甲，光标士林。少师讳景至清河东武城人也。三岁丁太夫人忧，十二居武功艰，号哭无时，邻里辍相。终制读书，岁不践阈，一览数纸，终身不忘。年十七，与亲兄睃一举明经，同年擢第。二十三调补梁州南郑县尉，以能政闻。转蜀州晋原县尉，以清白器干为按察使倪若水表荐大理评事。以亲累贬利州葭萌丞，历梓州盐亭丞、晋州司法参军。公风度详雅，器宇方深，有道者悦之而不厌，不仁者惮之而迁善。蘧瑗在卫，卫多君子；子贱居鲁，鲁有贤人。若至听词必察，临事能断，吏不忍欺，人不敢犯。刺史齐景胄洎州长举公清明中正，差充支使，毕构代齐，假为判官。开元三年终於官舍，春秋四十，权厝於邙山元元庙西北原。公之逝也，宗族叹曰“孝可以动神而不寿”，僚友叹曰“仁可以师天下而不贵”，闻者叹曰“清可以激贪俗而不昌”。命矣天乎！盛德不兴，宜其後也。夫人荥阳郑氏，皇朝兵部郎中卫州刺史元之子，吏部侍郎平章事之女弟，以德范仪少师，以才明训赵公。天宝十二年，享龄六十九，终於京兆崇贤里，殡於长安南杜陵原。有一子二女。神龙中，申明旧诏，著之甲令，以五姓婚媾，冠冕天下，物恶大盛，禁相为姻。陇西李宝之六子，太原王琼之四子，荥阳郑温之三子，范阳卢子迁之四子、卢辅之六子，公之八代祖元孙之二子，博陵崖懿之八子，赵郡李楷之四子，士望四十四人之後，同降明诏，斯可谓美宗族人物而表冠冕矣！在周则邵单为公族，妫嬴为上国，西京窦傅之贵，东汉袁杨之盛，魏以荀陈为德门，南朝以王谢为高望，方之於公，川谷江海也。嗣子圆，以文学早知名，射策上第，官历台省。寻拜蜀郡长史兼御史中丞，加节度使。时安禄山起幽朔，连陷潼关，赍表腰金，恳迎元宗。省表垂泣，召宰相谓曰：“世乱识忠良，今见之矣。”除中书侍郎，益州长史、节度等如故。及乘舆至蜀，朝廷羽仪，如京之制，终古难之。肃宗幸彭原，将复天下，以剑南无事，不假此人，诏赴行在，咨以缔构。扈从迁宫，日月并照，元宗获申圣慈，肃宗获早圣孝。ガ侯功大，博陆赏尊。诏曰：“一匡天下，大庇生人，迁特进中书令集贤殿大学士，修国史，封赵国公。”昔成王以曲阜命周公，王曰叔父，亲亲也；以营邱命太公，王曰叔舅，贤贤也。惟肃宗亦以赵国锡崔公，今上以少师赠先公，三供之极教也。後转太子少师兼御史大夫东京留守，寻为工部尚书扬州长史浙江东西三道观察使吏部尚书知省事，馀如故。又转尚书右仆射。四年某月日，龟筮叶吉，奉少师荥阳夫人之丧，合於东就河南邙山之某原，礼也。世传清白，子孝臣忠，山东士大夫以五姓婚姻为第一，朝廷衣冠以尚书端揆为贵仕，惟公兼之。清河崔氏，至赵公三代仆射，可谓尽善矣！泰山羊衢，世传清德；北海范毓，儿无常亲。总此二者，为公家法。华学放史氏，敢播风烈焉。昔孔悝铭鼎，备举前代；史克颂鲁，独美僖公。用以诞敷先人，昭示後代，在礼然也。今之作颂，书国家之孝理，列圣君之得人。崔氏之世绪，少师之懿范，赵公之孝思，士风祖德，永为不朽。崔氏之门，为不朽矣！若终者，华安得不颂之？其文曰：
    周之上公，让为大夫。秦之司徒，家於冀都。伯从清河，德绪繁多。仕至扬州，出将封侯。惟德惟器，魏之中尉。降及元魏，群从并贵。才如尚书，德如评事。古之廷评，伏念惟刑。我闻德声，继佐葭萌。安道和俗，化行三蜀。彼汾之曲，片言折狱。清风人穆，升闻辇毂。苇辙蒲帷，公行不归。哲人其萎，後贤用微。荥阳夫人，柔明佐君。嫁有嘉闻，首代馨芬。高阳才子，唐虞多士。克先赵公，大雅爰起。有子如是，可谓孝矣！崇原既平，伊洛攸清。永安厥灵，万有斯年，子孙以宁。
    ●卷三百十九
    ☆李华（六）
    ○杭州开元寺新塔碑
    汉永平中，佛教初至洛阳，始置寺处腾兰二德。古者官之庭府称寺，盖宾而尊之，比於曹署，此其源也。杭州开元寺，梁天监四年豫州刺史谯郡戴朔舍宅为寺，寺号“方兴”，名僧惠圜营建之，後处士戴元、范宾恭增饰之，至开元二十六年改为开元寺。庭基坦方，双塔树起，日月逝矣，材朽将倾。广德三年三月，西塔坏，凶荒之後，人愿莫展。太常卿兼杭州刺史张公伯仪，忠简帝心，威静吴越，驻车跪礼，徘徊感叹，乃舍清白之俸，为君为亲，修而复之。兵部员外郎兼侍御史范公伦，人之璋，国之俊彦；法师释昙献、上座释□卿寺主释崇远、都维那释惠达、释法祥、长乐寺释昙景等，戒香扶其永誓，道力护其成功。於是剑南荆杨之巨材，诸郡亻垂输之懿匠，竭耗神明，三年毕事。乙栗结仡，穿贯颢气，晃景象，洪若金。距卑跻高，凡为七级，级有佛事，环回旬转，幢网通映，如梵释宫，践乎上府。俯视万井，有右棋布；仰瞻天宇，□在身下。傍眺江山，列在掌端，过乎隈，倾峰动崖，岌业其侧。既镂以丹素，饰以青紫，掀肠闪目，百变百移，如有灵物。{山累}危棱层，雷嵬攒栾，В江压湖，孤岛突天，不可名也。霞照丹户，如开日宫，风摇和铃，若下天乐。声彻自顶，轮荫空界；影入清江，形镇大地。所济者广，巍巍度门。先大德释怀亮，住持之固，如山不动；先法师释道贞，华严秘宗，香象至底；先法师释藏晖，三藏扃钥，吾方启之。过去入缘，在世慈愿，不有偈颂，其如佛恩？华尝官是邦，感深霜露，忝大常一面，与兵部为寮，敬申其美，以佐法门之宏观。其文曰：
    亭亭揭坚，迥出江甸。秋天寥，百里独见。如海浮来，如地踊现。以壮州邑，以调群心。饵药解病，依丹济深。卿曹郎署，共布黄金。
    ○唐故东光县主神道碑铭（并序）
    先朝宗室之望曰纪王，太宗第十子也。惟帝族母师曰东光县主，纪王第三女也。自天降，生有令德。年八岁，王不豫，循环左右，不食累日，王抚首谕焉，为之进膳。县主察起居未复，忧色如初，动於神，王疾用间，周文乐正之养不过焉。至若天人之秀，元气之纯，积於中，文於外，其容可知也。孝以奉亲，慈以临下，尊师傅，服汗濯，其德可知也。《礼》、《传》为簪珥，《诗》、《书》为佩玉，原心而顾身，体训而成教，其言可知也。降尊而处下，推泰而从约，诣绣绘之妙，适饮膳之和，其功可知也。年十六（一作十八），受封邑，王择闻喜公以妻之。闻喜有王佐之才，委会藩邸；县主以皇孙之贵，和鸣侯家，阴德莫违，动邦教。养先姑如宁膝下，奉君子如见大宾，以徽柔睦娣姒，以庄敬端幼贱，鹊巢之化存焉。太后临朝，诸武专政，鲁卫之国，翦焉邱墟。纪王流窜巴濮，薨於道路，县主承讯，崩心呕血，每一发声，飞鸟哀鸣，草木无色。外除之後，衣掌无纯采，杯卷无甘食，耳不听声，首不加饰。自朝廷达於宇内，罔不哀之。太后复辟，中宗出震，日谷，天下文明，雷破群阴，品物咸遂。以王懿亲盛德，诏有司备礼物，陪葬昭陵。闻喜公时为孝义令，诏书至河，县主闻之，呕血而绝，绝而复苏，告诸子曰：“家国再造，冤酷获申，为我谢中外亲亲。下见先王，暝目无恨。”言未毕而薨，春秋五十有四，时神龙元年二月二十二日。有司以闻，中宗震悼，召闻喜公问，公悉以对。上欷久之，殿省垂泣，六宫凄怆，乃下诏[B14A]美，史官撰德，吊祭赠，礼遇其备矣。深於春秋者叹曰：“孝之至，不忘其亲；忠之至，乃心王室。自古贤士大夫，莫能备举，惟县主有焉！”纪王之陷非罪也，泣血以终哀；中宗之抚兴运也，则感深而殒绝。忠孝两极，首其人伦，使百代之下，闻其风者，有以劝焉！其为不匮远矣！呜呼！天辅善人，宜其有後。男十人，女十人。四子至大夫，曰遇，曰遘，曰迈；迈仁则践修，孝惟明发。少子德位兼盛曰迥，今河南尹兼东都留守上柱国，禄益厚而慕益深，不逮劬劳之报，故也衔涕投简，而命下吏，敬铭三章，式表幽宅。其文曰：
    肃雍王门，天帝之孙。因心则孝，怀盛敬尊。配美良士，如宾礼存。泣血终身，岂惟霜露。庆集国家，魂清冢墓。寿绝哀欢，事高缃素。天作邙山，万化攸归。地闭金印，泉深衮衣。国风凄怆，彤管无辉。
    ○杭州馀姚县龙泉寺故大律师碑
    大朴既雕，淳源不复，生人溺於迷妄，自拔无由。我梵惟哀之力，现灵东方，雷起群蛰，间生龙象，调御人天，巍巍乎大明烛幽，而品物知向矣。噫！稠林枝干，荣枯不息，火宅烟焰，起灭相寻，於众生远坏之身，有诸佛常存之性。垢衣缠宝而不见，浊水求珠而未得，法无高下，根有浅深。由是启禅那证入之门，立毗尼摄护之藏，土因水而成器，火得薪而待燃。惟此二宗，更相为用，律行严用，奉则净无瑕缺；戒定光深，照则测见本源。次修定门，而自调伏，云何为大定，地虽倾而不动；云何为修我，心难寂而无住。然後登般若之岸，上楞伽之峰，以此身为法身，了无得为真得。或有默修元契於文义，受教顿悟於宗师，不由门阶，径造堂室，微尘学者，时得一人；复有大悲空隘而不穷，宏誓海涸而不尽，俯从像法，以导世间，则我大律师其人也。师讳道一，字法，馀杭严氏。生族姓之家，是为因地；作如来之子，宁有本缘。故祖考不书，尊上乘也。体峻山岳，神闲江海，机对敏洽，应受融明。自襁褓至於成童，颜色无违，视听皆正。年甫八岁，辞亲就师，鸿鹄入冥，自然方外；莲花出水，不染泥间。十七预剃度，隶龙泉寺，受具於光州岸律师。行相珠圆，涤流镜澈，始就山阴听岸讲《涅经》。师既归而为众敷阐，同时听者，奉以为师。恭惟此经，佛最後说，教旨深圆，故草元著义。《法华经》大事因缘，授声闻记，口诵心奉，誓尽当来。《金刚经》灭度无边，悉离诸相，诵起信论，涤除邪妄。开导心宗，常所受持，皆为义释。於华严入普贤性海，於维摩得不二法门，凡历见闻，莫非心证，从文悟理也。白日顿明於世界，飞鸟自在於空中，从理乘如也。尝谓天台观门，往誓深教，吾所归也。夫垢因戒净，惠定以生，未有爱尚存而坐登三昧。每叹曰：“持心系於刹那，求道本於清净，使学徒解怠，由轨范不明，教之兴衰，在我而已矣。”乃获一席，信心必随。尝讲大乘，方摄齐登座，侍者布席，微爽律文，即命撤席，汗衣以俟明日。其检身激下，皆此类也。自是江南律学，砥砺弥精矣。至若齐场星列，谈座□绕，四众仰山王之高，万里赴龙宫之会，远夷逾海而来听，长老顺风而请益。至仁生灭，至辨成简，判析疑问，若阳和解冰；宏敷妙理，如止水观月。化童蒙为上智，伏我慢为调柔，引诸佛戒定之池，浴众生轻重之垢，垢自流去，池常湛然。又以儒墨者般若之笙簧，词赋者伽陀之鼓吹，故博通外学，时复著文。在我法中，无非佛事。故李大理期、崔河南希逸尝抚本州，麾幢往复；故成御史广业、卢华州元裕、兵部韩员外赏屈身郡邑，仑舸洄沿。及乡人故汴州何司户寒同与叩绝韵於清风，味元机於永夕，庐山师友，今古一时。诚愿密宏，崇修本寺，导容缨网，高殿栋宇。工人殚其百栌，信士谒其千金，佛宫严丽，一方胜绝。写《大藏经》，手自刊校，学者赖焉。广常住田，通给无阂，凡圣均焉。於天竺寺造慈氏变相，凭高为台，与众均福，光灵，如在会中，就以报生育劬劳之恩，光先师训诱之德。不离宴坐，应者如归。天宝十三年春，忽洒饰道场，端理经论，惟铜瓶锡杖，留置左右。具见五天大德、十八罗汉，幡盖迎引，请与俱西。二月八日，恬然化灭。报龄七十六，僧腊五十七。生以其日，灭亦如之。昔同如来舍位之辰，今是菩萨往生之日，古先大士，无此明徵。先时院庭有百合两本，对发白花，光如月轮，照於昏夜。呜呼！慈□既归，花亦萎，物感如是，人哀可知。至某月日，迁厝於寺之西偏。江岭淮湖，缁麻缟素，荼毗之会，声动山川。寂寥原野，人亡地古，悲夫！一为人师，六十年矣。远名利故不游京国，乐闲安故不出户庭。有请方去，故深慈密行，莫得而究焉。门人之冠者一行禅师、惠罕法师、津梁寺乾应律师、苏州东林寺怀哲律师。湖州开元寺惠灯少明之记，长者宝藏，修身执持。导师化城，无处瞻仰，眷属之贤，有若族人神都等，如来影中，怖畏都尽，力生今地，哀号不穷。以华悦曾史之风，尚竺乾之道，追书本行，见托斯文。铭曰：
    苕溪教源，因戒生定。百千人俱，见性情净。裂除意网，磨拂心镜。虽会一乘，终修万行。说法登坛，天龙谛听。须弥峰顶，白月孤映。彼迷方者，从我得正。报尽生尽，归自法身。最朝涕泣，江上门人。炬灭阴夜，舟沈海津。雪山灵草，无复青春。欲报之德，苍苍罔极。既断言语，又非空色。假言喻空，观我为则。
    ○衢州龙兴寺故律师体公碑
    器为外物，挹泉者器，有以济饥渴也；身为妄聚，奉道者身，有以成大觉也。泉不离器，道不离身，器存则饥渴洗除，身修则大觉无碍。故律为知见根本，开入扃户，持其要、得其宗者，有若长老体公。盖毗尼之堂室，尸罗之灯炬，三昧之舟筏也。信安有名山名川，山秀川清。家为蒋宗，母曰徐姓，地灵开，降神而生。徐氏既孕，梦婆罗门告曰：“姊当生男，绍兴大法。”长老既龀，好聚沙起堵波，焚草为香，采花为供。年十有五，琼章鹤姿。兄为净安寺上首，乃往从学，日诵万言。兄叹曰：“吾祖父昆弟六人，出家受习之速，无其比也。”年二十一，通大乘、小乘千纸，如意年中配度净安寺。游问会稽，遇光律师，受其戒。诵戒至三日，属众僧布席，登座宣说，无有遗文。住洛京五年，与本州策律师、东阳超志法师同讲问，为法门仪表。万岁元年归信安，禀受者千人，由是江南律范，端严第一。衲衣袒肩，跣足行乞，手莳松竹，缮造僧房。苦行贯天地，大慈包世界。於辩才得自在，於文义得解脱，於人法得无我，於观照得甚深。刺史徐峤之率参佐、县吏、耆艾以隆，请居龙兴寺。迎供者多，不知同日，纷然辨斗，闻於长老。曰：“吾修无诤三昧，不唯自利，宏愿利人。咄因吾身，生彼嗔恨。”乃别立一室，室才方丈，晏然安居，不践门阈。刺史李畅跪请移居大方，至於涕泪，俯如其请。因入法华三昧，口不息诵，身不亲席，大事因缘，我得心证。请左溪大师讲止观，铸钟七千斤。邻州长吏，稽首延请，结舰浮川，幢盖弥望，瞻礼万计。行无住悲，建讲堂门楼、厨库房宇，画诸佛刹，凿放生池。闻者敬，观者信，听者悟。日月无私之照，江湖不言之润，如来权实之门，其至矣哉！收材江湖，方构佛殿，群盗据州，寺半为墟。址如鸟巢，形若枯木，凶猾弃刃，稽首归仁。宝应二年六月九日，自升绳床，趺坐而灭，享龄九十二，僧腊七十一。缁素号恸，楚越凄悲。至广德元年十二月三日，焚於州西某原，起塔安神，诸佛之遗教也。唯长老貌清神远，仁深行独，卓为道器，注为法源。谦非外仪，质乃内至，若调伏住持之固，礼诵跪绕之勤。耄期不衰，寒暑如一，学穷必究，理精必诣。犹自以为功微道浅，未足为师。真金纯金，万宝之最也。趺灭之夕，则异香满室；闭塔之日，则群鹤翔鸣。信安王、赵太常颐真、郑庶子倬、李中丞丹、前相国李梁公岘皆为此州，躬往围绕。赵太常敬因长老，立文殊万圣之象；李梁公增感先人，泣下双林之间。长老在世，灵徵繁多。日轮降照於梁端，大龙修敬於池上，寒蒲挺擢於冰下，彩芝炫莹於禅室，庆□覆会，仰叹千人，此其盛者。弟子僧惠藏，爰自童蒙，服勤左右，四十年矣。惠命阿难，结集如来之言；颜氏之子，钻仰素王之道。杭州灵隐寺大德惠远、婺州开元寺大德清辨、本州六度寺大德惠炬、大乘寺主浩然、本寺上座惠达、寺主法会、都维那神爽等，轮王之位，我敬奉之；妙光之法，我敬行之。爰请伽ヌ，式播元烈。铭曰：
    付嘱戒藏，遵行威仪。光还性静，翼具禽飞。止法根本，深仁得之。莲花不濡，性本清净。彼上人者，无时非定。定不离仪，仪不离性。色身虽灭，此灭皆寂。寂然不动，斯为正真。金起塔，哀断门人。
    ○荆州南泉大□寺故兰若和尚碑
    肇有含气，则鹰逐鸟，虎狼噬人，人最灵於其间。嗜欲萌而六根动，利害交而五兵作。文演乾坤，至於性命；老陈道德，循於天下。不究因缘之本，不知大千之广，而内盗方扇，心尘益悖，长围合於三界，猛焰流於四生。乘时雷震，惟佛能救。於是超六度之岸，转三乘之轮，驭指南於迷路，建高灯於黑夜。翻海灭焰，擎山溃围，苍生既孤，再获慈母。人天之奉，大矣远矣！微尘法门，吾道一贯，承此印者，归乎上仁。和尚讳惠真，南阳冠族张氏也。父大礼，银青光禄大夫坊州刺史，灵降左阙，庆延仁宗。太夫人陈氏，诵《法华经》，屡有祥应。既诞和尚，体益康宁，而衾褥弥洁。每啼，闻诵经，则止而听之。六岁发言，辄谐经义。七岁诵书，日记万言，默诵《法华经安乐行品》，因舍儒学，专精大乘。年十三剃度，隶西京开业寺，事高僧满意。意公门人，皆释侣璋，和尚年幼道尊，以为之冠。十六受十戒，持护峻整，名重京师。进举经旨，遍览毗尼，意谓未圆，寻文果阙，乃往天竺求梵本。至海上，遇净三藏自摩竭陀还，净公谓曰：“西方学者，亦殊宗贯，假欲诠正，如异执柯。”因悉授所赍律集，与之俱返。才二年间，罔不悬解，手绩成部，名曰《毗尼孤济蕴》。始以五月十六日结夏安居，僧闻尽愕，喧然雷动。门人来问，答曰：“迦利底迦星此其候。”门人未达。既而无畏三藏以五月十五日至京师，众僧怪而问故，三藏曰：“吾视迦利底迦星合时来，正当日结夏耳。”迦利底迦星，即火星也。由是缁林耸叹，与圣人合符。梵僧长老尚多初至长安，和尚修谒，膜拜方半，多公喜曰：“尔非真耶！”留之座隅，密付心要。当阳宏景禅师，国都教宗，帝室尊奉，欲以上法灵镜，归之和尚。表请京辅大德一十四人，同住南泉，以和尚为首。昔智者大师受法於衡岳祖师，至和尚六叶，福种荆土，龙象相承。步至南泉，历诠幽胜，因起兰若居焉。地与心寂，同吾定力；室与空明，同吾惠照。躬行勤俭，以率门人，人所不堪，我将禅说。至於舍寝息，齐寒暑，食止一味，茶不非时。尝遇岁荒，野人茹草，和尚如之，门人劝谕，对曰：“顺正行事，亦如来教也。”中宗闻之，将以礼召。时宏景禅师在座，启於上曰：“此人遥敬则可，愿陆下不之强也。”撰《菩提心记》，示心初因，开佛知见，知见，升堂入室者则必亲授，此外秘之。立教之宗，以律断身嫌，戒降心过，应舍而常在，无行而不息。离心色则净，皆净则离，离则无生。内外中间，无非实际。要因四摄，成就五身。始以上观悟入，终於莲花正受。平等法门，究竟於此。师子国目加三藏来谒，叹曰：“印度闻仁者名，以为古人，不知在世。本国奉持心记久矣。”其尊称微言，冥究佛心，而神扃遐域。一行禅师服勤规训，聪明辨达，首出当时。既奉诏徵，泣辞和尚，而自咎曰：“弟子於和尚法中，痛无少分。”後与无畏译《毗卢经》，义有不安，日以求正，决於一言，闻者洗心。每谓以法授人，不宜容易；从人受法，鲜克有终。故善来众生，悉蒙慈覆，至於悟戒承法，千无一焉。或问：“南北教门，岂无差别？”答曰：“家家门外，有长安道。”又问曰：“修行功用，远近当殊？”答曰：“滴水下岩，则知朝海。”又问：“人无信根，如何劝发？”曰：“儿喉既闭，乳母号恸，大悲无缘，亦为欷。”和尚严而简重，慈而有威，望门能进者寡矣。弟尚书右丞绍真，行备乎身，德及乎人；元老太保陆公象先、名臣韩京兆朝宗、宋兵部鼎、韦刑部虚舟，佥契慈缘，而承善诱，如其仁哉！天宝十年既望，北首右胁卧，入禅定，中夜而灭，享龄七十九，经夏六十。报年之限，涅之时，同於如来，昔未曾有。遗命门人曰：“圣教无服，慎勿行之。”弟子正知、法璨等，哀闻大千，感动他界。先时双泉竭，大雾昏，白光照室，半若横血，法门无荫之徵也。刑部韦侍郎时临荆州，躬护丧事，以三月一日，厝於西岩。山林变哀，鸟兽号咽，有意於道者，莫不摧心洒泪。和尚质孤晴山，神莹澄海，妙声宣布，而刚强凄感；慈眼运照，而浊恼清凉。使祥光洞明，枯木蕃荣，得舍利於神人，教天龙於冥晦。其元慈幽护，则病者愈，死者生。高僧遥请而帝梦叶，学徒听法而天乐下。昭闻殊方，不可殚载。初闻一行终，天子赐谥曰大惠禅师。及和尚灭度，追谥同之。二方如来，皆同一号，此其证也。正知梨持和尚心印，法璨梨转和尚义轮，以华闻风永怀，俾强名道。其辞曰：
    荆南正法，大士相传。灌顶尊记，乃吾师焉。备修众善，不染群缘。法华三昧，惠照无边。菩萨普门，我愿亦然。烦恼牙折，菩提镜悬。戒比秋月，法若春泉。不动南楚，仁周大千。本来常净，自性无迁。渐则生顿，光依魄圆。随顺生死，芭蕉岂坚。萧萧塔树，永对炉烟。
    ○东都圣善寺无畏三藏碑
    惟和尚轮王梵嫡，号善无畏。释迦如来季父甘露饭王之後。其先自中天竺回，因难分王乌茶。父曰佛手王，以和尚生有圣姿，早兼德艺，故历试焉。十岁统戎，十三嗣位。睹诸兄举兵构乱，不得已而後征之。接刃中体，捍轮伤顶。军以顺胜，兄以爱全。乃白母后，告群臣曰：“向者亲征，义断恩也。今以国让，行其志也。”因置位於兄，固求入道。太后哀许，赐以传国宝珠。南至海滨，得殊胜招提，入法华三昧。聚沙建塔，誓一万区。黑蛇伤指，而不退息。身寄商舶，往中印度。密修禅诵，口放白光，无风三日，而舟行万里。与商人同遇群盗，阽於并命。和尚慰帖徒侣，默诵真言，七俱氐尊，全现身相，盗果为他寇所歼，寇乃露罪归诚，指踪夷险。越穷荒，逾毒水，至中天竺境上，乃遇其王。王之夫人，即和尚妹也。和尚服同凡品，而徒侣以君礼奉之。王问获其由，嗟称不足。菩提眷属，是日同归，慈□布荫，一境丕变。於是发三乘之藏，究诸部之宗，品偈章句，诵无遗者。说龙宫之义理。得师子之频伸，名振五天，尊为称首。那烂陀寺像法之泉源，众圣之都会，乃舍宝珠，莹大像额端。昼如月魄，夜则光耀。僧有达摩鞠多，掌定门之秘钥，佩如来之密印，颜如四十许，实八百年也。和尚投体两足，奉为本师。钵中非国食，示一禅僧，华人也。见油饵尚温，粟饭馀爰，愕而叹曰：“中国去此十万八千里，是彼朝熟，而午时至此，何神速也？”会中尽骇，而和尚默然。本师谓和尚曰：“中国白马寺重阁新成，吾适受供而反。汝能不言，真可学也。”乃授以扌持密教。神龙围绕，森在目前；无量印契，一时受顿。即日灌顶，为天人师，称曰三藏。三藏有六义，内为戒定慧，外为经律论，以陀罗尼而统摄之。惟陀罗尼菩提速疾之轮，下脱吉祥之海。三世诸佛，生於此门。夫慧照所传，一灯而已。慧照殊异，灯亦无边。由是有百亿释迦、微尘三昧菩萨金刚，总摄於诸定，向月悬同於法身，顿升阶位，邻於大觉，此其旨也。和尚遍礼圣迹，周行大荒，不悔艰难。每所三至，为迦叶剃，受观音摩顶。尝结夏於灵鹫山，有猛兽前路，深入山穴，穴明如昼，有牟尼立像、左右侍者，色相如生。中印度大旱，求和尚请雨。观音大圣在日轮中，手执净瓶，注水施地中。感咽於双树之下，问往昔於佛世之人。为者不言，十问其一。锻金为贝叶，写《大般若》；银起堵坡等佛身相。母后谓和尚已化，泪竭丧明，及寄疏问安，朗然如故。大雄灭後，外道如林，九十六宗，各专其见。和尚皆随所执，乘喻破疑，解邪缚於心门，舍迷津於觉路。法雨大小而均泽，定水方圆而满器。仆异学之旗鼓，建心王之胜幢，使其以心制狂，即身观佛。本师喜曰：“善男子！中国有缘，可以行矣。”乃顶辞奉下，至迦湿弥逻国。中夜次河，河无津梁，浮空以济，受请於长者。有罗汉降曰：“我小乘之圣，大德是登地菩萨。”乃让席推尊和尚，授以名衣，乃升空而去。鸟国有白鼠驯绕，日献金钱，讲毗卢於突厥之庭，而可敦请法。和尚乃安禅树下，法为金字，列在空中。突厥之妻，有以手按其乳，乳为三道，飞注和尚口者，乃合掌端容曰：“此我前生母也。”或忄吴举刃三斫，支体无所伤，斫者唯闻铜声而已。至雪山天池，而和尚不愈。本师自空而至曰：“菩萨身同世间，不舍生死。汝久离诸相，宁有病耶？”言毕而冲天，则洗然而愈矣。路出吐蕃，与商旅同次，夷人贪货，率众合围，乃密为心印，而蕃豪请罪。至中国西境，夜有神见曰：“此东非弟子界也。文殊师利实护中州。”礼足而灭。以负经，至西川。涉龙沙，陷足，没於泉下。和尚入泉三日，止龙宫而化之，牵出岸，经无г湿。睿宗道尊德盛，立契无为，诏僧若那及将军史献出玉门塞表，以俟来仪。开元绍兴，重光大化。圣皇梦与真僧见，其姿状非常，躬御丹青，图之殿壁，及和尚至止，与梦合符。天子光灵而敬悦之，饰内道场，尊为教主。自宁、薛二王而下，皆跪席捧器。为师宾大士於天台，接梵筵於帝座，礼国师以广成之道，致人主於如来之乘，巍巍法门，於此为盛。有术者握鬼神之契，参变化之功，承诏御前，效其神异。和尚恬然不动，而术者手足无施矣。其馀秘要，代莫闻也。累请居外，敕诸寺递迎，随驾至洛京，诏於圣善寺安置。自出内之後，奔走华夷，和尚临之，贵贱如一。奉仪形者，莲华开於眼界；禀言说者，甘露降於心源。超然自悟曰：“有其人矣。”法侣高标，惟尊奉长老宝思，其馀皆接以门人之礼。禅师一行者，定慧之馀，术穷天地，有所未达，咨而後行。和尚质粹神迈，气和言简，不舍律仪，而身心自在；不离坐席，而愿力俱圆。有来毕应，触应无碍；故众妙悬解，艺能兼於百工；大悲普薰，草木同於一子，不知其极也。於本院铸金铜灵塔，以此功德，应缘护世。手为模范，妙极人天。寺从众以销冶至广，庭除深隘，虑风至火盛，灾延宝坊。笑而言曰：“无可为忧，自当有念。”及鼓铸之日，大雪蔽空；灵塔既成，瑞花飘席。前後奉诏，禳旱致雨，灭火返风，昭昭然遍诸耳目矣。从容上请，大庇缁林，正法之兴，系於龙象，信也。表求还国，优诏不许。开元二十三年十一月七日，右胁累足，涅於禅室，享龄九十九，僧腊八十。法界凄凉，天心震悼。诏鸿胪卿李岘威仪宾律师护丧事，以某月日葬於龙门西山。涕慕倾都，山川变色。弟子宝思禅师荣阳郑氏，明畏禅师琅琊王氏，皆高族上才，超然自觉，息言为乐说之辨，妙用即禅那之宗，入和尚之室，惟兹二人。而乾元之岁，再造天维，大君证无缘之悲，躬行不匮之孝。由是释梵扈跸，天龙济师，凶秽扫除，人祗清净。位光付嘱，教大兴行。二禅师爰以偈颂，刻诸金石。法离文字，道不可名，以慰门人感慕之心，有同颜子喟然之叹。其文曰：
    释宫尊种，龙扶出池。舍位成道，为天人师。度微尘众，行甘露慈。仁消大怖，辨洗群疑。法本不灭，今子得之。随方演教，聿来中国。帝后承迎，天花满礻戒。欢喜园花，惟闻エ卜。百千万亿，调伏其心。灌顶在昔，声闻现今。山王高妙，海月圆深。因於示灭，空悲鹤林。伊水西山，冥冥元室。金棺此闭，式瞻无日。双宝昭兴，教尊言密。归我者因，因明悟实。
    ●卷三百二十
    ☆李华（七）
    ○故左溪大师碑
    百亿三昧，无非度门，於觉照中，而得自在。过去大士，时惟左溪，傅氏之子，法号元朗。字惠明，其先北地泥阳人。汉魏大族，随晋南度，家於义乌，今为东阳义乌人也。自江夏太守极梁居士翕，贤达相承，世谓居士为诸佛化身，杳不可测。左溪即居士六代孙，梵行之门，宜生上德。母葛氏，梦天降灵瑞，而娠左溪，心静体安，及於乳育。生九年矣，辞家入道，兼综群言曰：“此法门之畎浍也。”如意年中度，隶义乌清泰寺。寻光州岸律师受具戒，就会稽印宗禅师商律部。重山深林，怖畏之地，独处岩穴，凡三十年。宴居左溪，因以为号。每言泉石可以洗昏蒙，□松可以遗身世，吾以此始，亦以此终。於所居之方，建立精舍，约而不陋，跪忏其间。如来诸大弟子，皆菩萨僧。大迦叶之头陀，舍利佛之智慧，罗罗之密行，须菩提之解空，由此四者，皆最上乘，同趣异名，分流合体。舍利佛先佛灭度，佛以心法付大迦叶，此後相承，凡二十九世。至梁魏间，有菩萨僧菩提达摩禅师，传楞伽法。八世至东京圣善寺宏正禅师，今北宗是也。又达摩六世至大通禅师，大通又授大智禅师，降及长安山北寺融禅师，盖北宗之一源也。又达摩五世至璨禅师，璨又授能禅师，今南宗是也。又达摩四世至信禅师，信又授融禅师，住牛头山，今径山禅师承其後也。至梁陈间，有慧文禅师学龙树法，授惠思大师，南岳祖师是也。思传智者大师，天台法门是也。智者传灌顶大师，灌顶传缙□威大师，缙□传东阳威大师，左溪是也。又宏景禅师得天台法，居荆州当阳，传真禅师，俗谓兰若和尚是也。左溪所传，止观为本。祗树园内，常闻此经；然灯佛前，无有少法。因字以诠义，因义以明理，因理以同如，定慧双修，空有皆舍，此其略也，菩萨或以性海度，或以普门化。香象至底，弥楼最高，其馀幽赞不知，充满法界。夫知上法易行，上法难修，上法易证，上法难明。谓左溪为有，则实无所行；谓左溪为无，则妙有常住。视听之表巍巍，左溪因恭禅师重研心法，唯十八种物行头陀教。厥後奉东阳威大师，得最上乘，诠第一义，现声闻像，宏大觉心，大无可名也。偏袒跪膝，奉观音上圣，愿生兜率天，亲近弥勒。殚罄衣铨，严具尊仪，焚香稽首，则舍利降，灵光发。寺非正阳，屋宇凋落，殿移则像毁，财匮则力艰。左溪锡杖指挥，工人听命，如从旧贯，俨若天成。心不离定中，口不尝药味，耄期之岁，同於壮龄。告门人曰：“吾六印道圆，万行无碍，戒为心本，汝等师之。”天宝十三载九月十六日就灭，春秋八十二，僧夏六十一。四辈号恸，如慕如疑，香花幢幡，雷动山谷。乡人或梦左溪居宝阁第四重者，寤告其邻，与之梦协。兜率天者，第四天也。愿力所届，广度人天。既荼毗已，门人分舍利，起塔於左溪之西源，遵相法也。城邑之人，愿获亲近，分半舍利，起塔於州之东原，申永慕也。左溪僻在深山，衣弊食绝，布纸而衣，掬泉而斋，如绘纩之温，均滑甘之饱。诵经则翔禽下听，洗钵则腾猿跪捧。宴坐一室，如法界之乐，萧然一院，等他方之游；或问曰：“万行皆空，云何苦行？”对曰：“本无苦乐，妄习为因。众生妄除，我若随尽。”又问曰：“山水自利，如聚落何？”对曰：“名香挺根於海岸，如来成道於雪山。未闻笼中，比大辽廓。”至若旱蛙跃流，瞽犬能视，雷云兴而猎者舍弓矢，鳞介绝而渔者坏罾梁，举其倬然，曷可殚载？弟子衢州龙邱九寺僧道宾、越州法华寺僧法源、僧神邕、本州灵隐寺僧元净、栖寺僧法开、苏州报恩寺僧道尊，皆菩萨僧，开左溪之秘藏。常州福业寺僧守真、杭州灵曜寺僧法澄、灵隐寺僧法真、明州天宝寺僧道源、净安寺僧惠从、本州开元寺僧清辨，纯得醍醐，饱左溪之道味。入室弟子本州开元寺僧行宣、常州妙乐寺僧湛然，见如来性，专左溪之法门。新罗僧法融理应英纯，理应归国，化行东表，宏左溪之妙愿。菩萨戒弟子傅礼王光福等，菩萨惠芽，г左溪之一雨。清辨禅师等荷担遗烈，见请斯文。铭曰：
    磁石凑金，澄流见月。法与心起，缘随定设。众生未度，我为舟筏。将如赵代，岂望荆越？趋道云何？知之在行。血烦恼っ，归寂灭城。不住之住，无生之生。兜率天乐，徘徊下迎。潺左溪，东入苍海。青松白日，人亡地在。四辈尽哀，时乎不待。颂德空岭，动尘无改。
    ○润州天乡寺故大德□禅师碑
    东南刍之上首，曰长老□公。报年若干，僧夏若干，永泰二年某月日，涅於润州丹徒天乡寺。人天痛慕，江海寂寥。御史中丞韦公元辅，顷临润州，尝申跪礼。无何，韦公兼观察领浙西，按部至京江，来修谒问。长老曰：“如来遗教，付嘱仁贤。贫道有檀像一龛，敬以相奉。”意深言简，闻者凄然。韦公致别之明日，长老绳床跏趺，无病而灭。呜呼！至矣哉！昔支遁与谢公为山水之游，竺法师与王度为生死之约，古今同道，如见其人。长老每言曰：“得天师於牧马，求善法於鬻香，不可不敬；乐羊以食子见疑，刍以草系成忍，不可不仁；智瑶死於大县，顶生退於释宫，不可不廉；留侯先期而黄石悦，元谋恳乞而观音降，不可不信。学此四者，以为教端，内训缁褐，外化群品。其馀触类而长，道遍恒沙。”长老法号法□，获度於神龙之岁。俗姓申氏，其先魏都之望，出於姜姓，左右宣王，《诗》所谓“惟岳降神”者也。曾祖宁，皇朝考功员外郎。祖靖，睦州遂昌县令。父俭，不仕。以复楚之忠烈，相韩之勋伐，蓄灵韬曜，锺美後人。长老童入道，诵《法华经》。景龙岁受具於本州龙兴寺元昶律师，由是万计俱圆，名冠同列。与鹤林绚律师偕往嵩颍，求法於大照和尚。以心眼视，彻见无边界，果在掌中，随心舒卷，喻巷罗熟，终当自知，此其端也。道其兼爱，故无弃物。有志於道来问，长老曰：“饮甘露者，当净其身。”有涉道未宏来问，长老曰：“菩提为宝耶，无知无德；涅为空耶，常乐我净。”由是江表禅教，有大照之宗焉。至若愿力所宏，庄严佛教，像饰同日月之照，厨供尽人天之福。积若山川，流於他方，凡圣去来，缁素皆以天乡为中路之化城也。夫三界为牢，鬼神同死，使桎梏轮转，无解脱时。佛性在烦恼之中，佛身即众生之体，大法平等，无所不同。雪山满月，是为真语；同音半字，宁为妄说？如来毫相，始於东土；菩萨求法，遍在西方。慈悲之间，固非一致。若乃昆明劫灰，夏时同学，化人来周穆之岁，恒星陨鲁庄之年，甘泉金人之祀，伊蒲浮图之说。谓之为妄，则常情不测；谓之为实，则迂阔难明。立定衣之时，书隐桓时事，凭鲁史之文，犹未之祥。况乎视听之外，出乎名言之域，固宜然也。国史傍录，往往合符者，则宣尼称西方有圣。元老云吾师竺乾，厥後感梦孝明，渐於中国。楚王英尢敦此道，常奉缣赎罪。诏曰：“王诵黄老之微言，尚浮图之仁祠。洁斋三月，与神而为誓，其还缣以助伊蒲塞桑门之盛馔。浮图仁祠，即塔庙也；洁斋为誓，即礼忏也；伊蒲塞，则优婆塞也。至魏受禅，洛阳宫中有浮图，毁除之。沙门以佛舍利掷水生光，由是移於车道，广开禅室。僧会扬化於三吴，惠持演教於三蜀，震曜聋瞽，无代无之。法坏也，因盖吴同乱之积；其後也，赖昙休坚持之誓。自菩提达摩降及大照禅师，七叶相乘，谓之七祖。心法传示，为最上乘。南方以杀害为事，北方多豪右犯法，故大通在北，能公在南，至慈救愍，曲无不至。其馀则澄公威神，止石羯之虐；惠始定力，悛赫连之暴。净检尼部之初，昙柯律藏之始，道安垂范，罗什铨译。惠远道生，阐教於匡庐；杯渡宝志，著异於江浙。公之慈灵镇摄，智者之遵扬真极。法膺昏季，在坏寻举，起稠公之衣而定兴废，验仲尼之记而崇建立。我唐抚运，同符圣觉，中州徼外，大智如林。元奘、无畏，继兴夷夏，不可悉数，举甚殊尢。长老既灭，门人僧某等戒还本源，智人无学，以某月十六日，迁定於鹤林寺西。江湖晦冥，道路凄恸。初吏部侍郎齐汗采访江东，见天乡殿宇倾圯，孰尸完葺，乃请禅师与绚公，当谓寺僧乾最，得坚固力，求真实智。乾元初奏请天下一十五寺，长讲戒律，天乡即其一焉。尔後率同心愿善缮理。礼部员外郎崔令钦常为丹徒，宗仰不怠。无何，吴越震扰，缁侣窜伏，长老挺身於戈剑之间，宴坐於虎狼之口。大浸不溺，大火不焚，天乡获全，长老之力也。韦中丞以句容令田少文悦长老之风，宏无生教，故托句容护办葬事。刺史韦公损奉善逝甚深之旨，行菩萨广大之慈。大理司直兼丹徒令史坦性净道周如润州。长老之兄弟之子曰堂构，为当代词人，修在家梵行。与门人俾华赞德，於万斯年。其文曰：
    至哉元德，高标法流。法而不著，行而不求。轮王自在，象宝调柔。黑夜生月，惊波起州。洲沦大浸，日落中夜。方外常在，人间代谢。性不迁易，法无高下。亿万人天，从吾受化。从受化已，委顺知时。诸佛如是，我今得之。清江朗月，古本仁祠。以我道法，为人导师。
    ○扬州龙兴寺经律院和尚碑
    菩萨调伏身心，具一切智。调伏心者为定慧，调伏身者为律仪。假烦恼而後有身心，有身心而後开知见。权衡并用，何莫由之？如来於鹿野苑中，为位具法轮，始开此法，持律第一。有优波离如来，谓戒为性源，因定见性；定为慧本，因慧得常。不依科教，无所成实。乃宣告四辈，摄护身心，命以优波长老集毗尼藏。以优波无缘此土，摩诃迦叶启迪当来，而付嘱之。与禅同祖者数世，去圣滋远，枝剖条分。今学者所宗，四分为盛。此间有数息诸观，以摄乱意，是盖禅那之滥觞也。夫沙门奉律，犹世间行礼。若备中和易直之心，而无升降周旋之节，於义为非，为义非为半人。恭惟世间，皆归佛性，体无分别，俱会一乘。胜妙法蠡，爰倾海水，明彻宝器，方贮醍醐。禅律二门，如左右翼。和尚执持戒律，兼修定慧，恩制落染，为人式瞻，六十年矣。和尚法号怀仁，其人也。惟天宝十载十月十四日，晨起盥漱，绳床跏趺，心奉西方。既曛，就灭於龙兴寺，春秋八十三，僧夏六十。缁素弟子，北拒泗沂，南逾岭徼，望哭者千族，会葬者万人。其上首曰越州开元寺僧昙一、福州开元寺僧宣一、常州兴宁寺僧义宣、杭州谭山寺僧惠鸾、东京敬爱寺僧光、润州栖霞寺僧法瑜、僧乾印、润州天乡寺僧法云、扬州崇福寺僧明幽、延光寺僧灵一、龙兴寺僧惠远等。天下甘露，正味调柔；人中象王，利根成熟。音乐树下，长流福慧之泉；雪山峰顶，仰见清凉之日。金刚决定，烦恼无馀；优昙开敷，香洁盈满。罔不成实，乐说辨才。得法华三昧，众所知识，物之依怙。法施之恩重，群居之感深。哀奉色身，经始灵塔於某原，像教也。幽公自幼及衰所亲侍，静言元梵，俯托斯文，试言之曰：先陀婆者，分於一名；摩醯目者，夹於三点。众法归善，群缘体无，道岂远人？宏之在我。外离诸相，犹行邪道；内度四生，方为灵觉。至若调牛良田，唯待天雨；渡驮巨海，荷护持囊。喻夫灵药毒草，同在林中；甘泉淤泥，共生地下。畴能了达，惟我宗师！和尚太原郭氏，厥後迁於淮左。孩抱之岁，誓齿道门，亲慈所锺，志不可夺，因瑶台成律师受具戒。律文有往哲所疑、时贤或误，一言曲分於象表，精理自得於环中。声振京师，如日月。诸寺固请纲领，乃默而东归。即还扬都，俯允群愿。常诵《金刚般若波罗密经》，如意轮陀罗尼般若，佛心我得，此心众生。亦如谓天台止观，是一切经义；东山法门，是一切佛乘。色空两亡，定慧双照，不可得而称也。寒不加服，暑不摄齐，食不求饱，居不易坐。四方施舍，归於大众；一身有无，均於最下。朝廷之士，衔命往复，路出惟扬，终岁百数，不践门阈，以为大羞，仰承一盼，如洗饥渴。和尚与人子言，依於孝；与人臣言，依於忠；与上人言，依於敬。佛教儒行，合而为一。虑学者流误，故亲教经论；延来者听受，故大起僧坊。将警群迷，故广图菩萨因地；善护诸命，故曲济众生寿量。以文字度人，故工於翰墨，法皆佛法，兼采儒流。以我慢为防，故自负衣钵；以规范为任，故纲正缁林；以发挥道宗，故上纡睿礼；以感慕遗迹，故不远他邦，以龙象参议，故再至京国；以轨度端明，故研精律部。黄门侍郎卢藏用，才高名重，罕有推挹，一见和尚，慕味循环，不能离坐，退而叹曰：“宇宙之内，信有当人！”黄门於院内置经藏，严以香灯，天地无疆，象法常在。太子太保陆象先、吏部尚书毕构、少府监陆馀庆、吏部尚书崔日用、秘书监贺知章、礼部尚书裴宽、中书侍郎严挺之、河南尹崔希逸、太尉房、中书侍郎平章事崔涣、礼部尚书李澄、词人汜水尉王昌龄等，所共瞻奉，愿同洒扫。建塔之地，广狭如素，高卑得中，周临四衢，平睹千里。门人环莳列柏，荐以名香，空旷寂寥，以哀以慰。夫子门人，轻重诸侯之国；如来子弟，皆为释梵之师。敬悦其风，以偈铭曰：
    佛境无二，佛心皆一。随其根源，乃起禅律。持戒外奖，观空内谧。是藏私耶，众僧秘密。昏醉亿万，求醒者稀。如来戒定，与尔为归。性空因戒，垢重初微。彼上人者，深乎道机。真空不生，妙果无得。开明戒定，洗去怨贼。衣染波利，鼻闻エ卜。白日正圆，如何昏黑？昏黑既已，四辈号召。不见金榇，空图白毫。月明江阔，木落山高。迥野孤塔，群心郁陶。训迪真子，森然朗达。阿难萏，迦叶菩萨。仙承足，诸天奉钵。智火遽然，独留缁褐。月苦淮甸，风悲楚川。千株茂树，百道春泉。佛日长晦，浮图岿然。哀哀龙象，大庇群缘。
    ○润州鹤林寺故径山大师碑铭
    道行无迹，妙极无象，谓体性空而本源清净，谓诸见灭而觉照圆明。我天人师，示第一义，师无可说之法，义为不二之门。其定也，风轮驻机；其慧也，日宫开照；其用也，春泉利物。三者备体，谁后谁先？入无量而不动，开法华而涌出。湛兮以有无观听而莫测，寥焉以远近思维而不穷。智德皆空，为真实际；大悲恒寂，遍抚群迷。月入百川之中，佛匝千花之上。修而证者，玄同妙有；应而起者，旁作化身。先大师来此土，化身欤？适去他方，补处欤？不可得而知也。自如来现灭，四魔横恣，人天无怙，寄命崩崖。胜大敌者，那罗延身；销大毒者，伽陀妙药。拔陷扶坠，而生大师。大师延陵马氏，讳元素，字道清。崇高绍兴於法位，胄绪不系於人间。慈母方娠，厌患荤肉，长至之日，诞弥仁尊。生有异祥，乳育安静。既龀，稽首父母，求归法门，即日获请，出依精舍。如意年中度，隶江宁长寿寺。既进具已，戒光不还照，定水澄源，鹅王之不受泥尘，香象之顿除羁锁，未之比也。身长七尺，体无凡骨，眉毛际脸，口若方丹，目不顾盼，声侔扣王。入南头山事威大师，撞钟大鸣。入海同味，迦叶以头陀第一。大师亦斗薮尘劳，闻一知十，未尝请益。观法无本，观心不生，喻金刚之最坚，比狮子之无畏。圆月照海，高深尽明，慧风吹云，宇宙皆净。威大师摩顶谓曰：“东南正法，待汝兴行。命於别位，开导来学。”於是驺虞驯扰，表仁之至也；众禽献果，明化之均也。接足右绕，百千人俱，大师悉以菩萨呼之。教习大乘，戒妄调伏，自性还源，无渐而可随，无顿而可入。摩尼照物，一切如之。吾常默默，无法可说。或有信愿双极，恳求心要，於我渴仰，施汝醍醐。问禅定耶吾无修，问智慧耶吾无得，道惟心证，不在言通。怀帝释轮，终为世论，自净而已，无求色声。既悟者小无微尘，大无三界；当悟者内珠虽隐，犹作来因。药草万殊，根茎等润，貌和言寡，饥至饱归。或有闻尊称而迁善，现色身而独得，我无示念（一作尔念），道溥慈圆。食不问咸酸，口不言寒暑。身同池水，饱蚊蚋之饥渴；道离人我，顺众生之往来。贲贱怨亲，是法平等。故馈甘味而不辞，同於糗Я；奉上服而不拒，齐於弊褐。俾夫家有道侣，府无争人。开元中，本寺僧法密请至京口，润州刺史韦铣洒扫鹤林，斯焉供养。有屠者恣刃，积骸如山，闻大师尊名，来仰真范，忽自感悟，忏伏求哀，大师受之。又白言：“和尚大悲，当应我供。”大师衲衣跏趺，未尝出户，公侯稽首，不为动摇，到如其恳求，忻然降诣。夫盗隐其罪，虎慈其子，仁与不仁，皆同佛性，无生无灭，无去无来。今浊流一澄，清水立现，诸佛所度，我亦度之。天宝中，扬州僧希元密请至广陵。便风驰帆，白光引棹。楚人相庆，佛日度江，梁宋齐鲁，倾都来会。津塞途盈，人无立位，解衣投施，积若邱陵，皆委於所在，行无住舍。礼部尚书李澄时为杨州牧，斋心跪谒，为众唱首。望慈月者，谁不清凉？传百亿明灯，照四维上下。尘沙之数，皆超佛乘。二州以贪法之心，移牒逾月，均吾喜舍，成尔坚牢。无非道场，还至本处。天宝十一载十一月十一日，中夜坐灭。呜呼！菩提位中六十一夏，父母之生八十五年。赴哀位者，可思量否？至有浮江而奠，望寺而哭。十里花雨，四天香云，幢幡盖网，光蔽日月。以其月二十一日，四众等号捧金身，建塔於黄鹤山西原，像法也。州伯邑宰，执丧师之礼，率众申哀，江湖震悼。曩於寺内移居，高松互偃；涅之夕，椅桐双枯。虎狼哀号，声破山谷；人祗惨恸，天地晦冥。及发引登原，风雨如扫，慈乌覆野，灵鹤徊翔，有情无情，德至皆感。初达摩祖师传法，三世至信大师，信门人达者曰融大师。居牛头山，得自然智慧。信大师就而证之，且曰：“七佛教戒，诸三昧门，语有差别，义无差别。群生根器，各各不同，唯最上乘，摄而归一。凉风既至，百实皆成，汝能总持，吾亦随喜。”由是无上觉路，分为此宗。融大师讲法则金莲冬敷，顿锡而灵泉满溢。东夷西域，得神足者，赴会听焉。融授岩大师，岩授方大师，方授持大师，持授威大师，凡七世矣。真乘妙缘，灵祥嘉应，佥具传录，布於人世。门人法镜，吴中上首是也；门人法钦，径山长老是也。观音普门，文殊佛性，惟二菩萨，重光道源。门人法励、法海，亲奉微言，感延霜露，缮崇龛座，开构轩楹。时惟海公，求报师训，庐孔氏之墓，起净明之塔。世异人同，泫然长慕。僧慧端等，荫旃檀树，皆得身香。菩萨戒弟子故吏部侍郎齐汗、故刑部尚书张均、故江东采访使润州刺史刘日正、故广州都督梁卿、故采访使润州刺史徐峤、故采访使常州刺史刘同、故润州刺史韦昭理、故给事中韩延赏、故御史中丞李丹、故泾阳县令万齐融、礼部员外郎崔令钦，道流人望，莫盛於此。弟子尝闻道於径山，犹乐正子春之於夫子也。洗心瞻仰，天汉弥高。镜公门人悟甚深者大理评事杨诣，过去圣贤诸功德，藏志之所至，无不闻知。鲁史从告，况乎传信。其文曰：浊金清镜，在尔销炼。磨之莹之，功至乃现。膏渍炷然，光明外遍。阳升律应，草木皆变。启迪瞽，惟吾大师。息言成教，舍法兴悲。辰极不动，风波自移。境因心寂，道与人随。杳然元默，湛入无为。性本非垢，云何净除！身心宴寂，大拯沦胥。内光无尽，万境同如。甘露正味，琉璃妙器。遍施大千，无同无异。度未度者，化周缘备。道树忽枯，涅时至。我无生灭，随世因缘。吉祥殿上，应化诸天。寂寂灵塔，滔滔逝川。恒沙劫坏，智月常圆。
    ○元鲁山墓碣铭（并序）
    维唐天宝十二载九月二十九日，鲁山令河南元公终於陆浑草堂，春秋五十九。服名节者，无不痛心。呜呼！堂内有篇简巾褐，枕履琴杖，箪瓢而已。堂下有接宾之位，孤甥受学之室。过是而往，无以送终。名高之士陆浑尉梁园乔潭，赙以清白之俸，遂其丧葬，以明月十二日，窆於所居南冈，礼也。公讳德秀，字紫芝，延州使君之子。後魏七叶，易为元，公其裔也。世有明哲，承而述之，幼挺全德，长为律度。神体和，气貌融，视色知教，不言而信。《大易》之易简，黄老之清净，惟公备焉。延州即世之後，昆弟凋落，慈亲羸老，无小无大，仰饴於公。及应府贡，如京师，不忍离亲，躬负安舆，往复千里。以才行第一，进士登科。丁艰，声动於心。既过苴，刺血画佛像、写经，以不赀之身，申罔极之报，食无盐酪、居无爪翦者三年。先人未於兆，身迫当室，缄未忘之哀，参调求仕。铨试超等，补南和尉。黜陟使以至行上闻，授左龙武军录事，因坠伤足。乐正之忧，愀然满容，以甥侄婚仕为念。授署鲁山令，以痼疾不能趋拜，故後长吏佥以客礼待之。常获盗未刑，属滨山之乡称猛兽为害，盗请於庭曰：“感明府慈仁，愿杀兽赎罪。”公哀而许焉，僚佐坚请，公无变虑。乃从破械纵之，盗果尸兽复命。吏人老幼，咨嗟震勤，发於庭宇，播於四邻，则政化之行可知也。公自幼居贫，累服齐斩，故不及亲在而娶。既孤之後，单独终身，人或以绝後谕焉。对曰：“兄有息男，不旷先人之祀矣。”历官俸禄，悉以经营葬祭、衣食孤遗。代下之日，柴车而返。南游陆浑，考一亩之宅，发八笥之直，唯匹帛焉。居无扃钥、墙藩之禁，达生齐物，从其所好。时属歉岁，涉旬无烟，弹琴读书，不改其乐。好事者携酒食以馈之，陶陶然脱遗身世。涵泳道德，拔清尘而栖颢气，中古以降，公无比焉。知我或希，晦而不耀故也。是宜为国老，更论道佐世，而羔雁不至，殁於空山，可胜恸耶！所著文章，根元极则《道演》，寄情性则《于荐于》，思善人则《礼咏》，多能而深则《广吴公子观乐》，旷达而妙则《现题》，穷於性命则《蹇士赋》，可谓与古同辙、自为名家者也。又其恶万金之藏，鄙十卿之禄，富贵之辨，吾得其真。至哉元公！越轶古今，冲邃冥冥，纯朗朴浑，范於生灵。凡与门人，吟慕遗风，谥曰文行先生，从古也。夫诔德铭功，厥义有三：上以简神明，中以铺光烈，下以耸示後人。斯文之作，由此志也。其铭曰：
    天地元醇，降为仁人。隐耀韬精，凝和葆神。道心元微，消息诎伸。载袭先猷，竭尽报亲。贞玉白华，不缁不磷。纵翰祥风，蜕迹泥尘。今则已矣，及吾无身。仰德如在，瞻贤靡因。怀哉永思，泣涕铭云。
    ●卷三百二十一
    ☆李华（八）
    ○故翰林学士李君墓志铭
    呜呼！姑孰东南，青山北址，有唐高士李白之墓。呜呼哀哉！夫仁以安物，公其懋焉；义以济难，公其志焉；识以辩理，公其博焉；文以宣志，公其懿焉。宜其上为王师，下为伯友。年六十有二，不偶，赋《临终歌》而卒。悲夫！圣以立德，贤以立言，道以恒世，言以经俗，虽曰死矣，吾不谓其亡之也。有子曰伯禽、天然，长能持，幼能辩，数梯公之德，必将大其名也已矣。铭曰：
    立德谓圣，立言谓贤。嗟君之道，奇於人而侔於天。哀哉！
    ○著作郎赠秘书少监权君墓表
    君姓权氏，讳皋，字士繇，天水人。苻秦尚书仆射翼之後，世为著姓。祖某，某官；父某，某官，咸有令德。君既冠，进干及第，试临清尉。时节将兼本道使籍君高名，表为蓟县尉，充判官。无何，主将以逆节露，君乃诈死，扶亲涉江，既免祸累，知机其神。先帝闻而叹之，除评事御史。方议大用，属太夫人病危，将侍奉忧劳，因中痼疾。无何，太夫人终，君泣血三年，厥疾用加。服除，迁起居舍人、著作郎。大历元年四月某日，不幸逝於丹徒，因殡焉，享龄四十二。呜呼！识者恸哭，闻者痛心。君有大节不可夺，大名不可掩，大才不可及，大行不可名。天与之仁，不与之年，哀哉！自开元天宝以来，高名下位，华方疾，不能备举，然所忆者，曰河南元君德秀，元终十年而南阳张君有略，张没二年而君夭。元之志如其道德，张之行如其经术，君之才如其声望。人伦其瘁乎！公素与昌黎韩幼深、京兆王镇卿洎华友善。韩评君曰可以为宰辅，王评君曰可以为师保，华评君曰可以分天下之善恶，一人而已矣。夫人陇西李氏仁贤，有一子某，生七年矣，哀礼成人，呜呼！有後哉！朝廷赠君以秘书少监，悼贤也。华因病风，扶曳而往哭之。尝闻师乙之言曰：“温良而能断者宜歌齐”，权君可谓温良而能断者也，故为齐风，表君之墓云：忠於而国，孝於而家。洁而不滓，瑜而不瑕。仁胡不寿？为善者何？君不幸耶？时不幸耶？
    ○太子少师崔公墓志铭
    圣唐祖宗重光，丕变万国，元宗、肃宗、今上三后继明，格於上下。其辅弼之臣曰赵公，奉先少师之训，有大功於王室。少师讳景至，字某，清河东武城人也。惟成於姜水，氏曰有吕。德莫厚乎？粒蒸人，大庭之烈也；勋莫盛乎除暴虎，尚父之明也；让莫大乎推社稷，季子之高也。丁公之元子曰季，克让，乞归老於崔氏，宜乎其盛也。八代祖元孙，宋度支郎中，以忠烈见危致命。夫人携二子亮、敬，默依夫人之党，挺志羁孤之中，安亲危窘之际。亮即公七代祖也，八为尚书，一为仆射。孙肇师，官至中书侍郎。元子北齐安州总管府掾讳道淹，公之曾祖也。生万年主簿临令讳方骞，公之大父也。生武功主簿赠吏部尚书讳贞固，公之考也。郎中殉王事，仆射利生人，中书之名望，安州之道德，临之爱人，武功之体道，荀淑以盛德及子，陈以素风及孙，诚哉吾闻其语矣！今见其人也。公孩抱太夫人终，童幼武功府君逝，根於至性，毁过乎哀，乡党怜之，皆曰纯孝。既除丧，外从礼训，内积忧慕，啜菽饮水，励志读书，诵无遗文，释无遁义，皆一览也。年十七，与亲兄睃同举明经，调补梁州南郑尉，转蜀州晋原尉。前後使臣表公第一，迁大理评事。亲累贬利州葭萌丞，历梓州盐亭丞。乐天知命，贞独自晦，君子哉！改晋州司法参军，政尤一道，刺史、按察使皆以上闻，充河东军支使。毕尚书构为连帅也，假公判官，仁者悦，不仁者具。遘厉终於官舍，春秋四十，权厝於邙山元元庙西北原。识与不识，罔不相吊。时人之安放，後人之不幸。夫人荥阳郑氏，皇朝兵部郎中卫州长史元之女，吏部侍郎平章事之妹，终京兆崇贤里，权殡於长安东南杜陵原。夫人佩纷燧，以宁颜色，（阙）澄幂酒，以奉蒸尝。辅佐君子，黔娄之室也；抚导贤允，孟轲之母也。内训倾谢，妇仪无师。呜呼哀哉！大历四年，龟筮从吉。嗣子圆，尚书右仆射赵国公，哀奉先少师夫人之裳帷，合於河南北邙山某原，礼也。赵公初为益州刺史，属逆羯内向，天下兵起，至尊出长安避狄，未有岐下之都，因奉表上迎，保宁圣德，迁为中书令。翼大明，复天下，肃宗申养，元宗申慈，赵公之宣力也。事今上镇扬州，为吏部尚书左仆射。崔氏之门，公尽善哉！洪河在北，清洛在南，二室之下，邙原高起。是地也，是宜君子幽宅宁於斯，永保子孙昌於斯。其文曰：
    翼翼孝嗣，衔哀不言。祗感永思，常试讨论。齐为霸国，郑甸（阙）姬姜协德，贻庆後昆。在昔贞烈，爰有魏屿（疑）。播迁建都，公将南辕。造舟人便，开漕利源。宜有令允，中书玉振。安州荣道，临体顺。尚书葆光，公以德镇。既输典刑，亦清维晋。天不我遗，时将畴师。夫人之德，柔善有则。鼓钟于宫，闻于四国。从夫训子，天下是式。不及劬劳，赵公罔极。克诞赵公，蓼莪孝思。奉若先训，其贵如斯。今日之禄，先人之慈。保宁幽宅，天地无期。
    ○扬州司马李公墓志铭
    公讳并，字某，赵郡高邑人也。在昔咎繇谟明，元元道德。武安之功，秦人息甲；广武之略，淮阴东面。魏则中书为荩臣，齐则常侍参佐命。左丞声动邻邦，著明於周隋；水部才冠时伦，资训迪於忠孝。国朝则蒲州之仁政、赵州之懿德，赵州生晋阳尉讳希远。道崇位卑，锺庆身後，官婚人物，为山东上族，五百馀年矣。公少孤，以经明行修登第，直崇文馆，授雍邱尉。属国家升中泰山，县当驰道，徵责万计，临事无违。居至卑而不折，当大务而不挠。外兄许公苏尚书，特亲重之。秩满，考六经，览群书，手抄二百卷，观其大义，历交城尉。无何，丁内艰，柴毁终礼，授榆次尉。裴尚书先为太原尹，廉察河东，引公在幕，贤者知劝，不仁者惧。毁而从调，朝廷诏有司精求令长，公以崇璧之姿、钟彝之重，屈为萧令。邑临古汴之冲，每岁为害。公因租之集，两税一石，置於水滨，治之为防，水不败稼，萧人赖之，徐方歌之，则政之利人，馀可知也。选授太原府法曹参军事；大都阜殷，へ讼填积，公镜其诈实，皆叶厥中。太原国之北门，枕扼夷夏，属狂胡首乱，悉众来攻，公抚弦登陴，左右军师，完成池，溃凶鬼，有力焉。诏加朝散大夫，迁太子洗马，拜右谕德，进阶正议大夫。东宫图书亡逸，有司命公留北部访焉。淮南节度故相崔尚书圆表公为扬州右司马（《世系表》作“左司马”），将任以州政。方祖道，遘厉而终，享年六十六，广德二年六月十三日也。长子规，前刑部员外郎兼侍御史；次子觐，故沂州沂水县丞；次子觌，故太原府榆次县尉；次子岘，前汾州平遥县丞；幼子观，前左监门卫率府兵曹参军事（《世系表》称：“长子岘，庐江令；次子规，寿州刺史；三子觐，四子觌；幼子观。”官阀不同，次序亦异。）。泣血茹悲，哀号万里，求仁者之助，於江湖奉迎裳帷，於太原归安洛，礼罔不备。某年月日，窆於某原，礼也。规有公遗风，国之才臣。尝为晋州，吏职中外，宣力王室，闻於天下，公其不亡矣！公有文有武，简而能肃，不伐其劳，推其美於人。神明质高，嶷如山阜，味道於老庄，还性於禅慧。每涉危必免，阽患无伤，冥然礼顺，疑若灵助，盖德之所至者也。呜呼！位不尊，寿不遐，时耶？命耶？华於公诸从雁行，为公所知，感规之孝，祗述盛烈，以慰诸孤之心。其铭曰：
    贵为侯伯，来日赫赫。百夫之特，所称者德。神锡纯嘏，道无违者。淮南镇扬，为右司马。尝莅萧人，萧人以淳。尝掾太原，功宣北藩。艾绶银章，大夫之尊。春秋匪懈，荣於寝门。宜其永世，天胡降戾？仁而有子，哀号万里。维嵩之隅，维汾之。我卜我筮，寿宫修止。与天无期，宁极於斯？子孙百代，拜手於斯。
    ○唐丞相故太保赠太师韩国公苗公墓志铭
    永泰元年四月戊子，唐旧相太保韩国公薨。天子辍朝，群臣出次。五月壬午，赠太师。七月丙子，诏使中谒者莅祭，京兆、少尹护丧。龙旗青车，卤簿哀导，加於一等；园茔封树，碑版垂後，盛於当朝，葬我韩国公。夫人名本於宏才，非此运不扬元勋。出於忠烈万死之中，登诸日月九天之上；乾坤闭而复辟，钧轴折而再驾。故肃宗皇帝於行在见公曰：“欲求良弼，其在兹乎？”公讳晋卿，字元辅，上党壶关人。祖袭夔，赠太子太师；父殆庶，赠礼部尚书。公成童好学，弱冠工文，二登甲科，三入高等。始自郡邑台省之任，终乎廊庙台辅之器。至於牧四郡，使四道，在人为政之绝迹，于公能事之常格，故不足叙。天宝之末，胡羯乱常，公身在陷，心图辽廓。谒至尊於幕殿，议大计於辕门。天子壮之，拜为左相。公於时与兵部尚书汾阳郡王经略大业，翊赞中兴，公抚於内，汾阳营於外。克二京，复九庙，尊先帝，返上皇，公之功也。乾元二年，元凶授首，陈希烈等四十八人议在殊死。公抗疏上论，以四方犹虞，罪当宽宥。三司质定，其事不行。於戏！庆绪之诛也，不用公议，使有思明之难。朝议之减，复行公计，果令天下大安。仁人之言，不可已矣！上元二年，元宗升遐，诏公摄政；肃宗违代，令公当国。道合君臣，时契□龙於二主；功高宇宙，德锺社稷於一身。夫平计之，勃安之，总有平、勃之勋；伊摄之，霍立之，再当伊、霍之任。人臣贵极，今古罕俦。公晚婴衰疾，属辞枢务，遂得特纡圣眷，俯降臣礼。赤墀之下，杖策来朝；宣室之中，肩舆入见。此则明主上德而屈体，忠臣感恩而忘形，君臣之间，斯为盛矣！无何，有诏册授太保，军国大务，仍咨访焉。公至和为心，太素为体，以虚舟应物，世累不能干其神；以公器济时，江海不能开其虑。故轩裳钟鼎，於我如浮□；大位遐年，在生为逆旅。享年七十有七，历仕二十有四，顺如也。夫人韩国夫人博陵崔氏，诗书之门，金玉其度，先公而殁，今则焉。嗣子发、丕、坚、粲、垂、向、吕、稷、望、咸等，并强学懿文，保家继代，忠足以励行，孝足以扬名。叙德立铭，愿昭先烈，掌文之客，敢忘大猷！其词曰：
    有唐宗臣，为国元老。清明淳粹，全德体道。磊落臣节，深沈庙谟。智能逃难，忠则忘躯。幽蓟弄兵，咸秦振荡。举族南弃，拔身北向。一见先皇，其言甚壮。指麾筹画，爰立作相。天地反正，苍生之望。伊昔南狩，衣冠下从。三司献议，万乘将同。谏书一出，天下称公。二圣登遐，万方是荷。圣皇在ウ，务辍宸坐。称政临朝，非公不可。彼苍不仁，歼我鼎臣。天归说梦，岳降申神。嵯峨碑版，突兀封树。呜呼！相国韩公之墓。
    ○故相国兵部尚书梁国公李岘传
    梁国公讳岘，字某，其先陇西人。曾祖曰吴王，太宗爱子也。父曰信安郡王，元宗之大臣、肃宗之军佐也。公年二十，学道於大智禅师，志深行苦。禅师谓曰：“汝当为国家陈力，缘不在此也。”自太子通事舍人五迁为魏州刺史，化行河朔，再迁为京兆尹。岁大水，至尊幸温汤，每冬为恒，畿辅进奉万计，公止府县无所献。上知其简亮，益以重之。甸服千里，饥不为害，忠矣哉！权臣所排，出守零陵。再迁御史中丞荆州等五道副元帅，徵为宗正卿、凤翔太守。时兵荒之後，两京未复，公为政，人不劳而公赋足，智矣哉！除尚书左丞、礼部尚书、御史大夫兼京兆尹。公明赏罚而隐人过，下吏不逮，上延威伸，令引自谢，责而慰安之，推德及人，刚柔皆化，仁矣哉！平讼狱刑，察以人情，断以古义，正词匡上，直法伸下，明矣哉！迁吏部尚书、平章事。以正直进，以正直退，贬蜀州刺史。迁为御史大夫兼江陵尹节度观察使，入为礼部尚书、宗正卿，加黄门侍郎、平章事。以道事君，不可则止，可谓大臣欤！行垂益之道，事尧舜之君，公志不申，元元失望。除太子詹事，又历御史大夫、礼部尚书，迁吏部，领迁（当作选）江西。改兵部，复命至南阳，诏兼衢州刺史。一州之人，如得父母。永泰二年八月，薨於衢州。一州之人，如绝乳育。天地痛心，朝廷悲怀，赠太子少师，谥曰某。兵部尚书、少师，同先父之职，国家孝治，追其世德乎？周之兴也，内有周、召，外有伯禽、康叔；汉之盛也，东平入辅。圣德巍巍，公为股肱。卫侯之哭柳庄曰：“非寡人之臣，社稷之臣也！”公可谓社稷之臣欤！夫子称闵子骞曰“孝哉闵子骞”，称史鱼曰“直哉史鱼”。宣盛德者，一言蔽之。与公游者，咏公之德曰：“柱石天下，仪刑缙绅，宋、韩、房後，惟公一人。”公享年五十五。伯兄亘，户部尚书，统江淮，尝与公并为御史大夫。及公之逝，伯季同齿，哀哉！仲兄峄，户部尚书散骑常侍。一门亲贤，继美结荣，盛矣哉！公嗣子大理司直孝孙，孤女范阳卢浩妻，衣有馀礼，孝因其心，孝矣哉！哀奉世父尚书公之裳帷，自信安归於上都，跣行号哭三千馀里，以大历二年某月日，窆於某原，礼也。夫人河南独孤氏焉。夫人某官某之女，以才淑礼法，闻於邦族。公为茂德，崇勋之後，享大名尊位，有令兄弟，有贤夫人，有孝男，有孝女，全美如是，虽古烈无之。
    ○李夫人传
    夫人赵郡李氏，讳某，字某，号惠日。自後魏义丰懿公璨，七代至明经君元福。道义德礼，归於一门。《魏史》所谓“事亲孝谨，风度审正”是也。年十三，归於贵乡丞范阳卢公善观。姑崔夫人，待子妇甚严，年高多疾，自夫人奉养，体气日和。姑视夫人，爱子如也；夫人奉养姑，慈亲如也。抚下掩其小过，因而诲之，则大过无从生矣。姑怒责幼贱，夫人则跪请曰：“此诚违教，尊宜降责，新妇不安，请引外惩耻。”既而轻罚复命，姑或未厌，则曰：“责诚未塞，伏以尊慈，恐他日追怜，伤尊之心。”崔夫人抚而笑曰：“李新妇不唯安吾，兼变吾性。”自是委以家政。其柔明婉敏，皆此类也。卢公为宕州司法参军，夫人随之官。西南羌戎，不知长幼之别，夫人威仪敬顺，闻於殊俗，羌戎化焉。太夫人因疾丧明，夫人奉衣则安，奉膳则饱。每曰：“此女在侧，吾忘失明。”及居忧，泣血三年，终身衔戚。读《论语》、《诗》、《书》、《礼》、《传》，古史箴颂，近世词赋，合於雅者尽讽之。善鼓琴，幽间自娱志。普门之教，符应。六姻孤幼，归夫人者，如不孤焉。开元元年终，春秋五十。无子，有女一人。孝慈明惠，如夫人之德，归於安邑令赵郡李公。遗孤检校吏部员外华，不及逮事，感慕罔极，闻於外家，十不存一，哀书大略，敢告史官。
    ○德先生诔
    或问曰：德先生者奚氏？余曰：南阳张姓，有略其名，维之其字也。或曰：与古谁伦？可以七十子乎？余曰：七十子或贤或恒人。方於贤，原宪、宓不齐其比也。或曰：大哉！余曰：七十子亲圣人之道者也，维之追圣人之道者也；七十子得圣人疆畛之际，维之得圣人衣冠之润。向使获亲圣人，则鳞差耕、雍也。或曰：何咎而瞽？余曰：圣贤偕时，故春秋之乱，冉耕恶疾，左邱明、卜商皆瞽。圣如夫子，失司寇，饥於陈、蔡。忠如苌宏，谋尊王室而戮死。君子道消，故仁贤穷。维之邻道昌黎韩极，亦以德闻，与维之同病。不幸二子不以病为佥而丧中明者也！或曰：夫如是，得无诔之？余诔之曰：神胡病後之人，而夺先生？噫嘻！哀夫德甫，余将畴兄。
    ○吊古战场文
    浩浩乎平沙无垠，不见人。河水萦带，群山纪纷；黯兮惨悴，风悲日曛。蓬断草枯，凛若霜晨；鸟飞不下，兽挺亡群。亭长告予曰：“此古战场也，尝覆三军；往往鬼哭，天阴则闻。”伤心哉！秦欤汉欤？将近代欤？吾闻夫齐魏徭戍，荆韩召募；万里奔走，连年暴露。沙草晨牧，河冰夜渡；地阔天长，不知归路；寄身锋刃，臆谁？秦汉而还，多事四夷；中州耗ル，无世无之。古称戎夏，不抗王师；文教失宣，武臣用奇。奇兵有异於仁义，王道迂阔而莫为。呜呼噫嘻！吾想夫北风振漠，胡兵伺便；主将骄敌，期门受战。野竖旌旗，川回组练；法重心骇，威尊命贱；利镞穿骨，惊沙入面。主客相搏，山川震眩；声折江河，势崩雷电。至若穷阴凝闭，凛冽海隅；积雪没胫，坚冰在须；鸷鸟休巢，征马踟蹰；缯纩无温，堕指裂肤。当此苦寒，天假强胡；凭陵杀气，以相翦屠。径截辎重，横攻士卒；都尉新降，将军复没。尸踣巨港之岸，血满长城之窟；无贵无贱，同为枯骨。可胜言哉！鼓衰兮力竭，矢尽兮弦绝；白刃交兮宝刀折，两军蹙兮生死决。降矣哉，终身夷狄；战矣哉，暴骨沙砾。鸟无声兮山寂寂，夜正长兮风淅淅；魂魄结兮天沈沈，鬼神聚兮云幂幂。日光寒兮草短，月色苦兮霜白，伤心惨目，有如是耶？吾闻之，牧用赵卒，大破林胡；开地千里，遁逃匈奴。汉倾天下，财殚力。任人而已，其在多乎？周逐犭严狁，北至太原；既城朔方，全师而还。饮至策勋，和乐且闲；穆穆棣棣，君臣之间。秦起长城，竟海为关；荼毒生民，万里朱殷。汉击匈奴，虽得阴山；枕骸遍，功不补患。苍苍蒸民，谁无父母？提携捧负，畏其不寿。谁无兄弟？如足如手。谁无夫妇？如宾如友。生也何恩？杀之何咎？其存其殁，家莫闻知；人或有言，将信将疑；ぉぉ心目，寤寐见之。布奠倾觞，哭望天涯；天地为愁，草木凄悲。吊祭不至，精魂无依；必有凶年，人其流离。呜呼噫嘻！时耶命耶？从古如斯。为之奈何？守在四夷。
    ○祭刘评事兄文
    维乾元二年岁次己亥六月乙未朔三日丁酉，赵郡李华，祭於刘三兄之灵：惟兄高韵旷度，拔於时伦；德契中和，道符深仁。泉明其照，情性其文；疏近无二，心冥则亲。雅敦名教，素远权利；夷险一节，通塞一致。有时不适，与道偕醉；迹随沈浮，量混同异。白□何远？清风自至。人或知兄，王佐之器；岂人无福？而兄夭年。浙东幕庭，丧此一贤；识与不识，辛酸泫然。秦失五，春不相杵；清标高志，行乃动主。紧我夫子，列在中士；职无所统，谈笑而已。居室言善，感於千里；绵江越湖，掩涕相视。追怀晨夜，道则同谟；定交梁国，周旋两都。更相默喜，吾道不孤；契阔艰难，谁荣谁枯。良愿再谐，握手东吴；羁旅情倍，天伦岂殊？去岁季冬，将膺使檄；累辱来召，陵江挂席。持酒欢酣，忧怀顿释；携手终日，晤言竟夕。无食不均，无衣不易；题序申饯，情深义激；赠言绸缪，宠我行役。涉泗而还，遽承遘疠；犹复垂念，尺书相继。将庆有瘳，俄哀永逝；萎我盛德，天胡不惠？呜呼痛哉！华江滨憔悴，风湿所侵；疾不果问，丧不果临；无由执绋，从兹破琴。异乡之恸，於此何心？不言少别，便为古今。呜呼痛哉！光烈幕府，亲兄重兄；恩深抚孤，义感平生。临吊尽哀，行路涕零。躬护丧事，推以信诚；古风复存，今见哀荣。呜呼痛哉！孀妻昼哭，弱子；萧萧旅茔，空对江月。想像游处，心乎郁结；羽毛相依，忍此凋缺？寝门之悲，栖断吴越；苏门朗啸，於此长绝。泣戒将命，往申微；此如不祭，祗益酸咽。兄性与道合，栖心福庭；故於是奠，不列荤腥；愿垂惠照，以济幽灵。值佛开法，长为弟兄；素心惟此，敢告冥冥。尚享！
    ○祭萧颖士文
    维乾元三年二月十日，孤子赵郡李华，以清酌之奠，敬祭於亡友故扬州功曹兰陵萧公之灵：呜呼茂挺！平生相知，情体如一。岁月之别，俄成古今。天乎丧予！此痛何极？华罚深重，艰难所锺。殊方永慕，触目号裂。途穷易感，况哭故人？以足下才为挺生，名盖天下，道孤命屈，沦厄终身。避乱全，忠也；冒危迁，孝也。有王佐之才、先师之训，而殁於道路，何负於天乎？痛哉！华畴昔之岁，幸忝周旋。足下不弃愚劣，一言契合。古称管鲍，今则萧李。有过必规，无文不讲。知名当世，实类无人。循环往复，何日忘此？存、实等泣血千里，羁旅相依。闻其一哀，心骨皆断。夫痛之至者，言不能宣，虽欲寄词，祗益填塞。茂挺君其降灵，尚享！
    ○祭刘左丞文
    维年月日，左补阙赵郡李华，谨奉清酌微奠，祭於故国子祭酒刘十六兄之灵：痛矣夫！时方刑措，谊传长沙；运丁中兴，衍废於家。命与道乖，末如之何？先师微言，行已堙塞。续儒济备，俾世为则；专门继起，人用不惑。季孟叔仲，并华於国；文倾迁固，理破杨、墨。浊斯浑清，曲莫容直；孤玉沈韵，高鸿坠翼。畴昔之年，逆虏悖天；帝命西平，董戎於关。上宰奸回，蔽明怙权；沮以监抚，海内翻然。督哥舒将，盍不速辕？兄在西陲，飞章上言。喻古引今，易亡为存；时惮奸邪，不闻帝阍。文武房公，慷慨独论；迎吠狺狺，竟寝斯文。华忝谏官，亦尝披肝；千里同气，寤寐永叹。请受监牧，请镇丰安；乞固上党，乞备太原。心竭犬马，事屈群顽。哥舒表华，掌记辕门；明明仁兄，绍介三军。举族在此，惧为祸原；竟迫方寸，孤天负恩。圣朝孝理，未忍行戮；爰诏三司，伏念哀鞫。网脱乌鸟，恩开桎梏；实赖仁人，再春枯木。房公介然，明华於朝；兄志提挈，出泥登霄。言於宰司，大启学徒；陈沈洎华，可备师儒。堂堂昌言，光我囚拘；褚中不行，何日忘诸？功曹垂侍，恩比天伦；手足是比，枯荣一人。友爱惟深，怜眷益亲；艰厄流离，存亡永分。冀游门阃，以慰酸辛；谁谓凋落，今惟二人，呜呼哀哉！弟参邦宪，兄镇海夷；谁云存殁，共彼有期？谓天无亲，胡与善违？孺子攀号，远奉裳帷。季氏呼天，割我四支；平生故人，横涕交颐。寄窆空原，时迨兴师；官尊地偏，礼不成仪。回望旧邦，素车迟迟；浔阳地古，举目凄悲。执绋流恸，谁堪此时？余生易感，况已衰羸。泣荐潢，魂兮临之。尚飨！
    ○祭亡友张五兄文
    维永泰二年岁次庚午正月某朔日，赵郡李华，谨遣从侄詹事府丞廉，以茶乳疏果之奠，敬祭於亡友张五兄博士之灵：呜呼痛哉！先生之终，人伦不幸。况乎小子，最饱道风，何悲如之？先生以道为贵，以德为富，以乐天知命为寿，则非其道而贵者贱也，非其德而富者贫也，不乐天不知命而寿者夭也。然先生道贵德富，加以乐天知命之寿，固无恨矣。所痛者，仁而无後。天道何以为善与？神理何以为正直？滔滔江水，此恸保穷？呜呼哀哉！华残年衰病，足不履地，抚膺而哭，欲往无由。千里申奠，不任酸咽，仁兄先生，俯鉴悲怀。尚享！
    ●卷三百二十二
    ☆萧颖士（一）
    颖士字茂挺，梁鄱阳王恢七世孙。开元二十三年举进士，对策第一。天宝初补秘书正字。劾免，留客濮阳，学者皆从授业，号萧夫子。召为集贤校理，尝作《伐樱桃赋》讥李林甫，见疾免官。林甫死，更调河南府参军事。安禄山有宠，颖士知将乱，托疾游少室山。乾元初授扬州功曹参军，至官信宿去。客死汝南，年五十二，门人共谥曰文。
    ○爱而不见赋（丙辰岁待诏京邑贻旧知作）
    嗟乎！或爱之而不见者有之矣。何必周秦异代，夷夏殊轨，阻严城之九重，限方舟之一水？苟时事之多怨，故人遐而室迩；关山起於足下，堂上远乎千里；耸专专之目成，遽将逝而复止。诗人所以思婉娈而搔首、赋城隅之有俟，吁不得其已也。惟夙昔之良会，梦佳期於北方；款渤之三山，吸流霞之景光。含芳词以况予，云惠好之不忘；愿报义於永日，陪游宴於帝乡。广莫忽而号怒，鲸波汹而腾张；俄惊魂以辍寐，问穷之茫茫。将揭厉以复从，骇风涛之匪量；思投躯以靡吝，抚遗体以兢惶。晨切切以凄凄，夕屏营以彷徨；追前欢之俯迩，叹此恨之悠长。於是收神返虑，澄澹静默；冥然就寝，兀若无识。冀良宵之复遇，希旧游之可即；徒有愿兮且未克，忧深沈兮萃胸臆。风兮雨兮，思君子兮何极！
    ○至日圜丘祀昊天上帝赋（以题为韵）
    政教之始，莫重乎郊祀；郊祀之先，莫尊乎昊天。是以前王垂之於典训，後帝奉之以周旋，以事大矣，其仪盛焉。日之至也，所以明气之至；丘之园也，亦以象天之圜。於是致斋於宫，合乐於律；群有司肃肃在儆戒，百执事乾乾而庄栗。牲用も犊以贵诚，酌用元酒以明质。岂但爱人而尊祖？盖欲报天而主日。天子乃乘玉辂，驾苍虬；方，服大裘；率九仪之卿士，从五等之诸侯。旌旗露卷，冠盖□浮；展国容於御路，行大礼乎郊丘。百役既备，司仪辨位；剑佩纷纭以陆离，钟鼓铿訇而沸渭。君明其义，臣敬其事；执鸾刀以启毛，奠苍璧以为贽；爵一献而上下胥悦，乐六成而神の至。後乃取血，陈玉币；於积薪之上，燔於泰坛之际。飞燎烟於太清，合萧光於上帝。是以神降我福，人怀我惠；时罔凶荒，物无疵疠。致洪化於仁寿，岂不由肃敬於大祭？客有旅游函关，钦兹至道；观祀事於国典，仰明灵於有昊；敢陈舆颂，式播元造。颂曰：
    日南至兮既望，祀太一兮圜丘上，万斯年兮承天贶。
    ○登宜城故城赋（丙申岁避地襄阳，见召掌节度书记，陪幕府源公赴江陵作）
    升彼墟兮，遐眺荆江，迩瞩樊沔。颓沲以隐嶙，欹缺而戋产，野茫茫其靡极，何人户之单？怅青春兮始交，又白日兮将晚；悲事事之艰阻，慨征途之未返。凭寒皋以尽目，究林莽之深浅；烟回起於残燎，鸟群飞於绝。曾是感时而恋旧，孰不酸辛而亻黾亻免也？矧乎县乖刺，关河阻遏；去榆兮地表，离骨肉兮天末；涕横堕以若注，怀永痛其如割。悠悠苍天，不日不月，曷其有亻舌？抚艰勤之此土，偶四海而承平。方神武之君临，尚未遑於戢兵；警山戎之外虞，重燕代之专征。罄帑藏之实，穷干甲之精；陆隘幽冀，水填沧溟。其为盛也，入师长於庶僚，出董率於连城；冢妇降於王姬，馀子超乎正卿。睚眦则浃日诛夷，攀附则累岁尊荣。玉帛车舆，钟鼓台亭，焕赫而铿钅訇。三十年中，初不戒其满盈；终大都之偶国，逸漏网之奔鲸。溃乱河淇，虔刘汴荥；覆东洛，隳陕；抗靡坚阵，守无完营。呼吸三旬，遂至乎上京；燧烛於王宫，潼关为之昼扃。既而将吏逋窜，民骇散；崩腾郡邑，空阒闾。荒凉我汝颍，牢落我睢涣。传置载驰於商邓，兵符荐集於淮汉。彼邦畿之尹守，藩牧之垣翰；莫不光膺俊选，践履清贯。荣利溢乎姻族，繁华恣其侈玩。或拘囚就戮，或胥附从乱；曾莫愧其愚懦，又奚闻於殉难？甚乎！昔先王之经国，仗文武之二事。苟兹道之不堕，实经天而纬地；邦家可得而理，祸乱无从而至。今执事者反诸，而儒书是戏，狩鲜备。忠勇翳郁，浇风横肆；荡然一变，而风雅殄瘁。故时平无直躬之吏，世难无死节之帅。其所由来者尚矣！不其哀哉！变之始也，予旅寓於淇园，初提挈而南奔。崩波滑台，逼迸夷门；亡车徒於鼎城，摈图籍於に辕。背维嵩，遵汝坟；回环乎郏叶，飘泊乎穰宛。嗟岁聿之云暮，结穷阴之涸Ё；市萧条以罕人，盗充斥以盈路。微奔走之仆御，有啼呼之幼孺；川层冰而每涉，涂积雪而犹步。昼兮夜兮，曾莫解於驰骛；惟寝与食，曷尝忘於恐惧？略南乡之左鄙，凌北津之劲渡。伟夫岘首之为镇也，峻隅百雉，危甍万井；森松篁之荟蔚，划ㄩ街以周整；前山萦依而秀拔，斜汉杳映以清迥。亢余蔗橘，杂荆衡之蓄；桑麻黍粟，侔冀魏之境。汉之盛也，移南国之冠盖；晋之衰也，为北门之捍屏。今方岳之仁明，惠久要於平生；幸羁旅而获宥，旋载笔於戎旌。陪後车乎南纪，俨四牡以专征；历聩墉而讯诸，乃楚鄢之遗城。昔汉皇之标季，间诸侯之释位；闻景升之是牧，叹兴废於兹地。其後绥怀劲楚，抗衡强魏；雄九域以高视，为一方之所庇，亦谋猷所赖而致也。於时寇盗蜂聚，生民失土；贤虽避世，才亦择主。有臣龙之奇英，视江汉而胥宇；遭刘后之侧席，聿畴咨於草莽；若游鱼之在水，尚三顾而後语。其始也，亦将棱威汉沔，用武荆楚；俟时观衅，终然义举。然後包并河洛，荡涤陈汝；迎帝配天，不失厥序。既中流之颠覆，故宏算而乖阻；信□长之寡谋，亦天命之弗与。犹复廓邛峨之险，奋ク濮之旅；铺敦陇氐，震摄关辅；致中原於旰食，振衰汉之遗绪。乎俾千祀而景慕，宜其易名於忠武，不其伟欤？方其躬耕汉渚，独咏梁甫；轻夫管乐，莫之云许。伊唱高而和寡，亦惆怅於前古。道不同不相为谋，斯之谓矣。荆□兮蔽亏，朔雁兮差池；□有回兮雁有归，嗟予行兮怆迟迟；谅穷愁兮莫谖，虽九酝兮奚施？
    ○登临河城赋（并序）
    亡舅孝廉元君，才高位下，一命屈临河尉。寻遭风瘵，有加无瘳，忧悒迄逾一纪，故不复仕。而风标俊杰，文史清隽，则君所著另传详矣。舅於予有教授之恩，双辞片字，皆资训诱。既而谢策桂林，校书芸阁，道为知已遇，名为海内称，舅氏之力也。天宝元年秋八月，奉使求遗书於人间。越来月，届於临河之旧邑，览物增怀，泫然有赋。羊昙是日，独吟零落之篇；周翼终身，宁忘吐哺之爱？辞曰：
    登孤城兮见河水之漫漫，城有隍兮水有澜。翻覆兮无端，俯崇墉兮辛酸，心断绝以兮河水之干。借如韩伯怀恩，羊昙念昔；追北渚之曩饯，叹西州之忽觌。曾一顾而不忘，况仁深与密戚也？惟佩Δ之弱岁，荷哲舅之矜怜；枉月旦之殊品，超等夷而独偏。过虽小而必诫，善无微而不甄；备润身之黼藻，闻染翰之蹄筌。岂期文嗣作者，价参时贤；谬昆墟而比玉，滥蓬岛而怀铅。匪舅德其焉尔？谅师资乎在焉！痛才高而位下，悲道悠而运促；甫一命於兹城，蹇无媒兮窘束。亻素层飙而坠羽，凌永路而倾轴；悼晋竖之行深，哀秦良之莫赎。昔自公而暇豫，陪作赋於兹楼；怀一纪以如昨，怆今晨而独游。俯萧条之邑里，对零落之徂秋，旧馆凄其在目，长川逝而不留。徒临风而挥涕，孰知夫四望可以销忧者也！
    ○伐樱桃树赋（并序）
    天宝八载，予以前校理罢免，降资参广陵大府军事。任在限外，无官舍是处，寓居於紫极宫之道学馆，因领其教职焉。庙庭之右，有大樱桃树。厥高累数寻，条畅荟蔚，攒柯比叶，拥蔽风景。腹背微禽，是焉栖托，颉颃上下，喧呼甚适。登其乔枝，则俯逼轩屏，中外斯隔，余实恶之。惧寇盗窥窬，因是为资，遂命伐焉。聊托兴兹赋，以儆夫在位者尔。赋曰：
    古人有言：芳兰当门，不得不Θ。眷兹樱之攸止，亦在物之宜除。观其体异修直，材非栋；外阴森以茂密，中纷错而交乱。先群卉以效谄，望严霜而换；缀繁英兮霰集，骈朱实兮星灿。故当小鸟之所啄食、妖姬之所攀玩也。赫赫宇，元之又元。长廊霞截，高殿□褰；实吾君聿修祖德，论道设教之筵。宜乎莳以芬馥，树以贞坚；莫匪夫松条桂桧，ぇ若兰荃。猗具美而在兹，尔何德而居焉？擢无用之剿质，蒙本枝而自庇；汨群林而非据，专庙庭之右地。虽先寝而式荐，岂和羹之正味？每俯临乎萧墙，奸回得而窥觊；谅何恶之能为，终物情之所畏。於是命寻斧，伐盘根；密叶剥，攒柯焚。朝光无阴，夕鸟不喧；肃肃明明，荡乎阶轩。嗟乎！草无滋蔓，瓶不假器；苟恃势而将Τ，虽见亲而益忌。譬诸人事也，则翼吞并於潜沃，鲁出逐於强季；峻擅而吴削，伦ぁ专而晋坠。其大者虎迁赵嗣，鸾窃齐位；由履霜而莫戒，聿坚冰而氵存至。呜呼！乃终古覆车之轨辙，岂寻常散木之足议？
    ○白鹇赋（并序）
    白鹇，羽族之幽奇也。素质黑章，爪觜纯丹，体备冠距，颇类夫鸡翟。神貌清闲，不杂於众禽。栖心遐深，与人境罕接，固莫得而驯狎也。上闻而徵焉。处以雕笼，致以驿递，是将集长杨，游太液，行有日矣。天宝辛卯岁，予飘泊江介，流宕逾时。秋八月，自山阴前次东阳。方议夫南登西泛，极闻见之义，谅褊怀所素蓄，而未之从也。会有命自天，召赴京阙，适与兹鸟偕，至於会稽之传舍。观其宛颈旁睨，回惶掩抑，往往孤鸣，音韵凄凉，如慕侣而不获，因感而赋之。曰：
    鸟之生矣，於彼南山；彩必元素，文不绮斑。备文武之正饰，懋妖姬之殊颜；情莽眇以耿洁，貌轩昂以安闲。无驯扰之近性，故不惬於人寰，游必海裔，栖必云间。冀养拙以自保，未萌之忧患。不然，岂陋彼都邑之佳丽，顾投身乎阻艰，以其标自然之静，故名之曰白鹇者欤？何天听之缅邈，辱微禽之琐细；偶一日之见羁，委微躯以受制。望层城以敛翼，怀众侣而孤唳；从厩置之骏奔，仰君门以遐逝。君门兮九重，洞杳条兮穹崇；池太液兮岛方壶，万族翔泳乎其中。昼聒未央之繁弦，夕惊长乐之虚钟；顾疏野之贱迹，岂敢求一枝而见容？越水清兮镜色，吴山远兮天逼；窥浅深以影，逗清冥兮一息。谓杉松可得永日而噪聚，莼荇足以穷年而唼食；一与心赏兮睽违，念归飞兮何极？鹦能言而入座，鹤善舞而登轩。殊二者之常态，谅惭惶於主恩。是以虽信美而非其志，独屏营而兢魂者焉。
    ○听早蝉赋（以“吸风饮露”为韵）
    清商兮暮急，白露兮朝湿；伊寒蝉之早闻，知凉风之初入。散乱摇，寥炊吸；前声未尽，後响仍及。迩层檐而惊归，向茂树而遥集。足令志士伤惋，征夫伫立；动闺人之夜悲，垂塞客之秋泣。况乎日晏天空，晴景微风；命俦啸侣，乍西或东；既更鸣而迭息，亦处异而音同。催渡汉之离雁，伴横阶之思蛩；空庭暖其已寂，遐路杳而难穷。伊蜩螗之至细，王睢独而犹禀；体孤高而自适，候时节而斯审。其处也，敦兮若朴，乃蝤蛴而未化；其出也，道之将行，必沆瀣而方饮。岂徒《尔雅》辨其名体，诗人咏夫章句；味编《本草》之录，声彻上林之赋？歌成阝宰之化，偶范而见称；饰赵王之冠，与貂尾而胥附。《庄篇》载<疒句>偻之志，孔氏感螳螂之捕。苟动静不爽，飞鸣有度；因依密叶，萧散凝露；韬馀阴於岁晚，等群蛰于时暮；兹括囊而用吉，又曾何鸟雀之能喻？
    ○庭莎赋（并序）
    天宝十载，予以史臣推择，待诏阙下，僻直多忤，连岁不偶。未选叙，求参河南府国事。府尹裴公以予浮名，枉顾遇焉。而尹之外姻，或绾纪纲之局，怙势矜权，求府僚降礼於已。予清慎自守，不能附会，爰逝我陈，嫌怒遂构。又同官多贵游右戚，酒食之会，丝竹之娱，无间旬朔。予人质鄙野，雅不之好，常愿鸥鸟为俦、江海是处。往岁久游剡中，将遂终焉，朝旨迫召，故不获展，著《白鹇赋》以寄斯意。至是郁悒，弥用增想。厅阶之下，蹊有莎草，故参军宋之问徙於伊川而植焉。结根五纪，绵幂庭际，广不累步。高树十馀，间以杂果，阴蔽其上。俗吏往来，必凌践之。叹其禀山野之姿，而托非其所，以就窘迫，因而赋曰：
    厌公门之窘束，玩纤草於兹庭。奚卑弱之斯极，岂雨露之愆灵？尚含和以顺时，随春夏之凄清。轩房洞启，广阶修直，槐杨蔽亏，桃李对植。横层阴之冥密，缀繁英之翕；既高低以异姿，亦浓淡而殊色。胥徒牒诉，杂沓乎其侧；游尘浮烟，蒙翳而不息。虽萧飒以自得，亦喧卑而见逼。宜夫坐莽浪之野，带江湖之。托根山阿，摇颖绿水；芊绵霍靡，连亘乎十数里。何推迁而运会，缪产莳於庭隅？忧好尚之倾夺，见芟夷於难除。既无心於宠辱，又奚诱於亲疏？承沥之甘润，蔽衣衿之曳娄。虽为幸於斯日，谅禀性之云殊；闻哲王之布泽，迨萧苇而г铺。苟一类而失所，犹纳隍之在予；矧皇穹之播气，陶庶汇於灵枢。曷兹卉之攸托，惨终年而莫舒？吾将徵宰物之至理，聿归问於元虚者焉。
</div>
    <div class="pagination">
<a href="全唐文_page195.html">上一页</a><span>...</span><a href="全唐文_page191.html">191</a><a href="全唐文_page192.html">192</a><a href="全唐文_page193.html">193</a><a href="全唐文_page194.html">194</a><a href="全唐文_page195.html">195</a><span class="current-page">196</span><a href="全唐文_page197.html">197</a><a href="全唐文_page198.html">198</a><a href="全唐文_page199.html">199</a><a href="全唐文_page200.html">200</a><a href="全唐文_page201.html">201</a><span>...</span><a href="全唐文_page197.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
