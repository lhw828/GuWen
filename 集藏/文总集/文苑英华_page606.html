<!DOCTYPE html>
<html>
 <head>
  <meta charset="utf-8"/>
  <title>
   文苑英华 - 第 606 页/共 634 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文苑英华 - 第 606 页/共 634 页
  </h1>
  <div class="content">
   文苑英华卷九百九
　　钦定四库全书
　　文苑英华卷九百十　　　宋　李昉等　编軄官十八【诸将军七将校附】
　　唐左羽林大将军史用诚碑一首
　　周右卫郎将杨令一碑一首
　　唐右卫郎将葛威徳碑一首
　　唐上骑都尉髙则碑一首
　　唐昭武校尉曹通碑一首
　　唐左羽林军大将军史公神道碑
　　奚敬
　　将军讳用诚字君谅河南人也曽王父讳惟静开府仪同三司检校太子賔客兼侍御史河南节度先锋兵马使大父勒银青光禄大夫试太常卿兼侍御史河南节度兵马使烈考播银青光禄大夫检校国子祭酒河东节度兵马使兼御史中丞普宁郡王三代为将克昌惟武垂庆后世传芳于公公即中丞第四子义感得一时之俊沉谋有周身之防贞元初艺成絶伦纵游郡国名藩重镇争致邀迓乃不屑就其道益光襄阳节度樊公泽虚心好才与能乐善闻公有纵横之畧刚决之姿由褥礼以接之选右軄以署之而能恪勤厥位练习武经繇是樊公益所委重累迁至马军兵马使防吴少阳卒其子元济席防器以窃据淮蔡诏命唐随节使李公愬总齐军士以讨伐之命公为游奕兵马使指顾麾下号令前驱率先啓行深入贼境遇敌必战所向无遗防贼将领徒千人草创营垒旗号日兴桥栅而公伺其军食无储是刈是获备其干糇防张蚁聚控扼要害公度其孤虚可以攻取以少击众如其前堂堂之势若然中断杀伤奔溃靡有子遗生擒贼将众皆请杀而公不听以客礼待之曰吾不能杀义士从其归死于天子乃送其人于阙继而陈章疏恳请全活宪宗皇帝英眀听断诏下许之还赐军前驱使俾领先锋将兴公偕行遵其锐卒沍寒之夜凌犯雪霜击破贼城官军坌入先擒元济以槛车献于宗庙得正刑典由公之生致贼将化为忠臣覆其妖巢以功补过朝廷推赏累宠旌节授公银青光禄大夫检校太子賔客兼御史中丞仍赐上柱国诏曰素抱将才能通武训防名戎旅委质藩方敷七徳以招懐推一心而抚纳遂使戴天之大节因事斯彰奉国之名谋逢时乃合奋其勇士溃彼凶徒坚壁洞开罪人斯得永言实效无忘窹思其图尔劳是举朝典旋以东平不防将议征讨诏命李愬为徐泗节度俾行天诛愬以公沉勇夙彰思同王氏列名表请委以亲兵充行营都虞侯公恪勤无私战阵有勇破贼栅者有六收县邑者有三敎令必严刑戮不滥仁而有法其若是欤贼平迁检校国子祭酒诏曰平齐之役诸军指期众校合战各奋义勇同树勲勤永思积日之劳颇愧逾时之赏故于奬授有所超迁时属边事重难非公莫可诏统麾下镇防朔方居三年朝议以频建茂功位未充量趣徴赴阙除左羽林将军诏曰沉勇英决挺直将才制胜出竒合于兵法风励勤王之节甞从伐叛之师赫然殊功于是累振诸侯方岳多有荐北路亲军寄雄心膂统率貔貅之众申眀羽衞之严宜奬壮猷且兼峻秩敬宗皇帝以张韶作乱祸生不测环衞严整狂贼诛夷拜兼御史大夫嵗月滋深竭诚尽瘁迁大将军知军事疏封列爵褒宠勲贤劳绩既彰优荣斯及封武昌县开国子食邑五百户上方倚注信臣锡宴别殿论功校艺公实居多方委爪牙之雄未兼铁钺之寄竟以积劳成疾忧国忘身太和四年嵗在庚戍冬十一月乙未薨于升平里之私第享龄五十九皇帝轸悼废朝赙礼加等粤辛亥二月十五日甲午葬于京兆府万年县长乐郷宋侯之西原后三月诏赠工部尚书表勲臣也夫人李氏从夫之贵封赵郡夫人淑慎眀贤而能正妇道即哀尽哭动合礼经长子宗简福王府叅军次子宗授一子出身防子福郎小女平娘孩啼孺慕絶及【旋】懐抱以敬昔因朝奏相遇诸途语及战伐之事备闻功业之本其子以理命见托固徴斯文而表诸道盖不虚矣其词曰惟天生人必以类分定乱以武克生武臣洸洸史公振辉羣伦正直不回刚决无隣沐若膏雨煦然阳春济以寛猛施之威仁三代为将道家所忌为将四世弥彰勇毅制胜料敌善利全活擒生度材任知寒天雪夜万里齐辔攻讨贼城致之死地干戈将戢弓矢载櫜懋功既立爰议赏劳谦【阙】愈彰宠锡弥髙贵婚华宪辉映贤豪王者之师胜残去杀由不得已在惩桀黠惟公训齐确然不防令亦寛简政不苛察羽林震衞克壮其猷推心诚膂练习貔貅忘身奉君劳积生忧运促潜夺名无建侯追荣八座宠锡威武塟于九原轸悼眀主勲名独在骨肉归土表行丰碑垂休万古
　　周右卫郎将【集作宣威将军】杨公碑　张　说
　　公讳令一字令一太州仙掌人也隋司徒观王之孙周孝眀髙后之归孙今司衞卿之元子维有隋接三统建万国我髙祖以同姓为王维皇周敦九族叙百官我诸杨以外戚而贵公体黄之纯粹承河山之丕绪孝乎内炳忠焉外灼【集作均】性与天和道合仁爱收恤孤老分产踈属泰于周施约于妻子加以乐善而好学防尊而容众能辨乐和思柔酒徳容止可度温温如也文章可观彬彬【或作粲粲】如也渊英皎穆当世硕士与之游焉而曰君子若夫汉魏防族有恩泽之封公卿门子有良家之传【集作侍】公浮云世禄匪石儒风防乎王道之纪纲眀乎人事之终始年十九举进士髙第授潞州叅军转千牛胄曹迁洛阳尉从班次也居无何拜朝散大夫行通事舎人俄而加太中大夫检校天官员外郎夫行人之在周礼方国是接公脩其政令帝曰予嘉郎官之着汉仪列宿是应公司其典故时称邦则国家左贤右戚一武一文以公地望羽仪寄深虎旅除宣威将军行右衞翊府郎将僶俛从事非其好也初公时为郎也辽蕃肆扰作患幽冀皇上燠体下人故我有神兵之役选达权靡盬之吏佐猛毅维城之师乃下制以公为兵曹焉实有宻賛军政独飞长防岂云卒乘辑穆戎机式序若此而既防俾雷霆飚动勦匿殿邦威兎懐黄龙马未汗而狄尽人不疲而兵戢者公与有力也及班师振旅册勲逾时帝用咨有司之违古念有功之未録将迁徳命霈多勤有日矣方当翼大化増三光之眀熈天秩垂九徳之声昊天不惠疠气流行如何斯人胡不眉寿年四十一圣厯元年夏六月辛丑遘疾而卒呜呼哀哉梁木惟施予道不究呱呱稚嗣仰号苍穹哀哀严亲惴临渊谷遐迩寮旧既乎钦风未识之徒罔不尽【一虫作盟】朋悲而冀【一作増】矣天子悯焉吊之以玉册赠之以锦衾羣公伤焉诔徳于素斾图像【集作体】于青史粤乙卯假塟于合宫县平乐郷之北阜郭门十里邙山西冈峦万古之阡都邑九重【集作原】之地隧寄新垅魂懐故域藐是诸孤未遑归塟平生志事孰已焉防厥弟五人比才连誉曰践一献一循一惟一尚一等因心则友世称万石之闺门死丧之戚吾见伯淮之兄弟佥曰我图后事日月除乎防云此地陵谷居乎防乃布哀友生托词懐旧迹徳表墓示之来昆其铭曰
　　洪河南注少华西峙氤氲灵防生此君子生此君子惟国之纪宣慈惠和礼乐文史敦锡宗类汲徴丕勤能【集作然】济物若不由已克眀从政【集作训】诞膺【集作敷】厥羙脩辞比阙润色东里挥翰文昌列星顺晷交防禁衞为王爪士允武允文翁归是比畴曰御冦谂军北鄙攘敌黄龙济师苍兕将王黙繄公是恃帝懿乃勲将图膴仕仇仇执宪不我力以役役大劳未受多祉景命无禄洪基中圮父兮葆鬓孤兮稚齿孔懐靡及凡伯瘁止陟彼邙山邱墟嵗磥荒垅【集作章】无际羣哀所起于嗟杨侯托居此矣沕潏绵曼徳音不已乆客思郷永懐桑梓
　　唐元域府左果毅郎将葛公碑
　　前　人
　　公讳威徳字某曰葛氏京兆泾阳人也其先嬴姓咎繇之后夏有葛伯氏族兴焉宁陵之傍尚传侯国绥山之下独有仙祠婴则威服五城袭则绩称二县鸿胪秀于吴防散骑崇于晋京【集作景】在其子孙是冝繁羡公生而开朗长而英防非因马郑之学动合礼经不待孙吴之书暗同兵法有拳勇尚气槩顾盻棱华风神都爽五驭善于东野六射劲于西霜少以嫖姚之才入光供奉之选御桥骖驾犯清跸而不惊辇道啼乌应鸣弓而自落便蕃左右星嵗重深赠上柱国拜元城府左果毅天下大定李广之用无施云中荐贤冯唐之言已老春秋六十有五神功二年某月终于落师藁殡邙阜夫人太原郡王氏夫人郭氏实生大将军福顺一见圣主再纽乾纲重位冠乎北军茂功藏乎南史故象服临祭鱼轩以朝天子深嘉叹冯勤之母羣公列拜贺虞潭之亲享年七十有五薨于京兆之三真里公爱敬奉亲则可【集作可字】移于后代义方训子福禄【集作禄字】来及于先人塟有日矣乃下制曰礼着餙终情惟悼往询前列抑有旧章前左羽林军大将军葛福顺亡父某字某谦素此艺能未展才术奄从凋湏而嗣子克家式昭勲业既念功以追逺亦自叶而流根宜申奬赠俾慰泉壤可赠游击将军守左骁衞翊府郎将开元九年二月九日塟我郎将君军前夫人王氏后夫人郭氏祔焉礼也章芾以遂辂旗在列庙食备其牲牢法塟陈其箫皷孝慈之道着矣哀荣之礼备矣寻彼平生之事忽如絶光繋乎碑版之才永存遗烈铭曰
　　【阙】　　　角立杰坚神鋭玉劔气雄金皷六艺爰设射驭为武百行虽多【集作名】忠信为主时不兼命位不充才善流庆答身谢荣来太原棣棣寔惟嘉偶羽林桓桓克大其后
　　唐上骑都尉髙君神道碑　　杨　炯
　　南方火徳阳精赫雷电之威西陆金行秋令毒风霜之气达其变圣人所以定天下之文象其宜圣人所以观天下之变或衣裳六合舞干戚而扫防刘或钟皷八纮用甲兵而诛暴乱若夫皇天失纪彗孛飞流后土不绳【集作纲是】山河崩竭蚩尤食石交【集作灾】害于生人项羽防山慿陵于上国天子闻皷鼙之响思将帅以龚行将军属甲胄之容揽英雄而决胜则风云潜感豪杰挺生得七星之武曲破军受五运之金多木少四时繁弱射连尹于嶅山万辟太阿杀顔良于官渡然后达人知足徒兴【集作从】白髪之歌烈士狥名不受黄金之赏与夫弃其笔墨汉家封万里之侯穪尔戈矛【集作干戈】周王命百夫之长岂可同年而语哉君讳则字规其先渤海人也后代因官遂家于泾州之定安【唐书作安定】县神房阿阁太山横日观之峰金阙银台沧海蔽天虚之岸风土形胜关河表里三分六州之大业师尚父賛其经纶一九合之元勲齐桓公拓其疆髙柴至徳籍东鲁之声名髙鳯沉研盛西堂之学校英才磊落而秀发人物蝉聨而间起三光不坠察髙星于太紫之宫八柱无疆奠髙岳于中黄之域曽祖冲北齐鹰郎将周右屯衞清宫府别将成军夜火教战秋风九天后一之兵六合拥前三之阵张生【集作良】入汉行观防楚之徴防子奔周坐见亡殷之兆祖赦周褒郡南和县长陶元亮摄官于彭泽道契羲皇陈仲弓歴职于太邱徳符星纬飘风骤雨不入【集作过】灌坛之郷暴武苍鹰潜出【集作变】瑕邱之境考才朝议郎止开府孙子荆之天骨亮防不羣王夷甫之道心神锋太峻议郎清秩悬符处士之星开府崇班上接台阶之位君雄心独断猛气无前用兵书六甲于自然知射法三篇于性道早图星象管公眀懐察变之心防识旌旗【集作畨】陶防祖有行师之畧属隋人板荡天下崩离朱阳夹飞鸟之云紫极现【集作恕】雄鸡之象陈兵争战窥玉防于中州姚石坛窃金符于防县我髙祖黄云大帝白水真人风雷海岳之神精天地隂阳之正气娲皇受命杀黒龙而定水灾汉祖乘【集作□】机斩白蛇而开火运君夜观乾象昼察人情审荧惑之謌謡验【集作考】嵩山之防记关中王气不劳徳之言沛国真星无待殷馗之説贼薛举豺狼枭獍梼杌穷竒守幽【疑作幽集作凾】陇以行灾负关河而作孽天王按劔出军于玉帐之前猛将分麾受律于金坛之下以义宁二年王师薄伐赵国公长孙无忌精兵若兽利器如霜问君以帷幄之谋待君以心腹之寄营当月晕因八门之死生阵法天星乘五将之关格防华盖歴眀堂以我和而制其离以我直而摧其曲败楚师于栢举未足权衡执秦桴于崤陵无阶等级此实君之功也其年诏授朝散大夫赐物三百段排患而释滞功成而不居比踈傅而辞荣追留侯以髙蹈三灵革故君子于焉待时四海清平谋臣以之归第自太王基命成康隆玉版之图髙帝受终文武盛金刀之业家给人足天成地平犹劳水旱之余尚想京坻之积咸亨三年春奉勑于河阳检校水运使【集无使字】搜粟都尉河堤使者铜桡铁舳苍鹰白鹤之舡竹箭桃花贝阙龙堂之水引红粟于淮海泛归舟扵秦晋遂使齐臣献纳先陈不减【集作涸】之名汉后丝纶即有常平之号望千石之气可以疗饥开万箱之储自然知礼此又君之功也其年诏赐上骑都尉嗟夫河流曲直天道盈虚鬼神莫之要圣贤莫之预髙台下泣孟尝君之恻怆可知梁木兴謌孔宣父之平生已矣上元三年春三月日终于乐邑里之私第享年七十六惟君魁梧动俗符彩惊人忠孝天资温良日用一门兄弟尽同钟毓之车千里賔朋时命嵇康之驾每至白云生海素月流天未尝不顾眄山河抑琴酒冯异【异字集作公孙】之大树对诸将而无言【集有禽字】子夏之名山谢时人以不语【集作而长往】四林游刄八水忘筌能祛有漏之因早得无生之法虽十年俱尽陆士衡之长叹【集作叹逰】有徴而千载犹生蔺相如之壮心恒在即以冬十月丁酉塟于定安东南二十里之平原礼也陶公相宅郭璞占坟靣丹鳯而背兆青鸟而徴白马三百篇之后卜筮何从二千石之荣子孙无替长男仁叡中男仁楷少男上护仁眆等或体穷三变潘陆不足以升堂或力敌万夫关张不足以扶毂有元方季方之长防传学诗学礼之门风金友玉昆忠臣孝子穷号积于心髓创钜纒于肌骨星辰已变昊天无报徳之期霜露潜移君子有终身之感塟之以礼垂制度于三王思之以时别蒸尝于四季然后按贤之旧徳叙潘岳之家风戴逵铭北海之文张昶刻西山之石若使邓将军之一见自得嘉名魏太祖之来观悬知絶唱其词曰金阙千仭银宫百常发挥雷雨震动隂阳山水形胜人神防昌九州覇业赐【集作四】履勤王乐只君子邦家之光惊雷气大昴征祥运属飞海时逢吸霜中原逐鹿西岳亡羊汉起髙帝周兴太王乃披荆棘即【阙】坛场国步犹阻黎元未康将军不拜使者相望阵合星斗兵符玉璜殱夷判逆刷涤边荒化穆三代时清九皇犹思礼节尚试尧汤漕通淮海水泛舟航苍鹰鹢舳紫贝龙堂功立身退乃悬车杖乡百年俄项万绪悲凉昔时华屋今日房平天惨惨半月苍苍地谓西郭山言北邙曲池无处松槚成行
　　唐昭武校尉曹君神道碑　　前　人
　　君讳通字某其先沛国谯人也近代因官遂居于州之常乐县故今为县人焉颛顼髙阳之子孙曹叔振铎之苖裔山河白马汉丞相开一代之基谯沛黄龙魏武帝定三分之业承家【集作苖】卹岳峙星罗居雍州【集作之字】西境断匈奴【集作之字】右臂门容驷马旌旗玉塞之雄坐列三貂人物金行之秀祖某隐居不仕父显荡冦将军河庭寳玉广都鸾鳯或闾阎之内礼敌于诸侯或抱皷之间威振于千里功则可大以官族而为官徳亦不孤惟将门而有将君天才卓越雄略纵横陶谦性好于幡旗王濬志在于长防东方谏议口诵孙吴诸葛武侯坐吟梁甫属有隋之末四海分崩皇运之初三光草昧五星同聚田横犹在于草【集作每】中九代飞荣隗尚屯于陇右贺防盛操符誓众斩木称兵以雕题凿齿之余负劲努强弓之勇遂欲驱驰我塞北挠乱我河西天子不怿于庙堂皷其雷电使者相望于道路申其吊伐武徳元年乃诏侍中杨仁防出使先之以徳义陈之以兵甲七旬干羽不籍有苗之师万国侯王坐见防风之戮君深知逆顺独断胷懐去危即安转祸为福非如马援遨【集作来】逰二帝之都不学窦融自保三分之重勑授昭武校尉鲜卑丑类慕容残孽迁扵大棘之城止于小兰之界虽谓其羣下愿闻礼于上宗【集作京】而拜以将军遂夸大于诸国贞观八年诏特进代国公李靖为行军大总管登坛拜将授行师开太一之三门闭隂符之六甲决胜于爼豆然后折冲万里信贤如腹心故能匡正八极君当仁不让闻义则行从王粲之戎旅弃班超之笔砚系单于之颈有类长沙斩楼兰之王更加平县【集作乐】诏除上骑都尉车师旧国俯桃【集作枕】前庭戊巳遗墟斜连后壁负天山而版荡拥蒲海而防刘圣人之徳非欲穷兵黩武王者之师盖为夷防静乱十四年诏兵部尚书侯君集为行军大总管军营玉帐武畧珠韬旌旗蔽于日月金皷闻于天地安人保大实慿帷幄之谋斩将搴旗诚借武夫之力君懐髙义思报国恩从来六郡之子是惟【集作为】万人之敌梯冲所及攻靡坚城矛防【一作弟伐匪】所临野无横阵一举而清海外再战而涤河源饮至防勲抑惟恒授诏除上柱国君备尝艰阻频有战功天子闻之累加徴辟慕田畴之节羞卖卢龙之塞髙鲁连之义请从沧海之逰遂乃散发乡亭拂衣邱壑为赵魏之老在羲皇之上【集作年】关内诸公深知郭解洛阳人物髙谈剧孟家僮有礼皆使拜賔门客多才咸能市义南宫养老坐闻鸠杖之荣东岳逰魂俄见鹤书之召以龙翔元年某月某日终于里第呜呼哀哉夫人某官之女也流湘防祉河洛腾休符玉石之坚贞贯风霜之惨烈镜飞天上窥祥鳯【集作死鸾鸣】于银台劔动星文秘蛟龙于玉匣以某年某月日终越某年月日合塟于某原君孝实因心忠为令徳鲜花匝苑【集作树】尽兄弟之欢娱好鸟鸣林展交逰之宴喜太初朗月俯照金鞍叔夜清风来生寳劔故能战必胜攻必取西零种族遥惮武臣北汉酋豪见称飞将虽死之日犹生之年园令独慕于相如汉帝长懐于李牧长子防击将军和政府右果毅都尉上柱国永雄次子朝散郎行西州柳中县主簿上骑都尉知君等三余广学百战雄才就养之方兼申爱敬慎终之道不忘哀戚虽雨崩【阙】　　　子之格言而防齧前松【集作末禾】有文王之故事即以某年月日改塟于木城之平原长妇某氏即永雄之妻也某官之女柔风淑誉习礼闻诗上奉舅姑旁睦娣姒温家之妇方欢白玉之台卢氏之妻空对黄金之椀先以永淳元年某月日终至是即陪窆于茔内右翊衞轨兵图日用劔术天知六郡许其良家三川养其声利思祖徳愿叙家风托无媿之铭防涉载劳于千仭访他山之石东西向逾于万里烱効官昌运负谴眀时始以东宫学士出为梓州司法倾盖相逢当仁不让庶使见曹娥之碣杨修叹其好词读元寿之文髙祖称其佳作其词曰
　　大矣丞相天地翼【集作寅】亮烝哉侯王子孙蕃昌条分叶散源濬流长金城北见【集作峙】玉关西侯山泽骈罗冠车【集作衣冠】辐凑防神生徳兴贤诞秀曰有人英材标国桢髫年学劔丱【集作弱】嵗论兵以身许国东讨西征皇家啓圣拨乱反正贼游魂不防王命亦既授首河西大定蕞尔湟中车书未同帝赫斯怒攅其英雄风行电【集作地】转谷静山空二庭遗孽交河路絶天子闻鼙元戎按节王师无战海外有截归我田庐功成不居嵗云秋矣日月其除寿非金石命也如何孝乎兄弟塟之以礼蓼蓼者莪人生若多言犹在耳邈【集作邈若】山河







　　文苑英华卷九百十
　　钦定四库全书
　　文苑英华卷九百十一　　宋　李昉等　编职官十九【都督一】
　　周河州都督普屯威碑一首
　　唐并州都督尉迟恭碑一首
　　周上柱国宿国公河州都督普屯威神道碑铭
　　【并序】　　　　　　　　　　庾　信
　　公讳威字某河南洛阳人也旧姓辛陇西人基若水之源纂商邱之胄邑于大亳实定其居封于小辛乃成其姓是以山川被髪辛有得见事之机八封占爻辛廖有知人之鉴佐治以东都上将魏帝解衣武贤以西国功臣汉王推毂祖大汗武川太守考生河州四面总管大都督陇右贵臣河西鼎族公侯踵武岳牧连镳并得声振长榆名雄高柳公秉灵山岳诞载星辰结发嶷然龆年成徳澄波万顷建标千仞锋颖既高光芒已逺青衿学劒既为人主所称童子论兵即在中军之策永熙元年入仕防授直荡都督太祖文皇帝雪旧君之耻连西伯之功始裂鸿沟初登函谷公擢衣沐发杖劒辕门撤洗足而相迎下賔堦而顾问自此即居帐内仍为直寝授宁逺将军羽林监白土县开国伯邑五百户大统元年从迎大驾进爵为侯増邑三百户加冠军将军散骑常侍转大都督公善于用兵长于抚御自攻洛阳定农战河桥平沙苑冒刃冲锋前无横阵况以木六钧函七属门多悬胄箭必中鞍山积器械谷粮牛马军吏计功司勲赏策授使持节银青光禄大夫进爵为公増邑八百户昔者受律赤符韩信当千里治兵白帝张飞拟万人皆此于今日公之谓也五年授使持节都督州诸军事州刺史浮于【一作于】江海达于淮泗篠簜既敷瑶琨即序十三年授车骑大将军仪同三司寻迁骠骑大将军开府仍赐姓普屯即为官族入陪武帐出揔戎韬置府于阳关张于瀚海故得上书于汉即用同宗争长于周还无异姓十六年授鄜州诸军事鄜州刺史公颖烦两牧风政神明虎去西河枭移东郡河湄瑞气特表亷平鄜祀神光偏明正直及乎魏终天禄周受惟新明命已迁彜伦或革周元年改授大将军抱罕郡开国公増邑一千户军中受诏非论北伐之功大将登坛无待东归之策置阵太平开隂晋之道连兵广武纳荥阳之城校战丹山移营白壁莫不勇冠三军名凌五将保定四年授宁州揔管掌其北门既为郑国所委捍其西鄙无惧秦亭之逼是以筑平纲之城衞人拱手戍荥波之泽梁氏寒心朝廷与公有内外之亲令公从戚里之贵乃以魏文帝女为公夫人遂得长门之左别开公主之园濯龙之傍便有王姬之馆五年被征入京拜少【本传作小】司马期于司武以公为魏绛佐于中军以公为荀首岂直谓之鹑火称之缙云而已哉其年被使领兵出西凉州奉迎突厥皇后纪制【疑衍】裂繻来卿为君逆称族而行尊君命也天和元年授柱国拜大司寇楚之柱国方之南火轩之司寇譬以西云总授于公能官人也建徳二年授少傅四年授河州总管都督七州诸军事即为河州大中正公之桑梓本于此地再为连率频仍衣锦襄城龙种更及池台桂阳仙人还归乡里故老亲賔酣歌相庆安车驷马天下荣之宣政元年授上柱国更加少傅配于上相即陪扈之图居于京师实有圯桥之策改封宿国公食邑并前五千五百户射鸿旧圃舞鹤余城既浮酸枣之河聊对淇园之竹来朝建章则天子降席出游戚里则羣公下堦是以行满天地名闻四海方当光辅五军参谋七政天厉弗戒薨于所居春秋六十有九柳庄告殡倾社稷之臣郑侨云亡得诸侯之礼诏赠某官諡某公礼也以今开皇元年七月某日反葬于河州金城郡之苑川乡山行陇底地入塞原望积石以縁河临崆峒而下坂甲黄肠﨑岖亭鄣及云奠彻方劳榆沈若夫树反壤也封夏屋焉终须颖川之碑乃见华隂之碣世子仪同永达孝性有闻居丧得礼嗟海变而田成惧山飞而地絶勤石墓田仍铭云尔少典之孙王之子贯于月金承于水降及于周公侯复始风俗气山川表里河连积石山带崆峒秦亭北上汉使西通金行气壮地势人雄棱棱高节凛凛踈风祖考藩屏浊河清渭两地谟明双流光贵水无别色云无异气为吏为民惟懐惟畏公之嗣世实秉英灵降神中岳回文列星鸾翔凤顾珠角山庭臣深义本子极天经洛城战阵河桥旗皷箭饮石梁劒燃铜柱并丽六麋俱抽双虎玉门开羣阳关置府再为上台两为少傅模范帝师经纶国步允袭峻徳钦明审谕不吝车茵谁言温树天道茫昧年龄倐忽上将星开功臣鼎没九原陵阜三河甲卒地险林营危马窟西州永别北阙长辞山张虚盖野祭空帷陵原地逈松路风悲铭于碣石勒以贞
　　唐并州都督鄂国公尉迟恭碑
　　许敬宗
　　盖闻岳灵昭恊其神者申甫纬象腾斌含其精者伊傅用调芳玉増耀金符譬八柱之承天犹四溟之载地是以邠郊创厯防契非郦【一作熊】之兆沛野开基郁防攀鳞之杰莫不凝徽简策篆勲戈鼎此裂【一无此字】河西而济美期砺岳以畴庸若乃经啓睿图弥纶圣业扈兵师于丹水夷饵石之祅渠振文策于乌江扫防山之巨祲抑七佐镕铸五臣致我后于勋华轶前修于樊灌名高絶代其在忠武公乎公讳恭字敬徳河南洛人【唐书作翔州善阳人】也原夫玉灵长控昌源于弱水琼基峻逺峙层构于轩台叶粹气以擒贼威横朔野奄崆峒而擅武迹跨中原亦犹江马南浮图基巨丽溟鲲北运激势扶摇是故轩冕传华半神州而交蔚忠良秀美帝里而驰芬与夫由余去危斥剪敦而作覇日防受顾光珥貂而累华考诸声实固不同年而语也曽祖本贞后魏中郎将冠军将军渔阳郡开国公赠中外六州诸军事【一作使】諡曰懋道粹黄中寄侔丹化袭徽章于珪瑞飞茂绩于钟镛大父益都北齐左兵郎中迁金紫光禄大夫入周济州诸军事济州刺史雕锼杞梓黼藻人伦用匪齐钩亟深微管之寄价符赵璧愈擅入秦之美考伽隋授仪同三司衞王记室皇朝追封常宁安公赠汾州刺史幽州都督材纬三端镳武库位阶一命顿辔文房下调悲于季叶饰壤昭于昌运故知壮气犹生贯千秋其尚想名臣不作瞻九原而増悼再缛部符之赠式冠封坟之典公邓林抽颖昆峤疏源非假七龄早郁凌霜之干爰滋九润先孕聨云之寳瞻言广术企列防于髫初属相倾义俯回戈于度内雄姿岐嶷覆篑裁规沉勇潜贞涌泉韫量饰躬由礼检性依仁匪衞祓于齐挑函翘诚于孟荀言泉河防应千里而无违侠气飚腾轻百金而有裕加以钤符秘劒术精微偃月疏营右泽左陵之势浮云鴈阵鵞张鹤列之竒莫不夙契灵台暗穷神奥由是誉光日下声盖秦中而翠虬骧雾必先阶于尺木紫鷰追风初发踪于步武爰膺执防之选以効弃觚之节防授元师都督拜朝散大夫转议正大夫加银青光禄大夫大业十二年也未展雄飞载羁下列何意乎九苞呈瑞俪彩司晨一角効祥俦踪警夜俄而运钟旒冕【疑】政弛永【疑】衣大浸襄陵长虹贯日公乃行吟梁父希管晏以思齐屈迹淮隂俟萧张而佐命皇家补倾极振頺纲提劒风驱援旗电扫刘武周不稽天气寔暗人谋怒穷辙以抗威临焦原而自逸公见縻昏伪迫以驱驰取譬辛毗甫依袁而免戾同夫马援聊寄隗以偷全尚鞠丑徒据其危堞太宗俯离凤邸亲御龙韬军次介休将屠伪邑早钦英畧深嘉义勇飞箭以述皇威投金以申同徳公鉴穷无象识照先机虚【一作雪】西楚之如狼陋张角之吠犬遽归真主期乎定人擢授秦府统军于时帝道维新王途多故瑞鸡之野式静云雷献蜃之川未均霜露蕞尔凶狡久肆回邪载动神兵龚行天罚救楚妙筭虽独运于冲襟授律宏规固思慿于猛将乃以公为行军总管遵彼前矛【一作旌旄】追奔若顺海乘兹破竹溃敌如决河积甲齐山中岳由其咸定封尸筑观王城于是乂安饮至镐京策勲居防所赐金帛盖以千箱其后六统偏师五为总管北殱猾夏南廓滔天戮鲸鲵于洙泗溺骖防于漳所向风靡赏钺彛班时外难初康内衅方兆春坊阶乱构祸深于戾园李屏穷凶为蠧尤于傲象公早叅帷幕思固宗祧骤起圣懐累明大义九年六月二凶伏辜虽天道祸淫盖頼君之筭也擢拜左衞大将军兼太子左衞率贞观元年授右武大将军屯兵数万咸令统领职歴二官兼司七校龙飞静拆揔禁旅于瑶山马珥临戎肃严兵于锜禁于是威驰银牓宠峻金吾拜上柱国呉国公食邑三千户实封一千三百户若迁【疑】黼曰【疑】疏峰奄衡巫而廓镇雷导风【一作服】驱【区遇功】防江汉以咸池余砾涵辉明珠韬媚是称奥壤独擅雄州伫寄惟良以敷景化连帅之重佥曰尔谐贞观四年授襄均邓淅唐五州都督襄州刺史班朝惊俗载屏丹帷虚犴迁绕宁因赭服布中和而驿化浃旁润以驰威惠泽潜通吐浪由其絶渚仁风普畅啸谷所以浮江弛风牍于东臯歳储京庾契成麟于西序家知礼让道彼湘沅俗均邹鲁里称冠盖既洽甿謡地接股肱伫求人瘼八年授光禄大夫行同州刺史封建功臣改封鄂国公册拜宣州刺史昔炎周裂壤荣阳茂十邑之庸有晋畴荣壮武峻重封之典校其优劣讵可扶轮累迁灵鄜夏三州都督懋兹宏徳函牧大藩控十角于星街信覃塞揔百城于天堑义偃朱方端委之风裭危冠而变俗氊裘之长弃呜镝以归仁泪乎紫封流渥朱轮徒传莫不情深借冦恋切留黄可谓柔逺以徳人称遗爱者矣既而俯鉴忘筌景文成之茂躅深惟满器躐太之高踪漏促铜仪循良夜之不怠体安玉杖谅坦路之难追奏拟青规辞荣绛阙特回天睠赐【一作肆】其诚请于是册拜开府仪同三司礼秩加等已而从容廊庙怡畅邱园架巘图莲疏池防箭后堂歌吹通逸响于南隣别业林泉接芳隂于西第加以陶风元穆勲胄兼之里遂高阳门承通徳故能聨姻瑶府结庆璿枝荣亚元吉宠班右威清楼耸构遥通女之津黄阁凝扉近接天孙之馆长筵绮合韦珠与谢玉交辉广庑云浮籥共摐金递奏庭乌効祉燮曜槐端隟骏流年俄潜【阙】　嗟乎巨川既济奄迁舟于夜壑高台遽倾倐摧梁于夣奠粤以显庆三年十一月二十六日遘疾薨于长安之私第春秋七十有四皇上情切宗臣痛深国老举哀别次罢朝者累辰昔平仲云亡趋轮轸恸宣尼告逝述诔申哀未足方此撤悬喻斯辍祭追赠司徒词曰饰终之典实属于勲贤追逺之恩光归于令望故开府仪同三司上柱国鄂国公敬徳志局标举基宇沉奥忠义之节歴夷险而不渝仁勇之风虽造次而必践乃诚申于伯府茂绩展于行阵西汉元勲韩彭非重东京【阙】将呉邓为轻着恭肃于轩陛驰声猷于藩岳方隆朝寄之荣便追止足之分阐雄林而兼济植高操而孤往道映千古举光百辟与善俄褰殱良奄洎永言遗烈震动于心宜崇礼命式旌幽壤可赐【疑作赠】司徒使持节都督并蔚岚代等四州诸军事并州刺史余官封竝如故所司备礼册命给班劔四十人及羽葆皷吹赠绢一千五百段米粟一千五百石陪葬昭陵葬事所须并宜官给并赐东园秘器仪仗皷吹送至墓所仍送还宅并为立碑仍令鸿胪卿琅琊郡开国公萧嗣业监护光禄少卿殷令名为副使务从优厚称朕意焉又下諡诏曰名以实称事光于前典諡为表礼缛厚于尊言故博闻强立少傅擅文成之美行刚服逺冠军膺景植之赐故开府仪同三司上柱国鄂国公赠司徒并州都督敬徳襟宇宏邵机神秘逺气茂英果情驰义烈阐雄图而赞业标峻节以拟功道叶宗臣望隆时宰爱升九命之宠宜享三尊之位福谦从説悼往増酸奉上危身诚许国之贞操安人和众亦经邦之懿范祥式兹典锡以大名可諡忠武仍遣使持节备礼告柩以显庆四年歳次己未四月丁未朔十四日庚申陪葬于昭陵礼也惟公资和清粹禀锐雷霆勇冠六军不失独夫之色志澄四海期于万里之外登范车而绎虑抚陈室以栖情苍璧内融负青冥其非逺白珪外审体黄裳而愈固艺或微而咸综枝虽末而旁该象弭初弯先穿卧石鱼文且击遂引飞泉擅扛鼎而推雄掩防轮而効捷观其事亲孝事君忠居身节与士信识通其变逺鉴穷于未形智括其神临事期乎不测非外物之攸奬咸冝体以自然运属艰虞披荆而扶帝业功宣草昧借箸以沃神襟载扈升陑爰叅誓牧掩孙呉而高视韩白以长驱是以舍代偃齐似青邱之吞夣泽推坚衂锐犹黄间之穿鲁缟祥符捧日亮尧景而増辉道契从风燮虞薰而演化故能丹书誓策青社疏荣位兆衔诸【疑】资五申而统律寄深锡壤按十部以宣风年暨抽簪礼优执酳悬舆胜躅昭茂宠于安车纳驷高门峻朝章于行马斯所谓道烈可纪令终有俶者欤有子右领军将军宝林凤羽摛姿龙媒骋逸丞相之子道懋传经王公之孙望高倒屣掩八屯而効职副九列以腾芳履孝名克隆华阀显亲穆誉爰树丰碑纪徳卢山载表茂陵之域题贞毕陌式分京兆之阡庶令过客披文立名可则故懐斯惠望拜知归其铭曰
　　商周龙跃尹望鹰风云冝感鳞翮曽骧于赫皇祚禔祯防昌锡兹元弼勲烈推光茂徳初诞英徽早畅狼宿摛精文恊贶弃繻关下受符圯上秘策金韬腾猷玉帐贞心孤邵猛气横飞长戈叄捷雄防双挥蛟分承影鴈落忘归韬竒伫睿屈迹乘机衅起射天妖凝鬬日明一光啓半千秀出道契披捧功宣授律冀北先驰图南载逸受脤威专征耀武马陵削树鸢方铸柱云卷鸣祠风讴啸雨静祲破竹销氛玉弩戎衣式定河带同盟望高四履宠峻千兵裂壤扮邑分麾抑营纲罗方邵蹑迹良平出建隼旟入叅凤辇名班贽玉贲光仪铉朱户吟笳青门树冕金装甫散璇霜遽践昔恭丹扆载奉薰琴今陪禭空悲谷林纷纷礼褥杳杳光沉阍桐永閟宰树方深信瞻言史策逺振徽音
　　文苑英华巻九百十一
　　钦定四库全书
　　文苑英华卷九百十二　　宋　李昉等　编职官二十【都督二】
　　泸州都督王湛碑一首
　　潭州都督杨志本碑一首
　　泸州都督王湛【集作谌】神道碑　杨　炯
　　惟汉高祖应天顺人祭蚩尤于沛庭斩大虵于丰泽则丰沛之豪杰乘于【集作庆】云矣惟汉光武龙飞凤翔举新市之八千破王寻之百万则南阳之佐命动于【一作于】天矣我高祖神尧皇帝以唐侯而建国从晋阳以【集作而】起兵恊和万邦光宅天下则太原之衣冠有大勲矣公讳湛字懐元太原晋阳人也十一代祖卓晋给事中母常山公主河东有汤沐邑因家焉葬于长夀原故乡有太原之号皇业伊始公以中防从事【集无事字】赐田鄠杜间今为雍州人也昔武王定于下人太子賔于上帝基【一作因】酆镐而开国籍神仙以【一作而】命氏霸则司徒所让位天子所不臣昶则孝弟于闺门务学于师友岂直横江斩将南登建业【集作邺】之台土食金沟北徙邙山之宅自兹厥后数百年间国移三统周人共推其代禄家徙五陵汉朝不易其冠冕祖宗迈后魏中书侍郎彭城王府司马周春官大夫都督晋阳侯祖亮本州主簿司木上士隋赠信州刺史大名革于东魏天命集于西周宗伯所以辨其仪林衡所以平其守父绰秦孝王府掾仁寿宫监离石郡通守晋阳侯皇朝石州刺史逆贼刘武周攻陷郡城因而遇害赠代州总管諡曰烈侯礼也天造草昧王业艰难周师才至于太原蕃兵遂入于离石负户而汲不能定西戎之祸拆骸而防不能解南楚之围仁者杀身以成名事【集作君子】有死而无贰公承圣贤之末代【一作代出】属丧乱之多天子乘舆方清秣陵之气诸侯斧钺莫救骊山之烽国有命而何言邦无道而斯隐大业之季本州察孝亷非其好也高祖乃操斗极拜图书再驾临于孟津五星合于东井公解衣而济策杖而行郦食其之长者逢汉祖而长揖袁曜卿之茂才见曹公而不拜从平霍邑授紫金光禄大夫入长安加左光禄大夫歴丞相相国二府典籖叅军事高祖受禅擢为通事舍人通直散骑侍郎封金水县侯食邑七百户稍迁虞部郎中丁烈侯艰去职寻起为陇西别驾【七字集作寻起为西韩泗州治中转隆陇二州别驾】商鄜二州刺史上柱国荆州大都督府司马冀州刺史定其封邑誓以河山【一作山河】萧相立功于万代留侯决策于千里愿持一郡洛阳之任耿纯兼摄八州江东之拜陶侃龙朔三年迁使持节都督泸荣溱珍四州诸军事泸州刺史江阳县地【一作郡县】泸水提封叅伐下而为益州岐山上而为井络尺兵再戢黄昌两日之歌槃木斯来景伯三年之化功成露冕歳及悬车叹踈广之知足慕祁奚之请老干封二年上书乞骸骨诏公禄赐同京官仍朝朔望天子歴吉日恊露辰郊上祀清庙诏公行太尉事国之大事摄在有司苍璧黄琮六玉以昭天地路皷隂竹九变而祠祖考名遂身退居常待终山川则羣望并走星象则中台夜拆春秋九十有三以咸亨三年【集作永涥二年】七月十七日薨于京师永崇里諡曰敏【集有侯字】丧事官给赐物三百段粟三百石葬日车服往还有司监护公幼钟偏罚毁过人八歳读书至无母何恃废书恸哭欧血数升逮事继亲孝闻州党恩深母子比王元之事亲夣感天娄【集作夫妻】等行【集作衡】卿之至孝年才一纪有若成人吏部薛公见而称叹颖川之司马徳操早知刘廙谯国之夏侯泰初深叹【集作明】乐毅兵次霍邑力战有功高祖嘉之赐良马一疋进围京城为伏弩所中高祖临视赐物三百段流血及屦未絶皷音左轮朱殷岂敢言病武徳之始奉使岭南冯盎等稽首称臣献琛奉【集作执】贽舍人薛卓遇害北庭诏公责问单于谢罪赐黄金五十斤杂防二百段南逾涨海北度隂山太中大夫去尉佗之黄屋高车使者作匈奴之铁劵离石之难也枕干而寝见星而行号泣不絶声者千里水浆不入口者数日同武陵之任袭入构诸羌异河内之张武空持遗劔呉逺由其得铭王裒以之攀栢冀州境内旧多淫祀褰帷按部申明法禁诏书迁秩百姓攀车立庙生祠树碑颂徳亦犹栾巴典郡山鬼潜移张禹牧州江涛不起公出身六十载遗爱二十【集作十二】州遂罢方岳之官仍居上台之位始于拨乱伊尹之辅成汤终于太平轩辕之得风后然后拂衣高蹈躬览载籍着遗诫十八章盛行于代法文王周易之变象尼父孝经之篇穷性命之理尽天人之际庄周著论生也若浮史佚立言没而不朽越文明元年二月十七日陪葬于献陵礼也长子朝散大夫行扶风令遐观等生刍一束泣血三年不逾圣人之礼能行大夫之孝京兆载开其新阡昆吾用昭其旧徳百年宫室宛在章台之东五校军营依然茂陵之下其铭曰
　　昔在汤武阿衡尚父下及高光萧何邓禹皇天眷命赫矣高祖惟岳降神克生元辅攻城野战张飞关侯竒策密谋荀彧【集作攸】贾诩始陪营衞仍叅幕府旌节龙沙轩旗象浦出临方岳入调风雨其生也荣池台钟皷其死也哀陈兵复土孝乎惟子无父何怙刋石勒铭永传终古
　　潭州都督杨志本碑　　　　严识
　　惟天子主万邦家六合内有八揆四岳外有州牧侯长所以奉若天道绥厥兆人润饰宏业光发徽颂昔汉宣帝悯叹息之声晋武皇缉垂拱之化以为统世御俗政平讼理与我共此者其惟良二千石乎于戏杨公徳迈其职振文翁黄覇之风粹迪郭贺贾琮之道精底慎财赋而行其礼典肃恭明神而敬事耆耋旌别淑慝卑【疑】克畏慕可谓其庶乎博施于人而能济众者公讳志本字文范农华隂人也其先出自周姬有伯侨者享封于晋食邑于杨命氏立宗权舆自此矣夫源濬泉则派流括地盘基穷【阙】则峯岑入天是以徳富者其胄露繁英多者其族云蔓故朱轮渥彩通侯震于十人白环深庆太尉传于四叶天才雄逸自得曹植相推地望増华耻与王珣为比曽祖晋陈内使舍人临海王府长史开蓬蒋遂交爱等九州刺史武康节公隋赠上开府仪同三司青冀等五州刺史有集行于代有诗入文防集精词伟赋诡艶瑰音偶邹阳之曳门代徐邈之居省割珪符于比境异俗知归闻皷吹于中霄累朝加赠大父林甫陈贞威将军广州都督隋上开府仪同三司渠芳等五州刺史上郡北平等五郡太守皇朝营州总管绛州刺史上柱国冝春郡公邑五千户自呉飞楚声轶湛卢从赵入秦价先和氏江南旧国委崇章于大树关右新君延茂秩于开府既而隋纲就弛唐防行徴公坐听虵分暗【一作皓】期龙跃同荀彧之去绍来议深根等马援之辞归陈聚米高祖神尧皇帝深多决胜寔念畴庸册命且隆法【一作降】三光而析壤循良是属寄千里之专城烈考琮皇朝秦王府库直太宗文宗文武圣皇帝赠感旧赋一道诗三篇歴茂梓二州长史沔绥二州刺史上柱国叶赞经纶预叅康济耿纯自结早申献帛之诚呉质旧游时蒙枉骑之眷幡旗长防门卷纷纷芝兰玉树阶庭韡韡公吸太和之英液禀高明之淑气松骨始萌早抱凌霜之操瑶精在璞更烁成虹之彩岐嶷自深惟友【一作燮友】惟孝蒸蒸然纯至日茂岂待乎浸润之功而后滋也年甫六稔即丁内艰号不辍声泣下成血絶浆絶粒毁剧成人大连少连曷云克迈自是名韵激射艺实汪洋希风者刮听而弥仰挹道者洗瞩而欣契杜安登学贵戚咸遗其书王粲在门中郎遽倒其履格不期峻而且【一作在】高标削成量不期深自有天琛水恠施之于夏屋则可以洒桶编栌棑之于大川则可以冲涛截波矣年三十以右亲衞调补石州司法叅军鹏图未骋鸿渐初升惟敬五行以成三徳习于公之待封宪陈氏之特寛楼烦之南咸知审克离石之境自以无寃转桂州都督府法曹叅军清棘犴察梧囚明慎用法而不留狱都督周道务以公氷襟同洁石性浑坚庇恶木而深耻饮贪泉而不易奏充岭南市阉口珠玉使侁侁五峤皇皇百越路穷南服境淑西屠握水冲之钱权御府之产歴剖蚌泣鲛之巨涨窥结緑瑚之怪宂自异时魁杰之士以事而临其地罕有声背于黩节全其贞将军北旋犹见猜于薏苡大夫南使亦受遗于金装而公散国财市蛮寳混之不浊涅而不缁易生人之所难凛然有伯夷之风矣以外忧去职百里而趋三年无改长舆哀【一作良】苦国主念以増忧次翁服竟郡守逼而方释服阕授始州司法叅军公九章惟精故三政居理小大必察洽于人心紫防军大使驸马周道务奏充营田判官考菑畬相坟衍申李悝尽力之教行商鞅急耕之赏采落花动深曳棘故军頼滋殖人无阻饥转州高邮县令加朝散大夫迁雍州吴原令道徳齐礼风移俗易野翟依驯灾蝗折去铄库兵以为器弹鸣琴以坐堂淮海之邦众斯恱矣奏雍州司士邑人斯附矣迁邱州司马兼库平军灵关道度支运粮使【一作侯非】七羌九兵【一作邱】时闻暴梗征师链卒式张威防宻往通蜀穷关抵駹歴严道之邛崃縁汉嘉之折坂滑壤沮涂【一作坦宁】且疑泉覆淫澍不开莫殊天漏公审摇中算广蓄边储率担夫竦餽卒膺隒堕【一有膓字】腹陉危鱼颉鸟颃轠轳不絶军戎以济岂慙流马之功才干方申犹兼展骥之任转始州长史限以劔阁阻以石门张载勒铭之所范睢通栈之地邑户迁逃里踈寂版籍徒纪征赋缺如公绥之斯懐集之斯至坟无辍享之鬼家有恋本之夫邦国不空既頼王祥之绩吾无忧矣寔惟蒋济之能制公检校棣州刺史俄而东抚叛蕃北防猖狂鹗钞虎飞海慼云拂残破城邑杀畧吏人激伤血于燕冀铺割觜于恒碣两河之土崩矣百姓之心摇矣则天皇后有命分麾寘懐扑燎班告羣后时惟念哉公拜书雨泣杖节雷申画郊圻慎固封守威以震敌惠以保甿故得境内无柝声野外无尘影犹祭之有勇虏不敢窥若李广之能飞冦恒警避贼平授使持节鄿州刺史蕲州芜回楚风轻亟机连黄石之山江带青林之浦公敷国典洒朝恩斟化源撰猷懿镇动以徳阖郡知方息竞以义众事攸教贪残尽去自使乳虎浮江灾疫不生即有牵牛入界寻除都督潭衡等七州诸军事潭州刺史建麾渉境先求异行停舆决讼应变如神兴废唯降其一书得失每询于三老且青阳旧城白鹭通浦控引江岭括集山谿交贺所竞冠盖斯杂示之以无欲盗子恱化以归农激之以至淳浮客感携而请赋故年景未及于周次风化穆着于衡湘矣公以老浸生危官疲神耗深惟退身之诚频奏乞骸之表制曰潭州都督杨志本歴官歳乆悬车礼及宜遂请老之诚以就归闲之美可听致仕于是高谢方镇卷懐条察俶图轻舸特【一作将】去江潭言念安车展游田里而灾禽集舍息马归山长沙捐夀昊天不吊维长安四年秋八月十七日薨于州馆享年七十有七号黎沸境恸庶蒌庭莫不若丧慈亲愿行衰绖虽仓慈既殁激深慕于图形郭伋云亡注隤思于配杜亦蔑兹尚矣惟公姿范端凝精符朗秀器含经济而纬以斯文才抱圆通而干以洵直虚受以广纳资用晦以冲谦游其域则童幼警其卑野贱忘其窭泳其波则骄伐以酌损刚戾以克柔瑰节霜明伟尚烟竦横徳辉以烁邦族锵嘉闻而满区县学成渊海隔风雨而恒观辨若奔涛铸键机而不发常慕汲黯宁为管仲维迹在公匪懐私已率诚任道深祈利物位愈高而魂益厉绩既凝而心更勤食不贰味居不重席俸禄必散于孤亲车马共敝于同友寔汉元以来未有不若斯人也夫人昌宁郡君河东长孙氏周尚书左仆射郐国公侯之孙也体备柔闲道钟清懿言而可式动必由礼纎累不挂于心浮伪岂回其首肃侍巾栉勉执綋綖邈邈承姑获茝兰而必献拳拳训子见俎豆而斯宁义渥旁周仁光下逮允厘中事载穆其序端仪丽轨抑不可选欤悲夫朝露未晞云无处所同辟司徒之室初得赐封在季武子之阶终闻许合以大定元年卒于蕲州官舍春秋六十九粤神龙元年八月二十五日合祔于咸阳旧茔礼也田疏毕陌树郁平陵立石前倾依然哭鸟之象野坟旁野别为埋鹿之标有子前永州司功景前左勲衞【一作镇】等凤毛齐整【一作熠】麟角早成孝思既深观行无缺勤兼叔度遥迎蜀汉之丧洁比濬冲不受源州之赠封树毕矣晨昏已矣永言报之诚罔极矣将宪乎铭鼎景钟之迹兹所以昭徳纪功之义乃防集洪懿俾勒于翠石敢旌不朽焉其词曰
　　文烁电龙交先风三军可指千里易穷畴克光配洪惟我公侯宗磊落襄系丰融世有象贤门传清白牧守连起采章重赫义叶奉图宠深同席徳迈不匮庆流斯积昭哉嗣服穆穆厥声恪慎克孝资忠以贞回涯江淮朗节霜横儒林直秀吏道旁精爰视决曹志清丛棘人有哀泪形无愠色肃传皇皇饮氷翼翼屡酌贪水宁罹薏典农燕塞转食邛邮稔应铜雀邛来木牛自此康海旋移蒋州人安伟化虏慑雄谋昔离蕲服去思犹咏今镇湘潭来歌转盛府吏归殖江神断娉辞恳今行恩愈谢病如何迅息不享期颐鹰随牵旐虎送还輀短矣清室孤魂久既询邹母双棺合兹昧真宅穹崇邱冡客土新封行椒旧拱惟哲嗣兮精孝泣呉天兮思量仰构代兮昆吾琢贞石兮岑竦











　　文苑英华巻九百十二
　　钦定四库全书
　　文苑英华卷九百十三　　宋　李昉等　编职官二十一【都督三】
　　夏州都督太原王方翼碑一首
　　赠太尉益州大都王仁皎碑一首
　　广州都督甄亶碑一首
　　赠广州大都督冯象衡碑一首
　　赠安州都督王仁忠碑一首
　　夏州都督太原王公神道碑　张　説
　　良玉礼神用之西序之器拾之南山之璞冏然不有其珍也君子安命进之扞城之雄退之去国之老隤然不失其正也语夫杖运以行道属辞以比徳亦何代无其人哉公讳方翼字仲翔太原祁人王周之后也王子以败狄受姓征召以遁世为名司徒之济艰难义形汉室太尉之图举甲心尽魏朝闻蒋济所言则知尚书志力兄弟继美览周书所载则见颖州忠烈子姓【集作侄】皆封臣节奋于百代家声借甚于四海大王父司徒定公秉隋氏之崇也王父驸马开府文公裕先朝之懿也考特进慎公仁表皇室之甥也公门揔四岳之灵帝子分五潢之气是生时杰郁为人纪公雄姿沉毅凛难犯之色虚懐信厚坦招纳之量识畧精断达应变之权神守密静坚不夺之节孝友内兆于免懐忠敬外灼于既冠加以思叅造化诚合鬼神文其诗书武其韬畧推此才也以从政焉永无遗矣【集作无匮】夙遭家难衰过柴瘁京师号曰孝童王母同安长公主引贵游之诫示作【集作其】苦之端俞【俞字集作今太】夫人徙居郿墅储无斗粟庇无尺椽公躬率佣保肆勤给养垦山出田燎松鬻墨一年而良畴千畆二年而厦屋百间日举夀觞厌珍膳矣处约能乆不亦仁乎在困能亨不亦智乎永徽初始宰安定诛豪暴以育人察奸宄以申寃异政三举清风一变除潮海都督【集作护】府司马以母疾辞职为姜恪乘便逐徒朔州尚徳府果毅歳余王本立上书理公国之惇孝不宜摈抑有诏征还而亲不待心与哀絶气属礼存诏御医孟黙朝夕诊视免丧逾年仅堪履立乐成公东讨新罗荐为将师诏公持节鸡林道总管军停不行授沙州刺史未至改拜肃州以为慢防啓冦非重闲也乃大筑雉堞严备橹械人知有恃戎亦来威仪凤歳河西尽蝗独不入州境隣郡辏稔提絜如云公倾私泉以资乏引激水以立硙举火百圶日哺【集作餔】千人遂有芝草丛生丰年屡降人之咏徳刋石存焉裴吏部名立波斯实取遮匐伟公威厉飞书荐请诏公为波斯军副使兼安西都护上柱国以安西都护懐寳为庭州刺史大城碎叶街郭回互夷夏纵观莫究端倪三十六蕃承风谒贺洎于【二字集作自洎汗】海东肃如也无何诏公为庭州刺史以波斯使领金山都护前使杜懐寳更统安西镇守碎叶朝廷始以镇不宁蕃故授公代寳又以【阙集作求】不失镇复命寳代公夫然有以见诸蕃之心摇矣于是车薄啜首唱冦兵羣蕃响应猬毛而竪公在碛西献捷无虚歳蹙车薄于弓月陷咽麫【唐书同一作防非】于热海剿叛徒三千于麾下走乌鹘十万于城【集作域】外皆以少覆众以诚动天葛水暴长祭撤而三军涉渡叶河无舟兵叩而七月氷合由是士卒益勇戎狄益惧玺书下问皇灵逺烁迁夏州都督征诣奉天宫热海之役流矢贯臂陈血染袖事等殷轮帝顾而知之视疮歔欷曰为国致身乃吾亲也妖贼白铁余据城平以反奉诏与程务挺讨擒之善公有发石懐城之计反风焚栅之感封太原郡公元珍冦边受命讨击公以无甲乃发思造六片木排袴关劔解合画为虎文北至关先【集作开光】与虏合战若驱猛兽防臯比莫之敌也敌马奔骇获其二啜桑干舍利两部来降初公善书与魏叔琬相辈工射与赵持满齐名帝每瞩之赐比鸣辇赏深悬帐尝独行夜入有怪人长丈直来趣逼射而仆焉乃朽木也太宗壮之授右千牛及持满伏法暴骸公哀而收葬为金吾奏劾高宗义之释而不罪履道坦坦多如此类适将任帝夔龙为国方虎天下膏润羣生云雨惜哉不辰悄焉遘侮嗣圣之际天后临朝有凶人诬奏公废后从兄常懐怏怏司刑御史舞文矫制不名等法迁于崖州路至衡山寝疾捐馆春秋六十三垂拱三年闰正月二十九日葬于咸阳原君子曰斯才也斯望也难乎免于斯之代矣周公圣而谤屈平贤而放贾谊才而谪李广劳而丧彼天命之紏纷此人情之惆怅神龙中兴以陷酷吏例复官爵孝为人极忠为令徳神之听之始枉终直信矣有子故光禄少卿璵今秘书监玽皆笃行纯孝慎终思逺説少也防防友升堂今老矣岂能旌墓迁司汉籍感激论都尉之书邕叙彪情追美树杨公之碣铭曰
　　上徳惟公气秀才杰孝世美忠广前烈日月必【集作心】照江河思决难地必通暗机先彻卓荦文艺峥嵘武节勤【集作叹是】由宰邑借恂临郡海女避途山虵可问师律三揔军声六振鋭气入营长云出阵严肃将威烜【集作恒】赫天外玉弩方擎【集作檠】云旗卷斾天道茫茫自古多伤功存西域身弃南荒易箦中路悬棺反藏寳刀生衣玉映无光后有才子先贒不亡
　　赠太尉益州大都督王公神道碑
　　前　人
　　维天命帝子万邦维坤配干母万物以亲九族后父之属尊以叙百官开封之班最执谦徳而光重地者则祁国公其人也公讳仁皎字鸣鹤太原祁人王子賔天啓灵仙之族司徒衞汉大忠义之门盛徳之后仁贤继出曽祖景孝隋屯田侍郎祖诠歙县男赠汾州刺史考文洎赠右仆射缵戎烈考【集作前列】啓迪后人公之生也膺汾霍之祯体敦厐之度礼乐狃于世【集作代】袭忠孝萌于自然克寛克恭不激不傲鍳穷未兆而养之以防智周无际而处之以黙故实【集作质】胜于文行过于誉其隐徳也三年不鸣其防等也一日千里初以翊衞调同【阙】换晋州司马应将帅举授甘泉府果毅迁左衞中郎将上升春宫后正妃壸擢将作大匠事时【集作符非】工练八材孔修转太仆正卿驺训车攻六飞如舞先天内禅引伸外戚懐柔畏满厌剧思闲公既深辞以职事上亦优之以散秩乃加特进礼异羣公乃拜开府仪同三司防上柱国封祁国公邑户三千实赋三百公于是寓情宴喜简迹朝行入告嘉猷密而人莫窥也隂荐多士晦而人莫知也不自异于当路毎同尘于流众常语所亲曰明明天子择贤共理琐琐姻娅则无膴仕不识不知乐我而巳善矣夫人臣位极遇莫大焉王曰外舅厚莫重焉而能明道若昧进道若退事不事而悬解为不为而理防一以无目牛之全一以无亢龙之悔所谓言合古行中权欤后之人慎终始而保福禄者固将防通波而蹈高轨享年六十有九开元七年四月戊申薨于京师皇上悼焉设次大临辍朝累日荣之以华衮宠之以饰终追赠太尉益州大都督赐东园秘器唅隧赠赐率加常礼乃命尚书彭城侯刘翼柔摄大鸿胪俾之监护京兆少尹崔琬介焉中命詹事南安侯厐承宗持节吊祭左庶子自知慎倅焉公卿命士更吊迭喻溢巷填街为之缟素粤以十月初吉葬我昭宣公郡官执綍祖奠国门如前防夫天作圣合必起大邦故轩妃美于西陵周妇表于东海公繁衍之庆祚二十或哲或谋或肃或艾永锡之类也如是元女祥发望云业叅链石内被螽斯之徳外偃关雎之化门风之至也如彼长子惟力戴君毕心御侮奉云雷之防悬日月之功庭训之致也如此高阳有才子八族我盈其二武王有理臣十人家出其两稽诸旧史罕或前闻若乃积三盛事而重之以絶徳篆于金石垂于亿祀【集作万】宜哉其文字光华撰録防要则皇帝所为也臣奉诏作之铭曰于穆祁公诞灵信厚有倬其庆天子外舅高以卑牧盈将冲守忠焉孝乎没而不朽人之忠孝其徳不回天界纯嘏大福来时贵逾九列荣并三台祚之社帝曰钦哉祁公之徳柔嘉维则令仪令色小心翼翼如何昊天丧此邦式休闻其永丰石是刻我思肥泉孝心罔极
　　广州都督甄公碑
　　君讳亶字道一中山无极人也昔胡公绍舜奄有大邦楚子县陈逃威乐土当烈王之世【集作王】也有陈通奔周王以为忠将美其族言舜居陶甄之职命为甄氏锡姓因生如圣之读形声转注以真为音处则称刘【一作留非】明归晋者以异变而为郭盖承虢者有冯通之裔邯仕汉为太保大司马承阳侯邯十六代而生鸾仕齐为常【集作太】山太守司隶校尉无极县伯撰笑道论行于代鸾生隋汾州刺史族族生隋沁州刺史绍绍生隋新市令恊恊生单于大都护府録事叅军赠宋州刺史封惟祖惟曽在商在夏世济其美永观厥成君即宋州府君之第四子也博综经史脱畧流俗情之所遗对咫尺于千里气之所重轻百金于一诺曰兴曰比阶应刘之阃奥或草或真藏钟张之筋骨誉满乡曲声闻厥庭天后临朝再加辟命皆辞以亲老不赴逮疾革易箦骨立庐墓复有制征焉刺史独孤庄率府寮敦谕起于坟左乃授左金吾中侯生尽其养岂违亲许人没尽其哀方委身狥国或用或舍有以见大君之仁时止时行有以观大孝之节君臣之际其逺矣哉寻除左千牛长史检校武【集作始】军长史摄右台侍御史兼灵武道行军长史摄右屯衞郎将副临洮军使转右骁衞左【集作右】郎将为临洮大使拜兰州刺史兼榆林临洮等军大使除夏州都督兼盐州防御使征授幽州都督衣之以紫摄御史中丞为河北军州节度大使君政成周月惠则在人患是绥风表以去职未几复除夏州都督属山戎矫防俶扰王畧兵落天上思回行以出竒虏坠【集作堕】计中守便宜而未进时以为逗留贬抚州刺史朝廷明此举也未到官迁广州都督兼岭南按察五府经畧讨击故春秋五十有七开元五年七月二十六日【集作八】终于官舍以某年月日归葬于恒阳之王公南山原不忘本也君三承辟命再摄宪曹八典戎族五司藩翰事之去就所归必执其中职之高卑为政各当其适【集作选】观夫果于亊喻于义下学而上达强兵以知类畏克厥爱道无常师有商也之才有求也之艺习礼必本饰之以菁华积行必崇茂之以枝叶以此探赜则投刄皆虚矣以此効官则操刀必割矣是故羣士之所鞅掌而君之所绰约常情之所戚戚而君之所荡荡由是言之抢榆之与海运鸣琴之与星入从可知也惜其志懐慷慨雅多大畧授桴作气有七纵之能孤劔无前当万人之敌竟不得横絶漠骋雄算刮狼星【集作望】之祲镜乎太清卷瀚海之波静而可扫骎骎之足受羁骐骥之途堂堂之貌必畵麒麟之阁彼哉有遗恨矣其孤某等望之不至求兮不得永懐名广慰罔极铭曰
　　有鳏在下陶复河濵元女作合相攸于陈楚为不道祚以永沦周宠忠节氏以初因丕惟承阳致君论道施及无极建家戴考【集作逮家载考】彼汾彼沁伊时之寳宰兮牧兮亦孔之好积庆濳演俊乂挺生标格磊落气志清明八司戎事厥谋有成五刺方伯厥政有声山有杞梓工思其度国有孙呉君思其畧弃徳珠浦遗氛沙漠惜哉不当今也可作恒岳临北滹沱注东仁不忘本孝亦令终夀堂盘薄牧子充穷勒美松坠穆如清风
　　赠广州大都督冯府君神道碑
　　夫积徳垂裕之谓仁逺追名之谓孝仁则庆钟厥后孝则荣及其亲尝三复于斯言今于冯府君见之矣府君讳衡【集作君冲一作象衡】其先长乐人也释赵归秦本家上党分燕徙越又据高良自逺祖荣懐化侯业【集叠业字】以至于大父赠荆州都督益先考高州使君智戣咸以勲绩建旟本郡甲兵雄于一方政化杳于千里君蕴含光大之徳守冲黙安贞之志秉难进易退之操诣【一作臻】希声若讷之道为而不有故物誉难得以称静以居常故世荣无因而及以圣厯之歳终于本州【集作城】子防家艰丧礼盖阙夫人麦氏备女【集作母】师之六行履先姑之四徳处顺思柔以成妇道及衞亡共伯而鲁重敬姜誓以泛舟之诗遵其防门之礼季子今冠军大将军右监门衞大将军上柱国渤海郡开国公力士始髫龀来仪上京既违徙宅之欢爰从倍年之训感三州之深义易百代之因生舍冯亭之本枝从高徯之令族千秋仕汉遂去田宗随防在秦别为刘氏遇风云之感防承日月之光耀【一作辉光】茅土答其勲庸貂珰宠其忠信太夫人逾越岭峤就养高堂孝子展白华之勤慈母欣防衣之贵精诚所感振古难俦噫欤资孝为忠隐心后动引桑霍之深诚慕金张之周密敬以衞主爱以安亲而善不彰惠不逺【集作百不遂】者未之有也由斯言之则哀乐存乎心不以至音改祸福惟所召不以偏覆及诗云鲁侯燕喜令妻夀母明神劳善人而夀其母也夫人以开元十七年享年八十有七五月十二日夀终于京城【集作兆】之来庭里舍天子悼先贤【一作贤母】之晦徳嘉侍臣之克孝思赗禭之未崇创窀穸之将及于是诏赠先府君潘州刺史备礼饰终招魂合葬是歳也大享宗庙遍谒园陵锡类之恩施于乡士重赠府君使持节都督广韶循康等一十六州诸军事广州大都督夫人受邑旧邦啓号南海从言加赠改封越国夫人哀荣被乎【集作于】始终宠光洽乎【集作于】中外为子之道何以加焉于是与兄右【集作左】衞中侯元璡左领军衞郎将元珪等惟旧业之难名感新恩之荐及思建碑表以永芬芳夫毓至徳以庇后嗣仁之厚者也令名以崇祖考孝之大者也仁为五常之先孝实百行之首贯经教而莫比标人伦而独出宜其镂美金石式旌坟隧无忘清徽昭示来叶何必防稽江上独有纪孝之碑安陵庙前空传尚徳之颂其词曰
　　明珠紫贝产于南国代所珍兮允矣君子不耀其徳克全真兮庆流我后高骧上【集作回】翥中贵臣兮朱幡象服宠及泉路荣其亲兮孝道不陨勒铭表墓留芳尘兮赠安州都督王仁忠神道碑　李　邕
　　观厥君子大司莫盛于礼乐时事大窦莫及于宠荣非夫周于财厚于行外无鬼怨内无人非将何以享而福之兼而有之寅亮邦家武衞帝室者也府君讳仁孝【题目作仁字】字揖太原祁人也其先系于有周氏于子晋文武不坠子孙其昌掌兵覇秦为相宁汉累叶交映两朝相辉梁之狐鸣司徒匡复于将乱周之龙跃开府扶翼于已兴曽祖景孝府君隋屯田侍郎祖诠府君皇朝明威将军歙县开国男汾州刺史考文济府君侍郎御史吏部员外朝散大夫东台舍人并典学懿文夷道全徳高举时秀丕承国工府君至和有纯上徳膺茂轨度恬简品鉴朗防笃诚博达英迈竒伟诗书异等容貎出徒飘然清风蔼然颢气安步名教咏謌典坟虚心以游不思而得至于缉熙逺畧绳准嘉言寳匣干将玉台明镜未云比也解褐濮州司法叅军要囚有伦乱狱不作泣下丹笔情深赭衣俄转湖州司兵叅军邮亭利权豪富僦市脂膏不践玉帛何阶须开元皇帝之濳春闱也以府君后之季父时之正人呉札识音周瑜能听迁太常主簿寻以地近姻戚望出衣冠仍加朝散大夫试本寺丞属国家有事上张皇大礼洽革旧典节制新仪超上柱国而即真焉及皇上御极元妃升后迁太子仆六马肃若其僚仰止朱祓皇皇鸣佩载迁鸿胪少卿四极梯航万酋匍匐且和匈奴未系单于转太常少卿九乐备陈三礼大举观诸侯之防知天子之尊除左千牛衞将军昼巡盖常夜拜是功上谓府君曰昔太上皇尝居此职时相委任是属亲贤府君兢惧满盈诚恳辞避鸿私屡抑嘉愿莫从雾露不宣腠理成疹诏使旁午御医崩奔呜呼杲日或亏良歳多谢命莫能续天将谓何春秋六十有一以开元十年三月癸酉朔捐馆宇于京兆兴宁里之私第皇帝震悼椒宫感恻制赠安州都督赐物二百段米粟二百石丧葬官供加纁束帛勑万年县令韦令监护即以某年八月壬寅朔安厝左翊太原旧茔礼也长子右衞长史嶷次子尚衣奉御嵩司农主簿昆京兆府叅军崇岧屴防崟等并昭奬光训宪矩令猷文翰发于国华礼则隐于人纪追惟广孝永言孔亟推心陵谷泣血松楸是用合谋有成作为不朽直书盛徳曲访小才锡类每深注情弥极文章莫及览对何言其词曰
　　千年流庆百代象贤山邱藏泽海水成田文武震耀冠盖蝉聮业杨史竹名雄鼎鈜【其一】施及时英骏发后族体大志气和徳俶秀举清流高标雅俗地位双升才名两复【其二】太常礼乐储宫调护属国风偃司戎山固先帝昔官圣恩今喻匪亲曷保惟贞是附【其三】三旌未涉六疾爰臻拥福何崇转祸无神丧葬公备哀荣礼陈宠加黄壤赠及朱轮【其四】松栢旧茔纁今饰诏使频繁椒宫惨恻河山动容风云变色兹焉永懐古之遗直【其五】光有子克荷良弓臣孝家节文章代工推心匍匐泣血无穷托碑板以题述庶哀敬而永终【其六】



　　文苑英华巻九百十三
　　钦定四库全书
　　文苑英华卷九百十四　　宋　李昉等　编职官二十二【节度一】
　　太原节度韦凑碑一首
　　河中节度李国真碑一首
  </div>
  <div class="pagination">
   <a href="文苑英华_page605.html">
    上一页
   </a>
   <span>
    ...
   </span>
   <a href="文苑英华_page601.html">
    601
   </a>
   <a href="文苑英华_page602.html">
    602
   </a>
   <a href="文苑英华_page603.html">
    603
   </a>
   <a href="文苑英华_page604.html">
    604
   </a>
   <a href="文苑英华_page605.html">
    605
   </a>
   <span class="current-page">
    606
   </span>
   <a href="文苑英华_page607.html">
    607
   </a>
   <a href="文苑英华_page608.html">
    608
   </a>
   <a href="文苑英华_page609.html">
    609
   </a>
   <a href="文苑英华_page610.html">
    610
   </a>
   <a href="文苑英华_page611.html">
    611
   </a>
   <span>
    ...
   </span>
   <a href="文苑英华_page607.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
