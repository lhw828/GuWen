<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 129 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 129 页/共 658 页</h1>
    <div class="content">　　续在国无政，为妖贼所虏，守藩不称，损辱圣朝，不宜复国。（《后汉·李固传》）
　　◇书甄邵背帛
　　谄贵卖友，今官埋母。（同上。颍川甄邵附梁冀为邺令。有同岁生得罪冀，亡奔邵，邵伪纳，阴告冀捕杀之。邵当迁郡守，会母亡，埋尸马屋，先受封，然后发丧。燮遇之途，投车沟中，笞捶乱下，大书帛于其背，乃表邵废锢。）
　　◎周磐
　　磐，字坚伯，汝南安成人。永元初，拜谒者，除任城长，迁阳夏令，徙重合，弃官归。公府三辟有道，不应。建光元年卒，年七十三。
　　◇令二子
　　吾日者梦见先师东里先生与我讲于阴堂之奥。既而长叹：「岂吾齿之尽乎！若命终之日，桐棺足以周身，外椁足以周棺，敛形悬封，濯衣幅巾。编二尺四寸简，写《尧典》一篇，并刀笔各一，以置棺前，示不忘圣道。」（《后汉·周磐传》）
　　◎杜崇
　　崇，永元中，为中郎将，以激变南匈奴，征下狱死。
　　◇上言备南单于
　　南单于安国，疏远故胡，亲近新降，欲杀左贤王师子及左台且渠刘利等。又右部降者谋共迫胁安国，起兵背畔，请西河、上郡、安定为之儆备。（《后汉·南匈奴传》，永元五年，中郎将杜崇与执金吾行度辽将军事朱徽上言。又见袁宏《后汉纪》十三，有小异。）
　　◎庞参
　　参，字仲达，河南缑氏人。永元中，仕郡，举孝廉，拜左校令，坐法输作若卢。永初初，于徒中召拜谒者，寻为汉阳太守。元初初，迁护羌校尉，坐罪征下狱。复为汉阳太守。顺帝即位，迁度辽将军，入为大鸿胪。永建四年，代刘光为太尉，录尚书事。阳嘉中，免。复代施延为太尉。永和初，以病免。
　　◇使子俊上安帝书
　　方今西州流民扰动，而征发不绝，水潦不休，地力不复。重之以大军，疲之以远戍，农功消于转运，资财竭于征发。田畴不得垦辟，禾稼不得收入，搏手困穷，无望为秋。百姓力屈，不复堪命。臣愚以为万里运粮，远就羌戎，不若总兵养众，以待共疲。车骑将军骘，宜且振旅，留征西校尉任尚，使督凉州士民，转居三辅。休徭役以助其时，止烦赋以益其财，令男得耕种，女得织，然后畜精锐，乘懈沮，出其不意，攻其不备，则边人之仇报，奔北之耻雪矣。（《后汉·庞参传》）
　　◇奏记邓骘
　　比年羌寇特因陇右，供徭赋役，为损日滋，官负人责数十亿万。今复募发百姓，调取谷帛，卖什物，以应吏求。外伤羌虏，内因征赋。遂乃千里转粮，远给武都西。涂路倾阻，难劳百端，疾行则钞暴为害，进则谷食稍损，运粮散于旷野，牛马死于山泽。县官不足，取贷于民，民已穷矣，将从谁求？名救金城，而实困三辅。三辅既困，还复为金城之祸矣。参前数言，宜弃西域，乃为西州士大夫所笑。今苟贪不毛之地，营恤不使之民，暴军伊吾之野，以虑三族之外，果破凉州，祸乱至今。夫拓境不宁，无益于强；多田不耕，何救饥敝！故善为国者，务怀其内，不求外利，务富其民，不贪广土。三辅山原旷远，民庶稀疏，故县丘城，可居者多。今宜徙边郡不能自存者，入居诸陵，田戍故县。孤城绝郡，以权徙之；转运远费，聚而近之徭役烦数，休而息之。此善之善者也。（《后汉·庞参传》）
　　◎王堂
　　堂，字敬伯，广汉妻阝人。永元中，举光禄茂才，迁城令。永初中，拜巴郡太守，迁右扶风。永建初，入为将作大匠，坐事左转议郎，复拜鲁相。后迁汝南太守，以忤梁商、袁汤免。卒年八十六。
　　◇汝南太守教掾吏
　　古人劳于求贤，逸于任使，故能化清于上，事缉于下。其宪章朝右，简核才职，委功曹陈蕃。匡政理务，拾遗补阙，任主簿应嗣。庶循名责实，察言观效焉。（《后汉·王堂传》）
　　简核众职委功曹，拾遗补阙主簿，仰恃明俊。古人有言：「劳于求贤，逸于得士。」太守不敢妄有符教。（《御览》一百六十二引钟ヴ《良吏传》）

卷四十九
◎吕盖
　　盖，字君玉，一作君上，宛陵人。永元中，为光禄勋，代刘方为司徒。
　　◇奏劾张
　　位居三司，知公门有仪，不屏气鞠躬以须诏命，反作色大言，怨让使臣，不可以示四远。（《后汉·张传》，永元十二年）
　　◎邓骘
　　骘，一作陟，字昭伯，南阳新野人，太傅禹孙，和熹皇后之兄。永元中，辟大将军窦宪府，除郎中，三迁为虎贲中郎将。延平初，拜车骑将军仪同三司。永初初，封上蔡侯，固辞，寻拜大将军。建光初，封上蔡侯，位特进。为安帝乳母王圣所谮，免特进，徙封罗侯，不食而死。
　　◇上疏自陈
　　臣兄弟污秽，无分可采，过以外戚，遭值明时，托日月之末光，被云雨之渥泽，并统列位，光昭当世。不能宣赞风美，补助清化，诚惭诚惧，无以处心。陛下躬天然之姿，体仁圣之德，遭国不造，仍离大忧，开日月之明，运独断之虑，援立皇统，奉承大宗。圣策定于神心，休烈垂于不朽，本非臣等所能万一，而猥推嘉美，并享大封，伏闻诏书，惊惶惭怖。追观前世倾覆之诫，退自惟念，不寒而栗。臣等虽无逮及远见之虑，犹有庶几戒惧之情。常母子兄弟，内相敕厉，冀以端悫畏惧，一心奉惧，上全天恩，下完性命。刻骨定分，有死无二。终不敢横受爵土，以增罪累。惶窘征营，昧死陈乞。（《后汉·邓禹附传》）
　　◎邓耽
　　耽，未详。
　　◇郊祀赋
　　咨改元正，诞章厥新。丰恩羡溢，含唐孕殷。承皇极，稽天文。舒优游，展弘正。扬明光，宥罪人。群公卿尹，侯柏武臣，文林华省，奉贽厥珍。夷髦卢巴，来贡来宾。玉璧既卒，于斯万年。穆穆皇王，克明厥德。应符蹈运，旅章厥福。昭假烈祖，以孝以仁。自天降康，保定我民。（《初学记》十三）
　　伊皇母以延慈。（《文选·褚渊碑》注）
　　◎许慎
　　慎，字叔重，汝南召陵人。为郡功曹。永元中，举孝廉，为太尉南阁祭酒，后除氵交长。有《孝经古文说》一卷，《五经异义》十卷，《说文》十五卷，《淮南子注》二十一卷。
　　◇说文解字叙
　　古者疱牺氏之王天下也，仰则观象于天，俯则观法于地，视鸟兽之文，与地之宜，近取诸身，远取诸物，于是始作《易》八卦，以垂宪象。及神农氏结绳为治，而统其事，庶业其繁，饰伪萌生。黄帝之史仓颉，见鸟兽蹄之迹，知分理之可相别异也，初造书契，百工以，万品以察，盖取诸。「，扬于王庭」，言文者宣教明化于王者朝廷，君子所以施禄及下，居德则忌也。仓颉之初作书，盖依类象形，故谓之文。其后形声相益，即谓之字。文者，象物之本也。字者，言孳乳而浸多也。著于竹帛谓之书，书者，如也。以迄五帝三王之世，改易殊体，封于泰山者七十有二代，靡有同焉。《周礼》八岁入小学，保氏教国子，先以六书。一曰指事。指事者，视而可识，察而见意，上、下是也。二曰象形，象形者，画成其物，随体诘诎，日、月是也。三曰形声。形声者，以事为名，取譬相成，江１河是也。四曰会意。会意者，比类合谊，以见指，武、信是也。五曰转注。转注者，建类一首，同意相受，考、老是也。六曰假借。假借者，本无其字，依声托事，令、长是也。及宣王太史籀箸大篆十五篇，与古文或异。至孔子书《六经》，左丘明述《春秋传》，皆以古文，厥意可得而说也。其后诸侯力政，不统于王，恶礼乐之害己，而皆去其典籍，分为七国，田畴异亩，车途异轨，律令异法，衣冠异制，言语声声，文字异形。秦始皇帝初兼天下，丞相李斯乃奏同之，罢其不与秦文合者。斯作《仓颉篇》，中车府令赵高作《爰历篇》，太史令胡毋敬作《博学篇》，皆取史籀大篆，或颇省改，所谓小篆者也。是时秦烧灭经书，涤除旧典，大发隶卒，兴役戍，官狱职务繁，初有隶书，以趣约旦，而古文由此绝矣。自尔秦书有八体：一曰大篆，二曰小篆，三曰刻符，四曰虫书，五曰摹印，六曰署书，七曰殳书，八曰隶书。汉兴有草书。尉律，学僮十七已上，始试讽书九千字，乃得为史。又以八体试之，郡移太史，并课最者，以为尚书史。书或不正，辄举劾之。今虽有尉律不课，小学不修莫达其说久矣。孝宣皇帝时，召通《仓颉》读者张敞从受之。凉州刺史杜业、沛人爰礼、讲学大夫秦近亦能言之。孝平皇帝时，征礼等百余人，令说文字未央廷中，以礼为小学元士。黄门侍郎杨雄采以作《训纂篇》。凡《仓颉》已下十四篇，凡五千三百四十字，群书所载，略存之矣。及亡新居摄，使大司空甄丰等校文书之部，自以为应制作，颇改定古文。时有六书：一曰古文，孔子壁中书也。二曰奇字，即古文而异者也。三曰篆书，即小篆，秦始皇帝使下杜人程邈之所作也。四曰左书，即秦隶书。五曰缪篆，所以摹印也。六曰鸟虫书，所以书幡信也。壁中书者，鲁恭王坏孔子宅，而得《礼记》《尚书》《春秋》《论语》《孝经》。又北平侯张仓献《春秋左氏传》，郡国亦往往于山川得鼎彝，其铭即前代之古文，皆自相似，虽颇复远流，其详可得略说也。而世人非訾，以为好奇者也。故诡更正文，乡壁虚造不可知之书，变乱常行，以耀于世。诸生竞逐，说字解经谊，称秦之隶书为仓颉时书，云父子相传，何可改易？乃猥曰马头人为长，人持十为斗，虫者屈中也。廷尉说律，至以字断法，苛人受钱，苛之字，止句也。若此者甚众，皆不合孔氏古文，谬于史籀。俗儒[B115]夫，玩其所习，蔽所希闻，不见通学，未尝睹字例之条，怪旧势而善野言，以其所知为秘妙，究洞圣人之忄旨，又见《仓颉篇》中幼子承诏，因号古帝之所作也，其辞有神仙之术焉。其迷悟不谕，岂不悖哉！《书》曰：「同古人之象」，言必遵修旧文，而不穿凿。孔子曰：「吾犹及史之阙文，今亡也夫。」盖非其不知而不问，人用己私，是非无正，巧说邪辞，使天下学者疑。盖文字者，经艺之本，王政之始，前人所以垂后，后人所以识古，故曰「三立而道生」，知天下之至啧而不可乱也。今叙篆文，合以古籀，博采通人，至于小大，信而有证，稽撰其说，将以理群类，解谬误，晓学者，达神忄旨，分别部居，不杞杂厕，万物咸睹，靡不功。厥谊不昭，爰明以谕其称《易孟氏》《书孔氏》《诗毛氏》《礼周官》《春秋左氏》《论语》《孝经》，皆古文也。其于所不知，盖厥如也。（宋本《说文》）
　　◇说文解字后叙
　　后叙曰：此十四篇，五百四十部，九千三百五十三文，重一千一百六十三，解说凡十三万三千四百四十一字。其建首也，立一为，方以类聚，物以群分，同条牵属，共理相贯，杂而不越，据形系联，引而申之，以穷万原。毕终于亥，知化穷冥。于时大汉，圣德熙明，承天稽唐，敷崇殷中，遐迩被泽，渥衍沛滂，广业甄微，学士知方，探啧索隐，厥谊可传。粤在永元，困顿之年，孟陬之月，朔日甲申。曾曾小子，祖自炎神缙云相黄，共承高辛。太岳佐夏，吕叔作藩。俾侯于许，世祚遗灵。自彼徂召，宅此汝濒。窃景行，敢涉圣门。其弘如何，节彼南山，欲罢不能。既竭愚才，惜道之味。闻疑载疑。演赞其志。次列微辞，知此者稀。傥昭所尤，庶有达者，理而董之。（宋本《说文》）
　　◎许冲
　　冲，慎子。
　　◇上书进说文
　　召陵万岁里公乘草莽臣冲稽首再拜上书皇帝陛下：臣伏见陛下神明盛德，承遵圣业，上考度于天，下流化于民，先天而天不违，后天而奉天时，万国咸宁，神人以和。犹复深惟《五经》之妙，皆为汉制。博采远，穷理尽性，以至于命。先帝诏侍中骑都尉贾逵，修理旧文，殊艺异术，王教一，苟有可以加于国者，靡不悉集。《易》曰：「穷神知化，德之盛也。」《书》曰：「人之有能有为，使羞其行，而国其昌。」臣父故太尉南阁祭酒慎，本从逵受古学。盖圣人不空作，皆有依据。今《五经》之道，昭炳光明，而文字者，其本所由生，自《周礼》《汉律》，皆当学六书，贯通其意。恐巧说邪辞，使学者疑，慎博问通人，考之于逵，作《说文解字》。六艺群言不诂，皆通其意，而天地鬼神，山川草木，鸟兽昆虫，杂物奇怪，王制礼仪，世间人事，莫不毕载。凡十五卷十三万三千四百四十一字。慎前以诏书校书东观，教小黄门孟生、李喜等，以文字未定，未奉上。今慎已病，遣臣赍诣阙。慎又学《孝经》孔氏古文说。古文《孝经》者，孝昭帝时鲁国三老所献，建武时给事中议郎卫宏所校，皆口传，官无其说，谨撰具一篇并上。臣冲诚惶诚恐，顿首顿首，死罪死罪。臣稽首再拜，以闻皇帝陛下。建光元年九月己卯朔二十日戊戌上。（《说文》本作「己亥塑二十日戊午上」，今依四分术推改。）
　　◎舒承梵
　　承梵，永元中为太史令。
　　◇天度远近对
　　案官所施漏法《令甲》第六《常符漏品》，孝宣皇帝三年十二月乙酉下，建武十年二月壬午诏书施行。漏刻以日长短为数，率日南北二度四分而增减一刻．一气俱十五日，日去极各有多少。今官漏率九日移一刻，不随日进退。夏历漏随日南北为长短，密近于官漏，分明可施行。（《续汉·律历志中》）
　　◎养奋
　　奋，字叔高，郁林人。永元六年举贤良方正。（《广韵》引《孝子传》有养奋）
　　◇贤良方正对策
　　策问阴阳不和，和水或旱，方正郁林市衣养奋对曰：「天有阴阳，阴阳有四时，四时有政令。春夏则予惠，布施宽仁，秋冬则刚猛，盛威行刑。赏罚杀生，各应其时，则阴阳和，四时调，风雨时，五谷升。今则不然，长吏多不奉行时令，为政举事，干逆天气，上不恤下，下不忠上，百姓困乏而不恤哀，众怨郁积，故阴阳不和，风雨不时，灾害缘类。水者阴盛，小人居信，依公营私，谗言诵上。雨漫溢者，五谷有不升，而赋税不为减，百姓虚竭，家有愁心也。」（《续汉·五行志三》注补引《广州先贤传》）
　　佞邪以不正食禄飨所致。（《续汉·五行志三》注补引养奋对策）
　　当温而寒，刑罚惨也。（《续汉·五行志三》注补引袁山松「书」）
　　◎郑琚
　　琚，字平卿。
　　◇拜内史上疏
　　臣斗筲之小吏，擢在察视之官，职任过分，当纠邪矫枉。（《东观汉纪》）
　　◎张告
　　告，字叔明，楗为武阳人，留侯张良六世孙。永元中，仕州郡，辟大将军邓骘府，五迁为尚书仆射出为彭城相。永宁初，征拜廷尉。永建初，代陶敦为司空，免。阳嘉初，复为廷尉。卒年八十三。
　　◇上疏谏废皇太子
　　昔贼臣江充，造构谗逆，至令戾园兴兵，终及祸难。后关三老一言，上乃觉悟，虽追前失，悔之何逮！今皇太子春秋方始十岁，未见保傅九德之义，宜简贤辅，就成圣质。（《后汉·张告传》：「安帝废皇太子为济阴王，告与桓焉、来历廷争之，不能得。退而上疏书。奏不省。」）
　　◇上疏谏诛赵腾
　　臣闻尧、舜立敢谏之鼓，三王树诽谤之木，《春秋》采善书恶，圣主不罪刍荛。腾等虽干上犯法，所言本欲尽忠正谏。如当诛戮，天下杜口，塞谏争之源，非所以昭德示后也。（《后汉·张浩传》：「顺帝时，清河赵腾上言灾变，讥刺朝政，章下有司，以诽谤当伏重法。告上疏谏，帝乃悟。」）
　　◎张纲
　　纲，字文纪，告子。永建中，举孝廉，不就，寻辟司徒府，以高第为侍御史。汉安初，出为广陵太守，拜光禄大夫。
　　◇上书谏纵宦官
　　《诗》曰：「不愆不忘，率由旧章。」寻大汉初隆，及中兴之世，文、明二帝，德化尤盛。观其理为，易循易见，但恭俭守节，约身尚德而已。中官常侍不过两人，近幸赏赐裁满数金，惜费重人，故家给人足。夷狄闻中国优富，任信道德，所以奸谋自消，而和气感应。而顷者以来，不遵旧典，无功小人皆有官爵，富之骄之而复害之，非爱人重器，承天顺道者也。伏愿陛下少留圣思，割损左右，以奉天心。（《后汉·张纲传》）
　　◇上书劾梁冀
　　大将军梁冀，河南尹不疑，蒙外戚之援，荷国厚恩，以刍荛之姿，安居阿保，不能敷扬五教，翼赞日月，而专为封豕长蛇，肆其贪饕，甘心好货，纵恣无厌，多树谄谀，以害忠良。诚天威所不赦，大辟所宜加也。谨条其无君之心十五事于左，皆忠臣之所切齿也。（《蜀志·张翼传》注引《续汉书》，袁宏《后汉纪》十九，《后汉·张纲传》）
　　◎高慎
　　慎，字孝甫，陈留人。永元中，为陈国户曹史，历二县令，迁东莱太守。
　　◇谏国相
　　诸侯射豕，天子射熊，八彝六樽，礼数不同。昔季氏设朱干玉戚以舞《大夏》。《左传》曰：「唯名与器，不可以假人。」奢僭之渐，不可听也。（《后汉·陈敬王羡传》注引谢承《书》）
　　◎霍融
　　融，永元中待诏太史。
　　◇上言改定官漏刻
　　官漏刻率九日增减一刻，不与天相应，或时差至二刻半，不如夏历漏刻，随日南北为长短。（《续汉·律历志》，《宋书·历志二》，《隋书·天文志·刻漏》）
　　◎曹凤
　　凤，永元中为俞麋相。
　　◇上言建复西海郡县
　　西戎为害，前世所患，臣不能纪古，且以近事言之。自建武以来，其犯法者，常从烧当种起。所以然者，以其居大、小榆谷，土地肥美，又近塞内，诸种易于为非，难以攻伐。南得钟存，以广其众，北阻大河，因以为固，又有西海鱼盐之利，缘山滨水，以广田畜，故能强大，常雄诸种，恃其权勇，诏诱羌胡。今者衰困，党援坏沮，亲属离叛，余胜兵得，不过数百，逃亡栖窜，远依发羌。臣愚以为宜及此时，建复西海郡县，规固二榆，广设屯田，隔塞羌胡交关之路，遏绝狂狡窥欲之源又殖谷富边，省委输之役，国家可以无西方之忧。（《后汉·西羌传》）
　　◎法雄
　　雄，字文强，扶风眉阝人。和帝时，仕郡功曹，辟太傅张禹府，除平氏长，迁宛陵令。安帝时，为青州刺史，迁南郡太守。
　　◇移书南郡属县
　　凡虎狼之在山林，犹人之居城市。古者至化之世，猛兽不扰，皆由恩信宽泽，仁及飞走。太守虽不德，敢忘斯义。记到，其毁坏槛阱，不得妄捕山林。（《后汉·法雄传》）
　　◎唐羌
　　羌，字伯游。辟公府，补临武长。
　　◇上书陈交献龙眼荔支事状
　　臣闻上不以滋味为德，下不以贡膳为功，故天子食太牢为尊，不以果实为珍。伏见交七郡献生龙眼等，鸟惊风发。南州土地，恶虫猛兽不绝于路，至于触犯死亡之害。死者不可复生，来者犹可救也。此二物升殿，未必延年益寿。（《后汉·和纪》注引《谢承书》）
　　◎尚敏
　　敏，爵里未详。
　　◇陈兴广学校疏
　　臣闻《五经》所以治学为人。《五经》不修世道陵迟；学校不弘，则人名行不广，故秦以坑儒而灭。汉以崇学而兴，所以罔罗天下，统理阴阳，弥纶治道，而礼轨则也。光武中兴，修缮太学，博士得具五人，《五经》各叙其义，故能化泽沾洽，天下和平。自顷以来，《五经》颇废，后进之士，趣于文俗，宿儒旧学，无与传业，由是俗吏繁炽，儒生寡少。其在京师，不务经学，竞于人事，争于货贿。太学之中，不闻谈论之声，从横之下，不睹讲说之士。臣恐《五经》六艺浸以陵迟，儒林学肆于是废失。所以制御四夷者，以有道德仁义也。传曰：「王者之臣，其实师也。」言其道德可师也。今百官、伐阅皆以通经为名，无一人能称。孔子曰：「无而为有，虚而为盈，难乎有恒矣。」自今官人，宜令取经学者，公府孝廉皆应诏，则人心专一，风化可淳也。（袁宏《后汉·殇帝纪》）
　　◎苏顺
　　顺，字孝山，京兆霸陵人。和安间，以才学称，后拜郎中。
　　◇叹怀赋
</div>
    <div class="pagination">
<a href="全上古三代秦汉三国六朝文_page128.html">上一页</a><span>...</span><a href="全上古三代秦汉三国六朝文_page124.html">124</a><a href="全上古三代秦汉三国六朝文_page125.html">125</a><a href="全上古三代秦汉三国六朝文_page126.html">126</a><a href="全上古三代秦汉三国六朝文_page127.html">127</a><a href="全上古三代秦汉三国六朝文_page128.html">128</a><span class="current-page">129</span><a href="全上古三代秦汉三国六朝文_page130.html">130</a><a href="全上古三代秦汉三国六朝文_page131.html">131</a><a href="全上古三代秦汉三国六朝文_page132.html">132</a><a href="全上古三代秦汉三国六朝文_page133.html">133</a><a href="全上古三代秦汉三国六朝文_page134.html">134</a><span>...</span><a href="全上古三代秦汉三国六朝文_page130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
