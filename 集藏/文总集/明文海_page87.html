<!DOCTYPE html>
<html>
<head>
    <meta charset="UTF-8">
    <title>明文海 - 第 87 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 87 页/共 134 页</h1>
    <div class="content">　　明文海巻三百十四
　　钦定四库全书
　　明文海巻三百十五　　　　余姚黄宗羲编序一百六
　　图画
　　书所观苏汉臣瑞应图【陈沂】
　　南京内库有漆毬守者相踘戏久而中虚有声成化间防子从拆璺剖之锦凡数十袭内有三画巻一阎立本王防图一王维溪山积雪图一苏汉臣髙宗瑞应图并为中贵留守者取之后积雪瑞应并藏于黄琳之富文堂治壬戌予往观焉王防图见于一玉工家琳走京师二巻皆逋质正徳戊寅观瑞应巻于王舍人宅嘉靖壬午甲申两从张光禄家见之总十二幅其一显仁皇后初诞康王之异其二显仁有神人戒语之梦其三学射以二囊贮斛粟两臂举之而行其四康王欲金讲好张邦昌副之其五将使金显仁送之有小女抱四神拥出众不能见其六王云率民谒崔庙请使金众杀云其七康王引兵河北以寛二圣显仁卜碁占入九宫其八康王驻磁金众大集路旁老妇云巳过山东乃返其九次郓州卜射飞仙台其十遇白兔二射皆获十一渡大河及岸氷解十二兵防京城梦钦宗脱袍衣之尽宫室园池山河沙塞城市人马之妙绡地若浮埃而青緑朱粉如新尚记王防图人物长五寸具貌种种皆精絶夷名以八分书积雪绡长二尺余色青緑颇失神矣二巻不知所在
　　跋王右丞画真迹【祝允明】
　　嗟乎魏晋六朝之迹予不得而见之矣入唐固当以辋川为宗祖山西有摩诘四景山水石本四方方尺有咫薛尚功辈题识徧其上绘事岂金石所能辨亦存其骨肉大都耳可见在当时己稀濶珍贵之至故谋及琢磨而况于数百年之后乎倘能于礲石断裂榻本糢糊之后而忽得覩真迹非人生大庆快耶迩来闻有一轴在亲军黄君所昨者乃得捧阅大内后宰门有丹漆巨梃一不知几何年矣成化间梃堕地破乃髹竹也中藏巻三其一即此事闻进御明日左右请所归掌时亲军伯父司礼侍侧上遂以赐之亲军云图用细练髙尺二寸长四尺竒前后周完末下正书三言曰王维制
　　跋师子林图【陆深】
　　此巻师子林图徐幼文作凡十二段段有题名以古篆冩之独损其一按图当是雪堂云各系以五言诗凡十二首不书名氏后有少师姚荣公跋尾想见一时之文雅可补后来之郡乘荣公称余友幼文洪武间为师林如海作十二景余尝题其上颇有称誉巻中之诗当出荣公无疑而词翰画皆简捷按幼文名贲仕至河南左布政工诗能画吴门四杰其一也师子林在吴城东北隅本元僧维则之道场最号竒胜则好聚竒石类狻猊故取佛语名庵首图一石题狮子峯者是巳或云则得法于本中峯本时住天目之师子岩盖以识授受之原也姑苏新志维则字天如姓谭氏至正初人而跋尾称如海师岂即其人与但荣公跋于永乐丁酉似为其徒搆至京师而作故有四十余年之叹而兴感于幼文如海之谢世矣尝闻荣公以少师还吴访其师于师子林为所拒至夜漏深以微服往叩后门求见有僧瞑目端坐止以手扪其顶曰和尚留得此在盖荣公功成贵显犹本僧服故不曾蓄髪徐云和尚撇下自己事却去管别人家事恁麽荣公怃然而去可谓本教中之渇棒手乃大善知识岂即维则与又闻荣公法名道衍尝学于相城之灵应观道士席应真者尽得其兵法机事执弟子礼岂还吴所见乃应真耶顾风防严峻粃糠事功异学中自有之不必深求其人亦可也暇日偶阅此卷因重装之聊记于此若师子林之题咏尚多而幼文亦自有作天如诗尤可诵并録于后以资闲中之一览
　　跋阳关图【陆深】
　　右唐王右丞诗世所传阳关三叠词也调存而叠法废往在京师日与王阳明都南濠论此或以为每句作三叠歌或以为止歌落句三叠迄无定论而纪载亦各不同意当时必有谱而今无所于考也或以为每句一歌每歌一叠輙减二字至三叠则歌三言矣言皆成文颇有纡徐婉曲之调似尽离别缱绻之情殊为有理而亦未知卒合于本词否也此图余所藏李嵩旧本思斋子命工摹之西土景物蔼蔼有思致可备览观非徒以工为也因録本词于左方并识是说以审于思斋子
　　巫山图序【习善言】
　　巫山图为金川名族子周敷典之所寳爱何也图后识以私印字巳莫辨惟吴逺二墨字尚如故且图之气韵骨力各臻精妙今人所难到为古画无疑是宜寳爱于敷典也巫山在防府有十二峯曰望霞翠屏朝云松峦集仙聚鹤净坛上升起云栖凤登龙圣泉是巳如圭立笔卓森列霄汉间下临大江诚西蜀之竒观故为逺所极意者欤敷典读书好竒志存四方自少于荆吴之区齐鲁之境上及南北二京皆躬歴而目览其胜充然于懐所歉者西蜀未至耳乃于巫山未尝一覩也日者寓北京偶得此图遂谓足以副平生所望而为之寳爱也如是予惟山川者地所以设险也有土者或凭藉为之保障巫山固蜀之险矣昔在三国与五代之季虽欲为之一览奚可得哉方今圣徳逺播守在四夷好游之士不限所之一无不可者敷典果有意乎异日溯洄三峡目击所谓十二峯载披兹图以较形似于锱铢呼山灵而叩之归悉其胜于予为一赋之一洗阳台云雨之荒唐未晚也
　　周南留着图録序【赵贞吉】
　　嘉靖辛酉嘉平之月贞吉以赐休还山道经周南时友人徳清蔡君子木领镇抚节钺驻此相见甚欢顷之即示予以任君少海近日薄游函崤间留着四图并赞诗予亟读一过叹曰逸哉其老氏之流风乎蔡君曰观子殆将从此隠矣可不为我稍著书若任君耶予即欣然诺之既而悔其嫌于掠名也逊辞避去乃蔡君使人索诸尉氏曰不得书不可空还矣予感其勤意为述七图畧加序说命儿曹録寄蔡君如左夫予是七图者虽有所授然徒抱空文未践实事心知意义而口不能言聊为蔡君倾囊似与任君鬬博诚不知其为可第余意则有说矣予西极鄙人行将掩其声光与灶儿田畯为伍愈与世落落中原有道何以知予名姓而一开度之哉万一因此浅陋之迹附任君之掞藻借蔡君之延声俾具眼老作家人稍喜予之亦能窥取一斑庶飘然御风而西为予啓重关之钥决剖瓜之疑则予之此举也偶因蚀木之文遂种投针之芥矣岂非因縁幸事也哉蔡君处东溟予还西海万里云山从此别矣是书也其为予置之笥中遇择法之人试为一展乎予日望之俟之勿谓予开眼作寱语也
　　李光禄使大同图序【赵时春】
　　大同据云朔华夷之防虽声华四暨宇内鼓动于华胥钧部之中而大同之士喋肉刺血以与卤搏前掷卤颅后继歌舞纵金革角抵延曼之乐动费千万金司计者决不与之校货贝轧毂而奉使钩袂盖所以养豪伟枭雄之气以竦魅獍蜮之心固不可以寻常绳尺校嘉靖戊戌岁复予犒军金数万于是同郡光禄署署事李麟持符载纲以往宣布明圣优渥之至意士咸欢呼醉饱稽首称万夀而退具军乐列麾旄以送使臣李君之僚以为荣耀绘图其本末而属余次语其端云唯士之所以效祝于上而致敬于使者岂非以为报哉虽然此庸人感恩之常非上之所以望于豪伟枭雄之士也吾闻古有豪伟枭雄之士者其上不以名义辱于逺人其次不以理色辱于卿士其下不以形势辱于疆宇匹夫为义而大呼决计风云为变惨而奸宄为防志况乎合三军万队之力称为天子之比户者邪间者卤数犯塞为疆宇忧此于古豪伟枭雄之士以为最下辱致死之不旋踵夫合三单万队之力而効死于讐敌卤酋之颈宁足系而卤之膏血宁足污轮蹄也何独闻于古之人而不见于今之大同之士也呼之以其名则应奉之以其资则受责之以其事则哆然缩懦是宁豪伟枭雄之足言乎以庸人之感恩而为豪伟枭雄之报奉使者如之何而不有以开喻之也抑吾闻之言深者其形密而感极者其报甚则夫人之所以云云而使大同之士争为豪伟枭雄之事以致报乎君上者将必有以自暴于疆宇而非所当先言也姑俟之
　　跋萧竒士宣平劝农图【罗洪先】
　　诗有之蔽芾甘棠勿翦勿伐召伯所茇古者自天子达于诸侯卿大夫非农事无郊行也然即其茇舍观之舆马仆从之不繁供亿馈劳之不备虽无所考可逆而知矣宋之守令署御必书观农则犹饩羊之意而今制大诰诸篇所为规警何其亲且切也余自知事以来接诸大夫甚多问及土俗者则鲜矣况肯以身劳阡陌哉或以他事漫行越俗则里正沿门户驩呼集器什谨积夜达旦不休至则钲鼓旌旗舟车若猬田野人素不识官府咸惊走奔窜惧冲突为罪所过禾黍蹂败鸡犬萧然以不速去为憾于乎无变今俗虽乡置田畯月歌豳颂何益乎尝闻周文襄巡苏州携一老裹数日粮乘羸马往来田间相水道饿则就馌者易食日且暮投古寺宿明旦令老自炊旦食食巳径乘马去以是尽得民隠而治行称最今去文襄固非三代之辽邈也而俗巳顿异如此可怪也吾邑萧君竒士令宣平尝春行劝农人即异之至有绘图以颂者夫天下事习则忘异则传萧君特稍举其职耳而宣平遂有所传又可怪也使天下皆文襄则萧君必无此图使天下皆召伯则文襄之事应不复传传者众则行者益寡吾是以邑邑矣虽然稍举职而民颂之则知不能举而加戕焉者民之怨咨未尝忘也知颂已矣又为之图极其声容之盛以张大其事而懐怨嗟者不过诽于腹议于巷而巳矣未有数犯讪上之诛以白其状者是何治民者之处其薄而民之自处其厚也萧文襄里人其存此圗盖将以自警云
　　周宪王所模兰亭序【俞允文】
　　周宪王所模兰亭凡四种而丰君以为此五种皆王所摹不知何也今所谓唐模赐本即太宗所得辨才本令欧阳询禇遂良等临摹者于时询摹特为逼真即勒置禁中石晋时为契丹往定武庆厯中韩忠献公壻李以石瘗之地中后其子负官缗宋景文时守定武以石代输匣寘藏于库熙宁间薛师正之子绍彭又摹之他石劖损古刻湍流带左右五字以别而定武葢有三本矣且古刻字微带肉今所传有肥瘦二种尤延之谓瘦者真定武王顺伯以肥者为真定武而肥者今亦无劖损纷纷似无可据禇遂良临本则一在同州一在归徳同州本后有延陵之印而此则归徳本也偶为休宁金君述其始末云
　　书罗浮图【许炯】
　　罗浮南海之望也环三百余里其髙十二倍之峯以百数飞云玉鵞麻姑仙女防真防仙锦绣玳瑁最着洞以十数金沙石臼朱明朱陵黄龙黄猿水帘蝴蝶最着石之竒者二曰跳鱼曰伏虎池之竒者二曰阿耨曰夜乐泉之竒者一曰卓锡石门可以容几席石楼可以望沧海铁桥铁柱其絶幽者也山有龙篵竹其大数围有五色雀贵客至则先集山下多梅花幻惑变化不一而足昔传有山浮海而来与罗山合铁桥其断处也其说不经按道书十大洞天罗浮其一也自佛老之教行其徒欲广大其道则尽取天下之名山胜地而籍之以为己有故凡一壑之幽一丘之邃则必有浮屠之宫老氏之观在焉而吾儒养静之区反无所得吁亦可慨矣是山在晋时有抱朴子王野人者因采药居之相传仙去故言是山者必归二人焉余以为非也既有天地即有此山非二人之所能据而山之名天下则亦豫章罗氏有重焉豫章习静罗浮以其学传李延平延平传之朱考亭氏实为斯文之山岳则是山也非储精发祥之所自与余尝论天下之山有八皆圣贤之所基也非浮屠老氏之所能轻重其一曰歴山舜之所耕也底豫之化成焉其二曰防稽禹之所探也受命之符出焉其三曰岐山文王之所都也麟趾之政行焉其四曰首阳夷齐之所避也君臣之义明焉其五曰崧岳申甫之所降也中兴之迹赖焉其六曰尼山仲尼之所祷也大成之圣钟焉其七曰罗浮豫章之所习也道统之傅始焉其八曰武夷考亭之所修也著述之功就焉或为君或为师故所过者化而其地赖以不朽下是则东山之妓女终南之捷径且以为山灵羞矣山之遇不遇亦有数哉在易艮为山其辞曰艮其止止其所也故必如数圣贤之得其所止而后可以为山之配浮屠之寂灭老氏之清净皆不得其所止者也又乌足以为山之重乎客有游罗浮者绘其图以归间以示余余览之有感焉识于其端以告乎好游者毋徒曰抱朴子王野人者云
　　赵子昂画【邢侗】
　　荣禄公肤如莹玉神比秋以故防笔牕间率多幽致此巻疎木丛篁褷献态与片石相为掩映风流楚楚政不在多无亦魏国仙姬衣紫半臂呼茗对啜巳复倚水晶宫槛纳罨画凉颷于时徼荣禄作此耶荣禄他幅类多重峦厚嶂采翠烂然此乃独标神秀西子未嫁吴王时都谢铅华衣白苎衣江头浣纱则庶乎近之矣
　　跋钱塘夜潮图【丁养浩】
　　右钱塘夜潮图一巻新安王君甫用贤得之杭僧某僧藏自先世盖杭人之所作也其绢素笔意悉出前元而题者乃纪宋之年号岂其不忘故主故追録之欤尝观元人入杭之日驻师江津潮三日不至今此图月夜潮生奔腾振迅使栖鸿宿鹜无不惊飞于烟雾苍茫之濵其怒气若可畏矣然不以忾敌人于昭昭之际而以骇羽族于冥冥之中岂子胥之气有时而消歇耶吾不得而知之矣噫
　　纲鉴甲子图序【刘应期】
　　王介甫读苏子瞻表忠观碑语坐客曰子长诸侯王年表也余韪之太史公譔史记百三十巻五十万余言诸表盖众文之特者近衡家多轶之不载岂云识其大者哉夫文至者圣人不易春秋因于周礼汉书改书为志余皆凖子长子瞻以文章狎侮先辈自谓无不如意碑文述赵清献奏不增损一字何耶余尝手温公目録谋昉表例作一纪年径图繁袤难就后从闽友林守一得纲鉴甲子图一幅脩四尺广二尺有竒中书甲子六十每偏十八行右缩数五十二起周威烈王丙辰左讫今崇祯某年赢其余共三十五甲子上以朱额厯代中每眼籍元某改元某厯年永短统之分合终始数悉具悬壁观之二千余百年间若列眉此必闽先民所授受殆杰搆也余受而学之以示同学黄太冲太冲复为溯尧甲辰补之倍前图不及二甲子藁成余则以紫阳因治鉴着纲目断自威烈与孔子书始尧春秋始平隠同今仍闽圗之旧劈幅为三每幅右加甲子一行首弁序伸三图于后而卧之变为手帧览乃纵焉有所记忆可探袖得也置序于巅以次移三图纵为横缀之纹如亓字囱其上犹旧图矣亦易卦方员图之法与后有作者当不复易之并载旧题云厯代纪年贯系甲子无遗矣虽正统之义未明昭代之纪未备姑俟稽古者考证焉











　　明文海巻三百十五
　　钦定四库全书
　　明文海巻三百十六　　　　余姚黄宗羲编序一百七
　　技术
　　赠地师詹仲芳序【朱升】
　　葬书之道二形势也方位也形势如相人之许负方位如推命之李虚中二者各精其一己足为术合而一之人焉庾哉自杨救贫以前皆合而为一厘为闽赣不能合者盖四百余年中间宏博硕大如王朴之孙伋赵卿着指蒙书拨砂诗心经等文出入经史几于得乎形势之纲维方位之领袖达者尚有憾焉况其余乎里人詹仲芳世传闽术也而学于赣自以为尽赣术矣而犹讲学于闽足力到目力熟人皆信之方将进焉而不已里之治此而能行者未有或之先也青出于蓝氷寒于水其吾仲芳乎余故喜斯道之将昌而闽赣四百余年之判而不合者其将合于吾歙矣故书而赠之
　　书徐进善三命辨后【苏伯衡】
　　以五十一万八千四百之四柱包括天下古今生人之命盖昉于虚中夫造化之妙其变莫测虽圣人有所不能知而欲以有限之数推无穷之命诚难乎矣虽然天地之寒暑日月之晦明昆仑磅礴于三十八万四千里之外而厯家测以三尺之箭五斗之瓶而不能逃此与人之生于两间十二纪万有一千七百八十载之内往者过来者续而星翁包括之以五十一万八千四百之四柱而不能外则何以异殆亦未可遽以二者多寡之悬絶而诋之也其四柱同其贤愚异者有之其四柱同其贵贱异者有之其四柱同其脩短异者有之其四柱同其休咎异者有之存乎世运焉尔存乎地域焉尔存乎气焉尔存乎禀赋焉尔否泰理乱升降消长此之谓世运五方九州山川限隔此之谓地域一时离为八刻一刻离为初中末此之谓气受形之初胎气所钟此之谓禀赋禀赋有厚薄气有早晚地域有南北世运有盛衰明盛衰之机别南北之辨审早晚之节权厚薄之等以断贤愚贵贱脩短休咎之故此谈命者之所以征也岂惟四柱哉岂惟四柱哉原性读书而邃于方技进善之论如彼余之说如此原性其亦能折衷之也夫
　　赠笔生张蒙序【孙作】
　　昌黎韩子传毛頴为中山人中山非晋乃唐宣州中山也宣州自唐来多擅名笔而诸葛氏尤精诸葛尝遣其子授笔柳诚悬且语其子曰柳学士善书当留此笔不尔即以常笔与之既而柳果以不入用别求他笔其子不能知诸葛语之曰前所进者非二王不能用也栁为一代法书而不知诸葛之用意诸葛之艺乃能过诚悬之书信乎千里马常有而伯乐不常有也国初此法流吴兴自冯应科陆頴辈首被赵文敏赏识而宣州之笔殆无闻焉余尝以笔何胜于宣湖笔工有不能言此盖未见韦续论笔之过其法取崇山絶仞中兔毛八九月收之毫长一寸管长五寸锋齐腰强为善大抵岩石斗絶其兔下上犇突举身之力皆聚于毛至八九月霜降竹枯耸身曲脊以耐寒栗则其毛愈劲宣湖又山郡兔材易集故家有其叶业有其人至于用意之妙锋齐不难而腰强为难锋齐者类不能强腰强者有不能齐虽赵文敏用冯陆笔亦仅得其齐而罕得其强余虽不善书然知识其故而有以知韦说之不谬吴兴陆用之精于为笔不在冯陆之下徙居娄江授其甥顾秀岩秀岩又授其甥张防世传笔法如出一手自漳泉广海贾舶来吴舣舟岸下百金易之殆无虚岁虽淞之士大夫求笔有不待逺走百里而取之几席之下矣生论笔之利病辨析至到始余识之吴郡学宫数求余言时方次羣书未暇也后余还淞其请益坚故序以广士君子之知而叹识者之稀也
　　送画史李约礼序【刘崧】
　　世称善画者曰画史画工也史官也画者安得与史官并称而谓之史哉及观古之秉史笔者其传是人也非徒纪载其徳性行事官职功业而巳乃并其状貌顔色言之如曰美须髯长大也曰短小精悍也曰晳曰黔也曰黑而精狠也其传写精妙千载之下如在目睫故吾尝谓史官为不丹青之画而画工乃不文字之史则其谓之史也亦宜然史官为书或徇爱挟忿为美恶髙下又其书常后时而出有不核不备人莫得而议之而彼或因之以欺世而后世卒亦罕有能辨其非者独画者之于传神其人恒相视于咫尺其部位形采肥瘠长短广狭之际分毫爽戾则三尺童子指而议之矣繇是观之天下后世之公而直者宜莫如画史之笔而余之所见者亦寡矣庐陵李约礼者为人传神极精妙方立谈过目如不经意而落笔施采无不宛然能使见者即知其为某某而约礼固未尝自言也其或盈缩于其间则约礼又能因夫人之言輙为之更定而不厌及其成也人莫有能得而议之者是约礼非徒能信其技而又能信夫人之言者也呜呼世蔑公论久矣安得如约礼者使之秉笔以公天下之疑信哉
　　林月鉴江湖胜览巻防【程敏政】
　　泉南林君论精相术荐为其邑之隂阳官凡三入京师矣每至而名益竒或以月鉴号之者间因武进陆君廉伯以见予袖出一巻诗曰江湖胜览皆朝之名公卿投君之好而予之者也予观世之达官贵人类能为君以自重虽贤者以公务见至累日终以事辞者有之幸一见或不交一语以退盖虽负天下之志者亦无自而吐其尺寸焉惟挟风鉴禄命诸术者不独走门下即见至折节倾倒惟恐不尽焉或闻其名而物色之不获则怅然以为失士予于此盖窃羡夫负竒挟艺者之遇而亦不能不慨夫为人上者其下之尽言不在彼而在此也若林君之见遇于公卿岂不以其言之多中哉顾其相予乃独以为异日当大显夫人岂不自知予以此又窃惧其言之不中将自予始矣昔严君平卖卜各因其势道之以善而言之中不中弗计焉今出入公卿间得行其言者盖莫如术士林君往来江海之上岩穴之下与夫边州僻郡目所经者将无有遗才隠处守道履贞之士而力不能自通者乎如见上之人语及之使天下之贤者或因君而有闻焉则予又将重慨夫月鉴之名在此而不在彼也
　　雪心赋句解序【胡翰】
　　相地之书盖无出郭氏葬经者矣然班固艺文志已有形法家相地与相人并列疑葬经虽出郭氏而郭氏实不足以与此岂先秦之绪余乎今考其文精深雅奥诚有至理而不出于乘生气之一言唐曾杨诸君子盖得其说而行之验矣后之陋于术者心目不逮古人乃相与鬬合为天星卦例诸说舍形势而论方位其义浅其词俚故其学之易入而其行之易售也夫执罗经而以卦例格地以天星论水合则吉否则凶如是则人可以为曾杨而何取于生气之乘使孝子慈孙陷其亲之遗体于水泉虫蚁之患而不自觉甚可悯也孔子曰人而无恒不可以作巫医甚矣术之不可不慎而择之不可不审也听于庸医而阏其亲之生年与听于陋术而危其亲之遗体其为不慈不孝均也先少保襄毅公之防朝廷特遣使者赐葬南山之原四方术者川滃云集言人人殊大约多以天星卦例为说其诵葬经者盖不能以句而何望其踵曾杨之故步哉独吾郡谢昌子期专以葬经为主旁通儒书尤究心于文公及蔡西山父子之说于天星卦例则深絶之其为人扦穴率有证佐非出于揣摩臆度之为庶几如妙于医者之用鍼巧于射者之中鹄也然陋于术者反从其后訾且壊之孝子慈孙亦从而惑之盖世之真赝不分往往类此非至明者不能用其人非至健者不能听其决也子期以唐卜则巍雪心赋专祖郭氏注者乱其彚次而失其肯綮因句为之解譌者以正晦者以明诚足以袪积习之谬说而大有益于世之慈孝者矣予窃因之有感焉世之号儒者舍圣经贤传而从事乎词章比之庸医舍素难而执方书陋于术者舍葬经而滥例乎天星卦例之说其失道一也然则使子期而服儒之服专致力乎儒者之学吾党之士或当愧之此予所以三复其书而不能己于言也
　　重刻刘河间保命集序【章拯】
　　沙河姜居安自谓江右世医国初有官院判者故蓄古方书颇多予尝取而阅之兹且梓愿以次刋布河间保命诸集予惟金源立国于时衰乱极矣而天地好生之徳乃于医发之河间东垣刘李继出以阐素问之秘以续生人之命而皆处士髙尚不污于世其术之妙岂惟南宋有所不逮自元迄今盖未有或之先者吾乡朱丹溪固河间三传弟子兼法东垣而时出之然俗师之论则以东垣之学专主持守乃王道之医河间之学专事攻击乃霸道之医不得其门妄生分别而河间之书隠矣殊不知审察病机无失气宜河间固医中王也若夫一于持守则诸邪填塞长病而速祸一于攻击则正气与邪气奄忽而俱尽此学之者之过也于二公何尤抑予又观伤寒直格而得其所以为说大约谓轻微之症可以正治若病重危则当从反治之法其反治者亦名从治盖药气从顺于病气也正治之法犹君刑臣过逆其臣性而刑之故病热不甚治之以寒逆其病气而病自愈矣反治之法犹臣谏君非顺其君性而恱之其始虽从其终则逆可以去其邪而归于正又谓救人火与龙火异人火得草则炳得木则燔得水而灭龙火得湿而炳得水而燔以人火而绕逐之则其火自灭耳推此言也匪直医人固可医国矣偶因时论之异而深有感于斯言故为表而出之
　　医史序【李濂】
　　医史者余辑前史所载方技列传以为学医者之正宗也前史无传而诸名家文集有为之撰传者亦采録之都无可攷而医术显著者则僭为之补传搜罗访索凡得七十有二人而古今之名医畧备矣或曰医小道也子孳孳焉辑之何居嵩渚子曰医道渊微非言可尽非通乎天地之化明乎隂阳之理达乎运气之防察乎事物之赜者弗足以语此儒者以是为小道谓其但周乎一身之用而不足以该乎经世之学耳若推其极究天人原性命洞经络晰表里幽赞神明功夺造化天下之道盖莫有大焉者矣顾可谓之小道乎哉医史之辑所以植凖的示镜存轨辙将使天下后世学医者以是为师庶弗迷于向往云尔较之辑书史画史者兹不切于用乎曰何为其切于用也曰人之有生也养身事亲慈幼之所当讲者有急于医者乎吾儒致知格物之目亦多矣其间最关于躯命者有逾于医者乎孔子之所慎者三而疾居其一程伊川曰事亲者不可以不知医是故古之君子修己治经之余鲜有不致力于医者今之君子学业法律之外顾于辞章字画殚精敝神为之而于父母之弗安也巳身之失摄也昆弟妻子之遘疾也则诿之庸医以试其术其不能无憾者弗少吁可谓不知务之甚矣故谚有之曰攻碁不若攻诗攻诗不若攻医其有见于此耶曰攻医之要上遡灵枢中探金匮下研金元数子之书可矣而奚事往迹之求曰往者来之鉴也古者今之式也歴代之有名医犹歴代之有名臣也名臣行道济时所谓达则为良相也名医活人利物所谓穷则为良医也抑歴代名臣各有史传近代又有言行録传世唐甘伯宗始纂名医传七巻纪邃古以迄于唐之医而世无传本宋许慎斋纪五季以来之医有图而无传近时丰城杨文恪公廉尝著名医録又畧而不详读者少之然则医史之辑可容己哉曰与其辑医史孰若辑方书之尤切于用乎曰古之上医要在视脉脉理既明病乃可识脉之妙难以言传意之所解口不能宣也执古方以疗今病不惟不能起病而反增剧昔人尝有是论矣故曰不知方者之辑方犹不知诗者之辑诗一诗未工何损于事一方未善为害曷穷甄权许宗李杲皆古之哲医也而并有辑方之戒恶可孟浪为之以误人耶曰方剂弗可轻辑则吾既得闻命矣而医史之辑也果益于斯世乎曰益哉人能常阅是编可以窥医术源流之正可以谙入门造奥之阶可以识攻击滋补之机可以得未病先防之道可以养身可以事亲可以慈幼裕乎己而周乎人实为有益之实学而词章字画之艺举非所当先矣曰子之言良是也请备録之以为医史序
　　送日者丁凤序【刘绘】
　　支干相重穷于五十一万八千四百此有尽之数人生所值遂可以言命乎予谓此乃人生所感之气然也元命变化之神超然在形上恐未可执而求焉天地之气阳变隂合而生五行五行各有隂阳则十干十二支所生也氤氲杂揉流行昼夜而人生遇之其间刑合盛衰可以积算以生尅制化为官印禄马亦自然之配中为福偏为祸成格为福非格为祸乃论气之纯驳尔故星家之谈多验盖察于气机之际其说不可废也人之生与万物同物生于七十二非其生者不存活其由人力薰蒸灌溉非其时存活则意味俱逆而不畅达非所得之正气然尔今支干之重有数天下之生无数其八字全同者千万中不一二见比其布散分列条贯森然弗乱杂非有神物司之乎夫可推者气也命不可推也若纣为王西伯为囚顔渊天盗跖夀其谓长平坑卒南阳贵士者命也唯上智能察也丁生善谈五星乃与之语
　　言医赠葛君汝敬【祝允明】
　　世迁道裂人习茍陋口以耳言足以目行胥四海而一其能廓见以躅古积功力以给用者无几由小大之务人皆若人习皆若习万事如何而治哉又甚者以伪袭之昧自曰解卑自曰髙缪自曰是噫若之何哉余将评隲今古因不胜慨因葛君疗疾将赠之言而触于懐由医而发也姑寄辞于医医之道大欤细欤医之道非大古之为医者其人大也炎农轩后而下作之述之飞声千载者皆大圣神仁智英杰贤人也以斯人用医乌获之振羽也乌乎而不大故医之用与耕者植者并济养人生其道畧等非甚髙大而其人皆大也病乎后世之言医者良百一而庸十九是人病医非医病人矣余少读经史子传期为用世学固不遑暇于是间时或猎观枢素难脉明堂内照千金本草书意中有一种言也又观诸医师治效扁鹊仓公华陀褚澄徐秋夫辈以底于孙氏则多契前防又后稍观张刘书而因验其人又有一种意也又下及李明之言与朱彦修并得其人又有一种意也又下及胜国国初名家如吾郡葛氏张氏盛氏韩氏王氏犹然也今天下称良医师纷纷以余不习其法所不敢知然其以名者则以能持李说也持李者谓之王持张刘者谓之伯况孙以上哉迩年始得千金翼读之益契旧闻大发蒙塞或以其防索诸今人为之骇然亦不敢言也今人家子弟为科举之术必持程朱不持汉儒为医师必持李不持前人何昔之大儒上医甚艰有今正叔元晦明之盈天下闾巷也今称良医师多江南余旧有戏语谓北人乏医试以户曹版籍校计何生死者之畧相当欤噫嘻尧舜以揖让汤武以干戈茍合道济世何必曰禅道不同不相为谋有语则吐亦焉知其为是为妄耶知我罪我皆所不辞微葛君也吾其矣葛君生我我知报之申吾感因述吾志而己葛君字汝敬其为道吾能识其超抜髙妙所谓廓见以躅古积功力以给用者而不能指言之因称以语人曰仁哉汝敬乎活今人之心智哉汝敬乎得先圣之道盖汝敬可久孙也知可久知汝敬矣
　　送地理黄生归剑江序【蒋冕】
　　相地之说岂独堪舆家有之我乃卜涧水东瀍水西书固尝有之矣卜云其吉终焉允臧诗亦尝言之矣然此犹为居室言非为宅兆言也孔曾相与问答极论夫孝子生事葬祭之道颛颛然着之于书以诏天下后世至其终篇举送终之大节而特掲之曰卜其宅兆而安厝之使所在之地而皆可葬则何事于卜正以地有美恶不得不卜以决之葬焉而不卜卜焉而不吉则虽而未必能尽善吾亲之体魄容有不安焉者此孔子所以有安之之说也自是以来邹孟氏以及司马氏程氏朱氏始有无使土亲肤之说又有土厚水深之说又有土色光润草木茂盛以为地美之验之说又有避五患之说又有择主势强弱风气聚散之说皆不过推广孔子之言而益致其谨重周慎之意特后来者言愈详而意愈密耳此正天下后世凡为人子者所当尊信服行以为蓍蔡指南者也堪舆家谓凡人之贤愚夀夭富贫贱贵一切皆琢中枯骨之所为虽天道福善祸淫之理世主赏善伐恶之权皆可以置而不论甚则至谓神功可夺天命可改而祸福之应速不旋日则与此甚相矛盾有不可同年而语者矣然彼之业是术者但见其师资相授大率皆然遂益鼓其说以误世人矜张夸诩饰伪以为真以愚诳愚先后一辙虽号为读儒书者亦毎甘其愚而不之悟且自谓吾之祸福予夺皆不出其术中由是举吾亲之体魄一听其所为以自陷于水泉蝼蚁之地而不自觉曾不知彼之言固有与吾儒合者其曰乘生气者是也曰上聚曰风曰水曰土欲坚润云者皆生气所以乘之由亦岂得谓为无理哉在人子者亦宜参互考究之为所得为以自尽夫必诚必信之道特不当以祸福言耳予年十二而孤先君窀穸事惟吾伯兄今湖广宪副梅轩先生是赖于堪舆家之说懵无所知顷自先母弃背朝夕皇皇焉图营宅兆业是术者往往踵接于吾门最后乡贡士杨仁夫以书自衡山来亟称剑江黄生璿既而生至与之语郭景纯葬书甚习间与之陟冈阜探讨源委其于山川性情务求其隠显向背之未易测识者其于夀夭贫富之説未尝一出诸其口其人又谦而好学在吾家一闻丁副宪时雍言永丰吴慎仪之术有过人者即辞予往从之得其肯綮为多予家居二年生凡三来吾全每一见之輙喜其问学日新而未己庶乎可与论吾儒慎终之道而不拘拘然泥于彼所传祸福之谈者故因其佐予葬先母而归也书此以张之且使人知予所以与进乎生者意盖在此而不在彼也
　　跋陆翁所藏石田画后【吴寛】
　　人言石田公好异闻有欲得其图画者輙谈怪之事以动之事穷或凑而成故失之诬者颇多阊门陆汝器以所得图画示予不啻百十幅凡山水草木禽兽果蓏蔬菜无不备然汝器淳实人也于怪事非惟不能谈亦不欲谈而得画之多如此则人言其可尽信也哉




　　明文海巻三百十六
　　钦定四库全书
　　明文海巻三百十七　　　　余姚黄宗羲编序一百八
　　技术
　　赠饶太医序【万恭】
　　余幸得视篆医院而好读诸外家方书其言连类洸洋若神府海藏变怪百具视其上方皆可游心骇目若鼓之攻跗之涤长桑君之方缓之为和之视豹之慰安期之神楼太仓公之诊无虑数千百家是皆诚壹所致故足述也然悉局于一体假令从逺邈则其効可覩矣通方之士无取焉余甲寅春弥月病膈以上气冲冲触不得定膈以下即如空囊歉歉不得实也燠之则燥凉之则惫补之则气溢防之则气耗余甚厌苦之间以语光禄吉阳先生应声曰幸适有方士杏山山人者过我请为子视疾须防杏山山人果至余望见杏山山人呼曰即以何方药令己疾君曰请脉之良久曰是谓事劳其形思滑其精血耗丹宅气骛黄庭非九窍所入五味所生是宜剂以清化膏以五经于是三四投盖油油然不觉病之解以去也余欢甚招山人谓曰善医也夫善医也夫即外方家诸所称何以加焉山人好弈余亦时时招山人弈日有持海檄告倭盗者甚急山人辍奕索读之既攘臂大言曰安得善击贼如吾应城尹者为海邦击贼余曰而尹何状而能击贼山人曰吾尹叶震亨氏者广右人也尹应城时矿贼从中洲来匿城南巨麓中尹跃马挟弓矢出从者三人抵贼所羣贼据麓自若以其凶犷者五人絶涧奋臂持弰来锐不可当吾从城上观之贼及百步尹不为动五十步不为动三十步不为动比短兵接尹令从者一发一毙再发再毙尽得五首悬马腹而还盗自是不敢入境今安所得如吾尹为海邦击贼余拊臂曰嗟乎此海邦独奈何不得震亨氏而用之山人揺手曰海邦者莫须得如吾尹者不能用也盖闻医竘者秦之良医也张子背肿命竘治之张子曰非吾背也任子制焉治之遂愈夫有所委而后有所愈贼势然也今通泰间多鹾贾四方货物并至其民任侠地边海倭奴亟趋其利彼民人剽悍并起逐之故倭不能得所欲是疾在肤膜者也南跨江为苏松地下宜稻为天下饶民俗靡繁丈夫讴歌游戏女子被锦绮如恐不胜故其俗日以丽而日以脆善诲盗倭之来也如颷风而民之窜也如流水富民入郭贫民遂矙其室良盗莫分业无所是疾在心腹者也南为两浙浙以北大较如蘓松而未甚浙以南多海利浮海者千艘走死地如驶既又愚夷贾夺之利倭是用怒肆毒尤烈然累起而累逐之是疾在腠理者也故愈通泰疾易愈两浙疾难愈两浙疾易愈苏松疾难审标本明缓急安得海邦大吏以其事委击贼者如张子之委背乎洞阳生跃然曰杏山山人善医也夫善医也夫去外方家诸所称逺矣夫効则上都其功不効则下防其罪医竘者有反袂而走耳语治疾得治盗山人岂所谓通方者非耶
　　丛桂庄牡丹谱序【朱安】
　　牡丹乃造物之钟秀者哲人豪士往往称赏焉然时平则缛葩丽藻油幕朱栏香轮竞逐管弦叠奏以乐之繁华焉世艰则芟于刍牧毁于兵燹寒烟荒草之中败屋頽垣之内人亦莫之顾矣以牡丹之盛衰不可以观世道乎惟唐开元中始盛于长安太白清平调巳品题之乐天诗云一丛深色花十户中人赋是也宋天圣中复盛于洛阳邵康节韩范司马诸名家皆歌咏而爱重之欧阳公为之作记凡三十品汴为宋皇邑去洛阳四百里花开每以充贡汴花之不逮洛阳明矣我明宣徳间周宪祖于府中开天香圃以植之府乃宋大内泉甘土沃花荣茂不减洛阳每花时召府僚张筵防文儒托乘俊彦盈席飞鸾觞错绮肴制牡丹仙传竒流传以为盛事昔髙唐菟苑皆宾从之能赋者而楚襄梁孝不过尊贵之人耳岂如宪祖之操觚染翰为当世之作者哉然谱所载止二十余品盖所收者汴之牡丹耳未暇取之异地也汴之城中土卤而水咸百卉不宜士庶之家罕有焉嘉靖改元数载宗人始出郊坰辟园圃艺花木为游息之所于是诸邸竞以牡丹相尚珍求四方西至关陜南涉江淮得其絶异之品以夸竒角胜焉今皆萃之于汴矣一园所植者数万本其品多至五十余色自古未有如此之盛不知洛阳为何如也予弃人也刍狗天地之间雌伏蓬茅之下拓落而约身懒慢以相成无所事乃于城东七里之边村购得空同李公之故墅其松竹间有存者台榭余址稍加修葺以为佚老之处钱塘沈青门过而乐之取淮南小山之义题其扁曰丛桂庄客有王猷之兴者毎过访焉留春轩前植牡丹数百本非敢嫓美名园然嘉月柔风芬馥妖冶怡性情之真观化工之妙则一也若乃四皓之采芝七贤之醉竹渊明之赏菊和靖之咏梅皆肥遯山林取其凌霜傲雪以自励其清操耳予之所好盖未能脱畧绮纨之故态也暇日乃辨其色香之美恶考其名品之髙下参以欧谱之同异作牡丹谱六十二品每品咏以一诗虽词防芜陋不能宣冩佳丽欲使后之览者知余为盛世间人无所用其心也详述欧谱栽接浇治之法复益以今法使不遗其巧可以夺天工矣宋迂愚叟所着牡丹荣辱志亦加损益附之巻末俾宴赏者审其宜忌庶不负花神而国色天香花王尊贵不与凡卉同也信矣哉
　　酒筹序【朱安】
　　夫修礼敦好协义洽情匪酒莫之欢也弁侧山頽昏湎戕生匪令莫之约也陶然醺然游衍酣畅匪闲莫之适也是文雅佚豫实造物之固靳生人之厚享也不有儁伟之士难摅磊落之懐尝试揆之通显者有大飨大射送往劳来之宴皆执法在前三爵是矩尔乃尊卑匪齐南北异地鲜有同心兼爱以和乐也隠遯者避处山林田家作苦岁时伏腊斗酒自劳既翕兄弟复聚比隣醉后耳热仰天呜呜然而茅茨土苴鼓腹击壤非有衣冠文谈之美观也虽竹林之饮违逺世故放情方外乃以道汚时艰托此而逃焉惟我先君南山公以宗亲而值唐虞之盛禄赡丰腆而无簿书之鞅掌法禁疎濶得遂诗酒以夷犹性乐名饮尝书醉乡记酒徳颂于壁谓人曰此虽荒唐玩世之言然其防趣逺千载而下其流风余韵犹足以袪蓬虑而息尘机也因扁其亭曰俯观取俯观万物扰扰焉如江汉之载浮萍之义仍书一聨云梦里游三岛酣中失二豪其胸次旷达如此喜与林下诸君子游欵洽言兰交谐伐木易曰由豫大有得公其有焉如梁之通人水南田公杏山谷公之谢政归也与公风期宿协意气相栩解冥筌惜隂行乐时称为饮中三达而西原薛考功自亳寄以将进酒之作乐三公之志也公复彚韵人佳士结怡情社登髙作赋述宴兴懐杯斝才倾云烟落纸其乐何如也尝见昔人以名士姝姜制为酒牌之令者公曰昔贤岂可唱名驱使哉不如用诗有一觞一咏之义乃取唐宋诗人七言絶句五十篇有关于饮宴者复阐系其防为饮酒之目以淇园之竹为五十筹书之注于一筒命宾探取而饮能使觞酌不淆进止有序卓哉觞政之佳令也逮公暮齿商订耆宿为老景防盖公自少及老每酒防宴罢頽然醉归丰仪爽朗虬髯竟尺飃飃飏飏乡人歆羡而指之曰此太平人物也未有浃辰不饮者垂五十余年嘉靖癸亥我公谢世未几而章程渐严凡元宵灯火宾筵伎乐皆有禁防宗人禄入又复裁抑皆嗟咨无复曩之优游矣梁台雪月宋苑莺花亦寥落而减容色矣吁可胜叹哉兹将酒筹彚为一帙付梓以传倘林泉髙士江湖散人有志于名饮者亦制此筹用佐罇豆之欢可以想见公之为人必兴同懐之感焉
　　书董杏庄巻【陈九川】
　　后峯既为董生仁题杏庄巻东洲子详其事以示余余谓董生行其术于京者十数年及已卯之事乃大章其业岂非天鉴明君不杀之徳故畀之以活诸臣耶余固甚异董生也余当杖时年少体羸众独危之既而庸医者又强余下之汤液入而呕而益病矣继同年马子伯循为余治膏傅之疮亦渐愈而攻抜之剂痛不可胜不絶呻吟者凡七日夜乃从东洲子逆董生入而视之与安易之膏徐而痛定越数日起拜之而生不言功余固甚异董生也今天下之民百孔千疮待拯甚急者何可言邪涖之者不重呕下之亦鲜矣而况于膏之邪而况于调其元而治其本邪纵有稍致驩虞而不动声色不自矜能者盖寡矣余重有感于董生也夫仁人心也于时为春木华于春者江北莫先于杏疾也者仁术所先施也字董生以心甫而称之以杏庄后峯之期之也逺矣生其思尽厥义乎余固重有望于董生也
　　观物杂咏序【万廷言】
　　画者作秋山平逺往往极其巧于微烟暮鸟风雨灭没之间而传神写照亦洒然快覩于丰仪毛骨之表以肖乎其人可谓工矣然竟不能传声音于楮笔之所及诗以穷山川草木鸟兽虫鱼风云月露之变悲欢愉戚絶抱孤踪久幽华剥之情与物之不齐咸着于篇可谓博矣然亦不能超然独咏于无物岂两者技止有形而己耶虽然昔人有言以有形而象无形斯至矣妙于山水者使人览之悄然坐天姥而闻清猿飞鸟不还缄情天未说者谓其有枯淡欲无之趣则亦非沦无声而滞有物者盖用志不分乃凝于神夫茍至于凝神则形声皆可意造形声皆可意造则其接见闻之外者亦惟可意防而不可形致也顾良工苦心览者未必尽识安知笔墨之径非写希声而咏无物者乎宪使青阳施君以所作观物杂咏八十一章示予予爱其机窍深敏音节华畅因物造意故其意员因意造词故其词透盖君英敏博洽根究理要敭歴中外多熟世故与人不为岸府洞中而濶表故其诗似其为人读之洒洒释胶起虑当所欲言至于首咏乾坤所谓来往不停辙谁是将车者则又使人当下声容俱歇逈若有独见独闻者发希声于幽渺寄妙意于象数而非徒咏于物者矣君其诚有得于观物者乎夫能观无物于有物之中然后可以因应而妙乎物反观其观未尝有观者然后可以忘见而大其观外无物象内无观者则心冥寂然咏安从生乎是谓莫知其然而然之神此三百篇风雅所由出也呜呼深矣君家九华而近庐岳今功名方起青鞋布袜非所有事予山人也亦非所敢问异时俟君倦游归第当相与游九华坐匡庐絶顶反观吾能观者为有乎为无乎与乾坤将车者果伊谁乎为一乎为二乎请从事于斯咏矣
　　题何主臣符章册【冯梦祯】
　　何主臣歙人名某字雪渔以善符章奔走天下昔年在白下余召之入官署授之玉石铜成数十面俱竒古有致寳用至今主臣去嵗满七十客死承恩寺搜其槖惟竒石一座存焉友人醵金敛之归其柩今遂无祝瓣香于主臣者余闻之丁南羽主臣之学符章也破产游吴中事文休承许髙阳最久兼得其长老而益精遂纵横一时呜呼符章虽一艺而用笔用刀硃文白文俱有妙解非得师不能精不精不能久传况其上者乎丁贞白藏主臣符章二册凡千余面得之于其子真可寳也其俟而广之万厯乙已夏日游黄山雨中题
　　书地理况鹤冈巻【唐顺之】
　　叩巫卜星相堪舆之家而问焉曰吉乎志未然也而闻者骤然喜叩巫卜星相堪舆之家而问焉曰凶乎未必然也而闻者骤然悲则是巫卜星相堪舆常操吉人凶人悲人喜人之权以奔走乎其人而其人之吉凶悲喜一系于巫卜星相堪舆之口而听焉若是何也人情常喜希觊乎其所不可必而常揣摩乎其所不可知而术家凭神以自神故多言而惑信巧发而竒中操希觊之心与揣摩之见而叩之凭神之人而投之巧发竒中之说宜其入之深也诸家之中其尤炽者曰堪舆其指画天地支离五行八卦竒中之说尤多而人尤尊之堪舆家吾不知其所始吾意其初本以土验气测量水脉以宁死者而赞慈孝如是而已盖未始有防之说也自兹说之行至使子孙露其先人不葬以待吉地与吉日致其人而不免于水火者有矣或取土中数十年之陈胔非有山崩水齧而好数徙之甚者豫章饶歙之间盗地以葬往往至于杀人而不止然则堪舆家之说吾惧其不为祥而为孽也夫儒者之论殃庆归之积善与恶其说至精犹或半验半不验则天道之逺也而谓既朽之骨丛祸丛福若呼谷而响答焉其亦未必然欤鹤冈况君精于术而能竒中者也曩余葬母实借于君然余之借君非其吉凶祸福之谓也君间尝请文于余呜呼挟君之术以游于世其有不能奔走乎其人而其人之悲喜有不惟君之为听者欤然则余言何能轻重君耶君如有意乎余言也则君其务为土验气以宁死者毋务为吉凶祸福以邀生者而孝子慈孙有溺于吉凶之说其亦以余言解之而已
　　书笔谱册子【李维祯】
　　蒋孝廉公鸣贻余书亟称吴兴朱苕元制笔精良东南第一己见其笔谱则王百谷先生朱元介宗伯范长伯学宪品题推许甚至余不能书生平未尝有手墨留人间每听临池家谈笔美恶不知云何苕元为鸿笔之士所鉴赏定自不凡用忆古人善书者或运帚或削荆或染袖无所不佳余笑谓拙书人亦无所不可以苕元笔授余犹以乌号巨阙委诸偏枯指掌也昔吴入晋王秉枹鸣钟鼓丁宁錞于振铎勇怯皆应三军哗扣声动天地余怯者窃附同声相应之义安足为苕元长声价哉
　　书吴生巻后【李维祯】
　　古器法书名画之属有鉴赏好事二家其人今莫盛于吴越而江右自欧阳文正以后絶响矣余先世故江右性椎鲁一无所知于博古迷特甚窃自附昔人声伎之说恐好故不解尔吴生江右金谿人也以博古名往来汝颍荆郢间从者如市足为江右吐气窃怪其何所经承一日生持巻乞余书言自少病目双瞽矣得国医治之而愈余因失笑生之目能识别古物乃以此故使余从张湛受东门伯左丘明西河夫子古方当亦作生伎俩也或曰曹孟徳岂有四目两口但多知耳何乃借资于既盲之视笑道论曰若乘头入者两眼俱来乗一眼而入便成偏见大道乎余复无以自解笑不能巳





</div>
    <div class="pagination">
<a href="明文海_page86.html">上一页</a><span>...</span><a href="明文海_page82.html">82</a><a href="明文海_page83.html">83</a><a href="明文海_page84.html">84</a><a href="明文海_page85.html">85</a><a href="明文海_page86.html">86</a><span class="current-page">87</span><a href="明文海_page88.html">88</a><a href="明文海_page89.html">89</a><a href="明文海_page90.html">90</a><a href="明文海_page91.html">91</a><a href="明文海_page92.html">92</a><span>...</span><a href="明文海_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
