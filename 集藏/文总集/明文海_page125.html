<!DOCTYPE html>
<html>
<head>
    <meta charset="UTF-8">
    <title>明文海 - 第 125 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 125 页/共 134 页</h1>
    <div class="content">　　故荣禄大夫少师兼吏部尚书赠特进光禄天夫太师諡忠定蹇公神道碑铭【杨荣】
　　天眷我皇明诞启文明之运必笃生弥纶叅赞之臣相与协恭和用臻于至治揆之西蜀蹇公槩见之矣公世家重庆之巴邑曽祖继祖祖均夀考源斌以公贵累赠封至荣禄大夫少师兼吏部尚书曽祖妣牟祖妣雍妣胡继罗俱一品夫人公生而頴异首骨隆起风鉴者咸称为国器及就学日记百言郡守贰竒之选补郡庠生学业大进寻领乡举登洪武乙丑进士第授中书舎人初名瑢字宜之闻继母丧请守制太祖高皇帝因问曰得非蹇叔之后乎公叩首不敢对帝嘉其笃实因更名曰义御书义字赐之建文时擢吏部右侍郎太宗文皇帝入正大统转左侍郎寻陞尚书永乐甲申兼詹事府詹事戊子命兼辅皇太孙己丑大驾廵幸北京留辅皇太子监国适秩满九载赐玺书宴劳之公为宫僚长皇太子礼遇尤厚少有疾輙遣人慰问尝以公所居颇隘特命有司増建防事每遇节日必赐宴饮赋诗宠异之己亥闻父丧上及皇太子皆遣祭复赐教寛慰赙以白金襄事毕即命起复辛丑皇太子赴北京留公辅导皇太孙寻侍从至北京奉命廵抚畿内明年还京甲辰秋仁宗昭皇帝践祚陞荣禄大夫少保兼吏部尚书食二俸逾月陞少傅兼官如故赐冠服象笏玉带寻陞少师尝赐绳愆紏缪银章俾其有所匡正则封进之复赐银印一文曰蹇忠贞印并玺书备言公忠勤之实以示褒宣宗皇帝嗣统命监修两朝实録宣德纪元扈驾征武定州赐人口宝带金银文绮丁未扈从廵边还上以公春秋既高且师保职惟寅亮诏辍公吏部之务庚戌春两朝实録成赐鞍马白金文绮先朝旧臣惟公为首上深眷顾之尝锡银图书忠厚寛宏赐甲第于文明门之西北落成之日复赐宴器钞币凡节日遣中官赐宴于家秩满赐宴礼部降诏褒谕及公诞辰赐廐马钞币今皇帝即位赐赉特厚公有心疾至是复作上屡遣中官及太医院名医往视之复赐羊酒及钞以慰勉之明日疾剧公泣谓太监范安曰义起自布衣荷列圣擢用无所补报今皇帝新承大统又不获效忠没有遗恨苐自今愿率由太祖皇帝旧章庶几天下生民受福复谕诸子孙和顺孝敬恪遵法度遂卒时乙卯正月丁亥也讣闻上为悼念命有司治丧葬赠特进光禄大夫太师尚书如旧谥忠定官其长子英尚宝司丞属以国有大事停祭百日后命礼部尚书胡濙谕祭之给舟车归其丧公生元至正癸卯十二月乙卯至是享年七十三配刘氏加赠一品夫人继张氏封一品夫人侧室孔氏男四长即英次芳芸荃女二适马俊李诚英芳二女皆刘出芸孔出荃张出洪熈时授尚宝司丞早卒孙男四霖震霑露孙女一英奉柩将以某年某月某日祔葬乡之先茔乃列附三代并公厯履之详徴予铭其墓道之碑惟公禀含宏和厚之资出当重熈累治之运迨事列圣洊膺重托献纳匡翼功在国家天锡之夀褎然为时元老葢蜀之山川清淑之气钟之哲人者自尹吉甫佐周宣致中兴之盛旷世鲜有其俦若公之遭际事业闻望足以继休声于千载之下于乎盛哉予与相知既久故于英之请不辞谨摭其槩俾勒之石用垂不朽铭曰
　　天眷国家笃生才贤光辅至治夫岂偶然维公之生实钟间气时焉斯出遭遇盛世起自巍科寓迹鳯池擢贰天官铨衡攸司纪元永乐为天官卿继兼宫僚荐荷宠荣洪熙更化倚注尤厚进秩三孤厥绩斯茂迨及宣徳宠优旧臣不烦以政左右日亲嘉谋嘉猷夙夕入告务底禆益孰曰言耄玉带廐马白金防币宠赉自天惟德之惠祗承圣皇嗣位之初惟恪惟勤一致是图惟公在廷五十余年恩荣终始孰与比肩蜀山苍苍川流洋洋公所存者山川之光
　　王俊伯墓表【呉寛】
　　自元顺帝嗣位其末世政益弛俗益壊天下悉变于诈而浇薄奢僭大抵与贾生之论秦者无异我太祖高皇帝起而救之用重典以治顽民由旧政以修废事一时口给心计号多才能虽多举用輙见剪除其卒在位所以辅世而长民者莫非质直悃愊之人而天下之俗遂还于厚若故按察使其一人也公讳英字俊伯苏之昆山人初从乡校贡入太学以诸生选授监察御史久之高皇帝以公可用特命署都御史事而大书敦厚王英四字揭于殿柱以励百官当时朝士以罪去者比比而宪臣尤甚公独以秩满陞刑部郎中俄出知宁海县葢欲以民事试之也及太宗文皇帝嗣位知公名召还复郎中寻擢陜西按察使丁内艰服除改山西秩满仍命治陜巳而得代还行至泗州疾作而没享年六十三公立朝守正不阿旦夕兢兢谨畏每顾其妻子曰吾以身许国其勿以死生为意但吾获死于正足矣乃絶不问家事而时具疏有所建白上知其忠直也多嘉纳之然疏入輙毁其藁人不得而知也及长臬司务以简静为治狱至而决虽不为强辩深文而巨奸宿蠧恐惧首服不能隐其罪至待寮友和而正寛而有容凡所设施人皆取以为法固有千里外闻公之名而感慕者公平生不立声誉居官凡四十年得其事行葢若此然足以见公之为人矣王之先在宋有左朝请大夫葆以忠纯文雅称于时周益公实为文志其墓子孙累世以儒素相承至公遭时始复仕公初娶何氏昆山令平之女继娶阎氏子男三人曰宁曰安曰定女三人其一嫁同里朱辉孙男三人曰某早卒曰成宪曰成章曾孙男一人女一人公殁于永乐二十年四月十九日以其年十月六日葬于马鞍山先茔后六十余年成宪官京师以予有乡里斯文之好持公墓铭且别具行状请予文表墓予观国初多钜人长者如汉之石建周仁张欧軰岂惟有益于时用能保其身全其家传其子孙其淳厚之风逺矣公即其人迨去世巳久凡与之处者犹不能忘故靖逺伯王公骥刚毅少容以与公旧寮也追念之不置甞致手札问讯其妻子所以周防之者甚厚叶文庄公于公为乡后軰拜公遗像赞之为名贤而至于今邑人尚能谈其居乡里时一二事曰公一日行道傍有负鹾者挤公堕水中怡然摄衣而归他日复遇于道其人知为公也弃所负而走公使人追还之常服入呉市门时适有鞾禁门者执公为庶民宜有罚公笑曰吾官人也门者不信取冠服示之始释其防公亦不怒邑令盛设酒馔邀公辞之竟赴隣翁饭或怪之公曰邻翁贫治具不若邑令之易且官府吾可轻入其门耶盖公平日未尝有私谒至人有私事干者輙逊谢之曰吾不能尔其他事大率如此此益可以见公之为人也故书以系之
　　陈直夫墓铭【李东阳】
　　吾友陈君直夫举进士拜南京贵州道监察御史三年丁外艰服阕改陜西道又三年丁内艰再改河南道皆在南京迁江西按察司佥事二年致仕归十余年南京兵部尚书张公恱荐其志行可大用乃起为福建佥事督理屯田又二年复乞致仕时倪文毅公为吏部尚书特擢为河南副使都御史林君俊举以自代不果又再乞致仕廵抚都御史孙君需请留之廵按诸御史交荐之又二年竟致仕去君子观其进退之际可以知其人矣直夫鲠介寡合虽生长都防而有山林性气不能与物湛浮遇节义廉洁士倾心向慕稍不合輙蹙頞而起若将凂乎其身家素窭奉亲养志常俸外一无所取居丧非义赙輙辞弗受屏居旧乡去府治逺足不至公室人以请托至必峻却之久亦无复至者惟事两兄嫁其女抚妻之孤弟建祠堂以合族他无所好非所当赴虽故旧强之不屈也其莅官政务公与慎在南台力操风纪尝上疏请止中官取花木捄言事之不得其职者在江西持法甚谨在福建清屯田在河南赈饥民皆悉心综治不茍应故事顾其所拂意者恒多虽黾勉就职而志常在退其去也盖有遗用焉若其经业精贯愽渉史籍使得当督学之任必大有兴作世之用违其才每如此是岂独为直夫叹哉然直夫之自处则可谓不失也巳直夫讳壮自号古迂浙之山阴人祖讳珪坐累戍交趾内徙京卫考讳简赠文林郎监察御史妣徐氏封太孺人子三曰钦鏊蓥女三长适周禔次适赵文学次许嫁祁钢孙亦三曰沆瀣澯女孙四长许嫁施绰直夫生正统丁巳其举进士以天顺甲申卒以治甲子十一月十三日乙丑某月某日葬黄龙尖山之原予与直夫同京产又同甲第雅相知厚予久叨仕籍直夫每致书札无一褒誉语至相称谓虽老必以字未尝效时俗举爵号故予铭直夫亦以字庶以为其子终治命云铭曰抗世孤立不西以东敦徳之恒以与始终众閧而嚣我若弗聪行我者天藏我在躬纵不大施弗丧厥衷吁嗟直夫其古人之风乎
　　郭君墓表【李东阳】
　　成化乙未春二月壬午兵部武选员外郎郭君卒户部郎中李君汉章君知巳也状君行以授其子仁俾乞予表墓仁既归以其年四月丁酉葬君城武杜村先墓比复走京师来徴文而李君为速予日不置予既哀仁之孤又感于李君交友之谊乃为之辞曰君讳玺字文瑞姓郭氏兖之武城人谱逸不可考由君以上得三世曰曽祖讳彦礼祖讳升父讳浩赠承德郎兵部武库主事嫡母刘母贾皆赠安人君少失怙养母甚孝事诸兄谨与人不易合负意气勤学问学成举天顺甲申进士奉诏入翰林为庶吉士拜工部营缮主事风岸卓卓监局诸工掾多出入曹省无所惮至相与抗礼君方坐治事有噪于侧者君执而笞之其人有所愬中君以法竟下诏狱坐贬人皆危君君固自若也成化丁亥丁贾安人忧去庚寅改兵部武库主事防武选员外郎阙吏部谓非疆有力者弗任乃擢补君君家无私谒曹事有不能决者往往以一言定之人服其能甲午君得疾冬益剧乃上防乞归命未下而卒年四十有一配刘封安人生二子仁仕侧室崔生一子儒卒之日家无余赀鬻舎偿劵而后返葬自公卿而下知君者皆嗟悼不置云夫材与气二者恒相为用然论士者必先气而后材故虽有庖丁之刃郢人之斤茍非其气足以盖物未必不敛手缩臂趦趄而自失其固不能者弗论也郭君平居论汹汹无謟辞佞色居官未尝阿意所事其所奋激虽横罹刑罚不少挫故临事处职皆能有以自遂其胜于脂韦耎脆视人之顔色以为进退者亦逺矣使天假之年君又充拓之不暇其所建立固可限哉初君居翰林而志在曹署既得剧地乃日以益显向使君局文章又蚤死岂得遽以自见称良吏若是籍籍也呜呼予固叹夫宅材者茍处非其职鲜有能尽其用者也夫既具材负气且得官以为用而又不得尽以死士之用于世亦甚难矣哉初予与同为庶吉士者十有八人其既者河南杜大勉大兴王器之及君为三人大勉在翰林輙病归卒于家予知弗能详大抵朴厚士也器之予同学生其人笃厚和易而中介介有分别勃然向于义拜南京户部主事卒于官昔王荆公表征处士墓及其友二人况三君者皆同仕有名籍诚不宜使没没故予因郭君附论之君而有知其不以予言为然者吾弗信也
　　韩莲墓碑【王九思】
　　黄河太华之间有贤大夫莲先生卒其子仪封知县邦彦浙江佥事邦竒工部员外郎邦靖国子监生邦翊卜塟朝邑南阳洪之原而太史吕子纂述令德播为嘉铭纳诸室矣惟是墓道之碑有阙无以崇亲表贤别贵贱之等而诏来裔示后世于是谋之九思九思少时习闻我先君言言先生才气古豪杰蔑以过也治中幸谒拜京师而先生往时教授华山下而受经之徒尊而仰之也是故称莲峯先生云先生讳绍宗字裕后同州朝邑人也盖姓韩氏先生生未晬而孤三歳而有智八岁行堕洛河氷下一巨力挟之出无恙十岁读书日记千言葢受尚书武清令伦所武清令伦者先生之叔父也精通尚书以此尽传其秘十六而为学官弟子副使伍公见其文竒甚爱之呼之曰韩生当此之时故三秦士无不推韩先生者本副使伍公延誉之力也二十三举乡试试进士乃不中而归乃就华山云台观授经三年士逺近至者葢门下多文武之才而又浮渭而西登毕郢上邰城览终南太白之胜又西至岐山之阳陈仓之口所至士多从之逰而文日益壮盖二十七而举进士云进士授刑部山东司主事五年而迁四川员外郎其年再迁郎中复山东司而云南广东二司者事剧甚部尚书特委摄焉然又或摄他司而终始刑部凡九年其所听断平反者甚多葢数十百事不尽书书其大者都指挥王章者之守备真定也葢横甚虎而冠者也巡按御史柯忠劾奏章章亦诬奏御史郎中往勘而章恃其有内幸出谒道上执宾主之礼郎中怒鞭之道上三十遂按其罪免官当是时真定知府者亦有内幸而入谒甚倨郎中微持其阴事乃复长跪谢无状死罪幸使君寛之不可竟奏抵于法太监石岩者镇守大同而都御史许进为巡抚恶之两家相讦奏奏下给事中御史同郎中往勘往勘而岩罪有端而许公无何给事中御史以为亦宜微入许公以塞口郎中曰天乎乃有枉人罪而避巳祸者固不肯狱成岩深疾之舎给事中御史不奏奏郎中言郎中党都御史罪我于是天子震怒逮系郎中而遣他官往勘则许公左迁矣郎中竟亦无罪当是时安逺侯者好结客客与逰者皆贵近用事有气力者侯与都御史某者不相中具奏北阙下郎中按问而侯赃以钜万身所杀伤数十人奏请抵法天子不可如是者三而是时彭公韶为尚书曰郎中力穷矣乃自具奏以唐事为比语在墓志语中然不竟罪侯者诸客之力也其后京师有一僧善太监梁昉而称曰门僧一日某伯者出而僧正冲其前导挞僧僧倚梁昉奏伯系狱而自从昉匿不出也郎中追出之抵罚而京师为之语曰伯系狱僧入窟掘迯僧韩郎中顷之又有樊举人者事樊举人葢夀宁侯之门下客也夀宁侯贵振天下而其人负势以逞谓无奈我何葢勲戚贵臣一切奏状皆出其手然驾空亡事实至是奏下郎中郎中具知而诘其主奏者勲臣曰谁能为此奏乃具以实对曰樊举人为此奏于是摄樊举人是时樊举人匿夀宁侯所甚深乃百计出之出之而下狱数日矣乃郎中一旦出门见地上一巻书取视之则备书樊举人罪状宜必置之死不死不可郎中笑曰此樊举人所自为书也诘之果服同寮咸谓此畏笞诬服耳何乃自为此郎中呼樊举人出使背诵其书背诵不讹一字同寮惊问曰何乃自为此对曰韩公非可摇动以势蕲生则必死今言死者左计也兾生我耳郎中曰不然若罪不至死于是发戍辽东云而夀宁侯虽心恶之然无如之何朝审囚徒中有乱义男妇者死冡宰三原王公疑其太重以问主者不能对郎中前对曰义男犯其父与生男同科有之乎冡宰曰然然则乱义男妇者独奈何弗死也冡宰雅知郎中乃愈益重之遂欲超拜异等以风厉部署防大理寺丞缺员拟迁郎中而员外郎嘉庆者蜀人也与郎中有郄乃以他事奏使下狱而主问者御史又故为稽留以故不果迁其后厯久乃迁为福建按察副使副使既至而都御史左迁者魏叅政子挞人市中适过见之怒摄叅政子魏叅政惧暮夜令其子亡匿归未几而镇守陈太监者其舎人羣夺屠者肉市中捕获一人而诸舎人者走匿不可得吏捕之急太监怒呼诸舎人者出数之曰此新韩副使也若等不闻之邪且若等何如魏叅政子遂送抵罪而后又有镇守邓太监邓太监者无故笞一吏死吏舎人诉之按察使御史按察使御史不问至副使副使问而太监者盛具接殷勤之欢窥伺副使副使于他事则答于死吏则或答或不答而笑因以困邓既出召卫指挥至而曰往时太监笞吏死者行杖人皆若卫卒其急捕之来不即勿复见我及捕至且治而为太监谋者令行杖人赴诉御史言未尝笞吏死又令太监多予吏舎人者金而教言吏实疾死非受笞死于是御史下按察使而太监遂无事然终以此嗛副使也其后副使代管海道捕海冦急而冦王某者觇知此隙谩为书与捕者因误遗太监而云韩副使受我金生我矣太监得书即以此奏副使是时都察院戴公珊为都御史知副使而署奏闻上竟亦无事知州白某者尚书之弟而受赇事觉人多不敢问问罢之又通判汤珍者尝为吏部甚辨有口而与知县高迁相讦奏词连廵按清军诸御史布按二司官而勘事者给事中郎中至而狱久不决而决于副使而汤珍高迁皆逸官罢其在福建凡七年而郡县吏以法问罢及所听断平反者又甚多事不尽书亦书其大者如此副使尝涖福宁道而三年不代者葢难其人佥事王公寅自请代之代之而神形瘁矣问下人曰我孰与韩使君下人曰无沗顾韩使君防闲暇耳佥事投笔笑曰幸甚诚如是足矣邦人闻之曰往年右布政与副使分治双门河也而才智弗逮也慙愤病几死乃今佥事来代副使乃又殊瘦矣其后佥事至工部侍郎终畏副使廵按御史四人者相继论荐不次擢用吏部亦屡拟按察使皆不果寻以母丧去归防朝觐黜陟幽明而给事中许某者尝以举人授徒按察司滋为奸利副使闻之立叱出使去有隙乃籍邓大监言受盗金事劾罢副使后十余年而黄君河清者亦闽人在吏部复荐起副使又不果而副使之子邦竒为吏部主事乃陟封中宪大夫云而又余十年正德巳夘四月二十一日以疾卒所与识者逺迩嗟叹皆曰伤乎莲峯先生己矣有流涕者其葬则是年七月十八日盖夀六十八岁先生为郎中时得赠其父显如子官母张氏封太宜人而太宜人之贞节则又尝被旌也先生伤赠君之弗逮也而所以事太宜人者盖甚至太宜人病尝失明医药无所不致至不愈先生夜夜吁天为祝拜甚苦一日有医从外来自言我能愈请鍼之鍼之果愈已忽不见盖神医云此与堕氷而神挟出者皆世俗耳目不闻覩甚怪异希有之事缙绅学士亦往徃所不道然先生之直节正气动天地昭日月格神固宜有之乃不幸而为人所谗沮摈斥老岩石死不究其用斯固列夫志士所为痛心而搤腕焉其子佥事员外郎又皆以直废铭曰韩以国氏肇自叔虞其来徐徐冯翊是居于维遐哉髯公三子罹世知燬二叔辟地伯氏捷止伯有曾孙桓桓其武翺翔于元金牌万户于维休哉万九之裔五世知名赠君倜傥莫我敢陵八龄剖缶豁虎辟锋竭力所天输储于公于维烈哉赠君遄谢其泽孔覃忠孝之委先生是堪先生峩峩万夫之望孰构尔谗以蹶尔行尔后奕奕既炽而昌于维丕哉太华以北在河之鬰为茂林先生之阡于维人斯尚式旃哉
　　彭君墓表【罗玘】
　　治十四年冬十一月十有八日江西提举副使邵君属饶守李君贰守鲍君介何生徐生走南城抵予室命表故监察御史彭君之墓且曰君里世他行葬所岁日月有编修程正之志铭在惟君贞臣臣行首贞愿表于其墓告来者为饶士世劝予既泣泣巳思邵为户部时常别白时之忠佞若泾渭然至君则曰此所谓渭也至其指为泾者则又若仇敌不少贷今兹果然既又思君平时言笑嘻嘻剧饮歌呼遇人无尔汝见其肺肝无留畛域坦坦夷夷人或易之予独曰是非其性要有蕴借耳成化末同举进士日益追逐相唯诺见时有附阉贵骤至要枢者有苞苴径内降补官者谓曰是不可钳之于市邪至杂他流则竟日寂无所指斥者予于是益觇君治改元之明年擢河南道监察御史廵京城之内外暨近畿横亘数百里连敌营也岁朔风尘起敌骑弯弓掠人道上事泄索急则扳戚里阉奴为援匿优伶家为恒君每得其机牙发之竒中人惊为神始改观悚息用荐出廵淛之盐法予时奔先君之丧过之淛之人曰是御史公商灶其两德之又曰是御史不可干以私六贵人助富人夺人妻弗能得予喜曰是将崭然矣予免丧至阙则治之六年也祷祠事兴上非其好也乃阉之黠谲入之自擅睂目标榜皷其幻徒日食于大官不嗛又假供养庄严糜耗百货延于大农之钱方酣君时监光禄寺事奋曰吾不能嘿嘿以茍活刻时日至于大官虽重得祸万无恨明日防入谓宜一切罢革储待之费变仙释幻惑其道左且不根语触讳忌羣阉衘而持之遂下君锦衣狱举朝震骇莫不服君之忠而危其祸英国张公独首白辩君无罪宜贳诸大臣助之上意乃解然犹编管边之隆庆卫伍在伍惟以母老覊京邸为忧明年诏释归养其母吏部尚书王公建议起君行召君矣而母李孺人殁未及葬君亦殁逾年一子龙又殁天下莫不悲其祸之烈既又莫不惜其不及召且大用以沛其施且惟龙遗腹子天钖是嗣方三龄也于呼天难谌斯人事之入于无穷其不可知其穹碑大隧之加于斯有也抑榛莽之蔽狐狸之窟而或夷而为墟蹊坎窦亦有也甚而陵谷之迭与为变亦有也况于兹墓乎则夫贞臣者故世倚以为重而亦其身之有不必芘欤然君之字书与夫歌诗杂著天下莫不存君之名内自六宫外暨蛮方海裔莫不闻史氏当不有遗也而邵君又率其属为君世世之托君其可以无憾而安于此惟予弗任厥职亦惟曰祗服邵君之役





　　眀文海巻四百四十七
　　钦定四库全书
　　明文海巻四百四十八　　　　余姚黄宗羲编墓文二十
　　名臣
　　厐原化墓铭【夏鍭】
　　公讳泮字元化别号芹斋由县学生中成化丁酉乡试登甲辰二甲进士第简授工科给事中稍迁刑科给事中公在谏司久而又事无不言扶理善类五沮格幸进一斥贱异教妄术三灾伤二节罢好玩二戚里一出身与中官为敌怨二凡十有六防可考悉有头尾每一防入众遫遫危公虽长贰皆以为可不必言者公自不能止若责独在我又如论驳反活及一事联名为副从尚多未计所幸遭遇先帝仁明间多报可即有未合亦不过诏狱一防戊午陞福建右叅政近年大理之贰以待科道之久次者公两拟大理丞于南京皆无成福建亦再上乃得公在闽分守漳泉兴福先是福安县库被掠县官利在得盗杂捕平民二十人趣毙之公至及活者三人权其罪尽绌知县丞簿既而以才力总督粮事辛酉当入觐李布政适病死公次当行检李箧中得银一千四百两辞不取曰朝觐人事书一部足矣宋儒黄勉斋故宅为中贵香火院公毁之改弥陀堂为弥高堂祀勉斋壬戌补河南右布政司首革镇守太监刘琅及马尚书家私役钱银以两计日省三四十驾帖取洛阳牡丹防请罢之司礼太监李荣索古铜镜器物公曰物非土产官取之民民无以应则累及冡墓卒不与甲子转左广西未几思恩土官有为叛谋调发旁午及其成绩公实一书谕止之乙丑用病归御史何道亨给事中戴寳之等交章留公不顾也既归诗酒亲旧十有二年而卒则丙子十二月十九日也得年六十有七其先年襄德公之裔至隋有讳玉者仕唐为总管十三世曰正巳宋大中祥符间为天台尉遂家焉高祖伯静号石湖居士曾祖叔圭有士行决武中辟不起祖讳瑞父讳计赠工科给事中母乌氏曹氏赠太孺人娶泉井蒋氏有淑行先卒赠孺人继李氏子男一曰栎县学生女二俱适名家孙男二曰荪曰防公平居坦易遇事振发斩絶不为左右顾视分所当行贪若嗜欲挈利害而趋之不可扼挽予年十七八才少知趋向口不为常儿语常为公举前人之言曰秦桧秉政三十年只成就得一个胡邦衡公曰吾軰耳中不可无此等论议夫言必先有之不然安望其相入如此也乃今日益验公卒之明年栎卜以某月某日合葬公于县西芝山之原手録公歴官行实请铭墓中予不得辞公尝评吾文曰如我所见子之文比于韩栁氏更若理到虽推许过实要为不薄吾文也况栎又以为言铭固吾责也公在官手不离巻帖发为诗文视其为人有谏垣薇垣归田三稿宠嘉録名臣论畧若干巻藏于家或曰前所举十六防者若又出姓名指列某事以为后信可乎予曰得畅御史亨与浙江镇守张太监讦奏一山东副使杨茂元言触时忌几死二刑部郎中丁哲断事横下诏狱三武岗知州刘逊见搆藩府四中官何文鼎言家法忤防五威宁伯王越营求再入六戒璇乘轿七滥度八烧丹禁中九京师天水十陜西旱干十一内监请备元宵灯料十二传奉取铜皷十三侯伯周或张鹤龄纵奴杀人十四论置蒋琮于法十五数李广十死十六当畅张搆讦时适有知名巳殁大臣视事两浙反若有助张者并出之非止以见公之难亦使居位者知谨于未死之前于乎有如公者诚不敢不表而益着之铭曰志则难施举世嘻嘻蹇蹇匪躬臣实以之若锢臣心山石可移虎豹食牛视其儿时所乏矫矫亦有自持公一不少气溢殿墀惴惴小夫便汗弗支石不能言我为之词百世而下铭公者谁
　　山东按察司副使李公墓志【崔铣】
　　公讳惟聪字自愚河南杞人也生而异状硕首丰背厚靣腰腹方濶身长七尺力举千觔望之屹然跃马击剑儇捷如侠士性质气猛趍义若奔甘淡服勤避汚如不及少习朱氏诗夜诵毕则入室空习剑悬枕作垒为攻击之状读古兵法有妙悟成化巳酉举于乡后屡上春官或独行无仆荷杖跨驴恶少骇散丙午选邳州知州河潴荒田公相地势之宜走潦开渠抽棘辟畞岁入倍常流民复业蝗不至境上官验而称之治壬子河决广陵治河大夫刘忠宣取公供事河久未塞公忽悟巻埽法盖先于岸上作台后宻置刄木于下背环系索台上作埽坚筑之长七十丈高二丈乃抽木下埽于水其激流则并下二埽又以草束土宻其隙河遂东注不溢作堤延袤六百里公以四十日成均分合工毋敢买佚奏功晋工部都水郎中改缮部采木湖南庚申北兵大入侵大同兵败死晋公山西按察副使大同兵备公比五阅精十抽一防制兵长短互用马歩错行因艺执器不强未能挑牌防矢战车立藩昼则治武夜则固垒旗鼓号令听闻相辨自率三千与同辛苦又修边城续断刬复外曰大边内曰小边皆十里一墩中舎小墩或三大墩守兵五十人小亦得半由是士跃马腾烽燧不举又三年改山东副使管辽阳屯田公又悉究病源掊夺权贵皆受约束并边废田益市牛耕铸鏄钐鉏劚给农之弗能自具者丁壮兴厉岁益田若干顷造册送府恐防射没皆公自画疆界手笇尺寸又欲仿古井田沟遂亩浍暇则便耕作警则阻驰骤值改官不果正德丙寅乂以急命往宣府饬兵畏而不敢至公年七十致仕杞人陈子乙曰公之善兵备也有四德焉诚使人乐死也义使人生勇也明断使人不贰也清俭使人息竞也公好农居常出入阡陌时刀羙稼仕则举而施之不治贲观不务茍成恳恳截截既竭聿绩恶阉人之毒民每却渔取治河时李兴列其名受上赏固求削之在辽东抑沮朱秀乃贿逆瑾矫命下诏狱罚五百粟输大同公之子倬暨其三弟俱从公出战编行伍间倬以勇力好义上官令督盗河南擒获竒略可载之史倬之壂举进士淳实能文将大李氏之绩而蕴者词曰唐士三足宣国宏犹惟食惟兵惟才则修修食伊何服功畎畆蓘溉既时获积孔阜修兵伊何饬度于戎欲勇可贾惟饩是充毅毅先生生我南杞经畧夙成章句寔鄙治经献策际我明良载矛伏剑克彼陆梁辟田种秔隄障陂薮濊濊者恵尚传民口引长接短肃队防行翼翼者律何战不臧于维李公厥才孔有为国长城为民慈母拂衣归来弹铗长歌河滨钓石塞上干戈土墙及肩粝餐入口试吐厥竒填兹宇宙铣也先公及公同升惟公雄名闻自过庭铣晚入朝公孙作友文兹石期垂永久
　　田汝耔志【崔铣】
　　君讳汝耔字勤父汴之祥符人治戊午年二十有一与予同举遂业太学勤父博闻善辞又饬操检三原马伯循称之曰见人之有技而不惊规人之过而温乙丑又同与举进士巳以外艰归服除授行人选中给事中是时刘瑾窃政瑾诛阉嗣其所行朝纪聿紊官惟附权润巳勤父挺立其间絶请谒攻词赋予既交旧而雅好何舎人仲黙每过予两人浮白吟诗慨时自愤曰引裾请劒者固丈夫许国尔顾事不当其防而情不中其欵杀身无益章主之暴嗟乎嗟乎迹与心违命与世左是以西山饿夫夫也然勤父遇事斤斤自信敢断决直端揆虚位争进者类御徒然勤父上防言当用大臣以忠谏去位如韩文等遭防斥然不禠职又劾武帅时源恃功滛纵迁江西提学佥事江西虽号文邦士习谖恣尚请托提学官校试列第不合素所评輙呶讙径去善宦者先阴访众议叅以今试者列名下之勤父惟据试文勤父雅好秦汉诸家书刻行史记往以举业誉者勤父病其腐置下列又遵勅谕贤知府伍文定同知曹琥四人及教官十二人及退居御史宋景及逸士某俱上疏荐又劾知县及教官不职者十余人宪臣及僚恶其侵官乃共升谤当考官时南台劾之调山西方谤起共欲挤入不测之渊然止言其乖方他无可摘者古所谓因贬见褒者欤自山西迁湖广副使皆理狱清屯田修水利防庾储事靡不饬前后乞休者三乃得请时四十五年既还汴力田养母杜门读书诵声琅琅闻户外病六经庸学传注纷如靡统字称句品思纂辑成一家言仅毕周易而巳诗暨古文集若干巻勤父之生母魏氏两娶俱陶氏女子一人惟屏女适李萃叟徐梦鹤前陶一女适和顔葬以丙申三月八日勤父受行人在正德戊辰选给事中在巳巳治刑科迁江西在癸酉十有一月调山西在丁丑二月迁湖广在己夘阅四岁归嘉靖癸巳三月二日卒维勤父闲居维十有二年铭曰洁行而刚攻辞而章枘凿戾只揆义奚坊彼精斯稗一槩而量返服水南乐此洋洋伊谁进贤休以君襄岁云趣矣孰讯彼苍维夀弗长维闻卬卬维河汤汤维文之昌
　　中宪大夫陜西行太仆寺少卿赵公墓志
　　铭【赵贞吉】
　　公讳某字中甫世居嘉州之犍为县高祖永永生阳衢阳衢生俊俊生赠广南府知府讳天禄公之父也妣赠恭人郭氏公生而竒貌少未知书间至江上部使者甚爱幸载去劝力学受春秋名家正德丁夘荐于乡庚辰谒选领耀州嘉靖乙酉以能调干州破贼以忧去服起补商州辛夘入南中清大理戎事乙未付公侬沙地居侬沙七年地得复称广南府完入职方不毁弃使者考上不已以壬寅三月年六十七卒于官距干州破贼凡十九年于是公之子正学入主文选事皆班班称说公事矣而公适卒初干贼樊绅为省中小掾有反相藩伯误礼异之民渐指目绅绅稍以术耸众久廼割布书约法以号窥隐占官揺荡逺近斩竿刻期出死力者无筭前守悸虑死计免去公至宻令诇者飬乞儿数十刺贼内备审较外佯示不理乙酉九月难作公誓众登城按籍传定旗帜器械甲士俄顷就列无哗者宻刖布贼内侦者五十人贼初不虞州之众整也又见刖者大沮城上矢石雨下贼殊死不能近退保杨千村疑帜四起发伏城中鼓噪蹂之贼大败走卒擒绅散其党收贼之烬扑之不以烦于人监司掠功廼弃去不辩顷之又抚定广南矣广南地接交趾宋狄青杀侬智高故处侬逺孽入国初遂为土酋自分割居之知府阱视不敢入公受命慨然曰乌有为天子土官寄命他地而可者固求入是时有司按兵待讨侬氏之乱皆危公行入即谕见乱首侬仕獬及獬孙承防留数日尽得其情拘谗人跛西对众杖杀之曰吾今日除汝家祸本复汝祖孙矣急解劒平垒谢过有司无烦大兵侬酋惊惧服公神泣谢不再教罢广南兵广南人稽颡留公公曰数百年无广南知府视篆事今露宿草昧奈何留我诸酋率伐木运石立署求居公公雅意欲留居耳乘快当之傍无了僮夷人争聚来居朞年板屋鳞次公渐储贮筑凿出太祖条约摩诸夷渐揉抹之收豪劲厮近之取其子弟束其髪耳以书语四年得编户四十八里土酋利公镇土舎人利公约其长夷人利公在无横罹讨罚与俱焚也葢七年而度务毕兴还国初旧物公在广南初助破龙的再擒侬寛威震恩懐居至五年天子嘉其劳诰赠其父母及其配交趾受成例赐白金文绮某少试艺即知称说公干州事闻公荷甲七日白单皆赭心窃悲壮公及仕于朝稍稍谈说公之守广南惜公事不炜煌著称于今也巳而召为天子圉卿渐著称将大用矣而公又卒公忠勇沉深虑中机宜诸魁垒立事不止此耳状称公在耀州招流民増户垦田贼循山阳不敢入其境拒势阉变嫁娶俗与朱裳并称清吏商州故有矿贼锋锐甚当事避之公初至集民兵断其饷道先驰以声贼焚庐帐急走避养老训士锄豪如耀之操二州获芝十数本麦禾防穂者无数虎伤人公文檄之虎自售死蝗防雷雨死异矣入大理封防苍山还军官冒破数万金提去就与抚廵官争大义褁药入蛮乡勘狱挥金而狱决蛮狱最纒结者听公言皆泣下输情去则祀公公以忠信试素矣不独入广南也公居则孝友廉恤士行卓然出则喜竒节而终其身遇皆盘错呜呼士得其一节足以自树况其多若是乎状作于成都刘谏议大直刘君与予皆喜谈述公事云公配江氏封恭人生五子长正吉国子生次正言次即正学敦道而经世次正心学生次正庚正言早卒长女适安元甫次适车纯季聘徐祉孙男五人孙女四人卜以卒之年十二月庚寅葬金华山阳从先兆也初公与安磐徐文华程启充宿进张鹏相望号嘉州名士故婿其好以终老铭曰呜呼监罔不躬予言靡同公流无穷
　　中顺大夫都察院右佥都御史丘公神道
　　碑【赵贞吉】
　　佥都御史集斋丘公以廵抚四川调江西辞代归卒三十年矣初公之嗣维祯持孙太史陞之作状求张大司马公经之墓志铭而遵严王先生慎中为之传以襄公事矣巳而祯没其弟维栻代祀事栻当公没时甚防复以文光于前人今年类公之藁数十巻载三先生之文作长牍道往事介于方伯象川林公以抵予略曰亡兄所以不朽先子者三先生之文也而三先生之文皆以翁为质焉翁歴试久又尝坐政事收用天下才望应知人才之难而立事者之不易也先子之事殆未肯以久而忘耶敢借宠于林君而徼幸于翁之门倘得神道碑成以卒亡兄业而妥先子灵于无穷岂止孤儿之幸将丘之孙子百世皆頼焉予初读为之哽咽叹曰噫集斋有子矣初公之入蜀也予以谒告家居闻公单车御两仆至境上一仆索一小吏脯炙食之即扑杀仆而焚弃之于时澄清之气揺动岷蔡群吏墨者解绶去随者振衣弹冠新耳目以待之公至日台中积案充栋公命吏日持牛腰大数十束睨立而批驳之官吏军伍之利害民情土俗之隐伏窦穴之翕闭龈腭之鸱缩狐藏兎狡神狙伏皆灭迹刮影电扫而霆击之无与遗类数月而庭无留牍三川之外江泸嶓僰碉砦賔竹之民疾痛苦乐皆在镜中况近宻乎笠豕攘鸽之盗捋须弄筋之戯皆得其地所名姓记之而况于大猾乎间与大吏议狱事必举其初辞末贴中证旁纵之迹缕缕如亲为之于是直指夺气而提刑避影官民畏公如张忠定之初震叠也爱公如武侯之老抚绥也予起家过成都与谈信宿服其练逹而诸不恱公者亦具见也无何调江西而论者随至有问予蜀事予曰丘公举劾数一二耳非难知者行当白矣事白而公卒矣栻谓予为质即是时也语具志状中遵严王子传曰公器识博逹忧时亹亹若不早逝则林见素胡静庵彭幸庵之流也予亦以为然或谓江西之调实夺公蜀也夫省大使人不疑也所代贤俾公不自疑也猎人藏网之法也论者随至揺儿齿也纵犬法也三纵则悬获而归矣故知江西非公居也公乌能为诸先逹之勚乎予曰时之利钝何可论公予独重公之本立也公事父孝友于兄弟敬于妻子周恤于亲友其行如此为御史劾近幸戚畹与议礼之臣不附炙手之势而忧失散之才口诵心维无时不在于南徼西陲之外瘴烟蛮雨之中也其节如此固知士尠有不立行于家而能着节于朝者公防頴异十五蜚声州郡为先逹所重二十举乡二十五为令有异政殆独授之致生有自来者与成此恢廓岂偶然哉或谓蜀之治太猛夫舍堕极之罪而谯振竒之劳岂非助贼之攻乎传曰执未究之意以訾偏持不终之政以讥猛是俾子产仲尼之获罪于当年也公之论于是定矣诗以诔之俾栻歌以祝公曰宋有人杰张复之才术可防云中梯重趼所歴优于施西蜀多火畴救之公三来沃清冷池梁岷高高名在斯丘公后兴五百期天子命保蜀之厘单车御仆九折驰寓书友人令其知行当俎豆张君祠张君救火公治堤蚁宅蚓窍无留疵手握防凿坚橜剖导江排倒天风披孰谓烹鲜理棼丝天女巧襄自怜持夜半忽改流黄机张君之功时与资公归不来止或尼五年始信成非迟公治蜀堕未及期别公一世时易移英风锦水犹昔吹公之防孤文巳齐万里弋取予之辞空山高制锦城碑刺桐花树班竹枝白日照耀清江湄谁起九原遵岩思与公论世抒余悲














　　明文海巻四百四十八
　　钦定四库全书
　　明文海巻四百四十九　　　余姚黄宗羲编墓文二十一
　　名臣
　　翁尚书墓志铭【代徐少湖作　薛应旂】
　　东涯翁公之卒且葬也其子某持状走京师乞余铭其墓石余惟四郊多垒卿大夫之耻闻鼓鼙之声则思将帅之臣若公者固今之所欲得其人而任之者而公不可作矣铭其容辞按状公名万达字仁夫东涯其别号也广东潮州揭阳人先世居闽之莆田有名雄者徙潮鮀江里之举登村雄生保保生琦琦生肇纲公曾祖也肇纲生公祖可俱以公为兵部尚书累赠如公官可生公父玉封亦如之母许继母某某赠封俱太夫人公少而頴异五嵗能诵书比长文日工嘉靖己酉科乡试中式丙戌科登进士授戸部主事厯员外郎郎中督税务所至以亷法著称尝疏劾戚畹沮抑权贵虽谤言朋兴略不为动出赈畿辅多所全活自是公之名实籍籍人士间矣及出补广西梧州知府梧杂民夷加以师旅公经画供亿足用省费总兵仇鸾縦卒横行公缚之繋狱郡称治平自是公之名实籍籍逺迩上下矣防安南莫登庸簒国称制南人上变朝议征之上命兵部尚书毛伯温侍郎张公经同咸宁侯仇鸾督兵讨之添注公为广西征南副使赞理兵务因条陈事宜白二公宻募敢死士梁文韬等数人入安南侦其情龙州凭祥二州土舎赵楷李寰韦应以继入未明嫡孽争立作乱数十年不巳登庸曰中国土官比比弑逆无能正法独虑及我何哉督府闻之谓公曰君其谓何公
　　曰两州相连三防鼎立难以兵胜惟断其中坚使不相聨属音问不通然后可次第图也公于是曲为之所遣指挥钱希贤首擒应次擒寰后乃召楷谕法申恩竟杖杀之立其子匡二州悉定吏民徳公生祠尸祝左江断藤峡猺獞侯公丁以其兄胜海为武靖州目黄贵所刺噪众为乱朝命讨之众谓非数万人不可公不烦兵宻谋擒公丁磔于市乘势集兵破贼藤峡悉平又四峒为土人黄贤相所据称兵胁众以奸法纪酋类延蔓甚费区画公谕参将余恩驻兵徐图授以秘防贤相寻献地以附南宁督府上其功陞公浙江右参政寻改广西公受督府檄屯龙慿思陵等处誓师观变获安南奸细丁南杰削幅延欵毕得其国中情伪乃纵之归国俾语登庸蚤自为计登庸大恐遂诣镇南闗纳欵遣其侄文明奉表降上贷之罢安南国为都统使司赐登庸不死以都统使治其地于是班师论功行赏有差而公之功实居其最值病疽乞归不允陞四川按察使寻陞陜西右布政使转左无何擢兵部侍郎兼佥都御史总理宣大偏保军务専制阃外劾奏将官郤永姜奭士皆知奋修筑邉墙垂二百里増添墩台络绎相望敌不敢轻犯上嘉之陞右都御史兼兵部左侍郎既宗室充灼连兵入寇公督兵鏖战防将张鳯死之公为文以祭赙归其防疏请録廕立祠将卒感泣思奋敌乃遁去事闻进公左都御史兼官仍旧谙达阿布该遣使求贡兵部请下公议公曰封疆之臣惟知战守因疏数事皆安攘大计己酉春敌逼居庸公以宣府将军才弱遂檄大同总兵周尚文率锐卒御之大战三日公躬擐甲胄誓不与之俱生会西风大作公索车数百辆曵柴以进尘雾蔽天咫尺不辨敌乃大惊曰翁太师兵至矣解围宵遁防闻上大喜陞公兵部尚书兼右副都御史寻召入掌本兵事慎选将帅振刷頺敝本兵作气未几以父防奔归庚戌七月大同失事廷议以金革故事起公公上疏陈情乞终制八月敌由古北口入犯畿甸上特召公入掌本兵驰使促之公即日告父位单骑就道间关万里未即抵京仇鸾素与公隙又惧公挠其事飞语谮公缓于趋召且谓邉墙不修则敌小入而小入势必不聚邉墙修则敌不能小入其势必聚为大寇言颇感听公至夺秩为兵部侍郎兼佥都御史经略紫荆诸关时鸾大括邉镇勇鋭聚之京营托名防防民间又苦抽丁逺近骚怨公疏寝之辛亥夏足疽忽作疏请终制遂罢去既以谢疏字讹革为民公冐暑买车微服就道人亦不知其曽为尚书也归冬十二月塟父尚书公哀慕不置壬子冬防武夷鲤湖道趋三河经清流县疾作至上杭舟中剧甚遂瞑目而逝时十一月十三日也又二日抵家又四日复兵部尚书诏至而公己不及见矣公生治戊午六月二十八日年五十有五配张氏累赠夫人先公卒继孙氏累封夫人子二思任县学生早卒娶李氏思佐以公廕为国子生娶某氏女二长适都御史莆田邹公子廸次受福建参议刘君子某聘呜呼天下尝患无人有人尝患不用乃今有人若公顾又用而弗究不能少延嵗月以济时艰此吾之铭公所以重有感也铭曰
　　天之生才不能数数于惟翁公奋起南服底绩徼外威行漠北九伐平邦枢府钧轴勲耀旂常名流汗竹我思古人畴与公属文武吉甫诗书郤縠谁实尼之勿永其禄今夕何夕拊髀颇牧胡不憗遗恵我王国有封若堂窆此良玉我作斯铭以昭芳躅
　　谿田马公墓志铭【薛应旂】
　　嘉靖三十四年乙卯冬十二月十三日亥时关中谿田先生马公卒是时全陜地震山城倾圮覆屋折木士民压死者以数万计逺近震惊谓斯文之防有关于气运虽人百其身莫可赎也先是九月初公有疾谢客武进薛某适在陜闱撤棘视师鄜延过公里第公强起延见且舆疾送于郭门设席拜别属为身后之文某谓余未去陜公方夀考何以有此固辞公曰子遂忘吾寄浙之言乎值明夷之象为火地之占宜再玩之遂拜某甚疑焉讵谓不防月而讣至余亦罢官去矣公之子光禄君希古服公治命赍公门人赵富平所为状徒歩三百里逆余于归途衰绖稽颡伏地涕洟必请铭公墓上之石余忆曩昔与公论道白下晨夕比隣唯公信余遂为忘年之交二十年来南北睽隔数千里余数被谴谪而公书问每至兹不忍负公之托亦不敢负公之知也遂按状书之公讳理字伯循恬于仕进唯欲明农学者称为谿田先生其先陜西富平孙姜里人也元末有名仕禄者徙三原之王村洪武初再徙丁村是为三原始祖仕禄生仲良公曽祖也配傅氏仲良生贵配张氏贵生公之父江配刘氏贰李氏曽祖至父皆以公累赠光禄卿配俱赠淑人李实生公赠亦如之江隠居教授行义着闻人号为云岩先生其详具载髙陵吕泾野先生所譔志中然则公之贤盖有自哉公防頴异四岁能读书作字十嵗能文旋又能诗十四补县学生受易于同学生雷鸣后雷不第公闻誉日起执弟子礼唯谨三原士人知尊师道实自公始乡先逹王氏端毅康僖二公父子阐明礼乐俱属意于公而公之明经博史康僖则或未之逮也时邃庵杨文襄公督学关西每试公即称为天下士于是泾野吕先生尚未及第遂相结防先是关中士人多以文艺相髙动称先秦两汉其以理学相讲明而知绍张子厚之传者实自先辈始治戊午公以春秋中乡试第四再试礼闱未第益邃于学端毅公着四书五经臆见集歴代名臣奏议皆公手正山西李五至三原以左道惑众公即闻于县逐之出境既防太学与泾野及安阳崔后渠诸公相交切劘而文章德义名震都下髙丽使人亦知慕之録公文以归及拨歴清黄同事有陈情表者傲物使酒众皆逺之公独与处逾月其人禁酒改行遂为善士孝庙上賔公哭之恸盖己预知逆竖之萌将兆正徳初年之变矣昔人谓范文正公自做秀才时便志在天下国家谓公其人非邪乙丑冬公生母卒服阕逾年为正德庚午秋又遭父防公先后哀毁防然骨立祥中防检三礼编集成书唯是戊辰辛未皆不预防试安南贡使至京问礼部主事黄清曰关中马理先生何尚未登仕籍清曰乃先生不仕进耳非遴选之有失也其名重外国若是至甲戌科公年四十一矣复上春官公卿以下咸请识面四方学者至聚观之公初以春秋魁于乡至是乃以诗中防试第九及殿试防问大学衍义公对略曰大学之书乃尧舜禹汤文武之学也传有克明峻德汤之盘铭尧舜帅天下以仁之语真氏所衍汉唐宋之事非大学本防伏愿陛下惟以圣经为学以尧舜文武为法又云真氏所衍止于齐家不知治国平天下皆本于慎独工夫德秀宋儒其所造诣大率未精愿陛下惟以圣贤为学勿泥真氏之见以公失发问之意置于二甲第二识者咸以公不预及第为惜公笑曰王曽及第谓志不在温饱而理之志则不在及第也君子愈重之是年秋授吏部稽勲主事寻调文选一应铨注陞迁郎中或有所上下公皆以义规之一日公疾同寮代为廵风司偶火公曰是安可以累寮友也遂扶疾赴部聴参后竟释之维时郎中与公议论不合公即引疾上防告归者三年戊寅复任值武庙将南廵公与黄巩诸同志伏阙极谏虽受廷杖驾亦遂止未防送母刘太淑人还乡乃设教于武安王祠藩臬诸君为建嵯峨精舍以居生徒既刘卒公哀恸以谢诸生诸生皆依依不忍散去初公举礼闱实黄巩所取既公与黄同官而公师事之曲尽恩礼及黄陞南大理寺丞后以进表至京病卧朝房甚革公亦适以领勘合至京闻而亟往视之黄张目曰汝至矣遂瞑而逝公为位而哭经纪其防以归甲申公复除以议礼不合廷杖寻转文选员外郎陞考功郎中有庄怿者在正德初附瑾首开查盘革职至是奏辨求复下吏部防行公寝之诸要路俱为托公公请病求归内阁遣人谓公曰所托事不行亦得不必求归也事竟寝丙戌例当考察外官公博访详审以定去留时临頴内阁东光冡宰各挟私忿嗾人论劾欲去广东河南陜西三省提学副使公乃昌言曰魏校萧鸣鳯唐龙即今有数人物若欲去此三人请先去理唐由是获免魏萧调用上疏后公犹争之不置萧补广东魏补河南仍各为提学公之保全善类以扶元气如此类者甚多丁亥京察公力去巨奸彭泽泽虽夤縁入馆而心迹己昭卒以取败是年陞南通政赴任过池河见驿丞貎类黄巩问之乃其弟也公即然泣下既乃作诗赠之有六年复见先生靣为过河池遇叔开之句丞名肇叔开其字也或谓主司取人自是其本分内事公何德之深也公曰生我者父成我者师父之生子亦是其本分内事子当如何言者愧谢之盖公之厚于伦理类如此在通政时见本状赴诉有关于人伦风化者公反覆谕之讼者愧服多弗克讼戊子五月引疾告归辛卯陞光禄寺卿赴公于家故事凢解事百需率先关节中官否则留难人甚苦之及公至厘革宿德望所孚虽中官亦无敢梗者人称便焉寻疏致仕不允癸已秋上病防获归林下者十年癸卯复起公南光禄卿仍以病辞不允赴任逾年公七十一矣引例陈情致仕乃得赐归归即隠于商山书院诸生问道者逺近踵集公山巾野服鹤髪童顔望而即之固充然皆德容令色亦飘然若仙风道气如是者十余年而公始告终距其生为成化甲午正月二十七日年盖八十有二矣谓为存顺殁宁者非邪呜呼贤人君子代不数人公生国家全盛之时钟河华英灵之秀所禀固己不凡而一时声气相应者乂多理学之士宜其直接横渠以泝濓洛为世大儒也公尝谓见行可之仕唯孔子可以为之学圣人者当自量力故公每出不一二年而即归归必十数年而后起绰绰然于进退之间虽欲磨涅者亦末如之何也公所着有四书注疏周易赞义书经防义诗经册义周礼注解春秋修义全陜通志诗集文集凡若千巻公娶姜氏再娶张氏刘氏生子一曰希古娶李氏生服舆公长孙也以公廕授光禄寺署丞希古封如其官李封孺人女二一适泾阳张尚忠一适邑人郝黉孙男五长即服舆次曰服骖曰服□曰服駋曰服箱孙女六曽孙男四曰驱曰驰曰騋曰駪曽孙女四嫁娶皆士族希古卜以某年月日塟公于丁村茔云岩翁之次铭曰
　　呜呼谿翁三秦豪杰一代钜公文章道德为世所宗其存也中原式化四夷向风其亡也上为星辰下为河岳盖将与天地相为始终四尺之封千古之崇呜呼谿翁
　　复马光禄【薛应旂】
　　尊翁岂直关中豪杰实天地间伟人也墓石勒铭岂宜委诸鄙人忆翁存日尝以此见托而余即以翁平日所言辞之矣执事独不闻之乎翁平日尝谓余曰吾关中人甚自知李空同与何栢斋素厚空同将死命其子无请栢斋为铭曰栢斋一生清古吾则渉于任侠不当以人累文纵栢斋曲笔人亦不之信也王渼陂亦与吕泾野素厚泾野既没其子请渼陂为铭渼陂曰泾野一生髙古吾则放于声色不当以文累人纵吾直书人亦反疑之也仆固硁硁鄙人不敢少有恣肆以此误受尊翁知然迂妄忤人方且为摈弃将不文累尊翁乎执事以尊翁之误托遂不逺百里必欲得余文了事而赵富平又为执事致详余见执事之防渉逺道且感尊翁平生知长别永诀亦愿一附名者谨于阌乡逆旅撰次以授来使深愧芜陋且道途匆促不能发扬盛美尚乞转致三石诸公删润庶或可以入石不然置之可也仪币过厚附使返璧不允赧甚赧甚
　　明故资善大夫南京刑部尚书赠太子少保箬溪顾公行状【徐中行】
　　顾公讳应祥字惟贤号箬溪其先苏郡长洲人也髙祖夀一生伯通伯通生克升凡三世世居长州浒墅镇然皆隠约弗着自公考恬静翁成化间挟扁仓术行游湖间悦长兴山水遂占籍焉娶乌程名家杨茂公女即公母杨淑人也自克升及恬静翁俱以公贵赠南京兵部右侍郎杨淑人梦有龙首而麕身者降其室神指曰麟也乃产公翁竒之名梦麟盖成化十九年九月二十五日及髫而嗜学絶不好弄翁愈益竒之乃躬为师傅而杨淑人相翁督课尤严以故成器独蚤治十七年公甫弱冠就计偕明年乙丑登进士丙寅毅皇帝即位诏充輶轩使者纂孝庙实録于南畿明年戊辰事峻授江西饶州府推官饶故剧郡防守及属邑令多乏竝摄于公众方以少年少公及公视事迎刃竝解即老吏吐舌惊服谓弗如也亡何姚源洞冦毒螫数百里掳乐平令汪和势甚汹汹计无所出公据老卒脱而贼亦解去自是声名大起辛未以台谏徴至京师以年少不应格补锦衣卫经歴当是时钱宁为卫尉方贵幸睢盱朝着间而公益以礼法自严钩染之不得宁尝属公且疏草自免公故为峻语风之宁心动感公曰顾公为我矣出为广东佥事岭东道汀漳山冦起毒螫三省中丞王公栢讨之公以竒兵挫其锋擒卤首雷震温火烧等千四百余功王公奏闻命下勘报而公必辞让功他省不报亡何金璋韩亚飒等防海上公既督楼船横海覆其巢而湖广郴桂寇又继起公又移兵芟薙之前后获寇级千余半嵗间三揵岭东晏然于是公武略逺振咸谓伏波再生矣己卯入贺万夀至京而江西宁庶人事起乃擢公江西副使分廵南昌道公驰传往则罪人己得然乱后诸务废弛庶役不平疮未起讼牒猬集公乃夙夜经画内则综理簿领外则均平徭役招集流亡民始庆更生然公一意拊循不为傅防希合两台史嗛之摭他事论公吏部亷知状竟格不下然坐是不调者六载丙戌始量移陜西苑马寺卿明年事明遂迁山东右参政连擢按察使右布政公为按察时疏慎谪戍戒酷刑杜株累严军政四事上悦其言着之令甲寻超拜都察院右副都御史廵抚云南公极意经略疏凡二千余章其大者如更定永昌府腾越州鳯梧所诸卫署筑寻侚等府城垣添设永昌等府县师儒颁王氏乡约申明射礼寛军职袭替例宦贫不能自还及旅榇与子孙流寓者并传送之华夷无不感悦亡何以母杨淑人丧不代奔还触新禁当罢既服除与尚书蒋公瑶刘清恵公麟及诸名公结社菰城岘山盖十有五年已有终焉之志吏部都察院数为上言故都御史应祥衔命万里外乃以母丧殒越径归于法非宜然先朝旧臣若以一弃之似非朝廷教孝録旧之谊报可乃就公家起再抚云南诸父老尝以壮时及事公者故思公而时又苦旱公舆与雨俱至父老愈益喜时元江悖不就逮众方议用兵公持不可曰那鉴弃众灭亲直孤兽耳缓之则即就防矣防公迁南京兵部侍郎去而代者急公卒至败没失一布政徐波石故中外咸服公先见云明年庚戌陞刑部尚书公览刑书輙推案叹曰律未尽而定之以例凡以平法防滥云尔如以意为狱而当时为是三尺安在哉乃属郎精经术法律者呉君维岳陆君穏更定上请永着为例时攀龙王世贞竝陆沉署中鲜所推与公一见其文心异之过谓中行曰海内操觚家人人能矣乃若正始之音殆在兹乎公为尚书非乆而给事中有论及公者盖公自内入时同年分宜公持国秉凡自外入者悉归思政府而执礼卑卑甚于门生公自以同年耆旧不为加礼亦絶不与党分宜嗛之乃以其防授给事中给事中固分宜公里人也然摭公过不得乃谓鼻瘿不宜禁近调南刑部立朝仅百日耳明年壬子引年上复勉留癸丑十二月以三载满得请致仕为人隆凖广颡厚重宏深魁然廊庙之器也然天性亷约戅直不为安禄养交坐是忤俗防讪而中实坦荡无他膓至经术吏事武略竝斤斤精至故贤士大夫翕然推重蹶而复起竟致髙位公为儿时即能以礼自防不为利疚自筮仕至盖棺公门无私言顾独好读书无故未尝一日释巻以故九流百家无所不窥然必博证精解务当于心而后己其平生最喜者九章勾股法自谓穷极造化得前代秘传而延陵唐中丞顺之同郡沈司封秱竝就学焉其著作虽不刻意求工然亦皆有矩矱社中尝评其诗文似白少传奏表似苏文忠笔札似赵文敏而公顾夷然不欲以才艺自居公少尝从阳明増城二先生游然公能自得师务在笃行实践不欲空谈性命哓哓驾説卒至畔去如若辈所为也余尝騐公长者行三事往尝江西三佐省试号知人得士而贵溪公实公所举士及贵溪通显至相终不言公为锦衣时同郡施御史儒为中珰搆系诏狱祸且不测御史弟及所厚欲属公赂卫尉求解公怒曰施公以守正婴祸若以贿生之岂施公意哉竟叱去然隂为排解者备至施竟得出身名俱完后以胡端敏公荐再起佥宪岭南然不令施知也新安汪太宰尝与公同官广东督兵捕寇而汪无功公輙推功让汪汪竟防显擢征入至太宰然公未尝德色也其伟度长德又若此岂可与阳舜隂跖袭名扬己者同日语哉公既还山杜门谢外事益以著述自娯春秋良日则与同邑刘清恵公暨少参韦公商臣监丞李公丙重修社事岩居川观歌咏太平相乐也盖今嵗乙丑九月七日以疟卒于家距其生春秋八十有三配张氏封淑人女二长适福建布政司理问呉徴次适江西新喻县县丞潘铣子一思纯县学生不幸夭无子遗腹女一适太学生朱鸣臯公怜之以族孙嗣衍为后公所着有人代纪惜隂録明文集要唐诗类抄尚书纂言归田诗选备查摘録授时歴法测圆海镜弧矢算术僧窻读易愚得藏其家嗣衍卜以丙寅十二月十六日啓张淑人圹合窆墓在灵山之麓盖公所自择也嗣衍以中行附肺腑之末乃属中行叙状中行辱公垂髫知赏附以婚姻衔戢恩遇垂三十年矣即謦咳纎悉靡不亲炙而熟习焉第不侫浅陋不能殚述敬诠次平生大都敬俟班马名家采览以垂不朽焉
　　光禄大夫柱国少师兼太子太师吏部尚书赠太傅諡襄毅虞坡杨公行状【张四维】
　　曽祖谌累赠光禄大夫柱国少师兼太子太师吏部尚书曽祖妣张氏累赠一品夫人祖选初赠文林郎陜西扶风县知县加赠通议大夫兵部左侍郎累赠光禄大夫柱国少师兼太子太师吏部尚书祖妣赵氏初赠孺人加赠淑人李氏初封太孺人加封太淑人俱累赠一品夫人父瞻四川按察司佥事封通议大夫兵部左侍郎累赠光禄大夫柱国少师兼太子太师吏部尚书妣田氏初封孺人加封宜人淑人累赠一品夫人公讳博字惟约号虞坡姓杨氏系出农之华隂国初有善甫者始徙蒲遂为蒲人六传而至公曽祖谌谌子选是为留耕翁以积德称于乡选子瞻是为舜原翁公父也举正德己卯乡试仕至四川按察司佥事配田氏以正德己己五月二十四日生公公生而頴敏读书能五行俱下髫嵗即徧诵夫五经年十三督学使者莆田周公宣一见而竒之许以国器十七举于乡时嘉靖乙酉也己丑登进士授陜西厔知县有才能声调长安长安附在省防法刓而蠧积素号难理公勾剟奸狡无能匿毫髪诸舞文胥史咸惴惴易虑居三载道不拾遗以亷介着闻于时唐文襄公龙王襄敏公尧封前后有事西土皆荐其治行第一癸己征取诣阙以年未三十陞兵部武库司主事明年奉勑宁夏军戊戌陞武选司署员外郎寻实授陞职方司郎中防肃皇帝南狩承天起大学士翟文懿公銮为行邉使大赉将士文懿荐公参幕府初至宣大时军府新变后人情汹汹赉金不继司饷者拟杀其额文懿公难之公曰公奉玺书得便宜从事闻镇库有羡镪盍徴之以广上泽三军大悦至肃州属畨数百人遮道邀赏靳之不可予之恐来者滋众公请文懿坐堂上严仪卫列诸畨跪辕门诘责之以相公奏天子诏劳问若等法当倾众逺迎而逡廵漫涣乃尔诸部惧服莫敢仰视乆乃释之按其先后至予赉有差诸部落未至者闻之悔不敢复来见是行也东抵辽阳西及张掖车辙所经且万里公悉纪其山川形势地利险易士卒勇怯与夫土俗民情利害欲恶之端咸得昔綮文懿还阙荐公任大用天子嘉之赐以白金文币时敌势方炽其长济农谙达以兵威胁属迤北诸部众至十余万九邉无嵗不遭侵轶而山西被害甚酷羽书或日夜十数至肃皇帝以应惩责本兵惟公所规画能当上指施行之輙得算肃皇帝以是知公安南乆不庭诏羣臣议行天讨日中不决公奋臂揖诸公指陈机宜所在众遂以其议上比安南献土请吏公谓小丑以不恭烦王师既服当许自新母利其土地庶足以服逺人心亡后患随上善后六事上悉从之公在职方且八年诸所賛画龛定甚众是皆其大者它如修诸邉险阨简练京营卒格天监麦福滥増勇士之请暴总督胡守中诈首级伐塞木之罪大为时论所推癸卯陞山东提学副使凡校士艺类于次旦甲乙之人服其敏乙己陞山东粮储参政东土钱谷乆为奸吏窟诸猾胥率于出纳间恣撺冐至不可究诘公乃为循环格厯以十年为率凡钱谷徴输悉注其月日及赍运人姓名一览其完负具见宿猾其无所措手积顿清丙午陞都察院右佥都御史廵抚甘肃初罕东等卫属番为土鲁畨所逼入处肃州乆之部落滋众往往与居民相戕杀公曰此地方剥肤害也于是具牛酒召诸畨部犒之且语之曰若辈初来此寄顿耳故无室居无田耕无城郭障盖计且亟归也今长子孙矣既不能归何不为乆逺计彼曰为计奈何公曰吾欲城堡尔居渠坝尔田釜鉏粟豆相尔穷尔恤孰与诸攘攘在此朝夕苦不给也诸部咸稽颡曰善唯公命公乃檄副使王仪筑白城威虏金塔等凡七珹重门巨障水草丰美诸番咸率其部落竞去男妇凡三千四百有竒离塞逺者至五六百里肃境一清自额布勒屯西海北兵嵗往掠之甘凉道梗公择阨要创墩堡设兵守哨行旅便之凉土沃乃屯田乆废公拟兴之召父老问故咸曰甘境三面临边垦田苦蹂践且水渠通淤不时而荒田免科令多不信即一丁受屯田阖室悉罹追呼之扰故官司屡招佃人无敢应耳公乃请于朝凡荒田新开者永不科旧田抛荒者十年外科诏报如拟着为令公遂凿龙首等渠伐石穿洞委曲逹水田所凡开荒田万余顷水田且二百顷余贷牛予种屯丁人争应佃乃限丁二十畆河西遂无闲田颇称饶富公又为之兴文教奏以巡按御史督学政如辽东例四郡人文至今遂彬彬有闻公简练甲士严明烽燧平居常若敌至乃不得輙近塞尝一大举入将士奋鋭拒之斩首共百四十余级获辎重万计天子赐诏嘉奬进右副都御史赉以金绮庚戌丁母田夫人忧诏以邉功特予祭塟西人懐公恩拥道挽车泣迄今家为尸祝穷陬孤戍无间焉方公之在肃也咸宁侯仇鸾者实总兵镇其地凶悖贪狡大为地方害公防总督曽襄愍铣疏发其奸鸾被槛车徴下诏狱时襄愍议驱河套冦出修东胜及受降三城并河为塞鸾乃极诋其非计且生事冀以自解初襄愍复侵彊议故相贵溪夏公言实主之至是夏罢政府归分宜严相者故与夏有却授指刑官文致曽夏狱坐交结近侍律先后戮于市己鸾暴起为大将军凶熖甚炽时时欲泄憾于公天子察其情竟不听未几鸾殛死天子乃诏公为兵部右侍郎时壬子冬也癸丑转左奉勅兼佥都御史经略蓟保二镇诸所措置凡上三十余疏其大者若潮河川为敌出入孔道其地受塞外诸水滙流入中国水浊而悍激荡岩壑平漫无际板筑挑濬俱难为力公乃相水势避其冲射宛转建墩基以坚石聫络相望矢石火铳相及也自后敌遂不复取道潮河事竣归天子命公提督京城九门自庚戌敌薄近圻后都城无嵗不戒严渉秋即分兵夫守睥睨郊民皇皇遽徙其帑避兵奸盗乗之中外恇扰公曰寇至尚须镇静奈何无事自挠乱若此遂罢一切守门令而日督兵将入团营练之耳都民大驩其冬诏公以原官总督蓟辽保民军务公以蓟保近辅与辽东异御之当先遏关次斩获遂极力为修守计其冬东西边纠众薄古北号二十万戈甲之声连亘百余里公环甲登塞陴督将士协力防御敌拥众夺墙凡三四攻不克乃并力攻孤山皆驱其众蚁附縁垣万矢注射一卒扳堞上我兵截其腕诸縁垣敌悉震堕其气遂阻是时赤白囊交驰至肃皇帝日旴不食遣亲军使者调诸军战守状使者见公露行矢石间昼夜甲不解及将士劳苦状具述以闻肃皇帝慰悦赐公大红獬豸衣一袭发帑金万两犒将士公乃申明天子恩德诸将士莫不感奋勇气百倍敌守墙下凡八日火竟夕烛天突冲左右无虑数十次为矢石火铳所伤者无算乃引退三舍地徘徊不即去公募死士持火器夜入其营惊之竟夕四五发敌众相蹂躏冲天明始定遂仓皇而散天子嘉公功进都察院右都御史兼侍郎廕一子锦衣卫千戸明年敌以万骑入兰父公督大将周益昌击走之获其帅达喇苏事闻有白金文绮之赐未防天子召公入为兵部尚书寻加太子少保故相分宜公有子曰世蕃者狡黠险贼欲利无厌文武大小吏纳贿伺其门如市吏兵二部为所挠乆不获举其职公视事所司以故事请公唶曰天子命我总邦政若尔则权门司库吏耳一切格不行凡黜陟将吏咸咨之阃外大臣令自为地方择人分宜父子滋不悦士有忧国心者视公为砥柱丙辰丁父忧戊午肃皇帝复召公为兵部尚书值敌寇大同围右卫城连日不解督臣以玩寇纳侮下狱廷议置代未决上曰右卫围急其令博徃事宁囘部先是奉本兵命以未终禫拟疏辞俄闻后命遂墨缞而往乃以疏慰曰皇上幸寛西顾忧臣誓灭此贼以摅国愤上嘉答之因赐白金文绮敌谍公出关即夕悉众出塞去公以右卫乆在围城中樵采路絶士煮革而食忍死固守无二志乃优加恤奬疏褒其守帅尚表并陈善后十事遂经略大同修守要害测敌情预战守凡上一二十疏上悉亲为裁定不下部议敌去即逺公以大同川原平衍敌骑飘忽艰于防御乃聚粮具械分布修筑公自来劳奬劝之于是筑牛心等堡塞墩台二千八百七十二座挑濬大壕二道各长三十里拦马壕六十四道凡五十日工报竣肃皇帝嘉其功大完速降勅奬励赐以白金文绮随谕辅臣曰宣大博理己平一嵗可见凡事无人之效但有一人那得患来又曰博尽心邉务方在理中似来冬囘部为宜朕意须加以一秩乃加太子太保兼右副都御史有部长博索者称魁桀时以转骑抄我邉为地方害公以竒计擒之并斩其党十五人因分铳兵袭击并塞敌营多所斩获乃徙帐逺去邉警益稀公乃议筑翁襄敏公万逹所创大同长城乃列上修邉四事大约计费二十万金请内帑者十一上览疏谓辅臣曰博修邉费少成多比他动以四十万用大不同这妄费全在各镇谁肯一言及公闻之感泣防敌入蓟镇督臣被收廷议移公镇蓟上意以为然乃诏公移镇时秋防届期公闻命即日趋居庸道中上经略宣大及时继理十事既入关乃调度诸将鲁聪等画区分守而以副使等官李尚智等监之下令曰某月日时各营据墙举火为号某日某时如之凡摆邉耀武者三自居庸距山海旌旗径千余里不絶炮火之声逺迩向应进塞其众走报诸帅时刻不爽诸帅皆惊终嵗不改近寨上乃诏公还部加少保当是时分宜不便公入屡沮止之肃皇帝乃特防召之复特防贰孤分宜滋不怿防浙江总督胡宗宪计擒海贼汪直汪直者徽人以贩海为业往来倭岛中因导为寇朝廷悬赏格购之宗宪父事分宜假子赵文华行赂世蕃所无涯量分宜欲因事侯之公执不可请下廷臣议宗伯髙安呉公山同公议宗宪竟不侯分宜父子益憾公徴诸声色是时肃皇帝乆不接羣臣而操下益急分宜内蔽聪明外恣行威福犯之者无不虀粉人人为公危公亦知必为所防夜宿外舍以待不测然肃皇帝殊知公一日谕吏部朕闻自博入敌人日伺邉外未防戎政缺人又谕兵部曰戎賛之用须要如博者防各邉屡有竒防法当叙本兵功公不自言上皆锡银币至再由是分宜不敢复搆公竟免于祸辛酉一品考绩上加其劳赐以羊酒钞锭授柱国勲并以勲赠其三代实异数也伊藩典楧骄恣不法屡上书多谬罔语上识其有异志宻谕公为方略令司西安门啓闭及楧罪废及罢寻诏公支正一品俸癸亥敌将大举寇蓟谍报甚亟上曰自博入我每虑邉务今秋必有扰者早定防以遏之公申饬邉塞使命络绎而蓟总督某者殊易敌乃东廵辽阳公拊几曰敌氛甚恶亟徴各路兵协御犹惧不济顾引重兵去逺徼是假之便道也与儿戱何异今兹败矣日夜十余檄趣之旋而敌己溃墙子岭入矣敌薄近圻火光烛大内公夜宿部中前后上三十余疏敌寻引去议者咸咎蓟督轻敌而服公先见云是时分宜先己得罪去位矣公再入本兵且八年北筹边南筹倭心力焦劳日不暇给而南北所报功防无虑数十次公皆推功文武大臣不自以为伐乙丑上以公两考诏再廕一子入监公疏辞上报曰兹酬功且用砺世其勿辞丙寅吏部尚书缺上谕廷臣令推至公为国三四员简用廷议首推公遂改吏部尚书公辞上报曰卿慎公明铨衡特简所辞不允未防肃皇帝龙驭上賔矣庄皇帝践祚公首以録忠谏举遗佚为请于是杨文忠廷和乔庄简宇熊恭肃浃林贞肃俊刘端毅玉格恪愍守谦曽襄愍铣杨忠节最等皆赠諡葛尚书守礼林都御史云同曹都御史邦辅樊通政深赵御史锦张主事翀皆防擢又奏修平宸濠功令新建伯王守仁子世其爵公论翕然称之时士习稍颇以禅解谈性命土苴世务几东晋清谈风且奔趋邪径公相标榜肆不知耻公痛裁正之凡诪张者无得售其术其风渐熄公以中外迁陟太骤政多茍且乃渐为乆任法凡台省有缺则推旧徳家食者起用其郡邑长吏满考有宜民绩则加服俸仍在任丁夘一品三考诏加少傅兼太子少傅廕一子入监读书国朝冡宰九年考绩惟马端肃公文升部援以为例公疏言臣德望勲业不及文升万一文升止进二官臣复廕子臣万死不敢受上察其诚慤准辞廕己己以覆留都御史厐尚鹏有防诘责公乃谢政去盖是时左右幸臣不便公者有先入言耳于是前相兴化李公等尚书刘公体干等及两京科道交章奏留皆不报己而左右谮者得罪天子知公无它辛未乃起家以冡宰治兵部事公再疏辞上奬其两朝耆宿才德兼优仍谕以邉方多事大臣义当急国公不得已乃应诏是时西番纳欵九邉所防御蓟辽为急公乃奏徴浙江九千人复奏遣清军御史徴北直山东江南山西陜西诸脱伍军悉诣蓟镇以实畿左壬申今上登极首召公还吏部人心防防然时公一品满四考诏赐寳钞五千贯肥羜三上尊三十部侍郎奏国朝部臣无一品十二年者上曰杨博忠亮老成望隆中外一品四考劳绩愈着加少师兼太子太师廕一子入监读书以示优眷寻覃恩赠三代如其官初公里居感腰痛疾寻被诏敦趣力疾赴阙时时自念及时感激隆遇矢心图报不复以身为虑癸酉秋分奉命夕月坛分献未成礼疾作上疏归印乞骸骨上不允加赠饩牢酒米公辞益廹切有曰臣有不忍言去之状不得不去之情臣遭际三朝受恩深厚一不忍去皇上天纵聪明日新圣学臣幸逢尧舜时二不忍去内阁元臣为自侍从时与臣肝胆相照秉政以来杜羣枉之门开众正之路臣得賛荡荡平平之化三不忍去臣自筮仕间闗戎马无病己衰矧复病势如此一宜去吏兵文武事权臣任兵部十二年吏部六年乆妨贤路二宜去人臣任事全在筋力臣素患中湿腰疼今复手足不仁三宜去上优诏慰留不允公再疏恳辞上乃许囬籍调理令驰驿归己赐寳钞三千贯公伏枕疏谢劝上葆頥天和缉熈圣学孝养两宫亲近贤辅上报闻且谕令慎加调理以俟召命时公子俊民为太仆寺少卿俊卿为锦衣卫都指挥佥事诏皆许扶侍归盖殊典云公归未周嵗以万歴甲戌八月二十三日以疾卒得夀六十有六讣闻上辍朝一日赐谕祭九坛命工部遣官营兆域赠太傅諡襄毅廕一子为中书舍人公丰须伟貌扬休玉立见者敬而爱之神气扬扬音吐洪畅好谈论毎及平生履歴及接人遇事与夫九邉阨塞险要兵马钱谷盈缩坚瑕今昔登降之故亹亹如指掌听者忘倦遇下有恩所至多见思晚年位益尊而立朝极恪慎每朝必四鼓兴危坐待漏祁寒暑无二其天性然也所着有虞坡文集八巻诗集二卷歴官奏议凡七种共七十巻杂著四巻公配段氏五封一品夫人生子男四人俊民嘉靖壬戌进士太仆寺少卿娶史氏封宜人俊士万歴甲戌进士陜西鳯翔府推官娶裴氏继裴氏俊彦官生娶王氏俊卿隆庆戊辰武举一人管锦衣卫事指挥使娶王氏封淑人女三人一适州学生景宣一适举人冯瀹一适嵩县守备孙仲金封淑人侧室贺氏何氏贺生男一俊臣官生娶盛氏何生女一幼孙男六人元祯聘景氏元祥聘罗氏元祉聘裴氏元禧聘张氏元祺聘洪氏元祐幼未聘孙女十四人一适州学生张甲防一适裴令闻一字洪崇礼一字张定防一字罗尚铉一字韩焕一字祁世熈一字韩爌余防太学兄弟将以年月日塟公某原勅建茔次乃条述公世次及立朝行己履歴之详属维为状将祈名世大笔铭诸隧道谨用诠集如左以备采择云
　　冯丰阳墓铭【冯夣祯】
　　公讳臯谟字禹卿别号养白姓冯氏世为海盐之梅园里人梅园在丰山之阳故学者乂称丰阳先生曽祖讳璿初为武德卫经歴有军功得封父母支半俸亦异数也祖讳金生三子长讳干即公父后封刑部侍郎公生有瑞徴仪表竒伟五嵗刑部君口授大学中庸于膝上悉成诵十五通周易十八以尚书籍为县诸生有声举嘉靖己酉乡荐明年庚戌成进士官刑部郎三年铨司贤公疏公姓名改河道御史报罢又改尚寳丞复报罢盖同乡某昵于分宜相衔公不一顾隂阻之丙辰恤刑江西多所平反丁己擢江西按察佥事初登分宜相之堂堂南面设虚席而坐客东西向公不可立命撤虚席自踞南面坐分宜相己不平防舍人子者横里中莫敢问公受牒捕笞之荷校通衢者三月分宜相阳致书谢而内衔公刺骨时倭事起诸狼土兵从调者所过若扫民间苦之不减倭将至九江属公摄道令列市如故而门必贮水无恐兵方道渇既至得水喜甚感谢去人服公算公在官逾年解纷剔蠧政声赫然而秉铨大老及曹司俱公乡人知公人谓公必得美擢而公竟徙广东左参议守惠潮道驻潮州地既多瘴而是时逆贼张琏据饶平西聫大埔萧雪峯程乡林朝曦号为三王流刦开广戕杀宪臣而外与倭夷及海寇逋逃相掎角分宜相谓此足以困公矣时督臣郑恇怯无意用兵公知其不可谋事而守道故事又不得主兵公至姑弥缝盗源为内固计今所行条鞭投柜法公所创也公在潮经年贼形势与用兵方略己了然目中而进贤张公臬者贤豪大夫也方起家代郑见公即询制御之防公曰琏等与倭若寇合则兵不易戢今莫若先赦海寇使得自效与同力逐倭倭遁然后防兵大征一举而琏等可擒也张公然其言亟表公行副使事尽以兵事委公于是海寇许朝光林道干王伯宣者悉为公效命而倭琏挫伯宣者南洋人机智雄海上呼吸可召千人林许等俱畏慴之倭与官兵相持三河日乆公宻出手书招伯宣立功伯宣素孚公威信闻命即至公喜降阶慰劳立赐巵酒授以旗牌所将精兵千诡为倭妆夜驾轻艘百疾至三河先布铁乌菱令死士杀入从山后登遂踞髙岭发哨吹芦倭以为从天而下仓皇惊窜尽触乌菱角扶伤而战自辰迄午死者过半遂解三河之围自伯宣用而倭稍辟易可一意事琏等矣嵗甲子四月集水陆师十万于广州分哨五合和平诏安二哨为七公以乌槎哨居中兼制六哨尅期向饶平师渡程乡山行七日食且尽贼兵守隘师不得过公与数十骑奋而前贼惮公威名亟引去师乃得前而军中汹汹言食尽且甘心督饷遂逸去公闻之骑于道至一村落大呼我冯使君也天兵临贼旦暮且破而乏食若辈能相济乎村民熟公徳竞辑私帑得米数百石羊豕百头分遣健卒立赋各哨士心大安己公复从三河督饷数百艘蔽江上而贼夹水发火箭火光烛天众愕曰事去矣公曰无恐遂更服从渔舠絶流先登属一人伪为总兵官持黄纸鸣桡伐鼓向两淮贼呼曰跪听赦贼罗跪争献牛酒犒师饷遂得逹五月丁亥围饶平军于大埔南诸将请攻琏公曰不可攻瑕则坚者瑕先袭萧雪峰禽之琏窘乞抚公伪许之而隂勒大兵迭进遂擒琏得改元金印一条其所斩馘甚伙归报张公于潮而琏所署伪阁老都督某等倡言朝廷意叵测聚众数千屯据象头寨其地绵亘诸山百余里四絶中坦有田可耕树木森邃险不可下官兵相持日乆张公言非公不能了此公曰诺兼程至饶平集诸大家给招安旗八令往谕之从者三之二其黠悍者登山投石谓官兵无能为公督各哨兵夺其岭斩馘千余巢穴遂清防闻公但实陞副使而己初议饶平大埔旋师即捣程乡而师老不堪用于是林朝曦奔隂那山设备甚固公乃伪发家属还者若不以程乡为意者令新抚民牵舟行舟出贼中二百里将逼贼巢于是朝曦方拥丽人饮帐中公伪疾且止宻遗所信致贼酋二人谓曰若知兵屯境上之故乎为朝曦耳若取朝曦来吾官若立觧兵尽贷若曹死二酋曰唯唯以是夜五更防朝曦及丽人至三穴尽平是役也公醖酿三年出入万死赖天子威灵督府専任防其成功论赏当以公为最不闻茅土褒锡而防毁垂至至公所用伯宣者竟以前罪与琏等论死公尝曰防之中吾负此人痛哉功成之次年二月公以入贺行道迁福建左参政既竣事本兵杨公就见公邸称公广事且问年齿黙然者乆之曰开府闽中虚席待矣盖初拟公南贑或谓公未四十而止杨公甚悔之无何公以外艰归而某御史抚广事论公无功夺职闲住是时公年且五十尚无子角巾野服寄情烟霞进诸英彦谈道论文戸外履常满无防何连举二子优游林下防三十年部院省台以邉才荐公前后二十余疏公如不闻也者公身长七尺歩履端凝声如洪钟每临大事安徐自若转祸为福智算百出使公寄鎻钥握枢管岂令狂卤黠倭得意以防抑大志未展悲夫公为郎时颇留意艺文与徐子与梁公实辈游甚洽己而徙之于学至江西首谒念庵太史日从邹聂诸先生论学青原山中孳孳不休公在广日对大敌死生之际神色如常己脱屣声利宠辱不惊得深养固此足騐矣享年七十有五元配朱氏封安人子二长春旸县学生侧室蔡出早防次春晖国子生侧室彭出女三孙男孙女各一俱春晖出公无恙时营园于宅东管山之阳名曰白寉又为书院其左列以家祠盖公精神所常寄也春晖卜以白寉为坟塟公而因朱生元弼乞铭于余铭曰
　　梅里冯公劳着粤东屡摈于死卒成大功功大数竒防人间之屡荐不起萧然岩栖公身可屈公道则申积厚报余庇尔后人管山之阳土肥泉香我公一坏与天地长
　　谭司马公行状【沈箕仲】
　　谭司马公者江西宜黄人也讳纶字子理谭之先仕刘宋为主爵都尉衍昌者元嘉末徙宜黄观上刺桑则实啓刺桑谭氏之族歴世欝兴国初有名世隆者则公髙祖也世隆生积积生廷用廷用生镐镐以明经入贡分教归安转顺昌王教授是生司马公司马公生而沉雄多大略于书无所不窥然时喜道家言而志闲闲而气阗阗嘉靖癸夘以儒士举于乡登甲辰进士初授南祠部主事唯南陵之梦是践巳乃居太夫人忧服阕补北武库其迁南武库郎也倭夷入两浙转掠苏松直薄留都城下都人士大骇计安知所出乎公即挺身少募得壮士五百人介而驰之我军生气于是都人士争目公不逾时出守台州则由此选也台东北被海时贼新破仙居黄岩势张甚邑屋狼藉流血被原野郡兵盈万人皆防愞不敢一撄其锋公莅郡则慨然曰其奈何令盗若是立请于督府胡公简卒千人日临试之行阵既闲恩信大着于是有栅浦之防贼逼城下则多方撄之且守且战击其惰归于是有扎岭之防贼从象山向天台公曰此虚声也设伏东界邀之三日贼果入伏中于是有扬沙溪之防夫公提千人之旅旬日而三摧剧贼此有勇夫计士扼腕而庻几廼公方存亡防孤为民计利便日进诸生与之陈説经义戒门者不得断谒即古睹墅却敌方斯蔑以过矣督府上其治行第一擢浙江按察司副使治兵宁波公至立散徴调之卒训练土著逾月皆为鋭士于是与俞总兵大猷戚参将继光誓必旦夕灭贼以报天子时督府已计擒王直而有诏并擒毛善善故黠虏其党精悍善战多利器初据岑港我水陆兵且二万相守十月其遯而徙柯抚也诸将更以破巢闻于时宪臣有得罪者是为嘉靖戊午公至宁之前二月也公始破贼于行家□战甚力其南援桃渚也日夜驰岭道三百里饥甚因裹枣为粮贼闻公至立弃巢遁公遂趋海门海门当两贼间几不守公与戚将军驰入之是夜四鼓贼果袭西门杀守者登矣公闻喧声率卫卒而出则章延廪陈其可方裸而贼疾斩数十人贼退城遂以全公计两贼不北走海门则南出深门于是以舟师截深门而与戚将军疾走新河城败之新河城下又败之南湾贼溃而西则陷淖泽中殱焉方两浙之中夷也征伐半天下贼数十为辈己即横行莫敢当胡公以名御史起御戎行计除大憝公又起良二千石竒勲章灼若是倘东南者非两公其祸何由弭哉何由弭哉越明年庚申以军功陞参政治兵如故又明年辛酉以父防去官未几广贼流入江西则以原官起复公击之公泣曰是及肤之灾也墨缞而往帅浙江直捣其巢己与俞将军防剿张琏则旬日之间禽斩张琏林朝防萧云峰等及余党尽灭之设平逺县故贼中自是江西无广寇之患矣防闻则有银币之赏寻改福建布政司右参政上疏乞终防许之其明年癸亥倭奴陷兴化则又起复公以原官视师陞都察院右佥都御史督抚八闽假之节钺公闻命兼程而进令戚将军率浙兵尅期赴援与俞将军期无轻出濬河列栅扼贼于渚林公三旬而至一鼓而尽擒之斩获二千二百有竒溺死无算获被虏三千余人卫所印信一十五枚盖东南被倭患兴化为烈渚林之防亦前此所未有也天子嘉公丕绩进都察院右副都御史赏以银币己又有福清神前澳之防有漳浦玻璃岭之防复擒斩二千有竒其地山贼杨一苏阿普防松山等众不下二三千人皆诛灭过当八闽底宁公为条上复水寨处兵将等一十二事及善后之宜六事闽中至今赖之然公以不得终父防居常含防至是恳疏补制天子重违其意特许之嵗乙丑起公抚陜西未至而蜀妖贼蔡伯贯等连破州县转刼不禁丙寅春改抚四川至则贼己平爰度支罗介在川湖是酋夷所出没则移施州卫其地而设隆昌县于隆桥驿以制其冲及平龙州薛氏则又改龙州为龙安府皆得请蜀人以是大德公语在熊遇生祠记七月防讨逆贼鳯继祖有功诏赐银币陞兵部右侍郎兼都察院右佥都御史督抚两广时则嵗丁夘隆庆改元也首讨七山诸贼设营扼险越三月召还京寻以左侍郎总督蓟辽公初至即上定庙谟以图安攘疏盖蓟镇昔为内邉自大宁既徙三卫寖弱门庭之固与敌共一墙耳故公意牵欲以战为守战则敌骑我歩易见蹂行可驰逐止则顿舍则车战之法宜讲也邉既广延敌恒突入不制摆守之卒迄无固心则増筑台堡更相应接先自固之道矣彼中长技彊弓劲铩能取人三百歩之外乎则是无有故南方火攻之具实中国长技也疏入天子悉如其请于是造七车百乘鸟铳佛郎机五千修沿邉壕堑二千余里敌台三千余所选募南兵大修战守之具奏立三大屯营以前戚将军専领其事蓟自是称雄镇而东西边相戒不敢犯两嵗中以青山口等处获首虏功再受银币之赏嵗庚申陞都察院右副都御史兼兵部右侍郎协理京营戎政辛未陞兵部尚书兼都察院右副都御史理戎政如故是年冬以病乞归明年诏起公兵部尚书掌部事则今上登位之初受知三朝思捐糜不足报称益壮厥猷一意効忠主上请托侥幸尽法裁之诸所经略陈议皆足禆万世治安余尝读公前后诸防皆慷慨敢任曲中事情昔辛未之警直任之身当黄花为京陵扞蔽一何其意之烈烈视死靡二也是冬宣大贡市竣元年广东盗平首功一万二千二百八十有竒二年四川荡平都蛮六十余寨首功四千六百有竒北三贡礼成东讨平逆酋王首功一千一百有竒三年东有平虏堡之防首功二百有竒于是公受银币之赏者三廕子入监者二陞俸者一加太子少保赐蠎衣一袭主上方倚重公也廼公一旦卒不可起矣呜呼伤哉主上重惜公防典有加加赠太子太保乂以部臣请追叙罗旁之功臣与一子锦衣卫世百戸諡曰【阙】　公卒之日万歴丁丑四月初三日也距其生正德庚辰七月二十一日享年五十有八公父【阙】　　大父【阙】　公皆以公贵累赠资政大夫兵部尚书母王氏生兄经为武定推官祖母【阙】氏俱赠夫人母罗氏生公封夫人初娶饶氏卒赠夫人子三长河图聘临安府同知刘应明女次洛书聘光禄寺署丞刘森女又次洪范聘举人李希哲女女子二一适【阙】　守备阳早饶氏出一尚防与三子皆侧室杨氏出公同母弟防者廪膳生以公廕为右军都督府事庶弟绮五嵗而孤公抚之俾有成今为县诸生公自号二华先生所着有奏疏若干巻文集若干巻传于世史氏曰余盖数数望见公云公若温温长者而其中恢恢乎大也执筹计天下利害所县无论边腹各处情伪形势险易指掌睹矣即钱谷刑法诸屑礼仪因变盈缩掌故所载謡俗所合不合有不犁然具者邪余恶睹公之涯际也及其嗛嗛下士片善不损斯有味乎翕受之指矣余又观古今文臣多不知兵知则多不能身履行间公大小身经数十百战方新河之役安所从求賛水者几灭顶矣人材兼量诚难公勲名满东南其经营西北尤多硕画焉复大宁西稍移镇偏头庶几公志哉悲乎公今死矣抑公所最难在让渚林之功倘公不得十日破贼则前抚君何所借口终以免戾乎若夫孝友笃至谨于进退之节口不及私尤多古大臣之风焉余重悲公之死廼为论著其大者如此俟当代宗公得有采择传诸永久云
　　张歉斋墓志铭【罗洪先】
　　正德初韩忠定率部院大臣伏阙请诛近阉八党当是时武皇帝将行遣辅臣有狎于阉者宻泄之竟败计不四年而阉瑾之祸徧天下及瑾诛辅臣又将论功廕子南京监察御史张公闻之上疏曰李某者顾命大臣当与陞下同休戚者也方刘瑾乱政既不能防微杜渐又不能力与之争顾降礼屈辱且为草制语极褒美遂使骄横恣肆荼毒天下其罪己不可赎乃冐他人功受防赏他日何以见先帝哉窃见国家大臣正直者多不容于瑾方得志之时奸邪者多见黜于瑾己伏诛之后惟某始终无恙臣不知其何善为身谋若此也疏入辅臣持之涕泣不能辩天下一日知有张御史慕其人必以为雄杰伟特性梗棘不可近自余见其退休时恂恂儒生布素徒歩道遇之不知其为贵人方欲相从问当时忠定伏阙始末与正德间诸大政事以补史官之缺不一再见卒矣悲夫公名芹字文林世居新淦之峡江后析地今为峡江县人祖某父某嵗贡为蒲台教谕以公贵封御史公为诸生博学有时名治戊午举乡试壬戌第进士授福州推官以荐召为御史出知徽州府宸濠反言者过计恐脇公家取道于徽请改杭州公方誓死守要害斩贼间谍命下乃去己而当道因徽人之思复遣还郡又谓宜于杭自徽陞浙江按察副使廵视海道进布政司右参政终右布政在官余二十年所至皆有可述不独论辅臣一事而己初为福州习吏事尝奉檄讯县尉狱尉贪而昵于清戎御史御史右之不为听按闽者数论荐之及为御史论辅臣祸且不测防都御史林公俊亦自蜀上疏论时事俱得削俸于是益感激自效当属草未尝一逊人其捄窦明谏驰马两事尤为人所诵窦明刑科给事中也尝以言下狱公论捄有言曰言官天子耳目也善遇之人人思奋而蹇谔之风起不善遇之则人人畏避而循黙之风成自古治乱兴废之验莫不由此顷嵗贼瑾隂懐异志挫辱言官寘之极典以箝制人使不敢发其奸恶卒之祸乱相寻几危社稷可惧也今瑾诛矣然羣盗未平灾异迭见虽夙夜忧皇孜孜求言犹恐不及奈何复有此举动哉其言恳切婉至明竟以是得释武皇帝好禁中驰马射猎尝堕马病谏者数人重得罪公闻之谓同列曰彼不以谏名且尔吾何所委乎遂切谏曰孟子言从兽无厌谓之荒老聃曰驰骋田猎令人心狂心狂志荒何事不忘皆甚言有害无益也且备不虞犹惧有患奈何乘危冐险轻万乘之尊乎况皇嗣未诞万一不讳如宗庙社稷何臣欲以一言悟陛下虽获罪以死无悔也防上罚止削俸自此两防入人愈重之自廵按鳯阳补徽郡能以简朴为政比改杭适武帝南廵使符络驿在道道必出杭诸郡县皆坐困而公无假借杭民又称便自如杭徽人泣送如父母己而复徽徽喜其来杭病其去及为宪副杭私喜犹夫徽徽之慕加于昔也公在海道倭人争贡宁波城下误伤居民事旋定公且去为参政擢右辖当道责其失防竟坐罢公性至孝善事继母廖在杭屡乞终养不许及去官埀老矣闻廖怒即长跪闼外不命之起不敢起廖卒哭奠三年不以病废家居絶泛交无公府之谒枲袍蔬食俭以终其身乂尝考靖难诸君逸事人为之传于乎昔之侃而直者出于性成亦有所慕乎公生正统丙戌某月某日没嘉靖辛丑七月其日年七十有六没之明年徽人都御史汪公元锡追慕之致词而碑其墓提学宪副苏公佑檄有司嵗时礼于乡贤祠中公娶胡氏赠孺人继呉氏封孺人皆无子一女适太学生李一德同居兄弟之子为公后者某人某年某月某日塟公水东某山蒲台公墓次癸夘一德奉尊君佥宪公所为状来徴铭于乎公之防传矣吾何爱于辞铭曰繄古有诤天子是慿自彼憸人乃以祸惩持颠扶危彼相有腼邦之司直在公其选一言为智矧惟其多褎如莫闻国将谓何不逺厥猷亦职斯故公宁无归胡是弗悟于牧于藩考素之履世云不死岂必孙子孰全于黙孰毁于刚无迷厥方尚卜公藏










　　明文海巻四百四十九
　　钦定四库全书
　　明文海巻四百五十　　　　余姚黄宗羲编墓文二十二
　　名臣
　　故太子太保吏部尚书赠特进光禄大夫太保諡忠肃王公神道碑铭【彭时】
　　公讳翶字元臯姓王氏其先世家滦州自公之父避元季兵乱徙居沧州之盐山故今为盐山人公生有异徴气清质秀甫十嵗能读书父即勉以仕进克自勤励学遂有成永乐乙未登陈循榜进士二甲第一名改庶吉士甲辰授大理寺左寺正因诖误左迁行人司行人宣德丙午用庐陵杨文贞公荐陞行在山东道监察御史当是时任风纪者多事矫激惟公谨重逹大体上下贤之乙夘陞都察院右佥都御史正统丙辰奉勅镇守江西政不苛刻吏民畏爱未几往浙江除土豪理盐法能声大着己未四川松潘番贼为患命将往征以公参賛军务公欲懐以防信有来降者即以所赐白金寳楮易牛酒犒之畨酋商巴感悦率生畨来归受约束者一十八寨邉境以宁辛酉出镇陜西饬兵备壬戌往辽东提督军务时辽东守将屡失机朝廷以为忧特简任公且授以便宜之权公至守将以下庭参公诘责玩寇失机故将斩之再三哀请乃己于是官军咸股栗莫敢不用命逾月躬出廵邉治障塞严斥堠仍简阅戍卒更老弱赈贫穷配鳏寡俾成室家人人感激其治诉讼専行赎罪法虽人命亦然曰偿命无益死者之家而财或足以济用故行之不疑有指挥孙璟者因漏闗鞭戍卒至死其妻女哭之相继死他卒被鞭者诉璟杀一家三人公判曰甲死以罪妻女死于夫非杀也其令璟偿塟埋费璟后为将有名非公优容不及此癸亥陞左副都御史丁夘率师出境破敌有功陞右都御史己巳陞左都御史是年秋西边额森分众寇广宁公下令坚壁清野以困之敌乃遁去公在辽东十数年勤训练广储蓄食足兵彊为诸邉最其防用将校如施聚焦礼辈皆以勇略知名亦非他邉所有也绥懐东陲女直恩威两尽往来朝贡者无不惕威而感徳景泰壬申召理都察院事寻加太子太保防广东西贼寇扰攘两镇将官互相观望不即捕朝廷命公总督两广军务公至推诚抚谕蛮夷向化思恩知府岑瑛土官也屡有劳効或疑其反侧公令瑛领兵屯桂林听调人言乃息其他土官有争职者公度势量情予夺得宜人心帖服癸酉少傅王文端公以清徳雅望居吏部年且老矣朝廷思得刚明果断者以济之乃召公还命以太子太保兼吏部尚书士夫以得人相庆乙亥公年逾七十乞致仕不允己而乞归展省又不允命有司为公起第于县郭西盖以慰其心也公掌铨衡孑孑持公道进退人才必察其实而于抑侥幸杜请托尢严选法为之一清天顺乙丑英庙复位罢旧官僚公上防乞致仕南阳李文逹公言于上曰王某亷谨老成吏部非此人不可乃不听其去任用益笃己而文逹被防黜公力言其淳实可用以故文逹复被宠任焉当是时上眷遇公加隆特官其子国子生竚为锦衣卫副千戸而赏赉以金玉东带锦綉衣服银币玩器等物嵗无虚月屡召与近臣同游西苑南城及扈从猎近郊燕赐优渥一时擢用廷臣惟公言是听有出他人荐者亦必待公而后决每召见便殿访问从容呼以老王而不名其见敬礼如此辛已秋加太子太保甲申今上嗣位赐银五十两钞五千缗是冬命遇雨雪免朝参乙酉春复加太子太保公年虽髙精力如少壮人然无嵗不引年致仕且防优词褒答勉留不果行丁亥公有疾上命中贵挟御医往视并致白粲上尊之赐七月疾益笃请益恳切上不得巳允之居数日遣中贵赍赐勅谕并金织衣一袭银三十两钞三千缗时己不能就道至十一月六日卒于京邸距其生洪武甲子二月十一日享年八十有四上闻讣嗟悼赠特进光禄大夫太保諡忠肃遣官谕祭营坟给驿送柩还其乡以卒之明年某月某日塟于某原曽祖进昌祖大老父得林俱赠荣禄大夫太子太保吏部尚书曽祖妣徐祖妣刘妣张俱夫人配宋氏先公二十三年卒累赠夫人次张氏亦先卒子男一即竚也女一适河南参政贾杰孙男二长田次疄国子生孙女二曽孙男女二公天资仁厚操履端方居官涖政谨绳墨蹈规矩一毫不茍待人外若严毅而中实寛和好恶所加善者悦而恶者不怨论事语简而质是是非非确乎不易持己亷洁无私而自奉甚俭薄自初仕勤劳于外与晩处庙堂皆然未尝以壮老异心忠君爱国之诚愈笃不懈真厚德君子也盖无愧于古之大臣矣大宗伯姚公状公行详且实矣公子竚欲列石于神道请予文之予素敬重公茍可以焯徳信后义奚容辞铭曰
　　有美王氏世居于滦积善秉义隠处是安避兵盐山遂定厥家再传而显掲徳振华其振伊何自公特起降诞之祥虹光兆异乃励儒业乃第科名荐歴显位骏望铿鍧公出四方宪度肃清革利兴兵民攸服其在中朝恪秉铨衡贤才彚进治道乃成公何能然惟道之进惟公惟亷惟勤惟慎公以接物绳直凖平亷以律巳玉洁冰清勤以涖事夜寝夙兴慎以存心晨惕夕兢只事五朝始终若一为国元老为士矜式官跻一品夀逾八旬推今较古如公几人公今往矣畴不嗟悼匪私于公惟徳是好渤海故郡髙坟峩峩于乎忠肃千古不磨
　　奉天翊卫推诚宣力守正文臣特进光禄大夫柱国靖逺伯王公墓志铭【彭时】
　　公讳骥字尚徳姓王氏其先太原人自秦汉以来为将相者踵接蝉聫族逺而分世次莫可考后有宦逰云中者因家宣宁即公所自出也曽祖守道克世儒业祖思宗仕元保定髙阳尹父成以宦家子留居于束鹿吕村里入国朝遂占籍焉成以读书力农为务里钜族程子晋见而贤之妻以爱女是为公之母夫人也公生而岐嶷警敏年十三游邑庠刻志问学日记数千言识者咸以逺大期之永乐丙戌登进士第拜兵科给事中刚正敢言尝奉命出镇山西奏蠲徐沟盐池亏课二十余万民困以苏寻陞山西按察副使理寃狱戢奸盗风纪肃清入为顺天府尹弛张得宜畿内称治宣德丁未陞行在兵部右侍郎越九载迁尚书练逹兵政得大臣体正统丁巳西边阿尔台多尔济巴勒数寇邉甘凉数州惊扰尤甚朝廷患之命公西廵许以便宜从事公至稽阅邉备知守将法弛而令不严叹曰如此而欲敌无侵凌难矣翊日集众辕门询平日畏敌而不畏将者得都指挥安敬即斩以徇曰自今畏缩者视此一军震栗失色简阅戍兵以甘州戍兵冗滥乃定为去留使相更代于是兵得休息民减转输之劳敌尝入庄浪公遣兵授以方略使击败之敌乃引去及公还敌复窥邉公驰赴甘肃遣副将蒋贵率精骑出击戒曰勉之去而不能成功无相见也贵感奋追败其众于石城儿臬公计敌势猖獗不一大防刈无以示威既谍知敌巢穴所在复以贵为先锋捣之自牵骁骑与都督任礼等分道而刻期夹攻转战二千余里俘男女二千余口敌首走死西陲以宁捷闻上遣中贵劳以金币命兼大理寺卿支二俸明年还京辛酉云南麓川宣慰思任发叛乱扰邉命公总督诸军征之陛辞赐金兠鍪细铠弓矢蟒龙绯袍以宠其行公至云南方盛暑众谓进兵非宜公曰贼毒吾民行可缓乎敢言不进者斩遂部分诸军以进至金齿分为三道径抵上江上江者贼砦所在也夹攻三日不下防天大风公命纵火焚栅因督众乘势力战斩首五万余级贼败走保险为拒公益麾兵深入破连环七砦于沙木笼山又破象阵于马鞍山之隂死者十余万贼首潜遁乃振旅而还先是维摩州贼韦郎罗僣称广新王命公还师勦之至是公还云南计曰此不足以血吾刃当以谋破之乃遣偏师抵其境声言王尚书大将军至矣贼党闻而溃韦贼计穷遁安南传檄追之安南惧斩其首并妻子来献广南与富州接境二土官交恶十余年公谕以祸福两雠乃释凯旋上遣官迎劳数百里外廷见宴赐甚厚特封靖逺伯食禄千二百石号推诚宣力文臣阶特进荣禄大夫勲柱国赐诰劵追封三代如其爵未几闻麓思任发羁于缅甸复以公督军往取之既至缅人懐诈党恶而不遣公纵兵攻缅缅破而麓贼遁去俘其妻子象马而还加禄三百石是年春西廵宁夏甘凉申饬邉备训练士卒其于守战攻击俱有方法西人闻风畏避不敢近塞戊辰春贼孽思机发复据孟养跳梁公复督兵往征兵抵金沙江贼栅西岸以拒公作浮梁渡兵一鼓破之贼退立三栅自保公督战益急不日而三栅防贼孽殱焉西南自是悉平有苖蛮富者伪称刬平王别将屡征失利命公挂平蛮将军印总兵致讨卒槛送京师余党悉降公还诏増禄百石令世其爵景泰初以南京根本重地委公镇守公严立禁条宿弊一清不便者撼以流言乃解机务就闲天顺元年春上复临朝召公便殿慰谕以勲旧命兼兵部尚书不数月军政修明赐金织蟒龙衣二袭寻以年迈请解部事从之特免常朝赐诰加封奉天翊卫推诚宣力守正文臣特进光禄大夫勲爵世袭如旧而宠遇益加隆焉天顺四年五月十一日终于正寝享年八十有三讣闻上嗟悼辍视朝一日追封靖逺侯諡忠敏公初娶张氏生二子曰玉曰瑢俱早卒继娶刘氏子二人长曰瑺廕袭次曰珩勲卫义子曰祥以征南功授锦衣卫指挥佥事孙男三人女四人诸子扶柩归束鹿以是年七月某日塟于邑之平原祖茔礼也公天资沉毅识量宏伟有文武长才遇事刚果剸烦治剧不以为难行师征讨用法严明而料敌制胜虽老于军旅者有不及故所至即能成功及其晩节保身全名守以谧虚而忠爱之心始终如一诚一代之伟人也然所禀犹异年虽髙迈精力逾于少壮疾且亟神犹不乱遗言托冡宰王公状行而以墓志属时时谫才穉笔曷足以公不朽公既有命庸可固辞铭曰
　　天佑皇明辅以忠良修文立武咸展厥长于惟王公挺生兾土川岳孕灵才兼文武早游艺苑被服书诗乃登黄甲给事鎻闱流誉飞英践敭中外爰陟司马式仪有位雍容殿陛正笏埀绅手提枢轴潜斡化均视师三邉程勇戒怯兵将力齐敌闻震叠其有狼噬輙称以兵防强俘弱西北用宁蠢尔逺夷敢为民毒帝师命征惟公总督建牙秉钺令一而严兵威逺震如火斯炎挫鋭摧坚势同拉朽止弗穷追懐以仁厚彼昏不知伺间窃发公而再往根株悉防和风甘雨妖曀廓清西南万里同我太平惟帝念功官赏是懋列爵防封宠延先后入文出武邈乎无伦名照宇宙允为元臣天不憗遗而遽不起山頽梁倾朝野哀止爰稽德烈着于幽堂于千百世赫其有光
　　南京工部侍郎黄公墓志铭【谢铎】
　　治辛亥夏六月十有七日南京工部右侍郎黄公卒公得疾甚暴予亟往视至中途公讣已至于乎痛哉先是予蒙恩休致公怅然不乐且期太常陈先生师召邀予徧游南都诸名山以别盖予自谢病来与公别者十余年乃今始得一防讵意公方恨予之别而予遽以哭公也哉公卒之明日予既三往三哭之乃与其子俌商塟事遂谋所以铭公之墓不得以不能解于乎公其止是哉公讳矅字孔昭后以字行更字世显别号定轩姓黄氏其先昭武镇都监绪避五代之乱徙居黄岩洞山山今分属太平公以其地隘不能容始再迁旧邑之西而定居焉曽祖与庄不仕乡称长者祖讳礼遐号松坞性称介乡人服其行义无异词以公贵赠南京工部右侍郎父讳彦俊以正统丙辰进士擢兵部职方主事其操其才人犹至今称之累赠右通政南京工部右侍郎母金氏累赠淑人公自幼頴防屹然如成人未弱冠职方公即世扶榇归塟抚其弟妹益笃初以明经举不合乃退而为县学生刻苦问学公辱与予友予少且劣日追之日见不可及未几领丙子乡荐登庚辰进士第擢工部屯田主事屯田号浊曹公稍持以正顾为其僚所怨嗾恶吏诬毁之公虽不之较然彼竟坐是落职而公之举亦因以起寻迁都水员外郎调吏部文选郎中在职守法据例不示恩不卖直凡所举错不独人莫之不干虽同事亦或以公为辞而若有所惮每公退輙过予予望而见其喜则知贤者之进见其忧则知小人之不得退如是者盖十有五年终始一节不少变后先在文选者卒骤迁輙败至或并累其上之人为天下笑公循循满考始擢右通政乂五年乃迁今职公既去吏部乆人益思之大冡宰王公两以公与今亚卿彭公鳯仪张公时敏荐不得果然物论在人骎骎未己要皆以钧衡望公也于乎讵其谓公而遽止是哉公生宣徳戊申迄今享年六十有四而己配蔡淑人巴东知县思之女子男三长即俌次侹尝聘予女俱夭次佐亦夭孙男五绍绎绾约紒俌以辛丑进士为工部主事实克公吾台父子祖孙相继登进士第者亦惟公而己公读书不事章句往往能穷前人所未至精思之余下笔沛然而尤长于诗与吾叔殳王城山人慨诗道中絶将力振之有定轩集若干卷藏于家性恬静寡嗜好平生无所茍取而亦不以一毫茍费虽官至三品居室服食无所増惟事闗伦理则惓惓每欲自尽以旧宅之直让其弟以余俸之金周其甥乂尝谓予吾族贫甚且不知学先职方有田若干吾将以是终先人之志立义塾焉乃嵗出束修若干为之兆初公为主事时愤慈懿太后山陵事輙草疏数百言示予将上之防事定乃己未几为防试同考有权要子暮夜来谒公叱之去终其身不与语今年春大臣复以例当举官公举金华章德懋于是徳懋谢病而归者几二十年天下皆知其贤而卒莫之能举凡此皆足以见公之大者盖公晩嵗虽寛厚有容与世无忤而刚直之气人固有莫得而测之者予交公乆知公最深因为之铭铭曰
　　丰而誉困而遂不矫以踬盱以觊安吾常以聴其至吁嗟乎我铭不愧尚后之人以考徳论世
　　吏部侍郎赠礼部尚书諡文懿杨公神道碑铭【王防】
　　宪宗皇帝临御之日遴选文学侍从之臣既自擢用之而尤简其质重才良博雅有道术者兼任东宫官职俾之日侍储君以讲明义理辅成徳性以期他日嗣守太平之业其寄任之専责望之重谓非贤不可也古人有言匹夫爱其子犹知求明哲之师而教之况万乘之嗣系四海之命乎故吏部右侍郎杨公在景泰初以淛省第一人发觧明年辛未登进士第改翰林庻吉士天顺戊寅授职编修与修大明一统志癸未礼部防试聘为同考官成化初开经筵以选为讲官有白金寳镪文绮之赐丁亥编修九载满陞侍讲逾月英庙实録成陞司经局洗马赐白金三十两防币六表里戊子谒告归省辛夘主考应天乡试壬辰迁侍讲学士校正通鉴纲目赐楮币五百贯预修宋元通鉴纲目未成闻母太孺人防上念公侍从乆特防遣官谕祭庚子顺天乡试复为主考壬寅今上出阁公侍讲读文华大训成陞詹事府少詹事兼侍讲学士赐楮币千贯丁未陞吏部右侍郎戊申纂修宪庙实録为副总裁己酉七月辞部务命以本官兼詹事府丞専典史事盖公在先朝不出木天石渠者三十有七年吏部虽尝荐公为祭酒在廷大臣又尝合辞举公入内阁皆不果用后虽稍迁詹事六年而遇今上登极始有吏部之命初当道犹拟公南京吏部上览防取御笔去南京二字左右谓吏部右侍郎刘宣故在上曰刘宣转左比公再上章请解部事皆不许既而章三上辞益恳始许之观此则先帝之不尽用公与今上之果于简用而眷遇之其意固各有在也奈何天不假年不臻柄用以大展其经济之才非命也夫公讳守陈字维新鄞人也自其逺祖仁爽以来十世居鄞之镜川大父栖芸先生潜心理学逺宗杨慈湖黄东发诸公卓然为时名儒父自惩为泉州司仓以公贵累赠翰林侍讲学士母张氏赠宜人公在妊时母尝梦大星入懐及生天庭有七黒子状如北斗人以为异八嵗入小学已敏慧絶伦读书目数行下日记数百言稍长能作诗文下笔有惊人语然栖芸教之不以记诵文词为能而以精思力践为务公感悟遂作致知力行持敬三铭又题铭于牖以自励比登第入翰林学益进文益竒议论益醇正每进讲必传经义以纳忠诲一日讲书説命篇有曰明君图治尝患其臣不言忠臣进言惟恐其君不行臣不言则君徒负聪明而罔闻乎治要君不行则臣徒费辞説而无补乎上德臣言之而君行之若髙宗傅説可以为万世法矣于武成篇有曰鲁论称舜无为治周书称武王埀拱而天下治是则帝王之治皆不劳而佚也然后世人主有欲悉耳目所娯穷心志所乐而深拱禁中委政内侍者乃召望夷之祸有以朝事付宰相邉事付诸将而髙居无为惟宠嬖艳者乃启禄山之变是何也盖舜所以无为者由其封山濬川以至举相去凶无一不尽其道武之所以埀拱者由其列爵分土以至崇德报功无一不究其心皆尝忧劳而有为乃始佚乐而无为也后世人主则孟子所谓安其危而利其菑乐其所以亡者耳圣狂治乱之异端系于此上敛容听之大臣退班相语曰真讲官也至于应制诗文亦不忘劝戎尝作内宴乐语以时方事逸豫则曰谓丰大必宜日中故亨泰尚虞城复以时方尚邉功则曰慕帝舜之格有苖思宋国之相司马以时方贵异物则曰不作无益而功成不寳异物而民足乃召公之格言无轻民事而惟艰无安厥位而惟危乂伊尹之明训公既进呈退语他学士曰万一天子过听不贤于优孟滑稽之谈乎防有诏议祧庙公上防言礼天子七庙祖有功而宗有德我太祖皇帝有大功于天下当为百世不迁之祖今宪宗升祔宜并祧德懿僖三祖自仁祖以下为七庙异时祧尽太祖居初室四时享祭正位南向三嵗一祫则徳祖居南向之位各不失其尊庻无悖礼时礼官以定仪九庙以德祖为始祖不祧第祧懿祖而一嵗一祫不尽如公议然知礼者韪之成化改元正月公上讲学听政之防其略曰精一执中此尧舜之得于内而为出治之本也眀目逹聪此尧舜之资于外而为致治之纲也臣愿陛下遵用旧制开经筵以讲学御午朝以听政一日之间居文华殿之时多处乾清宫之时少力行尧舜之道而深得于内博资于外则宿可革善政可成而唐虞之治可驯致矣反覆数百言于正心修德保邦致治存天理遏人欲亲君子逺小人凡有益于天下国家者靡不详尽而辞极剀切上嘉纳之即日谕礼部以三月御经筵礼部请并午朝如杨某奏制报可至于作史其予夺一出于公书法一以春秋通鉴纲目为凖公谓古人云国可灭史不可灭太祖定天下即命儒臣撰元史太祖靖内难其后史官于建文君事讳而不书遂使当时朝廷政事与忠于事者皆缺略无传及今犹可补缉景皇帝己复位号而英庙实録标目犹书郕戾王附是宜改正前代人臣章奏虽不报者犹书近时留中之奏例不得书乞宣付史馆凡若此者数事章未及上而公己属疾识者犹深惜之己酉十月太白犯进贤甚急占者云贤人厄既而公卒于是月十八日盖其应也春秋六十有五上闻讣嗟悼赠礼部尚书赐諡文懿命礼部谕祭工部营塟配丁氏邑名家女初以公贵封孺人后进宜人时节入朝贺两宫加赐赉贵富矣犹日课诸妇习女红不辍教诸子勤问学以至于有官于朝犹训饬之使无忘儆戒宗姻外内颂其贤年六十四以庚戌六月十一日卒其年十一月六日与公合塟玉堂山之原三子茂元中乙未进士累官湖广按察副使茂贞早卒茂仁中丁未进士授刑部主事孙男七美珩郡庠生美璜美琚美□美瑶美环美瑜女三公天性孝友与人交笃于信义居常退逊体若不胜衣言若不出诸口至商确义礼论事是非曲直则侃侃刚直虽壮夫不逮也尝被命教内侍省严立规范无少假贷教成多去为近幸与公同事者率因之取宠贵而公独无少资借士论多之公勤学喜读书遇有所得即为注着蚤嵗尝作五经四书私抄叙正其错简更定其章句择取诸家传注而自以所见立説晩年屡加删定皆扩前贤之所未发而诗书二经尤为精到至其家庭授受而用以取科者则専门易学盖公既得之栖芸而遂以传之弟若子公弟三人并举进士守阯亦魁浙省歴官翰林侍讲春坊谕德守随由应天尹为广西参政守隅工部主事文学正礼理争爽竞秀而茂元茂仁尤济美焉公为文举笔立成不烦宿构词虽闳博而卒泽于理诗尤浑雄流丽然不戾于雅正四方求者接迹戸外公应之不以为凟也其所着有晋庵镜川东观桂坊金坡铨部诸稿藏于家公疾亟语谕德君洎茂仁曰吾学至为君子仕登三品年迈六袠夫复何憾惟新天子厚恩未能报先祖栖芸先生未及封汝曹其勉图之又曰吾所交皆文章钜公然知我深者惟冡宰王廷贵我死汝求作神道碑言讫精神犹耿耿喘息渐微瞑目端坐而逝公卒后越月茂元犇讣过金陵以公治命告予既而谕德君遂以公行述来顾予何人乃敢承公之托耶苐以同年及第同官翰林道义相亲之日乆公三弟府尹谕徳尝同宦两京工部从予受业南雍而予子参政沂乂公考应天时所取士公子宪副复与沂同年契谊之深诚无有过于予者遂不揣菲陋撮公言行之大论次之而系之以铭铭曰
　　惟古盛时士方多闻穷理以学载道以文世教日沦俗儒灭裂学殖将落辞有枝叶有炜杨公越产竒才夙承示训茂擢伦魁继登甲科列职翰苑更事三后荐沐天眷今皇绍统信任不疑曰予旧学先帝所遗公感知遇誓竭忠荩铨管称平论谏无隠春秋之笔周孔之言总裁国史劝讲经筵道合议从秉用伊迩邦国殄瘁而公己矣讣音上闻当宁兴嗟宠终之典视众有加感恩未报公有遗恨易箦之言以朂厥有弟有子世学世科三鳯二雏踵接肩摩诸孙振振亦复颖异世徳方殷其承未己公虽云亡简编具存残膏賸馥沾丐后人公亡无何宜人奄逝淑徳令仪殆不胜纪玉堂之山有封若堂既固既安双璧共藏墓门有石过者必式公有治命予无愧色
　　谢文肃公行状【黄绾】
　　先生姓谢氏讳铎字鸣治别号方石少頴敏能为韵句年十四其叔父逸老先生授四子毛诗輙悟大意将冠游邑校与绾先大父少司空友大父树立坚特罕比独先生相与砥砺慨然以古人自期天顺己夘发觧第一人甲申登进士第与今少司长沙李公大司马华容刘公同选入翰林为庶吉士益肆力学问学士永新刘公莆田柯公典教皆深器之成化乙酉授编修预修英庙实録赐银币陞俸从六品癸已被防校通鉴纲目先生因指歴代得失为防数千言以进曰宋神宗好通鉴理宗好纲目徒知留意其书不能推之政治因论时政之失宜求贤讲学见诸行事不为二君之徒好甲午被防入读中秘书条上西北备邉事宜略曰河曲一方近失声援敌人伏为窟穴夫大河为闗辅之限而受降东胜又大河之藩篱失此则河不可守其何能及况绥延经榆林至宁夏二千余里列堡二十有三马歩军二万三千有竒老羸半之是以往嵗冦掠如入无人之境东自孤山柏林诸堡中自平夷懐逺诸堡西自靖邉清平诸堡又西则宁塞诸处直抵金汤川安邉诸处直抵环庆花马池诸处直抵固原以至土门塞门山城诸处莫非冦入之路朝廷乆为搜套之防疑而未决及此无事正宜蓄兵养鋭于大同宁夏以为东西之援渐图收复汉唐故疆与国初东胜之地据三受降城以极形势守其不攻者防之上也又曰今用将帅皆晚唐之债帅也战没者士卒而名数不闻克防者士卒而赏归权势克减之暴办纳之艰怨塞胸腹得而使之乎言甚剀切皆凿凿可用乙未秩满陞侍讲入预经筵反覆推説皆人所难言庚子丁外艰再罹内艰守礼如古壬寅终制谓人曰初心冀禄为亲今无及矣茍仕非义也遂以疾闻明年癸卯吏部趣起复坚以疾谢楗门读书暇则侍逸老登眺方岩防岩之上仕进之念泊如也孝皇初新庶政于是廷臣交章论荐防修宪庙实録诏起之先生未决大父与长沙公贻书来劝遂行入朝供事兵馆书汪直王越开邉事最直庚戌陞南京国子祭酒以亷节为教士皆刮涤有以请托自愧者又防上国学事宜曰择师儒慎科贡正祀典广载籍复防馔均拨歴其论祀典略曰孔庙从祀之贤万代瞻仰教化之原山杨时程门髙弟实衍延平之新经之辟足卫吾道而不预从祀临川邵公呉澄生长于宋而显于元夫出处圣贤大节忠义古今大防身事二姓迹其所为不及洛邑顽民顾在从祀之列臣固不能无惑况二人皆太学之师其于庙祀黜陟不可不正先生以师道难尽疏请致仕不许明年辛亥仲子死先祀无托遂致仕诸生以状歴部台请留于朝先生尝抑诸生之纳粟马者至是举则多所抑者一时荐绅荣其归皆祖于郊外家居几十载惟读书求志日不少懈势利一毫不婴于懐天下之思其人想其风者皆谓可望而不可即而荐者益力孝庙于是深知先生欲大用之戊午防国子缺祭酒吏部以先生名进上特命陞礼部右侍郎掌祭酒事遣使就其家起之先生两具疏辞疾长沙公在政府贻书谕上意乃行次越得疾径归以状投绍兴府缴进力求致仕不许又疏投台州府转奏知府不敢上给事中呉世忠主事潘府言当速起以尽正人之用使者再至有司劝驾益急遂行至京以求退而得迁非义所安辞以旧官供职不许始受命其为教如在南雍时地震诏诸司言事因上章论维持风教四事而论黜呉氏及纳粟马之害尤切连疏乞致仕六馆师生上章乞留廷臣呉世忠张芝呉蕣荐益力被防不允癸亥上命防辑通鉴纲目并续编为纂要先生为润色官论黜晋隋胡元之统説皆有据任职三载念祖母赵氏守节未白俟满考请以本身诰命易为赵氏旌表例死者不旌上特破格行之仍给诰命既而复疏乞致仕半嵗之间疏凡五上辞署印至再四上皆以温防勉留又不能夺方许养疾命驿归俟疾愈以闻正德戊辰吏部上其名防权奸用事遂令致仕先生归六嵗终于正寝享年七十有六正徳庚午二月二日也有司以闻赠礼部尚书谕祭赐諡文肃命进士桂蕚治其塟其里旸岙大梦山之原先生性孤介简朴无华节操坚励慎取予有防畛晚始寛涵有容居常坦坦虽庸人孺子得亲之及遇事则断断一定不可夺志耻温饱布素防食将以终身常曰吾无他长惟安分知止而己故其生平不吝义退不荣幸进其进也反覆辞免至不己而后就其退也量任揆己奋而决去此其出处大节本末甚明夫岂偶中幸致者前时学士大夫务希世进取巧跻防攫扬扬得意由二三君子天下乃始贵名节尚亷耻呜呼先生志不究才不尽用泽不加于民惟流风犹悚动后世先生之功可少哉国学自防膳不行膳夫之输常为祭酒故有先生独不然尽籍贮于公不私铢两乃措之废坠如南雍搆二楼庋故典刻板北雍増号房寘官廨修文庙开庙前衢奏均属官与诸生之贫者有余贮之以需防膳之复行诸生至馆用赂教官谓之班钱为禁止之又捐己皁银以赈教官之亷者平生不喜与内侍徃来在纂局有内侍之执权者每设食恭礼丐一言不可得见义必为先公有遗田若干畆以供先世祠墓禄食稍羸輙买田代之分给诸弟置家塾资宗族贫塟又买田分诸侄而又剏方岩书院筑牛桥闸与赒亲故婚丧患难之不赡者郷郡先哲行义著述靡不搜辑表阐君子小人进退消长之机未尝不感慨深嗟而掩袂也于书无不读其所为文甚多尤长于诗盖其精识絶人论议归于一是所着有桃溪集续真西山读书记伊洛遗音伊洛渊源续録四子择言元史本末宰辅沿革国朝名臣事略尊乡録赤城志及文集诗集论谏録缌山集百余巻先生裔出晋康乐公宋经略使鞅始迁黄岩县学西元末孝子温良再迁桃溪今太平曽祖原睦祖性端赠礼部右侍郎妣赵氏赠淑人即节妇考世衍封编修赠礼部右侍郎妣髙氏赠淑人从叔父省寳庆太守所谓逸老先生及其弟王城山人续皆以学行重于时先生娶陈氏继孔氏宣圣五十七代孙皆赠淑人子男三兴仁兴义皆夭兴寅侧室焦氏出女二长聘绾叔父侹俱夭次适金忻孙男一必祚兴义遗腹子以防补国子生曽孙男二某某绾窃惟早嵗受业受知先生特深世契尤笃非绾无以摭其详故必祚以遗行见属义有不得辞者谨为状以告立言君子庶先生大节百世之后有考谨状
</div>
    <div class="pagination">
<a href="明文海_page124.html">上一页</a><span>...</span><a href="明文海_page120.html">120</a><a href="明文海_page121.html">121</a><a href="明文海_page122.html">122</a><a href="明文海_page123.html">123</a><a href="明文海_page124.html">124</a><span class="current-page">125</span><a href="明文海_page126.html">126</a><a href="明文海_page127.html">127</a><a href="明文海_page128.html">128</a><a href="明文海_page129.html">129</a><a href="明文海_page130.html">130</a><span>...</span><a href="明文海_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
