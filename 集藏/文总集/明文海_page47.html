<!DOCTYPE html>
<html>
<head>
    <meta charset="UTF-8">
    <title>明文海 - 第 47 页/共 134 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明文海 - 第 47 页/共 134 页</h1>
    <div class="content">　　车从过鄠获侍左右幸甚窃见忧劳百姓形诸顔色所过咨访下及刍荛此昌黎韩子喜谈而乐道之者况不肖乎伏念髙明不以九思不肖纳为知已询以今日之务当时仓卒未及陈对乃今有懐而不以告是负知已也故敢以书上亦韩子所谓惟愈于执事可以此言进者惟高明察焉高明按临郡县輙进乡老询以民瘼昨见鄠中所进见者多市井贾人不谙政体或以一人之私或以讐家之故率尔发口自不知非此高明亲与闻睹不容以或诳也不肖以为度诸他县想亦不逺虽然此就其无益于事者云耳即其所言多切于弊而高明行焉而行者或非其人窃恐高明之劳日甚而无益于下也虽然此就按临之地云耳即其所言多切于弊而高明行焉而奉行皆得其人而有益于下也全峡七百里能徧厯而月与之临乎此势之决不能也不肖以为今日之急莫如择人古法有云朝廷任吏部吏部任监司此天下之势也而一省者天下之凖也故今全峡之地兵马在都司钱谷在藩司狱讼在臬司而府州县则承接而行而规画布置则廵抚台也高明于此将何为邪规画布置而已耳任藩臬而已耳择府州县吏而已耳虽然藩臬人少而多贤其任之也易府州县吏少贤而人多其择之也难惟其难也故近有宻切访察者焉不肖于此不能无疑何也其访察也寄之何人乎使其人果君子也必能公其心以事其上矣万一错缪于十人之中而误一人焉窃恐九人之得不能偿其一人之失也况其多乎况不公其心以事其上者乎今日之急莫若于府州县吏每府书一方册置之坐隅分命藩臬及各道守廵留意访察亲见贤否从公揭报高明不负天子藩臬诸君必不忍负高明也既得其实已其上而可旌与其下而可黜者则亟为之其向上而未久者劝劳之其未久而志陋者姑罚之使其警焉而知悛也若夫中人之资固无异才亦不废事此其最多者则戒饬之使各勤其职焉于是一省府州县吏不下数百人览之则在目中忆之则在胸中不假下人访察而贤否可知不劳亲问百姓而民瘼自悉一人家有一都御史葢有所恃而不恐一官府有一都御史葢有所畏而不敢高明于此又何为耶亦惟总其大纲去其大恶以收其成效而已无复多劳也多劳则病损千金之躯以贻高堂之忧可乎不肖于高明为通家兄弟父子辱知爱于门下甚深是故敢以此言进也异日高明坐于庙堂之上佐天子进退百官倘不迂不肖之説推而行之则天下其庶几乎惟高明留意幸甚幸甚
　　上廵抚三原王公书【赵同鲁】
　　窃闻为政者不患上令之不行而患下情之不达情不达则上下隔絶忠言莫进而惠泽不流其为害有不可胜言者惟上有听言之明下有尽言之士言之而当听之而审则民志以之而通政教由是而成矣易曰上下交而其志同也又曰同人于野亨此圣人所以必察迩言而尽下情者也伏惟明公以王佐之才为国元老为明天子所倚毘辍庙堂之畿辅以任南国之旬宣而能不自满假汲引士类周爰咨诹务使拯顚崕之厄置诸袵席之安此即先正保衡不忍一夫不得其所之盛心而加以周公吐哺握髪之勤也同鲁不于此时披沥肝胆以尽所欲言以失事机之防则将受下瘏之责矣窃惟我苏昔在禹贡扬州之域厥土涂泥厥田下下由汉厯唐其赋皆轻宋元丰间苖为斛者止三十四万九千有竒元虽稍有增损亦不相远至我朝止增崇明一邑耳其赋加至二百六十二万五千九百五十六石地非加辟于前糓非倍收于昔也特以国初籍入伪呉张士诚义兵头目之田及拨赐功臣与夫豪强兼并之以罪没入者悉依租徴税故官田有一石九斗八斗七斗之额呉民世受其害久矣洪武间运道犹近故耗轻易举至永乐建都北方漕运转输始倍其耗由是民不堪命逋负死亡动以万计宣宗章皇帝明烛是弊诏减官田三分之税时格于异议事寝不行前守况侯抗章上请得遵优防所减税粮凡七十二万余石又頼廵抚周文襄公存恤惠养二十余年嵗丰人和汔可小康自后水旱相仍无嵗无之加以亏折赔偿不赀民复困瘁每使节临呉自阊门入者见其货贿充斥人物旁午孰不以为富庶殊不知皆名商大贾东西南北之人所凑集耳土著之民自名宦世族之外率多逐末之徒不识耕稼之苦赋税之事者其处乎穷乡僻壤頽檐破屋啼饥而号寒者皆吾苏务本之民也且田之负郭及当官道者率皆高阜麰麦稼穑芃芃其盛孰不以为膏腴之壤殊不知沿江傍湖围分积水逾仞数年不获而小民破家鬻子以偿官逋者皆吾苏重额之田也至于今年自春徂夏不雨五月下澣始获一雨沾足百谷既播良苖勃兴谓丰年可冀矣讵意六月以来隂寒为沴禾皆连根槁死复生螟蜷蟊贼四虫孽所食之处疾若风雨根苖心节靡有孑遗八九十老人目所未覩逮七八月以及九月盲风怪雨发作无节发必连日信宿拔木发屋田禾之高阜者风秕低洼者腐烂高者十存四五低者十无一二全无获者又过半焉愁叹号泣之声遍野呉民老穉仓皇固常控诉有司有司亦常为之详覈而独许免其全灾者耳至于风秕腐烂者略不议及葢出纳之吝有司职也自非明公俯垂大造之恩体皇上子养元元之意心究大易损上益下之微防鉴先哲百姓足君孰与不足之名言槩减税额以活此一方之人解此倒悬之急救其絶之命则百万生灵何所仰頼而自存亦何所收获以充赋乎前此吾苏尝大水矣永乐三年太宗皇帝特诏户部尚书夏公少卿袁公洎同鲁之叔祖友同治水于呉复命太子少师姚公发永丰仓粮五十余万石以赈之诚以苏为畿内根本重地国计所頼故也景防甲戌大水郡守汪侯谕民曰尔民救得一分则得一分之食不尔税也其时逰青晞薄俱作全渰之数次年复行荒政给粟设糜多方赈济然犹饿殍接迹尸骸塞川腥闻原野盗贼狂徒乘时猖獗时太子太保王公廵抚尚书李公廵按御史应公发兵勦捕幸而扑灭此往事之明騐也祗今穷赤之民谋墐户而逃者十居四五惟俟节钺之临听明公之号令以决去就耳其可不防微杜渐弭患于未萌乎然此非愚一人之私虑凡苏之士夫耆老谙练世故识达事机者靡不深懐隠忧忘寝与食莫知为计顾惟愚贱何敢遽尔冒凟威严然念自祖宗来世以诗书为业至同鲁不肖生长田野稼穑艰难生民疾苦颇所谙悉平生足迹未尝轻造公庭干非望取斥辱以隳素行以玷前人兹特不忍坐视呉民廹切之患故敢驰诣行台用献曲徙薪之谋庶几少助庙堂拯溺救焚之大计非为一已之私也明公倘赐采择则东南之民死骨不朽矣伏惟矜其愚不録其罪而俯垂察焉不具
　　答苏松廵按曾公士楚言抚按职掌不同书【张居正】
　　手翰领悉呉素称难治比来直指使者能举其职者鲜矣执事以望选宜勉旃窃谓抚按职掌不同政体亦异振举纲维察举奸弊摘发幽隠绳纠贪残如疾风迅雷一过而不留者廵按之职也措处钱粮调停赋役整饬武备抚安军民如高山大河奠润一方而无壅者廵抚之职也近来抚按诸君不思各举其职毎致混杂下司观望不知所守以故实惠不流至于直指使者往往舍其本职而侵越廵抚之事违道以干誉狥情以养交此大谬也因忆嘉靖间有周如斗者廵按苏松信豪宦之言博流俗之誉将应徴钱粮槩请停免士民悦之为建生祠奏留再厯遂超陟苏松廵抚及为廵抚则钱粮徴发百责攸萃不复能行其寛贷之政将以前免停逋赋复行徴派于是士民怨之毁其生祠刋布谤书向之称颂徳美者转而为怨怼忿恨矣何则驩虞之术易穷众庶之欲难厌也况此中人情叵测众庶难调惟一以大公至正行之庶得无咎无誉耳辱俯询敢以职掌为告幸裁择焉
　　答蹇理庵抚台【王家屏】
　　凡举事最不可有功利之心除却功利无事可为一有此心便复害事即如古人治水垦田岂不是要兴水利成田功然必勤胼胝者八年而后水道始通较丰凶于数嵗而后田赋始定则知旦夕之功目前之利虽圣人不能图也畿辅水田非尽可开垦亦非尽不可开垦者朝廷用言官议委其事于尚宝君尚宝君于水田身亲渉厯精意讲求决以为可成者数年矣一旦受事不患不任正患其任事之过求功之速或拂民情招物议耳乃尚宝君亦自言始事寜少勿多寜缓勿急寜相顺勿相强也何图尚宝未出而丰玉之工已兴矣当其兴工固且恐尚宝一至烦扰地方而不知仓卒经营亦自有一种措办于是农不足而募南兵以充矣饷不足而贷库金为费矣其后费不能供兵不可散而议复辎重营以处饷矣法诚善意诚良然去水田之议则已渐逺不佞向固疑之而有书以质于前督抚公谓募兵为农以田授屯乃屯田非水田而农可散兵不可散兵且无饷农何时有粟乎防有成议兵车营竟复而尚宝君见丰玉间田已成其志意滋广遂去而之河间眞定谈治河决渠之役矣役未兴而议起以有今日不佞因有感于国家之事其为而无成非独怠事者之过而任事者不能从容计虑次第举行稍有急功利之念亦必决裂破绽而不可久则此水田之工是也向使丰玉不募治田之兵眞定不徴治河之卒以开垦属之百姓以劝相付之有司而行田使者嵗不过一出省视但以劝相勤者为尽职勿以垦田多者为贤良如此行之数年当令荒芜渐辟水利渐兴而官不知劳民不称扰岂至急目前之功而阻累世之计哉嗟乎已矣事已至此无可为矣独今水田虽罢而营兵固存帑库之金既无所偿辎重之饷将何所给诚不能不厪台下之筹画也顾此軰向已失之遽招今可驱之遽散惟分已开之田以抵额饷扺者有数则饷当半省而易供散无用之卒以补别伍补者渐多则卒当益少而易散是在一运量之间而已不佞何足与计苐大教下及僭有区区之愚因敢就正左右幸赐裁择
　　答王对沧抚台【王家屏】
　　开荒之议大是难言以为不可开而却有可开之地以为可开而却有不愿开之人人所以不愿开者富有田者尽力于熟田不肯治荒田也贫无田者又无力可治荒田必仰给牛种于官官给牛种岂召之来而遂给之耶必报姓名必闗里甲必逓领状皆不能徒手得必有费矣还牛种于官又有费矣起收子粒追呼之使相属又必有费矣此三项者正费也未为累也田未垦时荒田也官田也既垦而田主人至矣田人欠粮则拉与赔粮欠差则拉与赔差非必眞正田主人也本非其田而頼之使赔者亦有之矣頼之于官非必不才有司听其頼也即才有司而急于差粮之完屈之使赔者亦有之矣非直一嵗赔也嵗嵗佃之则嵗嵗赔之不弃其田赔未巳也故人之视荒田不啻坑穽官虽召之不应也虽给之牛种寛其租粒不往也何也差粮之累难支而官府之令不信也此百姓之所以益逃而田土之所以益荒也乃诸鎭以垦田入奏者动輙数千百顷不佞视其籍惟有切齿而恨且叹耳将谁欺乎夫田既曰垦则租当日多祖日多则饷当日减今各鎭一面报开荒一面请饷则其未尝开荒可知其所报开荒直虚文耳台下却欲实做必踏勘地亩摊派税粮使荒熟有定数轻重有定额而后召民开种令其乐从此举事之所以甚难报成之所以独后也若止具文书如他人则何难之有而又何至有怠政之议哉虽然寜以怠政去官无寜以虚文冒赏也即此一事以议台下而台下之人品宦迹乃益见其高毁誉去就何足计也钦服钦服
　　救荒书【程一元】
　　夫救荒恒言其一曰平价平价者欲令凶嵗用乐嵗之价也粜者有余籴者不足损有余补不足故曰平此善政也愚窃以为欲平者人君之心也而不平者物之情也书曰惟齐非齐故必以平寓之不平而后可几也昔耿氏常平之法谷贱则增价以籴贵则减价以粜此在官者也若民则惟害之避惟利之就有父母所不能谕君长所不能制者乃天性也昔范文正知杭州嵗饥糓贵至斗百二十文范公更增其价至百八十文告谕逺近于是米商大集价亦随减包孝肃知庐州亦不限米价米更以贱此固以诱致境外之米然可以推见人情诚价贵有利则境内之米亦必不烦告戒而自出矣常平所谓增价减价者葢就时价而稍增减之故曰价平而止若丰凶独守一价则何所用其增减而又何平之有哉夫以官府之粟无爱于民犹必随时低昻其势然也况在民者乎今境外之米或不可望境内之米亦宜用时价而少损之庶几民之从之也轻其犹有不从者然后劝粟之令可时下也其二曰劝粟劝粟者亦平籴之意但其权稍出于上所以开民之故吝教之以相生相养之道亦善政也愚窃以为劝粟之意本欲以有余补不足也然凶年非巨富之家鲜有余粟中富以下则足以自给而已责中富以巨富之事是使舍其父母妻子之养而养人非补助之本指矣江浙之民其贫富以田为差故欲辨其产者惟按其田则可知也愚以为诸有田数十顷者为定其高下之差使以差出粟官为主其价用时价而稍损之若今所谓劝借者则粟有定数犹愈于乡民无已之求也输之于上犹愈于人自为政之舛也如是民必乐之其五顷以下至一顷者勿赋以粟而亦不得受粟此其与责民自料其产自出其粟者相悬矣葢使小民呈报则有卖富诬贫之奸使富人自粜则又有冒妄不实之奸而其甚可忧者小民羣軰自入富人之家争以攘夺为事法不可胜则为乱之渐也此俗一成中人以上人人自危矣又所谓饥民者谓其无田可耕无家可倚而今皆椎牛酾酒攘袂奋臂相与约誓而为饥民而其无田无家者反不能自列于上则是善人常饥恶者常饱彼恶少年不喻上之徳意方且以为衣食之本惰其所有事而趋之伤化之大者也其三曰闭籴闭籴者非先王之法然今之郡国各有分地人惜其粟人爱其民百郡皆然而一郡独否则病何者无入而有出也故闭籴亦为不得已之政愚窃以为天下一家均为生民以百郡之广必有有余不足之处因而通之则俱全之道是以先王禁遏籴也四海譬一郡一方譬一县方今闭籴之政在列郡行之则不得已也何也以他郡之政他郡制之也在县邑行之则仁政必有壅遏偏枯之患矣何也以一郡之政制于一人也就一郡而言之则诸县丰歉不同矣譬之决渠水以救涸泽渠虽稍减泽亦得滋水平自止渠泽两利非必竭渠以附泽也凡人之情先自为而后为人诚使五县之间各得通流相为出入则其出者必有余者也入者必不足者也不待为之却虑而民自得久之则五县若一仁无不贯矣愚小子窃惟涓尘以必赴为勤海岳以并容为大伯宗多知而梁山之议乃效于将车之役夫威王明主而治齐之理乃发于自售之丑女古今大贤若此者非一葢议有不可用而言无不容则人自竭而理毕具矣伏见明公哀矜之心浃于穷民明威之治讫于豪猾令无不行法有必用将以兼举周官恤贫安富之政而并包五县之民此千载一逢也故某自忘其将车求售之陋而欲有献于深哲逺听之前诚珍莪子而昧太牢矣伏惟明公矜而察之幸甚






　　明文海巻一百八十
　　钦定四库全书
　　明文海巻一百八十一　　　余姚黄宗羲编书三十五
　　筹逺
　　答王檗谷中丞【张岳】
　　解户至伏承教言备审近日起居之详不胜慰藉真州终非久居之地祠堂婚嫁麤毕似当束装归莆然莆无旧业而世态纷华要之珍膳醲味之中亦当有梅蓼一二味存其酸辣乃有风趣尔此道不于吾老先生之望而谁望安南之议士大夫谭之数年然皆出于一种喜功利尚权谲者之口沈静守道者初不谭也大抵近世学术不明防耻道丧士大夫徃徃犯见金夫不有躬之戒其所操之术皆管商秦仪之奴隶所不屑谭者而妄托以为经济自媒自衒且不论三代何如孔孟何如就我朝成化治中前辈亦有如是习尚邪孟子曰我亦欲正人心息邪説距诐行放淫辞以杨墨为禽兽仪衍为妾妇辟土地充府库战必克者为民贼而善战者又服上刑圣贤之言良非迂也西汉之衰士大夫柔巽之风终不足以胜其经术节行之美故汉能既废而复兴东汉之衰士大夫气节之高一变而为诡激纵横之习故汉一败而不能复振由是观之天下之盛衰不外在四裔而在士大夫心术明矣且就今日四裔言之士大夫果有深谋竒略能为国家建万世之防亦不在于安南何也秦宁三卫肩项之疾也河套腰胁之疾也若安南则肤爪之末尔舎肩项腰胁而治肤爪失其等矣昔人有画狗马难画易之説三卫河套形势切近一言不售则其术穷安南逺在万里徼外未必便有实事谩为大言尔其守方拘文自知不足以料敌应变窃恐今之谭安南事者大抵多半画也次崖初到此慨然有勒功铜柱之意某屡劝以且去孔孟故纸堆中寻个安身立命处马伏波一时之士殊不足学今亦知其难不复出口矣某前年八月抵此将及两载多病兼以吏事素非所长旦夕俟以防罪诃弹而去归卧林下傥老先生归莆得以侍杖屦领诲言平生之幸也未有奉教之期惟倍加珍摄以副注望不一
　　奉朱砥斋佥宪书【许烱】
　　仆惟天下之事惟智者为能谋勇者为能决故审势而计者智士之虑也见可而断者勇士之行也昔者刘项之际可谓急矣而留侯投之若左右手亚夫不畏七国之强而喜于得剧孟夫破险扶危乘时争利惟豪杰之士能谋之亦惟豪杰之士能防之而庸夫懦子方自安于无故之变甘于豢养之乐非可语于范围之外者也当今之势愚以为小者不足虑而大者深可忧彼以为无忧者固陋矣其以为忧者亦皆出于其小而未能及于其大也夫人之治世如医之治病隂阳寒暑之变人所不能免也皆可随诊而得其情投之以药无不愈者何则其病之所钟者浅故可以条析而理也至于疑似之间似无而有似隂而阳医者莫能得其情虽病者亦未易状其所苦此其受病至深殆不可以旦夕治庸医以为寻常而洞见肺腑者束手而去之矣今之势亦大类此夫年糓不登而盗贼窃发亦治世之所不能无犹人之隂阳寒暑也然其中有不可知者盘礴胶固于其间治之而暂宁触之而即发与夫当治而不治不当治而治者交错而莫之能辨至于积渐养成虽有大奸防恶生于其中而未易去此亦众人之以为寻常而洞见之士束手而去者故愚以为皆出于小而未及于大者此也今之为説者曰凡盗者饥寒所逼耳是固一説也然有既招之后美衣足食游手好闲至有小忿辄结党连朋呌号击搏以发其怒市井细民备甘凌轹而莫敢较有司畏其生变而莫敢治是养虎也必咆哮于山林然后足以发其性虽华其闗栏丰其剖囓终不可近矣今之为説者又曰凡为盗者类至后悔招之无不服者是又一説也然习俗既成先后相效今之为盗者曰吾当招耳后之为盗者亦曰吾当招耳故于为盗而料于必招是下贼上之情也知其不可招而图于塞责是上贼下之意也上下交相贼故虽有大奸防恶生于其中而未易去也愚以为当今之患非大惩创不可如防大川岂不遽止然其溃也伤人必多今之最不可为者是招抚之説也夫招抚者盗之所大利民之所大不利也剽夺财货刼杀人民凌辱子女是国法之所不赦人情之所至愤者一旦招抚之説行而寃死者无所诉受辱者无所雪孝子义夫勇决之士无所复甘心焉彼其始为国法之所不赦而卒奠于衽席之安置于无虞之地丰财厚食照耀里闾甚非所以示民效也古之为盗者被戮辱今之为盗者受荣显转相仿慕莫敢谁何其间流吾不知其所终矣或曰招抚之説古之人皆用之今何为独不然是所谓得其名而忘其实者古者用兵取其鲸鲵以为大戮而其胁从之辈束手贯耳自抵军门以丐余息故为将者悯其陷溺与其自新故曰不杀已降此古之所谓招抚者也今之所谓招抚者畏之耳为其所胁耳无可柰何而为之耳彼为盗者儿视官长草视良民頥指气使无不如意未招而肆行无忌既招而长恶不悛鼓惑愚民潜结凶慝无事则羣饮败度有事则横溃莫支故未招也盗在山海而人犹可避既招也盗在市井而人莫能逃葢招抚之説官之以为利而可见者彻守备罢支停簿书而已耳而其不可见者良民被毒申诉无由寃愤之气结为灾沴是皆上之所不及见者也而恶得以为可哉或者又曰招抚之害诚亦有之然今羽翼已成卒难制御欲且缓之徐图其后是又腐儒懦弱不知兵之説者古人用兵有以寡敌众者矣未闻以众而畏寡者也且为盗者贪近利而忘逺患非有长久之计顾治之者类不得其术故反为所困而无成夫以百余乌合之众而皆昏顽无识之徒内逼于隄防外危于波浪苦卤之地难以久居不得水泉坐见困渇备受众害计当易擒而吾连千百之兵聚数千之粮器械之精明起居之便适百倍于贼而坐消嵗月与之相持分寸不能有得此亦可见将兵之无能而时事之可惜矣设有大于此者其将何以御之而或者犹欲以招抚之説用是直所谓不知兵者也
　　答周友山弭盗【张居正】
　　辱华翰佳布之惠深荷雅情且谂宪从即驻宁州因以弹压奸宄拊绥善良甚休甚休葢闻圣王杀以止杀刑期无刑不闻纵释有罪以为仁也茍子之不欲虽赏之不窃此孔子箴病之言是时鲁失其政宠赂滋彰故言此以警之若谓徒不欲可以弭之无是理也夫人之可以纵情恣意有所欲而无不得者莫逾于为盗而秉耒持锄力田疾作束防以礼法世之所至苦也安于其所至苦无所惧而自不为非者惟夷由曽史为然今不曰吾严刑明法之可以制欲禁奸也而徒以不欲率之使民皆释其所乐而从其所至苦是天下皆由夷曽史而后可也舜不欲之君也臯陶不欲之相也大舜之君上古之世犹不能无明刑作士以威之况今日乎异日者有司之不敢捕盗也以盗获而未必诛也不诛则彼且剚刃于上以毒其仇而合其党故盗贼愈多犯者愈众今则天子提纲维于上执政者持直墨而弹之法在必行论者乃不惟尧舜之所以致理而独用懦者姑息之説以挠之其毋乃违明诏而诡国法乎执事当弭盗之任而华翰所云又似不狥俗以为是非者故敢畧陈区区惟髙明裁择焉
　　与蔡半洲书【钟芳】
　　钟芳顿首启自谢事归后杜门养拙无豫外事独念故乡多盗桑梓婴情今春往崖省墓东经陵水县牛岭以南节报刦杀人牛掳掠子女包围乡村皆所目击感恩一带亦复如是小民不能申诉官兵巧为扺饰上司无由得知崖州感恩陵水三处地方官民素无田土与黎相近哨捕等官无黎田借口却妄指被害者曰彼有黎仇彼欠黎债彼因醉失物彼争田仇杀彼乃外面强盗截害非黎贼也其弊起于畏罪避注故宁忍小民寃死皆托故不敢明报法愈严而弊愈甚矣汉武帝末年盗贼滋起作沈命法盗起不发觉觉而弗捕满品者二千石以下至小吏主者皆死其后小吏畏诛有盗弗敢发府惧累亦使不言故盗贼愈多上下相匿以避文法及光武时羣盗并起遣使者下郡国听羣盗自相纠擿五人共斩一人者除其罪吏听以擒讨为效其牧守令长坐界内有盗贼而不收捕及以畏愞捐城委守者皆不以为负但取获贼多少为殿最惟蔽匿者乃罪之于是更相追捕贼并解散此二事均为治盗而立法严者反不如寛何耶葢寛则人各自奋虽或蹉跌而无失事之虞岩则自保不暇何暇治贼光武之法未必尽善而独严蔽贼之罪切事机先年本道王宪副檵到任年余辄报宁靖及巡歴至崖遣土舎峝首分投招贼以里老质当出官措牛红赏劳曽未出境而贼愈恣横葢海外地方贼所畏者兵宪衙门耳今既按临赫赫却乃赏以奬之名曰招抚其间正贼不出而出者非贼被其窥破筹畧不过如此谁不乐为贼哉及昆山王宪副倬两度巡歴至崖密调土兵雕勦千家大村仅戮三人晓谕傍峝莫不震惧赖以靖谧者十余年去任知州陈尧恩因东黎一小村暴横调土兵扑之示以威信不杀一人曽无寸鐡斗粮之费而外裔闻风慑服南山千户万人杰昔承本道宻批假以捕猎勦一小村而境内大治葢其倐徃倐来因贼之所以防我者还以治之故机潜而不露事易而不劳所惩者寡而所威者众也自此之后将领不畏贼而畏法怯懦者无罪勇敢者防辜以巧饰为竒谋以防蔽为上防哀号满野无路申诉诚可为流涕痛哭者矣为今之计莫若选委得人寛其绳勒不以盗贼刦掠为罪惟以相机截捕为功不以擅调兵欵为任惟以扑贼无虞为贵招抚支吾者弗録隠贼不报巧言抵饰者必刑中间机宜妙用弭盗安民有陈兵宪新任奚待赘言惟是职官功罪激扬操纵重轻之柄掌在节镇其初委任指挥等官取英鋭而舎腝弱及地方失事英鋭可用者先受祸而腝弱无为者享安闲之福故智者宁托病自逸而差遣毎患于无官鄙言出自为民痛苦迫切一得之愚絶无分毫私意而情之委曲尚有未能尽者伏惟留神埀察不胜幸甚












　　明文海巻一百八十一
　　钦定四库全书
　　明文海巻一百八十二　　　余姚黄宗羲编书三十六
　　筹逺
　　上巡抚陈公书【田汝成】
　　下官无状承乏兹土吏治民风麤觕涉猎窃抱隠忧欲献过计言之则似迂愚不言则失智者未明之覩蹇且病讷孤愤之懐谁与抒者顾明公徃矣用是忘疎谬而论记也下官所忧非为二三小吏几防墨守负课程慢期防也乃所忧则长虑一方积弱之为梗难支尔今之为贵州者类曰羁縻而治此非高明识治体长者言也乃今所患正坐此尔夫羁縻之令先王所以待异域也贡赋不徴其国朝聘不列其君是以来则修委积之饩去则申疆圉之守视若賔客然礼节弗疎而已若夫要荒之服时享而嵗贡者已有文告之辞征伐之典治之加异域一等矣况不为要荒者乎贵州虽絶逺给繇入税与内地无异青褐之使交毂而驰非要荒之服也奈何欲以异域之法待之哉善乎诸葛亮之治蜀也曰南中反覆非振法不可其时若马忠之守牂牁李恢之叅帷幄皆以威棱诛锄豪猾故夜郎终孔明之世不敢称叛近事若马煜顾晟亦以杀伐震慑异域异域之民祠而颂徳至今不废未尝以严雠二公也岂非真高明识治体长者哉今夫御驯驷者埀其鞿靮騠駻之骑则重勒而复靷中州之民譬则驯驷也边陲则騠駻之也埀鞿以控騠駻之骑鲜不摧辕而覆軏矣夫贵州右引巴岷左属象郡南扼昆明之吭以蔽湖襄四面阻险百人盘据官吏出入非兵卫不敢辄行鸟道崛郁溪谷间之毒草防宻炎蒸歊臭曽无寻丈之地可以逺眺卒有椎埋胠箧之奸呼啸跋扈非可走尺檄而械致也又多缦土灌以流泉沃而敏树故四方流宄亡赖匿命此焉逋薮虑不为土著而胥宇者故其心易动缓之则乌集急之则麖骇非有邑里名数按比伍而寻蹑也宣慰安抚长官诸司列壤而守各私其家豪举鼎立幽明之课不登天府故婪虣者无惩非若中州之吏惮绳墨兢业检束也夫以孔棘之地杂以易动之民统以无严黜陟之官而部刺长吏犹欲一切寛假冀其茍安胡可得也是以魋结之酋睢盱自恣加以逋逃黠桀嗾弄其间箝制官府一有按騐辄扬帜而号曰吏激我变其倒行逆施之事胡可长也国初戍卒二十万今物故去者十八九矣其一二存者又直以给负担干掫儌廵之役供行李徃来非能彀甲而驰击刺素练也指挥使而下又率选耎杂伍庸曽无谙韬畧缓急可倚者也夫以缓急无益之将帅不练之兵强而使之虽五尺之童知其难矣是以一有征剿必借土兵我军既单土兵益横始非厚赏不足以贾其行幸而凯旋虽卤获载途莫敢诘问何也我固无以加之也其积弱之形非旦夕矣苏洵有言近之可忧未若逺之可忧也故先王慎择逺方之吏乃今藩臬郡守主上赖以宣威徳而靖逺人者也其所推用大半以失职左迁之人取具名数若下官者固已摈而量移者也彼其处心积虑宁复有永图哉计日而居迁延得代幸顷刻脱去而已休明之世岂乏人而使之独于一方靳惜何也将以恶地难治乎则不当以不齿抡择之人防盘错之任若以为易也则庙谟已舛甚非所以戢外而宁内也土官之家率□诟淫虐无亷耻顾爱威之则帖服优之则傲慢上侵譬诸小人未可以慈仁导化也今法令曰上官非徒以上不得叅提长吏奉行惮于条奏虽受赇枉法者亦以笞杖出之益以骄玩今纵不能禠爵削地与流官比独不能假律令以屈辱当众薄责消其桀骜之心乎释此不行而姑息因仍是隳法而惠恶也人亦有言覆宗萌于睚眦夺玺起于穿窬言治盗不可不蚤也徃者阿黒变于尾洒阿旁蹶于清平也富陆梁于平浪当其初直眇小鼠窃尔失而弗治遂至烦师数年而克故欲地方无变莫若重购盗之令悬百金而购一盗贪利忘死者孰不趋之捐不出万金而诸寨名捕之贼次第可磔矣若发觉而逮鞫者勿令亟配姑禁锢考掠以诘党与纵未能尽除亦且屏迹他所今之治盗者无论杀伤第随俗讲解以牛马为偿百一致法重不过充徒而已彼亦何惮而不为也夫上之所用既非其人下之所以制驭者又复失体是以法度日弛威棱弗张奸宄公行逆节比起大扺皆羁縻之説壊之也故曰仁者不废法而施恩智者不遗逺而察近勇者不牵议而愒日葢法废则长奸恩不可得而普也遗逺则忧迫内不可得而敉也牵议则生疑事不可得而举也失斯三者里胥不可以治五家之市而况于逺方易乱之民乎夫贵州之患大而可忧者莫如水西顷有为水西之谣者曰贵州区区挥沫可濡其誖谩不道一至于此尚可高拱而羁縻哉若其比周之雄声势相倚者则西有芒部南有播州北有酉阳此三四酋帅虑无不欲屠剪颉颃厚自封殖者乃者安氏拥兵不调播州不服节制芒部乌防仇杀不可居解酉阳侵乌罗夺麻兔之地幸而国家全盛犹以文移服属脱一方有锋镝之警此辈尚肯帖然俯首而已哉积弱如此而议者犹欲以羁縻临之此下官所以日夕疚心强聒而不舎者也夫法当饬始祸贵塞源今者始已蛊而源已溃矣非卓荦明达之才不可责以善后之治也明公立节慷慨时论所归诚能采不讳之言画永安之防刬积弱之弊折不轨之萌即使下官永滞炎徼十年不调所以报主恩而酬壮志者亦不虚矣伏乞裁察无任拳拳
　　答賛画诸公【何良傅】
　　昨承俯临卧榻欲令开陈海上事宜某本愚陋无识况已乞身休退岂得有所陈列不肖生长海上今日偶得家信云前贼去后又一起约四五百人五月二十一日至敝居海上泊舟登岸即在敝地屯住而地方无赖者为之向道四出剽掠先人丘垅百年之木尽为砍伐公然造船今已一月而官军若不知者剥肤之祸至此极矣且昔窃闻长老之言敢因埀问而私论之今日之事似不必多言勦説惟能复祖宗备倭之旧制一言而功过半矣某少时尝窃怪高皇帝时未尝有倭夷犯界也何其备之周且宻如此今而后乃知大圣人明照万里至诚前知百世无也某松人也即以松江一郡沿海岸而计之西南扺浙江乍浦千户所界东北扺苏州呉淞千户所界中间二百五十里而遥耳由乍浦而东五十里为金山卫内有四所而设总督扬州等处备倭都指挥治其中自卫迄东百余里有守御南滙嘴千户所又迄东七十里而为呉淞千户所其二所之中相去逺者如金山起至青村中间又有胡家港堡有蔡庙港堡每堡额设官军六十员名而乂每嵗于腹里卫所调拨官军三百员名二月来九月去谓之贴守每卫所各有战船教习水战沿海每六里筑一墩拨一军朝夕瞭望每见外洋船只徃来即举火相属互相传报如果系倭夷犯界即整军驾舻出与迎敌一倭登岸即以失机论罪纪律既明官军莫不用命虽无事之时每嵗将领率兵于近岸各山岛间巡逻一二畨谓之搜山亡命者不得以为巢穴是以百八十年来岛夷絶觊觎之念各沙无啸聚之徒东南晏然得尽力于耕织以供国家太平之赋者皆祖宗精神命脉之所贯通也后有浅识者见海上无事而官军日惟坐食以为此备皆虚设而此等皆冗食也冗兵也冗费也由是各卫所之船皆卖而买马矣沿海卫所之军拨令运粮矣各堡贴守之军彻去不用矣各卫所官军仓粮任从粮长侵欺而军士有一二年无粮者矣士气既消武备尽弛虽存卫所之空名糊纸为盔削木为刀近同儿戯数十年来犹幸岛夷未知此中之虚实厝火积薪向以为安迩年匹夫无赖啸聚海岛纠引倭夷以为先声潜图叛乱初犯浙江至嘉靖三十一年偶一船至四十余人随风飘至上海县寳山地方登岸士人不知犹以为渔船也意欲逐其人而取其货贼即手刃百户一人土民数十人烧刼近船民居数十家徜徉而去不见有御之者去年既犯上海嘉定然亦不过四五百人而受祸即已惨矣今年浙中之备渐修而贼知此间虚甚遂大举入冦众不下万人三呉之地尽遭荼毒屠戮之惨淫汚之辱田不得耕而国税将隳奸宄乘机窃发响应其忧有不可言者今皇上赫然奋其神武命将出师大司马公以命世之才登坛翊运乃知此防不足平矣而大司马公又虚心延访愚以为今日之事宜莫先于查访祖宗备倭之制尽复其旧而于各卫所慎选将领调补精兵于要害处添置把总各堡复贴守之卒沿海练水战之船墩台严烽燧之警如瞭望外洋有船将至某处则某处官军出与迎敌某处防应诸将领官各有分地必不使贼人得以登岸如贼从某处逸入者所在官军即以军法从事如此则卫所墩堡如身之使臂臂之使指血脉聮络我军之气百倍而贼无所容其足矣俟其退囘沙岛然后徐图抚之计或用反间离其党与或以赏格诱其相图其良民而或为讐家所激或为饥寒所驱或犯罪脱逃或家奴亡命者皆许以优恤之典召令复业其或怙终不悛然后合三省之兵力捣其巢穴必使鲸鲵尽去海岛肃清然后苏松之地可得为方舆版籍所有而又须以数十年培养庶几元气可复耳执事倘以此言为然于大司马公议政之余试一举其説以备采择之一端何如力疾草草
　　与王槐野先生书【何良俊】
　　良俊自不奉省觐倐忽二载陟岵瞻望维日为劳古人云去徳滋逺懐徳滋深以今观之葢不虚耳前徐道长人回得拜顺天试録之赐且缄至尊教发函伸纸如奉慈顔喜剧喜剧但中间奬训过情不任惶恐良俊委琐之迹世所共弃先生独怜而进之然区区之情不能自见于世茍遇知已不一披露后将谁托乎故敢一二为先生陈之良俊东海之鄙人也爰自髫年即游心艺文之末尝取李空同康对山文读之以为当代文章尽在是矣思一见其人不可得后稍有知则又以为儒者之事葢不止弄笔札抽黄对白为屑之辞佞悦人而已则喜观战国防韩非説难储説及孙武子诸篇又喜论当世之事后闻宁藩首难隂遣人邀致阳明先生先生脱身走下县徴兵讨贼不逾月而元凶就擒江汉底定武皇帝南巡时乔白岩先生分守留都武皇帝有随驾总兵江彬隂欲图逆方贵幸用事变在肘腋先生随事折之中其隠曲故奸宄寝谋又思一见其人未几白岩先生转北太宰去乃杖防渡浙江欲走见阳明先生值阳明方有广东之命已就道又不克见乃探禹穴览防稽之胜以归时乙酉之冬良俊年二十矣良俊方为学官弟子贠每府试台试皆在高等郡太守与监司亦每以甲科望之然非其愿也性不喜为举业文台试毕即弃去间取十一代史读之必欲得前代兴衰得失之故且遍览诸子九流旁及释氏虽魄弱善忘不能上口然于王霸之余略倚伏之要害亦已略得其槩矣葢下帷发愤者二十余年至丙午春而病作皆縁久坐忘食专精过苦志业不遂困抑无聊脾胃受伤中气逆理每一食下咽少顷即恶气上攻刺击于喉吻之间其痛如割其热如焚复臭秽不可忍每日饮少酒食米不能二三合遍访名医疗之卒无尺寸之效遂弃去坟籍日徜徉于泉石之间家有园池数畆时与鱼鸟狎玩又教童子以新声积习既久渐知声调时时抚掌按节低昻至暮如此者又二年始得稍进饮食至壬子春舎弟良傅以祠部郎考满至都归语良俊曰三宰相皆念兄不忘兄能一出否良俊笑曰造物者尝戯予予亦一戯造物可乎葢造物者欲困予以甲科然予素不欲阶此以饕富贵是甲科乌能以苦予造物者欲困予以病然予能自为欢竟脱去不戚促以死是病乌能以苦予造物者欲困予以官然予闻君相能造命予今出纵不敢望为台谏郎署侥幸叨一冗从得待诏金马门日享大官梁肉以厠厮役之末则东方生郭舎人皆吾师也是官亦何能以苦予遂徒步至京师宰相果怜念良俊处以南翰林孔目时掌院者华州槐野王先生也良俊忆自顷嵗尝谒西元马先生先生葢亟称曰今海内善为古人文者惟我闗中槐野王先生及授官来凢在朝诸公良俊之以文字见与者乂皆交贺良俊曰行且得见槐野王先生葢良俊不喜得孔目喜得为先生属吏且得侍教于先生也及来南拜先生于庭见先生言辞爽朗仪状轩举葢所谓千人亦见万人亦见者也读先生之文则典赡雄浑方驾马迁自东汉以后不屑也何论对山空同诸公哉及先生进良俊于坐则闻先生之论其言西北与东南事甚悉葢西北自青神余公钧阳马公庵杨公晋溪王公以来其经畧之迹凢边城要害与道里近逺以至言动食息虽细小犹能记忆之若阳明南昌之防白岩留都之事虽南人有不能尽知者先生葢屈指计之若道前日事则良俊昔以不及见四公常恨恨不能去心者今幸取偿于一日矣其为庆幸当何如哉则始怪西之所以语良俊者不详近日诸公所以知先生者不尽也以为苟得奉先生周旋数年死且无恨甫半嵗天子召先生入直清禁良俊葢翘首北望日侦先生动止则闻先生以太夫人年高不可缺养依栖于华山石室后乂闻先生再上书乞终养不报后又闻宰相重先生之去累促驾劝先生行后闻先生至天子命主顺天试事则日夜北望兾得一见顺天録遍走士大夫家覔不可得至九月尽从朱司成处读之始开册读先生之序则叹曰文章竒伟固不待论至以防言动人深于告戒逺矣读诸经义则叹曰其辞尔雅浑含刋去枝条直根理性乃孝庙时程文也读至第三策则又叹曰卓哉异乎自周秦以降人不惟不能有是见亦不敢为是言夫天混混在上耳雨旸燥湿日月照临星辰布列各得其职而天不与也葢静者躁之君拙者巧之宗无者有之门其体本如是也世竞为昭昭察察亦孰知闷闷忞忞之为道耶至读第五策其所论四隠又何辨哉夫自魏嵇康皇甫谧以下至袁宏阮孝绪诸人其所述隠者之事甚备然徒记其迹莫能得其心葢自四之目立而隠者举无遁情矣先生二策顿挫似马迁辨博如韩非子闳放如庄周呜呼文章严整者窘于边幅闳肆者流于奔放欲兼综并美难矣葢自秦汉而降能尽文字之变若神龙飞行麟甲爪鬛皆中程度者非先生而谁耶此亦难与不知者道俟之百世殆必有谓良俊为知言者矣自先生行后南中之事渐不可闻夫去年之夏冦之在柘林者才八十人耳不以此时勦灭翫敌养冦以至今日者将孰任其咎耶今贼人恣肆又年半余矣诸公尚未闻有庙胜之算而事体乖违有不可以枚举者夫统三军援桴鼓使士卒乐死者将帅也今将帅领士卒临敌而斗米尺帛皆取给于有司有司每每节缩财费不称功赏夫李广之为帅朝廷赐予悉陈之庑下使士卒裁取为用以李广名将其待士如此尚不能以得志今将帅欲用士卒之命而有司每失士卒之心虽使李广复生欲其制胜得乎夫古之善将者必欲得素抚循之士用之何也葢素出抚循则恩既素结信亦素孚威又素足相胁服如手足腹心有不待告喻而自相捍卫若出一体故亷颇在燕思用赵卒者是也今敌人压境始差某将官提某处兵若干赴敌将与士卒不但素不识面亦且不知姓名若此虽使亷颇复生欲其制胜得乎夫桓文之畧葢不世出然其所以勤王定霸者犹赖节制之兵今之坐而谈兵者每言阵法夫南中沟港鳞次屋庐栉比阵法固不可用然独可无纪律乎夫古之用兵者曰竒曰正曰犄角曰形格曰势禁曰三叠曰鱼丽曰长蛇曰九宫八卦葢变幻莫测而终不失故穰苴孙武韩信李靖之所以取胜者此也今合数万之众总为一队驱之赴敌一人失利万人奔溃则虽穰苴孙武韩信李靖复生欲其制胜得乎夫敌人为鬼为蜮诡谲万端前有贼从严浙由歙州歴宁国太平扺南京止五十七人耳已至安徳门外而探细者犹言五百人或言千人葢縁贼人六七为羣窜伏草莽一去一来一起一伏如循环然莫测其端此正所谓以寡为众以弱为强葢得兵法之秘矣较之我军或千人或万人总为大队一败则不可复之者相去何如哉古之用兵言天时言地利言人和夫天时彼与我共之者也然察其性辨其俗因是以乖之者其变不可胜穷也若以地利言之则彼已久处内地出入惯习且祼形疎理不畏暴露去来剽疾有若飘风而我一时调至之兵茫无所知且进退持重难与争锋地利之不如彼也明矣若以人和言之则彼犯波涛越瀛海出万死一生之中以处我土此正所谓同舟以济虽呉越可使相救者此也若我军之争功竞利虽当事诸公犹不能不为异同今以无知之将卒但营目前者若羊之在羣可望其无相抵触乎则人和之不如彼也明矣今之主征者则诎招抚主招抚者则诎征欲用乡兵者则以调兵为无策欲调客兵者则以乡兵为失计皆非也葢征者海外之冦也招抚者招中土胁从之人也陆祠祭尝言未有不知贼情而可以防战未有不摇敌心而可以取胜者此二言最为切要今当大张晓谕明着赏格有能斩敌人酋首级来降者爵以几品军职斩贼众一人首来降者赏以几十金纵不能致其必来但此谕一布敌人携贰必不深信内地之人而内地之人心一动摇亦必不为敌人尽用乘时征进或可为灭之一机防也况敌中总统者何人其分领头目有几人今皆不能详知夫羣犬分布于庭方戢戢而卧投之以骨则众起而争之自相搏噬此势所必然者也或更募万金死士得数人者投入贼中就中取事又一机防也今不知出此而但欲与之角力良俊恐贼人佻狡剽悍此亦难以得志矣今之所以欲召募客兵者正欲为训练乡兵之地耳葢三呉之人素不知兵今贼已压境则猝难应敌故暂借客兵御之于外而内修戎政此正其时不然则逺募之兵岂有经年累嵗久客而不去者哉今客兵屡至而乡兵未闻训练不知客兵一去竟作何计也南都诸公尝问良俊曰三呉之兵果足用乎良俊应之曰夫呉王夫差尝伐越定楚与晋争长于黄池其所用固三吴之人也项籍起兵呉防率三千子弟兵渡江而西卒之灭秦与汉角立其所用固三呉之人也晋谢以五万人破苻坚三十万之众者其所用亦江东之人也岂其时尝借兵于他国哉但史称呉之入越用教士七千孔子曰以不教民战是谓弃之夫所谓教之云者当徙木悬赏以明其信涕泣誓告以作其义投醪舐痈以结其心耀兵扬威以鼓其气斩驸自刑以申其罚仆表立约以致其决至于坐作击刺射逺中微之事则又其本务而日夕所当究习者也不然则募客兵而徒费馈饷养乡兵而坐糜廪饩终何益于成败之数哉今当事诸公不知出此而日以募兵请粮为言夫山东之兵已一败矣狼兵土兵已再败矣今苗兵已集而成败尚不可豫料倘不得志不知更何以为善后之计也窃计从去嵗以至今年各府调至钱粮无下数十万各府之钱粮有限而军门之费用无穷若兵连祸结更一二年乂不知将何以处之也去嵗良俊送孙东谷文中间有曰今天下方欲用财茍无他端出之其势将困今乂一年余矣而司国计者略不之讲何耶良俊尝窃计之当今为理财之计者惟钱法门摊二者可讲耳夫天子所以开利源而不竭者惟钱耳何也葢财之所出不过天之所生地之所长皆有限极惟钱之用不穷者以能权其轻重而伸缩之数在我制之耳窃考神农始通商货已用钱币至成周作九府圜法而其制大备夫上古之时事少而用省然钱币有九品犹惧不足今之所费数百倍于古而仅存者独钱耳又废而不行所行者但白金一品而公私之费交取给焉则民安得不贫国安得不匮哉又观汉三国时因军兴钱不足用铸铁钱以济之至宋庆厯元丰之间嵗铸铜铁钱三百万贯犹不足用后又制交子防子以济之今钞法是也今皆废格不行是天子所以权财货之柄废则是与齐民等耳然而白金者又非从天降非从地出皆取之于民者也独不顾民之膏血葢亦有尽者耶今之司国计者特以为钱之用不偿铸钱之费故不敢倡为此议殊不知天子不言得失诸侯不言有无大夫不言多寡茍国家虽有铸钱之费而民间每嵗増数百万钱之用民用不亦少舒乎民用既舒而天子当计有利与无利哉况行之有法又未必尽无利耶尝考宋之铸钱有二十四监今该于两京十三省及六盐运司共计二十一处开局鼓铸两京以一户部副郎主之各省以一叅议主之各盐运司以一运判或运副主之而巡按御史每加觉察又先着为令禁民间不得以铜为器皿市中工匠不得打造铜器限三月之内竝首告入官官给其直按宋真宗咸平四年之令旧制犯铜禁七斤以上竝奏裁处死诏自今满五十斤以上取裁余逓减之则知宋之铜禁葢严矣又按周显徳二年以县官久不铸钱民间多销钱为器皿及佛像故钱益少立监采铜铸钱自非县官法物军器及寺观钟磬钹铎之类听留外自余民间铜器佛像五十日内悉听输官官给其直过期隠匿不输五斤以上罪死不及者论罪则知五代之铜禁亦严矣葢必严立铜禁然后各处之铜尽归钱局且良俊又攷之古今之钱惟五铢轻重最为适中古以二十四铢为一两若以古今度量较之今之一两比古之八钱稍劣则每钱重一钱四分稍赢通计每铜一斤除消镕磨洗之外当得钱一百五十有畸大约一局每日有铜二百斤当得钱三万有畸矣又当着为令甲大凢拘刷铜器皆责之府县明造册籍送局管铸官不得擅自拘刷以致纷扰其军民有罪者府县许酌量赎铜送局更或不足然后有司以无碍钱粮买充其合用工役人等除番沙掌钤高手出直僦雇其余炽炭镕铜磨洗之类有司竝以有罪人充则于鼓铸之费不亦少省耶近闻有人建议于云南铸钱钱成则逓至湖广由湖广逓至南京南京转解京师可谓失策之甚即邮驿之费己不可纪极矣夫邮驿支应皆百姓之脂血国家之命脉也夫已知鼓铸之无利况可又增不经之费以益之耶大凡事贵于因能知因之为利则事省而功倍今二十一局所铸之钱但当督令有司立法就于所在行使所易之银着令进表官顺带进京此所谓因之为利者非耶或又以盗铸为言者是不足深虑夫所铸之钱必令尽数管解所在巡按御史给与铺户给散之日须令当堂选拣如有搀和铅锡或轻薄滥恶者管铸官许令叅奏送京处以重罪其钱务要肉好周正轮郭分明则其工费已不赀矣夫官局所用者官铜所役者公徒犹惜其重费则民间亦何利而为之耶葢不待禁而自息矣良俊尝窃计之一局毎日铸钱三万易银可得五十两则终嵗可得银一万八千两总计二十一局毎嵗几有五十余万矣若铜少有赢工役少勤嵗或加羡则于国计不无少禆耶若门摊一节则祖宗已有成法至今行之但其法未宻利不归于朝廷耳祖宗之法止税店面今当并及房室每房一间一年止可税银一分然此法之行必自贵近始譬如勲旧大臣之家有房千间每年止该出银十两夫勲旧大臣久享朝廷尊爵重禄每年出银十两以禆国计以为齐民倡岂非其所踊跃而乐输者耶至于民间大率以中户论之有房二十间嵗输银二钱耳亦不为病但恐有司不体上心不知民隠差委在官贪残之徒查勘房屋惧有隠匿再三覈寔而无赖小人乘机渔猎必有数次呌号隳突轇轕于里巷之间四出纷然民必大骇此则深为可虑者耳良俊再三思之以为行之有法葢不烦官府而定者也当稍仿古保甲之法里巷之中每十家编作一甲其中推一富实之家定为甲长房屋之数即令甲长勘实报官如有隠漏十家之中互相查覆若更不实房产入官十家一体治罪亦不必官府造册但须立定册式编定字号着令甲长领出十张将十家之房从实填注一并送官攅造其有拆毁倒塌或有添造亦要甲长率领原户到官扣改册籍其徴收税银亦不必差公人下乡但与定立期限甲长豫先取足送官交纳如此则百姓免虚费而朝廷收寔利良俊尝私计之每一嵗之中几百万有赢矣是何可以不讲哉然此本非圣世之所宜言但良俊以朝廷经国大计大半取之东南今东南被防已三年矣赖朝廷旷荡之恩已蠲一年之税然兵连祸结恐猝未得解纵倭防即解而焚劫之余尚须数十年休养不知朝廷大计将安取给哉故早暮思之以为惟此二者可行耳然良俊小臣也处疏逺之地不得言而受先生之知遇最深偶有所见不以告于先生则所以事先生者不尽也先生处清切之地亦渐有天下之责知有益于国计而不以告于朝廷则所以事圣明者不尽也良俊事先生者半年余见先生所论皆国家大事不从俗为里巷委琐之言故敢冐昧陈之恭闻太夫人寿康熊罴叶兆皆庆门多祜亦属吏之所愿幸者也叅奉末由临楮不胜怅结燕地朔风多厉千万为国珍啬以茂逺猷不宣













　　明文海卷一百八十二
　　钦定四库全书
　　明文海卷一百八十三　　　余姚黄宗羲编书三十七
　　士习
　　上苏防政【赵汸】
　　汸生穷山下邑赋性愚拙自其修于身者犹扞格不胜是惧于四方事盖不待言是以当科诏屡颁羣材彚进之秋而终不敢持不足之资以侥幸于一得盖羽短者蜚近足蹇者步迟理势则然非由矫饰而阁下一见乃独悯其沉沦欲进诸俊选之场以増益其所未至噫阁下之心岂徒为汸发哉计天下之贤者阁下莫不皆欲其出为世用不贤者阁下莫不皆欲进而教之顾小子不当厚意推阁下之用心收效于天下可也是以姑苏舟中侍坐时尝以郡邑学校废弛为言而使命亟来言不及究故敢申其説以书阁下幸一览焉窃闻天下之患莫大乎士大夫废学而民不知义使士大夫皆知学而民知义则学道爱人之政举而尊君亲上之俗成政举则渔夺椎剥之风息俗成则倍畔崩离之祸无自而生其得失盖甚明也三代盛时教民养士之法达于天下皆由内及外相为终始涖官从政悉取其成材而用之其或上下不相应和听其散漫四出而欲一旦收其人以充任使恃其心以为垣墉者葢未之有也国家混一天下许文正公首开成均之教以辅成治世之隆列圣责成具有明法故虽小有废坠易为兴举郡邑无逺近大小庙学具修先贤故址民间义塾列为学宫者不可胜计亦云盛矣乃独教养无法师弟子去留不常其甚者大抵与市井聚徒相类材徳之成否何由可见田租廪粟蠧蚀于庸人鄙夫之手徃徃傅防生员姓名连简累牍以待稽考奸民更相刼持所在金谷狼籍殊甚前代欲聚士而教者尝患无以食之我世祖皇帝定制郡邑长吏不得擅用一钱独在学校者捐以与士无所爱惜其恩徳甚厚而士终不被其惠真可为长太息者哉其失在生员无定额选补考察升贡无通法为教官者又皆循资而来故长吏得以好恶为缓急风纪之司亦无从而察其寔矣大扺下之于上不从其令而从其意今货物粟米之政督责严宻间不容隧而育材兴化之方谩不知省西方秘宻之教行乎王公大人之上祷祈祝朋呼膜拜家自为俗人自为法者又纷然于卿大夫之间道宫佛宇所在増益支流旁出与居民杂处不可胜言而所谓先王之道人伦之教者天下郡邑之间湮防泯废如此欲士大夫皆知学而民知义难矣窃谓为今之计当从朝廷定为条画使郡邑长吏择民间子弟之可教者大学小学随所在参酌为额其流官子孙皆补郡学生员乡贡罢归愿入学者听之数多则均诸书院及廪食有余之处大小学职由科目入官更采前代优崇之意陞其品秩均赐印章使得以成官府严簿籍治田粮行赏罚其专任训迪则士大夫之老于其乡者有官而需次者山林奥学者皆得为之然必使诸生求其道徳经艺可为一乡一邑师表者长吏卑词厚礼以延致之身率学者而敬事之以尽古者公卿大夫隆师取友之谊田租寡少者许于官田添给或从义民捐助其所以为教者则以国学成规为准又取前代法本经外益以吉防二礼律令书算皆许兼习其敏学修行恬静有守者则长吏加礼貌以表异之县间嵗较其优者贡于郡其不与者得推择为县吏甚不率教者屏之郡三嵗试其中等者与乡贡之士偕行赴省不与者得择为郡吏自行省罢归者即郡学肄业以俟再贡自乡举者亦须试于郡而后遣以革凡庸轻妄玩扰场屋之凡郡邑较试只以经义对策合为一塲长吏亲临糊名誊録而后考诸经各取一句为题则非通全经者不敢幸中经题临试各拟十数以上使一人射而取之揭以示众则请托不行凡部使者至学诸生皆得賛名只谒间取一二观其所业以勉励之假托占籍者去之如此则为士者防教养之实在官者获师友之益然后可以塞债吏冒儒之路广贤才进身之途回斯民向道之心一四海未同之俗而又必察之于几防持之以悠久使善人日多而世鲜乏材之叹民风渐美而人怀尊上之心庻几学校之设不终于具文者乎夫先王恐斯民之易散而难聚易分而难合也故养以井田教以学校而因其法以维持之收其贤者而共理之使中外逺近均齐方正精神徧摄喘息贯通天地之间共为一体卜年虽近终必过之今土宇广大亘古莫俦葢有前代帝王之所愿见而不得者既以画地为限揭其品彚之名以分异之而亲疎贵贱崇卑劳佚之殊益悬絶矣惟教民育士无间迩遐茍以阔于事情不为修举则所以一道徳同风俗起斯民之视听而结其心者果何在乎今圣天子求治如不及既选贤守令以嘉惠疲民则兴学育材移风易俗此其时也阁下以人材世道为己任志念所存见乎词色故敢忘其僣妄窃述是説以献焉法先王乡校之寔成许公未究之心以賛国朝治教之美于无穷非阁下尚谁望哉京学之盛必有成法亦可推之天下否汸居家养亲读书兾有少进以无负于门墙惟静修先生曹学士虞先生碑文无由一见尔干冒清崇不胜悚息
　　答枢判汪公【同】请主商山义学启【赵汸】
　　伏以学由义建兴文右武之时士以礼罗折简捐书之日靖惟寡陋过欲称扬恭惟某官雅望人归雄资天赋持节有光于昼绣镇重三呉过家无间于春晖堂髙四友拯乡邦于既溺慨学校之久隳当伤痍汩乱思重叙于彛伦况板荡劻勷既克全于我里事有至难而济之若易时非所急而断以弗疑招学士于骇散之余爰中国而受室求亡书于煨烬之末虽一巻而立师谓晦庵夫子之述作幸存而紫源先生之风猷不逺当及典刑之未坠庻几文献之足徴茍至徳要言能恪遵于先正则良才善俗庻可见于清时岂期束帛之将不弃遗簪之旧自非高谊孰念陈人某朴学无成半生多难疾病空余于皮骨乱离久废于简编惭始隗以何堪念依刘之有自受飱反璧敢逃越雪之讥充栋汗牛奚取郢书之谬尚图良晤以究欲言
　　与胡宪副书【杨守陈】
　　仆自与尊师防川先生同年因交阁下久矣故昨防枉顾辄敢进规冀少禆教化而两浙诸生均被赐耳传闻见谴知过而悔故奉书以释辄承埀谕捧之欣然逮诵味之则知过益深而悔愈甚矣仆位望未隆雅能自重交友既久义当忠告虽被谴何恤特以一郡诸生之故而为是甚不得已之辞耳阁下不亮其意乃谓仆信谗邪之言又为谗者忖度其心云云忿恶之情溢于言表则奉书不足以释谴而反足以激怒俾阁下以吾郡诸生为谗邪而恶之能不重责于是悔过不胜既矣然见谴之言实得之道路非由诸生之谗而来谕忖度云云者诸生实未尝萌此心也何阁下逆之亿之一至此哉来谕以仆为故交知已乂谓吾党称尧舜而宗孔孟自谓所职即唐虞司徒之属所莅即孔孟及门之徒信斯言也则知阁下必若尧之稽众舜之舎已孔子之无失故曾子之不遗旧矣仆何疑于见谴又必若契之敷教在寛臯陶之刑期无刑孔子之不倦教顔子之不迁怒孟子之必自反矣诸生何忧乎见责故仆复敢进其愚直之説焉来谕谓今日士俗知务名而不知务实知从欲而不知从理知求人而不知求已实天下之通患此固切中今士之然此三患者士非不知也直不能耳抑岂独士之罪耶云之所蔽洞无不防水之所冲堤无不壊有恶洞之冥堤之壊而不咎云与水也可乎今此患天下皆然而吾浙一方不能独否阁下不为一方虑而为天下虑志则大矣然天下之患尚可责之他人吾浙一方之患非阁下谁实任之徃吾防校今致仕布政使熊公链佥宪方提学政刚方正大人莫敢干以私士但知读书修行以应举耳故风俗美而材贤昌至今仰公若山斗仆仕既久而重设提学之官吾浙或匪其人致庠校之士奔竞若流仕宦之家请托成市风俗人才日以反壊故论者至谓提学之官不如不设之为愈近嵗佥宪张侯悦莅任亦庻几乎熊公故奔竞者化而恬退请托者变而静廉风止波宁羶除蚁去有不得不然者未久陟去人嗟慕之阁下之来也吾固望其轶张侯以肩熊公虽阁下亦自以为穷理守义而扑挞匡直抑扬进退动皆圣贤成法无敢妄有作为宜乎士习之滋美矣然犹不免乎三患而奔竞请托蠭飞蜹鸣反不逮张侯时者岂适遇人心世道之骤变一至此哉是有説矣昔宋人有谒韩大资求荐者程叔子谓大资居位不能求人乃使人倒来求已是何道理范夷叟以为士求荐常事耳而程子乃曰只为有不求者不与来求者与之遂致人如此然则今之奔竞请托非有以致之而然乎昔阁下枉顾之日一顷而得数书毎书各嘱数生皆怡然收之后闻在他郡嘱者亦复不少皆未始一拒阁下自言彼虽请嘱而吾实循公道不狥其私情何必矫激以拒之此固圣贤不避嫌之道然见色而人不疑其乱者万古惟一展禽孔子欲应公山佛肸之召子路犹有不悦阁下焉得人人能亮其心哉所嘱者虽非徇焉而自然见与暗者犹疑于心奸者尚得以借口而况赏或僣施于故人显宦之子罚或滥及于善良英俊之生而抑扬进退亦有果徇其私情而不由圣贤成法者此奔竞所以滋众请托所以益繁也荐绅君子誉盛徳而称善教者必多矣非仆之愚直谁敢以此告耶由是观之忿恶谗者而忖度其心亦求人耳不拒嘱而或徇之亦从欲耳若是而称尧舜宗孔孟亦务名耳士之三患固其所也又奚责焉诗曰尔之逺矣民胥然矣尔之教矣民胥效矣论语曰其身正不令而行其身不正虽令不从大学曰其所令反其所好而民不从戴记曰下之事上也不从其所令从其所行汉书曰以身教者从以言教者讼圣贤之论无不若此仆前言不独士之罪者岂无谓哉阁下诚欲称唐虞司徒之职以淑孔孟及门之徒则惟举士之三患而一反之其何患之不弭然此实未易能医者之疗病也急则治其标缓则治其本今士之患急矣请献方治其标凢官皆不可徇请托然或闗一人一事耳诸生百官之坯教化万事之本提学者固将陶冶百官之坯植立万事之本也一徇请托则诸生皆奔竞而先壊其心术教化隳而人无礼与义矣诸生既奔竞而壊其心术则其入官何徃不尔教化不明而人无礼义则政莫能道刑莫能齐故百官以之而邪万事由之而弊非一人一事之失而已阁下徃在东广乡宦颇稀请谒易听今浙中仕宦如一郡凡几人一人凡几事十人而听其九四事而从其三未能慊也焉得事事徇之而人人悦之故吾计以为莫若一切闭拒所至勿受书未考勿容谒或不获拒而见请则召其所请之生对众戒谕且厉其余考则屏门子出入以防其觇题取试巻私记以防其潜换禁皂徃来以防其递文躬坐堂上听察以防其朋讲命属官封巻以防其私议严视吏牍以防其改案既然矣于是较阅之必慎而勤品第之必明而公当进者必进之而无转移当退者必退之而无姑息赏必当功弗以私恩而僣且费罚必当罪勿以暴怒而滥且重若是则无情如造化至公如权衡奔竞请托有不弭乎彼奔竞者岂乐于走逺道寻高门而降心卑首委倾货赀以乞怜于人哉一皆事势迫之不得不尔彼请托者岂尽包羞而图利者哉实多情义迫之不能不尔茍如前计则诸生必曰公考较公而黜陟当矣又焉用夫私虽驱之俾奔竞亦不从矣时贵必曰彼憎书问而恶干谒矣何必取其辱虽召之俾请谒亦不至矣风俗于是乎丕变贤材于是乎勃兴尚焉有如前所谓三患者而劳阁下之虑哉但恐阁下以其近于矫激而不屑耳夫矫激固非中道然亦未可槩非之第五伦官二千石而躬自斩刍养马前史议其矫激然不害为贤臣今世道日敝若众皆奢也而独俭众皆圆也而独方众皆放也而独约众皆贪也而独亷世必以矫激目之茍避矫激之嫌则必为流污之行而后可阁下将奚择焉抑前计乃所谓治标之一方耳若其本亦无他但如阁下所谓穷理守义而且反士之三患可矣阁下其精察乎危防之心而毋认危作防明辨乎善恶之几而毋认恶作善详审乎义利之行而毋认利作义凡所行惟从理而不从欲惟务实而不务名惟求已而不求人必使口与心同行与言顾则道明徳立而容色言动皆足为士之楷模孰不化而贤耶孔子曰吾无行而不与二三子者是丘也又曰予欲无言天何言哉四时行焉百物生焉言且不用况用扑挞此则非仆所敢賛矣仆少之时亦颇有志于天下阁下所问素明豫定之见亦颇有之但其见非腐则迂安足为阁下道之今且老矣尚安能调元賛化而作新天下之士整齐天下之民如阁下望哉随世功名付之弟子行且谋去耳然狂奴故态未改故为阁下僣言之阁下尚取其告之忠而毋尤其道之未善是冀
　　上执政论士习书【田一儁】
　　窃闻作室者厚其栋制医者先其脉作室而不厚其栋虽崇台百仭易圮也制医而不先其脉虽躯干丰大易弱也相天下者何以异也经营之也犹作室扶理之也犹制医而正士习一节则相天下之栋梁命脉也使士习而诚正也虽天下未就理吾不谓之危矣何也彼固足以维之也使士习而诚颇也虽天下皆宁谧吾不谓之安矣何也彼固足以衅之也今士习之在天下相公以为正耶颇耶趦趄嗫嚅者以谨愿见称而言涉刚方则动有乖迕之议首鼠模棱者以和厚见容而事涉慷慨则辄有喜功生事之谤以之剧论世故则不足而高谈虚空则有余以之营办国是则不足而封殖家务则有余以之折冲御侮则不足而请求幸进则有余士习如此此固公输之忧其将压越人之所望而走焉者也相公以为然也否耶日者相公亦尝有意于是矣夫悬牛首于门而欲人之买马肉不可得也立曲木为臬而求影之无枉不可得也今有人行千里之途者力竭而色饥羣就蕉苇榛莽之中以求食矣有人持壶浆出而号之曰彼非正途也不如由此途不枉且可以得食也则其趋之也必倍矣又有父兄出而号之则其趋之也必百倍矣何也壶浆其资而父兄其亲而信之者也今相公之足以亲信人也犹父兄而又有荣辱予夺之权其能资赖人也犹壶浆诚一出而号之天下士不至于背戾之甚者必不忍离父兄弃壶浆而甘心冥行于蕉苇榛莽之中也故愚愿相公之亟号之也夫今士习之弊有三一失之弱一失之躁一失之鄙弱者可以气鼓之躁者可以静镇之鄙者可以耻格之诚寛任怨之条则首事者无惴心矣伸戅直之节则抗论者无缩志矣如是而弱有不振者未之有也恬退者虽贱必伸则衡门有真隐矣奔竞者虽势必抑则相门无足迹矣如是而躁有不静者未之有也贪墨者锄之必严则钱神之徒无所容其奸象恭者拒之必力则孔壬之事无所饰其诈毋以科目限其进毋以浮伪溷其真毋以小瑕遗其长毋以资格拘其例使部荐其监又荐其守守令各荐其属严其进覈其退而士习庶乎可正矣愚乂闻之合抱之木生于豫章迟之以嵗月然后可以栋明堂梁清庙而供大厦之用何者植之者豫也千里之驹产于中野正之以衡轭然后可以追迅风逐疾电而胜厯块之用何者教之者素也今天下士朝宁之所显庸者皆昔庠序之所教习者也而学校不闻敷教之具师儒不闻淬励之典郡县之所责成者月书季考焉耳宪臣之所専督者考课文艺焉耳贡举之所登进者糊名易书焉耳此外未尝有一道徳之意仁义之具如古之先明试而后敷奏先徳行而后文艺则士惟有寻章摘句以幸一第之荣及其既第而生平事业毕在是矣又何怪其为弱为躁为鄙而甘心于波流风靡之中也愚生不识大体窃窥天下之势莫急于此不此之务而日复一日以底于偷薄之归则万一有桑孔典筹韩白登坛而朝廷之经营始大矣惟留神省察不胜大愿
　　与冯邺仙书【陆符】
　　符诚乡人也乡国间知有两冯君日诵述其文防风义未尝一进承绪论符诚乡人也乃今始称得御矣昔杜祁国尝谓门人曰天下惟浙人褊急易动柔懦少立至欲其人善自植立勿为时上下以显于乡曲信乎古人用心不以自立为足必有望于后来有志者之承禀而天下豪杰思出其乡皎皎植立又无不奉先达前辈以为典型诗不云乎徳音孔昭视民不恌君子是则是效若门下者诚吾党之则效矣今月之朔得识芜湖沈青屿先生之子名士柱者其人素与宣城沈夀民字眉生者相善有客蔡将军名三防闽漳竒男子也往在海儌有豪客名眉生世父沈有容时为楼船将军副招抚用之解散余党海儌以靖有容以大将军开镇青齐蔡亦受事为牙门将领大将军薨逝蔡即家于登州受事如故已而复为岛帅总运事以熟海道朝使两册髙丽辄称与俱督师以夙嫌夺其职当孔贼残破家室焚掠脱身访大将军诸公子至金陵因得交眉生时麻城周乃武将以总哨治水兵于浙适在座一见结为死友蔡转归山东孔贼势益炽督抚闻其名募与讨贼屡建竒防不果用周乃武者方受檄拒贼昌国驰书走数千里请蔡将军为办贼蔡即解职挈壮士十九人俱前将以未获青齐者试之海上未至而周为贼所杀徘徊无可归遂谢遣壮士独身从眉生来东甬望海恸哭视其母妻眉生先防之以归金陵蔡因留沈君士柱所符过沈君遂与剧谈其中利弊者莫如造船掌舵制铳用梃数防蔡言海中战船材料工作都不为对敌计炮礟所中无不立碎又不解防御故临敌必败无可支者柁工非生长海中出没徼外不识风色逆顺向背不能随风张防进退如意故贼得以邀截堵杀逞其所长若夫铳炮之制造有诀其力之大小逺近有法药弹之増减虚寔有数欲贼不可不交舟而战交舟而战铳炮施放有所不及长防运动辄不得利短刃一割更无所用操击格鬭披突无前白棓之利铦于锋刃且言练卒抚士恩威结服动如臂指皆合兵法特其人麄直不事矫饰又口多闽舌音吐格格不能畅尽其説又未尝读书不解笔墨不能径率胸懐见之书疏故其膺抱尚多抑郁虽复见用未尽其竒今海上贼披猖创甚镇抚大臣瞠视无策逡廵罢斥即闭闗防旅杜絶接济遂谓计得而豪宦奸奴隂营蒲栅浆米出入非复官府所能禁止即禁止矣彼海贼丑类不下数什百千未必肯骈首槁项饥渴以死边海穷民倚鱼盐樵采为利富商大贾虽遭邀截质赎特其羡耳一行禁海相视不敢出穷民方转思为盗此数什百千饥渴欲噬者又日益怨愤于不得当富商大贾之余羡愤而一借与铤而走险边腹响应批亢捣虚当事者作何驱除以无恐乎蔡将军曰今日之事当途之人有能开诚布公脱略势分解文法之弢黜乔野之目防旁掣之肘结猜忌之舌假以战艘三十只勇士千余人募柁工于漳州教冶匠以铳式精药选棓演练服习粮取应给誓不经涉使各游徼恊力策应然后驾柁操舟排风旋浪丸掷龙骇炮梃交接用其所长掩出其上当使鲸无纵鳞波有恬日若仍以折棰驱使令文墨议论者诪张其后而贪功妬能者阴阳其间虽汤廖复生俞戚继出终无济海上事也符既深壮其言且痛雄才武畧不得显白当世率为庸俗牵制而才性有挟之士又多崖岸不屑屈曲低眉向人以此动与世背功业鲜就天下事日寻于败壊而不可隄决今海上诚不堪再壊矣镇抚新任咨访地方事当首及门下门下为桑梓计能一言蔡将军始末令假便宜如其所言否乎夫以蔡将军之弃职就义沈眉生之急难存母皆所谓豪士之壁然自立于天下者也既不可不闻之门下乃门下尤诸君所仰止者亦以门下高自树立不为时上下懐先辈之用心非复乡国所能有耳夫局促乡人如符门下尚欲掖之文章节义之列未有天下士自出其乡挟其文章节义之气欲得一当门下门下肯觌面失之者是故文章节义明于上则缙绅大夫表章领袖以为后生小子之师禀文章节义明于下衿带韦布切磋砥砺以为世道人心之秉持符愿随天下豪杰之后以思其为秉持者而以门下为之师禀抑之诗曰惠于朋友庻民小子子孙绳绳万民靡不承窃欲为门下诵之矣









　　明文海卷一百八十三
　　钦定四库全书
　　明文海巻一百八十四　　　余姚黄宗羲编书三十八
　　持正
　　与葛侍御【陈献章】
　　古冈病夫陈某顿首奉书侍御葛大人先生执事顷者亷宪陶公惠书称执事之命以平后山碑文委仆为之既辞以不能矣恐执事者不察仆之心而以为恨别简托于东山刘先生白之今者赵知县自省还过白沙复申前命窃计区区之私非但执事与当道诸公虽东山亦未之悉也仆请畧言之仆每读宋史至曹彬克金陵一事未尝不对巻敛袵而叹赵太祖之仁与曹武惠之不伐也盖自出师以至凯旋士众畏服无敢轻肆克城之日兵不血刃凡所得一十九州三军一百八十县可谓有功矣武惠视之若无有也防至羣臣称贺太祖泣曰宇县分割民受其祸攻城之际必有横罹锋刃者实可哀也命出米十万赈防之当是时君不知以得地为喜将不知以克敌为功一念好生之仁洋溢上下自秦汉以来未及见也史臣称武惠位兼将相不以等威自异遇大夫士于涂必引车避之不名下士噫何其谦之至也易曰劳谦君子有终吉武惠有之今后山之役信有功于民矣诸公岂自与耶此贼近至省城民遭其毒者几年于兹前此有司固有任其咎者矣夫以今日平盗之功补前御侮之不及正相乗除在于仁人君子之心视民如伤岂容有彼此先后之间哉夫上之治民当休戚同之夫久病者不以得一日之安而弃补羸之剂久饥者不以得一饭之饱而忘终嵗之忧执事试求之百姓忧乐之情而忘其在已必能以赵太祖之所存者处民以曹武惠之所存者处功则光明者益光明矣以仆观于一时开诚布公未有如执事舍已从人未有如执事乐善忘势未有如执事以执事之才应天下之务何所不可仆所望于执事者非直以曹武惠辈人为法姑举其一事之近似者为执事言之耳惟亮之裁之
　　复保寜李太守书【罗伦】
　　辱书惠以懐贤事属伦记之甚盛举也仆敢不祗命独其中有可辨者不得而黙焉夫古者国祀贤于西学乡先生殁祭于社皆以劝也此为治之大本也舍是而求治犹倒植而求茂矣后世此意不讲上之责于下下之应乎上者簿书期防之间而已欲求善治得乎廼君独有此举必非从事虚文以邀一时之誉者也其志可尚矣独所谓贤者则有可疑焉君殆未之考也夫古之贤而列于祀者必其道德之尊名节之着事功之隆足以为后世之劝者也徒有名位者不得而与焉此圣人之法也按尧叟尧咨并举进士第一尧佐亦登甲榜尧叟仕宋真宗位至宰辅契丹入冦请幸成都当时若非冦准社稷危矣其后又传经义附防天书致天下争言祥瑞卒壊一代治体而宋以此亡其为人如此而可以为贤乎尧咨虽无可考然入为学士出补名藩功不防见乃精于弧矢自号小由基致母击之金鱼坠地则其不贤亦可见矣独尧佐治郡所至有闻虽韩魏公言其非辅弼才相业无大可观然朱子録其言行列宋之名臣则兄弟中之贤者此殆庶几也三公之贤否章章如是今乃槩以为贤而懐之又从而祀之可乎若以其爵位科名足为是邦之重也则如尧叟尧咨者皆不忠不孝之人丁谓王钦若之流也其一世之富贵泯灭澌尽适足以贻不令之名而重为是邦之辱也何取以为劝哉若以为修前人之废典则彼吴昭夫者独以将相名其堂而阎苍舒之记其语词轻重之间亦未尝槩以为贤也惜其不能辩而正之耳自今日观之则彼二子者亦见人富贵而动念垂涎者也恶可重踵其失乎三公之子孙传在颍汝间未知是邦有否也若以为废而去之或伤孝子慈孙之心则礼有之先祖无是善而子孙譔之是诬其祖也所以百世不能改也子孙且不可诬其祖况为守土之官而诬其邦之先臣乎且太守举事以大公至正定后世之劝惩子孙固不得而与也余尝过吕惠卿蔡京之邦矣问其子孙无一认以为祖者至其邦人亦羞道之尧叟之邦人与为其子孙者独无是心哉质之礼义无一可者君能从吾计乎当撤二公之像沉之于江专祀文惠更三陈为文惠书院其懐贤者祗以懐文惠之贤也二公虽不能从父母之教而其父母固以忠孝教之矣别于文惠祠后为正堂像秦公燕国而祀之使是邦之人为子者知必从父母之教而为父母者亦知所以教其子也则善矣昔鼻亭祀象千有余嵗薛伯髙由刑部出刺道州即撤其屋墟其地柳子厚称其得化人之理楚俗尚且久伯髙一旦去之明者称快至今况此事自君起之自君废之固易易也新一代之耳目定百世之是非在此举也君其无疑仆尚当执笔为君记之
　　与安宣慰【王守仁】
　　减驿事非罪人所敢与闻承使君厚爱因使者至偶问及之不谓其遂达诸左右也悚息悚息然已承见询则又不可黙凡朝廷制度定自祖宗后世守之不敢以擅改改在朝廷且谓之变乱况诸侯乎纵朝廷不见罪有司者将执法以绳之使君必且无益纵遂幸免于一时或五六年或八九年虽逺至二三十年矣当事者犹得持典章而议其后若是则使君何利焉使君之先自汉唐以来千几百年土地人民未之或改所以长久若此者以能世守天子礼法竭忠尽力不敢分寸有所违越故天子亦不得逾礼法无故而加诸忠良之臣不然使君之土地人民富且盛矣朝廷悉取而郡县之其谁以为不可夫驿可减也亦可増也驿可改也宣慰司亦可革也由此言之殆甚有害使君其未之思耶所云奏功陞职事意亦如此夫刬除寇盗以抚绥良民亦守土之常职今缕举以要赏则朝廷平日之恩宠禄位顾将欲以何为使君为参政亦已非设官之旧今又干进不已是无厎极也众必不堪夫宣慰守土之官故得以世有其土地人民若参政则流官矣东西南北惟天子所使朝廷下方尺之檄委使君以一职或闽或蜀其敢弗行否则方命之诛不旋踵而至捧檄从事千百年之土地人民非复使君有矣由此言之虽今日之参政使君将恐辞去之不速其又可再乎凡此以利害言揆之于义反之于心使君必自有不安者夫拂心违义而行众所不与神所不嘉也承问及不敢不以正对
　　答毛宪副【王守仁】
　　昨承遣人喻以祸福利害且令勉赴太府请谢此非道谊深情决不至此感激之至言无所容但差人至龙场陵侮此自差人挟势擅威非太府使之也龙场诸獠与之争鬬此自诸獠愤愠不平亦非某使之也然则太府固未尝辱某某亦未尝傲太府何所得罪而遽请谢乎跪拜之礼亦小官常分不足以为辱然亦不当无故而行之不当行而行与当行而不行其为取辱一也废逐小臣所守以待死者忠信礼义而已又弃此而不守祸莫大焉凡祸福利害之説某亦尝讲之君子以忠信为利礼义为福茍忠信礼义之不存虽禄之万钟爵以侯王之贵君子犹谓之祸与害如其忠信礼义之所在虽剖心碎首君子利而行之自以为福也况于流离窜逐之防乎某之居此盖瘴疠蛊毒之与处魑魅魍魉之与游日有三死焉然而居之泰然未尝以动其中者诚知生死之有命不以一朝之患而忘其终身之忧也太府茍欲加害而在我诚有以取之则不可谓无憾使吾无有以取之而横罹焉则亦瘴疠而已尔蛊毒而已尔魑魅魍魉而已尔吾岂以是而动吾心哉执事之谕虽有所不敢承然因是而益知所以自励不敢茍有所頽堕则某也受教多矣

</div>
    <div class="pagination">
<a href="明文海_page46.html">上一页</a><span>...</span><a href="明文海_page42.html">42</a><a href="明文海_page43.html">43</a><a href="明文海_page44.html">44</a><a href="明文海_page45.html">45</a><a href="明文海_page46.html">46</a><span class="current-page">47</span><a href="明文海_page48.html">48</a><a href="明文海_page49.html">49</a><a href="明文海_page50.html">50</a><a href="明文海_page51.html">51</a><a href="明文海_page52.html">52</a><span>...</span><a href="明文海_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
