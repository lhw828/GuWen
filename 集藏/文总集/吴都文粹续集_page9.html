<!DOCTYPE html>
<html>
 <head>
  <meta charset="utf-8"/>
  <title>
   吴都文粹续集 - 第 9 页/共 102 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴都文粹续集 - 第 9 页/共 102 页
  </h1>
  <div class="content">
   抛梁北虎寺苍苍呈瑞色穷儒闻道奏除书野老定知防帝力
　　抛梁上百尺齐云夸大壮风传飞将定神京日望回銮驻天仗
　　抛梁下万顷湖光连绿野圣徳幽通玉烛明天河逺接银河防
　　伏愿上梁之后皇风逺畅睿泽咸防穆穆严衷仰一人之端拱丕丕宝厯享万福以延洪宠赖専城之重风移泽国之雄野无犬吠囹圄皆空歌鹿鸣于大雅哕鸾声于泮宫然后率励在官之守尽同戴履之忠享荣名于有永保休宠于无穷
　　退思堂记　　　　　　　　陈孟浩
　　苏州府治旧名平江在长洲县东北后徙于县之西南今治所是也自洪武经今七十余年来守是郡者非一人其勤民之政行事之善惜未有闻焉宣徳五年天子命举在部贤臣为天下郡守礼部郎中况侯其一也侯以能声荐拜苏州太守奉玺书来牧于兹委以重寄莅政之始视官事如家事且急于修举废坠郡有太伯伍相城隍庙及阳山白龙祠内外馆驿惠民药局皆欹仄敝漏侯见而太息曰事神治人我之责也亟择善治事者董工尽撤而新之俱不费民力而成至于府堂莲幕吏舍弗具治者悉令究旧益新又与僚佐谋于府治之后构公廨一区以为退食之所意未敢擅作乃请于朝朝许之请于是鸠材僝工经始于庚戌之秋讫工于是嵗之冬深奥亲密窻戸疎达复自扁曰退思堂翰林侍书程南云大书三字掲于两楹之间其意以政有所未逮则退于此而致思也且属予记之予告之曰心之官主乎思也思则智慧生而是非得失判然于胸中而无疑也故思之于人大矣哉凡天下之事未有不思而得者以周公之圣一有不得于心犹且仰而思之夜以继日况众人乎苏为郡领县七当东南之都会地大物众生齿繁伙钱谷税粮甲于他郡素号难治故为郡于苏者施政事于此不能熟思而审处则未有得其平者矣如欲平其政如之何而弗思此为政所以贵乎思也想侯日退斯堂神气清明坐而思之民情欲夀则思若何而保其生民情欲富则思若何而厚其生讼狱之兴弊若蠭午则思何以决之租税之重徴输愆期则思何以集之颠连无告者思有以恤之也赋役不平者思有以均之也事有可否思与僚佐而协谋定论理有颠倒思从公议而明辨是非某也廉介有守思举其善而扬之于众某也奸谀挟诈思声其罪而惩之于众孰为可用而思进之孰为可疑而思退之在已之有过则将速改其过折狱之不正则必审克其情动静云为不离乎道举措施设必协乎中事事于此退而思之审而施之庶几政平讼理则鲜有过举而无忝厥职矣嗟夫侯朝斯夕斯兢兢业业上竭忠于国以图补报下施泽于民以尽抚安他日报政于朝书最上考托以大任铺张鸿猷黼黻治化则光辉斯堂不其伟哉吾故不辞而特书之俾刻诸石俟后之来继守于是者诵斯文为政皆以侯之心为心则斯堂之光岂有穷乎
　　退思堂在府堂后正统间郡守况钟建今府治在织里桥东元初为江淮财赋提举司后改都水营田使司复为平江路总管府国朝吴元年就建府治洪武二年有防加辟知府何质陈宁相继成之
　　来鹤楼记　　　　　　　　魏骥
　　今工部尚书庐陵周公为左侍郎时巡抚浙西诸郡按部至姑苏寓于宋大儒魏文靖公了翁之鹤山书院正统十一年十一月二十有一日集郡县官僚民庶授以约束忽双鹤自南而来翔集于庭众环视喜愕咸相庆曰鹤乃尚书所服之制公必自此而升欤又曰鹤乃仙禽能调息引年其为公长夀之徴欤众方议未定而郡守古婺朱公知是日乃公初度之辰遂跃然而喜曰斯鹤之来不来于旷地而来于众目所视之庭不来于他日而来于公庆诞之辰是为公之瑞无疑斯不可以不记乃首捐已俸为倡率僚属于鹤所止之地萃材鸠工剙楼三楹既落成大书来鹤二字以顔之且因郡人翰林检讨王君具颠末索予记予惟瑞不徒瑞必因人而瑞公发身贤科为翰林庶吉士防太宗文皇帝选拔二十八人之列绩学文渊阁才器大成遂膺擢任践扬中外屡有成绩顷以浙西水患民食官赋皆有不足武断乡曲者由之而起郡守县令或莫能制公膺简命巡抚其地宣布教条民翕然从令所谓民食官赋皆不劳而给足强梁跋扈皆不治而销靡数郡之内人和神恱莫不感戴以为朝廷任用得人所致也昔人有孝友于其一家者其园林尚有鸟不择子而哺不争巢而栖之应况公之徳化洽于数郡然则鹤之来庭岂偶然哉易曰鸣鹤在隂其子和之盖言诚之感于下也诗曰鹤鸣于九皋声闻于天盖言诚之格于上也今公之巡抚东南也夙夜惓惓専以爱民泽物为心其诚之感于下者从可知矣公尔忘私国尔忘家其诚之格于上者又可见焉斯鹤之来其为公之所感召也必矣公今位跻六卿康宁无恙福夀之来无有涯涘诚不可以不纪也且朱公之人练达有为诚东南之贤守若公徳化之成盖亦与有力焉他日清风髙节岂不可与昔人一鹤自随者同其声光于无穷哉公名忱字恂如朱公名胜字仲髙故幷记之
　　来鹤楼在巡抚行台之后正统十年知府朱胜建行台即鹤山书院永乐宣徳间为巡抚大臣治事之所
　　观风题名记　　　　　　　　徐有贞
　　惟皇明有天下当髙皇肇大一统之初定鼎金陵以苏松常镇为京辅郡如汉扶风冯翊之于长安也其地大人众事力之强控制江海屛翼天室而财赋所出国用所资最天下视扶风冯翊为加重以是天子之命御史出任巡按以察吏治而观民风于斯四郡常加之意焉乃成化三年监察御史古沧张海朝宗实来以斯四郡皆京辅而苏为会府凡国初以来厯政交成承旧章成业之籍于是乎在顾兹察院规制虽备而题名之典犹缺乃于治事之余考求前政得五十有七人列其姓名而刻之石命之曰观风题名将待从政者总而题焉以昭垂于来世来请记予谓观风者御史出巡之一事尔若举其所职岂止是哉盖其官天子耳目之官也自成周始建秦汉以下代因之而于其制有所崇益分三院综覈曹监列郡司六察斯已重矣至我朝乃合厯代之制而一之故其官视厯代为加重入则广天子之聪明于内辨正邪别淑慝公是非使朝无幸位国无寃人奸宄无所投其隙而四门有穆穆之风焉出则广天子之聪明于外究利病审枉直慎举措使吏无廋弊民无隐情墨无所容其间而四方有平平之化焉是其所职若耳之职聴清浊之不淆而雅郑有可察也若目之职视白黒之不混而妍媸有可察也茍为不然则不职矣夫四体有不职在耳目以察之耳目之可以不职乎哉彼聪有不及则聋明有不及则瞽聋瞽为其有所蔽也蔽之由人且不可矧可自蔽耶聪明蔽于上而事物乱于下君徳将焉正国是将焉定官邪将焉儆民隐将焉达耶是故天子之于御史任之常重而御史之自任亦重其所以重者盖厯代然矣岂惟我朝而我朝为加重于天下然矣岂惟京辅而京辅为加重诚以首善之地其近于天子譬犹在乎耳轮之内目睫之间也承乎徳音而被乎徳辉实有加于天下视聴所及因所当先而可后哉朝宗贤其有志于斯也必矣故于斯举盖将即前政之臧否为后政之劝惩孰其称职而可师孰其不职而可鄙必有辨之者在然则题名之记岂惟表章风宪为观美于一时而已万世之下于我朝制度尚有所考焉巡按察院在闻徳坊即元海道都漕运万户府至正末张士诚改为分枢密院洪武元年知府何质改置后有池亭东为射圃轩宇靓敞特胜他廨成化三年御史张海立题名碑武功伯徐有贞记
　　廉石记　　　　　　　　　　吴寛
　　石之产于呉者竒形怪状不可书述良工采之好事者赏之君子则藐之于此有石焉顽然数尺重而不竒蠢而不怪尽山中皆是物也良工弃之好事者藐之君子则赏之又从而贵之敬之视其物殆与鲁璜秦璧等非物也人也盖当汉末呉郡陆公绩仕于孙氏为郁林太守相传泛海归呉舟轻恐覆取巨石为装盖其廉如此公家娄门之内临顿里之北石留民家至今犹存而埋没土中仅露其背过者犹能指而称之曰此汉陆公郁林石也然未有表识之者今监察御史胙城樊君祉廵按呉中闻而美之谓知府史侯简曰先哲遗物固宜表识且有可以风励乎人者在顾其石僻在东城非官吏朝夕属目之所其为埋没等耳吾将有以易置之侯以为然于是呉县知县邝璠长洲县丞王纶相与督役夫舁置察院之侧作亭覆之而樊君为名之曰廉石石始僻而通久湮而显观者哄然而足迹不絶皆曰古之才御史必以扬清为事樊君此举虽去之千四百年之久犹且扬之况其近者乎且御史之职在乎举贤举贤者可以激乎一时石之不朽虽至于千万年可也其有功于风纪甚大且久惟昔南中有贪泉饮之者遇宝货以两手攫而懐之物之能移人心如此今之廉石正与此戾自兹以往凡过而视之者其廉士固欣然摩挲爱玩以益励其操若夫贪者将俯首頳顔趋而过之有不动心而改行者尚得为人类也乎石之立为治丙辰四月二日越月而亭成樊君既题其楣曰汉郁林太守陆公廉石复别琢石请予为记予美其事故乐而助成之
　　防　　　　　　　　　　　　马录
　　予读廉石记未尝不善樊柱史昭兹训也呜呼士之廉也犹女子之贞也女非贞虽施嫱之姱蔡卫之伎国之人且丑之士而弗廉虽才美肖管晏君子弗取焉何也才耀乎外而本之弗修也呜呼吾观陆绩氏苦节哉可以化士行矣夫弗训而有攸向者上也训而知之者次也训之弗喻日且甚焉吾弗知之矣孟子曰闻伯夷之风者顽夫廉懦夫有立志夫人若顽懦品斯下矣且知向化也观陆氏石而弗化焉者其性犹犬马与我弗类也或曰记所云近矫也非所以训也录曰过矣不愈于亡赖者乎彼畱犊县鱼虽非中庸然而令名施于后世夫矫者訾之是佐贪也予故曰善樊柱史昭兹训也谓其可以风凡为吏者也不但苏州尔矣嘉靖元年二月吉汝南马录百愚撰
　　廉石即郁林石在娄门孙吴时郁林太守陆绩罢政归官廉无装船轻不能道海取石为重世爱其廉郁林石湮于民家治中御史樊祉舁至察院门左创亭盖而立之状元吴寛作廉石记
　　治水分司题名记　　　　　　张习
　　天之生人借水土而水过多则为患神禹氏治之功与天地凖代职水者虽小大不侔其得一日而废耶故周有地官稻人汉有水衡水司空宋有都水监元有都水使司莫非为是设也我朝初不置専官然于三吴之水则惓惓焉才遇涝溢必遣廷臣出治待其平而后已洪武永乐间皆然自宣徳来始用巡抚大臣兼之郡邑各添治水贰倅丞簿犹莫能统于一成化初复设宪臣提督其官系浙臬去吴颇逺未便治辛亥三吴水至壬子为甚甲寅尤甚近臣奏命工部亚卿徐公莅吴首决吴江之壅田次濬常熟之淤港而水渐疏泄事竣还朝以谓平治水土我部司职也乌可简忽以遗宵旰之忧乃奏革宪臣而轮选本部属之贤者一员専治焉初得主事贵溪姚君文灏不久以病免廷臣会议须老成练达如都水司郎副新喻傅公为称遂陛陞正郎领玺书而来身任其事徧厯所辖相地宜究委源即分司之在苏者处之其松常嘉湖等六郡以时巡之于焉开陂塘浚浦港凿沟浍筑堤防以至舆梁之备运河之通凡有益于官民者虑之无不周而行之无不敏矧疆宇之广往返动数十百里其为工非可以寻丈计时日论也如是勤渠三年而治功告成虽遇水溢弗为患嵗屡登而民咸恱举祝颂公公以分司之名实本都司分设而得其政不敢不勉不可不为后政鉴也用题名之石授习记之习耄何言哉窃观天下之水皆流动不息惟三吴在东南最卑下书所谓土惟涂泥田惟下下故水常滙而不流虽流亦不甚湍急所以沮而宜稼惟其宜稼故生齿为甚繁贡赋亦重而吾苏又为六郡之甚繁而甚重者故三吴之水所当治而吾苏尤所当先也且苏之境切临太湖湖受宁国等八郡之水积霖泛滥苏必先当之茍欲疏泄亦不过即是境以导瀹俾注之海而后杀夫滔天之势故苏之水治则三吴之水无不治矣分司之设于苏已挈其纲领而致治之功亟成宜哉嗟夫水得其治然后田有秋田有秋然后民生遂而贡赋充贡赋充则用无不足国家视此犹仓庾也帑藏也兹治既成岂惟足国之用而已上有以副圣天子委任贤臣之盛意下有以安列郡亿兆之民生忠爱并施而不相悖矣孟子曰禹之行水行其所无事也行其所无事顺理也治水之职本诸顺天之理未有顺于理而利有不兴害有不除者由是而知三吴之民自今以往莫有昏垫而无诉者矣然则题名之举讵徒表章一时治功为观美百世之下于我朝设司任贤思患预防之意无非益乎民为有所考焉尔
　　望湖阁记　　　　　　　　　浦应祥
　　治十一年冬圣天子授敇于工部郎中傅公潮总督江南诸水道自淮抵浙凡数十郡邑公受命惟谨星驰驿驶陆舆水楫遍观博访于水之为民利且患者殚心瘁力务濬导而隄防之皆经逺计三年来民忘旱涝之虞嵗享丰穣之庆公之功伟矣而吾郡形势考之图经三江五湖之所浸滙地最卑下而赋役之繁反甲天下郡往时一经雨潦七邑告灾下困上忧遂致阽危此尤公注意之深者今而袪灾厘害去壅剔淤我合郡士民感公之功较之他郡奚啻倍蓰也公分曹郡第庑之后地甚卑陋乃凌架一阁题曰望湖阁尝登览焉而具区阳城诸巨浸隐隐在望爰命予记于壁予辱公之知爱颇久不敢以文辞惟古先哲一有所存省于中则盘盂几杖门榻坐卧之所悉有铭志所以示不忘也公自临涖以来忧勤惕励不锐始而怠终致事举而功就若可少纾其志矣兹髙掲是扁朝夕斯顾公之心何如哉诚安不忘危之盛心也挟此以往则他日之相天下推是心而有余矣公之兄大宗伯先生徳望为天下先行大拜而公才美昔尝在内翰兹以芳绩重誉进擢复居词禁则兄弟草制俾韩持国故事不得専美于前此又当代昆季莫伍之荣盛也敢于缪説之后倂记之以验祝望之私云
　　水利分司在明泽桥东旧为馆驿廏坊成化中设提水利佥事始居此今専为水利官居
　　燕思堂记　　　　　　　　　杨循吉
　　国家立钞关一在苏浒墅以户部主事一员司其入今天子龙飞之九年刘君尧章实至至则克殚厥心贤声茂着商旅莫不愿出于其途而赋亦倍登惟是公衙之宇不足无退食之室宾至茗于防事弗便慨将画之顾视厥后有庑相直惟辟石式宜【阙】则室于其北牖其南垣其外中设揖譲之位而且以为息焉节费而亟成易规而大备既成题曰燕思之堂于是延凉纳温冬夏咸宜图史在座花石盈庭客之登者莫不乐之他日以其意命予以记曰官政之修惟思乃克然非偃仰优柔之地则思亦无寄焉自吾之来兹夙夜匪懈惟将勉其职是图然而南樯北柁日勾校不暇虽欲览古今以求通于务有弗能矣故吾之为斯堂盖以思而不以豫也敢弗志乎且是途居津要之会钜公魁士由四方而来者无不得以接见吾堂日有人焉彼皆天下之贤俊吾宜思而与之齐庶其及也夫燕居燕也燕会亦燕也一名二义皆用吾心故谓之燕思也子其书之君名焕真定藁城人癸丑进士莅官清尤洽文史达于治而厚于徳识者期以逺大其为是堂广已之道而遗后之益抑非无谓以为也遂谨受而记焉若其槩君所云皆具书事贵核故不复立吾言云
　　户部分司即钞关在浒墅监收船钞主事居焉治中主事刘焕【一作】作燕思堂于内杨循吉记










　　吴都文粹续集巻八
　　钦定四库全书
　　吴都文粹续集巻九　　　　明　钱谷　撰公廨　仓塲
　　恭俭斋说　　　　　　　　　徐有贞
　　吴邑丞金华鲍君宗诚尝以恭俭二字掲之官舍之楣使来请言以敷其义余为之叹曰鲍君其知所以修身之道哉人之过恒生于惰慢而患恒生于侈肆过与患并而欲身之善且无危不可得矣君子知其然故修之以恭俭恭以持巳俭以制用古之道也王者以恭俭治天下诸侯以恭俭治其国卿大夫以恭俭治其家士庻人以恭俭治其身然恭俭之为恭俭也其行之要必有礼义焉恭中乎礼俭合乎义此恭俭之善者也恭而不中乎礼则劳矣俭而不合乎义则固矣孔子入公门而鞠躬如也过位而色勃如也君在而踧踖如也朝与上大夫言訚訚与下大夫言而侃侃乡党而恂恂燕居而申申夭夭此恭之中礼者也顔路请车为子渊之椁而弗与遇旧馆人之丧则脱骖以赙之冉求请粟馈子华之母而弗从于原思之贫则与之粟九百此俭之合义者也故凡圣贤之言恭俭必以礼义为之主焉不然共工之象恭公孙之诈俭何以别乎此君子之所当辨者也余又闻先圣之传易有曰致恭以存其位是守位莫若恭也而近世名卿亦曰惟俭可以助亷是养亷莫若俭也夫养亷守位君子有官之大节而泰侈者之药石也予故重为鲍君言之鲍君生长文献之邦熟闻儒绅之论而又尝游于京师从事名公钜卿之间其所知见广矣于是勉焉以礼义自修而致其恭俭之行则圣贤可学而登爵与位可得而守也况于佐邑乎邑令叶君圭余之斯文交盖博雅君子而以亷名也鲍君于其政务之间从而质之其尚有所益哉
　　泰民堂记　　　　　　　　陆德舆
　　长洲龚令君作堂县圃摘翰林王公壁记语扁以泰民既属予书且谂以记予惧专斯堂之美逊者再请益切予不可得而逊在易上坤下干泰阳气下降隂气上腾隂阳欣合万物生遂天地之泰也王泽下流物情上达上下相孚百姓恱豫君民之泰也天地之泰天地不能自泰也必有頼于賛化之主君民之泰君民不能自泰也必有赖于宣化之臣宣化之臣其最近于民者莫令若也令最近民使民之泰则易然盍即泰之卦观泰之象思所以致泰之由乎泰之六爻惟九二言治道为详其曰包荒用冯河不遐遗朋亡者包荒含容也冯河断制也不遐遗无忽于小朋亡无牵于私交泰之兆寔系于此反是则不交不交否矣然则令之于民庸可忽乎必也居之以寛纳之以仁学爱之化如彼武城率之以信断之以明不扰之政如彼蒲庭毋顽之忿毋细之鄙当若上蔡视之如子毋邪尔思毋侧尔蹈当若姑臧不改其操如是则气之所通和之所致薫为嘉祥以蟠以际民其不泰乎其或弗操弗鉏弗究弗虑如彼曲阿徒事求誉为酷为豺为暴为鸷如彼义纵直法行治愁叹不闻疾疚不颦有若恵南罔念恤人利障不屏欲源不澄有若陈仓率敛自营如是则气之所阏怨之所钟形为咎徴是萃是丛民其可泰乎天下者一邑之积也一邑之泰天下之泰所由推也一令之贤一邑之泰所由致也董子曰今之郡守县令民之师帅也夫惟圣明在上师帅之贤叅错天下则天下之民胥泰矣长洲地大物繁台府鼎立夙号难治君处之裕如知所先后户庭无滞讼田野无寃声始至撤犴狴新之将去以空囹圄盖数十年来未有如公所谓生民之泰其有渐乎几之矣观君名堂可以知君之用后之来者毋第以零陵三亭视是役也经始于淳祐庚戌八月落成于十月为楹若干为费若干役成而民不知又可书也已君名潗今淮东常平使者基先之子其赋政固有源流云中奉大夫新改差知温州军州事陆徳舆记并书
　　泰民堂在县圃淳祐十年龚潗建
　　长洲县重建丞防记　　　　方杍
　　国家建官仿唐旧制自九寺三监万家之邑率置丞员所以重其任贰其长也邑于民为最近丞于邑无所不当理汉后元之诏曰县丞长吏也长洲为县创于唐天后朝乾元中置为长洲军至大厯五年而复旧国朝中兴吴居三辅长洲土广民众素号难治为丞者非材术兼茂有理人之绩莫得而著称焉浚仪赵君帝室之胄沈酣经学挟其所有取甲科佐江隂幕淳熈改元转而丞兹邑视民如爱子驭吏如束湿兴利除害邑人宜之君莅民叶再黄矣政成而民有余力年丰而物不疵疠视事之所栋宇欹桡榱桷朽蠧上漏下湿殆弗可居于是发私财以佐其用度故地以全其基役以麇至工以巧献无损于公无忧于民防事廊庑轮奂一新为三十余间塈涂整宻瓴甓净滑髙其闬闳固其垣墉使后之居者得以赖其利焉工既告成邑士愿纪其嵗月以传示将来杍居是邦见闻君之政稔矣今之人视官舍犹逆旅顾弗毁而加葺已无几积在官余禄为居闲之助亦理然也君秩行满又斥家财以给费求古循吏罕见俦比贪者闻风庶亦知劝噫昔之建一堂剏一亭犹侈其事以诒后人若君谟之清暑子瞻之喜雨是矣观君此举匪为逰玩之所加于人数等其可无书乎君所以设施于一邑特其小小者尔推而上之庸可既哉姑书以为记云淳熙四年三月朔莆阳方杍记
　　丞防在县治西淳熙初重建
　　主簿题名记　　　　　　　周南
　　天下雄镇校一歳征赋之伙若姑苏者不一二而支县长洲苗以石计者九万二千三百有畸自占籍五等而上应输之户五万通歳合夏秋输为钞萃于邑者六七万簿应时据案小吏执牍曰此为甲此为乙稽其籍米钩之凡一户之赋有轻重等色输有先后不相均齐非一阅再阅輙随手可了也簿笔不停未日晏腕欲脱巳离立欠伸索憇去簿间有志顷不离局不追逐人事不数数上官籖调而后能专或其人以旷达自解或愦愦弗强或情隔势阻而所委事众则其职废此予耳目所接徃徃皆然嘉定庚午春阳羡周君大猷始刻壁记而属文于予噫设官者固未有若近民者之重也今仕者习于簿而惮为尉何哉岂非以尉之事难工而簿之事易媮耶然尉不才盗不发明不求尉也簿失职民重输根本且剥矣然何必壮县如长洲者簿为重凡欲厚下而平赋者虽十室之邑必自丞若簿始矣大猷字允叔亷行而文故资政殿大学士简恵公孙也初绍兴十三年部使者得廪人刻弗深攷建请出隠剰益秋赋为七十万诏即州创经界司行之将推其法于天下防简恵自湖移苏守难之且辞其所以然部使者屈始以圗志之旧为三十四万至今所在犹言经界方量之为便而不见増赋之为永患者寔自简恵争之始也则其为德岂止是邦而已哉然公卒坐论斥余十年而龙学徐公稚山亦自里居议使者括田谪矣予少时长老犹能道简恵之事而歌思之者今去之七十年矣而大猷世其科而来仕姑因其请既为之识其官之当勉者且并着其先世之遗恩以永邦人之思焉记始于尚书郎丰公谊而下其前则歳月弗可攷矣周南记
　　主簿防宻迩县西绍兴十七年尹机重建
　　重建长洲簿防记　　　　　　黄士特
　　长洲主簿防在县治少西绍兴十七年县长尹侯机所建也经始茍简计不及逺矮屋数椽陋甚歳久盖障穿缺支柱欹危潦雨至上漏下湿坐榻一日数易夜闻声然则惧其覆之压也庆元丁巳仲冬上浣予承乏庀职既弛瞻顾郁悒则有意圗新焉然簿职卑力凉毫髪公费皆仰给于县曩时长官或秦越相视居此者惮烦避谤蓄缩不敢谋因循嵗月则弃去若传舍亦势然也予独痴不自止试令梓人平章以圗来谂竹瓦木石计防悉略巳素定越一年乃以请于今大夫黄公宜公治县有声而友僚佐如兄弟喜曰此公家事耳子能躬其劳吾何靳焉于是攷日鸠工昉于季秋之戊申迄于仲冬之己丑贸材于市募佣于肆民不与知而工以办告糜县帑之缗四百五十有八廪斛二十有四余亦捐俸百千以佐用前门一间廊屋八楹防东西偏翼以両轩可待賔至寝之后为丈室安明窓四面时暄凉启门甓以御湿于娱亲为宜缭以垣墙髙丈余辟小径通县圃其西有败屋数间撤旧取新为圊湢庖爨之所是居也不侈不庳于今若未足视音则已夸予且满去后之来者无忘营剏之难以时增葺其将多于前功不则因敝塞墐亦可为数十年之利然非予所料也书生每事欲为无穷之思正与北山愚公可同一笑姑识予意于石时六年庚申三月初吉长乐黄士特记山隂孙应时书
　　长洲丞题名记　　　　　　　滕宬
　　自秦孝公集小都乡邑聚为县置令丞至今袭之凡丞以承其长为职不以一职称令能且专则丞无职丞能职或过于令令职号最繁不越其邑丞或为郡守部使者所才则牒纷至虽其郡事与旁邑与旁郡之邑事皆或与闻之至徃来无常处令丞之职顾不繁于令哉属籍赵仲权为吾乡之长洲丞长洲与吴分治郡下俱剧邑多督领郡之杂务而邑诸乡讼理逋租嵗且尽輙麇至塞庭庑则与令分丞之职虽繁精力常有余谓吴有丞防壁记长洲不可独缺乃攷居前者得二十四人记于石仲权至官书再考余七月余矣今又摄县事凡上官委以事弗辞遇事辄办治弗为疾声厉色拒人人亦莫敢凂以私者夫介不逺物洁不亢已勤不苛挠敏不遗忽吏能尽此矣仲权有焉可记也仲权名彦绾今为从事郎在任政绩居官以文行亷吏荐者五人考满当擢京秩仲权之严君右司公以清节称宬幸一识气骨劲直目光了然仲权盖肖之庆元三年七月上澣滕宬记
　　长洲县续题名记　　　　　史显卿
　　古者壁记非特志爵秩到罢嵗月而己唐元次山作道州刺史防记彰善指恶寓鉴戒隠然有春秋褒贬法当时贪黩苛刻者挂名其下宁不媿死乎县视郡不侔也然生植齿类欲其能抚摩休养则同长洲县题名始立于天禧王公嘉言续于绍兴石公珵今续记涉厯两政不暇识显卿不敢废也命石刻之徃者不可谏来者犹可追其无防次山之训云绍定改元二月上浣承议郎知县事史显卿记
　　长洲县续题名记　　　　　谢鳯
　　长洲以县名自唐万岁通天中有县以来不知令凡几畨政凡几新矣皇朝天禧间廷评王公嘉言莅政于兹始掲题名石于防事建炎之乱官舍焚荡石亦隳壊自是军兴草创更数十政不暇议迨仪真石公领邑事之二年新作茂苑堂顾题名阙然无复旧事乃访録遗文得断石于瓦砾间彷佛可续其存者熈宁四年五月以前而己如其文刋之于石改寘于堂之左又搜次补缀自元丰三年以来仅得其官秩姓名者二十有五人其到罢嵗月槩不可得而详别刻石以刋于后俾来者续而书之尚永永无替绍兴九年六月日主簿谢凤记
　　县尉司题名记　　　　　　　周复
　　尉与丞簿咸賛而长然各有攸司弗相侵也使盗不入境户不扃夜惟尉能尔也长洲县北邑江湖所潴盗鼔枻出没尉旷弗治则人靡宁居拟注者必铨择乃授顾不重欤大梁赵公汝滂奋迹儒绅志趣髙洁乃不卑是而辱临之威望悚闻境内以肃吏事明敏百废修举暇日悉取前任姓名而次第之其到罢陞迁则系之于下将镵石以传逺使来者视前有攷而景慕夫官达者兹非贤乎予幸得与名其间且属以序屡辞不获夫题名公廨古咸有劝戒之意存此阙弗具岂前人未之思耶抑力有不逮欲为之而未能邪二者必居一焉兹用自媿姑掇大槩以成公志云庆元丙辰季夏庚申承直郎差充髙邮军军学教授周复序
　　长洲尉防记　　　　　　　　曾复
　　姑苏之属邑五皆壮哉县惟茂苑寔治郡之东北隅自齐门北出一里其乡曰金鹅里曰金杯是为尉治防宇隘陋盖建炎兵火间所作举檐与桷则偏坠如张弓他木类是南荣下垂过者率伛偻否则触首是惧厯五十余年更二十余政弗改作也予始至官欲撤而新之虑其劳民以自奉乃弗果今计両月即满去顾不可以累后官则请邑长白事阳羡邵君轼防然领防乃剟钱五万粟数斛相是役又征地租于富民赵升得钱六万予莅官三年凡六修小长桥有余材辄储以俟用异时鬻私贩者没官船物得钱则鼎分之一以给捕者一以充公费通计三嵗所入凡十万有竒予乗敝壊之后钲鼔旟帜弧弓戈鋋之属悉亡焉三年之间储缮畧备而此钱所余什之一乃诹刚辰乃撤败屋乃増故基木石竹苇砖甓丹雘所需百物悉撡币以贸其徒蒸蒸相率趋事甫帀旬防事告具前轩后庑不华不俭又以退材益以新木作新竒轩屋合六间修东西両庑合十间又両旬告成自经始以至讫事凡役二徒合九百七十二人计口给粟课工酬直又时酌醪醴以劳苦之人不告罢事用告成有贺厦者曰惟尉于民是亲向也廷宇弗治阶等无辨于焉临民奚以起敬一旦轮奂若斯望者肃然吾不惟矜子之劳且以尚子之能请为子记予曰凡物之兴废有时时之当兴虽庸人亦能集事吾适与时防耳敢夸于前人哉奚其记如曰更造孔难宜以告来者俾加葺焉庶勿壊则吾能奚以烦执事客曰然则子志之乃伐石以志淳熙十一年甲辰立夏日桐川曽复记尉防祥符圗经云在齐门外去县三里续志云在齐门外缘塘一里许淳熙中曽复重建防西有台下临塘岸扁曰竒轩
　　帅正堂记　　　　　　　　　韩雍
　　济宁陈君文渊景泰间为监察御史以言事得左迁今上复寳位之初起君宰苏之长洲君感激思所以报称乃名其出政之堂曰帅正盖取孔子之言之意欲正其身以道邑之人皆正也致书属予记予甞观之物焉南山之阳有松厯嵗既久凌空直上日升而中中而昃隂虽时移而亭亭之势未尝见其欹侧也樛木盘枝屈节容光之处从而印之是知表之正与不正影必随焉守令为民师帅职皆亲民而令于民尤亲民之表率也令之邪正民罔不从是故令能仁则民尚忠厚能亷则民重亷耻能俭则民息豪奢能勤则民戒荒惰能恭谨则民无干犯之非能安静则民无奔竞之耻与凡一举止之美一禁令之善民皆是效是从不然彼将曰令长民且有禄位而其为人若斯吾属何不可哉吾苏为江南名郡齿姓之繁赋税之重物产之美且盛虽提封百里非他方大郡所能及故守令之选尝难其人君起家为名进士为良御史再转为今官下车未逾年和平简易之治邑之人无老稚贤不肖踊跃爱戴靡然从风非帅之以正岂易能哉孔子曰上好礼则民莫敢不敬上好义则民莫敢不服上好信则民莫敢不用情于斯足徴矣然予将少进焉士君子读书明道致用于时有志于为德为民者孰不欲趋于正哉然崇其名者或违其寔谨于初者或懈于终君尚当守之以恒使严苛峻刻不发于情竒巧玩好不萌于念侈靡之风不作于日用宴安之气不设于平居礼以接人不长其骄道以守身不慕乎外凡所为无不正焉则吾民耳濡目染久而化成其风比隆于淳古君亦可以方古之循吏无疑矣古之循吏非一人论者以卓鲁称首卓令宻儒术为治道不拾遗鲁令中牟徳化为理孺子有仁心固皆帅之以正而然后卓封褒徳侯鲁位司徒至今啧啧传声名君诚以古人自期则名位所至孰能御之哉否则名寔不符登斯堂者指而议之矣君尚畏之
　　昆山初秋观稼回县署与同寮及示姑苏幕府
　　张方平
　　邑民三万家四邉湖海绕家家勤稼穑市井嬉逰少荐嵗逢水沴饥劳何扰扰我来忝抚字见此心如去秋仅有年髙田尚停涝今幸风雨调皆话天时好春喜鹊巢低夏更蝉声早【吴民以此旱涝饥穰】拏船袂参差葑岸萦回缭蓺挿暮更急车声达清晓纺筥犹挂壁何暇张鱼鸟我时行近郊小艇穿萍藻渚长葭薍深野沃防倒孺子逺饷归闲暇顔色饱预喜省敲笞租赋可时了归来轩馆清旷荡盈懐抱衙退人吏散庭庑闲窈窈露篠映孤亭风荷动幽沼置身木雁间兹焉愿终老颠蹶走荣利况予拙非巧鲈鲙饭紫芒鵞脂酒清醥怅然懐友生虗斋为谁扫
　　题县圃蕴辉亭　　　　　　　周承勋
　　瓦砾频年积锄耰十辈功旋移低地碧颇杂亚枝红对酒逢寒食凭防接暖风墙悭天自濶堪送北飞鸿
　　昆山县重修察院记　　　　　杨循吉
　　治癸亥嵗春监察御史彬阳冯公祗奉上命按于苏松常镇四府所至振举宪度纪纲一新吏民奉法无敢犯乃七月行部至昆山是邑也直苏东境七十里巡必首先公入居行台覩漏状召邑令吴君议将修之曰吾闻昔之贤虽一日必葺其垣宇况兹出令地乎于是吴君诺惟谨公为下文书斥帑余为经费盖始于其秋而成于明春作阅七月讫功厥有防以莅政门以启闭堂寝以燕食厢庑庖湢各事其事凡为楹间三十五大仍小更丰约有道木材块甓咸于工师盖终事而民不知劳焉公既以吴君为能且谓兹役之作所以严等威修制度谨防闲而非得已也于是乎有书石之命惟我国家采用汉制嵗遣宪臣按行天下刺举不法因达民隐而布之徳恵寔天子所倚以圗治者而于畿内加详故分四郡特设以莅之然则威之所加在郡郡重在邑邑重岂其居府而容有玩畧焉此公作兴之盛心也虽然修室于此而有腐焉必去之有良焉必植之作而有法在政斯类公其然乎且公之至冬嵗适荒歉饥民嗷嗷公防请于皇上免税六十八万有竒又自裁革均徭二千余役凡省镪几二万缗其明年又奏防恩准输折色粮三十三万省米三十万石留为赈济公之功大矣哉公名允中字执之成化甲辰进士建白屡上克恢大猷盖其心存经济若此吴君名祺丰城人治壬戌进士慎以有为观其绩可知也用敢并书于是庶他日得有攷焉
　　常熟县记　　　　　　　　　陈映
　　上方驻跸临安于时吴门视周畿内汉三辅唐同华我旧京之陈郑也衣冠之所鳞集兵甲之所云萃一都之防五方之聚上腴沃壤占籍者众虽前代与全盛时犹不可同年而语府邑之事宜其独重况乎府库之出内狱市之浩穰盖不待较而知者环府之邑五而常熟居其望焉时邑籍以户计者八千九百七十有二而今五万一千一百三十八夏赋金钱为缗二千八百其币帛疋合万二千六百而竒弗详秋租谷粟七万六千余斛乃合折帛为缗者十万二千三百而斛财损其旧二千邑之事其倍称何如哉今其邑从事于民者如是而邑复濵海道直故疆沂宻莱全齐在望刺利规恢舟师所宿则寔居今日之要害风樯连林夜严震海资粮钜万以日馈给营缮百须以时调度茍有不至责且交萃若兵民之事又如是重以府所倚集月四大万版输委风雨寒暑不渝比为令者材或不济负罪投劾而去项背相望也则壁记之不列何以自警朝夕庸少惰乎映不佞爰来既厯年所事定得间始阅次中兴以来为令者至映之名氏授受之月日谨镵石壁端以告来者噫令秩比京寺月俸十余万廪逾四斛岁入圭田直过六百石其顾一巳之利害去就而不思其责之塞将不特能祸其身千室之邑亦必有受其弊者而映其敢堕哉今吾邑之人或知映有不敢堕也率以淳风简孚交相为治将由是日进庶乎列名下方其无辱若夫邑之望则巫咸所止之山太伯所葬之墟言偃所居之里龚景材所表之闾其风俗之美犹可概见而邑之升置凡附于府者有职方氏不记记其今昔之同异云淳熙元年邑令陈映记
　　常熟县丞题名记　　　　　　张溉
　　琴川吴都之剧邑也赋税之重狱讼之繁非他邑比以累致大夫数更易而贰令者类不得少休溉再转而丞兹又适多事之秋摄事几年所谓松竹佳趣乃变为鞭笞之地庭槐无存防宇漏壊俱未暇过而问焉兹幸令尹叶君来此年余百废具举政平事简僚佐得以少安遂可留心悉与葺理皆成伦绪独不见有题名记心窃疑焉因洒扫书斋得二断碑于尘埃间拂拭视之则其记也岁乆字泯漫不可览殊失所以重前贤之意易以琬琰而刋前后贤者之芳字予亦得以托不朽顾不幸欤嘉定改元岁在戊辰首夏望日锡山张溉书
　　常熟县主簿题名记　　　　　赵汝郕
　　邑令丞而次有簿古职员令也掌凡邑之簿籍勾稽之事纠正县内之治外此无责职若甚简然岂知户籍有升降产税有去留悉关笔削一有不谨则堕吏奸民且受病矧琴川繁剧甲于中吴去台府才三舍逺财赋分督牒诉委决檄命驱驰靡日不殷职亦未为简也汝郕冒承兹乏汲汲捄过自惟无足以传后恶有所谓光于前者试求前人之名氏稽其行事以质其穷通而壁记阙然漫不可寻往者莫知究访之故老仅得今尚书萧公而下十有三人焉前乎此者莫知也将立石以记之或乃谓人材短长政事臧否民言士论亦可以攷恶用是为哉余应之曰公议诚足信然阅歳滋久名且不着实将安攷今之所访巳若此余恐后之访今益不如今之访昔也奚以诏方来佥曰然乃镵之石嘉定戊寅十一月初三日云间赵汝郕记
　　簿防在县治西与丞防对
　　常熟县尉题名记　　　　　　徐次铎
　　县有尉居丞簿下然号剧曹与县令埒厯代选用常艰其人强者作聪明苛察操切以扰吾民弱者不胜任纵奸长恶以害吾民其当官以威畏称职闻者异时以之宰邑刺史司察一道皆可判然迎刄而解常熟为浙右壮县地钜事丛吏狡民猾并江濵海而东界为盗薮古有二尉分治长老传闻废置歳月无攷爰自合并以来旧矣虽仕于此者材名文士徃徃间见然未闻有卓然超越为当世闻人者用是奔走巡徼日不暇给率弗遑问其逺者大者此壁记所以不立而前事之师后事之鉴来者泯无观焉今尉黄君应酉建安竒士也由始莅职洎兹垂满寛而栗威而不猛加惠黔庶芟除豪强黠吏束手受制所弓兵不寒而栗部内贼发辄捜捕得其主名逺乡隣境借其威声巨奸大盗渐以屏息今兹盗赏逾格将换京秩行脱迹泥蟠而强弩之末犹贾余勇植志敻邈去如始至大惧题名未创无以传后自我作古勒兹坚珉予见其材谞之华政事之美嘉其替之廹而请之坚也于是乎书嘉定元年奉议郎知常熟县事徐次铎记
　　尉防在县治北二里邻顺民仓
　　宣风楼记　　　　　　　　王伯广
　　楼以宣风名纪政也易于防其象为风其位为东南其时为长养万物有虞氏得之以阜民财于是有薫风之歌尹吉甫得之以美大臣于是有穆如之训罪无轻重功无大小使言偃歌之化当太平有道之国雍雍乎和可知矣常熟古南沙也今为姑苏望邑土博赋衍民繁事剧绾县章者每难其人绍兴之二十二年政五六易规矩准绳莫一所守冬十有二月乙卯今曽大夫以王命来知足以知勇足以行御灾如西门之治邺爱民如子产之治郑指顾之间政以善闻邑人宜之凡废未举蕲一新焉先是县治之坤隅民居有架崇庋于上其左盖阙如也相其隂阳厥有低昻士庶雅有创楼议矣至是以请大夫曰止止吾至未防遑急尔耶众曰我食我力我木我石无费于公以慰我私大夫乃命卜筮乃经乃理乃彻其库乃建其址巧者举斧壮者攅杵无烦戒约其来不可御也盖度材于二十一年之夏四月至五月己巳工以毕告近逺少长奔走瞻望惟时歊暑泠泠之风自楼而下咸用忻快乃有皤皤然被黄髪者歌而过曰风之仁兮物之春兮风之徳兮物之植兮谁其布宣大夫贤兮繄大夫贤乐尧天兮众鼔舞和之因摭其辞以名斯楼且告乡人王伯广请文于石以系他日甘棠之思者大夫名构字叔重清源人大丞相宣靖鲁国公之曽孙其为政盖有家法云【内曽构一作曽慎】
　　宣风楼在县治西绍兴辛未令曽慎建绍兴四年令叶知防更曰庆丰乃酤之所
　　愿治堂记　　　　　　　　王恕
　　余以愿治扁堂之明日有客来访而问曰圣天子授公以保厘之任而有便宜从事之玺书凡抚内善良者公得而扶持之强御者公得而禁遏之贤才有益于国家者公得而荐引之奸贪有害于政事者公得而斥逐之田野未辟公得而辟之学校未兴公得而兴之赋役有未均词讼有未息公得而均之息之以至周穷恤困伸寃理枉皆公分内事也今皆举而行之亦可以言治矣而犹以愿治名其堂何欤予曰善良者固多矣予岂能尽扶持之强御者亦众矣岂能尽禁遏之贤才当举而或不能尽知奸贪当斥而或不能尽察田野当辟而或流亡之未复学校当兴而或敎养之无方里书作弊赋役如之何得尽均敎化不行词讼如之何得尽息纵使尽扶持之尽禁遏之尽知之尽察之尽辟之尽兴之尽均之而尽息之茍有一民之失所一事之不理亦不得谓之治治岂易能哉非但才之罪势使然也余以菲才受厥命食厥禄岂敢怠厥事是以夙夜孜孜愿治焉而未之能也愿而未能其可忘乎故以愿治二字掲诸堂欲其常目见之而求所以治之也客唯唯而退遂书之以为记
　　巡抚行台在县治东北即文学书院宣徳间移吴公祠于学以为巡抚公署侍郎周忱改称学道书院成化十九年都御史王恕扁其堂曰愿治治十年县令杨子器以其地隘请于都御史彭礼迁于西山巷左市地
　　常熟县重建都宪行台记　　　谢迁
　　太祖髙皇帝定鼎金陵凖古王畿之制凡郡邑之近者则十有一焉而苏郡古吴防也在禹贡扬州之域厥田中下厥赋甲于东南太宗文皇帝迁都幽燕国用仰给于兹实为根本重地勅巡抚大臣以总粮储常熟苏之剧邑也大臣巡厯则以学道书院为驻节之所治十年吾浙水杨侯子器以名进士来知县事谓书院创于胜国意当时随地势以为规制前蔽民居后傍官道左隣学宫右通市肆门道出入若委巷然夫以大臣受天子委任之重于此焉居似非所以崇国体肃宪度康兆民也特择地于县治衍庆坊西百步许而改建焉为料价二用之广出于公取于民为不便以各年所余均徭钱之侵于民者追以供费乃通具其故请于都御史彭公如其请俾量计从事以十一年十二月吉日鸠羣工聚众材以委县丞张君翰董其役时省月考审曲面埶木以良斵陶以厚覆石以方甃涂以丹垩厯三时告厥成功中为防翼以庑后为堂夹以室前辟门中直道外缭垣人瞻事车马有所基地以丈计长五十有七濶二十有六料价银以两计八百有四屋以间计三十有四更湫隘为爽垲易浅近为严邃治迂曲为平直揆理考制莫不如式请所以为名而署之并记以明逺窃按周礼御史掌邦国都鄙及万民之政令以赞冡宰凡治者受法令焉掌赞书凡数从政者秦汉而下立法创制因革不一有御史大夫御史中丞殿中侍御史治书侍御史监察御史其署名曰府寺宪台御史台殿院諌院察院之不同而其任则专谏诤绳纠激扬盖已异于周官之制矣皇朝设都察院于两京以都御史掌风宪自永乐洪熙宣徳正统景泰以来巡抚者兼督水利若尚书侍郎都御史差遣不一自天顺成化及今治虽间有兼官实专以都御史则有合于周官掌邦国都鄙及万民之政令者矣宜名曰都宪行台于以见差遣之一而有其寔于以异两京之署而有所据也国体以崇宪度以肃兆民以康而杨侯兴工不为过大臣之居髙明岂为泰哉遂不辞而为之记时治十三年春三月之吉赐进士及第资政大夫太子少保兵部尚书兼东阁大学士余姚谢迁记
　　吴江县敕书楼记　　　　　李处全
　　松陵令赵君伯虚为邑二年其农桑劝其狱讼简其簿书钱谷治办学有新田三髙有祠百废具兴不为茍歳月计先是建炎中国步方艰而邑当要冲祝融回禄相其虐自后逾四十年廨宇庳陋夷于编氓乾道强圉大渊献苏公始撤为新门培基取材百用先具梓人执斧斤以听画至瓦甓坯钉亦出于公之指授焉其始于秋而落成于冬迟速之程不愆于素飞楼干霄与江山长雄环视具区笠泽之广云烟巻舒涛澜吞吐舞鸿鹄而歗鱼鸟为三吴壮观君乃以季冬之月盛服率僚佐更奉诏敕其上用以镇抚其社稷亿宁其神人遗民故老告语子弟咸谓役不逾时而功倍于音微令尹不复见此矣是时公距受代止旬月公不以欲去怠其事朝夕于斯迄用辑成真古人之用心也使今人之用心皆如君公家之事尚有不乐成者乎故予乐为之记乾道元年賛皇李处全记
　　敕书楼在县门绍定五年李椿新之
　　琴堂记　　　　　　　　　李椿
　　邑治之陋歳月尚矣因陋而居亦尚矣绍定庚寅良月椿承乏兹邑访诸故老莫知始剏规模偪隘基址卑下矮檐败壁不逮民居震凌之余岌岌将压屋古而蛇虺成穴地洳而蚯蚁为壤栖止其下殆不可以为朝夕安再瞻再叹尚容复因陋乎于是节浮费计实用市材木聚瓴甓铢积寸累逾歳而备不敢掊取不敢科役髙下大小鼎新三十余楹以昔之正堂为今之遗爱姑存旧也琴堂向在寝室之东北隅愈陋而僻不足为公余偃息之地前此帅未暇问夫琴者所以正人心也堂以琴名置此偏隅将何取哉余正堂既新所居必正则琴以正心为义容可以偏隅之旧观而不易以居其正乎使出入乎斯居处乎是方寸之间无徃不正琴之义尽在是矣昔宰武城以弦歌为爱民之政宰单父以鸣琴而成自治之化椿之不才何敢希前贤事业之万一乃所愿窃有志焉将书扁庾使袁先生遗以珍墨掲示不朽抑又有光于斯堂者歳在壬寅鸠工于季春落成于季夏从事土木与匠石较分隂于绳尺间自笑其愚者屡矣然君子之居一日必葺是犹有望于后人毋徒曰传舍云八月既望维扬李椿记
　　琴堂绍定中令李椿重建于东袁肃题扁
　　吴江县重建谯楼记　　　　桂宗儒
　　吴江东南巨邑四明栁公臻来丞是邑之三年政平人和百废具举惟谯楼工侈费广而未暇及邑之父老陈景祥等进告于庭曰谯楼一邑之壮观而政令之所闗也圯壊越二十余年矣而官莫之举邑民莫不与之兴叹于路募民财以构之俾官不需财民不需役而落成敢请县丞公防议其所请于同寅王公懋本马公骥佥曰善遂允之寻白于太府暨按临大臣亦然之遂命匠务工营于旧址之上于是输财乐施之士肩摩而踵接趣事赴工之民蚁聚而云集不半载而落成朱甍画栋之翚飞而髙挿天半雕檐翠桷之赫晔而照辉日月则有以度越前制者逺矣至于形势之据吴淞而瞰太湖引江浙而俯姑苏洞庭诸山映带左右烟波雪浪撼乎几席此一邑之巨观也防永嘉叶公来尹兹土既喜其有成又美其壮丽也于公暇登临而叹之曰不惟有以纵其观覧寔足以玩心于髙明宣情于郁滞以舒畅其政治也楼之建有补于世敎也大矣不可无记遂命使致书请文于予谯楼者古制也自皇都至于郡县皆有之所以具鼔角凭髙以警众则其声韵感慨激烈以肃官府之号令限士林之休息者鼔角也寓之于鼔角者政也政平讼理邑无不宁民安物阜官无逋税于以见弦歌比屋颂声满途其鼔角浏亮皆由政之所发也岂徒恃其楼之壮丽声之感慨激烈而巳乎当今圣明在上四海清宁正士君子汲汲修徳莅政之秋若夫万籁俱寂之顷夜气方清之初耳灵鼍之韸韸聆梅引之鸣以清其政本胥于是乎在呜呼声者政之所发也故曰闻其声而知其政余因其请遂详书重建之始末俾有攷云正统元年夏五月行在翰林院修撰董溪桂宗儒书
　　谯楼在县门
　　吴江州官题名记　　　　　顾儒宝
　　古者立国则有州邑稽古而建官皆所以推君之令而致之于民者也萧规曹随徃周来续使民心起甘棠之思故题名之记不可无之皇元混一陞县为州越二十星霜矣吴江之地襟带江湖驰驿南北适当孔道州牧之劳与他州异其间政事文学之才徃徃无传何以为劝耆老有请俾镌诸石以垂方来爰命儒宝为之记抑闻夫子曰道之以政齐之以刑民免而无耻道之以徳齐之以礼有耻且格盖徒政不能以自行而必及于化政能使民逺罪而已化则使民迁善而不自知先化而辅之以政循名而责其寔庶不失题名之意云延祐五年夏儒学敎授顾儒宝记
　　吴江州官题名碑记　　　　张天英
  </div>
  <div class="pagination">
   <a href="吴都文粹续集_page8.html">
    上一页
   </a>
   <span>
    ...
   </span>
   <a href="吴都文粹续集_page4.html">
    4
   </a>
   <a href="吴都文粹续集_page5.html">
    5
   </a>
   <a href="吴都文粹续集_page6.html">
    6
   </a>
   <a href="吴都文粹续集_page7.html">
    7
   </a>
   <a href="吴都文粹续集_page8.html">
    8
   </a>
   <span class="current-page">
    9
   </span>
   <a href="吴都文粹续集_page10.html">
    10
   </a>
   <a href="吴都文粹续集_page11.html">
    11
   </a>
   <a href="吴都文粹续集_page12.html">
    12
   </a>
   <a href="吴都文粹续集_page13.html">
    13
   </a>
   <a href="吴都文粹续集_page14.html">
    14
   </a>
   <span>
    ...
   </span>
   <a href="吴都文粹续集_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
