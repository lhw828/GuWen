<!DOCTYPE html>
<html>
<head>
    <meta charset="UTF-8">
    <title>全唐文 - 第 540 页/共 603 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全唐文 - 第 540 页/共 603 页</h1>
    <div class="content">    伏奉恩令，以慧净为普光寺主，仍知本寺上座事。奉旨惊惶，罔知攸措。但慧净不揆庸短，少专经论，用心过分，因构沈疴。暨犬马齿隆，衰弊日盛，甚赖全生纳养，仅时敷说，磨钝策蹇，滥被吹嘘。至於提顿纲维，由来未悟，整齐僧众，素所不闲。恩遣曳此庸衰，总彼殷务。窃悲鱼鹿易处，失燥湿之宜。方圆改质，乖任物之性。既情不逮事，实迫於心，抚躬惊惕，不遑启处。然恩旨隆渥，罔敢辞让。谨以谢闻，伏增战栗。
    ○重上皇储令知普光寺任谢启
    重蒙令旨，恩渥载隆，追深悚怍。但慧净学惭照雪，解愧传灯，滥叨荣幸，坐致非望。复蒙垂兹神翰，播斯宏诱，文丽辰象，调谐金石。加以恩兼道俗，泽总存亡，奖进高深，譬超山海。循环百遍，悲喜交加，徒知铭感，岂陈萤露。频烦曲降，顾已多惭，谨以状闻，用增怵惕。
    ○析疑论
    披览高论，博究精微，旨赡文华，惊心眩目。辩超炙果，理跨联环，幽难勃以纵横，藻纷其骆驿。非夫哲士，谁其溢心？瞻彼上人，固难与对，轻持不敏，宁酬客难。来论云：一音演说，各随类解。蠕动众生，皆有佛性。然则佛陀之与先觉，语从俗异；智慧之与般若，义本元同。习知觉若非胜因，念佛慧岂登妙果！答曰：大哉斯举也！深固幽远，理涉嫌疑。今当为子，略陈梗概。若乃问同答异，文郁郁於孔书。名一义乖，理明明於释典。若名同不许义异，则问一不得答殊，此例既，彼并自没，如有未喻，更为提撕。夫以住无所住，万善所以兼修；为无不为，一音所以齐应。岂止绝圣弃智，抱一守雌，泠然独善，义无兼济。较言优劣，其可伦乎？二宗既辩，百难斯滞。
    论云：“彼此名言，遂可分别。一音各解，乃玩空谈。”答曰：“诚如来旨，亦须分别；窃以逍遥一也，鹏不可齐乎九万；荣枯同也，椿菌不可齐乎八千；而况爝火之侔日月，浸灌之方时雨，宁有分同明润，而遂均其曜泽哉？至若山豪一其大小，彭殇均其寿夭，莛楹乱其横竖，施厉混其妍媸，斯由相待不定，相夺可忘。庄生所以绝其有封，非於未始无物，斯则以余分别，攻子分别。子亡分别，即余亡分别矣！君子剧谈，幸无谑论，一言易失，驷马难追。斯文诫矣！深可慎哉。”
    论云：“诸行无常，触类缘起。复心有待，资气涉求。然则我净受於熏修，慧定成於缮克。”答曰：“无常者故吾去也，缘起者新吾来也。故吾去矣，吾岂常乎？新吾来矣，吾岂断乎？新故相待，假熏修以成静；美恶更代，非缮克而难功。是则生灭破彼断常，因果显其中观。斯实庄释元同，东西理会。而吾子去彼取此，得无谬乎？”
    论云：“续凫截鹤，庸讵真如。虫化蜂飞，何居弱丧？”答曰：“夫自然者报分也，熏修者业理也。报分已定，二鸟不羡於短长；业理资缘，两虫有待而飞化。然则字象易疑，沈冥难晓。幽求之士，沦惑罔息。乃道缘四果，尚昧衣珠；位隆十地，犹昏罗。圣贤固其若此，而况庸庸者乎？自非鉴镜三明，雄飞七辩。安能妙契元极，敷究幽微。贫道藉以受业，家门朋徒是寄。希能择善，敢进刍荛。如或铿然，愿详金牒。”
    ☆慧斌
    慧斌，俗姓和氏，兖州人。年十九为州助教，年二十三出家台山。年三十四住泰山梁父甑山存道寺。後徵为京师宏福寺主。贞观十九年卒，年七十二。
    ○义井碑铭
    哀哀父母，载生载育。亦既弄璋，我顾我复。一朝弃子，山川满目。云掩重关，风惊大谷。爱敬之道，天伦在兹。殷忧暮齿，见子无期。凿井通给，托事兴词。百年几日，对此长悲。玉检之南，峄阳之北。获麟之野，秉礼之国。居有美政，俗多儒墨。玉井洞开，高碑斯勒。
    ☆海□
    海□，贞观时沙门。
    ○大法师行记
    夫圣生西域，影示现於东川；教被当（阙一字）流波盖於万代。故如来灭後，千年之中，廿有四圣人法师（阙一字）传法也。千年之後，次有凡夫法师，亦传法也。暨大魏太和廿二年，（阙一字）天竺优迦城有大法师名勒那麽提（阙二字）宝意兼（阙二字）乘备照五明，求道精勤，圣贤未简。而悲矜苦海，志存传化。遂从彼中（阙一字）《持十地论》，振斯东夏。授此土沙（阙二字）光禅师其（阙五字）教授瓶写水不失一滴。其光律师俗姓杨卢奴（阙四字）弟子名振齐魏，十有馀人，谓（阙五字）询（阙五字）师此等十德，皆有别传。若大乘筌旨，深会取舍之方。秘教随机，洞照卷（阙三字）有其唯道凭法师之一人也。（阙十字）人也（阙一字）成弟子廿馀人。若《十地秘论》，固本垂纲，而传灯（阙七字）法师之一人也。盖明法师（阙十二字）中（阙一字）当千地之後之上首也，又是光律师之孙。凭法师之（阙八字）八秋中涉学学且散矣！薄言从宅巡衢野，望繁霜满（阙五字）怖（阙二字）猛倚树叹息，拭（阙十三字）命也忠情既发，留者谁乎？不计危亡，专投隐觉。於腊（阙九字）此日而受出家（阙十三字）岁已向周有人言曰：“此非佛法矣！”求仙之念，从是（阙十一字）而兼饵诵（阙十四字）念（阙一字）吾当学问於阎浮提中，作最大法师，若（阙一字）不尔（阙十一字）伴难逢踟（阙十四字）到已（阙一字）奉大法师听十地地持其法师也道讳道（阙十一字）季在从（阙十六字）之威巍巍自住，薄有四王之德。师於夏日辄患曰：（阙十二字）此（阙十六字）还向定州而受具戒。受已，连翩复返上原，年廿（阙二十八字）亦讫。季廿六，从隐律师也，业想清高（阙三十字）年廿九，向彼白鹿李潜下寺，首尾一周，时造《十时疏》（阙二十九字）更还邺，更访名医。又患求师栖勤之苦，遂披（阙一字）九（阙二十九字）寿（阙二字）一首、大法师记德碑文一首年一，更（阙二十七字）疏两卷《集胜仇》（疑）疏一卷，集《菩萨戒本》一卷，（阙一字）集（阙二十七字）笫论师听杂何毗昙四有馀遍。两遍既周，私钞（阙三十字）肇世四齐，天保元年冬，在邺京讲《十地论》。（阙三十字）旨（阙一字）一卷合十三卷矣。年三，聊讲《华严》时有檀（阙三十三字）一（阙一字）<广束>覆床而已。於康丁随力撰制谓集（阙三十一字）集《央掘魔罗疏》一卷，集《无量寿经疏》一卷，集（阙三十一字）卷，集《温室疏》一卷。集《遗教论疏》一卷，集《众经宗》（阙三十二字）《信三宝论》一卷，集《食っ鸡卵成煞有罪论》一卷（阙二十九字）生（阙一字）成林矣。年七，赴请范阳，随宜阐说，三智博流。时遇（阙一字）德（阙二十四字）齐祚靡颓，圣驾在运。三宝顿坏，残僧惊窜，逃趣无於有俗弟子将太清（阙二十二字）兹（阙一字）想作《十慈颂》、《十志颂》十首，作《齐已消（阙一字）颂》廿七首，作《触事申（阙一字）颂》（阙十九字）集《灭法云记》一卷，集《老集》《庄纪》一卷集《五兆书》一卷华严（阙一字）华（阙二十二字）遏奉得舍利世尊一粒六返迹州於俗弟子庐永遏奉得辟（阙二十二字）集《四分戒本疏》一卷、《般若论疏》一卷，集《破寺报（阙二字）卷（阙一字）尊世（阙一字）中（阙二十一字）世雄颂一卷。年七十，文皇帝命入咸阳，策杖（阙三字）往（阙二字）已後还相（阙二十一字）佛法东行译经法《集上首屯阝众法》一卷。《集（阙三字）义记》一卷，集《寒陵山》（阙二十二字）二日终於（阙一字）寺。哀哉慧日，此时殁矣！（阙三字）衣悬绝矣！其志（阙二十一字）老而不，勤讲（阙一字）方止讲经讲论护法为（阙三字）奉（阙三字）为意敬圣敬（阙十九字）唯上补衣粗食（阙一字）妇女及尼交游迹绝，骨向亲圣往来（阙二十六字）厌俗爱道，本非（阙一字）事省不求繁务，虽居邑（阙一字）郭，每乐山（阙六字）风来（阙一字）中心（阙二字）弱水（阙一字）至（阙十字）物。其讲也声（阙一字）缓而终急。《华严经》讲九口十六遍（阙七字）百馀（阙九字）经磨（阙七字）戒（阙二字）磨（阙二字）经讲一（阙二字）然解（阙九字）旨（阙十六字）两（阙一字）论（阙一字）之开（阙三字）夜别一人僧欠差长极（阙二字）五腊（阙七字）时惟使大（阙二字）遣（阙一字）弥（阙一字）众（阙十六字）受菩萨戒後（阙）化大隋（阙十一字）高馀於（阙三字）上而短下细而不（阙十六字）阎一所圣贤不惮吾（阙十字）东土传化起於汉明麽腾迦（阙一字）来此於（阙十一字）中天之地，城名优迦法（阙十一字）悲风内鼓。游兹洛邑，专宏大乘。精成难（阙十字）龙舄递出，法轮相继，（阙一字）人（阙十二字）师时十八家求学造此结门（阙十四字）二十有一南游邺京。大师（阙十一字）三十有四，讲说住持，如龙处□雨（阙十三字）其间撰结内外俱驾八十有（阙十字）哀（阙一字）哉法雨此时□灭来世苍生传名麽
    ●卷九百五
    ☆静迈
    静迈，贞观中玉华宫寺译经沙门。
    ○上僧尼拜父母有损表
    沙门静迈言：窃以策系告先，尊父屈体於其子；形章攸革，介士不拜於君亲。伏以僧等扬言绍佛，嗣尊之义是同。故爱敬降高，乃折节於其气。容服异俗，形章之革不殊，致使沙门亦不肢屈於君父。穷兹内外，虽复继形变则，而心敬君亲，敢有怠哉？至如臣服薨君，以日易月。形虽从吉，而心丧三年。是知遏密八音，其於三载修於心敬，其来尚矣。若令反拜父母，则道俗俱违佛戒，颠没枉坑，轮回未已。况动天地感鬼神者，岂在於跪伏耶？但公家之利，知无不为。恐因今创改，万有一累，则负圣上放习法之洪恩，弥劫粉身，奚以塞责？伏惟陛下广开献书之路，通纳刍言之辩。轻尘听览，伏增战汗。谨言。八月二十五日上。
    ○菩萨戒本序
    夫瀛溟冲廓，总川逝而朝宗；法性惟元，统品物而都会。是知无说显道，崇毗耶之息言；绝听雨华，宗摩竭之掩室。自非德本宏邈，孰能究其宏致者哉！有三藏法师，是称元奘。弱龄轶俗，凝神气於白□；壮志游真，晰智耀於元妙。漱其原者，随迎而不知；涮其流者，游泳而不测。大龟启灭之岁，捐Δ<韦>而整华田；须陀问道之年，镜戒珠而嬉行地。爰以炎隋季祀，三聚创膺。深惟蹄旨，悟有馀说。悼灵章之紊译，怆神理之纰传，故能出玉门而遐征，戾金河而殉妙。爰有大正法藏，实号戒贤，道格四依，称流五印。凡厥藏海，取质若人，故以所旌，式标洪誉。遂於摩揭陀国，钦承函丈，见所未见，闻所未闻，虽萨陀之遇昙无，蔑以加也。因请受菩萨律议；一稔三祈，肇允殷望。法师以菩萨净戒，谅一乘之彝伦；授受宏规，信十地之洪范。特所吟味，匪替喉衿。以大唐贞观二十有三年皇上御天下之始月魄日，於大慈恩寺奉诏译周羯磨戒本。爰开两轴，盖菩萨正地之流澌也。迈以不敏，猥厕译僚，亲禀洪规，证斯传焰。动众形说，式赞大猷，聊纪译辰，以备攸忘。其证义证文正字笔受义业沙门明（阙）等二十许人，各司其务，同资教旨。
    ☆道恭
    道恭，苏州法师。贞观中以高行召至京师。
    ○南武州沙门释智周圹铭（并序）
    余以拥肿拳曲，不中规绳。而匠石辍斤，忽垂顾盼。赏激流连，殆逾三纪。披□对月，赋曹陆之诗；石班荆，辨肇融之论。故人安在，仰孤帐而荒凉。景行不追，望长松而咽绝。惧陵谷易迁，竹素难久，徽猷於贞绀，扬清尘於不朽。其铭曰：
    五阴城郭，六贼邱陵。胶固爱网，萦回业绳。雄猛调御，慈悲勃兴。危途倏静，秽海俄澄。八树潜晖，五师继轨。纂此遗训，克应开士。皎洁戒珠，波澜定水。有道有德，知足知止。学总群经，思深言外。乐说河泻，餐风□会。七众关键，四部襟带。振纽颓网，系其是赖。世途沦丧，化江湄。去来任物，隐显从时。坏瓶何爱，净土为期。有生有灭，何喜何悲。窀开昔隧，封兴旧陇。春郊草平，故山松拱。林昏鸟思，径深寒拥。妙识归真，元虚奉。
    ☆靖迈
    靖迈，梓潼人。出家简州福聚寺。贞观中入京师，住广福寺。
    ○法蕴足论後序
    法蕴足论者，盖阿毗达磨之权舆，一切有部之洪源也。无上等觉入室之神足摩诃目乾连之所制矣，镜六通之妙慧，晰三达之智明，桴金鼓於大千，声玉蠡於百亿，レ藏海之奇琬，鸠教山之胜珍。欲使天镜常悬，法幢永树，众邪息藩篱之望，诸子骋游戏之欢，而为此论也。
    是以佛涅後百有馀年，叠启五分之殊，解开二九之异。虽各擅连城之贵，俱称照乘之珍，惟一切有部，卓乎迥秀。若妙高之处宏海，犹朗月之冠众星者，岂不以本宏基永者欤？至如八种扌建度，骛徽於发智之场；五百应真，驰誉於广说之苑。斯皆挹此涓波，分兹片玉，遂得驾群部而高蹈，接天衢而布武。
    是知登昆阆者，必培娄於众山；游溟渤者，亦坳堂於群澍，谅其然矣，矧乎顺正理以析疑，显真宗以剖惑，莫不镜此彝伦，鉴斯洪范？故使耆德婆薮，屈我众贤，上座幽宗，见负宏致者也。题称阿毗达磨者，创二藏以简殊也。一切有部者，对十七以标异也。法蕴足者，显此论之胜名也。能持自性轨范称法，法有积集策聚为蕴。此论攸宗法聚三七，皆与对法为依，故目之为足。三藏元奘法师以皇唐显庆四年九月十四日，奉诏於大慈恩寺宏法苑译讫。大慈恩寺沙门释光笔受，靖迈饰文，同州澄城县钳耳智通勘定。
    ☆道会
    道会，俗姓史氏，犍为武阳人。出家益州严远寺。後入京师，与法琳同修《辨正论》。下狱，释还乡里，住眉州圣种寺。贞观末卒，年七十。
    ○上招抚巴蜀疏
    会弟性不肖，家风失坠，封爵虽除，诏敕犹在。门生故吏，子孙成列，并奋臂切齿，思效力用。即日剑门虽启，巫峡负固，会请躬率徒隶，振锡启途，折简宣威，开怀纳款。军无矢石之劳，主有待成之逸，此亦一时之利也，惟公图之。
    ○狱中乞施舍书
    自如来潜影西国，千有馀年；正法东流，五百许载。虽复赤髭青眼，大开方便之门；白脚漆身，广示归依之路。犹未出於苦海，尚陆沈於险道。况五众名僧，四禅教首，头陀聚落，唯事一餐。宴坐林中，但披三衲。加以（阙）无缘之慈，想升锤以代鸽；履不轻之行，思振锡以避虫。今有精勤法子，清净沙门，横被囚拘，实非其罪。遂使重关早落，睹狱吏而魂飞；清室晚开，见刑官而思尽。严风旦洒，穿襟与中露俱飘；繁霜夜零，寒心与死灰同殪。若竟不免沟壑，抑亦仁者所耻。
    ☆彦
    彦，京兆大慈恩寺沙门。贞观末求法於三藏法师。
    ○佛顶最胜陀罗尼经序
    夫业理绵微，二乘不足臻其极；神宰惚恍，十地未易暨其深。则知赋命交加，罕言於孔宣父；报应丛杂，冥昧於太史公。是以先笑後号，雀祥而莫准；始凶终吉，桑妖而弗验。或倚或伏之说，柱下庶欲照其几；为祸为福之谈，塞上仅可邻其次。若乃探缘洞业，索果明因。俦大於百家，孰有京於十力。故能息善住之万恶，杜阎摩之圆户，转凡阶圣，引短成修。比宋景之退法星，犹蒂芥於三舍；偶鲁阳之落日，故龃龉於再中。何只庇延祺，见闻招赖，恧神香於异域，耻灵草於琼田！若斯而已哉！乃将轻埃附而九恼祛，清吹猎而三障殄。皎镜齐光於日宝，晖焕比丽於天金。虽事若反常，而乘机显妙，奚可以常人之耳目，拟议大圣之希夷者焉？
    此经以仪凤四年正月五日，朝散郎行鸿胪寺典客令杜行ダ与宁远将军度婆等奉诏译进。时有庙讳国讳，皆隐而避之。即“世尊”为“圣尊”，“世界”为“生界”，“大势”为“大趣”，“救治”为“救除”之类是也。上读讫，谓行ダ曰：“既是圣言，不须避讳。”杜时奉诏以正，属有故而寝焉。无几，敕中天法师地婆诃罗於东西二京太原宏福寺等传译法宝，而杜每充其选。余时又参末席。杜常谓余曰：“弟子庸材，不闲文体，屈师据敕删正，亦愿依文笔削。”余辞以不敏。载涉暄寒，荏苒之间，此君长逝。余叹惋流涕，思其若人，又惧寝彼鸿恩，乖於贝牒。因请沙门道成等十人，屈天竺法师再详幽趣，庶临文不讳，上奉皇私。曲尽方言，下符流俗。故乃具表曲委，陈诸始末，俾夫披览之士，无猜此教焉。於时永淳元年五月二十三日也。
    ○金光明经序
    《金光明经》者，教穷满字，金鼓击於梦中；理极真空，宝塔涌於地上。三身果备，酬昔报之无亏；十地因圆，显曩修之具足。所以经王之号，得称於斯，将知能宏赞人，其位难量者也。大兴善寺沙门释宝贵者，即近周世道安神足，伏膺明匠，实曰良才。玩阅群经，未尝释手，可谓瞿昙身子，孔氏颜渊者焉。然贵睹昔晋朝沙门支敏度合两支、两竺一百，五家首《楞严》五本为一部，作八卷，又合一支，两竺三家《维摩》三本为一部，作五卷。今沙门僧就又合二谶、罗什、耶舍四家《大集》四本为一部作六十卷。非止收涓添海，亦是聚芥培山，诸此合经，文义宛具，斯既先哲遗踪，贵遂依承以为规矩。而《金光明》见有三本，初在凉世，有昙无谶译为四卷，止十八品；其次周世耶舍崛多译为五卷，成二十品；後逮梁世，真谛三藏於建康译《三身分别》《业障灭》《陀罗尼最净地》《依空满愿》等四品，足前出没为二十二品。其《序》果云：“昙无谶法师称《金光明经》篇品阙漏，每寻文揣义，谓此说有徵，而雠校无指，永怀寤寐。宝贵每叹此经秘奥，後分云何竟无《嘱累》？旧虽三译，本疑未周，长想梵文，愿言逢遇。大隋驭，新经即来。帝敕所司，相续翻译。至开皇十七年，法席小间，因劝请北天竺犍陀罗国三藏法师那崛多，此云志德，重寻後本，果有《嘱累品》，後得银主《陀罗尼品》。故知法典源散，派别条分，承注末流，理难全具。赖三藏法师慧性冲明，学业优远，内外经论，多所博通，在京大兴善寺即为翻译，并前先出合二十四品，写为八卷。学士成都费长房笔受，通梵沙门日严寺释彦琮校练。宝珠既足，欣跃载深。愿此法灯，传之永劫。
    ○三藏法师传序
    恭惟释迦氏之临忍土也，始演八正，启三宝，以出群邪之典，由是佛教行焉。方等一乘，圆宗十地，谓之大法，言真诠也。化城垢服，济鹿驰羊，谓之小学，言权旨也。至於禅戒咒术，厥趣万途，灭惑利生，其归一揆。是故历代英圣，仰而宝之。八会之经，谓之为本，根其义也，三转之法，谓之为末，枝其义也。
    暨夫天雨四花，地现六动，解其髻宝，示以衣珠，借一以破三，摄末以归本者也。付法藏传曰：圣者阿难，能诵持如来所有法藏，如瓶泻水。置之异器，即为释尊一代四十九年应物逗机时之教也。逮提河辍润，坚林晦景，邃旨冲宗，於焉殆绝。我先昆迦叶，属五棺已掩，千ふ将焚。痛人天眼灭，苍生莫救，故召诸圣众，结集微言，考绳墨以立定门，即贯华而开律部。据优波提舍以为之论，剖析空有，显别断常，示之以因修，明之以果证，足以贻范当代，轨训将来。归向之徒，并遵其义。及王秦奉使，考日光而求佛；腾兰应请，策练影以通经。厥後易首抽肠之宾，播美於天外；篆叶结之典，译粹於区中。然至赜至神，思虑者或迷其性相；惟恍惟惚，言谈者有昧其是非。况去圣既遥，来教多阙。殊途竞轸，别路扬镳而已哉！
    法师悬弧诞辰，室表空王之应，佩Δ登岁，心符妙德之诚。以爱海无出要之津，觉地有栖神之宅。故削矫翰，翔集二空，异县他山，载驰千里。每慨古贤之得本行本，鱼鲁致乖；痛先匠之闻疑传疑，豕亥斯惑。窃惟音乐树下，必存金石之响；五天竺内，想具百篇之义。遂发愤忘食，履险若夷，轻万死以涉葱河，重一言而之柰苑。鹫山猿沼，仰胜迹以瞻奇；鹿野仟城，访遗编於蠹简。春秋寒暑，一十七年，耳目见闻，百三十国，扬我皇之盛烈，震彼俊之权豪，偃异学之高贲，拔同师之巨帜。名王拜首，胜侣摩肩，万古风猷，一人而已！法师於彼国所获，大小二乘三藏梵本等，总六百五十七部。并载以巨象，并诸邮骏。蒙霜犯雪，自天以元亨；阳苦阴淫，假皇威而利涉。粤以贞观十有九祀，达於上京，道俗迎之，阗城溢郭，锵锵济济，亦一朝之盛也。
    及谒天子，劳问殷勤，爰命有司，诏令宣译，人皆敬奉，难以具言。至於氏族簪缨，捐亲入道，游践远迩，中外赞扬，示息化以归真，同薪尽而火灭。若斯之类，则备乎兹传也。传本五卷，魏国西寺前沙门慧立所述。立俗姓赵，豳国公刘人，隋起居郎司隶从事毅之子。博考儒释，雅善篇章，妙辩□飞，溢思泉涌。加以直词正色，不惮威严；赴水蹈火，无所屈挠。睹三藏之学行，瞻三藏之形仪，钻之仰之，弥坚弥远，因循撰其事，以贻终古。及削藁云毕，虑遗诸美，遂藏之地府，代莫得闻。尔後役思缠疴，气悬钟漏，乃顾命门徒，握以启之，将出而卒。门人等哀恸荒梗，悲不自胜，而此传流离，分散他所。後累载搜购，迎乃获全，因命余以序之，迫余以次之。余抚己缺然，拒而不应。因又谓余曰：“佛法之事，岂预俗徒？况乃当仁，苦为辞让？”余再怀惭退，沈吟久之，执纸操翰，ォ澜臆，方乃参犬羊以虎豹，糅瓦石以琳ギ，错综本文，笺为十卷。庶後之览者，无或嗤焉！
    ○通极论序
    原夫隐显二途，不可定荣辱；真俗两端，孰能判同异？所以大隐则朝市匪喧，高蹈则山林无闷。空非色外，天地自同指马；名不义里，肝胆可如楚、越。或语或默，良逾语默之方；或有或无，信绝有无之界。若夫□鸿震羽，孔雀谢其远飞；净名现疾，比邱惮其高辩。发心即是出家，何关落；弃俗方称入法，岂要抽簪。此即染净之门，权实而莫晓；倚伏之理，吉凶而未悟。遂使庄生宗齐一之论，释子说会三之旨。大矣哉！谅为深远，实难钩致。
    窃闻阴阳合而万物成，咸淡和而八珍美。何废四时恒序，五味犹别？以此言之，岂真俗之混淆，隐显之云异？或有寡闻浅识，则欲智凌周、孔；微庸薄宦，便将位比帝王，强自大以立身，谓一人而已矣。不信有因果，遂言无佛法，轻毁泥洹，贱忄蔑沙门，愚袭腐儒，戏招冥祸。或有始除俗服，状如德冠天人；才挂僧名，意似声高海域。傲然尊处，佯为极圣。岂知十缠犹障，三学靡闻，不随机而接物，竟抱愚而自守。悲夫！二子殊途，一何？高怀达士，孰可然哉！冀欲解纷挫锐，假设旗鼓，虽复俱有抑扬，终以道为宗致。其犹五色绮错，近须弥而会同；万象森罗，依虚空以总集。归根自芸芸之物，吞谷实茫茫之海。斯诚光赞於佛道，述奖於元门，庶令无我无邪，允谦允敬。式贻後进，论之云尔。
    ○福田论
    论曰：昔在东晋太尉桓元，议令沙门敬於王者。庐山远法师，高名硕德，伤智幢之欲折，悼戒宝之将沈，乃作《沙门不敬王者论》，设敬之仪，当时遂寝。然以缉词隐密，援例杳深。後学披览，难见文意。聊因暇日，辄复申叙，更号《福田论》云：
    忽有嘉客，来自远方，遥附桓氏，重述前议。主人正念久之，抗声应曰：“客似未闻福田之要，吾今相为论之。夫云‘福田’者何耶？三宝之谓也。功成妙智，道登圆觉者，佛也。元理幽寂，正教精诚者，法也。禁戒守真，威仪出俗者，僧也。皆是四生导首，六趣舟航，高拔天人，重逾金石，譬乎珍宝，劣相拟议。佛以法主标宗，法以佛师居本。僧为弟子，崇斯佛法，可谓尊卑同位，本末共门，语事三种，论体一致，处五十之载，宏八万之典。所说指归，惟此至极。寝声灭影，尽双林之运；刻檀书叶，留一化之轨。圣贤间起，门学相承。和合为群，住持是寄。金人照於汉殿，像法通於洛浦，并宗先觉，俱袭旧章。图方外而发心，弃世间而立德；官荣无以动其志，亲属莫能累其情；衣则截於坏色，则落於毁容；不戴冠而作仪，岂束带而为饰。上天之帝，犹恒设礼；下土之王，固常致敬。有经有律，斯法未殊；若古若今，其道无滞。推帝王之重，亚神之大，八荒钦德，四海归仁，僧尼朝拜，非所闻也，如怀异旨，请陈雅见。”
    客曰：“《周易》云：‘天地之大德曰生，圣人之大宝曰位。’《老子》曰：‘域中有四大，王居一焉。’窃以莫非王土，建之以国；莫非王臣，系之以主。则天法地，覆载兆民；方春比夏，生长万物，照之以日月之光，润之以□雨之气，六合则咸宗如海，百姓则共仰如辰，戎夷革面，马牛回首。蛇尚荷於隋侯，鱼犹感於汉帝；岂有免其编户，假其法门，忘度脱之宽仁，遗供养之宏造，高大自许，卑恭顿废，譬诸禽兽，将何别乎？必能驾御神通，得成圣果，道被天下，理在言外。然今空事剃除，尚增三毒；虚改服饰，犹染六尘；戒忍弗修，定智无取；有乖明诲，不异凡俗。讵应恃宣读之劳，而抗礼万乘；藉形容之别，而阙敬一人？昔比邱接足於居士，菩萨稽首於慢众，斯文复彰，厥趣安在？如以权道难沿，佛性可尊，况是君临，罔非神降。伯阳开万龄之范，仲尼敷百王之则；至於谒拜，必遵朝典；独有沙门，敢为陵慢：此而可忍，孰可容乎？弊风难革，恶流易久，不遇明皇，谁能刊正？忽起非常之变，易招无信之讥，至言有凭，幸垂详览。”
    主曰：“吾所立者内也，子所难者外也，内则通於法理，外则局於人事，相望悬绝，讵可同年？斯谓学而未该，闻而不洽，子之所惑，吾当为辨。试举其要，总有七条：无德不报，一也；无善不摄，二也；方便无碍，三也；寂灭无荣，四也；仪不可越，五也；服不可乱，六也；因不可忘，七也。初之四条，对酬难意；後之三条，引出成式。吾闻天不言而四时行焉，王不言而万国治焉。帝有何力？民无能名。成而不居，为而不恃。斯乃先生之尽善，大人之至德。同г庶类，齐豫率宾，幸殊草木，差非虫鸟；戴圆履方，俯仰怀惠，食粟饮水，饱满衔泽。既能矜许出家，慈听入道，断粗业於已往，祈妙果於将来。既蒙重恩，还思厚答，方凭万善之益，岂在一身之敬？追以善答，摄报乃深，徵以身敬，收利盖浅。良由僧失正仪，俗灭馀庆；僧不拜俗，佛已明言，若知可信，理当遵立；如谓难依，事应除废，何容崇之欲求其福，卑之复责其礼！即令从礼，便同其俗，犹云请福，未见其润。此则存而似弃，僧而类民，非白非黑，无所名也。窃见郊总祭，惟存仰福，为尊僧尚，鄙斯不恭，如何令僧拜俗？天地可反，斯仪罕乖，後更为叙，是谓无德不报者也。法既渐衰，人亦稍末，罕有其圣，诚如所言。虽处凡流，仍持忍铠；纵亏戒学，尚谈智典。如塔之贵，似佛之尊，归之则善生，毁之则罪积。猛以始发割爱，难而能舍；宏愿终期成觉，回而能趣。斯故剃之辰，天魔遥摄；染衣之日，帝释遥欢。妓女聊被，无漏遂满；醉人暂翦，有缘即结。龙子赖而息惊，象王见而止怖，威灵斯在，仪服是同。幼未受具，对扬佛旨；小不可轻，光扬僧力。波离既度，释子服心；尼陀亦归，匿王屈意。乃至若老若少，可师者法；无贱无豪，所存者道，然後贤愚之际，语默之间，生熟相似，去取非易；肉眼分别，恐不逢宝，信心平等，或其值真。才满四人；即成一众。僧既宏纳，佛亦通在。食看沸水之异，方遣施僧；衣见织金之奇，乃令奉众。僧之威德，不亦大矣！足可以号福田之最，为圣教之宗，是谓第二无善不摄者也。若论净名之功，早升□地；卧疾之意，本超世境。久行神足，咸叹辩才；新学顶礼，诚谢法施。事是权宜，式非常准，谓时暂变，其例乃多，则有空藏弗恭，如来无责，沙弥大愿，和尚推先。一往直观，悉可惊怪；再详典释，莫非通涂。不轻大士，独兴高迹。警彼上慢之流，设兹下心之拜，偏行一道，直用至诚，既非三慧，讵是恒式？因机作法，足为希有。假宏教化，难著律仪。大圣发二智之明，制五篇之约，废其爵齿，存其戒夏，始终通训，利钝齐仰，耆幼有序，先後无杂，未以一出别业，而令七众普行，不然之理，分明可见。昔妻死歌而鼓盆，子葬嬴而衬土，此亦匹夫之节，岂概明王之制乎？况觉典冲邃，圣言幽密，局执一边，殊乖四辩，是谓第三方便无碍者也。且复周之柱史，久掌王役；鲁之司寇，已居国宰。宗归道德，始曰无名；训在《诗》《书》，终云不作。祖述尧舜，宪章文武，鞠躬恭敬，非此而谁？巢许之风，望古仍迈；夷齐之操，拟今尚迥。焉似高攀十力，远度四流？厌斯有为之苦，欣彼无馀之灭，不系虑於公庭，未流情於王事，自然解脱，固异儒者之俦矣，是谓第四寂灭无荣者也。至如祭祀鬼神，望秩川岳，国容盛典，书契美谈，神辈为王所敬，僧犹莫致於礼；僧众为神所礼，王宁反受其敬？上下参差，翻违正法。衣裳颠倒，何足相方！令神拥护今来，在僧祈请之至，会开咒力，竟无拜礼，是谓第五仪不可越者也。本皇王之奋起，必真人之生，上德虽秘於净心，外像仍标於俗相。是以道彰缁服，则情勤宜猛；业隐元门，则形恭应绝。求之故实，备有前闻：国主婆，父王净饭。昔之斯等，咸已克圣；专修信顺，每事归依，纵见凡僧，还想崇佛，不以跪亲为孝，计非不孝之罪；不以拜君为敬，岂是不敬之愆？所法自殊，所法已别，体无混杂，制从於此，是谓第六服不可乱者也。谨按多罗妙典，释迦真说。乃云居刹利而称尊，藉般若而为护，四信不坏，十善无亏，奉佛事僧，积功累德。然後日精月像之降，赤光白气之感，金轮既转，珠宝复悬，应天顺民，御图握镜，始开五常之术，终宏八正之道。亦宜覆观宿命，追忆往因，敬佛教而崇僧宝，益戒香而增慧力。自可天基转高，比梵宫之远大；圣寿恒固，同劫石之长久。然则雷霆势极，龙虎威隆，庆必赖兼，共使怒及。出言布令，风行草偃，既抑僧体，谁敢鳞张？但恐有损冥功，无资盛业，竭诚尽命，如斯而已，是谓第七因不可忘者也。上以略引吾意，粗除子惑，欲得博闻，宜寻大部。”
    客曰：“主人向之所引，理例频繁。仆虽庸暗，颇亦承览。文总幽明，辨包内外，所论祭典，尚有迷惑。《周易》云：‘一阴一阳之谓道，阴阳不测之谓神。’窃以昧隐神路，隔绝人境，欲行祠法，要藉礼官，本置太常，专同太祝，纵知鬼事，终入臣伍。真佛已潜，圣僧又灭，仰信冥道，全涉幽神，季叶凡夫，薄言回向，共规逸，相学剃翦。职掌檀会，所以加其法衣；主守塔坊，所以蠲其俗役。才触王网，即坠民贯，既同典祀，讵合称宝？朝敬天子，固是恒仪；苦执强梁，定非通识。宋氏旧制，其风不远，帷应相袭，更欲何辞！”
    主人曰：“客知其一，未晓其二，请听嘉言，少除异想。吾闻鬼者，归也，死之所入。神者，灵也，形之所宗。鬼劣於人，惟止恶道；神胜於色，普该情趣。心有灵智，称之曰神；隐而难知，谓之不测。铨其体用，或动或静；品其性欲，有阴有阳。《周易》之旨，盖此之故。殊涂显於一气，诚言阙於六识，设教之渐，断可知焉。鬼报冥通，潜来密去，标以神号，特用兹耳。尝试言之：受父母之遗，禀乾坤之分，可以存乎气，可以立乎形；至若己之神道，必是我之心业，未曾感之於乾坤，得之於父母，识含胎藏，弥亘虚空，意带熏种，漫盈世界。去而复生，如火焰之连出；来而更逝，若水波之续转。根之莫见其始，究之岂觌其终？浊之则为凡，澄之则为圣。神道细幽，理固难详矣。神之最高，谓之大觉，思议所不得，名相孰能穷？真身本无迁谢，生盲自不瞻睹，想追於旧踪，倾心玩於遗法。若欲荷传持之任，启要妙之门，赖此僧徒，膺兹佛付，假慈□为内影，凭帝威为外力，元风远及，至於是乎！教通三世，众别四部，二从於道，二守於俗。从道则服像尊仪，守俗则务典供事；像尊谓比邱、比邱尼也，典供谓优婆塞、优婆夷也。所像者尊，则未参神位；所典者供，是下预臣颁。原典供之人，同主祭之役，吾非当职，子何错引？由子切言，发吾深趣，理既明矣，勿复惑诸。在宋之初，暂行此抑，彼亦乖真，不烦涉论。边鄙风俗，未见其美，忽遣同之，可怪之极！”
    客曰：“有旨者斯论也！蒙告善道，请从退归。”
    ○沙门不应拜俗总论
    夫沙门不拜俗者何？盖出处异流，内外殊分。居宗体极，息虑亡身，不汲汲以求生，不区区以顺化，情超宇内，迹寄寰中。斯所以抗礼宸居，背恩天属，化物不能迁其化，生生无以累其生。长揖君亲，斯其大旨也，若推之人事，稽诸训诂，则所不应拜，其例十焉。至如望秩山川，郊祀天地，欲其利物，君罄诚。
    今三宝住持，归戒宏益，幽明翼化，可略言焉，斯神之流也。为祭之尸，必叶昭穆。割牲荐熟，时为不臣。今三宝一体，敬僧如佛，备乎内典，无俟繁言，斯祭主之流也。杞宋之君，二王之後，王者所重，敬为国宾。今僧为法王之允，王者受佛付嘱，劝励四部，进修三行，斯国宾之流也。重道尊师，则勿臣矣，虽诏天子，无北面焉。今沙门传佛之教，导凡诱物，严师敬学，其在兹乎？斯儒行之流也。《礼》云：“介者不拜，为其失於容节，故周亚夫长揖汉文也。今沙门身被忍铠，戡翦欲军，掌握慧刀，志摧心惑，斯介胄之流也。著代筮宾，尊先冠阼，母兄致拜，以礼成人。今沙门以大法为己任，拯群生於涂炭，敬遵遗躅，祖承嫡允，斯传重之流也。尧称则天，不屈颍阳之高；武尽美矣，终全孤竹之洁。今沙门高尚其事，不事王侯，蝉蜕嚣埃之中，自致寰区之外，斯逸人之流也。犯五刑，关三木，被楚，婴金铁者，不责其具礼。今沙门剃毛，绝允嗣，毁形体，易衣服，斯刑人之流也。又诏使虽微，承天则贵；沙门纵贱，禀命宜尊。况德动幽明，化г龙鬼，静人天之苦浪，清品庶之炎氛，功既广焉，泽亦宏矣。岂使绝尘之伍，拜累君亲，放之流，削同名教而已！余幼耽斯务，长颇搜寻。采遗烈於青编，纂前芳於汗简，重以感沦晖於佛日，罄爝火以兴词，庶永将来，传之好事。又古今书论，皆云不敬，据斯一字，愚窃惑焉。何者？敬乃通心，曲礼称无不敬。拜为身屈，周陈九拜之仪。且君父尊严，心敬无容不可；法律崇重，身拜有爽通经。以拜代敬，用将为允。故其书曰：“不拜为文。”远公有言曰：“渊壑岂待晨露哉！盖自伸其罔极也。”此书之作，亦犹是焉。达鉴通贤，傥无讥矣。
    ●卷九百六
    ☆元奘（一）
    元奘，本名，俗姓陈氏，洛阳缑氏人。出家东都净土寺，後住长安庄严寺。贞观三年往西域，十九年斋经像还京师。敕住大慈恩寺。麟德元年卒，年六十五。
    ○还至于阗国进表
    沙门元奘言，奘闻马融该赡，郑元就扶风之师；伏生明敏，晁错躬济南之学。是知儒林近术，古人犹且远求，况诸佛处物之元踪，三藏解缠之妙说，敢惮途遥，而无寻慕者也。元奘往以佛兴西域，遗教东传。然则胜典虽来，而圆宗尚阙，常思访学，无顾身命，遂以贞观三年四月，冒越宪章，私往天竺。践流沙之浩浩，陟雪岭之巍巍，铁门之涂，热海波涛之路。始自长安神邑，终於王舍新城，中间所经，五万馀里。虽风俗千别，艰危万重，而凭恃天威，所至无鲠，仍蒙厚礼，身不苦辛，心愿获从，遂得观耆崛山，礼菩提之树，见不见迹，闻未闻经，穷宇宙之灵奇，尽阴阳之化育，宣皇风之德泽，发殊俗之钦思。历览周游，一十七载。今已从钵罗耶伽国，经迦毕试境，越葱岭，渡波谜罗川归还，达於于阗。为所将大象溺死，经本众多，未得鞍乘，以是少停，不获奔驰早谒轩陛，无任延仰之至。谨遣高昌俗马元智随商侣奉表先闻。
    ○进西域记表
    沙门元奘言：窃寻蟠木幽陵，□官纪轩皇之壤；流沙沧海，夏载著伊尧之域。西母白环，荐垂衣之主；东夷苦矢，奉刑措之君。固以飞英曩代，式徽前典，伏惟陛下握纪乘时，提衡范物。刳舟弦木，威天下而济群生；鳌足芦灰，堙方舆而补圆盖。耀武经於七德，阐文教於十伦，泽漏泉源，化г萧苇。芝房发秀，浪井开花；乐囿驯班，巢阿响律。浮紫膏於贝阙，霏白□於玉检，遂苑弱水而池，圃炎火而照积洛，梯赤坂而承朔，泛沧津而委赆。史旷前良，事绝故府，岂知汉开张掖，近接金城，秦戍桂林，才通珠浦而已。
    元奘幸属天地贞观，华夷静谧，冥心梵境，敢符好事，命均朝露，力譬秋螽，徒以凭假皇灵，飘身进影，展转膜拜之乡，流离重译之外。条支巨っ，方验前闻；宾孤鸾，还稽曩实。时移岁积，人愿天从，遂得下雪岫而泛提河，窥崔林而观鹫岭。祗园之路，仿像犹存；王城之基，坡陀尚在。寻求历览，时序推迁，言还帝京，淹逾一纪，所闻所履，百有二十八国。窃以章亥之所步籍，空陈广袤；夸父之所陵厉，无述土风，班超侯而未还，张骞望而非博。今所记述，有异前闻，虽未极大千之疆，颇穷葱外之境，皆存实录，匪敢华。谨具编裁，称为《大唐西域记》，凡一十二卷，缮写如别，望班之右笔，饰以左言，掩《博物》於晋臣，广九邱於皇代。但元奘资识渝短，遗漏实多，兼拙於笔语，恐无足观览。
    ○进新译经论表
    沙门元奘言：窃闻八正之旨，实出苦海之津梁；一乘之宗，诚入涅之梯登。但以物机未熟，致蕴蒽山之西，经胥庭而莫闻，历周秦而靡至。暨乎摩腾入洛，方被山川；僧会游吴，始г荆楚。从是以来，遂得人修解脱之因，家树菩提之业。固知传法之益，其利博哉！次复严显求经，澄什继译，虽则元气日扇，而并处伪传。唯元奘轻生，独逢明圣，所将经论，咸得奏闻。蒙陛下崇重圣言，赐使翻译，比与义学诸僧等，专精夙夜，无堕寸阴，虽握管淹时，未遂终讫，已绝笔者见得五部五十八卷，名曰《大菩萨藏经》二十卷、《佛地经》一卷、《六门陀罗尼经》一卷、《显扬圣教论》二十卷、《大乘阿毗达磨杂集论》一十六卷，勒成八，缮写如别，谨诣阙奉进。元奘又窃见宏福寺尊像初成，陛下亲降銮舆，开青莲之目。今经论初译，为圣代新文，敢缘前义，亦望曲垂神翰，题制一序，赞扬宗极。冀冲言奥旨，与日月齐明；玉字银钩，将乾坤等固。使百代之下，诵咏不穷；千载之外，瞻仰无绝。
    ○请入少林夺翻译表
    沙门元奘言：元奘闻菩提路远，趣之者必假资粮；生死河深，渡之者须凭船筏。资粮者三学三智之妙行，非宿舂之类也；船筏者八忍八观之净业，非方舟之徒也。是以诸佛具而彼岸，凡夫阙而沈生死。由是茫茫三界，俱漂七漏之河；浩浩四生，咸溺十缠之浪。莫不波转烟回，心迷意醉，穷劫石而靡怠，尽芥城而弥固，曾不知驾三车而出火宅，秉八正而宝坊，实可悲哉！岂直秋之为气，良增叹矣！宁惟孔父之情，所以未尝不临食辍飧，当寐而惊者也？元奘每惟此身，众缘假合，念念无常。虽岸树井藤，不足以俦危脆，乾城水沫，无以譬其不坚。所以朝夕是期，无望长久。而岁月如流，六十之年，飒然已至。念兹遄速，则生涯可知。加复少固求法，寻访师友，自邦他国，无处不经，涂路远遥，身力疲竭。顷年以来，更增衰弱。顾阴视景，能复几何？既资粮未充，前涂渐促，无日不以此伤嗟，笔墨陈之，不能尽也！
    然轻生多幸，属逢明圣，蒙先朝不次之泽，荷陛下非分之恩，沐浴隆慈，岁月久矣。至於增名益价，发誉腾声，无翼而飞，坐凌霄汉，受四事之供，超伦辈之华，求之古人，所未有也。元奘何德何功？以至於此！皆是天波广润，日月曲临，遂使燕石为珍，驽骀取贵，抚躬内省，唯深惭恧。且害盈恶满，乃前哲之雅旨；少欲知足，亦诸佛之诚言。元奘自揆艺业空虚，名行无取。天慈圣泽，无宜久冒，望乞骸骨，毕命山林，礼诵经行，以答提奖。又蒙陛下以轮王之尊，布法王之化，西域所得经本，并令翻译。元奘猥承人乏，滥当斯任。既奉天旨，夙夜靡宁，今已翻出六百馀卷，皆三藏四含之宗要，大小二乘之枢轴。凡圣行位之林薮，八万法门之海泽，西域称咏，以为镇国方之典。所须文义，无彼不得。譬犹择木邓林，随求大小；收珍海浦，任取方圆。学者之宗，斯为仿佛。元奘用此奉报国恩，诚不能尽，虽然亦冀万分之一也。
    但断伏烦恼，必定慧相资，如车二轮，阙一不可。至如研味经论，慧学也；依林宴坐，定学也。元奘少来，颇得专精教义，唯於四禅九定，未暇安心，今愿虑禅门，澄心定水，制情犭爰之逸躁，絷意马之奔驰，若不敛迹山中，不可成就。窃承此州嵩高少室，岭嶂重叠，峰涧多奇，含孕风□，包蕴仁智，果药丰茂，萝薜清虚，海内之名山，域中之神岳。其间复有少林伽蓝居寺等，皆跨枕岩壑，萦带林泉，佛事尊严，房宇闲邃，即後魏三藏菩提留支译经之处也。实可归依，以修禅观。又两疏朝士，尚解归组辞荣；巢许俗人，犹知栖箕蕴素，况元奘出家为法，翻滞圜中，清风激人，念之增愧者也。
    伏惟陛下明逾七曜，照极九幽，伏乞亮此愚诚，特垂听许，使得绝嚣尘於众俗，卷影迹於人间，陪麋鹿之群，随凫鹤之侣，栖身片石之上，庇影一树之阴，守察心猿，观法实相，令四魔九结之贼，无所穿窬；五忍十行之心，相从引发。作菩提之由渐，为彼岸之良因，外不累於皇风，内有增於行业，以此送终天之恩也。傥蒙矜许，则庐山慧远，雅操庶追；剡岫道林，清徽望续。仍冀禅观之馀，时间翻译，无任乐愿之至。谨诣阙奉表以闻。轻触宸威，追深战越。
    ○辞积翠宫翻经表
    沙门元奘言：伏奉恩旨，许积翠宫翻经，仰佩优渥，诚深喜戴；伏念违离，旋增悯然。元奘功微勋府，道谢德科，而久紊荣章，镇荷曾覆，循涯知惧，临谷匪危。
    伏惟皇帝皇後圣哲含宏，仁慈亭育，故使万类取足，一物获安。而近隔兰除，听锡銮而悲结；甫瞻茨岭，想多豫而欣然。伏愿玉宇延和，仙桃荐寿。迈甘泉之清暑，等瑶池之隹游。所冀温树迎秋，凉飚造夏，候归轩於砥陌，俨幽锡於帷林，称庆万春，甘从九游，不胜感恋之极。谨附表奉辞以闻。荒越在颜，水火交应。
    ○奉敕翻经进表
    窃闻冕旒康俗，咸竞前修，述作穷神，必归睿後。皇帝造物，元猷远畅，掩王城於侯甸，光贝叶於羽陵，傍启译寮，降缉鸿序，腾照千古，流辉万叶。陛下纂承丕业，光敷远韵，神用日新，赏鉴无怠。元奘滥沐天造，肃承明诏。每抚庸躬，恒深悚息。去月日奉敕：所翻经论，在此无者宜先翻，旧有者在後翻。但《发智毗婆沙论》有二百卷，此土先唯有半，但有百馀卷，而文多舛杂。今更整顿翻之，去秋已来，已翻得七十馀卷，尚有百三十卷未翻。此论於学者甚要，望听翻了。馀经论有详略不同，及尢舛误者，亦望随翻，以副圣述。
    ○请御制三藏圣教序表
    沙门元奘言：奘以贞观三年往游西域，求如来之秘藏，寻释迦之遗旨，总获六百五十七部，并以载於白马，以贞观十九年方还京邑。寻蒙敕旨，令於宏福道场披寻翻译，今已翻出《菩萨藏》等经，伏愿垂恩，以为经序，唯希敕旨，方布中夏。并撰《西域传》一部一十四卷，谨令舍人李敬一以将恭进，无任悚息之至。谨奉表以闻。谨言。
    ○重请御制三藏圣教序表
    沙门元奘言：伏奉奉墨敕，猥垂奖谕，祗奉纶言，精守震越。元奘业行空疏，谬参缁侣，幸属九瀛有截，四表无虞，凭皇灵以远征，恃国威而访道，穷遐冒险，虽厉愚诚，纂异怀荒，实资朝化。所获经论，奉敕翻译，见成卷轴，未有诠序。
    伏惟陛下睿思□敷，天华景烂，理包系象，调逸咸英，跨千古以飞声，掩百王而腾实。窃以神力无方，非神思不足诠其理；圣教元远，非圣藻何以序其源？故乃冒犯威严，敢希题目。宸卷冲邈，不垂矜许，抚躬累息，相顾失图。元奘闻日月丽天，既分晖於户牖；江河纪地，亦流润於岩崖。□和广乐，不秘响於聋昧；金璧奇珍，岂韬彩於愚瞽？敢缘斯理，重以干祈。伏乞雷雨曲垂，天文俯照，配两仪而同久，与二曜而俱悬。然则鹫岭微言，假神笔而宏远；鸡园奥典，英词而宣畅。岂止区区梵众，独荷恩荣？亦使蠢蠢迷生，方超尘累而已。谨奉表奏以闻。谨言。
    ○谢御制三藏圣教序表
    沙门元奘言：窃闻六爻探赜，局於生灭之场；百物正名，未涉真如之境。犹且远徵羲册，睹奥不测其神；遐想轩图，历选并归其美。
    伏惟皇帝陛下玉毫降质，金轮御天，廓先王之九州，掩百千之日月，广列代之区域，纳恒沙之法界。遂使给园精舍，并入提封；贝叶灵文，咸归册府。元奘往因振锡，聊谒崛山。经途万里，怙天威如咫步；匪乘千叶，诣双林如食顷。搜扬三藏，尽龙宫之所储；研究一乘，穷鹫岭之遗旨。并已载於白马，还献紫宸，寻蒙下诏，赐使翻译。元奘识乖龙树，谬忝传灯之荣；才异马鸣，深愧泻瓶之敏。所译经论，纰舛尢多，遂荷天恩，留神构序。文超象系之表，若聚日之放千光；理括众妙之门，同法□之濡百草。一音演说，亿劫罕逢，忽以微生，亲承梵响，踊跃欢喜，如闻受记，无任忻荷之极，谨奉表诣阙陈谢以闻。谨言。
    ○谢御制大慈恩寺碑文表
    沙门元奘言：被鸿胪寺符，伏奉敕旨，亲纡圣笔，为大慈恩寺所制碑文已成，睿泽傍临，宸词曲照，元门益峻，梵侣增荣，厚地而怀惭，负层穹而寡力。元奘闻造化之功，既播物而成教；圣人之道，亦因辞以见情。然则画卦垂文，空谈於形器；设爻分象，未逾於寰域。羲皇之德，尚见称於前古；姬後之风，亦独高於後代。岂若开物成务，阐八政以ゼ章；诠道立言，证三明而导俗？理穷天地之表，情该日月之外。较其优劣，斯为盛矣！
    伏惟皇帝陛下金轮在运，玉历乘时。化溢四洲，仁覃九有。道包将圣，功茂神。纵多能於生知，资率由於天至。始悲奁镜，即创招提；俄树胜幢，更敷文律。若乃天华颖发，睿藻波腾。吞笔海而孕龙宫，掩词林而包鹤树，内该八藏，外六经。奥而能典，宏而且密。固使给园遗迹，宝思而弥高；柰苑馀芳，假琼章而不昧。岂直抑扬梦境，昭晰迷涂，谅以熔范四天，牢笼三界者矣！元奘言行无取，猥预缁徒，亟叨恩顾，每谓多幸，重忝曲成之造，忻逢像法之盛，且惭且跃，实用交怀。无任竦戴之诚，谨诣朝堂，奉表陈谢。
    ○请御书大慈恩寺碑文表
    沙门元奘等言：窃以应物垂象，神用溥该，随时设教，圣功毕尽。是知日月双朗，始极经天之运；草木俱秀，方穷丽地之德。
    伏惟皇帝陛下智周万物，仁г三界，既隆景化，复阐元风，鄙姬穆之好道，空赏瑶池之咏；蔑汉明之崇法，徒开白马之词。遂乃俯降天文，远扬幽旨，用雕丰琬，长垂茂则。同六英之发音，若五纬之ゼ曜，敷至怀而感俗，宏大誓以匡时，岂独幽赞真如，显扬元赜者也？虽玉藻斯畅，翠版将刊，而银钩未书，丹字犹韫。然则夔乐已и，匪里曲之堪预；龙乡既昼，何爝火之能明？非夫牙旷抚律，羲和总驭，焉得扬法鼓之大音，裨慧日之冲彩？敢缘斯义，冒用干祈，伏乞成兹具美，勒以神笔，庶凌□之妙，迈迹前王；垂露之奇，腾芬後圣。金声玉振，即悟群迷，凤翥龙蟠，将开众瞽。岂止克隆像教，怀生г莫大之恩；实亦聿赞明时，宗社享无疆之福。元奘禀识愚浅，谬齿缁林。本惭窥涉，多亏律行。猥辱紫宸，词过褒美。虽惊惕之甚，措颜无地，而慊恳之勤，翘诚有日。重敢尘黩，更怀冰火。
</div>
    <div class="pagination">
<a href="全唐文_page539.html">上一页</a><span>...</span><a href="全唐文_page535.html">535</a><a href="全唐文_page536.html">536</a><a href="全唐文_page537.html">537</a><a href="全唐文_page538.html">538</a><a href="全唐文_page539.html">539</a><span class="current-page">540</span><a href="全唐文_page541.html">541</a><a href="全唐文_page542.html">542</a><a href="全唐文_page543.html">543</a><a href="全唐文_page544.html">544</a><a href="全唐文_page545.html">545</a><span>...</span><a href="全唐文_page541.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
