<!DOCTYPE html>
<html>
<head>
    <meta charset="UTF-8">
    <title>全上古三代秦汉三国六朝文 - 第 347 页/共 658 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全上古三代秦汉三国六朝文 - 第 347 页/共 658 页</h1>
    <div class="content">　　若士所食，必此草也。又海中有蛤蜊螺蚌之类，未加煮炙。凡人所不能敢，况君子与若士乎？（《艺文类聚》九十七，《御览》九百四十二。）

　　青云芝，生于名山之阴，大青石间，青盖三重，上有云气覆之。味辛甘，以阴乾食之，令人寿千岁不老，能乘云通天见鬼神。（《艺文类聚》九十八，案：此以下十九条，疑仙药篇佚文。）

　　黄龙芝，生于神山之中，状如黄龙。味辛甘，以四时采，阴乾治日食一合，寿万年，令人光泽。（同上）

　　金兰芝，生于名山之阴，金石之间，上有水盖，茎出，（疑作“赤”。）入秋旬求之，饮其中水，寿千岁，耳目聪明。（同上）

　　苍山岑石之中，赤云芝，状如人竖，竖如连鼓，其色如泽，以夏采之，阴乾食之，令人乘云能上天，观见八极，通见神明，延寿万年。（同上）

　　丹芝生于名山之阴，昆仑之山，太谷源泉，金石之中。（同上）

　　火芝，常以夏采之，叶上赤，下茎青，赤松子服之，常在西王母前，随风上下，往来东西。（同上）

　　人芝，生名山之阴，青盖白茎，治乾，食日半合，则使人寿，入水可久也。（同上）

　　月精芝，秋生山阳石上，茎青上赤。味辛苦，盛以铜物，十月食之，寿万岁。（同上）

　　黑芝，生于山之阴，大谷中，白盖赤茎，味甘。秋采之，阴乾，日食令人身轻齿坚，与天地无极。（同上）

　　火芝，（案：上已有火芝，疑有一误。）生于名山阳，其色黄泽，大如车盖。（同上）

　　金芝，生于金石之中，青盖茎，味甘辛。以秋取，阴乾治食，令人身有光，寿万岁。（同上）

　　万年芝，令人不老，延寿九千。（同上）

　　夜光芝，出于名山之阴，大谷源泉中金石间，上有浮云翔，其上有五色，有目如两日。（同上）

　　白云芝，生于名山之阴白石上，有白云覆之，白盖二重，味辛甘，小苦。以秋采之，阴乾治食，日一合，不中风雷，令人色光泽也。（同上）

　　云母芝，生于名山之阴，青盖赤茎，味甘。以季秋竹刀采之，阴乾治食，使人身光，寿千万岁，醮以牛脯。（同上）

　　华芝，生于名山之阳，及出央山大谷源泉水中，赤盖白茎，上有两叶三实。（同上）

　　鬼芝，青盖长茎，阴乾屑之，日食五合，所见神明，令人长生。（同上）

　　有自然之龙，有蛇化成之龙。（《初学记》三十，《白孔六帖》九十五，《御览》九百二十九。）

　　田地既有自然之单，而有荇茎芩根土龙之属化为单。（《御览》九百三十七，又一千引{艹琴}根化为藓，当即此。）

　　龟蛇潜蛰则食气，夏恣口而甚瘦，冬穴蛰而大肥。（《初学记》三十。案《对俗篇》云：“龙蛇蛟螭，狙猥鼍，皆能竟冬不食，不食之时，乃肥于食时也。”语意同而文全异，此当是佚文。）

　　黄帝医经有《虾蟆图》，言月生始二日，虾蟆始生，人亦不可针炙其处。（《御览》四）

　　历阳有彭祖仙室，请雨必得。（《御览》十一）

　　左元放言：“金华山可以合神丹，免五兵洪水之害。”（《御览》四十七）

　　昆仑及蓬莱，其上鸟兽，饮玉井泉，皆长生不死也。（《御览》七十）

　　上古无谥，始于周家耳。黄帝谥後人追为之谥，取其法世时行迹而已，非黄帝群臣之作也。俗人通自不信仙，宁肯追以仙谥黄帝乎。（《御览》五百六十二）

　　吴景帝时，戍将于江陵（又作“广陵”。）掘冢，取板治城。後发一大冢，内有重ト石扉，皆枢转开闭，四周徼道通事，（当作“车”。）且广高可乘马。又铸铜为人数十枚，（又作“数十头”。）长五尺，皆大冠衣，执剑，列侍灵坐。皆刻铜人背後石壁，言殿中将，或言侍郎，似王公冢也。破其棺，棺中有人，鬓毛班白鲜明，面体如生人。棺中有云母，厚尺许，白玉璧三十双，以藉身，（又作“尸”）兵人举出死人以倚冢壁。一玉长一尺，形似冬瓜，从死人怀中出堕地，两耳及鼻孔中，皆有黄金，大如枣许，此则骨骸有假物而不朽之效也。（《御览》五百五十八，八百五，八百六，八百八，八百十，又八百十三。）

　　专心凭师，依法行道，济身度世，利在永亨。事师尽敬，得道为期，承间候色也。不尽力明师道，有罪不可除也。学道得明师事之，害乱不得发也。（《御览》六百五十九）

　　道林子有五种尸解符，今太玄阴生符，及是一病解者。（《御览》六百六十四）

　　薛振字季和，燕代人，周武王时，学道于锺山北河，经七试而不过者，由淫鄙滞，败其试耳。（《御览》六百六十六）

　　郭文举，河内轵县人，入陆浑山学道，独能无情，意不生也。（同上）

　　范零子少好仙道，如此积年，後遇司马季主，季主同入常山，积七年，入石室。（当有脱。北东角有石）瓮，季主出行，恳戒之曰：“慎勿开。”零子忽发视之。季主还，乃遣归。後复召至，使守一铜匮，又戒勿发。零子复发之，季主乃遣之，遂不得道。（同上）

　　冯良者，南阳人，少作县吏，年三十，为尉佐史，迎督邮，自耻无志，乃毁车杀牛，裂败衣帻，去从师受《诗》、《传》、《礼》、《易》，复学道术占候，游十五年乃还。州郡礼辟不就，诏特举贤良高第，半道委，（此句有脱误。）还家，年六十七，弃世东度入山，在鹿迹洞中。（同上）

　　安丘望之字仲都，京兆长陵人也。修尚黄老，汉成帝从，（疑作重或此下有脱。）其道德，常宗师之，愈自损退。成帝诣之，若值望之章醮，则待事毕然後往。老子章句有安丘之学，望之忽病笃。弟子公沙都与于庭树下，望之晓然病有痊。时冬月，鼻闻李香，开目则见双赤李著枯枝。望之仰手承李，自坠掌中。因食李，所苦尽除，身轻目明，遂去，莫知何在也。（同上）

　　家有三皇图，必先斋戒百日，乃召致（此句疑有脱误。）天地五岳社稷之神，后圣君命清虚小有真人撰集《上仙真录》，总名为《上清（一本作真。）正法》，以慑万邪。百年再授于人，须斋戒方得。（《御览》六百六十七，案：此条“斋戒方得”下，复引《三元品经》《灵宝赤书》、《太素玉录经》云云，疑非抱朴子文，未敢录之。）

　　李阿者，行道逢奔车，阿两脚中车，脚即折。弟子古强，（一作古弼，误。神仙传作古强，《祛惑篇》亦有其人。）见之惊怖，阿须臾取断脚，相续如故也。（《御览》七百三十六，案：此条疑是《道意篇》佚文。）

　　葛仙公每饮酒醉，常入门前陂中，竟日乃出。会从吴主到荆州，还，大风，仙公船没。吴主谓其已死，须臾从水上来，衣履不湿，而有酒色。云昨为伍子胥召，设酒不能便归，以淹留也。（《御览》八百四十五，案：首三语与《释滞篇》异，非即彼文也。《神仙传》载船没事，亦与此文异。）

　　轸星逐鬼，张星拘魂，东井还魂也。（《御览》八百八十六）

　　伍被记八公造淮南王安，初为老公，不见通，须臾皆成少年。（《御览》八百八十八）

　　韩子治以地黄、甘草，哺五十岁老马，以生三驹，又百三十岁乃死。（《御览》八百九十七）

　　南方水牛，无冬夏常卧水中。（《御览》八百九十九）

　　以鹳血涂金丹一丸，内衣中，以指物，随口变化。（《御览》九百二十五）

　　胡麻好者一石，蒸之如炊，须曝乾复蒸，细筛白蜜和丸如鸡子大。日二枚，一年，颜色美，身体滑；二年，白发黑三年，齿落更生；四年，入水不濡；五年，入火ㄡ；六年，走及奔马，或蜜水和作饼如糖状，炙食一饼。（《御览》九百八十九）

　　《中经》曰：“钩吻狼毒，太阴之精气，主杀，故入口令人死。”（《御览》九百九十。）

　　抱朴子外篇（案：今外篇五十卷见存，不录，录其佚文。）

　　○备阙

　　识珍者必拾浊水之明珠，赏气者必采（《意林》作“将”。）秽薮之芳蕙。（《意林》，《初学记》二十七，《御览》八百三，又《白孔六帖》七，引上一句。案《意林》在备阙後，知是《备阙》佚句也。）

　　○篇名阙

　　狐白不可以当暑，龙艘不可以乘陆。（《意林》，又《御览》六百九十四引上一句。案：自此以下数十事，《意林》并在《刺骄》後，《重言》前。）

　　○军术

</div>
    <div class="pagination">
<a href="全上古三代秦汉三国六朝文_page346.html">上一页</a><span>...</span><a href="全上古三代秦汉三国六朝文_page342.html">342</a><a href="全上古三代秦汉三国六朝文_page343.html">343</a><a href="全上古三代秦汉三国六朝文_page344.html">344</a><a href="全上古三代秦汉三国六朝文_page345.html">345</a><a href="全上古三代秦汉三国六朝文_page346.html">346</a><span class="current-page">347</span><a href="全上古三代秦汉三国六朝文_page348.html">348</a><a href="全上古三代秦汉三国六朝文_page349.html">349</a><a href="全上古三代秦汉三国六朝文_page350.html">350</a><a href="全上古三代秦汉三国六朝文_page351.html">351</a><a href="全上古三代秦汉三国六朝文_page352.html">352</a><span>...</span><a href="全上古三代秦汉三国六朝文_page348.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
