<!DOCTYPE html>
<html>
<head>
    <meta charset="UTF-8">
    <title>吴都文粹续集 - 第 10 页/共 102 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴都文粹续集 - 第 10 页/共 102 页</h1>
    <div class="content">　　在昔官府书聨事之姓名者所以记岁月识臧否重黜陟垂不朽也凡为天子吏天下之民休戚系焉吏循则民安吏酷则民病吏亷则民阜吏贪则民穷且敝吁可畏也哉元贞朝制陞吴江县为中州秩正五品官六人当是时已尝树题名之石于防事矣五十余年人物同异千古之下毁誉随之昭昭然其不可揜也夫有官守者可不慎与髙昌诺海公长是州有徳政官当迁乃伐石刻名如前人故事俾来者知所劝惩云至正七年四月吉旦清河张天英记
　　仰髙亭记　　　　　　　　留元刚
　　吴江雪滩三髙越范将军晋张曹掾唐陆补阙之祠也间者邑屋以绘像刋石置诸防事之右越淳熙辛丑后二十有六年令尹罗君勲展来于兹恪瞻遗范惧弗称景则之意属时方输错出纳经营未暇阅二年民困少纾悉余偫作亭奉之名以仰髙既成书来请记余谓三髙者记其名也仰髙者慕其寔也圣贤尽性之学亦曰事君致身仕以行义人受天地之命则当任天地之寄敝屣世故傲然独善庸可为训哉噫少伯复雠不遗余智薄逰从辟庶防有为退亡保身之道进无益国之功或尔违之其心可谅也而有嗜荣则觊尝试则居勲莫揜口祸亦逾福附离患失矧执权乎介绍从行矧就见乎世变降而下之甚矣予于仰髙有以得罗君之心请遂志之松江集自南渡以来作者弗与至是裒粹续集锓梓于亭其颠末具于三髙记者弗书嘉定改元仲冬甲寅日奉议郎秘阁校理兼翰林权直留元刚记仰髙亭在县圃中
　　嘉定创县记　　　　　　　髙衍孙
　　嘉定十年嵗在丁丑秋九月吴郡太守集英修撰贰卿赵彦橚浙右宪使今左右司业王棐奏为平江所统五县惟昆山素号难治盖邑之为乡者十有四都者五十有二县治僻处西北而东乡最为隔絶夺权矫处相率成风其害有三好勇鬭狠或刑人杀人追逮不从至有经年不可决者则狱讼淹延之害东至于海南至于松江寇窃奸宄凭负险阻则盗贼出没之害豪民慢令傲不服役有二十年无里正者逋积秋苗四万余石他赋称是则赋役捍格之害有是三害邑遂不可为元欲増置一尉望轻不足以镇之佥以为立县便今宜割安亭春申临江平乐醋塘五乡二十八保作新邑于练祁之滙且援昔之庆元例请以年纪名丞相鲁国史公当轴列上报可就令辟吏衍孙适试兹邑及当代台府不以其不才猥以姓名闻俾主创邑事衍孙逊至再而命已下窃谓嘉定分创与庆元之事不侔庆元出于上户之申请则公家固所乐闻嘉定始于台府之奏陈则民情不无疑惧以所疑惧之民一切之政鱼烂禽骇不溃则逸为先之以优容使民自悛守之以不扰使民自安则迹无诡异而人斯驯服然东乡之所以成习顽犷者有由然也逋违税租诡挟戸籍积歳既久愆犯益深往往重足适市或闻追呼而行死不愿出虽有淳良之质未免玉石俱焚衍孙稔知其故遂白台府今日之后咸与维新凡八年九年五郷畸零二税先后倚阁十年者添助本县营造使民少寛新赋纳自十一年始如减秋苗之纳耗免夏税之増絍罢财斛司絶横敛之扰淳顽籍以示劝惩如此等类皆防听从戊寅五月衍孙禀来此一意奉行敲扑不敢以轻施吏胥不容苛扰意向所在民輙先信举欣欣然而相告曰官府寛恤如此我辈何其幸欤毋怙顽毋作慝毋狃前以絶自新之路民听既孚始欲兴作冒霜露披荆棘役民于农暇取材于他郡经始于戊寅之仲冬越岁余而落成屋以楹计者县百有竒若丞若簿四十有五若尉五十有五学宫四十仓廪惟半祠社有坛宇賔饯有驿舍郊设门关巷植名表酒馆花圃以次备具若夫营造之费则有朝廷拨赐五千缗本府给助一万缗共丁丑歳畸零苗税一万四千五百余缗米一千三百余斛足以充所费三分之二其余斡旋酒税仅仅给用迄于告成而民谓无扰今才両载四阅月前之三害幸遂屏息是皆凭藉朝廷之威徳奉行台府之敎条所以致此衍孙何力之有焉顾惟民性一也胡昔顽而今淳转移阖辟盖自有道茍为政者忿其顽严刑峻法以绳之故民有竞心愈激而不可革若能抚摩其疾苦启迪其所趋向则良心善性孰不油然而生衍孙惟不敢鄙夷其民也而年谷屡登麦秀両岐皇天其宻祐斯邑作新之效当不止是将见魁竒忠信材徳之民羣生其间毋徒曰曩日东乡之俗云嘉定十三年九月朔日宣敎郎嘉定县主管劝农公事兼兵马监押髙衍孙撰
　　重建州治记　　　　　　　　　贡嵩
　　大江以南地广物众莫吴郡若嘉定旧吴属邑邑始于宋嘉定析昆山东五乡练祁镇为治因年以纪名在郡境江海际壤浮力薄产贡拟他邑为下皇元混一区宇化被幽遐俯视陬隅如在畿甸田野日以辟户口日以増元贞诏下剧邑率陞州嘉定以户口计应中州之制遂陞为州自此以来品秩崇矣号令新矣独于州治隘狭漫漶仍旧惮于改作因循十年之积以至于是大徳丁未达噜噶齐托里穆尔朱公知州事髙源同知州事苏尔约苏哈雅公郭公伟判官赵公允中李公徳暨提控董友直都目陈玉先后继至克相协赞力行善政以导迎和气歳则大熟民暇且豫乃谋建公宇顾费无所于出曷济登兹于是州巨室闻而相与言曰吾侪小人皆有门庐以避燥湿寒暑岂邦侯吾父母而可无爽垲之居乎则皆折捐粟布以助刋木于崖浮竹于津厥材既坚厥土惟刚上殚其功徒既其力经营不数月而成堂阶言言廊庑岩岩有门秩然有轩翼然观者改视盖时其使节其用集于一朝而不为劳须十年之久而不为迟始谋终就髙公良属意焉然亦不自有其功落成之日率防僚友文学掾贡嵩言于众曰昔者圣人作为宫室盖取之壮观矧太守实古诸侯而不壮厥居岂惟无以养威重示表仪且将无以防视达聼融畅心神为励精出治之本兹宇之成美哉轮奂后之登斯堂者其亦曰堂之建民之力也民既出租税以食我又为屋室以居我吾其可以忘之乎利惠未徧斯溥之疾苦未瘳斯除之徭赋未省斯均之狱讼未决斯靖之政声流闻达于京师明明天子听岂其逺哉州之人善其言而颂之请记斯堂以彰政理惟春秋之法事始必书今州始陞堂始建是宜书以刻诸石至大改元冬十月望日贡嵩记
　　嘉定郝侯政绩记　　　　　　黄溍
　　昔成周寓军政于乡遂故兵与民一后世析而二之为将帅者徃徃知有兵而不知有民善乎荀卿子之论曰兵要于附民而以为将帅不思所以恤民可乎若平江十字路万戸郝侯盖知兵之要而得先王军政之遗意也初余在金华闻侯奉省檄廵盐浙东所过无秋毫扰心巳志之及仕于朝徃吴下见士大夫咸曰郝侯贤今年春官于儒司嘉定州父老沈铭等以侯政绩请记于石予既知侯久重以耆老请谊不得辞因诹其详则曰嘉定为吴要地襟带江海毎歳万戸府分官出镇茍非抚驭有方则士哗卒嚣适以病吾民耳今郝侯之来纪律严赏罚信凡麾下士不得以一毫挠吾民海隅宴安奸寇屏迹近歳知兵者何以加此然古之名将有爱士伍而骄士大夫有爱礼君子而日鞭挞健儿后皆不能无弊今侯于卒伍既懐以恩而又能好贤下士不倦是又贤于古人者矣至于考其事业推其所从来则虽先猷祖训有足取法而其好古嗜学之功亦不可诬也昔晋文公谋元帅于赵衰曰郤縠可以其说礼乐而敦诗书也孙权之雄才大略而自云孤尝读书大有所益及吕防奉权敎始就学鲁肃过浔阳輙称其才略非吴下比则侯之徳业又独非好古嗜学之功欤侯名天麟世居宣徳自元帅公定河南因家宛丘予既为叙其事如左乃为之铭铭曰海陬之邦控延大江飇惊涛奔借兵以防桓桓万夫阚如虓虎匪帅之良孰靖其旅猗欤郝侯孔惠孔仁匪惟驭兵寔绥我民我有水旱惟侯之恻是祷是禜保我稼穑歳时丰穰海壖乐康廏马不哗丛矢在房乃作大府其庭有殖我出我资匪借民力民曰宜哉侯岂我需我懐侯惠曷不相诸侯燕賔士渊渊伐鼔有瑟有琴笾豆攸叙邦人来视为侯劝謼岂弟君子胡不乐胥昔侯祖父曰维元勲功载盟府裕于后人曽孙孝恭克绍其猷匪维世美实予民休天子明圣宜褒尔绩惟藩惟宣以惠四国赫赫厥声宜公宜卿百禄是膺子孙绳绳我匪侯私人则具知徳音不忘永观厥辞黄溍记
　　嘉定县广储库记　　　　　　董镛
　　凡郡邑设置仓库上所以供国用下所以恤民财皆有司之急务也厥今姑苏东南大府属县有七而嘉定最为繁剧歳计所入租赋常不下五十余万石折输布以疋计者二十余万畸其繁矣乎然而租之入各区置有仓囤比输粟之期运赴各仓收贮其后粮长转输漕运达于京师等仓事不愆期官民两益贡法之详莫善于此矣惟折粟之布其数亦浩瀚逮徴令一出输者蚁集而聚辄充栋或寄顿于僧寺或收贮于民居其间风雨虫防之损伤水旱盗贼之不测深贻所司之虑其时扆侯昭始来知县事欲兴处置之规而未敢专也今年夏奉勅冬官侍郎周公巡抚至邑首虑贡赋之失期而民事或有未妥者谆谆告谕宣上徳意惟恐官不加谨而旧弊之未尽革也于是侯合丞簿而下即以歳输之布具白于公公曰租与布皆公赋也奈何不效置仓之法乎邑之左右或旷闲之地剏一库俾聚而藏之以伺输纳庸何伤侯等承命惟谨继往陈于郡守况公允协其议然后度地于县治西一里许即西隐寺废址周有通渠居民尠甚遂择日鸠工剏库一所锢铁为墉垒甓为牖前构一防事以为官署翼以小屋若干楹以处主守之人仍辟门于前缭以修垣凡若干丈其在官粮里人等靡不欣然趋赴经始于正统丁巳秋讫工于是年冬十月朔用约于官不费于民陶坚材美缔构严缜于是可悉聚歳输之布度支亦有法出纳亦有次俾各有专守之责诚经久之良规也侯乃贻书于镛曰兹役也吾何力焉自非巡抚大臣与郡侯区画之余曷足以完之然亦关于国家兴作歳月不可以无记遂授镛以颠末俾为之记镛善是库之作于西成之日既得其时位于邑之西也又得其地藏贡赋所以安民也而役不劳于民安民所以奉国也而财赋无废于国其斯为奉上恤下之有道乎礼曰君子将有所营必以厩库为先于居室释之者曰重国用也且今官府之治故宇当葺者不知防何执政大臣知国用为重而先其所急者有司执事者又能承顺其意有合于礼所可记者奚止歳月土木之美而已矣用是书之俾刻诸石侯解州人由监察御史出宰是邑处事亷谨而民悦之賛是役者县丞俞侯观张侯鉴主簿徐侯子臯典史阎侯麟任程督而始终其役者则主簿萧侯学敏也董镛记
　　嘉定县令题名记　　　　　袁袠
　　余读汉循吏传而叹治道之难也汉有天下四百年吏以最称者防人哉今天下吏亲民莫如令权壹而职专茍心乎爱民奚所弗济故先哲以未尝亲民为耻意深逺矣皇朝统有万邦列圣重守令之选由是循良相望光揜前策而百八十年来其赫赫可称纪者犹仅仅也嗟乎难哉难哉嘉定古娄东地也距郡治百四十里志曰故昆之疁城乡县治在春申乡练祁市宋嘉定置县元为州皇朝初因之乃洪武二年复县置令而迄今未有题名不其阙欤顺义张侯重以进士来令兹邑期而政成谓是弗可已也乃搜郡乗询黄发由洪武以迄嘉靖得若干人将防其名字爵里于石而以记属惟嘉定濒海而襟江数患盗警且土无异产舟车艰塞百贾罕逰民苦重赋令于兹者不尤难哉按郡志宦迹载偰傒斯下凡六公徳以来虽未及纂续然吏治精核而纯实亦少衰矣岂渐靡使然哉张侯之亟是也其有感也夫夫古者今之鉴也徃者来之辙也辨体以经治者存乎典彰往以诏来者存乎文典以轨物文以永世公署之有题名古也以观以典以劝以戒贤则企而型焉否则擿而讪焉其庸庸者则耻并列焉是先民之所以旌淑而警忒者也非所以崇侈饰观也张侯之亟是也亦由行古之道夫覩兹石者沿近以遡逺规今以准古虽百世可知也



　　吴都文粹续集巻九
　　钦定四库全书
　　吴都文粹续集巻十　　　明　钱谷　撰
　　公廨
　　奏立州治防　　　　　　　　朱瑄
　　治十年巡抚都御史朱瑄奏为立州治以安地方事其畧曰臣惟事有便于民者不嫌于剏改政有益于治者不惮于更张如太仓设州诚于军民便利有六如昆山管辖唐茜泾等处常熟管辖直塘防凤涂松等处嘉定管辖刘家港等处各离县逺若干里到太仓各近若干里若将附近乡都分割则纳粮当差不致逺涉一也又太镇二卫本备倭冦而设近年官运俸粮俱徃别县关支尤为不便万一冦发城闭何恃以守若立州则粮积充足有备无患二也又城郭内外军民杂处大率军多刁横欺民户兴讼委官不得约防以致监禁日久若立州则民有宗主而不致受欺军知畏忌而不敢纵恶设有词讼可以旦夕狱成三也又附近人民每将货物入城变卖有等光棍用强搀卖寻闹抢夺以致乡民别处市集变卖路逺费多若立州庶免前弊四也又崇明离苏州府若千里太仓城若千里其民到府必经太仓而守御千户所又属镇海卫辖若立州统领崇明逺近相制五也卫学军生例有歳贡三县民生附近卫学肄业既无粮廪之资又无歳贡之路科第虽不乏人奈解额有定不无淹滞以致皓首穷经无由补报若立州军民生徒均有廪贡之沾实为后学之幸六也臣愚见灼知有益乞勅该部查照前后建议施行地方幸甚军民幸甚
　　前存州勘案　　　　　　　刘世龙
　　嘉靖三年巡抚应天等府地方都察院右副都御史吴廷举为撤毁添设州治以苏民困事防同巡抚直监察御史朱实昌案騐前事案仰本府抄回着落当该官吏即便行同知罗洪载镇海卫指挥陈岳生前去太仓州公同太仓镇海卫掌印军政指挥太仓知州刘世龙等召集概州里老并二卫各年髙父老暨州学师生到官将进士屈儒所奏太仓卫官幷同知郭田所议多方询访逐一查勘要见州治应否撤毁民情土俗有无乐从等因据州学廪膳生员王梁等呈为息羣议以安人心事切见太仓州地方古昔为娄县为昆山州东控海洋原设卫城四险孤危之地三军无制之区军人豪强得以自肆贩盐为盗奸宄百端居民受害及有各县相近土豪大户多与军卫构党声势相倚欺虐良善事难枚举治十年间巡抚都御史朱瑄巡厯地方因见太镇二卫殊失文武夹持之义以致军民不便之嗟乃相地度势广询博采羣议协从庙谟俞允是以割三县附近土地人户并为一州诚千载増建之宜一方维新之治人人庆幸规模既成民治久安三十年来声敎文物载之大典版籍舆圗登之天府庙有享坛有祀幽明人神咸知天下有太仓州为百世不易之定制矣迩年以来连遭饥荒昆山低乡尤甚故昆山人户不察大体蠭起妄议以为膏土割分于州而无复仰頼于东南髙乡此乃一时不揣其本之论况今州治不过割三县沿海之地一百余里如昆山一县尚有腹内膏土五百余里县大州小识者以为割分不均何独进士屈儒反言州有不利于县且曰太仓之民不可问太仓生员不可问何其说之卑且陋哉刍荛之言圣人不弃范文正公为秀才时即有志于天下事何谓生员不可问也前任知州等官因见民贫役烦将寄庄军户一概照田编当粮长似此军豪结构民间狡黠之徒造揑妖妄不便之说动摇民业煽惑人心昔人剏立之初意谓三县人民县治逺隔徃来未便州立则道路适均此一便也今之说者因道路适均之言无隙可议乃托军民混处借贷不便为辞此何涉于道路之便与不便耶昔谓二卫官军俸粮在于各处关支防涉不便州立则粮储充足有备无患此二便也今之说者以谓不防防计存留本州仍旧拨派各县殊不知防计拨派系干上司坐散下州非有司可得而专况今上司体访二卫军粮俱被官豪势要积年弊串关支贫军颗粒不得似此不行即派官军自谋不臧何咎于州耶自今以后官军粮俸得防上司拨派本州支给则粮长无转输之劳而官军有坐享之休军民两利羣议息矣昔谓太仓军民杂处军刁横而民善良兴讼害民委官约问经年不得归结立州则民有宗主约问可以旦夕成狱此三便也今之说者以为军民同一词讼有司并不移文径自拘问不便于事殊不知军未必皆横恶民未必皆良善同词合拘事无回防问无寃枉何不便于事乎昔谓三县民人负货入城变卖官军搀卖用强抢夺州立则州官自有禁令此四便也今之说者竟以军卫抢夺为讳专以民快生事为言殊不知强军豪舍抢夺之事前此常有由于无所畏立州初议故有此言立州之后乡民入市民快生事嗁吓间亦有之然有司知而不治岂其情耶昔谓崇明县与苏州府杳隔三百余里至府必由太仓经过立州统治则逺近相安上下相制有便于民者五也今见立州之后崇明人戸多有徙居本州地方生理其崇明本土之人亦各安业但各沙顽民凴险为盗习染既久一时难免今之说者以为添设州治民穷为盗大祸屡延殊不知州治未立之先若刘通金璠杨企等悉皆大盗抑岂立州以致之邪昔谓卫学奏准许令附郭子弟附学无廪禄又无歳贡州一立而均有廪禄之沾乃为后学之幸有便于民者六也今之生徒作养州学济济甚盛武军民生后先而跻膴仕者绳绳不絶不特廪贡均沾而巳今之说者以为州治虽立其民间子弟皆有故邑之想而武职子弟并无陶成之益谬乱造言一至此哉夫前人建立之初意酌量精审寔以便民为心今以差役烦难供亿葺费为不便是乃缌小功而不着三年之察者岂真便之于前而不便于后便之于县而不便于州邪天下大事当覈寔于大体审防于大势不当听之于细言拘之于末务伏乞以公天下之心持天下之法正大议以定民心存大体以安民业则一方生民不胜庆幸矣叅照呈掲州卫军民各执一偏之说审其利害宜合众论之公太仓之地屏蔽东南襟喉大海当今备倭之重镇昔时海运之故道也国初开设二卫所以捍御一方先年建立一州正欲犬牙相制乃前人思患预防之逺识而居重驭轻之防意故建州之后居常无事则州有讥察之任而贩盐下海之奸隂有所警盗贼生发则州有擒获之功而防窃狗偷之辈不致横行若一旦撤毁则彼海洋巨浸之区东南要害之处万一冦盗滋蔓倭夷窥伺则其所费有不止于今日之所省者矣他日之患谁任其咎职等博采羣言揆度事理盖进士屈儒所奏固其节费爱民之心不为无见而生员王梁之论尤为有据且佥谓备倭御盗之地难以轻毁与其去之为便不若存之为愈縁以承委防勘事理未敢擅便今将防勘过縁由行关烦转逹钧裁施行
　　后存州呈议　　　　　　　　王梁
　　梁呈为乞定大议以垂永逺事嘉靖三年巡抚都御史吴廷举防同巡按御史朱实昌为屈儒所奏撤毁添设州治以苏民困事备行同知罗洪载指挥陈岳生前去本州公同太仓镇海二卫知州刘世龙等召集概州里老州学师生人等逐一查勘明白巡抚衙门参照呈掲见得太仓地方屏蔽东南襟喉大海备倭御盗之地难以轻毁去后已经三年防巡抚都御史陈凤梧案騐准戸部移咨所闻勘得太仓地方冦盗出没之地三吴要害之区军民两便事势万全吏习民安已三十年于兹而太仆寺寺丞姚奎复有此奏拟合再行勘处等因防本府知府李显按临取具师生呈揭照得本学先因屈儒所奏已经详与论辨今姚奎仍奏前事请以事势之大者言之太仓之地保障东南一方重镇诚海洋之襟喉江湖之门户每歳南风至豫备倭舶之来各沙顽民恃险屡肆猖獗之势且兹地煑海为盐盐徒盗贼不时窃发长艘巨舰西至黄山直出荆楚北循狼山径抵直沽南从寳山余杭可通闽广东则三日夜可上沙门髙丽诸地出入无定哨聚无常独不观唐之黄巢元之张士诚皆起自盐徒为祸不可胜言今有州治无事则讥察之任预备之防在州也有事则应调之兵擒获之畧在州也州可妄举而轻毁之乎次以事体之先者言之兹土文敎始于周文襄公建立卫学一时诗书弦诵达于里巷秀民俊士相继而登显要然猛悍击搏之徒未免杂驰于儒冠博带之中立州之后军职子弟皆知习尚礼让勤事文学昔日臂鹰走犬之风踊跃格鬭之气一旦顿除比来三次武举中式三人实为江南诸州之冠州之有功于卫多矣又可妄议而轻毁之乎今姚奎所奏有云治十年巡抚朱瑄奏立之后人民自此而困徭役自此而繁百姓自此而逃亡土地自此而荒芜税粮飞诡牵制自此累歳不能清楚梁窃考见巡抚王恕朱瑄徳望过人智识逺大虑周民物事中机宜是以先后皆有论列而州乃建于孝皇圣明之朝诚百世不易之制三十年来士民感仰二公皆入名宦祠中与周文襄公同享血食后学浅见乌可轻议所谓民困役繁不在于州之立而在于官之得人与否也百姓逃亡土地荒芜间有于水旱凶歉之歳今则人户如故田土如故也所谓税粮不能清楚殊不知黄册造报已经三次何不清楚之有所云东连嘉定西接常熟鸡犬相闻无广谷大川之限州治不必建立殊不知本州去嘉定有娄江之隔去常熟有七浦白茆巴城诸湖之隔皆大川广谷杳茫逺阻谓之鸡犬相闻可乎有云添出一畨冗食官员尤为无见立州以来厯任知州未易悉举如李端之刚正瞿敬之仁厚刘世龙之端简今陈璜之岂弟惠泽下施百姓受福多矣又何虎狼吏胥之有哉有云添出一番解户粮里徭役然富家巨室在州当此户役在县亦当此户役也谓之添出一番可乎所谓三县额设差科一应如故殊不知割去一亩田地减去一亩差科安得谓之如故乎又云费用之倍出钱粮之难查供应廪禄之费以致民困财匮百姓逃亡土地荒芜税粮欠缺今三十年来乞杳百姓逃亡防何土地荒芜防何税粮迄今欠缺防何及其先后援引事类皆屑鄙陋之言非识大体之论未必皆实也有云刘元兆连名具呈废州巡抚衙门案巻具在今则案巻并无刘元兆名目又云苏州即旧日之苏州何昔日户口之繁而今日之逃亡四散乎识者见此莫不大相骇笑未尝见一州之立而致一府七县之困穷也使三十年来如此则地方皆为鬼魅之区矣又云准行革州士民闻之欢声动地如获更生中止则士民流涕父老追论立州之误涕泗沾裳梁等生长此土未闻其欢声若此亦未见其流涕若此姚奎家居百里之外何由而闻见若此如其情实可痛何本州士民曽无一人倡说具奏又云国初至治年间未尝有海冦之犯境殊不知成化先后年间海贼金璠刘通等在海聚众行刦凶焰甚炽巡抚都御史刘孜江白昻按临督剿又云立州之后海冦施钮作乱直抵太仓北门放火刦掠烧毁居民房屋一空臣所目击梁生长此土寔见当时施钮作乱随潮进港至西门止烧沙船二只并无刦掠烧毁居民房屋一空之说设或有此则州卫官兵失守之罪岂容逃乎谓之臣所目击则又梁等所不知矣观于此言则先后反覆之论奏果为触目时艰而痛心切骨如此乎抑亦别有意乎呜呼处天下万世之事当公天下万世之心少有一毫私意存乎其间实所以欺朝廷欺天下万世之人也梁不佞敢言幸赐果纳
　　新建太仓州碑记畧　　　　桑悦
　　凡事天蛰其机而人启之天无为而无不为人为而实无为事之顺天犹纳履赤趾畀裘粟肌骋途之夷应以车舆人心恬愉悠久永宜设若违天而行强以智力为之在人为赘疣在木为寄生人欲去之惟恐不速果能坚凝于无期邪天机之人成之人之所为即天之为故曰天无不为而人无为天人合一之道也太仓一名东仓在元时宣慰朱清张瑄于此开剏海运市民漕户云集雾滃烟火数里久而外夷珍货棋置户满万室延祐元年遂徙昆山州治于此十有六年张士诚据吴始筑城凿池以御海冦州治复移昆山我朝吴元年始立太仓卫洪武十有二年分卫镇海并治一城众议以城内外兵民糅居歳久脆勍莫埒当设鐍键以为之防又兵累歳荷戈时屡乏餫或有庚癸之呼且昆山之东陲常熟之南维嘉定之北隅去邑稍逺艰于追呼合三为一并以崇明为属足为大州安民足兵计必出此治十年巡抚右副都御史朱公瑄遂以立州事奏闻上曰俞朝议佥曰立州非艰而成州维艰易之在人兹州之立頼有新蔡曹公凤为才御史出守于苏湖广枣阳李侯端登甲科官六察平生劲气直节闻于遐迩因忤权贵久屈下僚遂擢侯为州守侯至若门堂库狱廨宇学校桥梁坛壝公寓整造无遗着为成法足以垂示方来当有纪述求予文勒石以垂永久予闻当国初时有望气者云此州当复兴乡宦髙君宗本陆君容皆作诗歌以纪其实不可诬也然则上天立州之意巳久天何言哉以气代言而已矣侯今一新州治非成天意欤人心所在天亦随之立州之后黄童白叟穰穰熙熙凡所便益咸以为晩天心人心并侯之心混而为一共成是州其果偶然者耶使侯为政不能安集三邑之民一兴懐旧之心则州犹未新也新州云乎哉虽然新之与旧相为循环千古在前万古在后兹州之新为后之旧茍继侯为政者能鼔舞作兴新民之徳又兴废举堕不替旧规益光前烈则州可常新也是非侯之所以望于后之同志者欤
　　州治之建自成化十五年廵抚王恕创议至治十年廵抚朱瑄始成嘉靖间常熟寺丞姚奎昆山进士屈儒各具奏乞毁州治春坊庶子方鹏上书抚按言设州有九害时廵抚李充嗣勘覆则知府胡缵宗同知郭田知州刘世龙据州学生王梁等议立州利民六事皆谓毁之不便至巡抚吴廷举巡按朱实昌覆奏始定后给事中朱隆禧奏革州治奉防不必革
　　太仓卫治修复记畧　　　　　陆容
　　天兵平伪吴首建此卫为保障计急先务也卫之规制盖仍州而一新之阅歳百余旧制荡然正统丁卯指挥使汪侯鼎修建一二成化丁亥指挥使张侯羽复加修建至歳壬寅指挥使张侯汉汪侯澄佥事郭侯炜白之上官大为葺治于是一卫之旧规以复而伟观具矣予尝爱佛老之徒其于所谓寺观者上无所督下无所利然前作后述厯久缮完彼岂为身后谋哉其心以为不若是则无以重其道尽其分也国家之待武臣世官世禄与国休戚凡有官者茍能劳其心而事其事殆贻孙燕子计耳顾独致美私居而使公宇不治曽佛老之徒之不若也何不思之甚邪今澄鼎之孙也汉羽之子也前作后述弈世则效则何利之不兴何废之不举岂直官宇不治之足虑哉卫本昆山州治固矣有以为左丞朱清第者有以为水军都万户府者何居盖尝攷之矣州治即清废第为之水军府之设亦常寓此而寻改今卫特云州治者举其要也
　　太仓卫修造公署记畧　　　龚
　　太仓卫公署即元昆山州治之故而新之既久就敝而属司之署尤甚焉嘉靖乙酉夏五月侍御髙安朱公实昌以巡按至挥使傅侯勲合僚属请捐俸钞之在有司者以充厥费公韪之移文苏郡调度惟勤秋八月防少宰泰和陈公拜巡抚之命于南卫以状闻公特许可而复严教诫于是太守胡侯缵宗承之以区画判府蒋君文奎太仓州守刘君世龙承之以平价郡丞周君仲仁承之以聚财节推左君季贤承之以给饷众工偕作用殚材良巍巍翼翼气象宏逺始于是歳冬十月甲午迄明年夏五月甲子凡用夫役若干糜金钱若干各有竒乃者挥使请记其事以勒诸石呜呼斯举也都宪公与侍御之知大矣太守与百执事见义有勇诸武弁能勉于辞禄与诸董工捐俸官限于碑制未遑表著者亦当别系之
　　太仓卫指挥使司吴元年立在镇民桥西南基即元昆山州治南京中府始设十千户所统军万一千二百人洪武四年并为右左中前后五千户所有经厯镇抚二司领吴淞江守御千户所
　　重修镇海卫治记畧　　　　　叶盛
　　镇海卫在昆山之东仓昆山旧无卫国初以其地濒海自方冦后抄掠之患不息特设镇海太仓二军卫御之镇海卫治城中东偏治事之堂防屋廨宇规制悉出开剏之日无不如法而厯年既久亦渐敝矣正统中卫指挥使武侯政始莅事即合诸僚寀之议与其属约曰卫兹不治吾奚得而怠然有司繁且逺民力既竭且重其时毋劳民毋烦有司相宜积力加之以勤励吾与若事也由是工以防戍之休闲者材合有司之助相者有过之请赎者食以捐俸济以羡余献艺效劳程督不愆期始于某年月日讫工于某年月日轮奂一新尽复旧规盖为楹若干工费若干并协力毕事姓氏名用具刻于碑隂使后来者有攷焉
　　镇海卫指挥使司洪武十二年分太仓卫官军之半以立在武陵桥西北基即元之市舶提举司统左右中前后五千户所有经厯镇抚二司领崇明守御干户所
　　兵备道勅谕【嘉靖十四年】
　　皇帝勅曰苏松常镇四府系南畿重地国家财赋取给于此徃年因盗贼生发贻患地方特设专官整饬兵备今特命尔专在太仓州驻劄徃来四府沿江沿海一带地方督同军卫有司掌印捕盗官员操练官军拣选民快修濬城池演习水战缉捕盗贼巡捉私盐听理词讼兼提督各卫所屯田子粒务令以时耕种依期徴纳禁革奸弊官吏旗军人等敢有越占科敛剥削军士及侵占屯田包揽拖欠屯种者依法究治其各府水利督令有司官吏设法整理湖荡河港淤塞浅狭者即为防濬闸埧隄防圩岸及御潮海塘坍塌损壊者即为修筑不许豪强之徒侵占毁壊违者一体究治仍听巡抚官节制捕盗事情有应与縂督备倭官员计议者计议停当而行各该所属官员有亷能干济者具奏旌奨贪残不职六品以下径自拿问五品以上并军职参奏处治尔为宪臣受兹委任须尽心竭力正巳率下务使武备修明贼盗屏息水利兴举屯粮充足斯称任使如或仍前专事逢迎奔疲道路因循茍且虗应故事责有所归尔其慎之慎之故勅
　　兵偹道在州治东南成化治官虽设而未有专治正德七年御史王某始请建立以按察副使谢琛领勅专理刑名兵备九年都御史王某具奏裁革嘉靖间巡抚吴廷举给事中曹槐御史王某相继奏复俱不得请十四年给事中朱隆禧复请建至是以按察副使李士允领勅至列衘浙江今更山东其巡视之地则苏松常镇四府苏州太仓镇海金山镇江新安宣州七卫其所理则刑名水利捕盗屯田十五年李士允于本道建牌坊二东曰澄清西曰振肃
　　迁建崇明州记　　　　巴延特穆尔
　　天下之事有缓急之殊审事势而度权宜凡切于民生关于利害者皆为急务也庸可缓哉崇明州俗尚简朴无浇竞之风素称易治以沙卤流移逼于州址久而弗迁民寔病焉至正辛卯春达噜噶齐巴哩雅公莅事之初顾瞻公署民居日就倾圯慨然叹曰明诏以安民任守臣不能与民迁利避害坐视沦溺咎将安归乃谋诸知州程世昌同知土额森布哈即州北十五里髙阜之基慨然有乐迁之志卜既得吉首捐已俸募民力鸠工市材撤朽益坚分任有役督责有规而民之趋事赴工罔敢或怠经始于壬辰闰三月告成于是年冬十月防堂幕庑轮奂鼎新丽谯仪门恢宏旧规捕司库廪完美有条至于迁其庙祀浚筑河堤营树坊舍镇守府司功业之有成不一书而足此非切于民生有关于利害者而可缓乎盖尝闻之民心难于谋始而可与乐成昔州之未迁也洪涛骇浪激之而民物日加殷阜焉是皆州候心乎爱民故能剏基业垂久安为斯民者可不知报所自乎传曰君子学道则爱人小人学道则易使也是州虽僻居海隅乡校书堂未尝废弛吾州之人盍体侯爱民之心薫陶讲学益迁于善以礼义立身以忠孝立节庶几无负于候作新之美意顾不韪欤余承乏牧賛是州乡之士民以记为请义不获辞故书此以为来者劝云至正十三年癸巳十二月赐进士出身承务郎扬州路同知崇明州事巴延特穆尔撰
　　更建崇明州记　　　　　　蔡景行
　　皇元慎选守令分治海隅职专而任重事有利害令举而行重邦本也善为政者审其势而度其宜则民不劳事不烦而易底于成此崇明州之所以迁而其理之所当重建也崇明为维扬属州斥卤衍沃中海而居非舟楫不能至州之境日为风涛荡击浸及治所且歳久署宇卑陋有司视若传舍秩满即引去忽焉不加喜戚于其心至正十一年达噜噶齐巴哩雅侯始至叹曰吾奉天子命来守是邦民之休戚系于上吾民兢惕既无以奠厥攸居而署宇复若是是皆事所当先者焉可委其责于后人而弗之察也于是周爰咨度得地于州之北十五里曰东沙去海稍逺遂迁焉侯首捐已俸为之倡而知州程侯同知州事王侯用襄其议俾州吏钱寔施思敬魏徳新董其役州之人士闻而乐相者奔走恐后抡材庀工其制尤宏于旧工兴于十二年之三月落成于明年二月黄堂重严门庑辉映幕防吏舍谯楼库庾靡不完好环州有垣环垣有濠周卫致宻经画殊至侯复念朝廷以六事责备守令而敎为之首乃先剏孔子庙大阐学宫仍増廪给之粮若干石以为士养师徒弦诵洋洋盈耳思有以振起次及祀典之神食于其土者咸新庙以祀至若军校万夫长府率皆宏敞雄伟式称演武之所工毕其耄倪杂然而至举欣欣相告曰吾侪小人不意今日复见是州之钜丽如此实有以耸吾民之视瞻也不可以不记遂防其本末介州士董仁礼来谂记于予时予职敎昆庠而娄江与崇明相望仅百里间每获闻巴哩雅侯为政之善民之颂之若出一口尝欲一舣舟东沙造观新州以挹其土风之美系官于兹愿莫能遂乃今庶托文字载名其间抑何幸焉嗟乎民不可虑始而可与乐成事特易于因循而难于首剏是州之民始亦惧其役繁将无以致其力终则乐其功成而为无穷之利非侯之力足以任重才足以立功能若是乎虽然为政之道岂徒奉法制宣禁令而巳若侯者诚为民之司牧能为之深谋逺虑审其势权其宜而民赖以宁者也后之来者乐署居之广而思剏始之不易专心一力无旷厥职以侯之心为心则崇明之民庶相安于悠久矣前年海冦犯境侯亲率义兵奋矢石扼其要冲而力攻之海冦由是遁去侯之可书不一而足兹姑述其设施之次第刻之乐石以慰邦人之思去而不忘耳侯以长才早备宿卫由云南讨贼崇勲擢太府监勾管愿终外艰服阕授平江路縂管府判官今为州云平江路昆山州儒学教授蔡景行撰
　　崇明州唐武徳间于西州置崇明镇属通州海门县宋名天赐盐塲提督防元至元中升为州扬州路越七十年为潮汐冲齧弗克居达噜噶齐巴哩雅等徙于州北一十五里国朝洪武二年改为县八年以去扬州逺甚改苏州其南复为海潮堋逼永乐十八年知县髙居正王瑛指挥使江麟度地于城北十里许地名秦家符迁之
　　重建永丰仓记　　　　　　陈鉴
　　永丰之为仓奠于阊阖门内所以偫长洲吴县吴江昆山常熟五县歳入之赋而凡文武之士官于兹与夫介胄胥史之徒之在官者咸仰给焉仓址既隘浸弗能容屋久滋敝其何能偫前郡守林侯一鹗尝欲辟而新之遽以节宪莅江右乃止贰守王君仲显卢君廷敬与二三僚友合辞请于上诏下都宪刘公显孜遂以委之今郡守邢侯克寛经营量度布位定方县木置条列咸具旧有许溪仓隘其坤维徙而稍西地形乃方于是乎羣工子来五材就饬授之成筭无愆指画弗为过侈以伤难勿为茍成以伤易朴素坚好实惟永圗仓之为屋凡十有一聨三峙其北聨为间凡十有三峙东西者其聨与间之数皆如北二峙其南其为间则视北为赢其二聨为厫者三厫之为屋或四或五不一其数聨又别为小楼五小楼于屋极防其櫺以泄米之气屋下地衡布以巨杉而阁以甓乃借以厚版以□地之湿通为屋以间计者百四十有七以厫计者三十有三以千字文第厫之名天尊而北中据以专其一一竒数也地卑而南分据以擅其两两偶数也天地定位于是自北而南复转而北而东而西既而复东仍转而西至于阳字而极为厫贮米以斛计者多或至万五六干少亦不下万二三千通可贮四十余万歳费若干屋其所积可至七八年虽有凶荒之歳民可无菜色也北之左隙髙掲一楼以司更鼓而守者知警焉缭以周垣守以重门以司出入而主者得以防范焉中为砥道抵仓之半则有防事三楹司出纳者得以莅事焉此特取其少蔽风日故仍旧馆而巳中门之外左为神祠以栖司仓之神右为寮屋以舍庾官之属仓中之地空旷平衍可晒可晾可委可积收入之顷民尤便焉经始于天顺甲申冬十有一月落成于成化丙戍春闰月工既讫功邢侯授简俾记其成呜呼天下之事惮其难则虑事机之失忽其易则非经久之圗惟勿难其难则无弃事勿易其易则无茍成兹永丰仓之为役亦大矣大必难难斯惮矣惮则弗为而止尔茍或易而忽焉忽则茍茍则易敝易敝则弗若弗为之愈也初邢侯之为是也忽罹歉歳人曰可以止矣侯曰吾岂无所用情于斯民者哉亦计之审矣先正范文正公救荒之策政欲贫民仰给于公耳且今之役皆公帑之余不敢伤民之财竭民之力以糜民之骨月也彼无赖之徒皆得糊口公家不至为沟中之瘠顾不可乎既而民不知劳公无所扰而事隐然以辨覆瓦甃甓坚致完美不为茍作凡所宬贮无久储速腐之患而公私逺近罔不隠受其赐者矣论者于是始服其雅量之不可及也侯来吴二年小大之政罔不咸宜乃今歳大歉民心皇皇弗忍释而他去者以所頼有怙恃也询诸父老皆谓自我朝置守以来未尝有然即斯仓一事己足以例其余况大者乎予故详着于篇庶防来者因此以识彼且时其修葺谨其出纳相与保之以无堕其成亦可无媿乎侯之用心也夫若侯所过而入民之深者则有甘棠之思在予奚容喙侯名宥克寛其字东广之文昌仕族子予同榜进士为明执法知台州府转吾苏云
　　永丰仓在阊门内即元旧址四面皆水知府邢宥重建厫屋九连共一百十七间各县粮自起运之余悉并偫于此凡苏州卫官军俸粮及各项公用俱支给于此
　　吴县修和丰仓记　　　　　　王鏊
　　近世为政者率重改作虽然政有隳壊将坐视其坠乎有垢弊将坐视其棼乎固有所不能也不能则将起其坠理其棼改其旧而新是圗圗之道有二一曰因天二曰因人因天莫若乎循其迹因人莫善乎顺其心今天下财赋大半出于东南苏郡居十之七八吴为县居郡之二三焉其歳贡京师者为石至八万四百留县者一万六百转输淮扬凤及兑军者又三万九千三百夏税三千四百有竒又有所谓加耗者不在是数而皆于和丰焉是储仓剏于正统己巳巡抚周文襄公之为也迄今盖五十六年矣治壬戌辽阳孙侯伯坚来知县事政治敷宣奸宄屏息侯悯吴民之也顾未尝有所兴作甲子二月和丰之月字厫灾民未遽怪也三月张字厫又灾五月视事之堂又灾人情大骇侯独晏然曰吾知之矣其欲吾之重新焉耳乃命撤汚扶倾鸠工庀材二厫重新堂寝具完非侈非陋经始于五月日至十月日僝功焉非所谓因天而循其迹者乎问材焉取不戒是惩问功焉出不毛是罚非所谓因人而顺其心者乎因天之迹则民不怨因民之心则役不劳孙侯可谓善为政也于是吴民相率求予记其成以彰侯之美盖是堂之作有三民财之敛也于斯民财之散也于斯其讼之听也于斯敛之贵平毋徒取其嬴也散之贵周毋徒取其啬也听之贵公且明毋徒取其速也是政之大者也吾故为记之于壁以规于来者
　　和丰仓在胥门内周围一百五十亩有三门厫屋三十六连共四百三十二间治十六年连灾焚厫屋三连及防事知县孙磐缮完
　　济农仓记　　　　　　　　　王直
　　君子之为政也既有以养其民矣则必思建长久之利使得其养于无穷盖仁之所施不可以有间也苏州济农仓所谓建久长之利而思养其民于无穷者乎苏之田赋视天下诸郡为最重而松江常州次焉然岂独地之腴哉要皆以农力致之其赋既重而又困于有力之豪于是农始敝矣盖其用力劳而家则贫耕耘之际非有养不能也故必举债于富家而倍纳其息幸而有收私债先迫取足而后及官租农之得食者盖鲜矣则又假贷以为生卒至于倾产业鬻男女由是徃徃弃耒耜为游手末作田利减租赋亏矣宣徳三年太守况侯始至问民疾苦而深以为忧防行在工部侍郎周公奉命巡抚至苏州况侯白其事恻然思有以济之而公廪无厚储志勿克就七年之秋苏及松江常州皆稔周公方谋预备适朝廷命下许以官钞平籴及劝借储备以待赈恤乃与况侯及松江太守赵侯豫常州太守莫侯愚协谋而力行之苏州得米二十九万石分贮于六县名其仓曰济农仓盖曰农者天下之本是仓专为赈农设也明年江南夏旱米价翔贵有诏令赈恤而苏州饥民四十余万户凡一百三十余万口尽发所储不足赡田里多馁殍者周公复思广为之备先是各府秋粮当输者粮长里胥皆厚取于民而不即输于官逋负者累歳公欲尽革其弊以惠民是年立法于水次置塲择人縂收而发运焉细民迳自送塲不入里胥之手视旧所纳减三之一而三府当运粮一百万石贮南京仓以为北京军职月俸计其耗费每用六斗致一石公曰彼能于南京受俸独不可于此受乎若请于此给之既免劳民且省耗费米六十万石以入济农仓民无患矣众皆难之而况侯以为善力賛其决请于朝廷从之而苏州省米四十余万石益以各塲积贮之赢及前所储凡六十九万石有竒公曰是不独济农饥凡粮之逺运有所失及欠负者亦于此取借赔纳秋成止如数还官若民夫修圩岸濬河道有乏食者皆计口给之如是则免举债以利兼并之家农民无失所者田亩治赋税足矣是冬朝京师以其事咨户部具以闻上然其计于是下苏州充广六县之仓以贮焉择县官之亷公有威与民之贤者掌其帐籍司其出纳每以春夏之交散之先下戸次中戸敛则必于冬而足凡其条约皆公所定画俾之遵守又令各仓皆置城隍神祠以儆其人之或怠惰而萌盗心者宣徳九年江南又大旱苏州大发济农之米以赈贷而民不知饥皆大喜相率诣况侯请日朝廷矜念吾民辍左右大臣以抚我思凡所以安养之术盖用心至矣而又得我公协比以成之徃者歳丰民犹有窘于衣食迫于债负不能保其妻子者今遇防歉乃得安生业完骨肉此天子之仁巡抚大臣之惠我公賛襄之力也今济农仓诚善矣然巡抚大臣有时而还朝我公亦有时而去良法美意惧其久而壊也则民何頼焉愿刻石以示后人俾善继之永勿壊况侯然之属前史官郡人张洪防其始末因医官盛文刚来北京以书请予记予观成周之制县都皆有委积以备防年隋唐社仓盖本诸此我太祖髙皇帝尝出储币恵天下耆老俾积谷以济民亦成周圣人之意也厯歳积久其弊滋甚至于无所质究有司亦不之问而豪右兼并之家盖无处无之则天下之民受其弊也多矣岂独苏州哉今苏人得我周公以沈毅闳达之资推行天子恤民之仁况侯以闿敏勤慎佐之收其枉费以施实惠而民免于馁殍之患岂非幸哉后之君子因其旧而维持之使上之仁被于无穷而是邦永有頼焉岂持其民之幸乃二君子之欲也故为之记使刻寘六县之仓以告来者若其为屋若干楹所储米若干石典守者之名氏与其条约之详则列之碑隂而诸县皆载焉使互有攷也独崇明县在海中未及建置遇歉歳则于长洲县仓发米一万石徃赈焉其为惠亦遍矣周公名忱字恂如吉安吉水人况侯名钟字伯律南昌靖安人其厯官行事之善当别有纪载之者此不着
　　济农仓在娄门内东城下宣徳间侍郎周忱建厫四连共五十四间
　　常熟县济农仓记　　　　　　张洪
　　理财正辞孔圣之心见于易预防患难周公之志形于诗道虽极隆时虽极治亦必以财为养民之本理财之道备然后防患之虑周故尧汤之世水旱不能为凶荒也钦惟太祖髙皇帝临御万方修复古圣王之道乐歳粒米狼戾则敛而藏诸民间凶歳民食不足则发以赈之行之既久下民弗防名存寔废圣天子万几之暇惕然念之乃于宣徳五年分命六卿巡抚天下郡县爰是工部右侍郎庐陵周公来旬来宣以惠南国巡厯江南诸郡惟苏松常之赋比他郡相为倍蓰壤地不过二千里而京师百万之众待之以供物产人力宜其竭矣当春夏之交农民竭力畎亩而饘粥不继未免出加倍之息资之富人富人与之若投饵谷始登塲则勾取其子本以仅存之余供倍蓰之赋不足又举而偿之是以常赋未充甑釜己无烟矣公深悼之达旦不寐思所以援之之防七年秋防诏防以库藏之储平籴又劝富人之粟以待凶荒公与苏州府太守况公同心同力以全活穷民为己任出库储籴米三万石劝借富人九万石撙节漕运浮费五万石捜剔豪右侵占絶户田租一十二万石通二十九万石分贮六县每县置仓六十间常熟贮米五万余石増置仓四十间共百间縂曰济农仓盖农为天下本况苏松之农又为京邑之本之所在哉明年夏江南大旱民无食辍耕行毙公发济农米赈之困瘁者生气出死力以挽桔橰转川泽之流代为霖雨枯槁者润泽焦卷者俱芃芃矣适遇海舶自诸蕃回供费浩繁库藏赤立公私汹汹惧弗克供公以济农米廪食之民不知费邉海军士乏食公从容措画餽饷相继军民苏息宜少安矣公方竭心劳思以营来歳之计稽攷民间所入之赋去其浮费三分之一民受寔惠铭刻心骨既而常赋充足又收羡余得粮积三十二万盖取豪右侵渔之资非加赋也又増置六县仓独常熟居其三分之一盖仓廪四十间通一百四十间防隅整饬如矢之直结构完固如竹之宻风雨鸟防之害逺不相及工不告劳民不知费何其敏哉以公知人善任使命常熟县主簿郭南专理赋税南以感公知巳尽心力而为之防虑周宻悉无遗涤塲之月赋已告完自洪武初至今未之有也仓廪既成粮米充积居人过客相望者啧啧载路既而曰家有成法尚欲传之子孙上有嘉谟可不贻之于后于是官吏耆民粮长吏胥佥曰天子恩诏公敷布之穷民之生公全活之无所论载寔为缺典乃相率造于旧史氏之庐请纪其寔予按太公立九府圜法所以权轻重之宜使农末相资无甚贵甚贱之货而常平义仓寔托始于此得圣人理财之遗意今以济农为名则所重在农农重则本固本固则百度举常平义仓之制亦行乎其中矣且使农民知其为我而设虽有旱干水溢之时而不恐谁敢放逸其心志或有侮予者乎有一事而兼众美者此之谓也诗云君子所履小人所视言君子之所行小人视以为法信斯言也则斯仓之建其引而不替哉
　　重建济农仓记　　　　　　　李杰
　　国以民为本民以食为天故孔子论为政而先于足食孟子论王道而先于养民是诚有民社之责者所当先务而不可缓者也何则歳之丰歉无恒所恃者吾之储蓄有恒古者三年耕必有一年之食九年耕必有三年之食而县都之委积则有遗人掌之以待凶荒此所以虽遇水旱而民无菜色也今府州县济农仓盖深得古人之遗意然其兴废则存乎有司之良否焉尔常熟县济农仓旧在城之东北隅为楹百有四十乃宣徳间巡抚工部侍郎周文襄所剏建者也方是时积余粮至二十万石每歳以春夏之交散之先下戸次中户秋成之后止如数输官自是民免假贷于富室以出加倍之息田资之以治赋由之不逋公私利頼后有司漫不加意仓渐倾圯至成化初年而遗址鞠为草莽有力者佃为已业隣近者侵为私舍余粮无所储蓄则寄于东南二仓一耗于侵欺再耗于浥腐而储蓄荡然矣先是巡抚都御史某公甞建议命工绘湖州府济农仓制规授邑令俾圗修复议未几公迁少司徒还京事未克就治乙卯巡抚都御史四明朱公旬宣至县询及民隐首以是仓为生民休戚所系命苏郡节推麻城万君分治常熟责以设法营建既而有贰守之擢君荷朝廷异恩又感巡抚公知巳尽力而为之君知库藏虗竭民力疲困乃籍逺年侵逋粮料而繋于狱者得三百余名召人保领限日鬻产以偿其逋而输银于官至贮于县库出纳则君自掌之凡瓦甓木石之价工匠夫役之直皆于是乎取给适郡主洛阳史侯以公务至县相与谋度区画务为经久之计君徃来督工不惮勤勚且择义官数人分董之百需无缺众力竞劝不两月而公廨五间仓舍六十间修已并建惧风雨之虐凌也四壁皆累之以砖虑润湿之蒸薄也离地而布之以版君又以嗣是而后余粮充羡不足以容方鸠工度材复圗増广至百二十间他若周围之垣墉左右之桥梁道路靡不修筑完固官不知费民不告劳而绩用速成人心胥悦于是县之耆老粮长里胥佥谓巡抚公恤民之深郡侯谋画之审贰守综覈之宻剏立之敏均不可无记述以示永逺乃奉重庆太守致仕沈观兰之状属笔于予且惟我朝洪武中县设预备四仓以俟赈济皇祖养民之至仁良法万世所常遵守者也四仓废而济农之仓立实前贤所以奉宣上徳而惠此下民若之何又废而不复乎况列圣轸念黎元一遇歉歳輙下赈恤之诏有司以储蓄之乏也束手无防坐视民之流离困苦而莫之救食天禄治天民者顾当如是耶是仓之成后之为政者嗣而守之以时克修葺之则常熟之民庶乎永有頼焉为记之俾刻诸石
　　济农仓在县北里许洪武间建初名预偹宣徳七年侍郎周忱知府况钟又即宋顺民仓址建厫百间以贮平籴及劝借米后废治八年巡抚朱瑄重建祭酒李杰记
　　义役仓记　　　　　　　　　张洪
　　古之役民歳不过三日苏威父苏绰任于西魏以国用不足征赋颇重既而叹曰今所为者正如张弓后之君子其能弛乎威闻其言毎以为己任至隋文帝时威为纳言奏减赋役人每歳不过三十日后国用充足益寛徭役自唐至于汴宋役弊未兴南宋土窄人稠师旅数起国用不足征役浩繁弊由之生长民者始为义役之举矣县之役有押録手力贴书书司防子牢子市巡防级栏头务司直司等名其目二十有四乡役有乡司乡戛机察等名其目未详皆保正保甲供其费未免于常赋之外取之于民宋嘉熈初王爚为常熟县知县悯民之诛求立义役荘令富家出助役田共五万五百余亩歳收租二万五千石分拨保正长以供役费咸以为善政自今观之既无冗役亦无冗费其有科徴亦以备军国之需耳但循旧弊未能革去之也所谓弊者如所需之物直米五百石毎里该徴一石里长则每甲徴一石已什倍矣甲首徴于编户又加倍蓰一槩动摇民不堪命至有鬻妻卖子又不足供则举家而逃者民既逃散所徴皆出于甲首有举偿而累歳不偿役一年而破家者也又有无籍顽民揽纳侵欺为弊百端不可枚举上虞郭公世南为常熟知县深知其弊常防其源不敢出一言及科徴事然上司明文有合供者又不可废乃询其民曰吾欲令见役里甲毎里均出米五十石邑五百里计米二万五千石申达上司公同支用庶免以一科十之弊于若等为便耶众曰昔时甲首应役一年腿无完肌家业荡尽今助米五石则有十年之安政之善者莫善于此令上之府太守况公曰有善政不宜私吾民当均被于天下遂上之朝报曰可令以邑之羡余买民田七亩及栋楹椽桷屋瓦级砖之材置仓二十一间南其户者九间为出纳之门二东西其户者共六间出纳之门各二缭以周垣限之河堑始事于宣徳九年二月初吉用其在官者之余力不役一夫未逾月而蒇事乃请具兴作之始末为之记以贻法于后嗟夫义役之兴逺矣予必备述者见力役之始也次及歴朝变法之详者虽未能复古而亦为救时之善政也今郭令与民相约不遣人追呼期防必至昔之诸役一切铲除既无役费矣而义役之储惟待军资器物之徴耳若上无所徴则下无所用不将补不足助不给以裕民乎非但力役可以复古而补助之政亦将因是而起矣虽然事有名同而实异者义役而已王令之义役将以供役人之费郭令之义役将以禁其多取于民皆因时制宜名虽同而实不似后之君子为政于斯者当求其实可也
　　常熟县东西三仓记　　　　刘定之
　　夫苏为郡田土膏沃赋入甲海内常熟在苏邑中尤地美赋多观邑所以名则丰稔盖可歳必良由近海潮汐消长自沟港达陇亩无旱干水溢之患然则治其田赋讵可忽乎旧时各乡设仓散无统纪弊积于中正统间巡抚周文襄公忱县设两仓于东与南去县甚迩且在水濵民便纳赋官易典视弊渐减矣然筑土为墉积茨以苫其成弗难隳壊亦易巨魁里胥歳敛于民以补葺之因而侵渔尤妨贫弱自周之后屡易巡抚重臣虽恶是而未暇改为今天子嗣位初令南京刑部尚书刘公孜以都宪踵周之任甘令邦泽自监察御史广西台副来绾县绂纲维举张枘凿契合咸以兹仓为念于是谋诸郡守邢公宥捐俸于已鸠材于义易两仓朽腐以坚木良甓豁狭址以广之耸卑宇而髙焉仓四方各有门门内各辟为塲塲各有官吏治赋之署各有贮米厫八十间合两仓八塲计之六百四十间始事于丁亥五月乙丑落成于八月甲午民以赋来者入门而改观瞻至塲而便委积防计明于署转输集于厫盖向者厉巳之忧无所与焉助甘处画是役者典史周从善也叙其事走介京师者义士刘效也以效来求文者邑士周中书绍荣也夫今郡县使民弗获遂休养庶富多由于税赋无善政而然然则斯仓之成可无记乎记之非特彰修者美亦以俾后为政者思继又使邻封闻善者思效则于民岂小补哉成化四年歳次戊子八月吉旦赐进士及第通议大夫工部右侍郎兼翰林学士永新刘定之撰
　　二仓一在县西南二里一在县东北二里
　　吴江县重建济农仓记　　　杨循吉
　　进士广平郭侯以治九年奉命来宰吴江县政令之建茍利于民必黾皇以尽其力于是兴作具列而济农仓之复厥功懋焉仓在邑城北隅宣庙时故巡抚工部侍郎文襄周公所设以贮余米而赈农者也其法稔则积荒则散若古常平民用利頼而与水次诸仓逺隔三里别而弗混所以分正羡示专独而清出纳先正为人之意甚逺而不可忽也审矣先是景泰中民大饥乃始尽发所积哺民而荐荒相仍莫有以输仓由是虗废有司因撤而畦之仓之弗复盖四十年于兹矣侯至首阅廪庾考盈缩而丰年适登陈陈相袭所谓羡余之粟或塞正厫而不得发乃上稽文襄之制览故仓之基慨然以为天子仁圣恻悯黎元以属之邑吏今仓名济农而漫不加省将非职且俾储无别而校无徙斯粟之所以敝也盍取而复之乎询谋既同请诸执政并许得给度支劝从事乃鸠材召工惟贤若能而以属吏沈经与义民之谨者厐镛等司其市买而督工程焉凡为厫八十间计其所贮可容八万而制作坚宻匡直如矢凡官程之茍简者盖一一皆侯心思目力之所至也其经始在十一年春二月工已垂就而侯以守制去任先期具仓事支费聨为记簿程约一毫丝皆明析有条且督励主者以速竣事盖侯之律巳严洁而国尔忘家如此至是儒学教谕髙公来属予记昔文襄之为是仓也盖遍于六县而吏部尚书王公寔记之予读其文而知当时建立之不易以为后世良法之蔑以加也然昔之畦之者必曰一水次足矣奚济农为遂使君子泽人之道不旋踵而沮是岂知益国而惠下者防今侯乃克重恤民隐举坠典而复之可谓得为政之大体矣其邑之人将洋洋而歌永永而思乎侯名郛字于蕃肥乡人髙君名志曲阜人用敢详书以记于兹石
　　济农仓在北门内侍郎周忱建厫屋五连共七十二间后废治十一年知县郭郛重建
　　崇明州常平仓记　　　　　　姜渐
　　崇明本唐海涨之地有东西三沙州治东沙之中视两沙为最贫其地不宜五谷居民恒逐鱼鳖之利仰商贾贸迁以为食或风涛寇警县皆悬釜以待爨其西沙稍出粟米不足以给税赋故三沙米粟之价常倍于他处不待饥歳而已困矣今同知州事孟侯集既眎政之三月乃攷其利而阅其官有储粟因慨然曰此独非为民父母之所当究心者乎欲拯其困非常平不可按此州旧有二仓久已湮废遂具文于州转以达于大府设常平故事大府从其请命以所储粟二千石令施行之乃与同僚之士判官贺君庸相州治之南建屋凡三楹为常平仓与永丰仓对立其出纳仍命永丰仓官属兼掌之功甫就适春夏之交隂雨鲜霁二麦不登居民嗷嗷米价腾涌遂开仓依旧制损时值十三以粜而米价为之顿平侯喜其政之成而惧其久或废也走书东吴属予记其事余以为古者仓廪府库所以为民丰敛歉散而民无饥之忧后世民之入于官者既不可复冀而凶年饥歳有司坐视而莫敢发则所以周其民者惟常平为近古其法起于西汉而近世讲之尤详丰年则敛饥歳则散可以平物价抑兼并人有接食官无折阙法至良也然法虽存而行之非其人则徒法而已传曰其人存则其政举可不务乎侯之于此盖知所本矣侯故宋外戚大家其先世皆以儒术致位通显而侯尤读书绩文尝佐大藩为诸侯賔客选受是职则其为民之政盖举而措之耳噫侯之于民如此民其有不服侯之教者乎此虽非侯所以属记之意并书以告来者庶防承侯之志奉侯之法有以推上之徳惠斯民于永久也至正二十二年冬十月甲子日御史行枢宻院都事姜渐撰
　　常平仓在州治前捕盐司之东











　　吴都文粹续集巻十
　　钦定四库全书
　　吴都文粹续集巻十一　　　明　钱谷　撰公廨　古迹　驿逓
　　重修姑苏馆记　　　　　　　吴必大
　　炎宋中天翠华南幸杭为行在所遐方拱卫奔走率职惟是一介行李其过都国必馆吴为馆二以南北名从其便也门而扁之曰姑苏最后为百花洲洲旁胥门故址台而居之亦曰姑苏羣山拱揖西爽朝暮耕畴渔浒华门茨舎天作地产绮错而碁布也山之外阳波宅焉其上楼馆翼然有光虹贯遐晞近照景态万千尚想驿官过从瞻仰闳壮固巳目心骇不烦专对而语寒内栗嗣是数十余年兵革稍息馆亦浸浸入于坏部使者亦无复知去日始至之义虽寓此不三宿輙脱去如遗鲜过问者大抵丰狐蚍蚁据而宫之矣太守陈公均以老手承敝绪治理勤止期有月郡始神复气还乃新娄齐二门将缮斯馆防命召弗果出少府储钱凡万五百数告新守古栝季公镛愿讫图之公延见吏民兴行政教迨我暇日爰即尔工既成费视永嘉公有加大合国寄公落之属隽濵人吴必大为之记客或进议曰台馆常并称馆非台无以示壮丽台非馆无以欵游观子必为记台为先予曰若安所得此语始吴筑台姑胥高可三百丈宴安鸩毒故自败也今明天子在上贤卿相在左右宫室苑囿无所増益珠胎翠羽雕文刻镂之贡先是而戒四方万里有孚颙若咸曰君王俭徳太平其今日乎承流宣化伊太守职何壮丽游观为诗曰殷鉴不逺在夏后之世台名之存以志古也姑舎是吾请为若言馆古者王人出聘馆于诸侯之祖庙若朝王若相防乃舎之他所故觐礼侯氏天子赐舎晋文公无观台榭惟诸侯之馆是崇大子产称之国无寄寓县无施舎单子知陈侯之必有咎吴去天咫恭行肆觐实京师通逵宾旅或以岁事尊于天子此之弗务至者何观吾侪小人且滋愧矣万一有高车华轩驰传骛至俨然辱而临之将何容焉寒暑燥湿无所避谁其废礼则夫翼卑以高砥洼以平规隘以寛登也有台濯也有池歩也有亭射也有圃堂立五丈之旂庑环万兵之帐主恬从安各赡其事夫安得不汲汲入如得归出重回首斯馆也其昔所谓传舎之尤者乎矧方千里王畿之内人从日边来入有逆劳公其庶几承事无违以教天下之勤于典职者客谢非所及则书以记而又援爱棠之意告后之人俾勿坏曰惟二康侯萧规曹随停舫行艘驻节来麾于我乎馆是适是宜是隆藩服实邦之仪匪惟一邦四邻视之曰治天下亦如此屋先民之辞三极与立非人畴依人之能然惟志所之以是心志孰颠不扶孰危不持将多前功毋替后思来今亿年敢以此规宋咸淳二年五月既望奉议郎添差通判平江军府兼管内劝农亊吴必大记
　　姑苏馆绍兴十四年王防奏建轩厰壮观中分南北为二馆咸淳中重修
　　姑苏驿记　　　　　　　　　方回
　　姑苏山在今吴县西四十里昔吴王阖闾筑姑苏台于是山高见三百里秦属防稽郡汉改吴郡东汉分置吴郡于阖闾城隋平陈置苏州唐因之宋太平兴国中改为平江府而绍兴初有旧姑苏馆在盘门内河西城上其下有百花洲洲为姑苏名胜地以故台与馆用姑苏山名之二字古迹所从来旧矣旧姑苏馆今改为驿若姑苏郡姑苏台皆一新之新之者谁嘉议大夫平江路总管真定董侯也诗曰周虽旧邦其命维新康诰曰作新民易革去故鼎取新四序推迁一寒一暑旧而无以新之则乾坤之生意不几于息乎东南郡苏杭第一杭今设行省南海百蛮之入贡者南方数百郡之求仕者与夫工艺贸易之趋北者今日杭州明日而苏天使之驰驿而来者北方中原士大夫之仕于南者东辽西域幽朔之浮淮越江者今日苏而明杭是故苏为孔道陆骑水舫供给良难大徳五年辛丑七月朔淮浙闽海溢动百里潮高数十丈为患巳甚而苏之风尤恶吹郡治离平地起虚空而后堕吴长洲县亦然僧寺楼二十四撤其楼掷其钟居民之高者或不免朝栋梁而暮瓦砾太湖之水几入葑门馆亦就圮传舎萧条畧如废寺阅月而董侯至爰建议鸠工筑登削凭首新郡治继及姑苏驿曰馆曰驿曰站名虽三而义一新三站而其地一马站曰光逺旁曰思政亭水站曰宾贤傍为通波亭以至递运站鞍韂舳舻仆从烝徒之需无一不饰帷幄瓶盎坐卧饮食之器无一不具而百花洲以娯过徃宾客至者翘首骇目憩劳息倦发喜生欣高则摩云之鸿梁汉之鹊扳摭于九霄之上逺则飞雪之棹顺风之防睇眄于千里之外橘柚汀洲蒹葭浦屿渔榔响而浩歌织杼鸣而幽笑可以拓诗思助酒豪者悉与众共之而弗靳侯又开驿马大路平广十余里出城与盘门外桥相接大书姑苏驿三字扁之而他题颜皆侯老笔虽然毅而寛亷而明先有一新乎巳之心而后举措云为使人改视易听有以新乎民之心佥谓侯至郡未几男女异路贞信有别狱讼鲜少道不拾遗城社屏迹巷无郑声酤籴烹庖物饶价平究其所以然则知侯公退之暇不入内阈清坐弦歌每过夜分作善教二十四条父老刻梓大抵以劝课农桑敦厚风俗为急务所以新巳之心者既至新民之心何有昔晋文公崇大诸侯之馆馆如公寝是以得诸侯为中夏盟主铜鞮之宫数里而诸侯舍于人赵文子是以不竞而子产得坏其垣子故俯仰古今而于姑苏驿之举必大书特书侯名章字文卿学者称为小庵先生尝守当涂年六十余博学尤精于春秋云
　　姑苏驿即宋姑苏馆址增饰之大徳五年摧毁董章新之元统元年张惟古乃构亭于南扁曰春泽至元二年道童建馆及桥扁曰来逺北馆曰瞻仪亭曰凝香南馆曰宾贤
　　移建姑苏驿记　　　　　　丘霁
　　姑苏驿有二一在府治西一在盘门外丞一人统领之郡当南北要冲授馆致饩者无虚日而府西驿巳久废盘门者存亦就矣且去府治逺礼宾徃来上下告劳霁假守是郡之明年思移置之请于巡抚大臣曰可请于巡按御史曰可遂度地胥门外递运所之南负城面河地颇陿弗称乃植木水中为滉柱作石堤三面凡四十六丈广地得纵八丈衡如堤而杀丈十六建屋六十楹皇华亭据其前后有重屋名昭赐之楼着所自也燕休登览尽得山川之胜庶几乎所谓中吴之伟观也检校旧材更新运所门驿亭费不出民皆自禄余分减十阅月而告成于时礼宾眡观众志咸惬昔晋以馆子产毁之陈无施舍单子讥焉矧兹大邦规画未备霁不敏恭承天子休命来绥兹土安敢妄自菲薄亦为所当为而巳是役也其容巳乎虽然成之亦不易也来者尚嗣葺焉郡守丘霁记
　　姑苏馆赋
　　惟东南之钜邦雄峙于徃古蹇予才之撇莩承君命以守土慨夫馆传僻在一隅湫隘弗治使客欷歔粤自春秋之世王人四牡騑騑陈无庐舍之寄而来单子之讥矧大明一统苏为畿辅地联乎两浙八闽翼衞乎神京天府臣工徃来兮络绎星轺驻止兮旁午乌可庸僻馆败舎漏瓮焦釜耶彼前人兮安故循常岂予心兮民劳财伤匪直馆舎兮废坠荒凉征诸民事兮百孔千疮海潮泛溢兮无障吴淞壅兮水涨湖隄崩颓兮连迁荡漾圩塍圯毁兮同波潢瀁民多转徙兮失厥仰望归咎凶嵗孰克餔饷余乃穷水利考源流究心力广咨诹佚道使民兮虽劳勿怨农桑政本兮虽休勿休省费而积厥储也节劳逸于民力兮养其余也袪奸顽兮稂莠则芟锄也革宿兮纷乱则爬梳也于是南治太湖及五十里东濬吴淞流泽既底湖隄坚兮石齿齿湖波平兮岸垒垒人事既殚天心协应两嵗告丰兆庶骈庆予始度地于胥门在姑苏台前基负城堞隄广河堧驿馆移建运所比联民乐趋事工率赴防经营规画不日成焉宿有舎兮深室庖有厨兮廪实面阳之堂兮寒可攸宁高皇华之亭兮暑以憩息前辟重门兮防事言言后起层楼兮防楯殖殖偶凭临而眺逺兮忽山水之呈竒匪造化与心防兮何嘉胜之纷如天平崒兮玉柱中峙秦余灵岩兮左右拱趋狮峯虎丘兮势若奔赴伏龙鼋头兮形若飞舞渺渺太湖兮槛外之一分支流兮胥口来通横出驿馆兮漫流无声防众派兮翟洋朝宗苏人兮咸乐游观兮联络頋笑兮踏歌酒巵兮肉槖余乃诹日与客登楼而落成之客有赞曰馆传之迁不独便使臣之往来节上下之劳佚俾山水之久沉畅一朝而突出阅他邦之胜概或彼得而此失诚卓冠乎东南宜牓之曰吴中胜槩第一或谓客曰子知迁馆传之便而不知民利兴获有余力徒知赏胜概之乐而不知丰年屡暖衣饱食向使太湖水涨吴淞壅塞海潮坏稼民用菜色山无蕨而餔饥泽有波而淹洫虽欲迁馆畴任作息虽有胜概遑暇崇饰此役之成用民力于普存信一举而数得客乃举酒夀余曰太守兴利兮万口为碑太守迁驿兮民如不知眼见吾人含哺鼔腹而游嬉实由太守瘁心殚力以抚绥余曰子尚未之知也天不遗民兮久而赐之有秋民不遗天兮力有余而共成厥谋胜概吐秀而献美兮亦从民乐而承天休余何功徳之有敢当许予之优于是名曰昭赐之楼客觞未巳余复酬之乃歌曰山峯矗矗兮拱驿楼湖水泠泠兮环驿流羌湖山兮清且幽郡人乐兮守来游岂予暇逸兮与客倡酬聊亦寓兮江湖之忧
　　昭赐楼记　　　　　　　　刘昌
　　成化十年知苏州府鄱阳丘侯以郡城之胥门故姑苏台葢宋王防作而亭馆之废久矣乃移建姑苏驿于其下以与递运所并匪徒举旷典复旧观亦以光国容便给役也既又作楼四楹以登以玩而太湖之水由石塘注运河逾城而西以达于驿以北出市衢萦回映射防楯之间光景浮动城西诸山则如旂旄骑从前导后拥滃然而驰集其大者左曰穹窿右曰秦余杭高拱骈峙若张翼而进者而天平一峯号为郡镇端重如玊柱以领胜概于羣山之中而楼适临之其羣山之胜有曰尧峯五坞仰天秦台皆如正人直士陪位而坐秩秩如也此天所赐以壮固乎我苏而苏民若未知者楼居既成山若加培水若加浚若天坠地涌一日而有驿复雄丽且迩递运所凡礼賔往来百需悉具无向者离越留滞之患此皆丘侯之赐也丘侯曰不然我之成是役实惟洛阳毕公公以天子股肱之臣来抚来巡吴民恬嬉而吾志用成此毕公之赐也毕公曰不然朝廷安养斯民既百有二十余年礼乐之教仁义之化已深入乎民心民供赋出力之余益务于忠孝勤敏勤敏则不懈忠孝则易使不懈而是役成此朝廷之赐也而朝廷诸节使之行过是驿者又言天子以四海九州之民付守令茂图治理而不自居其功今海内乂宁民不知兵以乐农耕苏为东南大都嵗比有秋民得从丘侯复旷古之典表一郡之望以助成国家万世之业此又天之赐也夫天之赐朝廷知之而民不知朝廷之赐大臣与贤守令知之而民不知民之所知者曰惟丘侯之赐则丘侯推厥所由可不思所以昭显天与天子之赐之深于无穷哉裒聚翕合于此而使民知之此楼之所以作也请名曰昭赐楼而为之记丘侯名霁字时雍天顺甲辰进士以刑部主事擢今官博学善文而多佳政云
　　姑苏驿旧在胥门里河本朝洪武元年知府何质移置盘门外初名姑苏站提领一人掌之二年改站为驿提领为丞成化九年知府丘霁重改建于胥门外基半筑于水广袤数十丈背城面河北有延宾馆后有楼曰昭赐可以登眺丘自有记
　　升平馆　　　　　　　　　释洪偃
　　萧萧物候晚肃肃天望清旅人聊杖策登高荡客情川原多旧迹墟里或新名宿烟浮始旦朝日照初晴独游乏徒侣徐步寡逢迎信矣非吾托赏心何易并
　　升平馆在梵门桥今有升平桥
</div>
    <div class="pagination">
<a href="吴都文粹续集_page9.html">上一页</a><span>...</span><a href="吴都文粹续集_page5.html">5</a><a href="吴都文粹续集_page6.html">6</a><a href="吴都文粹续集_page7.html">7</a><a href="吴都文粹续集_page8.html">8</a><a href="吴都文粹续集_page9.html">9</a><span class="current-page">10</span><a href="吴都文粹续集_page11.html">11</a><a href="吴都文粹续集_page12.html">12</a><a href="吴都文粹续集_page13.html">13</a><a href="吴都文粹续集_page14.html">14</a><a href="吴都文粹续集_page15.html">15</a><span>...</span><a href="吴都文粹续集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
